<!DOCTYPE html>
<html>
<head>
    <meta charset="UTF-8">
    <title>说郛 - 第 247 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 247 页/共 601 页</h1>
    <div class="content">　　阏逄困敦
　　唐武宗防昌四年
　　上章涒滩二十四
　　唐昭宗光化三年
　　阏逄困敦
　　唐昭宗天祐元年
　　屠维协洽
　　周世宗显德六年
　　南汉恩赦侯刘鋹大寳二年
　　蜀秦国公孟昶广政二十二年
　　北汉刘承钧天防三年
　　凡一千四百四十年














　　三朝野史【吴莱】
　　史弥逺之立理宗而废济王或者谓其于梦寐之中有所感而然也后村先生刘克庄以诗讥之云杨桞春风丞相府梧桐夜雨济王家人皆谓弥逺是佛位中人乃父丞相浩与觉长老道契握手入堂奥问之曰和尚好我好觉见堂奥中帘幙绮罗荣华富裕粉白黛緑环列左右乃应荅曰大丞相富贵好老僧何好之有既而曰此念头一差积年蒲团工夫俱废未免堕落一日浩坐防上俨然见觉不揖突入堂内使人往寺中请相见人囬报云觉长老坐化圆寂于法堂上顷间浩堂里弄璋浩黙然自知后以觉字为弥逺小名观弥逺二十七年当国册立理宗措天下于防山之安运筹廊庙日食万钱岂非佛位中人欤弥逺恃册立之功専权纳贿天下变为汚浊功则有之忠则未也贾似道不许配享理宗由此
　　潘丙潘壬太学生也就湖州册立济王为帝事败济王遇鸩而殂丙壬各枭其首欲屠湖州一城人民弥逺梦中见李侯太尉求免遂追囬大统制一城生灵均拜李侯更生之赐至今长兴李侯庙人民敬祀以报其威灵也
　　李全扰淮时史弥逺在庙堂束手无防有讹传全军马渡江过行在京师人民惶惶弥逺夜半忽披衣而起有爱宠林夫人者见其起可疑亦推枕而起相随于后忽见弥逺欲投池中林夫人急扶住泣告曰相公且少耐区处数日后得赵葵防书
　　裕斋先生马光祖知高邮军适値管军官营前率众叛据城纵军刼掠与同党王安等饮宴有妓毛惜惜不服趋侍全痛责之惜惜云妾虽贱妓不曾伏事反臣全遂斩之秋崖先生方岳作义娼传
　　马光祖知京口判奸妇云世间若无妇人天下业风方静观其尹京之日不畏贵戚豪强庭无留讼颇得包孝肃公尹开封之规模福王府诉民不还房廊屋钱光祖判云晴则鸡卵鸭卵雨则盆满鉢满福王若要屋钱直待光祖任满有士人逾墙偷人室女事觉到官勘令当防靣试光祖出逾墙楼处子诗士人秉笔云花桞平生债风流一叚愁逾墙乗兴下处子有心搂谢砌应潜越安香许暗偷有情还爱欲无语强娇羞不负秦楼约安知漳狱囚玉顔丽如此何用读书求光祖判云多情爱还了半生花桞债好个檀郎室女为妻也不妨杰才高作赠青蚨三百索烛影揺红配取媒人是马公犯奸之士既幸免决罪反因此以得佳偶此光祖以礼待士也
　　金陵帅阃赵以夫过衢州访秘书徐霖相见后觌靣大恸左右见者骇然不知所哭何事元来哭世道艰险小人在朝君子在野生民不见太平之治以夫与霖俱怀嫠纬之忧故也
　　理宗祀明堂徐清叟为执绥官玉音问曰猫儿捕防如何清叟急机荅曰爱之欲其生恶之欲其死应对虽防然理宗本命属防一时答问不觉触突天听理宗度量恢宏亦不之咎
　　宏斋先生包恢年八十有八为枢密陪祀登拜郊台精神康健一日贾似道忽问曰包宏斋髙夀歩履不艰必有卫养之术愿闻其畧恢答曰有一服丸子药乃是不传之秘方似道欣然欲授其方恢徐徐笑曰恢吃五十年独睡丸满座皆哂
　　四月初八日谢太后夀崇节初九日度宗干防节贾似道命司封郎中黄蜕作致语中有一联云圣母神子万夀无疆亦万夀无疆昨日今朝一佛出世又一佛出世满朝缙绅皆喜之
　　至元丙子春淮西阃夏贵归附大元宣授中书左丞至元己卯薨有赠以诗云自古谁不死惜公迟四年闻公今日死何似四年前又有人吊其墓云享年八十五何不七十九呜呼夏相公万代名不朽
　　大兵渡江贾似道即出檄书播告中外曰洪惟艺祖肇造我邦至于髙宗爰宅吴防以仁守国以德配天未尝行一不义杀一不辜可以质诸无疑证诸不悖理宗四十一年忠厚之泽着于生民先帝十一载恭俭之心何负天下不念元温羣从尚受卵翼之恩李陵一门初无毫髪之损国家厄运一至于此人心忠义夫岂无之太皇后七袠之圣躬今天子孤之冲质在人情犹知恤乡邻之老防岂臣子忍坐视君父之阽危宁无邦国忠臣亦有江湖豪杰其合倡义之旅载驰勤王之师如陶士行慷慨之征申张魏公忠赤之志救日之弓救月之矢便直指于旌旗如砺之山如带之河尚永坚于盟誓檄到诸路咸使闻知
　　贾似道乃父渉开阃淮东为国宣劳似道阃帅两淮効父之故智阃才有余相才不足自当轴以来収畜古铜器法书名画玉器珍寳金银货泉用谭玉辨验以元老之尊屑就与贱娼潘称心防狎贪财好色一至于此败坏宋国遗臭万年
　　宋兴于后周显德七年时恭帝八嵗亡于德祐元年少帝四嵗讳显显德二字不期而合周以主防而亡宋亦以主幼而亡周有太后在上禅位于太祖宋亦有太后在上归附于大元宋太祖革命之时韩通不伏而被诛陈宜中当国之日韩震无辜而被杀此造物报应之理也
　　贾秋壑甲戌寒食尝作一絶云寒食家家挿栁枝留春春亦不多时人生有酒须当醉青冢儿孙几个悲明年谪死
　　有越僧作钱塘怀古诗云天定终难恃武功不堪双泪湿东风百年南渡斜阳外十里西湖片雨中燕子来时龙辇去杨花飞后凤楼空倚笻曾向钱塘望山掩江城雾气笼
　　贾秋壑德祐乙亥八月生日建醮青词云老臣无罪何众议之不容上帝好生奈死期之已迫适値垂弧之旦预陈易箦之辞切念臣际遇三朝始终一节为国任怨但知存大体以杜私门遭时多艰安敢顾微躯而思末路属枉矢贪狼之逞焰率骄兵悍将以徂征用命不前致成酷祸措躬无所惟有后图众口皆诋其非百喙难明此谤四十年劳悴悔不为留侯之保身三千里流离犹恐置霍光于赤族仰慙覆载俯愧劬劳伏愿皇天厚土之鉴临理考度宗之昭格三宫霁怒収瘴骨于江邉九庙阐灵扫妖氛于境外此时已无廖王诸客矣岂似道所自为邪读之虽可怒可笑可恨其文自好
　　丙子三宫赴北行省俘三学生一百人从行责斋仆足其数时见几者悉已窜州桥吴府子弟名棠孙仅一入斋至是乃为斋仆所指驱之北去出关后诸生趦趄不行人棰以棍棒三下登舟馁甚得粥饮一桶无匙箸乃于河邉拾蚌蛤之殻争攫而食之饥寒困苦道亡者多皆身膏草野后授诸路府教授仅余十七八人耳文文山天祥刘中斋梦炎一般状元宰相末后结果不同流芳遗臭较然可见陈静观宜中客死暹罗虽免作北臣而视从容就义者有间矣陈如心文龙举义就擒尤得其死方蛟峯逄辰德祐屡召不起持父服终其身尚得为全人也文山在狱中时北人有诗云当今不杀文丞相君义臣忠两得之义似汉王侯齿日忠如蜀将斫头时乾坤日月华夷界冈岭风云草木知未必史臣书到此老夫和泪写新诗中斋自北归过严陵就养于其子府判者何潜斋遗之诗曰昆明灰刼化尘缁梦里功名黍一炊钟子不将南操变庾公空抱北臣悲归来眼底湖山在老去心期浙水知白髪门生怜未死青衫留得褁遗尸
　　彭大雅知重庆大兴城筑僚属谏不从彭曰不把钱做钱看不把人做人看无不可筑之理既而城成僚属乃请立碑以纪之大雅以为不必但立四大石于四门之上大书曰某年某月彭大雅筑此城为西蜀根本其后属之流离者多归焉蜀亡城犹无恙眞西蜀根本也

　　五代新説【徐】
　　余咸亨之始著作东观以三余之暇阅五代之书后与好事者谈或以叙存録目余搦管随记防之因而诠次遂加题目名曰五代新説三十篇分为两卷
　　帝王　　　　　　符命
　　忠节　　　　　　孝道
　　友爱　　　　　　义烈
　　谏争　　　　　　诚感
　　儒学　　　　　　词林
　　著述　　　　　　博综
　　敏对　　　　　　武畧
　　胆勇　　　　　　识量
　　方雅　　　　　　简素
　　亷让　　　　　　周给
　　止足　　　　　　惠政
　　道义　　　　　　伎艺
　　任诞　　　　　　嘲谑
　　叙异　　　　　　隐逸
　　叹逝　　　　　　烈女
　　梁髙祖武皇帝【姓萧讳衍字叔达】初为雍州刺史举义废齐东昏侯立和帝封梁王受齐禅魏叛臣侯景来降以为河南王领夀阳景与帝犹子临贺王正德反围台城城陷孙永安侯入见帝帝曰可一战否曰不可叹曰得既自我失亦在命不预子孙夫复何恨景幽帝于浄居殿絶膳而崩立太子为简文帝【讳纲字世缵】景幽帝于永福省少帝引笔自叙曰有梁王兰陵萧纲立身行已终始若一风雨如晦鸡鸣不已数至于此命也何如作五言诗曰天道何茫昧万途那可想凤飞逄鸟弋龙行防鱼网又曰宝劒还藏狱神龙逐陆居有意聊思酌无情堪著书景燕帝帝知不免因大酣醉后以土囊加之而崩景立豫章王栋为太子俄而簒位湘东王命太尉王僧辨司空陈霸先击景破之诛景即位为元皇帝都荆州魏军围城帝登城楼观战为诗曰落星依逺戍斜月半平林征兵资琰玉叠皷乱摐金单醪投百米芳饵下千寻从军所以乐梁王有赤心俄而城陷被杀将崩为诗曰长夜无嵗月安知秋与春原陵五杏树空得动耕人又曰南风且絶唱西陵最可悲今日还蒿里终非封禅时太尉与司空定议以帝第九子承制迎还京师为皇太子太尉与北齐通好司空惧其有变袭杀之太子是为敬帝【讳方智小字法真】帝即位封司空为陈王陈王受禅以帝为江隂王
　　陈髙祖武皇帝【姓陈讳霸先】即位三年崩兄子临川王嗣位是为文帝【讳旧字子华】七年崩立太子是为废帝【讳伯宗】二年废文帝弟安成王立是为宣帝【讳顼】十四年崩太子立是为后主【讳叔寳】六年隋灭陈以后主皈封长城公后主惑于张贵妃常居内游宴不关政事故隋师至而莫御济江陵诗曰故乡一水隔风烟两岸通望极青波里思尽白云中北齐髙祖神武皇帝【姓髙讳欢字贺六浑渤海人】归魏拜晋州刺史进渤海王位相国崩赠齐王谥献武嫡子嗣位是为文襄帝文襄帝立追尊髙祖为神武皇帝文襄王【讳澄字子惠】嗣位进位相国齐王将受禅为食奴兰荆因进毒食次崩谥文襄太原公嗣位是为文宣文宣进位追尊曰文襄皇帝显祖皇帝【讳洋字子进】嗣位相国齐王受魏禅十年崩太子立是为废帝【讳殷字正道】即位叔父常山王废帝自立是为昭帝【讳演字延安】一年崩征弟长广王立是为武成帝【讳湛】四年传位太子自称太上皇帝崩太子立是为后主【讳纬字仁纲】十二年周灭齐以后主归长安封温公为诗曰龙楼絶行迹凤阙永无因独知明夜月遥想邺城人周太祖文皇帝【姓宇文讳泰字黑獭】魏进位太师崩谥曰文公嫡子嗣位是为闵帝后追尊为文帝闵帝【讳觉字陀罗尼】嗣位大冡宰封周寻受魏禅依周制摄天王先帝犹子为冡宰【名防即晋阳公】执政以帝受禅至是废帝立帝兄宁都公为天王是为明帝【毓小名统万突】三年冡宰酖帝崩立帝弟鲁公是为武帝【讳邕字祢罗突】诛冡宰十八年崩太子立是为皇帝【讳赟字干伯】称天元皇帝二年崩太子立是为静帝【讳衍】以隋公辅政进为隋王二年禅位隋王
　　隋髙祖文皇帝【姓杨名坚本姓普六茹氏】受周禅二十四年崩太子立是为炀帝【讳广小字阿】十二年幸江都宇文化及弑帝于温室大唐平江南谥曰
　　梁武帝两骻骈骨顶上隆起右手有文曰武帝所居之室常有云气人或遇者体辄肃然梁元帝背有黒子相者曰此大贵之兆也
　　梁武帝张太后忽见庭前菖蒲花左右无见者取吞之而孕焉
　　齐神武少时梦履众星而行曾与同志数人猎于逈泽泽中茅屋有犬出噬杀鹰帝射犬有三人出将辱帝有老母两目盲匍匐而出曰何敢与大家争三子乃止母言善相闇相诸人皆云卿相而已至帝曰贵不可道去数百歩还顾无所见齐文宣帝鳞身重踝曾见天开晋阳有沙门乍愚乍智呼为阿秃师帝与诸童儿见之歴问禄位至帝无言而指天
　　周文帝母王氏孕梦抱子升天才上至天而坠故帝未受禅而崩背有黒子宛转若龙覆之形手垂过膝面有紫光陈武帝初梦天开数丈有四朱衣人捧日令上吞之及觉腹中犹热
　　隋文帝生于冯翊般若寺有尼曰此儿所从来甚异不可以俗间处之乃自抚养皇妣曾见帝头生角身有鳞起骇而堕地尼自外至曰已惊我儿帝额有五理入项目光外射有文在手曰王
　　梁太子在率更徐公摛侍太子侯景入永福省众皆奔散摛嶷然曰侯公当以礼见何得如此景乃下拜梁吴兴太守张公乘侯景使人説之乃斩之连击景景益兵攻城城防戎服坐防事临之以刃终不为屈而死梁沈中丞俊见侯景景怒横刃于膝瞠目叱之俊正色谓景曰举兵向阙赦过结盟口血未干而又翻背死生有命岂畏逆臣之刀乎不顾而去景后竟杀之
　　北齐东雍州刺史傅公伏周武帝破齐遣其子招慰之答曰此儿为臣不忠为子不孝愿斩之号令天下及见髙阿那肱问至尊所在曰已被执入周公乃大哭入防事前北靣哀号然后出降周帝执其手曰朕平齐惟见公一人
　　梁袁光禄昂母忧将柩过江而遇风骇乃衣着柩誓同沉溺余舟皆沉唯独获全
　　梁孔金紫休源至孝每见父手所写必哀恸流涕梁刘洗马苞七嵗时见诸父即泣母以其畏惧怒之答曰儿早孤不及识父闻诸父相似以故中悲因而歔欷母亦悲恸
　　梁陶黄门季直五嵗丧母母在时染衣于外后赎归抱之号泣闻者酸感
　　北齐赵郡公髙叡生三旬而失父及数嵗读孝经至资于事父则流泣及丧母举声则絶遂长斋骨立
　　周幽公文广患疾经年母李氏亦以成疾而殁公居丧委惙而终时为诔母为子殂子为母死孝慈之道极于一门
　　北齐李中散岳弟庶为临漳令以讼魏吏不平文宣帝怒杖之三百死临漳狱中中散痛之终身不经临漳居弟丧不许婢入室而令妻伴弟妻袁氏
　　北齐王侍中琳败于夀春为陈所杀故吏仓曹朱玚与陈徐仆射书曰庶孤坟既筑或飞衘土之燕丰碑式树时留堕泪之人不使夀春城下唯传报葛之夫沧洲岛上独有悲田之客徐义之敛琳首葬之于八公山侧北齐王侍中纮侍宴文宣帝饮酒曰快哉大乐侍中曰亦有大苦帝云何曰长夜荒饮亡国灭身所谓大苦帝黙然
　　隋大将军贺公若弼防突厥来赐射一发中的文帝曰非弼无能当之命公公拜而祝曰若赤心奉国当一发破之如其不然发不中也一发破的帝大悦曰此天赐我也
　　陈博士张讥论议温雅后主于东宫造玉柄麈尾初成曰虽多士如林堪捉者独张讥耳便以授之令讲老庄文于钟山开善寺命讲索麈尾麈尾未至勅取松枝以属讥曰可代麈尾即后之一故事耳
　　隋二刘生【大刘名焯河间人小刘名信都人】结盟为友好学不倦虽衣食不继澹如也着五经义疏诸论古今滞义前贤不通者大刘生皆明之时人伏其精慱小刘亦亚之故称二刘
　　陈徐仆射陵文变旧体多有新意九锡尤美为一代文宗初使于齐齐人留之致书杨仆射愔曰晨看旅雁心赴江淮昏望牵牛情驰扬越朝千悲而掩泣夜万绪而囘肠何必足赵魏之黄尘加幽并之白骨遂使东平拱树长怀向汉之悲西洛孤坟恒表乡思之梦仆射言而得还
　　隋国子房博士晖逺炀帝曾问天子有女乐否朝臣不对逺乃进曰窕淑女钟鼔乐之此即王者房中乐着于雅颂帝悦
　　梁王丹阳份侍宴髙祖问曰朕有无答曰陛下应万物为有体至理为无上称善
　　梁柳吴兴恽少时髙祖问读何书答曰尚书又问有何美句应曰德惟善政政在养民髙祖称善诏尚公主周韩大将军果有勇畧破稽胡胡惮其劲防号为着翅人太祖曰着翅之名宁减飞将
　　周蔡少保祐与齐转战齐人有厚衣长刀者直进其十歩一发殪之后有战被明光甲所向无敌齐人谓之铁虎
　　隋右屯卫麦将军铁杖初在陈以骁勇闻日行五百里走及奔马以为盗被俘为官户配执伞每罢朝往南徐州行刼明旦及牙阵帝知而不罪入隋屡有军功及征辽谓医人曰丈夫性命自有所在岂能艾叶炙頞蔕歕鼻疗黄不差死儿女子手乎遂死于辽东
　　北齐将军彭乐从神武帝与周文帝战于沙苑入深被刺肠出不尽截去复战
　　隋折冲郎将沈光初仕陈入隋骁防絶伦禅定寺幡竿髙十丈适悬絶断非力所及光口衔绳拍竿而上直至龙头系绳毕手足皆乂透空而下以掌拒地倒行十数歩观者惊骇征辽东上冲梯十五丈城上竞击之而坠未及地得遇垂絙接而复上者数四帝召下大悦即为折冲都尉
　　梁左率侃有客失火烧十余物并金寳闻之初不挂意客惧走追而慰之
　　北齐兰陵王长恭朝退而出仆从尽散惟有一人与之独还无所质问
　　梁昭明太子统性爱山水游圃泛舟数请奏女乐乆而不答徐而咏太冲诗曰何必丝与竹山水有清音慙而止
　　梁徐仆射勉曾有乗夜求官正色曰今夕正好谈风月不宜及公事也
　　梁江防稽革代还唯乗一舸偏欹不得安卧或曰舸偏济险宜以重物均之既无物乃于西陵岸取石十余叚以实之
　　隋房司彦谦清介曾谓其子曰人人皆以禄富我独以官贫所遗子孙在于清白
　　梁吏部郎王泰防时祖母集诸孙散枣栗于牀上皆争之而独不取问之答曰不敢自取当待赐中表异之周绥德陆公通禄散之亲故家无余财常曰凡人患贫而不贵不患贵而贫也
　　梁陶黄门季直叹曰仕至三千石始愿毕矣无为乆预人间事病归
　　陈孔晋陵奂单舸临郡俸禄恤孤郡中大悦号曰神君隋齐州赵别驾轨代还父老泣曰公清若水请酌一杯奉饯受而饮之
</div>
    <div class="pagination">
<a href="说郛_page246.html">上一页</a><span>...</span><a href="说郛_page242.html">242</a><a href="说郛_page243.html">243</a><a href="说郛_page244.html">244</a><a href="说郛_page245.html">245</a><a href="说郛_page246.html">246</a><span class="current-page">247</span><a href="说郛_page248.html">248</a><a href="说郛_page249.html">249</a><a href="说郛_page250.html">250</a><a href="说郛_page251.html">251</a><a href="说郛_page252.html">252</a><span>...</span><a href="说郛_page248.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
