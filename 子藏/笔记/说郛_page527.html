<!DOCTYPE html>
<html>
<head>
    <meta charset="UTF-8">
    <title>说郛 - 第 527 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 527 页/共 601 页</h1>
    <div class="content">
　　荔枝谱【蔡襄】
　　第一
　　荔枝之于天下唯闽粤南粤巴蜀有之汉初南粤王尉佗以之备方物于是始通中国司马相如赋上林云答遝离支葢夸言之无有是也东京交阯七郡贡生荔枝十里一置五里一堠昼夜奔腾有毒虫猛兽之害临武长唐羗上书言状和帝诏太官省之魏文帝有西域蒲桃之比世讥其缪论岂当时南北断隔所拟出于传闻耶唐天宝中妃子尤爱嗜涪州岁命驿致时之词人多所称咏张九龄赋之以托意白居易刺忠州既形于诗又图而序之虽髣髴顔色而甘滋之胜莫能着也洛阳取于岭南长安来于巴蜀虽曰鲜献而传置之速腐烂之余色香味之存者亡几矣是生荔枝中国未始见之也九龄居易虽见新实验今之广南州郡与防梓之间所出大率早熟肌肉薄而味甘酸其精好者仅比东闽之下等是二人者亦未始遇夫眞荔枝者也闽中唯四郡有之福州最多而兴化军最为奇特泉漳时亦知名列品虽高而寂寥无纪将尤异之物昔所未有乎葢亦有之而未始遇乎人也予家莆阳再临泉福二郡十年往还道由鄕国毎得其尤者命工写生稡集既多因而题目以为倡始夫以一木之实生于海濒岩险之远而能名彻上京外被夷狄重于当世是亦有足贵者其于果品卓然第一然性畏高寒不堪移植而又道理辽絶曾不得班于卢橘江橙之右少发光彩此所以为之叹惜而不可不述也
　　第二
　　兴化军风俗园池胜处唯种荔枝当其熟时虽有他果不复见省尤重陈紫富室大家岁或不尝虽别品千计不为满意陈氏欲采摘必先闭户隔墙入钱度【音铎】钱与之得者自以为幸不敢较其直之多少也者列陈紫之所长以例众品其树晩熟其实广上而圆下大可径寸有五分香气淸远色泽鲜紫殻薄而平瓤厚而莹膜如桃花红核如丁香母剥之凝如水精食之消如绛雪其味之至不可得而状也荔枝以甘为味虽百千树莫有同者过甘与淡失味之中唯陈紫之于色香味自防其类此所以为天下第一也凢荔枝皮膜形色一有类陈紫则已为中品若夫厚皮尖刺肌理黄色附核而赤食之有查食已而澁虽无酢味自亦下等矣
　　第三
　　福州种植最多延貤原野洪塘水西尤其盛处一家之有至于万株城中越山当州署之北郁为林麓暑雨初霁晩日照曜绛囊翠叶鲜明蔽映数里之间焜如星火非名画之可得而精思之可述观揽之胜无与为比初着花时商人计林断之以立劵若后丰寡商人知之不计美恶悉为红盐【去声】者水浮陆转以入京师外至北戎西夏其东南舟行新罗日本流求大食之属莫不爱好重利以醻之故商人贩益广而鄕人种益多一岁之出不知几千万亿而鄕人得饫食者葢鲜以其断林鬻之也品目至众唯江家绿为州之第一
　　第四
　　荔枝食之有益于人列仙传称有食其华实为荔枝仙人本草亦列其功葛洪云蠲渴补髓所以唐羗疏曰未必延年益寿葢云虽有其传岂果能哉亦谏止之词也或以其性热人有甘噉千颗未尝为疾即少觉热以蜜浆解之其木坚理难老今有三百岁者枝叶繁茂生结不息此亦其验也
　　第五
　　初种畏寒方五六年深冬覆之以防霜霰福州之西三舍曰水口地少加寒已不可殖大略其花春生蔌蔌然白色其色多少在风雨时与不时也有间岁生者谓之歇枝有仍岁生者半生半歇也春雨之际旁生新叶其色红白六七月时色已变绿此明年开花者也今年实者明年歇枝也最忌麝香或遇之花实尽落其熟未更采摘虫鸟皆不敢近或已取之蝙蝠蜂蚁争来蠧食园家有名树旁植四柱小楼夜栖其上以警盗者又破竹五七尺揺之答答然以逼蝙蝠之属
　　第六
　　红盐【去声】之法民间以盐梅浸佛桑花为红浆投荔枝渍之曝干色红而甘酸可三四年不虫【去声】脩贡与商人皆便之然絶无正味白晒者正尔烈日干之以核坚为止畜之瓮中蜜封百日谓之出汗去【去声】汗耐久不然逾岁坏矣福州旧贡红盐蜜煎二种庆厯初大官问岁进之状知州事沈邈以道远不可致减红盐之数而增白晒者兼令漳泉二郡亦均贡焉蜜煎剥生荔枝笮去其浆然后蜜煎之予前知福州用晒及半干者为煎色黄白而味美可爱其费荔枝减常岁十之六七然脩贡者皆取于民后之主吏利其多取之责赂晒煎之法不行矣
　　第七【陈紫已下十二品有等次虎皮已下二十品无等次】
　　陈紫因治居第平窳坎而树之或云厥土肥沃之致今传其种子者皆择善壤终莫能及是亦赋生之异也江绿大较类陈紫而差大独香薄而味少淡故以次之其树已卖叶氏而民间犹以为江家绿云
　　方家红可径二寸色味俱美言荔枝之大者皆莫敢拟岁生一二百颗人罕得之方氏子名蓁今为大理寺丞游家紫出名十年种自陈紫实大过之
　　小陈紫其树去陈紫数十步初一家并种之及其成也差小又时有槱核者因而得名其家别居二紫亦分属东西陈焉
　　宋公荔枝树极高大实如陈紫而小甘美无异或云陈紫种出宋氏世传其树已三百岁旧属王氏黄巢兵过欲斧薪之王氏媪抱树号泣求与树偕死贼怜之不伐宋公名諴公者老人之称年余八十子孙皆仕宦蓝家红泉州为第一蓝氏兄弟圭为太常博士丞为尚书都官员外郎
　　周家红独立兴化军三十年后生益奇声名乃损然亦不失为上等
　　何家红出漳州何氏世为牙校尝有郡将全树买之树在舍后将熟其子日领卒数十人穿其堂房乃至树所其来无时举家伏藏欲即伐去而不忍今犹存焉法石白出泉州法石院色靑白其大次于蓝家红绿核颇类江绿色丹而小荔枝皆紫核此以绿见异出福州
　　圆丁香丁香荔枝皆旁【去声】蔕大而下锐此种体圆与味皆胜
　　虎皮者红色絶大绕腹有靑纹正类虎斑尝于福州东山大乗寺见之不知其出处
　　牛心者以状言之长二寸余皮厚肉澁福州唯有一株毎岁贡干荔枝皆调于民主吏常以牛心为准民倍直购之以输予尝黜而不用
　　玳瑁红荔枝上有黑点疎密如玳瑁斑福州城东有之硫黄顔色正黄而刺微红亦小荔枝以色名之也朱柹色如柹红而扁大亦云朴柹出福州
　　蒲桃荔枝穗生一朶至一二百将熟多破裂凢荔枝毎颗一梗长三五寸附于枝此等附枝而生乐天所谓朶如蒲桃者正谓是也其品殊下
　　蚶殻者殻为深渠如瓦屋焉
　　龙牙者荔枝之变怪者其殻红可长三四寸弯曲如爪牙而无瓤核全树忽变非常有也兴化军转运司防事之西尝见之
　　水荔枝浆多而淡食之蠲渴荔枝宜依山或平陆有近水田者淸泉流漑其味遂尔出兴化军
　　蜜荔枝纯甘如蜜是谓过甘失味之中
　　丁香荔枝核如小丁香树病或有之亦谓之槱核皆小实也
　　大丁香出福州天庆观厚殻紫色瓤多而味微澁双髻小荔枝毎朶数十皆并蔕双头因以目之
　　眞珠剖之纯圆白如珠荔枝之小者止于此
　　十八娘荔枝色深红而细长时人以少女比之俚传闽王王氏有女第十八好噉此品因而得名其塜今在城东报国院塜旁犹有此树云
　　将军荔枝五代间有为此官者种之后人以其官号其树而失其姓名之传出福州
　　钗头颗红而小可间妇人女子簪翘之侧故特贵之粉红者荔枝多深红而色浅者为异谓如傅朱粉之饰故曰粉红
　　中元红荔枝将絶才熟以晩重于时予尝七月二十四日得之
　　火山本出广南四月熟味甘酸而肉薄穗生梗如枇杷闽中近亦有之【出在梧州】
　　右三十二品言姓氏尤其著者也言州郡记所出也不言姓氏州郡四郡或皆有也


　　橘録【韩彦直】
　　按开宝中陈藏器补神农本草书柑类则有朱柑乳柑黄柑石柑沙柑今永嘉所产实具数品且增多其目但名少异耳凡圃之所植柑比之橘才十之一二大扺柑之植立甚难灌溉锄治少失时或岁寒霜雪频作柑之枝头殆无生意橘则犹故也得非琼杯玉斚自昔易阙邪永嘉宰勾君燽有诗声其诗曰只须霜一颗压尽橘千奴则黄柑位在陆橘上不待辨而知
　　眞柑
　　眞柑在品类中最贵可珍其柯木与花实皆异凡木木多婆娑叶则纤长茂密浓阴满地花时韵特淸远逮结实颗皆圆正肤理如泽蜡始霜之旦园丁采以献风味照座擘之则香雾噀人北人未之识者一见而知其为眞柑矣一名乳柑谓其味之似乳酪温四邑之柑推泥山为最泥山地不弥一里所产柑其大不七寸围皮薄而味珍脉不黏瓣食不留滓一颗之核才一二间有全无者南塘之柑比年尤盛太守燕赏为秋日盛事前太守参政李公赏柑之诗曰忘机白鸟冲船过堆案黄柑噀手香侍郎曾公之词曰满树叶繁枝重缀靑黄千百皆佳句也
　　生枝柑
　　生枝柑似眞柑色靑而肤麤形不圆味似石榴微酸崔豹古今注曰甘实形如石榴者为壶柑疑此类是鄕人以其耐久留之枝间俟其味变甘带叶而折堆之盘俎新美可爱故命名生枝
　　海红柑
　　海红柑颗极大有及尺以上围者皮厚而色红藏之久而味愈甘木高二三尺有生数十颗者枝重委地亦可爱是柑可以致远今都下堆积道旁者多此种初因近海故以海红得名
　　洞庭柑
　　洞庭柑皮细而味美比之他柑韵稍不及熟最早藏之至来岁之春其色如丹鄕人谓其种自洞庭山来故以得名东坡洞庭春色赋有曰命黄头之千奴卷震泽而与还翠勺银甖紫络靑纶物固唯所用醖酿得宜眞足以佐骚人之淸兴耳
　　朱柑
　　朱柑类洞庭而大过之色絶嫣红味多酸以刀破之渍以盐始可食园丁云他柑必接唯朱柑不用接而成然鄕人不甚珍宠之宾祭斥不用
　　金柑
　　金柑在他柑特小其大者如钱小者如龙目色似金肌理细莹圆丹可翫噉者不削去金衣若用以渍蜜尤佳欧阳文忠公归田录载其香淸味美置之樽俎间光彩灼烁如金弹丸诚珍果也都人初不甚贵其后因元温成皇后好食之由是价重京师
　　木柑
　　木柑类洞庭少不慧耳肤理坚顽瓣大而乏膏在外彊中干故得名以木
　　甜柑
　　甜柑类洞庭高大过之毎颗必八瓣不待霜而黄比之他柑加甜柑林未熟之日是柑最先摘置之席间靑黄照人长者先尝之子弟怀以归为亲庭寿焉然是种不多见治圃者植一株二株焉故以少为贵
　　橙子
　　橙子木有刺似朱栾而小永嘉植之不若古栝之盛比年始竞有之经霜早黄肤泽可爱状微有似眞柑但圆正细实非眞柑北人喜把翫之香气馥馥可以熏袖可以芼藓可以渍蜜眞嘉实也若眞柑则无是二三者人自珍之得非了然在人耳目者葢眞柑之细邪




　　橘录卷中
　　牛僧孺幽怪录有生于橘者摘剖之有四老人焉其一曰橘中之乐不减商山恨不能深根固蔕耳由是有橘隐名楚屈原作离骚其橘颂一章有曰后皇嘉树橘来服受命不迁生南国宋谢惠连橘赋亦曰园有嘉树橘柚煌煌以是知橘实嘉物昔人所爱慕若此孔安国曰小曰橘大曰柚郭璞亦云柚似橙而大于橘温无柚而种橙者少非土所宜也本草载橘柚味辛温无毒主去胸中瘕热利水谷止呕欬久服通神轻身长年陶隐居云此言橘皮之功効若此其实之味甘酸食之多痰无益其说为是隐居不敢轻注本草葢此类也陈藏器补本草谓橘之类有朱橘乳橘塌橘山橘黄淡子今类见之
　　黄橘
　　黄橘状比之柑差褊小而香雾多于柑岁雨旸以时则肌充而味甘其围四寸色方靑黄时风味尤胜过是则香气少减惟遇黄柑则避舍置之海红生枝柑间未知其孰胜先名之曰千奴眞屈称也
　　塌橘
　　塌橘状大而褊其南枝之向阳者外绿而心甚红经春味极甘美瓣大而多液其种不常有特橘之次也
　　包橘
　　包橘取其累累然若包聚之义是橘外薄内盈隔皮脉瓣可数有一枝而生五六颗者悬之极可爱然土膏而树壮者多有之不称奇也
　　绵橘
　　绵橘微小极软美可爱故以名圃中间见一二树结子复稀物以罕见为奇此橘是也
　　沙橘
　　沙橘取细而甘美之称或曰种之沙洲之上地虚而宜于橘故其味特珍然邦人称物之小而甘美者必曰沙如沙沙蜜沙糖之类特方言耳
　　荔枝橘
　　荔枝橘多出于横阳肤理皱蜜类荔子故以取名横阳与闽接轸荔子称奇于闽黄橘擅美于温故慕而名之有言橘逾淮为枳植物岂能变哉疑似之乱名多此类
　　软条穿橘
　　软条穿橘其干弱而条远结实颇大皮色光泽滋味有余其心虚有瓣如莲子穿其中葢接橘之始以枝之杪者为之其体性终弱不可以犯霜不可以耐久又名为女儿橘
　　油橘
　　油橘皮似以油饰之中坚而外黑葢橘之若柤若柚者擘之而不闻其香食之而不可于口是又橘之仆奴也
　　绿橘
　　绿橘比他柑微小色绀碧可爱不待霜食之味已珍留之枝间色不尽变隆冬采之生意如新横阳人家时有之不常见也
　　乳橘
　　乳橘状似乳柑且极甘芳得名又名漳橘其种自漳浦来皮坚穰多味絶酸不与常橘齿鄕人以其颇魁梧时置之客间堪与饤座梨相値耳他日有以乳橘为眞柑者特碔砆之似玉也
　　金橘
　　金橘生山迳间比金柑更小形色颇类木高不及尺许结实繁多取者多至数升肉瓣不可分止一核味不可食惟宜植之栏槛中园丁种之以鬻于市亦名山金柑周美成词有露叶烟梢寒色重攅星低映小珠帘为是橘作
　　自然橘
　　自然橘谓以橘子下种待其长歴十年始作花结实味甚美由其本性自然不杂之人为故其味全葢他柑与橘必以柑淡子着土俟其婆娑作树以枝接之为柑为橘为多种俱非天也故是橘以自然名之然十年之计种之以木今之辟圃者多不年岁间爬其肤以验其枯荣粪其本以计其久近谁能迟十年之久以收効耶是橘名之曰自然当矣接木之详见于下篇
　　早黄橘
　　早黄橘着花结子比其类独早秋始半其心已丹千头方酸而早黄橘之微甘已囘齿颊矣王右军帖有曰奉橘三百枚霜未降未可多得岂是类耶
　　冻橘
　　冻橘其颗如常橘之半岁八月人日为小春枝头时作细白花既而橘已黄千林已尽乃始傲然氷雪中着子甚繁春二三月始采之亦可爱前辈诗有曰梅柳搀先桃李晩东风元是一般春此诗不独咏桃李物理皆然
　　朱栾
　　朱栾颗圆实皮麤瓣坚味酸恶不可食其大有至尺三四寸围者摘之置几案间久则其臭如兰是品虽不足珍然作花絶香鄕人拾其英烝香取其核为种折其皮入药最有补于时其详具见下篇
　　香栾
　　香栾大于朱栾形圆色红芳馨可翫
　　香圆
</div>
    <div class="pagination">
<a href="说郛_page526.html">上一页</a><span>...</span><a href="说郛_page522.html">522</a><a href="说郛_page523.html">523</a><a href="说郛_page524.html">524</a><a href="说郛_page525.html">525</a><a href="说郛_page526.html">526</a><span class="current-page">527</span><a href="说郛_page528.html">528</a><a href="说郛_page529.html">529</a><a href="说郛_page530.html">530</a><a href="说郛_page531.html">531</a><a href="说郛_page532.html">532</a><span>...</span><a href="说郛_page528.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
