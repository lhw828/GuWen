<!DOCTYPE html>
<html>
<head>
    <meta charset="UTF-8">
    <title>里乘 - 第 11 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>里乘 - 第 11 页/共 12 页</h1>
    <div class="content">　　宇内形势 
　　
　　天宇外涵，大地虚悬于中，古以卵为喻，似近之矣。海水附隶于地，而包山川原隰者，又海也。其中四夷八荒，各占一区，如盆盎中贮水石然。驺衍论天地之大，如中国赤县神州，禹之所序者，才八十一分之一，外此尚有九州，凡一州，各有裨海环之，人民禽兽，莫能相通，如此者九；又有大瀛，海环其外。语近不经。夫吾人所居所谓中华大国者，以四天之下，惟中华恰居天地之中耳。不知天地之体既皆圆矣，人处宇内，头戴天而足履地，何莫非中？若必求天地之中，则惟北极天枢之下，此处如轮之毂，如磨之脐，如人身之心，庶几足以当之。然天枢之下，实在朔漠以北，去禹迹甚远。中国一区，道里虽广，若以天枢揆之，其实偏在东南，而东南半壁，又皆海也。自辽阳为中国东北极际，缘海而南为天津，次山东之登、莱、青三郡，有沙门等五岛，与辽阳、朝鲜相望，一帆可即；次胶州；次江北安东县，黄河之水，由此入海；次狼山，扬子出焉；次祟明、上海，为吴淞、三泖、震泽诸水所归；次浙西之拓浦、海盐；次钱塘；次宁波府，有舟山，广八百里，今为定海县，又有普陀岩，观世音之香刹在焉；次台温；次沙城，为浙闽之交，过此为福宁州；次闽安镇，是闽省门户；次兴、泉、漳三郡，泉、漳间有金、厦门二山，各广数百里，商舶通外洋诸国者，悉由厦门出，入漳与粤，邻漳之南曰南澳，属粤潮郡；次惠州；次香山澳；次高南廉，渡海港为琼，琼之南为厓、为岗，皆粤东地。自辽阳至此，中国东面已尽，琼厓之间，实为东南隅。缘海转西，则为中国之南面矣。尽粤东地而西为粤西，更西为贵州，又更西为云南省，云南者，中国西南隅也。然云南尽处，不尽于海而尽于山，崇山复嶂，倮偶、苗夷所居。又有缅甸国，皆瘴疠害人，人不能入。而海港亦仅止于粤西之某郡，未尝达云南也。自琼、厓间渡海港而南，水程七更，抵东京，[国名，本交阯也。明时黎氏为外家所据，遂另为一国。]东京又渡海港，十二更抵安南，即古交阯国。东京、安南两海港，自港口横渡虽甚广，渐西渐隘，而海亦止，盖海之支汊也。故东京、交阯山川，实与贵州、云南连属不断；汉伏波将军征交阯，立铜柱，不以海为限，而以分茅岭为限，则接壤可知。交阯之南曰柬浦寨，曰暹罗，曰六昆，曰大年，曰柔佛，曰麻六甲，凡六国，皆与中国连，中国以其鄙远，弃而不收。麻六甲为西面尽处，惟北连中国，馀三面皆海。凡海舶由厦门直指南，离东京水程七十更，安南七十二更，暹罗一百八十更；渐偏而西，历六昆、大年，又转北过柔佛，始抵麻六甲，水程二百更，至此，约已转出云南、缅甸后矣。虽曰海道，皆依山而行，实未尝渡海也。自麻六甲斜指西北，四十更为咬留叭，[音葛腊八。]始渡西海。咬留叭西北为哑齐。[产黄金。凿石取之，其形正方，不假熔炼。其主无嗣，以女继统，今犹是女主。]哑齐之外，中国舟航不能往。相传尚有英圭黎，[音英鸡立，产哆啰呢、毕吱、西洋布、嘉纹席、玻璃器皿，与咬留叭等，而皆优于咬留叭。]荷兰、即红毛。大西洋等国，皆在西海外，其山最大又最远。自咬留叭绵亘而南，为万丹；又极南万里，为马神。[皆产胡椒、苏木、沉速、珈璃诸香。]自马神转东迤北，为文莱、[一无所产，极贫极陋。]为苏禄、[产大珠，有重三五钱者，然少光泽，中国人名为浅水珠。]为吕蒙山，至此，又在中国极东海外万里矣。又转北为文武楼山，以迄吕宋。海舶欲至马神者，仍行安南水道，既至咬留叭，依山而南，过万丹，达马神，水程四百六十更。非故迂其途也，以南海水道未谙，不敢渡耳。往吕宋者，由厦门渡澎湖，循台湾、南沙、马矶，斜指东南巽方，经谢昆尾山、大小覆釜山，绕出东北，计水程七十二更。往苏禄者，从覆釜直指正南，水程一百四十更。计自咬留叭，从西北海中至极南，又转极东，再回东北，迄于吕宋，连山不断，蜿蜒数万里，较中国辽阳至云南海道，远过倍蓰。惜其割裂分据，不能统一；而城郭人民又无几也。日本者，古倭夷国，在中国正东，自其南言之，去中国甚远，由宁波渡海，水程三十五更。北接朝鲜，朝鲜与辽阳密迩，既渡鸭绿，便可驰驿而往，与中国在断续间，虽谓之连属亦可。 
　　
　　台湾蕞尔拳石，南北三千里，东西三百里，去厦门水程十一更，中间又有澎湖为泊宿地；所处在东南五达之海，东西南北，惟意之适，实海上诸国必争之地也。以上诸国，皆有商舶往来贸易，其山川道里、风景、人物、土产，皆得悉知之。惟荷兰、大西洋远在西海外，相传有黑洋，昼夜如墨，人不能往，商舶不过，至咬留叭而止。咬留叭本非荷兰，特为红毛所占，设官守土，不知者目为红毛。英圭黎亦然，荷兰人鸷悍狡狯，大西洋又甚焉。近岁吕宋亦为红毛所据，分土番为二十四郡，红毛与西洋人杂治之，故荷兰者，大西洋之附庸也。琉球在东海，日本之南，吕宋之北，去中国不远，以其贫甚，故商贾蹙额视之，相戒不往。以余所知诸国绘为图，俾览者知其形势，以验盆中水石之喻而已。若夫驺子《终始》、《大圣》之篇所谓“大瀛海”者，渺不可稽，存而不论可也。 
　　
　　里乘子曰：观郁君笔记，自谓于全台山川夷险、形势扼塞、番俗民情，不啻户至而足履，用特笔之，俾留意斯世斯民者知之。其略曰：台湾县易藏奸宄，事较两邑为繁。诸罗风山无民，所隶皆土著番人。番有土番、野番之别。野番在深山中，叠嶂如屏，连峰插汉，深林密箐，仰不见天，棘刺藤萝，举足触碍，盖自洪荒以来，斧斤所未入。野番生其中，巢居穴处，血饮毛茹者，种类实繁。其升高陟巅、越箐渡莽之捷，可以追惊猿、逐骇兽。平地诸番恒畏之，无敢入其境者。而野番恃其犷悍，时出剽掠，焚庐杀人已，复归其巢，莫能向迩。其杀人辄取首去，归而熟之，剔取髑髅，加以丹垩，置之当户。同类视其室髑髅多者推为雄，如梦如醉，不知向化，真禽兽耳，如虎豹遭之则噬，蛇虺撄之则啮。苟不近其穴，彼无肆毒之心，亦听其自生自槁于雨露中耳。客冬有趋利赖科者，欲通山东。土番与七人为侣，昼伏夜行，从野番中越度万山，竟达东面。东番知其唐人，争款之；又导之游各番社，禾黍芃芃，比户殷富。谓苦野番间阻，不得与山西通，欲约西番夹击之。又曰：“寄语长官，若能以兵相助，则山东万人，凿山通道，东西一家，共输贡赋，为天朝民矣。”又以小舟从极南沙、马矶海道送之归。七人所得馈遗甚厚。谓番俗与山西大略相似，独平地至海较西为广。使当事者能持其议，与东番约期夹击，剿抚并施，烈泽焚山，夷其险阻，则数年之后，未必不变荆棘为坦途，而化盘瓠僰筰为良民也。若夫平地近番，冬夏一布，粗粝一饱，不识不知，无求无欲，自游于葛天无怀之世，有击壤鼓腹之遗风，亦恒往来市中，状貌无甚异，惟两目拗深瞪视似稍别。其语多作都庐辘声，呼酒曰“打刺酥”，呼烟曰“笃木固”。相传台湾空山无人，自南宋时，元人灭金，金人有浮海避元者，为飓风飘至，各择所居，耕凿自赡。远者或不相往来，数世之后，忘其所自，而语则未尝改。男女夏天裸体，惟私处围三尺布；冬寒以番毯为单衣。毯缉树皮、杂犬毛为之，亦有用麻者，厚可一钱。两幅联缀，不开领脰，衣时，以头贯之，仍露其背。又有袒挂一臂，及两幅左右互袒者。妇人衣，以一幅双叠，缝其两腋，仅蔽胸背；别以一幅缝其两端，以受臂而横担肩上。上衣覆乳露腹；中衣横裹，仅掩私，不及膝；足不知履。以乌布围股，一身凡三截，各不相属。老人头白，则不挂一缕，箕踞往来，邻妇不避也。发如乱蓬，以青蒿为香草，日取束发，虮虱绕走其上。间有少妇施膏沐者，分两绺盘之；或有至妍者，亦露倩盼之态，但以鹿脂为膏，膻不可近。男子竞尚大耳，于成童时，向耳垂间各穿一孔，用竹贯之，日以加大，有大如盘、至于垂肩撞胸者。项间螺贝累累，盘绕数匝，五色陆离，都成光怪。胸背文以雕青，为鸟兽、网罟、虎豹文，不可名状。人无老少，不留一髭，并五毛尽去之。有疾不知医药，惟饮溪水则愈。妇人无冬夏，日浴于溪，浴毕，汲上流之水而归。有病者浴益频。孕妇始娩，即携儿赴浴。儿患痘，尽出其浆，复浴之，曰：“不若是，不愈也。”婚姻无媒妁。女已长，父母使居别室中，少年求偶者，皆来吹鼻萧、弹口琴，得女子和之，即入与乱，乱毕自去。久之，女择所爱者，乃与挽手，挽手者，以明私许之意也。明日，女告其父母，召挽手少年至，凿上腭门牙傍二齿授女，女亦凿二齿付男。期某日就妇室成婚，终身依妇以处。盖皆以门楣绍瓜瓞，父母不得有其子；故一再世，而孙且不识其祖矣。番人皆无姓氏，有以也。番室仿龟壳为制，筑土基三五尺，立栋其上，覆以茅。茅檐深远垂地，过土基方丈，雨阳不得侵；其下可舂、可炊，可坐、可卧，以贮笨车网罟农具，鸡栖豚栅，无不宜。室前后各为牖，在脊栋下，缘梯而登。室中空无所有，视有几犬，为置几榻；人惟藉鹿皮随处卧，夏并鹿皮去之，藉地而已。壁间悬葫芦，大如斗，旨蓄毯衣纳其中。竹筒数规，则新醅也。其酿法：聚男女老幼，共嚼米纳筒中，数日成酒。饮时，入清泉和之。客至，番妇倾筒中酒，先尝，然后进客；客饮尽则喜，否则愠，愠客或憎之也。又呼其邻妇，各衣毯衣，为联袂之歌以侑觞。客或狎之，亦不怒；其夫见妇为客狎，喜甚，谓己妻实都，故唐悦之。[海外皆称中国为大唐，称中国人为唐人。]若其同类为奸，则挟弓矢，侦奸人射杀之，而不怼其妇。地产五谷，番人惟食稻黍与稷，都不食麦。其饔飧不宿舂，晓起待炊而舂，既熟，聚家人手抟食之。山中多糜鹿，射得辄饮其血，肉之生熟不甚较，果腹而已。不虑风雨，行不计止宿，食云则食，坐云则坐；喜一笑，痛一颦；终岁不知春夏，老死不知年岁。寒然后求之衣，饥然后求之食，不预计也。村落庐舍，各为向背，无市肆贸易，有金钱无所用，故不知蓄积。虽有馀力，惟知计食而耕，秋成纳稼，计终岁所食有馀，则尽付曲蘖；来年新禾既值，又尽以所馀酿酒。番人无男女皆嗜酒，酒熟，各携所酿，聚男女酣饮，歌呼如沸，累三日夜不辍。馀粟既罄，虽饥不悔。屋必自构，衣需自织。耕田而后食，汲涧而后饮。绩麻为网，屈竹为弓，以猎以渔。盖毕世所需，罔非自为而后用之。腰间一刃，行卧与俱，凡所成造，皆出于此。惟陶冶不能自为，得铁，则取涧中两石夹捶之，久亦成器，未尝不利于用。剖匏截竹，用代陶瓦，可以挹酒浆，可似胹饼。我有之，我饮食之；乡党亲戚，缓急有无不相通。邻人米烂仓红，饥者不之贷也。社有小大，户口有众寡，皆推一二人为土官，其居室、饮食、力作，皆与众等，无一毫加于众番，不似滇广土官，征赋税，操杀夺，拥兵自卫者。比其先不知有君长，自红毛始据时，平地土番悉受约束，力役输赋，不敢违法。杀人者剿灭无孑遗。郑氏继至，立法尤严，诛夷不遗赤子，并田畴庐舍废之。其实土番杀人，非谋不轨也，曲蘖误之也。群饮之际，夸力争强，互不相下；杯未释手，白刃以陷其脰。间有平时睚眦，醉后修怨，旦日酒醒，曾不自知，而讨罪之师已蹑其门矣。至今大肚牛骂犬甲竹堑诸社，林莽荒秽，不见一人，诸番视此为戒，相率谓曰：“红毛强犯之无噍类，郑氏来，红毛畏之逃去。今郑氏又为皇帝剿灭，尽为臣虏，皇帝真天威矣！”故其人既愚又甚畏法。曩郑氏于诸番徭赋颇重，我朝因之。秋成输谷似易，而艰于输赋，彼终世不知白镪为何物，又安所得此以贡其上？于是仍沿包社之法，郡县有财力者，认办社课，名曰“社商”。社商又委通事夥长辈，使居社中，凡番人一粒一毫，皆有籍稽之。射得麋鹿，尽取其肉为脯，并收其皮。日本人甚需鹿皮，有贾舶收买；脯以鬻漳郡人，二者输赋有馀。然此辈欺番人愚，剥削无厌，视所有不异己物。平时事无巨细，悉呼番人男妇孩稚，供役其室无虚日；且皆纳番妇为妻妾，有求必与，有过必挞，而番人不甚怨之。苟能化以礼义，风以诗书，教以蓄有备无之道，制以衣服、饮食、冠婚、丧祭之礼，使咸知爱亲敬长、尊君亲上；启发乐生之心，潜削顽愍之性，远则百年，近则三十年，将见风俗改观，率循礼教，宁与中国之民有以异乎？古称荆蛮断发文身之俗，乃在吴越近地，今且蔚为人文渊薮；至若闽地，叛服不常，汉世再弃而复收之，自道南先生出，而有宋理学，大儒竞起南中，人固不可以常俗限，是在上之人鼓舞而化导之耳。今台郡百执事，朝廷以其海外劳吏，每三岁迁擢。政令初施，人心未洽，而转眄易之，安必萧规曹随，后至者一守前人绳尺，不事更张；况席不暇暖，视一官传舍，孰肯为远效难稽之治乎？余谓欲化番人，必如周之分封，同姓及世卿采地，子孙世守；或如唐韦皋、宋张咏之治蜀，久任数十年，不责旦暮之效，然后可。噫！盖亦难言矣！然又有暗阻潜挠于中者，则社棍是也。此辈皆内地犯法奸民，逃死匿身于僻远无人之地，谋充夥长通事，为日既久，熟识番情，复解番语，父死子继，流毒无已。彼社商者，不过高卧郡邑，催饷纳课而已，社事任其播弄。故社商有亏折耗费，此辈坐享其利；社商率一二岁更易，而此辈虽死不移也。此辈正利番人之愚，又甚欲番人之贫；愚则不识不知，撄夺惟意；贫则易于迫挟，力不敢抗。匪特不教之，且时时诱陷之。即有以冤诉者，而番语咮离，不能达情，听讼者仍问之通事，通事颠倒是非以对，番人反受呵责。通事又告之曰：“县官以尔违通事夥长言，故怒责尔。”于是番人益畏社棍，事之不啻帝天。其情至于无告，而上之人无由知，是举世所当哀矜者，莫番人若矣。乃以其异类，且歧视之；见其无衣，曰“是不知寒”；见其雨行露宿，曰“彼不致疾”；见其负重驰远，曰“若本耐劳”。噫！若亦人也，其肢体皮骨，何莫非人！而云若是乎！马不宿驰，牛无偏驾，否且致疾。牛马且然，而况人乎！抑知彼苟多帛，亦重绨矣！寒胡为哉？彼苟无事，亦安居矣！暴露胡为哉？彼苟免力役，亦暇且逸矣！奔走负戴于社棍之室胡为哉？乐饱暖而苦饥寒，厌劳役而安逸豫，人之性也，异其人，何必异其性哉？郁君之言如此。予昔闻闽人言，番民性宜率，最易感化，大可为用。况番地极暖，岁谷可三熟，且土壤膏腴，旷地最多。前山东刘玉坡制军韵珂总督浙、闽时，番民叩辕，呈请发帑入境开垦，计岁入赋税甚巨。制军大悦，特疏入告，惜为长白某相国所持，其事遂寝。今证以郁君所记，果信。域中有此沃壤，摈弃诚属可惜，爰附识于此，以俟当道之采择焉。 
　　
　　附录：海上占晴雨 
　　
　　天无时无云，虽浓云叆叇，但有云脚可见，必不雨。云脚者，如画家绘水口石，其下横染一笔，为水石之界者是也。无脚之云，如画远山，但见山头，不见所止。日色被体如灼，三日内必雨。日出时，有云蔽之，辰刻后云渐散，必大晴。日初出即开朗，是日必不晴。[暑月久晴，则不拘。]日落时，西方有云气横亘天上，或作数十缕，各不相属，日从云隙中渡过，是谓“日穿经纬”，来日大晴。或云色一片相连，其中但有一二点空窦得现红色，是谓“金乌展睛”，亦主晴。日落时，西方云色黯淡一片如墨，全无罅窦，又不见云脚者，主来日雨；如云色浓厚，当夜必雨。日落时，西北方云起，如层峦复嶂，重叠数十层，各各矗起者，主大风雨，山崩水溢之征也，应在七日之内。余三睹此云，三遭大水矣。处近山及江浒水涯间，宜防之。昧爽时雨，俗呼“开门雨”，是日主晴。昧爽，是初明时也。五更雨、鸡初鸣雨、天未明雨、天明已久雨，皆主是日苦雨不辍。晨起，雾遮山脚，主晴；云罩山头，主雨。初雨如雾，虽沉晦，至午必晴。久雨后暂缀，犹见细雨如雾，纵令开朗，旋即雨至。谚日：“雨前濛濛终不雨，雨后濛濛终不晴。”久雨，夜忽开霁，星月朗洁，主来日大雨。若近暮，经见红光，然后见月，则晴。久雨后，近暮遍天红色，来日必晴。[俗云：火烧薄暮天。]雨天，辰刻看巽方，[东南隅也。]申酉看乾方，[西北隅也。]但有一线开朗，则主晴。虹霓，朝见西方，辰巳必雨。《诗》日：“朝跻于西，崇朝其雨。”古人已言之矣。朝霞亦然，谚云：“朝霞不出门，暮霞适千里。”暮霞必主晴也。虹霓，申酉见东方，必晴。又，断虹两端不连者，俗呼“破篷”，虽见东方，来日不免风雨。月阑，一曰“月晕”，主风雨。[谚云：“小晕风，大晕雨。”惟闽中人又有以月阑为旱兆。]望山，色极清明，翠色欲滴，三日内必主雨。若山色如隔，濛雾者，久晴之征也。柱础流汗，必雨。凭几作书，笔燥欲裂，三日内必雨。日入时，惟东西常有云气，南北必无；若北方有云，主明日风雨，甚者尤主暴风，试之，百不失一。 
　　
　　暴风日期[或先期即至，或逾期始作，总不出前三后三、七日之内也。] 
　　
　　正月初三日[真人暴。]初九日[玉皇暴。占风者以此暴为候。此暴有风，则遇暴期必不免，无则免一岁皆免。]十三日[刘将军暴。]十五日[上元暴。]廿四日[小妾暴。]廿八日[洗炊笼暴。]廿九日[乌狗暴。] 
　　
　　二月初二日[土地暴。]初八日[张大帝暴。]十九日[观音暴。]廿五日[龙神朝天暴。一曰是二十九日。] 
　　
　　三月初三日[玄帝暴。]初七日[阎王暴。]十五日[雷霆暴。]十八日[后土暴。]廿三日[马祖暴。]廿八日[东岳暴。又曰诸神朝天暴。] 
　　
　　四月初一日[白龙暴。]初八日[佛祖暴。又曰太子暴。]十四日[纯阳暴。]廿三日[太保暴。]廿五日[龙神暴，太白暴。] 
　　
　　五月初一日[南极暴。]初五日[屈原暴。]初七日[朱太尉暴。]十三日[关帝暴。]十六日[天地暴。]十八日[天师暴。]廿九日[威显王暴。] 
　　
　　六月初六日[崔将军暴。]十二日[彭祖暴。]十九日[观音暴。]廿三日[小姨暴。]廿四日[雷公暴。此暴最狠。]廿六日[二郎神暴。]廿八日[大姨暴。]廿九日[文丞相暴。] 
　　
　　七月初七日[乞巧暴。]十五日[中元暴。]十八日[王母暴。]廿一日[普庵暴。凡六七月多主台，海上人谓“六月防初，七月防半”，虽未必尽然，有时而验。] 
　　
　　八月初五日[九皇暴。]十五日[中秋暴。又曰伽蓝暴。]廿一日[龙神大会暴。] 
　　
　　九月初九日[重阳暴。]十七日[金龙暴。]廿七日[冷风暴。九月，自寒露至立冬止，是九月节令也。常乍晴乍阴，风雨不时，谓之九降，又曰九月乌。] 
　　
　　十月初五日[风信暴。]初六日[天曹暴。]初十日[水仙王暴。]十五日[下元暴。]二十日[东岳朝天暴。] 
　　
　　十一月十四日[水仙暴]廿九日[西岳朝天暴。此时朔风司令无日无风，然南风尽绝，凡背亲处，皆可泊船。] 
　　
　　十二月廿四日[扫尘暴。] 
　　
　　又每月遇箕、璧、翼、轸四宿之日，必主风；又朔望皆必有风，舟人谣曰：“朔望无好天。”又每旬之七、八、九三日多主风。 
　　
　　里乘子曰：“占晴雨”与“风暴日期”，亦郁君卷尾所载者。郁君久习海上，自谓屡试不爽，爰撷录，以告海客，倘有事海疆，俾知防患未然，或亦不无少裨焉。 
　　
　　里乘子曰：右图固摹郁君原本所绘者，海内外各处，朗若列眉，梯航者观之，亦可知所考焉。更谓分，昼夜为十更。 
　　
　　撷录《豁意轩录闻》 
　　
　　门人金仰之清美，吴门世家子也。高祖讳祖静，字安安，以进士官四川布政，少工书法，曾与张文敏公照同书《天台山赋》进呈，仰邀睿赏。曾祖讳宗楚，字小笏，官中书舍人，著作甚富，仰之尝出示所撰《豁意轩录闻》一帙。予爱其笔意颇类唐人说部，姑撷录数条以资谈柄。 
　　
　　城隍赴任 
　　
　　广西某郡太守，挈家赴任。甫入境，薄暮雾起，将系缆于山侧，忽见上流一官舫扬舟而来，旗上大书曰“某府正堂”，与己衔无二，疑是前官，急呼榜人移舟相傍，遽投刺请见。将命者入告，出致词曰：“各事所事，未敢谋面也。某强之再四，乃延入。主人峨冠博带，凛然有肃杀意。某具陈姓字官职，随问：“公是何官？今将焉往？”对曰：“余亦此间郡守，奉命而之新任。”某讶曰：“得毋有两刺史耶？”曰：“非也，子隶阳而我隶阴也。”某大惊曰：“公殆为城隍之神耶？”曰：“然。”某不禁股慄，久之，魂魄始定。遂长跪哀告曰：“某家有恒产，无藉俸钱，只以老母在堂，欲以官为荣养，第风烛可惧，未识算尽何日，且当以何疾殂，乞尊神稽籍明示。”神作色曰：“天机未可泄也。”某涕泣固请，神乃恻然曰：“我言之必遭天遣，顾怜子至孝，弗忍终讳。子母两年后，应遭雷殛，死于官舍。此是前生未报冤孽耳。”某放声大恸，更求禳解之法。神曰：“子之官后，当极人间之奉以奉之。”某曰：“若此可免于难乎？”曰：“若此可速其死，死既速，难斯免矣。”某仍拜求不止，神命左右掖之出。甫登己舟，风雨骤至，一切所见，倏为乌有。自是嗒焉若丧。既抵任，饮泣承欢，凡所以奉母者靡弗至，不逾年，母以疾善终。某仓皇解绶，扶榇还里。次岁仲夏，忽一日雷电大作，围绕府廨，震击屋舍殆遍；至暮，势渐远，俄闻霹雳一声，将城隍庙神像碎为齑粉，天色旋霁。盖雷固遍觅某母不得，审知泄机之由，乃以诛母者诛神耳。救人而自罹于法，神亦恺悌也哉！ 
　　
　　武昌徐商 
　　
　　武昌徐商者，少故无赖。性嗜博，博又辄负，以致衣食不给，贫无立锥。会隆冬大雪，寄宿古祠内，朔风刺骨，四肢冻欲僵，生计已穷，将投汉江死。天乍明，径出门去，行数武，至石桥上，足忽滑仆地，起而视之，则雪积成冰，冰上有钱一枚。徐念捐生而获青蚨，是意外事，姑以易饼饵，亦可延片刻喘。因拾取回步，偶遇博徒某甲，询所自来，徐以实告。甲曰：“何不以此钱博？苟胜则有二，庶可少疗枵腹。”徐从之，一博而胜。甲请再，又胜；转瞬间获钱数十。徐以其半易酒食，馀者更博。后盖无弗胜者。半年之内，积至五百缗。徐遂娶妇生子，弃博而贾。设肆通衢，制诸竹木器，日取其利以为常。时有鹾商某，为群商领袖，强暴不法，肆作威福；楚中大吏尽与交，莫敢犯者。适部郎某公将出为楚运使，性刚正，疾恶如仇。奉诏后，即有锄某意。或遣急足驰告某，某大惧，寝食都废。客乃献计曰：“市中有徐姓者，故穷措大，貌酷肖君。曷不诱以利，俾代君，则君生矣。”某喜，遽命驾造徐。徐怪甚，伛偻以迎，而某亦谦抑尽礼，睹其貌与己无二。因邀徐至舍，水陆并陈，丝竹齐奏；宴罢下榻，精庐供帐，俱极华美。徐茫然不解其故。次日告归，某坚留弗许。如是者三日。徐曰：“君之高谊，已切五中。顾必有以用仆者，乞明言，俾释疑虑。”某唯唯。徐固请，某始长跽陈状，且曰：“苟能相代，十万金亦易易事。即有死罪，我当竭力以营之。”徐闻言，面色如土。转念：己本馀生，既入犴狴，必难幸免。不若允其请，身纵杀，子孙弗失为富家儿，计亦良得。乃曰：“士为知己用。君诚践言，仆甘为君死。”某更喜，随集腹心数人，署券申誓，先以万金慰其家；徐亦召妻子与诀。某又以诸簿籍示徐，徐素黠，瞭如指掌。某自潜匿谨室，徐冒某名，出交宾客，乘坚策肥，恬不为怪，而宾客亦弗疑也。未几，运使公至，甫下车，徐率群商进谒。公叱曰：“尔恶已极，擢发难数！今将穷治，可洗颈以俟耳！”徐顿首曰：“某罪固大，然所为皆有裨于国用，任劳任怨，久已负不白冤，兹幸福星照临，昭雪知有日矣。”公曰：“尔试言之。”徐乃强辩饰非，条往事，凡公之所谓罪者，徐悉不居罪而居功，有经有权，娓娓动听。公不觉转怒为喜，怃然曰：“人言未足信，有以夫！”自是视徐如左右手，事无巨细，咸委之。明年，公内调，主人始出。徐别去，某感泣曰：“先生生死骨肉，恩莫大焉。十万金何足以长者，愿五倍以为寿。”徐力辞。某遽命辇金于其家，而以仆马送徐归。徐遂搆甲第，置沃产，日益以富。后数岁，某死，子嗣弗振，徐竟代其职云。 
　　
　　厉鬼作祟 
　　
　　吴江乡民某甲，偶自田间归，遇少妇艳妆独行陇畔，疑是近村人家，尾其后，将瞷其所之。约半里，妇手解裙带，张皇四顾，似将如厕者，适道旁有废屋，妇推扉入，甲遥伺之。良久不出，忽闻号救声，乃蹑足往窥，但见屋内一棺，其盖大启，中有物曳妇入，甲大骇疾呼，棺遽阖，惟露衣裾一幅在外。甲奔告村众，诉之官。官至其处，破棺验视，妇身已僵，一男子尸，面色如生，左手紧抱妇项，右手握人首一，鲜血淋漓。询诸父老，云：“滇贾客死江城，旅榇寄此地，几三十年矣。”官令焚尸，而以人首埋他处。移牒滇省，问境内有无怪异。先是，大理府某县民，父死未殡。一日，闻棺内有格斗声，启而视之，则尸已失其首，亦诉之官。官正束手，得牒喜甚，遂令此人赴江省，掘取所葬之首，依稀可辨，果伊父也。迹其格斗之期，即村妇被难之日。案虽结，而疑终不可解。夫以鬼杀鬼，事已大奇；乃能取首于棺中，劫妇于白昼，万里之遥，一日而两逞其暴，斯盖厉气之所结欤？ 
　　
　　金圣叹 
　　
　　吾宗圣叹先生，绝世聪明，过目成诵。然放诞不羁，视青紫如儿戏，入泮未几，旋以六等被黜。第二年，仍以冠军获隽，如是者非一度矣。既而学使者法公海岁试苏郡，先生信笔直挥，顷刻脱稿，即以呈公。公展阅，见文体诡异。佶屈謷牙，微哂曰：“好秀才，姑退。”先生揖而进曰：“禀问大宗师，生员出署回寓道中，设遇美妇人，观者是乎？不观者是乎？”公亦不怒，徐应曰：“一看，君子；再看，小人。”先生又揖曰：“谨奉教。”乃昂然出，意中以为必又列六等也。明日，公坐堂上，独判先生为四等，即日发落，将重施夏楚。广文以其名士，为之缓颊，公弗许；士子数十人亦同声吁请，公愈怒，立召先生至。先生始惧，惶悚伏地，众亦知其不免。公一见，颜色忽霁，命左右曳起，曰：“余在京师，慕子名久矣。昨见奇搆，诚知天才，然国家名器，岂宜玩弄？牢骚之气，君子贵有以养之。子能痛改前辄，余之愿也。余岂真忍以子殿多士耶？”因于袖中出全榜，而弁冕实先生名。于是先生感悔，伏地大哭曰：“士得一知己，可以不恨。某虽不敏，请事斯语矣！”自此，公遂与先生为莫逆交。后数岁，先生以哭庙被收，弃市之日，作家信托狱卒寄妻子。临刑，大呼曰：“杀头，至痛也！灭族，至惨也！圣叹无意得此，呜呼哀哉！然而快哉！”遂引颈受戮。狱卒以信呈官，官疑其必有谤语，启缄视之，上书曰：“字付大儿看，盐菜与黄豆同吃，大有胡桃滋味。此法一传，我无遗憾矣！”官大笑日：“金先生死且侮人。” 
　　
　　玉兔 
　　
　　浙江衢州某村王老媪者，贫无所赖，临溪结草庐而居。日为人浣衣，藉以糊口。溪边有巨石一方，每捣衣于上，既历年岁，石遂光润可鉴。忽有江西大贾过其地，愿以千金购之。媪喜讶兼集，知必有异，因请益无厌。贾曰：“囊中资不敷，俟我至馀杭更益千金，重来交易耳。”订期而别。媪思宝物而慢藏，未免诲盗，乃倩人运石于床下，守护惟谨。至期，贾匆匆至村，急询石所在。媪告以故，贾顿足不已，连呼可惜，曰：“我前日在数里外望见村有宝气，踪迹至此，识石中有活兔一，能吸日精月华，系希世珍，是以不靳重值。今来此地，正怪宝气已散，孰意为尔闭置幽室，三光莫睹，兔必饿死矣！”媪犹未深信，贾立召石工剖之，果得小玉兔，大如鼠，洁白无比。媪始神丧色沮，自恨福薄。以兔赠贾，贾仍予百金，俾作终老之资焉。 
　　
　　继来禅师 
　　
　　康熙间，继来禅师卓锡灵岩山寺，能知过去未来事。一日升座说法，远近男女环听。师遍观大众，忽指某甲谓曰：“子神色不详，报前世冤者至矣，其速治后事。”甲大惧，恳求禳解之方。师曰：“束草为人，遍体悉以面裹，着衣裳卧子床上，家人匿他室中，必有所睹。然此仅济一时厄耳。”甲辞归。届期如言制备，日既午，瞥见巨犬来自门外，狰狞可畏，突入甲舍，登床啮草人为齑粉，咆哮而去。次日，甲往谢师。师颦蹙曰：“一难虽过，第神色愈晦，仍不能免。”甲又长跪求救。师曰：“大数万难逃遁，我既心动，当全子尸。后月某日，子可同家众诣寺，并携二瓮来，我自有法。”甲又涕泣归。届期，黎明即至。师以二瓮对合，置大殿之中，使甲趺坐于内，外用朱符封之。师自坐佛前蒲团上，而命众侍立身后。日既午，倏有长蛇丈馀自屋而下，眼灼灼如电，先入殿内，张吻咋舌，若欲犯师，师以袖挥之。蛇遽出户，绕瓮盘旋，首触尾击，更向合口处喷以毒气，良久，蜿蜒而去。师乃命众启视，甲气已绝，身肿如泡，七窍尽流血。于是妻孥大哭，以棺殓之。 
　　
　　阎和尚 
　　
　　山东有阎和尚者，青州人。披缁后，云游四方，十年始返，至济南千佛山寺中栖身。主僧见其秽垢弗洁，令供水火之役。终日默无一语，即语，亦多诡异，人莫能解。身衣棉衲，寒暑不更。有时于灶下执爨，倦欲睡，即以两足伸置火中代薪，听其自爇，而竟曲肱为枕，安然入梦。汤既沸，爇犹不止。众怪而视之，见其状，惊甚，大声呼唤，阎乃徐徐起，拂去足上灶煤，皮肉毫无损坏。一夕，人静更深，阎忽于床上大哭。众问故，曰：“我母将死矣！”天明出门去。半月后即来，询其抵家之日，正伊母回首之时。自此，主僧免其役，稍加敬礼。郡人闻名，亦渐诣寺瞻拜。阎惟闭目趺坐，不与酬答。或有病而向其乞药者，阎辄取地下黄土，和唾为丸，附其人服之，病亦顿愈；无缘则虽求弗与也。既而远近皆知寺有活佛，奔竞若狂。时先君知府事，指为妖僧，命驱逐出境。属吏同声谏阻，先君愈怒，且将重惩。阎闻之，曰：“金大爷是君子，我当避彼。”明日遂飘然远遁，绝不复至。 
　　
　　犬妖 
　　
　　嘉兴章某，访所亲于中州任所，因留官舍。所居屋东厢系主人收贮食物处，户常扃。一日，章独坐，闻厢房咋咋作声，试往窥视，见有大黑犬，以首顶木几置墙隅，更顶二小几垒其上，乃跃登至巅，恣啖梁上所悬熟肉。啖既尽，下，复顶木几置故处，穿败壁而出。章异之，次日，以告主人，适是犬在阶下，闻言，怒目视章，似怀怒意。至夕，章既寝，犬忽推扉潜入，口衔索丈许，至章卧榻前，以索约榻之长短广狭，量度再四，仍衔索去。章心悸，假寐以俟。未几，犬又如前状，章乃披衣起，尾其后踪迹之。至廐旁菜圃中，见犬于隙上布索为围，四周方广与榻相若，以两足挖土成穴，深几二尺。盖欲致章殒命，且将拽其尸瘗于此地也。章大骇，奔告主人，命缚犬而杀之。呜呼！犬尚若此，何况于人？怨毒之不可结也！甚矣夫！里乘子日：予闻小笏舍人生平酷嗜吟诗，笔意在白陆之间。归田后，与沈归愚、彭芝庭两尚书结社酬唱。尝作《闺怨》诗，有“入梦幽情未明白，对花孤影又昏黄”之句，两公皆赏其裁对工巧，得未曾有。其全稿俱经两公评订，未付手民，遽煨燹，惜哉！ 
　　
　　里乘卷十 
　　
　　记粤寇倡乱之始 
　　
　　粤寇倡乱之始，传闻不一，今据近是者记之。初，粤西浔州府桂平县某乡有古刹，芜废无僧主持，乡人士遂设为公所。中旧供关圣、观音诸神塑像。因共佣一人居守，奉香火兼司启钥、扫除等役。土豪韦镇，故虎而冠，素惑于天主教，崇奉甚严。其党三千馀人，议建天主堂，因嗾韦至刹，摈诸神像，改祀天主，佣者恐干众怒，拒不许。韦诃之曰：“尔敢抗吾耶！尔但听吾命，脱众有议之者，有吾在，不预尔事！”佣者惧其横暴，不得已从之。无何，众至刹，见之，果大哗；及诘佣者知其由，益怒，群掷天主于地蹴毁之，仍供诸神如初。韦之党耳其事，报韦，韦怒往与众理，语多悖谬。众窃议曰：“察韦氏子所言所行，殆病狂，必及于祸。吾侪须早为之计，先发制之，庶免波及乡镇。”固有巡检，才颇明干，众诣，备诉崖末，乞发弓弁往擒韦及其党之魁。巡检谓：“非细故，位卑恐干上官议孟浪好事；且韦党甚众，如不能就擒，更速激其变，必须计万全乃可行。”众曰：“公第声言奉郡密檄，访缉左道惑众者，不须公为力，吾侪自有计缚献麾下。然必公亲往，方能有济，否则姑息遗患，为不摧，为蛇奈何！异日事发，公亦不能辞咎。”巡检深然其言。爰率众往，乘其不备，遂擒韦并其党十馀人。星夜槛驰赴县，同谒县令，委曲白所事。令素选懦，闻众言，噤不敢声，意颇嫌众等多事。比谋诸幕宾，谓宜请郡守主裁；令如言谒守，守亦茫无灼见，惟命暂将韦等下于狱，待谳得左证，再如律处治。韦等既下狱，令殊不以为意。既而韦在狱上书讼冤，毅然以崇奉天主教自任，不少讳；且言世上天地、君亲、祖宗、神祇皆听命于天主，可惜世人不察，吾将大倡其教，普救天下。并求释放出狱，宜反坐巡检等人结党畔道罪名云云。满纸邪说，令置不理。韦之党知令庸弱无能，将谋劫狱。乡人士侦知之，亟白令，乞为备；因谓韦所上书即可据为左证，速治其罪，无使滋蔓，令但笑谢之。韦之党闻乡人士所言，怒甚，遂劫韦等于狱。首报怨于乡人士，大肆屠掠，幸免者十之一二。此倡乱之始也。 
　　
　　记粤寇渠魁事迹 
　　
　　洪秀全，蜒魁也。藉名捕鱼，出没海中，专务劫掠。其党散布港汊，一遇商舶经过，吹唇声号，各港闻之，顷刻蜂集。劫得货财，悉先上之洪，而后瓜分。贾客罹其害者，指不胜屈。洪素与相者杨秀清善。杨先业儒，应童子试，屡黜于有司，穷乏不能自存，遂弃儒卖卜，以资糊口；性极狡黠，能察言辨色，臆断吉凶祸福，多奇中，人颇神之。缘嗜博，博又辄负，赖洪时济其急，心德之而欲有以报。爰时以非分谄之，谋不轨。尝与洪之党饮酣，谈天下形势及用兵之法，瞭如指掌；并谬称洪相贵不可言，然舍己不胜卧龙任。洪党信其言，欣述于洪，皆顿首称贺，洪益自负。会韦逆劫狱倡乱，恐势孤不足抗大兵，知洪有异志，其党乃往说洪，奉为伪天王；以杨秀清为军师，称伪东王，韦自为大将军，僭称北王；又以萧朝贵为伪西王、冯云山为伪南王。萧、冯两贼事迹不得其详，或曰皆海洋剧盗耳。 
　　
　　石达开 
　　
　　石达开者，以财雄一方，素慕游侠，好结纳而不择其人。门下食客实繁有徒，类多无赖。石居恒惟日与健儿驰马较射、击梃舞槊以为乐。先是，其乡有峻岭，为剧盗所据，劫取过往财物，无幸脱者。有闽客挟重资经此，闻而心悸，久耳石名，因投刺踵谒，备陈衷曲，乞庇护。石怜而许之，款留少住，将择健儿卫送过岭。盗闻之，怒甚，率其党百人径至石家，欲图撺夺。石闻盗至，令开门召入，告之曰：“壮士之所欲者货财也。第念闽客挟重资抛离乡井，以谋得什一，意良苦。今壮士不谅其衷，将尽攘为己有，彼则本之不存，利将焉望？仆也滋不忍，敢为缓颊。”因准闽客资约计五千金，乃解囊如数列金于几，谓曰：“聊备不腆，敬献壮士，代客请命。倘壮士矜而宥之，即不啻身受其赐。”群盗相顾叹曰：“人言石公重义轻财，信然！吾侪所为，殆非人类！今重违公命，但令闽客就道毋恐。然公所惠丰腆，受之有愧，敢辞。”石大悦，治席为闽客祖饯，兼酌群盗。酒酣，彼此倾吐肝胆，意气契洽，相见恨晚。席散，闽客拜谢而别；群盗兴辞，石仍出前金殷勤投赠，推让再三，始受其半。群盗既归，感石，谋有以报之。值石初度，因备奇珍异宝、锦绣牲醴之属往为寿。石大合乐，宴客三日，盗亦在座。有与石挟嗛者，密报邑令，谓石时藏盗于家，恐不免为地方之害。令正患盗，闻言，亟督兵役驰往，围其宅，并石与盗尽擒之，禁于狱中。石与杨秀清故为莫逆交，尝贷杨金而不责偿。杨既为伪东王，欲报石德。会石下狱，遂劫出之，称为伪翼王云。 
　　
　　里乘子曰：粤寇之变，虽曰天运使然，而人事究亦难逃其责也。我闻金田啸聚，其初党羽不过三百馀人，向使地方有司果能设法化导，格其邪心，固善；万一若曹执迷不悟，即乘其势尚未张，一鼓歼之，消患未形，亦不为虐。所谓去莠安良，亦贤有司之责也。乃计不出此，卒使星星曤火，燎及昆冈；涓涓氿泉，荡成巨浸。迨顺流下窜，窃据金陵，十馀年来，沿江一带民无完居，屠毒生灵不可数计。试观其猖獗无忌，形同枭獍，不真令人发指哉！有自粤西来者，言众贼实无伎俩，即韦逆而论，以巡检下僚督众往捕，如缚鸡犬，其易可知。似此巡检胆识亦殊过人，而大吏闻之，不赏其功，反怪多事，时事如此，真可浩叹！故当其金田倡乱，都人士惧其被累，亦曾密白邑令，邑令曾密白郡守，郡守曾密白司道巡抚，皆一一瞪目相视，默无一语，大都意存讳盗，粉饰偷安；方且以持重自矜，决不肯轻举妄动，激生事端，致挂吏议。噫嘻！为虺不摧，为蛇奈何！忍之须臾，而孰知后日之祸如此之烈哉！予虎口馀生，备尝艰苦，间关万里，侥幸生还。回忆十馀年来目击流离琐尾情形，时复伤心酸鼻。而推原其始，当日之为封疆大吏者，虽百身亦岂能赎其罪哉！ 
　　
　　书秦小罗 
　　
　　初粤寇陷金陵，伪东王杨贼秀清就何绅宦住宅改造伪王府，穷极奢侈。又制广大榻，可容十人，每夕轮选所掠妇女九人伴寝，淫媟无度。妇女之含羞赍忿、抑郁以死者踵相椄也。一日，杨贼夜宴，庖人进面一簋，时贼已中酒，不能食；以食侍者，七窍噀血，立毙。贼惊且怒，以人之谋鸩己也。尽出所有妇女不下千人，发伪官研讯。伪官承贼意旨，将次第严加榜掠。忽一女年可十六七，柳眉蕴怒，杏靥含嗔，袅娜而前，娇声喝曰：“谋鸩杀杨贼者，我秦小罗也！不预他人事。”伪官诘之，曰：“自贼陷城，不幸门惨遭屠戮，我被掳在此，所以暂缓须臾无死者，原欲乘间手刃贼首，以泄家国恨。奈苦无兵械，又不得当，只藏有砒屑少许，为他日自尽地，适见面心动，因潜下之，将图一快意，虽粉骨亦甘心焉。今计不成，数也！然观贼所为必膺天诛，特时未至耳！我死固不足惜，独怪尔曹俨然须眉男子，孰非食毛践土，竟腆颜事贼，为之爪牙，受其豕畜而犬嗾之，一旦天兵云集，丑类尽歼，漏网难期，噬脐莫及！而尔曹误入迷途，不知早为自新，智反出我女子下矣！不亦羞乎？”伪官闻言，俯首愧汗，箝口无语。会杨贼伪旨叠次敦逼问状，伪官不敢讳，遂以实告，贼怒，命寸磔以警众。小罗引颈受刃，全无惧色，贼党见者多窃窃称叹。越日，伪官竟惭悔自经以殉。小罗，名敷，金陵人。伪官姓名里居无可考。 
　　
</div>
    <div class="pagination">
<a href="里乘_page10.html">上一页</a><span>...</span><a href="里乘_page6.html">6</a><a href="里乘_page7.html">7</a><a href="里乘_page8.html">8</a><a href="里乘_page9.html">9</a><a href="里乘_page10.html">10</a><span class="current-page">11</span><a href="里乘_page12.html">12</a><a href="里乘_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
