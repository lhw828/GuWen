<!DOCTYPE html>
<html>
<head>
    <meta charset="UTF-8">
    <title>古今说海 - 第 40 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今说海 - 第 40 页/共 59 页</h1>
    <div class="content">
　　说畧三十一【杂记三十一】

　　○东园友闻【阙名】

　　昔见周草窻先生弁阳客谈有信义汤一服盖修竹先生笔也其方云信义等分毎晨至暮服之无斁自然心广体胖积以岁月日用常行惟信义是服不患不到圣贤地位也【草牕周公谨修竹王监簿也】

　　虎丘先生所书客谈皆六经语而于仪礼尤致意焉观此则先生之学可见先生尝为困学老人馆宾鲜于深敬之教其二子鲜于闻先生之训其学益进先生戱曰某教其子乃教其父相与一笑【虎丘盛元仁也】

　　胡牧仲先生以经学名世行义闻望着于东南国初金宋诸老宗之吴兴赵承旨尝有诗挽之曰泪湿黔娄被情伤郭泰巾观此则先生之为人可知矣所谓独行不愧影独寝不畏衾先生其人也弟汲仲先生亦特立独行一毫不茍取赵承旨尝为罗司徒以礼请先生作其父墓铭先生勃然怒曰我岂为宦官作墓铭耶观此则其刚介可知当时承旨为司徒以金百锭奉先生润笔是日先生在陈其子千里以情白座上诸客劝先生受先生却之愈坚闻先生之风谀墓而求金者宁不自警乎先生送蔡如愚归东阳诗云薄糜不继袄不里讴吟犹是钟球鸣尝语惟善曰此余秘密藏中休粮方也【曲江钱惟善书】

　　世祖暮年僧格专权纳贿中书之政渐弛上初不知也时彻尔为御史中丞力言之至再不听且怒命舒固尔齐批其颊遣之一日上方燕坐便殿中彻尔公入上作色迎谓之曰彻尔又欲言僧格耶公曰然臣谛思之国家置台諌犹人家畜犬也譬则贼至而犬吠主人不见乃棰犬犬遂不吠岂良犬乎上悟颔之未几僧格败噫使台谏一如公天下宁有乱耶

　　仁庙濳邸日奉太后在懐孟驻辇之夕暑雨方霁羣蛙乱鸣合合不少休两宫达旦不寐翊日近臣宣太后令谕蛙曰吾母子方愦愦蛙忍恼人邪可徃他处鸣毋复留此自是至今十余年蛙不再鸣越明年仁宗入京诛安西王迎武宗于北藩八继大统时至大元年也圣人所至山川鬼神阴来相之况鱼虫之微有不从令者乎因书以广异闻【至正庚子七月晦全思诚书】

　　至顺庚午赴南宫尝侍虞奎章坐谈及东平富人新居落成有丘眞人者道行重一时凡欲徼福利者慕其道争迎致之幸其一至咸自慰足富人以礼致眞人将冀一言以颂其居眞人既入室黙不一语輙以所持铁杖于墙壁窻戸颇毁裂之亟出富人怏怏率家人罗拜以希觧悟眞人曰若室完美蔑以加矣虽然完必毁吾不先毁之若将无以图厥终今毁矣若冝思其毁而欲完者克保全之则若与若子孙庶几歌斯哭斯永终无替富人悦服

　　吴兴陈伯敷翰林编修时为璋言参政王公继学自筮仕京师游宦四方久去乡里及拜中书参议归省逮里门舍骑徒步遇长者輙拜过市有老翁坐肆公趋拜肆下翁倨坐曰小大【北方卑幼之称】久不见汝汝来奚自公曰自京师翁曰仕否公曰忝参议中书翁又曰小大朝廷官爵不可得在意公逡廵拜谢翁倨坐如故吁中原习俗之厚王公谦徳之隆君子所乐道也

　　余客京口闻有闵仲达陈子方者幼同读书长同习吏事又同籍杭郡吏循次录叙则陈在先闵乃以计先之陈终无几微怨嫉意适故人约陈偕入京达官贵卿交荐以仕寻佥宪浙西闵方以日月升掾宪府闻陈之来叹曰何面目见之称疾不出陈下车亟问吏曰闵仲达何不见耶咸以疾对陈曰非疾惮我也我将见之及其门闵惶惧出肃陈曰吾与君交至深谊至笃君昔先我而吏郡者命也非此吾所就宁至是耶今又幸同处茍有未至方赖于君何称疾为宜亟出闵感激从事相好如初

　　顾徳玉檇李人也其父南山嗜浮屠至舍其居为白云庵以宅学佛者徳玉独好诸经子史习古诗文与儒者游尝从观光余先生学观光老无子徳玉养焉一日观光之他所病卒于道徳玉为营棺椁以敛之凡附于身者皆致其诚焉后迎其丧以归置之正堂躬服斩衰苴屦俾其子若妻暨童子咸如之朝夕哭踊旬必祭奠哀之若丧父然越三月负土筑垄垄成葬之复结庐墓侧居三年而后已岁时之享弗替也或曰古者为师服心丧未闻为齐斩以丧之也徳玉曰否民生于三师居其一于父何异吾所以为此者将以愧天下之为人弟子而忘其师者也

　　刘信甫广陵人也倜傥尚气不事小节然重厚少文其先尝事广陵富商顺风曹氏曹氏将死以孤属信甫信甫抚曹氏孤几冠孤之季父欺其幼且利其赀乃陈于郡曰曹氏之先家赀若干缗未析皆为侄所据愿中分之郡守刘知其诈乃直曹氏孤季之子惭毒其父父死陈于郡曰弟杀吾父郡长茂玛哈者始莅事与守有隙疑守受曹氏孤贿欲置曹氏孤法并得以中守引致百余人捶击无筭皆自诬服曰曹氏孤使某杀季郡守受曹氏孤贿若干末致信甫欲其无两辞以成狱拷楚万状身无可击者信甫曰杀若季者某也曹氏孤实不知郡守亦无贿密使置曹氏孤于京匿之大家使勿出谓之曰事毕而后归乃以金帛赂郡长左右从减死论既出即诣京师叩跸自陈卒置郡长于法守复其官凡狱讼道里费以巨万计曹氏孤归计其费以偿之信甫笑曰奴之富者皆主之余也脱主于厄分内事讵敢以费求偿哉卒不受闻者莫不重其义也南北之士或贫不能自给者信甫不问识与不识无不周给之亦不责劵尝游吴中以百金加束帛致余淑其子余以母老辞焉

　　至元十三年丙子春正月十八日淮安王巴延以中书右丞相统兵入杭宋谢全两后以下皆赴北有王婉仪者题满江红于驿云太液芙蓉浑不似旧时颜色曾记得春风雨露玉楼金阙名播兰簪妃后里晕潮莲脸君王侧忽一朝鼙鼔掲天来繁华歇龙虎散风云灭千古恨凭谁说对山河百二泪沾襟血驿馆夜惊尘土梦宝车晓转闗山月只姮娥相顾肯从容随圆缺或云王昭仪下张璚英所赋也夏五月二日两后抵上都朝见世皇十二日夜故宋宫人安定夫人陈氏安康夫人朱氏与二小姬沐浴整衣焚香自缢死朱夫人遗古诗一篇于衣中云既不辱国幸免一身不辱父母且不辱亲艺祖受命立国以仁中兴南渡计二百春世食宋禄羞为北臣大难既至刼数回轮妾辈之死守于一贞焚香设誓代书诸绅忠臣孝子期以自新时皆服其贞烈此四人者视前日之托隠忧于文辞者相去固万万矣是年丞相偏师徇地至台之临海民妇王氏者美姿容被掠千夫长将杀其舅姑与夫而欲私之妇誓死不可自念且被污因阳曰能俾我为舅姑与夫服期月乃可事主君千夫长见其不难于死从所请仍使俘妇杂守之师还挈行至嵊县过清风岭妇仰天窃叹曰吾知所以死矣即囓拇指出血写口占诗于崖石上曰君王无道妾当灾弃女抛男逐马来夫面不知何日见妾身料得几时回两行清泪频偷滴一片愁眉鎻不开回首故山看渐逺存亡两字实哀哉自投崖下以死死之日抵今且八九十年石上血迹如始写时不为风雨所剥蚀仆昔过其下尚能读所写诗嵊丞谢端为之立祠刻碑于死所巴延台哈布哈兼善公守越立庙像享之乡人私表曰贞妇著作李五峰先生孝光为记郡上其事于朝未报噫使公卿将相贞守一节若此数妇者岂有卖降覆国之祸哉宜乎秦贾之徒为万世罪人也

　　周君景逺驰为南台御史时分治过浙省日与朋友徃复其书吏不乐似有举刺之意大书壁上曰御史某日访某人某日某人来访御史忽见之呼谓曰我尝又访某人汝乃失识何也第补书之因复谓曰人之所以读书为士君子者正欲为五常纲维也使我今日絶故旧是为御史而坠一常其可乎宁不为御史不可灭人理吏赧然谢服而退【南村陶宗仪书】

　　杜清碧先生本以翰林待制聘至杭日有所编五声韵自大小篆隶以至外化番书及国朝蒙古新字靡不收録题曰华夏同音一日库哩子山平章公库库见访语及声律之学因问国字何以用司字为首先生答曰正如婴儿初堕地时作此一声乃得天地全气也平章甚善其说

　　唐建中四年李希烈陷汴州复遣兵数千人抵项城县盖将掠人玉帛妻女县令李偘不知所为其妻杨氏曰君县令也冦至当死力不足死焉职也君如逃则谁守偘曰兵与财俱无将若何杨氏曰若不守县吾民为贼所得矣今仓廪皆积也府库皆财也百姓皆战士也重赏罚以令士其必济于是召吏胥百姓于庭杨氏曰县令民主也然岁满则罢去非若吏人百姓坟墓斯存宜相与致死以守忍失其身而为贼之人耶众皆泣许之乃喉音有音无字誓曰以瓦石中贼者与之千钱刀矢兵刃之物中贼者与之万钱得数百人偘率之以登城杨氏亲爨以食之无少长必周而均使偘与贼言曰项城父老义不从贼矣皆悉力以守贼得吾城不足以威不如亟去徒失利无益也贼众皆笑忽流矢误中偘手偘伤而归杨氏曰君不在则谁固守与其死于城战不犹愈于家乎偘裹伤复率其徒将趣城而一人有以弱弓射中其帅堕马死即希烈壻也贼势沮遂相与散去项城之人得保完刺史上偘之功超迁绪州太守呜呼妇人女子之徳奉父母舅姑尽恭顺和柔者则贤矣守土保民忠诚勇烈之道此公卿大臣之难事斯时也凭坚城深池储畜山积财货自若冠胄服甲负弓矢而驰者不知几人其勇不能自守其忠不能以自死弃其城而走者举若是也彼何人哉杨氏妇人也孔子曰仁者必有勇杨氏当之

　　宋末岳州徐君宝之妻某氏被虏来杭居韩蕲王府自岳至杭相从数千里相与数月虏欲犯之屡以巧计得脱一日虏必欲强污之度不可脱乃谓曰俟我祭亡夫谢絶之可事汝虏喜而然之遂严妆焚香祝毕赴池水而死将赴死之际题满庭芳一阕于府壁云汉上繁华江南人物尚遗宣政风流绿窻朱户十里烂银钩一旦刀兵齐举旌旗拥百万貔貅长驱入歌台舞榭风卷落花愁清平三百载典章文物扫地俱休幸此身未北犹客南州破鉴徐郎何在空惆怅相见无由从今后梦魂千里夜夜岳阳楼余至杭闻徐子祥言之徐正蕲王府邻尤及见其亲书后宣伯褧先生亦言正与清风岭同所谓一时一事也

　　江阴人李安抚归附于元后谥恭敏所居门首立坊曰恭敏坊近岁子孙以故址卖与里人薛氏土木一新视昔有加有客语薛云君之门而犹存李氏之坊恐非君所宜也薛深然之指恭敏之族尊行者惟唐卿可主其事乃贻以钱百缗李欣然彻之是夕李呓语呻吟甚苦妻急呼之觉曰我梦见袍笏大官自云是我祖责我不能世守其业又毁其坊且骂且挞我负痛号泣故致此耳语既暴死莫救越明年城毁于兵薛氏屋复为瓦砾之区

　　江东信州故宋时取土筑城为濠百畆渺然有江湖之意遂名南池中有地可架屋数十楹旧为州民某氏居之有年矣归附后穆彻来监是郡遂有其地春夏之交毎苦羣蛙聒人然无术以去之三十八代天师广微子朝京还用以此告广微以瓦片朱书篆使人投于池中曰羣蛙自此毋作声于是寂然至今絶无蛙鸣亦可异也

　　友人唐伯刚曰北方凡皁鵰作巢所在官司必令人穷巢探卵多寡若三枚必设置以守之及其出乃一狗也取而饲养之长则献于朝廷与常狗无异但耳上多羽毛数根耳田猎之际鵰则上飞狗则陆行所逐同至名曰鹰背狗盖凡物生三子必有一异惜人未有闻焉偶记于此【篔谷邵焕识】

　　曩余游学金陵日与同门二三辈谒见起岩王先生起岩曰新学切当以礼义廉耻四者存心涵养得熟家业不患不成功名不患不至学问不患不精上而天子下而庶人何莫不本于四者乎余旦旦而思之四者根于心内有所主则揖让进退合其节动用制作得其宜取予得其当刚介有所守矣内无所主则傲纵自肆诪张贪暴不可胜言矣验诸行事观诸人品于是言而益信盖起岩乃吴草庐门人也斯言咸有源委近僻处江村嘉言日无闻因是而书以自警又起岩甞招程敬叔先生教其子弟建江东书院以处之学徒如云衣食或不充咸资于王程先生丧偶有孤女一如己女丰其奁具以遣之王江东名士也近隔于兵重为斯文惜【篔谷邵焕识】

　　上海民有以谲诈而致富者丙申夏四月其居毁于兵为卒所执索窖藏物民绐之曰此非我居我逃难至此耳我居距此纔百余步汝欲窖可同徃卒然之民遂导卒至其故人之居发地数处终不得窖卒知其绐已怒而杀之

　　昔有富翁方与客对谈适一人垢衣弊屣如屠沽者自外至翁肃容而起迎之上坐退而拱立其人曰汝坐翁乃坐客问翁曰彼何人耶翁曰某族叔父也客哂之曰吾族则无此翁曰但君族未广耳客大惭

　　宋太学生会稽唐珏字玉潜当至元戊寅冬杨琏眞伽发赵皇族诸陵寝至斵残支体攫珠襦玉匣焚其胔弃骨草莽间唐闻之痛愤亟货家具得白金百星许执劵行贷又得百星许乃具酒醪市羊豕饮里中少年唐具告以愿收遗骸共瘗之众欢诺一少年曰事露奈何唐曰余固筹矣今四郊多暴骨取窜以易谁其知之乃斵文木为椟纫黄绢为囊各署其表曰某陵某陵分委而散遣之蕝地以藏为文而告诘旦事讫来集出白金羡余酬之戒勿泄越七日下令裒陵骨杂置马牛枯骼中造塔钱塘以内之名塔曰镇南杭民悲不忍仰视了不知陵骨之犹存也后数年人始有传唐之髙谊由是玉潜义风震动唐复有梦中诗四首其一曰珠亡忽震蛟龙睡轩弊宁忘犬马情亲拾寒琼出幽草四山风雨鬼神惊其二曰一抔自筑珠丘土双匣亲传竺国经只有东风知此意年年杜宇泣冬青其三曰昭陵玉匣走天涯金粟堆寒起暮鸦水到兰亭转呜咽不知眞帖落谁家其四曰珠鳬玉鴈又成埃斑竹临江首重回犹忆去年寒食节天家一骑捧香来葬后又于宋常朝殿掘冬青树植于所函土上作冬青行二首曰马棰问髐形南面欲起语野麕尚纯束何物敢盗取余花总飘荡白日哀后土六合忽怪事蜕龙挂茅宇老天鉴区区千载护风雨又曰冬青花不可折南风吹凉积香雪遥遥翠盖万年枝上有鳯巢下龙穴君不见犬之年羊之月霹雳一声天地裂此事予闻之先师唐温如温如乃玉潜之子故其事详谨用书之【华亭夏頥】

　　古今说海卷一百十五

　　●钦定四库全书

　　古今说海卷一百十六

　　（明）陆楫 编

　　说畧三十二【杂记三十二】

　　○拊掌録【阙名】

　　东莱吕居仁先生作轩渠录皆纪一时可笑之事余观诸家杂说中亦多有类是者暇日裒成一集目之曰拊掌录不独资开卷之一笑亦足以补轩渠之遗也延佑改元立春日冁然子书

　　王溥五代状元相周髙祖世宗至宋以宫师罢相其父祚为周观察使致仕祚居富贵乆奉养奢侈所不足者未知年寿耳一日居洛阳里第闻有卜者令人呼之乃瞽者也密问老兵云何人呼我答曰王相公父也贵极富溢所不知者寿也今以告汝俟出当厚以卦钱相酬也既见祚令布卦成文推命大惊曰此命惟有寿也祚喜问曰能至七十否瞽者笑曰更向上答以至八九十否又大笑曰更向上答曰能至百岁乎又叹息曰此命至少亦须一百三四十岁也祚大喜曰其间莫有疾病否曰并无之其人又细数之曰俱无秪是近一百二十岁之年春夏间微苦臓腑寻便安愈矣祚大喜回顾子孙在后侍立者曰孩儿辈切记之是年且莫教我吃冷汤水

　　司马温公屡言王广渊章八九上留身乞诛之以谢天下声震朝廷是时滕元发为起居注侍立殿■〈土幻〉既归广渊来问元发早来司马君实上殿闻乞斩某以谢天下不知圣语如何元发戱曰我只听得圣语云依卿所奏叶涛好奕棋王介甫作诗切责之终不肯已奕者多废事不以贵贱嗜之率皆失业故人目棋枰为木野狐言其媚惑人如狐也煕宁后茶禁日严被罪者众乃目茶笼为草大虫言其伤人如虎也

　　熈宁间蜀中日者费孝先筮易以丹青寓吉凶谓之卦影其后转相祖述画人物不常鸟或四足兽或两翼人或儒冠而僧衣故为怪以见象米芾好怪常戴俗帽衣深衣而蹑朝鞾绀縁朋从目为活卦影

　　沈括存中方就浴刘贡父遽哭之曰存中可怜已矣众愕问云死矣盆成括也

　　石资政中立好诙谐乐易人也杨文公一日置酒作絶句招之末云好把长鞭便一挥石留其仆即和曰寻常不召犹相造况是今朝得指挥其诙谐敏捷类如此也又尝于文公家会葬坐客乃执政及贵游子弟皆服白襕衫或罗或绢有差等中立忽大恸人问其故曰忆吾父又问之曰父在时当得罗襕衫也盖见在执政子弟服罗而石止服绢坐中皆大笑

　　昔一长老在欧阳公座上见公家小儿有小名僧哥者戱谓公曰公不重佛安得此名公笑曰人家小儿要易长育徃徃以贱物为小名如狗羊犬马之类是也闻者莫不絶倒

　　刘贡父尝言人之戱剧极有可人处杨大年与梁同翰朱昂同在禁掖大年未三十而二公皆髙年矣大年呼朱翁梁翁毎戱侮之一日梁谓大年曰这老亦待留以与君也朱于后亟揺手曰不要与众皆笑其敏虽一时戱言而大年果不五十而卒

　　李觏字泰伯盱江人贤而有文章苏子瞻诸公极推重之素不喜佛不喜孟子好饮酒作古文弥佳一日有达官送酒数斗泰伯家酿亦熟然性介僻不与人徃还一士人知其富有酒然无计得饮乃作诗数首骂孟子其一云完廪捐阶未可知孟轲深信亦还痴岳翁方且为天子女壻如何弟杀之李见诗大喜留连数日所与谈莫非骂孟子也无何酒尽乃辞去既而又有寄酒者士人闻之再徃作仁义正论三篇大率皆诋释氏李览之笑云公文采甚奇但前次被公吃了酒后极索寞今次不敢相留留此酒以自遣懐闻者大笑

　　张文潜甞言近时印书盛行而鬻书者徃徃皆士人躬自负担有一士人尽掊其家所有约百余千买书将以入京至中途遇一士人取书目阅之爱其书而贫不能得家有数古铜器将以货之而鬻书者雅有好古器之癖一见喜甚乃曰毋庸货也我将与汝估其直而两易之于是尽以随行之书换数十铜器亟返其家其妻方讶夫之回疾视其行李但见二三布囊磊磈然铿铿有声问得其实乃詈其夫曰你换得他这个几时近得饭吃士人曰他换得我那个也几时近得饭吃因言人之惑也如此坐皆絶倒

　　鲁直在鄂鄂州太守以其才望信重之士人以诗文投贽守必取质于鲁直而报之一同人投诗颇纰缪守携见鲁直意其一言少助其人鲁直阅诗良乆无语太守曰此诗不知酬以几何鲁直笑曰不必他物但公库送与四两干艾于尻骨上作一大炷灸之且问曰尔后敢复凑分耶同人竟无所济

　　科场进士程文多可笑者治平中国学试策问体貌大臣进士对策曰若文相公富相公皆大臣之有体者若冯当世沈文通皆大臣之有貌者意谓文富丰硕冯沈美少也刘原甫遂目沈冯为有貌大臣又欧阳永叔主文试贵老为其近于亲赋有进士散句云覩兹黄耉之状类我严君之容时哄堂大笑

　　李廷彦曽献百韵诗于一上官其间有句云舍弟江南没家兄塞北亡上官恻然悯之曰不意君家凶祸重并如此廷彦遽起自解曰实无此事但图对属亲切耳上官笑而纳之

　　欧阳公与人行令各作诗两句须犯徒以上罪者一云持刀哄寡妇下海刼人船一云月黒杀人夜风髙放火天欧云酒粘衫袖重花压帽檐偏或问之答云当此时徒以上罪亦做了

　　黄裳酷嗜烧炼晚年疾笃喻诸子曰我死以大缸一枚坐之复以大缸覆之用铁在线下管定赤石脂固缝置之穴中足矣

　　许义方之妻刘氏以端洁自许义方尝出经年始归语其妻曰独处无聊得无与邻里亲戚徃还乎刘曰自君之出惟闭门自守足未尝履阈义方咨叹不已又问何以自娱答曰惟时作小诗以适情耳义方欣然命取诗观之开卷第一篇题云月夜招邻僧闲话

　　孙巨源内翰从刘贡父求墨而吏送达孙莘老中丞巨源以其求而未得让刘刘曰已尝送君矣已而知莘老误留也以其皆姓孙而为馆职故吏辈莫得而别焉刘曰何不取其髯为别吏曰皆胡而莫能分也刘曰既是皆胡何不以其身之大小为别吏曰诺于是馆中以孙莘老为大胡孙学士巨源为小胡孙学士

　　有一故相逺泒在姑苏嬉游书其壁曰大丞相再从侄某尝游有士人李璋素好讪谑题其旁曰玄元皇帝三十七代孙李璋继至

　　章子厚与苏子瞻少为莫逆交一日子厚坦腹而卧适子瞻自外来摩其腹以问子瞻曰公道此中何所有子瞻曰都是谋反底家事子厚大笑

　　有一士人赴宴众中有少年勇于色甫就席士人以服辞乃命撤乐及屏去羣妓后劝酬及少年少年罪士人曰败一席之欢皆君也正所谓不自殒灭祸延过客耶宾主为之哄堂
</div>
    <div class="pagination">
<a href="古今说海_page39.html">上一页</a><span>...</span><a href="古今说海_page35.html">35</a><a href="古今说海_page36.html">36</a><a href="古今说海_page37.html">37</a><a href="古今说海_page38.html">38</a><a href="古今说海_page39.html">39</a><span class="current-page">40</span><a href="古今说海_page41.html">41</a><a href="古今说海_page42.html">42</a><a href="古今说海_page43.html">43</a><a href="古今说海_page44.html">44</a><a href="古今说海_page45.html">45</a><span>...</span><a href="古今说海_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
