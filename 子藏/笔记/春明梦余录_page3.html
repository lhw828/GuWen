<!DOCTYPE html>
<html>
 <head>
  <meta charset="utf-8"/>
  <title>
   春明梦余录 - 第 3 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春明梦余录 - 第 3 页/共 45 页
  </h1>
  <div class="content">
   辽会同元年立爲南京开泰元年号燕京金海陵贞元元年以燕乃列国之名不当爲京师号称中都元太祖于贞祐乙亥平中都金主奔汴至至元四年城京师称大都
　　燕之称京不始于辽也宋人方回曰燕将臧荼王燕都蓟今燕京大兴府东北有蓟县又曰陶渊明咏荆轲曰提剑出燕京盖燕之名京久矣按燕京易州西北乃金坡关卽紫荆关昌平之西乃居庸关顺州之北乃古北口景州东北乃松亭关平州之东乃榆关卽山海关自后唐属契丹安巴坚都于此其地平州爲要害至辽天祚时其将张防守平州以平州降宋金人取之并擒天祚而辽亡时宣和七年乙巳也至绍兴二十年金主亮以上京僻在一隅城燕京徙居之改析津府爲大兴府号中都以中京会宁府爲北京汴京开封府爲南京而旧辽阳府爲东京大同爲西京如故元世祖问刘秉忠曰今之定都惟上都大都耳何处最佳秉忠曰上都国祚短民风淳大都国祚长民风遂定都燕之计
　　明洪武元年改大兴府爲北平府二年立北平行中书省三年封燕王九年革行省设承宣布政使司初欲建都于此以修撰鲍频力谏而止永乐元年正月礼部尚书李至刚言北平布政司实兴王之地宜遵太祖中都之制立爲京师制曰可其以北平爲北京上虽临御犹称行在十八年宫殿成去行在之号洪熙元年复称行在正统六年复去之以应天府爲南京
　　洪武元年改北平府诏一海宇以安人心正国统而君天下理势所在古人皆然自羣雄乘乱以来四方思治惟切元纲已隳疆土遂分孰拯斯民以定于一顾予非德造此丕图荷上天眷祐臣邻翊赞肇基江左平定中原睠惟幽蓟实彼根本命将北伐列郡皆顺已于洪武元年八月初二日克取燕城兵无犯于秋毫民不移于肆市防音来奏殊副朕怀今改燕城爲北平府命官屯守海宇旣同国统斯正方与生民共享安平之福尚赖内外臣僚夙夜公勤匡朕不逮
　　永乐十八年建北京诏开基创业兴王之本爲先继体守成经国之宜尤重昔朕皇考太祖髙皇帝受天明命君主中华创立江左以肇邦基肆朕缵承大统恢鸿业惟怀永图眷兹北京实爲都防地势雄伟山川巩固四方万国道里适均惟天意之所属实卜筮之攸同乃仿古制狥舆情立两京置郊社宗庙创建宫室上以绍皇考太祖髙皇帝之先志下以开子孙万世之规且于巡狩驻守实有便焉爰自营建以来天下军民乐于趋事天人协赞景贶骈臻今工已告成选以永乐十九年正月朔旦御奉天殿朝百官诞新治理用致雍熙于戯天地清宁衍宗社万年之福山河绥靖隆古今全盛之基
　　永乐十九年北京御朝诏朕荷天地祖宗眷祐继承大统抚驭万方夙夜祗勤率遵成宪乃者绍皇考太祖髙皇帝之志效成周卜洛之规建立两京爲子孙帝王万世之基爰自经营以来赖天下臣民殚竭心力渉寒暑冐风霜趋事赴工勤劳匪懈朕心眷念拳切不忘今宫殿告成朕已御正朝祗祀天地祖宗社稷懋图治理嘉与维新重怀寛恤之仁用广好生之德大赦天下
　　史记天官书云中国山川东北流其维首在陇蜀尾没于勃碣唐书天文志云箕尾析木津也初尾七度余二千七百五十杪二十一少中箕五度终南斗八度自渤海九河之北得汉河间涿郡广阳及上谷渔阳右北平辽西辽东乐浪元菟古北燕孤竹无终九边之国尾得云汉之末派龟鱼丽焉当九河之下流滨于勃碣皆北纪之所穷也京师地最髙去通州四十里地高五丈河中置十闸始可行舟去上都一千里地高四十丈
　　洪武初定淮甸得冯国用问以定天下大计国用对曰金陵龙蟠虎踞真帝王之都愿先渡江取金陵置都于此然后命将出师扫除羣寇倡仁义以收人心天下不难定也上曰吾意正如此及克太平召陶安问之对如国用且曰据长江之险出兵以临四方何向不克此天所以资明公也上嘉纳之遂定计取金陵擒元将陈埜先等入其城遂置都焉其后旣定中原复以汴梁爲北京以临濠爲中都逮平陜西欲置都关中后以西北重地非自将不可议建都于燕以鲍频力谏而止金陵北阻长江南挹吴会虽称华丽然风气之厚形势之雄终不如西北扼天下之喉而拊其背爲最胜昔孙吴东晋以迄宋齐梁陈皆偏安江左迭兴迭废何能爲帝王孔明所云钟山龙蟠石城虎踞真帝王之都者盖当时欲与孙吴结好姑爲此言以广其意未必然也其后成祖改都燕京而以金陵爲南京爰致太平垂三百禩可谓善继先志矣
　　建文初户部侍郎卓敬密奏曰燕王智虑絶人酷类先帝夫北平者强干之地金元所由兴也宜徙燕南昌以絶祸本夫萌而未动者几也量时而爲者势也势非至劲莫能断几非至明莫能察建文不能用夫使卓司农之説行宁有靖难之事乎其后徙宁王于南昌及其叛也灭之不旋踵文皇盖隂用其言也
　　郭子章都论古今论形势之都曰秦曰洛而洛不如秦则自汉以来言之娄敬说汉髙曰洛阳天下之中有德易以兴无德易以亡秦地被山带河四塞以爲国案秦之故地搤天下之吭而拊其背也张良曰洛阳四面受敌非用武之国关中左殽函右陇蜀阻三面而易守敬说是也汉竟都关中二百年而王莽簒宋艺祖欲都长安晋王谏曰在德不在险艺祖曰吾将西迁者欲据山河之胜而去冗兵都汴不出百年天下民力殚矣宋竟都汴百五十年而徽钦掳议者谓洛不如秦似矣顾辟雍之诗曰考卜维王宅是镐京维龟正之武王成之则周之都镐卜也周书曰我卜河朔黎水我乃卜涧水东瀍水西惟洛食我又卜瀍水东亦惟洛食则周之都洛亦卜也夫周卜镐西东南北无思不服矣而复惓惓营洛者岂知其子孙终东迁耶镐距秦咫尺当其时何不卜秦而卜洛耶舎秦营洛周公未爲无见不徒专恃其德已也周歴八百都洛五百岂洛之王气或加于镐秦耶防独周也都秦者西汉二百余年唐二百八十年秦隋俱二世亡其长短之数可睹已都洛者东汉百九十五年魏晋百年唐末徙洛至宋靖康在汴洛间二百二十年拓跋完顔又百年其长短之数又可睹已则洛何以不如秦哉夫秦天下之首也洛天下之腹也首之爲体尊而腹之受大其可以都一也明兴定都金陵似若循六朝之旧洪武初营汴爲北京则亦周公意也末年东宫营秦则亦娄敬张良艺祖意也而卒不果岂天将以待燕耶成祖之营燕也当时台谏交口不便主事萧仪言之尤峻岂不以燕爲金元故都非明所宜都乎岂不以金祚仅百年元祚不盈百年非宜都乎盖未识上意所属也成祖曰北平之迁吾与大臣密计数月而后行今其所密计者卽不得闻以愚度之其説有四燕非金元始也周爲召公封国由召公传丹喜歴四十三世九百余年眎周歴且过之宜迁一古享国长久者靡不迁都商始亳迁耿迁相周始镐迁洛汉唐始秦迁洛宋始汴迁杭然皆廹于兵戈旤于侵逼不得已而后去故靖难之后因而迁徙亦以爲子孙长久计耳宜迁二西汉起汉中都秦东汉起南阳都洛唐起太原都秦宋起宋州都汴元起开平都燕明太祖起鳯阳都吴成祖曰吾起燕都燕耳宜迁三天下之祸莫烈于卤吾令子孙自当之庻几四海豪杰辐辏都下足与卤角宜迁四成祖密计或不出此四者彼书生之见岂足以逹英雄之畧哉虽然北敌隔一边垣正统己巳之变嘉靖庚戌之突可鉴也漕河仅一衣带水元人海运之制脱脱水田之议当讲也果兵足以制卤食足以自固则太行易水之间卽国家亿万禩无疆之宅也又何必问秦洛之强弱哉
　　李时勉北京赋惟皇明之受天命也我太祖皇帝首仗义师以平暴乱豪杰景从声振江汉削除僭窃拯民涂炭定鼎金陵抚绥万邦乃睠兹土实雄朔方仿成周之卜洛遂竝建而未遑逮我圣上继明重光握干御极一遵旧章仁声洋溢乎遐迩恩泽汪濊于八荒旣致治于太平遵皇衢以省方仰先志之未遂度规以作京羌经营之伊始徧中外其懽腾曰惟北都在冀之域右挟太行左据碣石背叠险兮重关面平原兮广泽宗恒岳其巍巍鎭毉闾而奕奕冠九州之形胜实爲天府之国是以轩辕邑之以分州唐尧阶之以为帝扩神化以宜民大勲德之光被欝王气之所钟于今兹而有待也于是仰瞻析木俯测地灵龟筮兆吉天人叶应神祗献珍而山石自出河岳效灵而神木自行民子来兮相续期不日而功成尔乃悬水树臬识景表营方位旣正髙下旣平羣力毕举百工并兴建不拔之丕址拓万雉之金城引天泉于西阜环汤池而镜清九衢百防之通逹连甍宇之纵横顾壮丽其若此非燕逸而娱情盖所以强干而弱枝居重以御轻展皇仪而朝诸侯遵先轨而播风声者也若乃四郊砥平王道正直视万国之环拱适居中而建极其南则万流宗海平林蔽天揽邯郸钜鹿之广衍驰平畴沃野之绵延溏淤恒卫经其野濡磁涞桑滙其前界以大陆广阿之壤扼以大茂井陉之连山包络赵魏襟带齐鲁膏腴之地绵亘三百余里而极于黄河伊頴之川其水陆之所产卓荦繁盛盖莫得而计焉其北则叠嶂峞层峦蔽亏长城矗乎云表百泉涌乎山隈壮天关而设险守一夫而莫开伟左盘而右顾宛鳯舞而龙飞实磅礴而欝积粤拥衞于邦畿包狼山上谷之阻据野狐独石之危掩祖山木叶之离立连白登紫塞之逶迤控女真而极乎洮河之北镇朔漠而逾乎瀚海之湄蒙苫之众引弓之伦畏威怀德相率而来归其东则潞河通漕控引江淮肥如滦涞灌注萦回连峯片石之隘首阳崆峒之崖玉田白璧神仙璚台超无终而越金山跨辽沈而逾鸭绿至于旸谷日出之涯固已遐哉邈乎而莫不在乎绥怀环以大海众水所归洪涛巨浪汹涌崔嵬盖不知其几千万里而蛮商番舶帆樯隐天上下不絶而往来又有蓬瀛方壶鳯麟聚窟十洲三岛灵异非一流精之阙琼华之室墉城岧嶤金台岑嵂紫气丹青景云瞩目灵圄偓佺安期羡门之伦相与从游于其间出入隐见而慌惚瞻帝京其伊迩庻可见其鸾驾鹤之髣髴其西则崇山郁翠髙挹泰岱北接居庸南首河内竒峯拥关龙门阻隘玊泉垂虹青烟浮黛上嶻兮倚空下蟠据而际海其麓则有浑河汤汤西湖泱泱盐沟琉璃桑干广扬雪波泛涌灏溔汪洋一泻千里防流帝鄕又有上林禁苑种植畜牧连郊逾畿缘邱弥谷泽渚川滙若大湖瀛海渺弥而相属其中则有竒花珍果嘉树甘木禽兽鱼鳖丰殖繁育飑飑籍籍不可得而尽录固可以因农隙而校田猎选车徒以讲武事乃遵国风稽王制诏期门简将帅乘玉辂拥翠盖出天关而雷轰轹芳郊而云防非所以黩武观兵娱乐骋意盖将取不姙而除菑害狩无择而顺杀气谨大易之用于三驱之时騐驺虞之仁于一发之际水衡虞人之容与武夫壮士之奋厉皆知夫仁者之为勇而投石超距之足鄙亦何必殄夷禽兽割鲜野食而以俛仰极乐之爲贵也若夫其宫室之制则损益乎黄帝合宫之宜式遵乎太祖贻谋之良居髙以临下背隂而面阳奉天凌霄以磊砢谨身镇极而峥嵘华盖穹崇以造天俨特处乎中央上仿象夫天体之圆下效法乎坤德之方两观对峙以岳立五门髙矗乎昊苍飞阁屼以奠乎四表琼楼嵬以立于两旁庙社并列左右相当东崇文华重国家之大本西翊武英严斋居而存诚彤玉砌璧槛华廊飞檐下啄丛楹髙骧辟阊阖其荡荡俨帝居于将将玉户粲华星之烱晃璇题纳明月而辉煌寳珠焜燿于天阙金龙夭矫于虹梁藻井焕发绮窓玲珑建瓴联络复道回冲轶霄汉以上出俯日月而荡胸五色映金碧晶荧浮辉扬耀霞彩云红其后则奉先之殿仁夀之宫乾清坤宁眇丽穹窿掖庭椒房闺闼闳通其前则郊建圆邱合祭天地山川坛壝恭肃明祀至于五军庻府之司六卿百僚之位严署宇之齐设比馆舎而并置列大明之东西割文武而制异至于京尹赤县之治所王侯贵戚之邸第辟雍成均育贤之地守羽林而掌佽飞者至九十而有四衞莫不井列而碁布各雄壮而伟丽其岩廊之上则有臯防稷契之伦元凯俊乂之辈相与赓虞廷之歌谈羲农之际罄补衮之能怀忠贞之志考礼文于大备赞声乐之尽美是以朝无缺政德教渐曁薄海内外均陶至治幸其有作聿来趋事成此大功忘其劬勚人和旣极休征滋至庆云瑞霭之覆于阙庭素鸟元兎之献于丹陛醴泉屡出甘露数坠麒麟驺虞之珍驯狮天马之类纷纭杂遝莫能殚记于以见天眷之益隆而圣德之纯备者也于是正月上日工旣讫功爰告成于天地肆绍美于祖宗清心凝虑斋沐肃雍粢盛旣洁牲牷旣丰芬郁郁以旁逹灵缤缤其来降锡嘉贶之穰穰介景福于帝躬将顺应于昌期趾盛美于无穷乃服衮冕御帝座开九重之深宫受万邦之朝贺内侯甸而要荒外殊方而异俗胥近悦而远来纷鼔舞而匍匐方物溢以充庭奓绚灿而骇瞩率舞蹈于阶墀效华封之三祝尔乃浃和防昭景铄铿鲸钟奏雅乐诏光禄以开筵合百辟而燕乐馔珍玊兮芳馨罍琼浆以斟酌联貂蝉兮夹陛杂蛮夷之荒服莫不酣畅而饱德咸颂歌而踊跃越填城而溢郛蔼欢声于寥廓斯可以嫓太古之无爲庆华胥而蹈栗陆顾皇上之谦抑视至治爲未足于是降德音播嘉惠省刑罚薄赋税汰冗浊旌亷吏举贤才擢俊乂发仓廪赈贫匮尊髙年而礼有德慎防御而修武备贵爵重赏以厉亷耻厚往薄来以驭遐裔盖欲使人知所本士知所励四方万国无一民之失所穷陬僻壤无一物之不遂举陶于春风和煦之中而乐于雍熙泰和之治此盖尧舜兢业之心文王敬止之意所以绍鸿业继先志益宏远而有伟故不劳而甚易冠絶乎前古垂休于后世固可必圣子之与神孙益昌盛而无替小臣微陋忝职文字愿赋帝都之盛槩扬国美于万禩复爲之歌曰煌煌帝都兮逾镐丰阻山带河兮壮以雄天开日明兮王气所钟穹隆造天兮惟帝之宫廓氛祲兮开溟蒙镇中外兮宣皇风王道平平兮四方来同愿皇图之巩固歴万世兮无穷
　　元人檇李顾渊白尝入京献燕都赋翰林元复初不喜曰今大朝四海一统六合一家燕盖昔时战国名何燕之称











　　春眀梦余録卷一
　　钦定四库全书
　　春眀梦余録卷二
　　吏部左侍郎孙承泽撰
　　形胜
　　幽燕自昔称雄左环沧海右拥太行南襟河济北枕居庸苏秦所谓天府百二之国杜牧所谓王不得不可为王之地杨文敏谓西接太行东临碣石钜野亘其南居庸控其北势防地以峥嵘气摩空而崱屴又云燕蓟内跨中原外控朔漠真天下都防桂文襄云形胜甲天下扆山帯海有金汤之固盖真定以北至于永平闗口不下百十而居庸紫荆山海喜古北黄花镇险阨尤着防通漕运便利天津又通海运诚万世帝王之都太行自西来演迤而北绵亘魏晋燕赵之境东而极于毉无闾重冈叠阜鸾凤峙而蛟龙走所以拥防而围绕之者不知其几千万里也形势全风气密堪舆家所谓蔵风聚气者兹地实有之其东一则汪洋大海稍北乃古碣石稍南则九河既道所归宿之地浴日月而浸乾坤所以界之者又如此其直截而广大也况居直北之地上应天垣之紫微其对面之案以地势度之则泰岱万山之宗正当其前也夫天之象以北为极则地之势亦当以北为极易曰艮者东北之卦也万物之所以成终而成始也艮为山水为地之津液而委于海天下万山皆成于北天下万水皆宗于东于此乎建都是为万物所以成终成始之地自古所未有也前乎元而为宋宋都于汴前乎宋而为唐唐都于秦在唐之前则两汉也前都秦而后都雒然皆非冀州境也虽曰宅中图治道理适均而天下郡国乃皆背之而不靣焉者孔子曰为政以徳譬如北辰居其所而众星拱之易曰离万物皆相见南方之卦也圣人南靣而聴天下向眀而治夫以北辰为天之枢居微垣之中而受众星之所向则在乎南焉今日京师居乎艮位成始成终之地介乎震坎之间出乎震而劳乎坎以受万物之所归体乎北极之尊向乎离眀之光使夫万方之广亿兆之多莫不靣焉以相见则凡舟车所至人力所通者无不在于照临之中自古建都之地上得天时下得地势中得人心未有过此者也
　　朱文公熹曰冀都天地间好个大风水山脉从云中发来前靣黄河环绕泰山耸左为龙华山耸右为虎嵩山为前案淮南诸山为第二重案江南五岭诸山为第三重案故古今建都之地皆莫过于冀都盖指今之京师地也
　　唐赵徳钧为幽州节度使于幽之南六十里城阎沟而戍之又于幽之东五十里城潞县而戍之二城乃幽州之门户也阎沟即今良乡潞县即今通州
　　京师濒大海在秦始皇时起黄腄琅琊之粟转输北河秦时海运固已通于兹矣唐杜甫谓渔阳豪侠地击鼓吹笙竽云帆转辽海粳稻来东吴又云幽燕盛用武供给亦劳哉呉门持粟帛泛海凌蓬莱唐时已通吴之粟于此矣
　　京东至山海闗西至黄花镇为闗寨者二百一十二为营堡者四十四为卫二十二为守御所三设分守叅将五于燕河营太平寨马兰峪密云县黄花镇以管摄营堡谓之闗设守备都指挥五于山海永平遵化蓟州三河以管摄卫所谓之营设总兵官一员于三屯营以总镇焉闗设于外所以防守营立于内所以应援其制可谓密矣此所以控
　　御其形势者也
　　刘基云元氏入主中夏佐以姚刘许律诸君子虽因其迩于隂山以定都而地形之强实甲天下抚据全盛防将百年一时文章亦颇有竒气未必非山川形胜风气之观感或有以助之也至于元季四方鼎沸而国都固犹晏然自若也盖其东连沧海西接晋冀前有弥潴大陆之利北有重闗天险之固若非天命有归其主自逊于荒而以势利相
　　持虽引百万之兵顿之坚城之下嵗月之间成败利钝未知其势孰为得失也
　　刘基燕都龙虎台赋猗欤太行之山呀云豁雾结元气而左蟠于赫龙虎之台摩干轧坤魁羣山而独尊其背则崔嵬突嵂森冈峦而拱衞其势则昆仑駊騀仰星辰之可扪白虎敦圉而踞峙苍龙蜿蜒而屈盘仗昂首以奋角恍颷兴而云屯其北望则居庸嵲烟光翠结攅列防断崖立鐡踆鸟飞而不度古木樛以相掣其下视则涨海冲瀜飞波洗空风帆浪舶徃来莫穷想瀛洲之密迩睇三山之可通彼呼鹰戯马适足彰其陋而眺蟾望乌曷足逞其雄岂若兹台之不事乎版筑而靡劳乎土功也想其嵚岑碕礒曼衍迤逦形髙势平背山靣水巨灵献其幽秘归邪护其光晷何嵩华之足吞岂岱宗之可拟此所以通光道于上都掲神京之外垒匪松乔之敢登差乗舆之攸止也至若四黄既驾卤簿既济方玉车之万乗蔚翠华之萋萋载云防与九斿光彩绚乎虹霓山祗执警以广道屏翳洒雨以清埃朝发轫于清都夕驻跸于斯台眀四目以遐览沛仁泽于九垓眇轩辕之梁甫屑神禹之防稽雄千古之盛典又何数乎方壶与蓬莱慨愚生之多幸际希世之圣眀虽未获睹斯台之壮观敢不慕乎颂声遂作颂曰瞻彼神台在京之郊金城内阻灵闗外包上倚天倪下镇地轴太行为臂沧海为腹崇台峩峩虎以踞之羣山巃嵸龙以翼之于铄帝徳与台无穷于隆神台与天斯同崇台有伟銮驾爰止天子万年以介遐祉




　　春明梦余録卷二
　　钦定四库全书
　　春明梦余录卷三
　　吏部左侍郎孙承泽撰
　　城池
　　旧幽州城在今城西南唐藩鎭城辽金故城也隋之天宁寺旧在城中今在城外矣悯忠寺有舍利记唐景福元年建其文曰大燕城内地东南隅有悯忠寺门临康衢悯忠寺旧在城中东南今在城外西南僻境矣铜马门在旧燕城东南隅古蓟城门城有十门此其一也昔慕容隽得竒马名赭白歴三世四十九歳而骏逸不减铜范其像立门外因以名门
　　唐武徳六年迁营州于蓟楼馆甚盛今二土阜尚存所谓蓟门也闾城在京西南古城基二石兽尚存
　　阳乡城在京西南汉旧县晋改长乡今地名古县君子城旧蓟城晋载记石勒每破一城必简别衣冠洎平幽州擢荀绰裴宪等居之号君子城
　　辽太宗于南京建城方三十六里崇三丈衡广一丈五尺敌楼战橹具八门东曰安东迎春南曰开阳丹凤西曰显西清普北曰通天拱辰
　　金海陵天徳二年命张洪等增广燕城门十三东曰施仁宣曜阳春南曰景风丰宜端礼西曰丽泽颢华彰义北曰防城通元崇智光泰
　　元人玉堂嘉话云燕展筑南城系金海陵天徳二年见蔡无可大觉寺碑史记不载萧何修未央宫事此非细事司马迁汉史而不见书何谓又云燕城西南门曰端礼有大定末刘无党所撰左丞相唐括安礼碑
　　元至元四年城京师城方六十里里二百四十步分十一门正南曰丽正右曰顺承左曰文明北之东曰安贞北之西曰健徳正东曰崇仁东之右曰齐化东之左曰光熙正西曰和义西之右曰肃清西之左曰平则按元之南城周围五千三百二十八丈金之故基也金之遗址尚在所谓土城关是也人呼崇文门爲海岱宣武门爲顺承阜成门爲平则仍元之旧也
　　明洪武元年戊申八月庚午徐中山达取元都丁丑命指挥华云龙经理故元都新筑城垣南北取径直东西长一千八百九十丈高三丈五尺五寸至永乐十八年遣营缮司郎中蔡信爲工部右侍郎重修益加宏壮正统四年命内臣阮安重修安交趾人一名阿留刻有营建纪至十年又以内面用土恐易頽毁乃命成国公朱勇等甓之与外面等凡九门南曰正阳南之左曰崇文右曰宣武北之东曰安定西曰徳胜东之北曰东直南曰朝阳西之北曰西直南曰阜成嘉靖三十二年十月京师外城成先二十一年七月边报日至御史焦琏等请修关厢墩堑以固防守都御史毛伯温等复言古者有城必有郭城以卫民郭以卫城常也若城外居民尚多则有重城凡重地皆然京师尤重太祖定鼎金陵旣建内城复设罗城于外成祖迁都金台当时内城足居所以外城未立今城外之民殆倍城中宜筑外城包络旣广控制更雄且郊坛尽收其中不胜大幸从之下戸工二部议覆以给事中刘养直言时当匮乏谏止至二十九年兵事益急议筑正阳崇文宣武三关厢外城不果三十二年三月给事中朱伯宸复申其説谓臣尝履行四郊咸有土城故址环绕如规周可百二十余里若仍其旧贯增卑培薄补缺续断事半功倍良爲便计通政使赵文华亦以爲言上问严嵩嵩力赞之因命平江伯陈圭等并钦天监官同阁臣相度形势择日兴工上是之然虑工费浩大成功不易屡以问嵩等嵩等请自至工所视之随上手劄言臣等今日出视城工时方修筑正南一面自东及西延长二十余里询之各官云前此难左筑基必深取实地有深至五六尺七八尺者今筑基皆已出土面其板筑土有才起一二板者有筑至四五板者其一最高至十一板盖地有高低培垫有深浅取土有近远故工有难易大抵上板以后渐见效矣上曰城工必果持久方可但土质恐未坚或且先作南面待财力都裕之时再因地计度以成四周之制可同圭详计之于是嵩防圭遵上旨议将见筑正南一面城基东折转北接城东南角西折转北接城西南角并力坚筑刻期完报其东西北三面候再计度以闻上允之于是年十月工完计长二十八里命正阳外门名永定崇文外门名左安宣武外门名右安大通桥门名广渠彰义街门名广宁内外两城计垜口二万零七百七十二垜下炮眼共一万二千六百有二
　　刘定之游梁园记梁氏园在今京师西南五六里其外有旧城旧城者唐藩鎭辽金别都之城也元迁都稍东于是旧城东半遂入于朝市间全无迹可见而西半犹存号爲萧太后城梁氏园所在也萧太后者辽后皆以萧爲姓有子爲帝则太后别居宫城统部属故其亡也末帝淳之妻犹得独存称太后以主其国逾年乃灭也或谓此虽辽金都城而非唐藩鎭城不然也唐时此爲范阳藩鎭安史反后改名卢龙而所治幽州蓟县不改今移蓟以名州移卢龙以名衞各去此数百里其实唐之卢龙与蓟在此也乌得非唐藩鎭旧城乎辽金不因藩鎭以爲都而曷因乎其城仅存土而甓皆爲人取去今取犹未已其土皆眞黄土人取之和煤亦犹有之作墓者以其高坚也
　　城河其源出昌平州白浮村神山泉通榆河防一亩马眼诸泉滙爲七里门东流环绕都城曰玉河由大通桥而下至通州髙丽庄入白河与卢沟河合长一百六十余里元都水监郭守敬所凿赐名通惠河又名大通河潞河也又西山玉泉从水关经越桥俗谓银锭桥流入西苑绕宫禁自玉河桥出入城河合流至大通桥入漕玉河桥凡三一跨长安东街一跨文徳坊街一近城垣
　　崇祯己卯二月内监曹化淳议京城外开河以通漕粮自是年三月十九日起至辛巳六月所开河自土城广渠门起至大通桥运粮河北岸挑河长三千八百六十二丈又东直门外关帝庙挑月河长二百七十丈鬭虎营至关帝庙大石桥挑河长三千一百五十一丈命内监于跃爲河工总理而以兵部司官轮督班军共用班军二百三万二千余名五城两县募夫二万九百余名兵部侍郎呉甡视工以爲劳费无益且伤地脉抗疏止之尚有一万三千五百丈未完总理者侵冐不赀而震巽方之地势大伤矣
　　南城三里河元时运河名文明河在天地坛前去通州五十里地形髙通州六丈九尺置二闸可行舟今铁闸尚存南城外有减水河与天坛后河相通又城之东南有两水磨永乐九年工部尚书呉中奏请修治
　　海子在府西三里旧名积水潭聚西北诸泉流入都城而滙于此
　　南海子在京城南二十里旧爲下马飞放泊内有按鹰台永乐十二年增广其地周围凡一万八千六百六十丈乃育养禽兽种植蔬果之所中有海子大小凡三其水四时不竭汪洋若海以禁城北有海子故别名曰南海子
　　杨士竒都城胜览云正统四年重作北京城之九门成崇台杰宇岿巍壮环城之池旣浚旣筑堤坚水深澄洁如镜焕然一新耆耋聚观忻悦嗟叹以爲前所未有盖京都之伟望万年之盛致也于是少师建安杨公少保南郡杨公偕学士诸公以暇日登正阳门之楼而纵览焉髙山长川之环固平原广甸之衍迤泰坛清庙之崇严宫阙楼观之壮丽官府居民之鳞次防市衢道之棋布朝觐防同之麇至车骑往来之坌集粲然明云霞滃然含烟雾四顾毕得之而胸次轩豁趣与景防乐哉游也南郡公有诗诸公皆倚和之缀辑成卷是时仆以赐吿南归不及与游旣获覩羣什而歆艶焉皆所谓登髙能赋之大夫也讽咏之余因慨叹凡事之成各有其时太宗皇帝肇建北京旣立郊庙宫殿将及城池会有事未暇及也已而国家屡有事久未暇及皇上嗣大位之五年仁恩覃霈海宇乂宁始及于斯而不日成之岂非得其时者乎夫得其时而不得其人犹未也盖尝闻命下之初工部侍郎蔡信飏言于众曰役大非征十八万不可材木诸费称是上遂命太监阮安董其役取京师聚操之卒万余停操而用之厚其旣廪均其劳逸材木诸费一出公府之所有有司不预百姓不知而歳中吿成盖一出安之忠于奉公勤于恤下且善爲画也谓事之成非繇于人乎嗟夫一事之成犹必得人则于爲国家天下之重且大不可推见乎词臣张四维京师新建外城记皇上临御之三十二年廷臣有请筑京师外城者参之佥论靡有异同天子廼命重臣相视原隰量度广袤计工定赋较程刻日于是京兆授徒司徒计赋司马献旅司空鸠役总以勲臣察以台谏与夫百司庶职罔不只严廼遂画地分工授规作则制缘旧址土取沃壤寮藩输镪以赞工庶民子来而趋事曾未阅嵗而大工吿成崇卑有度厚有级缭以深隍覆以砖埴门墉矗立橹楼相望巍乎焕矣帝居之壮观也夫易垂设险守国之文诗有未雨桑土之训帝王城郭之制岂以劳民所以固圉宅师尊宸极而消奸伺者也国家自文皇帝奠鼎燕畿南面海内文经武纬细大毕张而外城未建者非忘也都城足以域民而外无阛阓边氛时有报急而征马未息故有待于我皇上之缵绪而觐扬之耳夫以下邑僻陬有百家之聚莫不团练垣塞守望相保况夫京师天下根本四方辐辏皇仁涵育生齿滋繁阡陌绮陈比庐溢郭而略无藩篱之限岂所以巩固皇图永安蒸庶者哉故议者酌时势之宜度民情之便咸谓外城当建夫亦思患豫防顺时之道当然耳昔宋中叶武备弛矣而汴京平衍又非形胜之区其谋臣范仲淹议洛阳之城非可后者乃不见用我国家方当全盛将帅如云重关外峙而控山带海又非汴京者比外城之缓急可知也我皇上一闻廷臣之议命共工建兹丕业是岂羣臣之见越于仲淹实我皇上轸念民瘼忧厪国体其视宋君之忽于忠计者万万不侔也以隆王者居重之威以奠下民安土之乐以絶奸宄觊觎之念丰芑贻谋苞桑定业不亦永世滋大也哉呜呼此固圣人因时之政不得不然者耳要我皇上之心固将率土爲城寰海爲池怙冐八荒而无此疆彼界者岂一外城之建能爲限量者哉臣谨记孙承宗重修都重二城碑记维文皇奠鼎燕畿以建都城扼吭拊背维万世之安我世宗肃皇帝念生齿滋繁比庐溢郭重毖庚戌之役诏从侍郎臣邦瑞议筑外郛于三门凡以固圉宅师尊宸极消奸萌也今皇帝甲辰夏恒雨坏民庐舍无算城有圯于是秋七月朔工部尚书臣某以灾异上闻若曰天不忘根本肆不辑于两城而衅于雨夫众心爲城外頽中陷是且有土崩之象将无弥缝其阙而固吾圉也其何变之能图盖时报圯者方三百丈未甚也又旬日雨溢渠计圯都城且七百七十七丈有竒重城亦三百三十丈有竒而埤堄亭舍不与于是臣某再以数上闻若曰灾不可玩备不可弛玩灾弛备不可以宁是时皇上方以帑金十万理民庐舍疏入不问乃臣某再以修葺上闻若曰刻期我惟筑无宁狥故常而不虑事以授岂其不秋防是虞若犹是枕篆而不以闻也则少不逞剟戸而逸者四走无际它其谁捍御之其若掌故何定鼎来是墉是壑有基勿坏方今千丈之瑕秋防之候即三旬而成尚虞窥予况其平板干称畚筑非卒办也而缮司困惫曾糇粮之不具则登登之筑无宁泄泄也于是天子下其议停一切小修若曰上天示儆恒雨坏垣尚亟修之固我保障毋怠无玩乃以缮部郎中臣某同员外郎臣某实专料理而科臣某台臣某实专巡察时以行筑者饬其不勉者盖以八月趋事明年某月吿成功曰发丁男若干金钱若干天子重念劳人陞赏各有差且诏臣某爲之记臣以爲城以盛民也我皇上先民居而后两城其以巩皇图绥蒸庶意深远矣然威灵遐鬯荒裔率服方且极覆爲城极载爲池岂其介在藩篱是丰芑之谋不借爲大耳不然百家之聚尚勤藩垣岂其根本天下而不以备然臣窃有警也昔我肃皇帝建永定外郛而难其守臣谓守在城郭者危守在四夷者安守在民力者疎守在民心者密今天下浚膏实之而罢力筑之则民不堪暵溢灾之而筑凿苦之则天且若甚忍于民夫民不堪将生心而天不忍或其未忘也我皇上惕于生心而幸是未忘必且以祖宗之徳泽维法度而上爲百姓守法下且爲朝廷守国顷所爲愼重而不轻用民意在斯乎夫愼重而不轻用民先王之所以爲天下也臣谨稽首顿首而爲之言铭曰皇明御宇奄有万方燕畿奠鼎拊背扼吭文经武纬细大毕张是凭是式系于苞桑泰有茹彚城有复隍天子曰吁其固我防乃度广袤乃察相翔司徒计赋乃刍乃粻司马献旅乃谷乃扬司空鸠役乃饬乃奬万臿雷奋万雉云长悦以忘劳迄可大康天子曰都惟尔众襄词臣载笔俊迹用章小臣稽首曰惟帝光匪城不易惟守未遑过城则倾恃城则亡于铄帝赉比于金汤惟帝念功无怠无荒亿万斯年民悦无疆
　　魏大中濬濠疏迩自沈辽溃陷京都震耸仰厪圣虑严谕濬濠刻期毕事维时工部尚书王佐侍郎王永光姚思仁劄属何玉成等画地分任自东便门始而科臣霍守典台臣苏述先事而司监察之役迄臣大中臣文龙代受巡阅而玉成等先后报竣曁磨算有成数矣而臣时荣复与臣文龙代夫以一百五十万八百一十九名计匠以一千二百八十九名计班军积日以三万三千一十二名计费水衡金钱六万一千六百二十八两九钱一分四厘八毫七丝五忽司农银一千七百三十三两一钱三分米三千三百一石二斗诸椿木灰砖绳斗百物及运价咸具而锨镢不与焉锨镢以归监督盔甲厰主事沈棨收爲甲械之需而后受直于官否者不敢以冐此一役也工有详畧费有多寡而时有后先土有湿天有晴雨饩给有迟蚤势亦与爲难易焉易者以程工行其节用难者以惠使鼓其子来要无不拮据瘏痡于暑雨之中而臣等今日借手而吿成于皇上者也其有未尽者边烽吿急经始倥偬而濠之源未求也源出玉泉山而佃农分以爲灌漑豪右壅以爲园池其波及于濠者恃其余也濠之势未审也水自髙梁桥抵都城西北而泒爲二一循城之左而东而南一循城之右而南而东宜接旧闸爲地形之髙下而次第布之未可以丈尺槩也而分界任官各营其目前之咫尺于全濠灌输深浅之宜容有未协者矣更都城尠水独徳胜门而西濠水南奔入关迤衍沿洄周行大内以出玉河而今且北淤而南涸也则其脉未疏也濠之支亦未达也嘉靖庚戌筑重城以爲附则濠之深广宜凖都城而地势旣髙有掘未及泉而止者更庐井安堵而一旦议恢其故不无迁析之虞且班军非可以水部之官督也异日者国有暇时库有余积大司空董其属以治濠清其源审其势疏其脉达其支而总滙于大通桥大通而下又理葺诸闸以妙节宣蓄泄之宜而后濠有全功也以壮金汤亦以固风气也若其源壅而不输其流泻而不收虽濬奚益矣然此时就濠而论濠也非所论于天子之守也臣等以与有监察之责诸有事于濠者各以其文移防谨缀其总数开具以闻而幷及之如此
　　崇祯十二年四月给事中夏尚防请停河工疏京城创自成祖皇帝建都经野从来未有之胜使河须再求深广则当年物力极盛之时必先爲之嘉靖庚戌之役始增外楼七座臣愚以爲益其上者有崇墉之固故世宗皇帝毅然爲之而有余浚其下者不无穿凿之烦故列圣仍之而不改至于地脉来龙关系尤重桑麻庐舍毁损非少昔春秋书莒溃明城恶者弃险之非也书浚洙明劳民者非固本之道也若不察戸口殷耗岁时丰歉而遽勤民兴作使濬之而河流通犹虑所损已多矧又河髙流浅盈涸不时斥土粗疎旋淤旋壅究无当于险阻之用乎臣愚谓商理财之道于今日议生必不如议节而节之最大而最得已者莫如此河工商防患之道于今日地利不如人和而地之不足爲利徒以疲民耗财者亦莫如此河工疏上不纳以操其议者大珰也








　　春明梦余录卷三
　　钦定四库全书
　　春明梦余录卷四
　　吏部左侍郎孙承泽撰
　　畿甸
　　京师地属顺天府其府治即元大都路总治旧署也先是辽升为京立幽都府又改为析津府至金为大兴府元初为大都路号大兴府官署为宗正所据官吏办事佛寺中至大中监路平章政事莫吉奏请以钱四万二千五百缗买灵椿里周氏地计十九亩建为公署永乐定鼎于此遂因其署而为顺天府歴朝来皆为京兆重地在元所辖州九县二十有三今领州五县二十二洪武中微有不同据天文分野书载北平府支郡四涿州通州霸州蓟州亲领县十一大兴宛平良乡永清昌平密云【旧州】东安【旧州】固安【旧州】顺义【旧州】香河【旧州】懐柔【新立】涿州亲领县一房山旧有范阳县附郭【后裁】通州亲领县四三河武清寳坻漷县【旧州】旧有潞县附郭【后裁】霸州亲领县三文安大城保定旧有益津县附郭【后裁】蓟州亲领县四遵化丰润平谷玉田旧有渔阳县附郭【后裁】
　　大兴宛平在元同为赤县畿内郡县亲领于六部故曰直隶而顺天府在辇毂下与内诸司相颉颃不以直隶称汉之京兆宋之开封其权极重开封牧至以皇子领之
　　旧制三品衙门用铜印顺天府印用银诚重之也其职掌京府之政令宣化和人劝农问俗均贡赋节征繇谨祭祀阅实户口纠治豪猾赈恤穷困清录罪囚务察知百姓之所疾苦而时抚摩之嵗攒实征十载造黄册凡赋役皆按册丁产而均适之嵗贡府学一人三嵗合试圻府生而贡士焉月朔奏老人坊厢听宣谕嵗立春迎春进春耕耤田奉青箱播种以从覈勲戚家人季终引造帐上国有市易平其价召商而时给之凡学校军匠积贮牧马柴炭河渠堤涂僧道医药之事宣徳中令所属地方每丁种桑枣百株官择耆老劝督天顺中令于宛大二县各设养济院以处贫者成化六年府尹阎铎以嵗饥坐视民患不能赈济降衢州府知府府丞而下并廵城御史加罚有差
　　府堂悬宣宗皇帝御制箴奕奕京师四方所瞻京尹之职民庶事咸周之内史汉之三辅不轻畀人择贤以付国家因之有尹有丞亦有庶僚用赞厥成茫茫区域辇毂其本王者施仁笃近举逺尔体予懐务勤以周情必上通泽必下流氷清玉刚准平绳直毋惮豪右毋纵奸慝赵张边延显显有规毋愧古人祗我训辞
　　按府尹即秦汉内史之职掌治京师汉景帝分置左右内史武帝更名右内史为京兆尹左内史为右冯翊又更所谓都尉者名曰右扶风共为三府治长安城中唐京兆府置牧一人以亲王为之五代置开封尹宋牧尹不常置太宗真宗皆常尹后设权知府一人以待制以上充典司毂下为要剧之任
　　顺天二字乃史思明僣位于燕之年号宋熙寜中发地得大钱二十余千文皆顺天得一盖顺天乃其伪号得一则其钱名耳然则固不若北平二字之为得也
　　万歴二年戸部题顺天府宛平大兴孤贫张禄等四千五百九十四名口支领冬衣甲字库发给布四千五百九十四疋
　　京师古蓟门宋沈括曰余奉使至契丹界大蓟茇如车其地名蓟恐其因此也如扬州宜杨荆州宜荆之类荆或为楚楚亦荆木之别名也
　　雷礼顺天府题名记京师古设内史汉改置京兆尹服银章青绶佩水苍玉其地居毂下慿城社者类横恣抗法加之五方蛮貊凑集缘为奸市难格风靡所及为万国取则故唐宋以来选遣皆人望尹或以亲王为之小事专决大事则禀奏受成旨者刑部御史台无輙驳异盖肃清京师镇抚畿甸必隆重其任有若此我圣祖定鼎金陵稽古设应天府置尹丞等官司辇辖至我文皇龙飞北平迁都改北平布政司为顺天府于永乐六年先置尹丞等官如应天以后遂为都辇重职延今百有五十三年典守定于圣谟者赫然具在而年久法弛事变丛生一切征派和买之类干沸中禁出于绳限部台徃徃以势下诿而一二养望自全者凛不敢诘积为民蠧间有挺节廷诤以肃清镇抚为己任则云生事沽名九原可作安得起国初名京兆与之论职守也哉确山受齐刘公总尹务钧阳頴谷马公以丞副之慨然有槩于中思法前修表京师因阅碑刻多讹逸复搜辑增次具其姓名籍贯及歴官大略镌之于石请记于余余惟古之图容貎表室庐记官氏使善者知思而慕之因以乆其善恶者知指而谯之因以乆其恶凡以示惩劝策事功也况自昔京兆行事得失载之史籍万世可镜又不徒为一时四方取则而已唐人谚云前尹赫赫具瞻允若后尹熙熙具瞻允若言敷政寛严不同其以治称一也又云前尹举其纲而太简次尹综其目而太密后尹毁常法而取一时之声言寛严失宜均之为世所讥今二公坦易相符政不务苛细而绳检截然人方以赫赫熈熈并誉廼又即其前刻于石者时观省焉孰为秉忠励世戢豪右于黎庶如赵张在汉呉许在唐包范欧阳在宋毅然思齐如抠衣侍敎于一堂则弹压所加奸恣敛缩而仁恵沾濡民若更生自足以重京辇则四方矣逹之畿辅相与歌颂曰前有某公后有二公固不待睹石刻知名而声称不朽将与古名京兆并传彼愒时巧宦如仲方黎干之脂媚尹丞不辑如行余栖楚之相讪不无其人而重以为戒独非成事之师也哉愧予前尹顺天不足为后人景法此亦窃载名之荣云
　　叶向髙顺天府题名记令甲三嵗一计吏治自岳牧以至尉史鳞集于阙庭而京兆实摄郡事纲纪之意盖云维兹郡吏其式化于王畿故郡吏之视京兆不啻望表赴鹄夫内备列卿而外倡九牧秩尊而于民亲则无如京兆者二百年来名公钜卿多由兹奋确山刘公尝刻其名于石而司空丰城雷公为之记嵗乆石溢今尹广陵钱公少尹关西刘公砻石续纪而以记属余夫司空尝官京兆宜能言京兆余越俎而谭非其任矣然余有职于掌故不能辞则尝取司空言读之若慨然有慕于国初诸臣之丰裁而恫切于年来因循丛蠧之非是其为京兆规不啻详矣余惟国家初造耳目虽新声灵震乎遐陬而功令肃于庶府京邑翼翼四方之极奉职顺流亦可以为理故其治易也其后袭恬承熙辇毂之下日膏沐防濊于太平之休泽寖以窳惰而五方殊技辐凑灌输奔命于上国都市之政杂而多端奸日萌生治稍难焉又其后则恬熙益深耗蠧愈甚九阍之听既高而丰蔀之势易壅郊圻之内若隔万里势家寺人作奸犯科官府之宪令阂轵而不行因循则虞偷操断则虞掣绳墨周宻日不暇给京兆之难治遂为天下最矣盖尝总郡国之政论之其在开创则外难而内易何者依日月者愈近而愈易为光也其在承平则外易而内难何者慿城社者愈近而愈易为蠧也方司空时去国初才百五十年度事揆势已异昔日驯至于今又数十年矣职京兆者其感慨叹息当抑又甚焉弊乆则穷穷则复思其始今日之京兆亦起弊反始之一时已在汉以贤京兆称者则赵张三王然大都皆以精严为理而治行第一之黄次公一受事而輙谢去此何以故本始元康而后汉当极盛宦戚渐滋五陵豪少夤缘恣睢浸不可问如史所称吏民懈弛桴鼓数鸣厪县官忧此其时亦称难治而次公一切以郡国寛和之法行之宜其格矣故夫势有宜乗化有宜更难易之形殊不可以一术操也要于补偏苴漏酌缓急之施疏宣底滞无所壅阏恵京师以绥四国斯惟尹之任而称乎其为羣吏表已今天子神圣加意三辅赫然有愿治之思而钱公刘公皆当世名臣协力同心以理京兆将见畿甸太和百度咸修寜复有如司空之所慨也者夫数之相禅贞下起元弹冠振衣犹从其新而况躬奉宠灵为郡国首者乎是名之新题或亦事之适相符者予故乐为之记以请于二公若夫建置之由事权之重寛严忠佞之不同足以鉴徃诏来语具司空记中在事者业稔闻之矣

　　春明梦余録卷四
　　钦定四库全书
　　春明梦余录卷五
　　吏部左侍郎孙承泽撰
　　城坊
　　京师虽设顺天府两县而地方分属五城每城有坊中城曰南薰坊澄清坊仁寿坊明照坊保泰坊大时雍坊小时雍坊安福坊积庆坊东城曰明时坊黄华坊思城坊居贤坊朝阳坊南城曰正东坊正西坊正南坊宣南坊宣北坊崇南坊崇北坊西城曰阜财坊金城坊鸣玉坊朝天坊河漕西坊关外坊北城曰崇教坊昭回坊清泰坊灵椿坊登祥坊金台坊教忠坊日中坊关外坊每城设御史巡视所辖有兵马指挥使司设都指挥副都指挥知事后改兵马指挥使设指挥副指挥革知事增吏目选于吏部昔宋以四厢都指挥巡警京城神宗置勾当左右厢公事民间谓之都厢元设警巡院三至元四年省其一止设二院分领坊市民事即今之巡城察院也
　　王琼京师捕盗事宜议窃议得京师内外先年设立五城兵马指挥使职专御风火察奸盗及锦衣衞官校巡警夜禁缉捕盗贼监察御史巡城禁革奸在外通州良乡等处各设有军衞委官巡捕其后通州等处又设分守涿州良乡又设守备又三年一次差御史锦衣衞官分路巡捕治元年为因盗贼生发奏准于三千营选拨官军一百员名于彰义门外义井儿及良乡县并清河髙碑店四处每处二十五名隄备盗贼正德初年京城内添设把总官二员委官八员各分地方每委官一员管领马军二十四名步军二十五名共四百员名京城外添设把总官二员每员领有马官军五十员名委官七员每员管领马军六十名共四百二十名正德十年防议京城内每委官一员各添马军二十五名步军二十五名共军七百九十二名马四百匹京城外每委官一员各添一百名共军一千一百二十名马一千一百二十匹把总并委官俱一年一换城外把总该领官军全给盔甲每巡马军给与一半八十副今年又奏差工部右侍郎赵璜专一整饬武备挑选河间等衞舍余交与分守通州都指挥袁杰及涿州守备崔澄亦添发官军各给与马匹严谨巡捕坝上良乡等处正系袁杰崔澄等该管地方立法不为不宻责任不为不专但京城内外人烟凑集游食者多坝上良乡等处军民艰窘差役繁重以此盗贼随捕随发难得尽絶自去年本部防官议添巡捕官军数多定拟条格赏罚严明又给盔甲火器马匹草料以此一年之间把总官捉获强盗二百余名锦衣衞坐委官校及各该缉事衙门亦皆缉捕数多奈何世情艰难财重命轻致厪圣虑屡降明防着落官军用心挨拏未得宁息今又奉防令臣从长议处停当奏来定夺臣等愚见若欲从长计议处置停当必先抚恤军民轻徭薄赋人得安生则盗贼自少前项节年议处捕盗事宜已极周宻今若不先抚安专立严法捜捉擒捕诚恐法网太宻致有激变前代汉武帝时为因山东盗起遣官衣绣持节发兵击斩至万余级盗贼愈滋至不可禁正德四年添设巡捕御史带领家眷专督捕盗法网严宻贼势愈炽凶恶之徒乗机倡乱肆行劫掠至动边军入勦逾年始平是其明验以故捕盗之法固不可寛纵亦不可太严今将弭盗根本及先年捕盗事件开查明白合无照依治元年事例本部防同锦衣衞并六科十三道掌印官再行计议应否施行奏请定夺正德十一年十二月十三日具题奉防是这先年捕盗事宜恁每还防官议处了来说
　　左都御史孙丕扬议久御史巡城之任疏臣观居重要地孰五城最哉巡视御史故事不专为喧閙设者事有奸依法送理正统间例也禁约赌博缉捕盗贼坐铺火夫究问优免成化间例也查问九门官吏多勒客商财物治间例也访察叅奏打防馈送嘉靖间例也至于禁止科敛诈骗裁抑豪横奸顽安恤孤独良善惩创奢侈游戏举劾兵马善恶何莫非御史事哉臣谓专责成便御史必用实授替差必劄一年宪度必期力举务相率而专心城务以遏此城社之狐防救此辇毂之疮痍而又省其外班以杜请托立为岁册以报满政斯都人猬冗之谷丝蚕食之辐凑可冀弹压之有资矣
　　附载元人王恽弹兵马司文切见在都兵马司设马步军五百人系专一警捕衙门自去年至今年三月终强窃盗贼计六十余起致有杀伤事主刦掠财物及本司公廨下为盗者盖当该官兵不为用心滋多如此三限不获行下取招并不回报其都辖上司纵令灭裂虚作行移亦不申明赏罚是作过之人无法可畏教之公行也都城辇毂之下库藏仓廪诸所在万一窥窃深系利害又间有败获贼徒除事关权势不能归结者才方申上自余无问轻重輙便鞫问断遣岂惟侵司越职窃弄威权但恐中间奸日滋实为事害兼是司自来并无囚系鞫问断遣之理今后合无令兵马司据应获盗贼略行取问即便解府归结施行外据失盗起数已获者赏未获者罚如此庶望上无纵恣虚行之失下革违错自专之赏罚既明民知所畏京畿之间不待岁月作过之人将自消弭据此合行纠呈


　　春明梦余录卷五
&lt;子部,杂家类,杂说之属,春明梦余录&gt;
  </div>
  <div class="pagination">
   <a href="春明梦余录_page2.html">
    上一页
   </a>
   <a href="春明梦余录.html">
    1
   </a>
   <a href="春明梦余录_page2.html">
    2
   </a>
   <span class="current-page">
    3
   </span>
   <a href="春明梦余录_page4.html">
    4
   </a>
   <a href="春明梦余录_page5.html">
    5
   </a>
   <a href="春明梦余录_page6.html">
    6
   </a>
   <a href="春明梦余录_page7.html">
    7
   </a>
   <a href="春明梦余录_page8.html">
    8
   </a>
   <span>
    ...
   </span>
   <a href="春明梦余录_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
