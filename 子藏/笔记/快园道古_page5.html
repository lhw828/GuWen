<!DOCTYPE html>
<html>
<head>
    <meta charset="UTF-8">
    <title>快园道古 - 第 5 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>快园道古 - 第 5 页/共 9 页</h1>
    <div class="content">　　潮阳女子苏福，八岁赋新月诗：『气朔盈虚又一初，嫦娥底事半分无。却于无处分明有，好似先天太极图。』惜十四而夭。
　　杨石淙五六岁聪敏绝世，人欲试其心计，戏取铺家日了帐，杂记各姓所买米、盐、鱼、鲞之数，令目一过，用别本写出，半字不讹。
　　袁太冲七岁与群儿戏，自称小相公。彭鲁溪公出对云：『愿为小相。』袁应声曰：『窃比老彭。』
　　于忠肃少有大志，出语不凡。八岁时，衣红衣骑马，有邻老呼其名，戏之曰：『红孩儿，骑黑马游街。』公应声曰：『赤帝子，斩白蛇当道。』闻者惊异。
　　解学士童时，妇翁过其家，解父抱缙置椅上，妇翁戏云：『子坐父立，礼乎？』缙曰：『嫂溺叔援，权也。』
　　于少保髫时，梳丫髻，僧古春戏曰：『牛头喜得生龙角。』于应曰：『狗口何曾出象牙。』走归，梳三角髻出。僧又戏曰：『三角如鼓架。』于即对曰：『一秃似雷槌。』
　　高祖太仆公成进士，文恭十岁。太仆公出对语令文恭对，曰：『脱颖渐居客后。』文恭应声曰：『致身肯让人先。』太仆公大奇之。
　　解学士七岁时，友人持其父影至，解横写『图写禽兽』四字于上，友人大恚怒。解取笔续之云：『图公之象，写公之形，禽中之凤，兽中之麟。』友人笑而奇之。
　　王文恪七岁时，附学于舅氏，一小女使送茶，王戏握其手。有告舅氏者，舅氏出一对曰：『奴手为拏，此后莫拏奴手。』王即对曰：『人言是信，从今毋信人言。』
　　顾东桥填楚，张江陵纔十二岁，应童子试。东桥曰：『童子能属对乎？』出曰：『雏鹤学飞，万里风云从此始。』张曰：『潜龙奋起，九天雷雨及时来。』东桥大喜，解金带赠之。
　　景清少颖敏，同学生有秘书借阅，次早索还，清曰：『亡有。』讼之学师，清持书往见，曰：『此清所业书。』即诵终卷。生则不能忆一字。学使叱使去。清出，即还其书曰：『书故尔书，聊相戏耳。』
　　山东于阁老慎行，年八岁，看邻家造新房，有老人出一句，呼慎行对之，曰：『磨砖砌地。』于即应之曰：『炼石补天。』出口即有宰辅气象。
　　苏州状元施盘丱角时，有张都宪者，令属对，曰：『新月如弓，残月如弓，上弦弓，下弦弓。』盘应曰：『朝霞似锦，晚霞似锦，东川锦，西川锦。』都宪大奇之。
　　陆景邺三岁能作对，夏日采菱，匿数枚，封公呼命之曰：『畏母偷菱走，能对则食。』答曰：『思亲怀橘归。』四岁在乡塾，先生出对曰：『石狮子呆笑。』对曰：『铁马儿假嘶。』又出对曰：『屋下点天灯。』对曰：『楼上打地铺。』
　　陆景邺十四岁时，古虞田父获禹鼎，塾师命赋之，前四句云：『泗鼎沈秦后，了溪得铎余。尚遗物自夏，兼以地当虞。』塾师赏之。又赋《送族兄客楚》诗云：『相携白玉壶，相送有言无，茜裙最好处，莫约共樗蒲。』
　　祁世培六岁时，太夫人喜啖鸡蛋，煮数枚作供，为小婢所窃食，问不肯承，世培曰：『匆争。』命持一盆水来，令诸婢逐一嗽之，窃食者吐出则皆蛋黄。
　　陶庵六岁，舅氏陶虎溪指壁上画曰：『画里仙桃摘不下。』陶庵曰：『笔中花朵梦将来。』虎溪曰：『是子为今之江淹。』
　　陶庵六岁，在渭阳家，一客见缸中荷叶出，出对曰：『荷叶如盘难贮水。』陶庵对曰：『榴花似火不生烟。』一座赏之。
　　陶庵年八岁，大父携之至西湖。眉公客于钱塘，出入跨一角鹿。一日，向大父曰：『文孙善属对，吾面考之。』指纸屏上《李白骑鲸图》曰：『太白骑鲸，采石江边捞夜月。』陶庵曰：『眉公跨鹿，钱塘县里打秋风。』眉公赞叹，摩予顶曰：『那得灵敏至此，吾小友也。』
　　陶庵比邻有童子，十四岁能作诗。丙申闰五月十五日月食十分，既而邑微带赤，童子咏之曰：『今年天狗太贪饕，食月何曾剩一毫？天是骰盆月是色，孤孤一点大金幺。』


快园道古小慧部卷第十二

陶庵曰：王荆公作《字说》，附会穿凿，揆之义理，多窒碍不通，水骨土皮，所以见笑于东坡也。后世酒令、灯谜，拆白道字，怪幻百出，意味深长，偶记一二，灵巧绝伦。虽知星星爝火，不足与日月争光，而若当阴翳晦冥，腐草流萤，掩映其际，亦自灼灼可人，断难泯灭矣！孔子曰：『群居终日，言不及义，好行小慧，难矣哉！』而他日又曰：『不有博弈者乎，为之犹贤乎已。』集小慧第十二。
　　诗谑
　　卓珂月为人作合欢迎送词回文《菩萨蛮》云：『春宵半吐蟾痕碧，斜窥愁脸如相忆。空捻两三弦，朱扉寂寂然。　依期郎践约，悄步人疑鹤。小舒轻雾纱，收袂蘸红霞。』此迎词。『霞红蘸袂收纱雾，轻舒小鹤疑人步。悄约践郎期，依然寂寂扉。朱弦三两捻，空忆相如脸。愁窥斜碧痕，蟾吐半宵春。』此送词。
　　徐文长水神殿回文《灯》诗云：『新架灯垂高厂殿，旧场球蹴斗芳年。春花有几能希赏，夜月无多惜早眠。轮迫马蹄盘作阵，烛抽莲叶嫩如钱。人游厌听催壶漏，客醉扶看堕鬓钿。』『钿鬓堕看扶醉客，漏壶催听厌游人。钱如嫩叶莲抽烛，阵作盘蹄马迫轮。眠早惜多无月夜，赏希能几有花春。年芳斗蹴球场旧，殿厂高垂灯架新。』
　　万历乙卯，顺天乡试有挂选监生十七人登贤书，年皆六十余矣。余叔葆生作诗嘲之曰：『堪羡新科十七贤，商山齐赴鹿鸣筵。却言序齿原无齿，共叹同年是暮年。丹桂折来花满眼，青云踏去雪盈颠。可怜到手乌纱帽，反带儒巾入九泉。』
　　南昌张相公、兰溪赵相公皆与江陵相左，由翰林谪州同，后屡迁，俱于辛卯入内阁。太仓王元驭当国，以诗戏之曰：『龙楼凤阁城九重，新筑沙堤迓相公。我贵我荣君莫羡，十年前是两州同。』
　　风林夏五名景倩，延师周四维训子，以不称，欲再延，妻曰：『何为又增人口？』夫不从，又延罗成吾。时诸理斋亦延于夏，戏曰：『夏五本是五，增口便成吾。四维尚未去，如何又请罗？』又夏五甚矮，妻甚长，理斋作歇后诗谑之曰：『夏五官人罔谈彼，夏五娘子靡恃己。有时堂前相遇见，刚刚撞着果珍李。』
　　唐伯虎出游遇雨，过一皂隶家，出纸笔求画。伯虎画海蛳数百，题其上云：『海物何曾数着君，也随盘馔入公门。千呼万唤不肯出，直待临时敲窟臀。』
　　无锡邹光大连年生女，召翟永龄饮，翟作诗嘲之云：『去岁相招云弄瓦，今年弄瓦又相招。寄诗上覆邹光大，令正原来是瓦窑。』
　　有裁缝以贿得冠带，顾霞山嘲之曰：『近来仕路太胡涂，强把裁缝作士夫。软翅一朝风荡破，分明两个剪刀箍。』
　　莫廷韩与屠赤水过袁太冲家，见桌上有帖写『琵琶一盘』者，相与大笑。屠曰：『枇杷不是这「琵琶」！』袁曰：『只为当年识字差。』莫曰：『若使琵琶能结果，满城箫管尽开花。』
　　有时少湾者，延师颇不尽礼，致其师争竞而散。或用吴语赋歇后诗嘲之曰：『少湾主人吉日良［时］，束修且是爷多娘［少］。身材好像夜叉小［鬼］，心地犹如短剑长［枪］。三杯晚酌金生丽［水］，两碗晨餐周发商［汤］。年终算账索筵席［百家姓有索咸席赖］，劈拍之声一顿相［打］。』
　　有嘲监生诗云：『革车买得截然高［大帽］，周子窗前［草］满腹包。有朝一日高曾祖［考］，焕乎其有［文章］没半毫。』
　　广文先生之贫自古记之，近日土风日趋于薄，有门人馈之肉，乃瘟猪也。先生嘲之曰：『秀才送礼，言之可羞，瘦肉一方，尧舜其犹。』又有以铜银为贽者，又嘲之曰：『薄俗送礼，不过五分，启封视之，尧舜与人。』或作破云：『时官之责门人也，言必称尧舜焉。』
　　旧有赋缺嘴者云：『多闻疑，多见殆，吾犹及史之，君子于其所不知盖。』四语皆出四书，皆隐阙字，而末句尤奇。吴江一老翁貌似土地，沈宁庵吏部亦用此体赋云：『入疆辟，入疆芜，诸侯之宝三，狄人之所欲者吾。』又吴中有顾秀才名达者，不学而狂，同学者嘲之云：『在邦必，在家必，君子上，小人下，不成章不。』并堪伯仲。
　　有士人游虎跑泉，赋诗以『泉』字为韵。一人但哦『泉，泉，泉』，久不成句。有老人曳杖而至，问其故，应声曰：『泉，泉，泉，乱迸珍珠个个圆。玉斧砍开顽石髓，金钩搭出老龙涎。』众惊问曰：『翁非贯酸斋乎？』曰：『然，然，然。』遂邀同饮，尽醉而去。
　　寿春道士以小像乞解学士题赞，解联写『贼贼贼』，道士愕然。续云：『有影无形拏不得，只因偷却吕仙丹，而今反作蓬莱客。』
　　一内相好弄笔墨，题一寿意，上画寿星持杖，白日黄麋，松柏龟鹤，书其上曰：『柳梢枝上一轮月，黄狗身上几点雪。不是老儿柱杖打，几乎鹭鸶吞个鳖。』
　　姑苏蒋思贤父子写真，交画不像。有人嘲之曰：『父画子不像，子画父不真。自家骨肉尚如此，何况区区陌路人。』
　　张明善尝作《水仙子讥时》云：『铺唇苫眼早三公，裸袖揎拳享万锺，胡言乱语成时用，大都来却是哄说英雄。谁是英雄，五眼鸡岐山鸣凤，两头蛇南阳卧龙，三脚猫渭水飞熊。』
　　有人嘲秃指，《醉扶归》云：『十指如枯笋，和袖捧金樽，搊杀银筝字不真。搔痒天生钝，纵有相思泪痕，索把拳头揾。』
　　一妓为人伤目，睫下有青痕。嘲之者作《沈醉东风》词曰：『莫不是捧研时太白墨洒，莫不是画眉时张敞描差？莫不是檀香染，莫不是翠钿瑕？莫不是蜻蜒飞上海棠花，莫不是明皇宫坠下马？』
　　词客贫甚，戏作《清江引》曰：『夜半三更睡不着，恼得我心焦躁。吃蹬的响一声，尽力子吓一跳，把一股脊梁筋穷断了。』
　　杭州酒淡，有作《行香子》云：『湖水澄清，灰价廉平，升半酒，搀做三升。茅柴焰过，肚胀彭亨。教君霎时饮，霎时醉，霎时醒。听得渊明，说与刘伶，这一瓶，约莫三斤。君还不信，把秤来秤，有一斤酒，一斤水、一斤瓶。』
　　巧言
　　王、卢二人相谑，卢嘲王云：『有言则汪，近犬则狂；加颈足为马，拖角尾成羊。』王嘲卢云：『卿姓在亡成虐，在丘为虚；生男为虏，配马成驴。』
　　张乂入太学为斋长，其人渺小，动以苛礼律诸生。林叔弓作赋嘲云：『身材短小，欠曹交六尺之长；腹内空虚，乏刘叉一点之墨。』又诗云：『中分爻两段，风使十横斜。文上全无分，人前强出些。』
　　吴人马承学性好乘马，喜驰骤。同学钱同爱戏曰：『马承学，学乘马，汲汲而来。』马应曰：『钱同爱，爱铜钱，孳孳为利。』
　　方千里一日会张更生，方作一令戏曰：『古人是刘更生，今人是张更生。手执一卷《金刚经》，问尔是胎生、卵生、湿生、化生。』张答曰：『古人是马千里，今人是方千里。手执一卷《刑法志》，问尔是三千里、二千里，一千里？』
　　石中立员外常与同列观上南园所蓄狮子。主者曰：『县官日破肉十斤饲之。』同列曰：『吾侪反不及此。』石曰：『吾辈皆员外郎，敢比园内狮子！』
　　夏忠靖公与给谏周大有治水，一日偕宿天宁寺。周早如厕，夏戏曰：『披衣拖履而起，急事，急事！』周应声曰：『弃甲曳兵而走，常输，常输！』
　　浙江花提举与鄞县校官交往，花戏之曰：『鸡卵与鸭卵同窠：鸡卵先生，鸭卵先生？』校官应曰：『马儿与驴儿并走：马儿蹄举，驴儿蹄举？』
　　陆文量参政浙藩与陈启东饮，见其寡发，戏之曰：『陈教授数茎头发，无计可施。』启东曰：『陆大人满脸髭须，何须如此。』陆大赏叹，笑曰：『两猿截木山中，这猴子也会对锯。』启东曰：『有犯，幸勿罪。』乃云：『匹马陷身泥内，此畜生怎得出蹄。』相与抚掌竟日。
　　一虞姓者为许氏西宾，虞有所私，午后辄出馆。许每往不通，因书于简云：『夜夜出游，知虞公之不可谏。』虞归，即答云：『时时来扰，何许子之不惮烦。』
　　余进士田与汤进士日新相善，因戏曰：『汤之盘铭曰，「苟」者君乎？』汤应曰：『卿以下必有「圭」者，君也。』
　　詹侍御与苏大行五鼓行长安街，呵道声相近，苏问前行为谁，从者曰：『道里詹爷。』苏曰：『詹之在前。』詹问后来为谁，从者曰：『行人司苏爷。』詹曰：『后来其苏。』相顾一笑。
　　石动筩至国学，有博士问：『孔子弟子身通六艺者七十二人，几人已冠，几人未冠？』动筩曰：『以某考之，冠者三十人，未冠者四十二人。』博士曰：『所考何书？』石曰：『《论语》云：「冠者五、六人」，五六得三十也；「童子六、七人」，六七四十二也；合之为七十二人。』皆大笑。一说又问：『三千徒弟子后来作何结果？』答曰：『二千五百人为军，五百人为旅。』俱极巧。
　　一士人家贫，与其友上寿，无从得酒，乃持水一瓶，称觞曰：『君子之交淡如。』友应曰：『醉翁之意不在。』
　　陆通明世居洞庭，一日内人临蓐生女，溺之。友人吴生诮之曰：『兄讳通明，这事欠通了！』陆讶之，吴曰：『岂不闻溺爱者不明耶？』
　　青齐一士夫冯姓者极畏内，其夫人宋氏也，亲友咸知之，无所讳。一日，客与语及家事，戏曰：『无若宋人然！』冯笑曰：『尔即以此属对。』客思之良久不得。冯曰：『我仍对之：是为冯妇也。』其工巧若此。
　　张磊塘善清言。一日，赴徐文贞席，食鲳鱼、鳇鱼，庖人误不置醋，张云：『仓皇失措。』文贞扪一虱，以齿糜之，闻响声。张云：『大率类此。』文贞解颐。
　　酒令
　　韩襄毅与夏公埙饮，韩举一令曰：『伞字有五人，下列众小人。所谓有福之人人伏侍，无福之人伏事人。』夏云：『爽字有五人，旁列众小人，中藏一大人。所谓人前莫说人长短，始信人中更有人。』
　　陈祭酒询忤一权贵，出为州同，同僚饯行。陈学士循举一令曰：『轰字三个车，余斗字成斜。车车车，远上寒山石径斜。』高学士谷曰：『品字三个口，水酉字成酒。口口口，劝君更尽一杯酒。』陈祭酒云：『矗字三个直，黑出字成黜。直直直，焉往而不三黜。』合席大笑。
　　杜朝绅令麻城，毫无情面。一日宴乡绅，梅西野举一令曰：『单奚是奚，加点是溪，除却三点，加鸟为鸡。谚云：得志猫儿雄似虎，败翎鹦鹉不如鸡。』毛石崖曰：『单青是青，加点为清，除却三点，加心为情。谚云：火烧纸马铺，落得做人情。』又一人云：『单其为其，加点为淇，除却三点，加欠为欺。谚云：龙游浅水遭虾戏，虎落平阳被犬欺。』杜答云：『单相是相，加点为湘，除却三点，加雨为霜。谚云：各人自扫门前雪，休管他家瓦上霜。』
　　刘端简居乡，邑大夫或慢之。值宴会，刘出一令，用唐诗一句，附以方言，上下相属。刘云：『一枝红杏出墙来，见一半，不见一半。』一士夫云：『旋斫松柴带叶烧，热灶一把，冷灶一把。』邑大夫云：『杖藜扶我过桥东，我也要你，你也要我。』一士夫解之云：『点溪荷叶迭青钱，你也使不得，他也使不得。』
　　沈石田、文衡山、陈白阳，王雅宜游虎丘，饮千人石上。石田行令，取上一字，下拆两字，意义相协。沈云：『山上有明光，不知是日光月光。』文云：『堂上挂珠帘，不知是王家帘朱家帘。』陈云：『有客到馆驿，不知是官人舍人。』王云：『半夜生孩子，不知是子时亥时。』各赏一大觥。
　　高丽一僧陪宴朝使，戏行一令曰：『张良项羽争一伞，良曰凉伞，羽曰雨伞。』朝使信口曰：『许由晁错争一葫芦，由曰油葫芦，错曰醋葫芦。』
　　有人为令云：『子路百里负米，不知是糙米熟米？若是糙米，子路请祷；若是熟米，子路不对。』一人云：『子路宿于石门，不知开门闭门？若是开门，由也升堂；若是闭门，子路拱而立。』
　　罗状元念庵与邹公、徐公宴于寺观，邹指塑像出令曰：『祖师买巾，价只要轻，以此买不成，被发列如今。』徐曰：『玉皇买伞，价只要减，以此买不成，头顶一片板。』罗曰：『观音买鞋，价只要捱，以此买不成，赤脚上莲台。』
　　张退如为山阴令，与同寮饮卧龙山上，见绯衣妇人踱岭而去。一寮友举杯起一令曰：『二八佳人过岭东，映山红。』以妇人起义，而合一花名。次至某曰：『二八佳人同枕眠，并头莲。』张退如曰：『二八佳人经水通，月月红。』
　　徐文长与友人饮，行令要一花名，一鸟名，搭四书二句，词曲一句。一友曰：『虞美人嫁了白头翁，翁曰：老矣，不能用也。寒窗更守十年寡。』文长曰：『十姊妹嫁了八哥儿，八口之家可以无饥矣。可怜两口儿无依倚。』
　　伎女张斗奴侍三杨宴饮。东杨行令，饮，春月诗曰：『梨花院落溶溶月。』南杨饮，夏月曰：『舞低杨柳楼头月。』西杨饮，秋月曰：『金铃犬吠梧桐月。』英公语斗奴曰：『汝试歌之。』斗奴乃拜而歌曰：『梨花院落光如雪，犬吠梧桐月。佳人杨柳腰，舞罢晴光灭。春月者，夏月者，秋月者，总不如俺寻常一样窗前月。』诸公大加称赏。
　　确对
　　江西有提学出对云：『风摆棕榈，千手佛摇折迭扇。』诸生无对者。乃祈乩仙，降书自称李太白，对云：『霜凋荷叶，独脚鬼戴逍遥巾。』
　　刑部郎中黄暐亦尝召仙，令对『羊脂白玉尺』，乩云：『当出丁家巷田夫口。』暐明日往试之，其一耕者锄土甚力，问此何土，耕者曰：『此鳝血黄泥土也。』暐大嗟异。
　　相传有俗对云：『塔顶葫芦尖，捏拳头锥白日；城头箭垛倒，生牙齿咬青天。』亦工而可笑。
　　旅店中一鬼诵一对云：『鼠偷蚕茧，浑如狮子抛球。』叫唤竟夜。后一士子至，对曰：『蟹入鱼罾，却似蜘蛛结网。』怪绝不闻。
　　苏郡蒋涛善属对，有『一跳跳下地；一飞飞上天。』又有『冻雨洒窗，东二点，西三点；切糕分客，上七刀，下八刀。』皆精切。
　　李空同督学江西，有士子同其姓名。公曰：『吾试汝一对，曰：蔺相如，司马相如，名相如，实不相如。』一士子对曰：『魏无忌，长孙无忌，彼无忌，此亦无忌。』公赏之，特置高等。
　　唐皋使朝鲜，朝鲜国王出对云：『琴瑟琵琶，八大王一般头角。』皋对曰：『魑魅魍魉，四小鬼各样肚肠。』王大骇服。
　　旧学士院壁间有题云：『李阳生，指李树为姓，生而知之。』杨大年为学士，对之云：『马援死，以马革裹尸，死而后已。』
　　徐晞为州吏目，偶随守步庭墀中，见一鹿伏地。守得句云：『屋北鹿独宿。』晞曰：『可对：溪西鸡齐啼。』守大惊异，不以常礼遇之。
　　常州府同知吴、通判董至无锡，饮红白酒而醉。吴出对云：『红白造成，醉倒不知南北。』董对云：『青黄未接，急来要卖东西。』
　　东郊巡按苏松刷卷，许御史戏云：『北台东御史，西人巡按南方。』东不能属，陆采对曰：『冬官夏侍郎，春日办完秋税。』又李空同在江西有对云：『孤雁渡江，顾影徘徊如得偶。』人不能对，陆云：『老翁照镜，鉴形仿佛似传神。』
　　屠赤水与莫廷韩游顾园，酒酣，屠偶吟云：『檐下蜘蛛一腔丝意。』莫云：『阶前蚯蚓满肚泥心。』
　　世宗事玄，有献灵龟者，上出对曰：『赤水灵龟双献瑞，天数五，地数五，五五二十五数，数数合于道，道号元始天尊，一诚有感。』一词臣对之曰：『丹山彩凤两呈祥，雌声六，雄声六，六六三十六声，声声闻于天，天生嘉靖皇帝，万寿无疆。』上喜甚，厚赍之。
　　赵太守时逢指筵上炮栗曰：『栗破缝黄见。』坐客不能对。赣妓朱云楚对曰：『藕断鲁思飞。』赵大奇之。
　　惠山寺有人出对曰：『无锡锡山山无锡。』后有对曰：『平湖湖水水平湖。』
　　苏士金用元善属对，在文翰林座谑其蒙师潘某。潘愠曰：『吾对，汝能对，甘受汝侮。』金淆之，潘曰：『王大夫昆季筑墙，一土蔽三人之体。』金即对曰：『潘先生父子沐发，番水灌两牛之头。』一座大笑。
　　陈启东训导分水，一人题桥上云：『分水桥边分水吃，分分分开。』启东过而见之，对曰：『看花亭上看花回，看看看到。』皆其地名也。
　　陈启东尝思『的颈葫芦』，无有确对。一日，方浴而得之，曰：『空心萝卜。』天生语也。喜而跃，浴盆顿破。
　　苏东坡在翰林时，北使以『三光日月星』请坡公属对。坡公首以『四诗风雅颂』，妙矣，而又对以『四德元亨利』，『贞』字为仁祖讳，故缺之，毕竟不妥。陶庵对以『八脉寸关尺』，与首句并妙。
　　季祖廷尉公在燕邸寄一对句云京师无有对者，出句云：『天启七年，七月七日天气。』陶庵对曰：『大明一统，一府一县大名。』
　　季祖廷尉公面麻奇丑，眼眶臃肿，痘瘢层沓，短髭戟张，见者失笑。陶庵七八岁时，廷尉喜置之膝上，捋其髭。廷尉曰：『儿善属对，为我作须对。』陶庵曰：『大人：美目深藏，桃核缝中寻芥子；劲髭直出，羊肚石上种菖蒲。』廷尉抚掌大笑。
　　归安沈筠溪少绝敏慧，与弟在途，风雨暴作，遇陈方伯兄弟。方伯戏曰：『大雨沉沉，二沈伸头不出。』沈应曰：『狂风阵阵，两陈摇尾不开。』
</div>
    <div class="pagination">
<a href="快园道古_page4.html">上一页</a><a href="快园道古.html">1</a><a href="快园道古_page2.html">2</a><a href="快园道古_page3.html">3</a><a href="快园道古_page4.html">4</a><span class="current-page">5</span><a href="快园道古_page6.html">6</a><a href="快园道古_page7.html">7</a><a href="快园道古_page8.html">8</a><a href="快园道古_page9.html">9</a><a href="快园道古_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
