<!DOCTYPE html>
<html>
<head>
    <meta charset="UTF-8">
    <title>夷坚志 - 第 12 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>夷坚志 - 第 12 页/共 21 页</h1>
    <div class="content">





　　夷坚志丙卷七
　　钦定四库全书
　　夷坚志丙卷八
　　宋　洪迈　撰
　　诸暨陆生妻
　　诸暨县治有湖四绕民陆生者居县后湖塍上以打凿纸钱为业一旦黄昏方毕事倦而就寝妻懐娠过期两月夫未睡时觉腹痛因卧其傍有顷陆睡觉不见妻而房门元未曽开知堕怪境急笼灯出外呼索且邀邻居人穷访之半夜后闻湖内人应声月正明望之乃妻也率一少年共往取之妻执少年衣袂曰将孩儿还我暨登岸陆挟以归胎已失去始能言云见数人来房内唤出到一处引入小室排设荐褥如产阁然不觉免身既洗涤加襁褓观者满前曰男儿也真可喜我未及就观蓦无所覩今思之殆与死为邻亦幸而获存耳明日起居泰然一无患苦湖虽不广而外与江连疑妇人向来受胎之时必梦蛟螭辈来与交接而不肯言时庆元元年中元后也
　　茅山道士
　　扬州名医杨吉老其术甚着其郡一士人状若有疾厌不聊赖莫能名其何等病苦往谒之杨曰君证已极气血消烁且尽自此三年当以背疽死不可为矣士人不乐而退闻亲识间説茅山观中一道士于医术通神但不肯以技自名未必为人致力士人心计交切乃衣僮之服诣山拜之愿得执薪水之役于席下道士喜留置弟子中诲以读经昼夕祗事左右颐指如意歴两月久觉其与常别呼扣所従来始再拜谢过以实白之道士笑曰世间那有医不得底病汝试以脉示我诊视又笑曰汝便可下山吾亦无药与汝但日日买好梨一颗如生梨已尽则取干者泡汤饮之仍食其滓此疾当自平士人归谨如其戒经一嵗复往州杨医见之惊其顔貌腴泽脉息和平谓之曰君必遇异人不然岂有痊安之理士人以告杨立具衣冠焚香望茅山设拜葢自咎学之未至也北梦琐言载一朝士疾危医者赵鄂云只有一法请时吃好梨不限多少如咀龁不及捩汁而饮或希万一用其言遂愈此意正同
　　黄顔兄弟
　　呉郡黄顔兄弟従事科举顔元名某父梦人告曰汝子若以顔为名必遂意即従之是嵗获乡荐来春擢第至次举叔季将试父又梦人使二子亦名顔觉而相语以为安有兄弟三人同名之理后再入梦于是拆顔字为二叔名彦而季名页同榜登第王顺伯李仲诗皆与顔之孙姻有旧
　　平阳王夔
　　永嘉士人或梦至大山下见嵓穴豁开祠庙赫然一神正中坐而緑袍判官持文书前白曰呈今年举人解榜士人偪而观之仅见王夔二字判官指之曰此平阳王廷用也士人固与廷用善答彼不名夔判官曰须用改名梦者觉而喜以书告之使更名廷用曰士子得失葢自有命存岂应信他人一梦不肯改旬日梦复如初又以告其意确然不移遂至于三判官颇怒曰王秀才执志顽悍如此我必要他改了梦者以屡遭沮却不复言防秋闱不逺举人各纳试卷连粘家状廷用手写十纸皆错误不堪用瞿然而悟即为防一上中选继登第于丁丑王十朋牓中
　　阳春县
　　岭南大抵皆瘴毒而春州最甚自唐以来北客谪徙者罕得生还本朝废为阳春县以隶南陵州葢既为一邑则士大夫窜逐罪囚黥配皆获免至彼亦建议者持心近厚云凡调注县令如满三年许不用举主由选阶故京秩去者莫得归然贪嗜荣进率冒昧以往唯淳熙中莆田叶元卞独终任与妻室无恙而家人子尽死一婢正病卧于别室夜闻其呻吟声俄如喉间痰涎喘壅之状迨旦视之乃自缢于梁梁去床犹丈许无阶梯可升葢従前不善终者従而为厉非専以瘴而陨命也余千钟宏为恵州归善巡检时正覩其事叶名子昻丞相之侄也
　　汪氏庵僧
　　徽州城外三里汪朝议家祖父坟庵在焉绍兴间招僧恵洪住持僧但饱食安坐未尝诵经念课于供事香火亦极简畧仅能循循自守不为它过主家皆安之凡厯嵗二十乾道二年病终汪氏塟之于近山元有大楮树郁茂扶疎数月后顿以枯死继生菌蕈汪仆牧羊过之见其肥白光粲采而献之主人用常法煠治味殊香甘殆胜于肉今夕摘尽明旦复然源源不穷至于三秋浸浸闻于外或持钱来求掇买悉拒弗与又畏人盗取乃设短墙阑护之邻人愤嫉夜逾墙入将空其根枿楮忽作人言曰此非尔所得食强取之必受殃灾我即昔时庵主也坐虚受供施不知慙退身没之后司罚为菌蕈以偿所以肥美者吾精血所化也今谪数已足従此去矣邻人骇而退以告汪汪犹不信自往验之不复有菌遂伐以为薪
　　希韩大正
　　梁起道知处州有王宗愈者由大理丞坐事送吏部注雩都知县初到诣郡参谒既毕当趋下循廊而出梁以其方为朝士且与之有旧留使升车王辞避不敢梁呼其字曰希韩不须如此言之再三客将谓其官称即声曰请希韩上轿客主皆解颐梁虽赋性严毅而察其愚野不之问李正之提防坑冶巡厯广西过长沙郡僚具迎牍称曰提防大正葢不知其名而亦误以为官称若寺正之者李怒移文潭府治诸曹书吏时张敬夫居于潭其缄亦如是府主刘共甫笑之曰他人容或不晓君何为尔张愧笑及李至引咎谢不敏焉
　　小楼烛花词
　　绍兴十五年三月十五日予在临安试词科第三场毕出院时尚早同试者何善伯明徐搏升甫相率游市时族叔直应贤乡人许良佐舜举省试罢相与同行因至抱剑街伯明素与倡孙小九来往遂拉访其家置酒于小楼夜月如昼正临栏几内厢两烛结花粲然若连珠孙倡固慧解事乃白坐中曰今夕桂皎洁烛花呈祥五君皆较艺兰省其为登名髙第可证不疑愿各赋一词纪实且为它日一段佳话遂取呉牋五幅寘于桌上升甫应贤舜举皆谢不能伯明俊爽敏捷即操笔作浣溪沙一阕曰草草杯盘访玉人灯花呈喜坐添春邀郎覔句要竒新黛浅波娇情脉脉云轻柳弱意真真従今风月属闲人众观叹赏独恨其末句失意予续成临江水仙曰绮席留欢欢正洽髙楼佳气重重钗头小烛花红直须将喜事来报主人公桂月十分春正半广寒宫殿葱葱姮娥相对曲栏东云梯知不逺平步蹑东风孙满酌一觥相劝曰学士必髙中此瑞殆为君设也已而予果奏名赐第余四人皆不偶
　　南康戏语
　　汪仲嘉谪南康寓处僧舍尝招郡僚宴集营倡咸在有姓杨及李者于羣辈中艺色差可适理掾主李户掾主杨席间时时相与嘲戏理掾顾谓户曰尔爱其羊我爱其礼固载之鲁论无用相笑也坐客哂之而求所以为对者敖麋用卿正与汪公对奕麋争劫思行星子沈令従傍呫嗫汪曰我已有对矣傍观者审当局者迷众击节叹赏
　　泗州邸怪
　　安定郡王赵德麟建炎初自京师挈家东下抵泗州北城于驿邸憇宿薄暮呼索熟水即有妾应声捧杯以进而用紫盖头遮其首赵曰汝軰既在室中何必如是自为揭之乃枯骨耳掩冉而灭
　　汀州通判
　　绍兴中宗室忘其名当范汝为乱后添差汀州通判无官舍可居暂寓推官防吏士多言有怪偶正员缺因暂寓其处此防正自有七姑子之扰方冬初薄寒独坐火阁内忽一吏捧十余刺纳谒视其官位姓名皆称前任通判汀州军州事赵生心知为厉扣吏曰此诸客何为悉集于此对曰并是年以前做通判者终于任所故防无归栖泊度日闻尊公来相率求见赵又曰汝复何人曰亦故客将今已死矣赵曰客既多若一畨相见无縁欵曲汝自以先后之序逐一为吾延请吏拱手曰诺于是引一客至赵接以賔礼厯询其乡里井所厯官今眷属安在客如言对答殊不它谈顷刻告退再一客如前语之尽十人乃遍谢曰日晚茶酒兵不在不得具茶汤且无由报谒幸勿责诮皆唯唯揖别已而寂然人谓赵以一生人而对十其胆勇可敬禄位当未艾也然自后才五年仅得某州通判以卒
　　张三娘
　　徳兴医者叶吉甫妻张氏行第三乾道中暴得疾卒未敛复苏云被一公皂追去行郊野间卒杳杳冥莫知处所久而到一官府趋赴庭下立一贵人正中坐皂隶呈文书贵人震怒命捽之于地一狱卒以荆杖讯其足叱曰我本使令追乐平县金山乡许门张氏三娘今乃差误何也此妇人合更有一纪夀生两男岂得遽引来即别遣人送还我遂寤吉甫喜其再生而不暇询许门之事后张氏果诞两男恰十二年乃亡吉甫今尚在
　　乐平民
　　乐平县押録梁杰有罪为刑狱使者逮送州院死于狱一市民为证左者相继亦以疫殒既两经检验厢卒用苇蓆束其尸埋诸芝山寺乱冢之侧越三日寺僧到彼处见所瘗土外露一手白于众命仆启之则已活扶出外与之汤粥民然畧不能説所见但云若梦中然虽复得为人而面色全如栀蜡殊无血液滋润四体皆黒洎还家其妻已为他人所据不复肯归原夫此民栖栖行乞至今犹在
　　眉夀庵仆妻
　　乐平何衡程国老自作生茔筑庵舍名之曰眉夀延僧主之其后僧去只令一仆挈其家居中仆出田间归时已黄昏不见厥妻呼外人遍往寻访山岩榛莽无处不至倦极而反闷睡未熟闻撺厫内似有人转动啾唧之声审聴之则妻也急烛火登梯发壁取之正卧于笪上四傍无隙缝虽雀鼠不可入扣妻所见蚩蚩不能言后亦无他
　　上官医
　　医者上官彦成本郡武人自称北京驻泊云宣和中在京师试鍼灸得翰林医学转至副使皆妄也乾道初来鄱阳其技亦平平而能大言宗室公颐颇滑稽善谑因坐羣客次有言某人病势可虑一客云可招上官驻泊公頥蹙然曰上官来则下官去矣坐皆絶倒葢州郡每日申时兵校交畨其当直军员必大声曰上畨来当下者继之曰下畨去故用此以为戏彦成闻而甚病其语誉日削焉

　　夷坚志丙卷八
　　钦定四库全书
　　夷坚志丙卷九
　　宋　洪迈　撰
　　王县尉小箱
　　吕叔炤为太平宰摄尉王生同僚以忧去临行持一黒板箱并它箧只数寄与吕宅丁宁谨防此箱无致失壊言之于再三而未已吕既受其托为寘诸床内板阁上初时闻其中呫嗫窸窣但以为鼠拊席吓之则止箱锁处向外对南久之忽面壁谓妻妄移动复正之明日又横转南北向始防怪讶数月后王生来取去且求一舟至江津徐扣其所贮乃在邑日与一倡宻昵未防倡死王亲诣瘗所焚化其柩而包遗骨着小函箱中所贮葢此也是日抛于江流则向来现小怪者为倡无疑吕氏追思悚慴撤去板阁忽忽若有所覩
　　建康三圣庙
　　建康土俗多事三圣所在立庙而塑像唯一躯莫知为何神灵威颇着吏民奉之尤谨句容县一庙在丞防大门内之东每嵗春月邑人祭享沓至宰猪烹羊往来必经庭下従朝至暮叫呶冗杂绍熙辛亥呉人顔景宴为丞欲塞其户吏卒交劝以为必兴祸殃顔勉为止次年竟不奈其喧乃筑短垣于傍以限之自是出入者必迂枉经吏舍后转而之庙前来者视旧日益少矣顔将满秩求檄还家时甲寅六月也县人诣庙焚香告白言前所以遮隔祭祠皆顔县丞之意愿勿以为吾民罪顔到家忽病泄痢一夕而卒顔名叔平鲁子侍郎之子防补登科年少隽爽遽至陨命士友嗟惜岂其受命于天而为一神所夺抑非偶然耶江宁尉司一庙亦如此凡居官者至必礼谒丹阳刘平国宰独不肯加敬毎轿过其前但举袖掩面一弟随侍未防以小疾终妻陶氏懐姙而疾梦神言汝夫无礼于我我已取厥弟茍为不悛当复取汝陶氏以告刘刘不信陶果死刘始悔惧躬往祷谢乃已
　　范成绩
　　范成绩石湖参政弟也赋性坚暴每従其兄居藩方辄为所困挠绍熙甲寅为建康通判冬至之夕庖妾报甑鸣一家皆惧欲求僧巫禳谢置不问既而益甚至或哮吼作鸡犬百禽之声其音响厉外间悉闻之范亲以刀破其甑即日声出釡中又碎釡毁灶于是诸怪互作正对客坐桌椅昻然自举烘笼奋而行蹴之不仆舞跃自若凡扰扰数月习惯为常次年四月八日与同僚在都防忽觉痰不复能支吾従吏掖登车仅到家喉中涎如泉涌吚嚘有声其家人云全与向来相似众医切脉下药皆不可纳俄大叫一声而殂
　　陈待制
　　陈元承待制桷闽中人天资好道绍兴中常従韩蕲王宣抚幕后为秦丞相所恶屏处累嵗遂絶意宦涂结茅庵于句容大茅峯之南尽屏妻妾筑八卦台晨夕朝礼星斗暇则存神内视恬澹寡欲买田数十畆于山下以赡方外游士每嵗春二月大茅君生朝士庶道流辐凑进香十七所供醮无虚席惟山北元待万宫香火最盛陈一日往致敬逢一客脩然长而碧眼方瞳标韵洒落衣槲叶衣持八角扇遮道縁化陈箧中有崇宁大钱一文即投与之客欣然接取去既而曰君与我钱我不可无报复以所得钱付陈陈讶而视之则成两钱矣回顾客已不见及还庵取出皆金钱也益大惊异是夜梦其人来告曰予为吕洞賔以子有仙姿故相试耳子学道之志虽切而及物之功未着盍勉之因教以服气炼真飞符治疾之法且约三十年复相见陈既寤絶不茹荤饮酒习行天心正法竒祟异殃得其符水立愈又为人行持斋醮效验甚多山居歴嵗步武轻健如飞道俗翕然归重秦亡之后当轴者与之故旧劝其复出始犹执志拒却竟夺于子侄之请即家奉祠刘信叔制置江淮以为参议官旋一再与州还元职道心益怠方术不复验暮年仍蓄姬妾腰背龙钟视聴晦昧了非昔比又因浴炽炭于傍髣髴见神灵叱责遂堕炉中半身灼烂以死孙壻李勲绍熈末为句容主簿为人言
　　林夫人庙
　　兴化军境内地名海口旧有林夫人庙莫知何年所立室宇不甚广大而灵异素着凡贾客入海必致祷祠下求杯珓祈隂防乃敢行葢尝有至大洋遇恶风而遥望百拜乞怜见神出现于樯竿者里中豪民呉翁育山林甚盛深袤满谷一客来指某处欲呉许之而需钱三千緍客酬以三百呉笑曰君来求市而十分偿一是玩我也无由可谐客即去是夕大风雨至旦呉氏启户则三百千钱整叠于地正疑骇次外人来报昨客所拟之木已大半倒折走往视其见存者每皮上皆书林夫人三字始悟神物所为亟携香楮诣庙瞻谢见羣木皆有运致于庙堧者意神欲之遂举此山之植悉以献仍辇元直还主庙人助其营建之费逺近闻者纷然而来一老翁家最富独悭吝只施三万众以为太薄请益之弗聴及遣仆负钱出门如重物压皆不能移足惶惧悔过立増为百万新庙不日而成为屋数百间殿堂宏伟楼阁崇丽今甲于闽中云
　　谢枢宻梦
　　谢子肃台州临海人元名某为举子时梦人告曰君若改名某则小吉名深甫则大吉绍兴己卯嵗先用某名赴州学春补教授金华李翔喜其文既中选自是月书季考连占前列及应举试始更为深甫已而不利至壬午秋复然私自笑曰神戏我如是岂非当止于州学生乎乾道乙酉嵗议别更名逼期复梦前人告曰终不成这回又不得惊而寤仍以深甫投牒遂预计偕明年登第久之梦一卒如皇城亲事快行家者携一牌刻曰御史中丞绍熙初谢自左史尹临安乡人或闻昨梦语其友曰此去独坐不逺矣葢以其尝为谏官也友答曰吾所知一士子梦得省牓一册乃市井随意印卖者其上列人姓名盈版而谢公在焉于名下白书刋一相字若墨刻以是推之中丞不足贺也继而果拜此官擢登枢宻相位固可涉级而进也
　　丁逢及第
　　常州士人丁逢端叔绍熙二十九年梦人告曰汝若逢丁可则及第矣觉而改名为逢是嵗秋闱不利乃叹曰安得有人姓丁而名可者吾必不第如是又四举至隆兴元年省榜出果有天台丁可姓名虽切自喜然度其选官须次尚犹数载未必出其衡鉴之下乾道元年秋试丁可待阙家居漕使念其贫檄为常州考试官逢洒然自庆知必中程而可于贡院被病先出逢大失望迨掲榜乃在选中后谒谢主司诸人皆言丁主簿临去时手执一卷程文授吾辈云自得此卷便拟寘诸前列防以疾不克如志愿诸同院勿遗此人可虽死不憾及防巻之际各有所主不暇为他人计适防检一卷犯讳当黜仓卒难访寻遂以充数葢吾子也丁乃以昔梦告之
　　李三妻
　　饶州市人李三妻杨氏郡吏之女也绍熙五年春染时疾招里医郑庄治疗未愈数日后忽矍然起坐语言举止若男子呼李生曰吾为中堂神王汝家従来香火严洁吾念汝至诚闻妇病困来相救可唤医者来少顷医来杨斥其姓名庄怒曰何得遽尔见轻杨曰我是神道如何叫汝姓名不得汝平日用附子入药险损了人性命复敢然邪庄拒以未尝用杨曰昨日所下某散实有之而欺我何也庄始悚怖又曰便煮竹叶石膏汤饮之使我生少缓已无及矣庄辞曰不知此药所用防种杨大怒叱之曰医人不识此个药方真可笑即歴举名品分两无分毫差庄于是以一服进接而饮之饮讫然就睡及醒再服一杯明日遂安次年春又病亦有凭附者自称张大王而所言畧不效但时时注视枕屏破纸处李疑其异掲纸观之乃画家写一神像未竟者亟焚诸城上病体旋愈
　　丘鼎入防
　　宜黄人丘鼎病困中为二吏持符逮去至官府诸吏骈列廷下主者出坐引而前旋呼一女子手挟凉衫脚曳长帛若与丘有所证口未及言而肩傍自有咄咄与女辩者女词屈吏命之去其帛扯其衫丘黙悟乃少年日与此女杂居朝夕往来因与之合后嫁富家某氏子多以其赀布施道释未数年而死司课其功宜受男身但有旧与丘淫通事须得直乃可故逮丘以证丘未言而傍咄者曲折已白葢向时私意实出于女女坐是不得转男身继麾丘去方辞行见吏呈文书探首窥之全如世间州县追引列人姓名于首余不能识仅见两郭氏字吏遽掩之顾卒导丘出抵大门则已掲示一牓曰某人曰某人其弟在焉名下注十七日字末后系衔乃里中新逝官员置押官称殊与世异届中涂导卒私祷曰他人到此必有贿赠君那得无丘曰吾固贫士且来时不持一钱何以为谢卒曰还家请道士转度人经百遍足矣丘许之恍然而寤则已死一日家人环泣具棺衾僧寺击无常钟声厯厯在耳为母妻言之喜其复生而母妻皆郭氏也愀然不乐越数日同时临病不起弟果以十七日亡
　　姚宋佐
　　姚宋佐彬州人乾道八年登第为静江府教授能诗文颇擅名其乡而举措多失之轻易尝赴经畧司干官宴席坐客受劝觞遍当酌主人姚见酒黒色而侍妾所执樽又非向所用者疑为紫苏水作色而起曰客则饮酒主人则饮水何哉主人曰此亦酒也安得有二姚以所疑对主人笑谓不然终不之信别酌以酬之而自掠取所斟者一饮而尽始知酒但云比向来者味差醇未防觉腹大痛急归俄蔵府洞下继之以血旦而死一城皆言姚教授遭经干所毒府帅深疑焉谓彼方有京秩之请而为姚所先怨恨必出于此即劾罢之已乃审其实葢执樽之妾本颛房擅爱其后宠稍替将不利于主公故寘毒药中而姚攘臂掇其祸帅逮此妾鞭杀之干官旋亦病废
　　熊雷州
　　崇仁熊某通判广府摄守雷州至之日吏白当致敬雷庙熊曰吾知有社稷山川之神学官之祀而已乌有于雷祠言未讫烈风骤雨震霆飞电四合而起一横板従空堕前取观之乃其家以限仓户者所题则熊手笔不胜恐惧急致香币谒谢续驰书质家人果以其日失此板竟没于郡予在西掖时曽行雷神加封制其庙曰显灵其神曰威徳昭显王其石神土地曰协应侯然则名载祀典渠可忽哉
　　丘秀才
　　抚州民张生以财雄乡间讼辄得胜所居慈龟岭其田与艾氏邻当嵗旱陂塘涸攘艾水以溉灌因致争殴伤艾仆交诉于郡县累嵗不得直一漕使至艾往披诉乞以事付清强官且与张共酌立罪赏期以今所定为据无问是否彼此勿得再言漕委宜黄丞邑士丘秀才善于丞受艾饵往祷丞先入吏语置不领畧丘陈情以告曰此君屡世徳而吾所自理正如是愿君平心处之使滞屈获伸亦可以少资补助于计为两得丞为之感动如其请裁决以报张氏三仆逮系狱姓李者病死二受杖张愤甚而不可复竞唯嵗设僧供具列其事若诅呪然淳熙丁未张竟怏怏以终丘秀才就馆于乡豪正对主人坐忽瞢腾如纷辨状久之始言吾且死矣适被吏追我至一王者居见张老及李仆索命吏称旧名唤我前吾拱曰自名为某与所指不同可证其妄王令讯张李叫呼曰果此人不谬吾执前説仍引去年秋试中待补生为验言未已一吏负大簿前题曰丙午各诸州军待补簿检视至抚州有今姓名张李曰汝防送我命何得以改名故辄欺王王使释两人而引吾聴判语吏读示云本界土地契勘限十五日到吾揖退遂得苏回念虽以计获寛度必不免求解馆归诀妻孥主人强留之然觉其气息奄奄迨十四日始归未到家而卒















　　夷坚志丙卷九
　　钦定四库全书
　　夷坚志丙卷十
　　宋　洪迈　撰
　　姚尚书
　　姚尚书祐字伯受湖州安吉寒儒也偕其兄依富室馆第富翁择塟地延一客名术者于家使宿书馆因与姚善翁尝与之行视某处山以为不堪用既改卜矣他日再往则秀气呈露俨然佳城念前语之失弗敢言宻以告于姚曰君従主人求之俟得之当指穴以告所谓某处诸翁冢山也姚方居父丧従容请于翁翁曰吾初意亦欲为先生求一地今幸可用吾复何辞客又语姚曰此翁傥悔之将必争须立券乃可约既定客引姚縦观而谓之曰此地两处皆有穴若就上穴则二君服阕后即登科骎骎要津特患夀数不能长若就下穴则奋发稍迟至三十年后乃盛可出执政二者唯所择姚曰吾方贫十年外无以糊口蚤得禄食足矣何暇逺冀三十年外乎愿处其上客曰然则姑营之异时才小损如吾言却徙而下亦可但不复有执政耳遂如之已而兄弟聫策受名伯为符寳郎伯兄卒于州通判思客曩説而惧且数梦其父来衣裳皆为水所渍于是谒告迁塟洎启圹水盈其中其如汤伯受至礼部尚书丁母忧后出镇太原以乡县小胥造冢逼其先墓疑为厌已请解官持服诏提举上清寳箓宫凡前后三议除丞辖辄不成而止寻卒
　　侍其如罔
　　豫章寓士侍其如罔就馆于临安监打套局门朱徳初家庆元九年当赴秋试中元后左手大指甲上忽见一道人侧面立身洁白而眉目具如绘画状惊而示于人皆谓耳目闻见所未有或以为祥或以为怪越二日又变作正面而形貌益明于是以为祥者亦怪焉如罔始惧以书刀刮去之心切自念吾逼试期而有此异岂非佳兆乎正荧惑不自定而其叔父讣音来限期亲百日制不获入试一时之应乃若此
　　赵积智
　　赵再可思侍郎有子八人皆好学多预荐送第六子积智尤好读书独屡试弗效居常郁不乐绍熙三年従其父在桂林时年三十八矣当就邻路湖南转运司试家素奉张王神黙祷求助梦夜如银网内大书一中字号觉志之于策朝夕思念其意忽若有省告其兄弟曰月中有中字唯用字实应之即白于父改名用是嵗遂贡名春闱虽不利而中太学补选以覃霈免乙卯举时未可量云
　　婆惜响卜
　　括苍何湛叔存清源王曽孙也淳熙丁未赴省试馆于三桥旅邸掲牓之夕遣仆探久而不至有忧色因率同辈登桥聴响卜驻足未定闻河畔妇人叫呼曰婆惜你得葢呉人愠怒欲行打骂之词俗谓之受记非吉兆也湛独喜亟还曰可贺我矣同辈曰叔存作意聴响卜而连四得字夫复何疑湛曰不特此也吾少名正为婆惜众皆喜方买酒欲饮而仆至果中前列
　　李氏二童
　　李元佐宰南城尝挈家游麻姑山诸子尚少挟随行二童登齐云亭覩山涧花蝶翻飞可爱令扑之童入林樾深处久不返呼之莫应走白于父遣吏卒于山遍索移晷方出但云迷路而不言所以后月余诸子见童着新衣又常常买酒肉相对饮啗心疑之恐其为盗缚诘之始曰向者扑蝶时遇一道士手提头巾唤我至所居见屋宇华丽风物清絶不似人境命童煎茶将饮我未至而闻呼声急乃奔归道士掷一物与我拾取视之银也回顾间人屋俱失窃喜而不敢説持银卖与市铺其重十两得钱二十二千就寄铺中时取以供衣食费诸子未之信询诸铺实然元佐谓其银葢仙家物必异于常品欲以元直取之铺人云为过客买去矣后访之仙都黄冠皆云手提巾者紫阳邓真人也始知二童有所遇是嵗绍兴癸酉及丙子年李解县印相继佚去莫究所之其一福童者姓戴其一夀童者姓傅皆南康人也
　　公安木手
　　江陵公安县一寺甚雄伟所事神俗称二圣曰青叶髻如来曰楼至徳如来灵效彰著绍兴初蜀僧懒牛者主此寺以殿柱朽壊欲易之闻逺村巨室有豫章大木遣其徒往问主人索髙价不可售懒牛将自往未及行知客僧乃引其人至云向者承需木方拟布施而来价遽还次日木上忽生一枿大如来手今岂敢复靳愿于二佛前焚香敬白以明初心如其言既伐木而奉其枿龛于香殿桌上指甲防节视像了无小异云
</div>
    <div class="pagination">
<a href="夷坚志_page11.html">上一页</a><span>...</span><a href="夷坚志_page7.html">7</a><a href="夷坚志_page8.html">8</a><a href="夷坚志_page9.html">9</a><a href="夷坚志_page10.html">10</a><a href="夷坚志_page11.html">11</a><span class="current-page">12</span><a href="夷坚志_page13.html">13</a><a href="夷坚志_page14.html">14</a><a href="夷坚志_page15.html">15</a><a href="夷坚志_page16.html">16</a><a href="夷坚志_page17.html">17</a><span>...</span><a href="夷坚志_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
