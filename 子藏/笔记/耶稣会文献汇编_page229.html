<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 229 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 229 页/共 368 页</h1>
    <div class="content">梁武帝溺佛
梁武帝溺佛，死罪不决，宗庙以面为牺牲。
候景食人肉
候景之乱杀人靡算。亲女溧阳公主与候景为妻后，候景诛人食其肉，并溧阳公主之肉亦尽。此真倒行逆施，不可一日行于天壤也。
三、天主仁至义尽
若天主圣教则不然，人有罪而白免之，是有仁而无义，天主不为也；人有罪而悉置之永狱，是有义而无仁，天主亦不为也。慈悲无限，亲自降生以代人救赎。教人悔罪，告解至于临崩。又复以圣体圣血命宗徒饮食，可得不死，其法流传至今。盖天主欲人远罪，迁善以求长生真福；而人心无定，意见靡常；魔鬼往往入人心中，诱人犯罪；故天主以身掖之，自不至于鲜终，真仁之至、义之尽也。此种隆恩岂儒教之可及哉？
四、天主启佑信徒
盖儒教嘉言善行，虽自不乏，然人能效法而力行者，固教之功；其不能者，亦未如之何矣。天主无所不在，《诗》曰：“昊天曰明，及尔出王。昊天曰旦，及尔游衍。”人能信天主，天主必有以启之。如《左传》所云，“天诱其衷”是也。人莫不欲得天诱者，夫亦安能得其诱乎？若不信天主是天夺其鉴矣，尚安望佑乎？故有主教而后知孔子之言真切有味。非然，则经书只作文字看过耳。圣体圣血是天主之入我心中而诱之也，此天教之有补于儒教者十四也。
第十五节  杀子与自杀
一、儒教疏略于杀子自杀
仁为四德之首，固重矣。然行仁有序，立爱自亲始。今律例弑亲者，凌迟处死；杀子者，不抵罪；自杀者，则无以处之，可谓疏矣。
二、杀子之罪重于杀人
夫亲与子同有灵魂，皆天主所生也，弑亲不孝已极，凌迟固当；杀子者何独无罪耶？盖人未有不爱亲而能爱人者，未有不爱己而能爱亲爱人者。天教杀人之罪重，弑亲杀子之罪更重于杀人，以亲为生我之人，子为我生之人，其亲同也。
三、杀己之罪重于杀亲
杀己之罪更重于杀亲，以己为天主所生之人，天主生天地万汇以养我，恩至厚矣；宇宙一切生命悉听人杀，独不许杀人；若杀人而至于弑亲，残忍极矣，况至于杀己乎？
四、自杀者，佛氏启之
为其事者，佛氏启之也。佛家轮回之言曰：“早死蚤脱生，常常得后生。”于是人受患难困苦，遂尔自尽，希图轮回善地，得后生也。此误尽天下众生无算也。
五、自杀有违天命
曾不知天主予我以生，我违天之命自戕其生，又波累众人，拖人入阱永苦之狱，自不免矣。此王法之所不及，必须天教以补之也。此天教之有补于儒教者十五也。
第十六节  爱仇敌
一、儒教教人以直报怨
孔子曰：“以直报怨，以德报德。”夫以直报怨，则爱憎取舍一于至公而无私。如祁奚与叔向有怨，而请免叔向；邮无正与尹铎有怨，而为尹铎解释；皆以直报怨也。夫免仇于死，不可谓非德矣，然彼则曰：吾为君谋也。
二、天教教人爱仇敌
若天教则教爱仇。盖仇虽有怨于我，而亦天主所生之人也。我爱天主，自不敢与人结怨。如我爱父母，自不敢与兄弟结怨。故人虽有怨于我，我唯有爱之而已。以天地间禽兽之类，凡同己者，皆能亲爱；故人止亲爱我之人，不足为德；惟能爱仇，是以天主为心，不从己起见，方见爱德。盖天主为父，则他皆兄弟也，故爱之也。人能若此，则世路之险阻何自而生，国家朋党之祸何自而起？此天教之有补于儒教者十六也。
第十七节  天教诫命
一、儒教律例有所不及
中国之律例千条，詳明极矣。而人犹有犯法出于律例之外者，昧其本心，日纵于恶。则律例之所在，犯之；律例之所不及，亦犯之也；此争于其流也。
二、天教诫命疏而不漏
若天教则不然，十诫已至约矣。更约之惟二而已，曰：“尊崇天主，爱人如己”，八字而已。人能尊崇天主，则天主所立之天子、百官，自必忠敬；天主所予之父母兄弟、夫妇友朋，自必孝敬和顺。能爱人如己，则一切人类自必式好无尤。如是则兵戈不作，狱讼衰息，诈伪不生，风俗淳美。孔子之教不能遍于人人，天主之教并不遗于一介，真足以补儒教之不及，而纳天下于同风。此天教之有补于儒教者十七也。
第十八节  德化风俗
一、儒教行道必得位
天生蒸民，作之君，作之师。欲化导人群，使归于善，必得位行道而后可。故尧舜在上，比户可封；善人为邦，胜残去杀；势位曷可少哉？然而斯世皆险阻境也。富贵人所竞慕未得，则百计以图之。此人得则不能兼及他人也，是以相争相伺，相闭相轧，靡有穷尽。圣贤以道自重，未尝有图富贵之心，而不得富贵则道亦不行。孔子必相鲁，而后大化行；必得邦家，而后绥来动和可见。无如世之倾轧者多也，至宋而桓魋欲害之矣，至齐至楚，而晏婴、子西沮之矣。故虽至德莫偶，不能挽春秋之杀运也。徒以空言著书，启迪诲导，贻我后人成德达财，累累不乏。噫嘻！至矣尽矣。 
二、佛氏惑乱天下
佛氏住世，说法谈空，遗弃世事，惑乱天下，耗蠹生民，如莠乱苗，此不可一日容于天下者也。
三、天教变化民风
若天教则不然，绝远荣位，则无相竞之心；自食其禄，则无图利之志。教人尊崇天主，克治身心，爱人如己，人无异学，教无异说。以身立表，靡德不备。盖彼之来也，为传教也，为奉主命也，非以揽权也。人能信从，自可改恶从善，诞跻天国。虽无尧舜之位，而有比户可风之化。与释子之蚕食生民，惑乱天下，败坏网纪者，真如水炭之不相入矣。
四、天主拣选拯救
独怪世人於耗蠹己财，诱惑己灵，则偏信之。於主教之淑我身心，导我上升，且不费我财者，则疑之、远之。若是者何哉？盖人心蔽锢，溺於物欲，贪安怀逸，好色好货，牢不可拔。魔鬼乘之欲害人灵魂，禁锢我心，故正说不得入也。自非上主拣选，驱斥邪魔，则正道不可得而闻矣。
五、儒者当继其美
幸有高明先觉者，如徐文定公诸人，爱人如己，竭力与之辨白邪正。使人人知有上主，祛斥邪魔，以挽斯世于淳良。继其美者，非儒者之责而谁责哉？此天教之有补于儒教者十八也。
第十九节  天教瞻礼
一、儒教难以讲明
孔子曰：“学之不讲，是吾忧也。”盖学必讲而后明，不讲则不知为善之路。伥伥乎，其何之矣？孔子之道，炳如日星。今之士人朝夕讲读者，祗为文字起见。乡老先生讲学善世，则又人自为说，户自为论，於是朋党说起。如明末台省所参邹南皋，以为作不深不浅之揖，说不痛不痒之话是也。程朱当日亦罹伪学之禁，则儒之难讲明矣。夫司徒之命终以振德，谓提撕警觉，使人入于善也。今之以孔子之教提撕警觉，使人自入于善者，谁哉？
二、佛教灭绝义理
佛教擎拳坚拂，割手截指，变怪百出。都将无义理之言，宝为心法惑世诬民。致使愚民病狂丧心，深可痛恨。朱子所谓：佛氏出，三纲绝；达摩来，义理灭。夫三纲义理可灭绝乎哉？
三、天教讲道兼行
若天教则七日一瞻礼，于是讲道兼行，不论老少雅俗，咸入听讲。讲师挑剔危微，别白善恶，使人人知主救世之苦心，堂狱祸福之迥别。开发心胸，为善去恶，是天教之有补於儒教者十九也。
第二十节  真切修行
一、诸圣惟知敬天
天教即儒教也。上古之时，诸圣人惟知敬天，六经所言不一而足。予已裒集天学通儒，兹不更赘。
二、二氏蔑天弃天
自二氏之说行，遂分列三教。究之二氏，蔑天弃天，为世道蟊贼，不可言教也。何则？造物主止一而已，先天地而生，而能生天生地生神生人生物者也。今老氏自以为元始天尊，佛氏自以为天上天下，唯吾独尊，而不知老佛皆生于周昭王之时，则亦人耳，安得为天地主哉？
三、天教真实可证
天主虽生於汉哀帝时，而天主引指人归敬天主圣父也。况降生之义，古经久著其说，非若二氏之荒诞不根，自说自证也。降生受难，为人赎罪；引人升天，以身教人。非如佛氏之妄言西方净土，老氏之妄言十洲三岛也。天一而已，论七政诸星宿并日月之运行，则有十一重。
四、二氏天说之妄
而佛氏妄言三十三天名色，老氏又妄立三十三天名色，一以为层累而上，一以为东西南北各八天。夫分方角立，则政令不一，何以四时寒暑不爽其候乎？此不辨而可以知其诬也。
五、天教与儒教理合言通
唯天教与吾儒之理合其言。天主即吾儒之言“上帝临汝”也。其七克十诫即吾儒之“克己复礼”也。其痛悔告解，即吾儒之“内省不疚”，“内自讼”也。其领洗、坚振、领圣体，即吾儒之日新其德，改过迁善也。其天堂、地狱、终傅、审判四未，即吾儒之修身俟命、富贵在天也。其诵经、瞻礼、默想、守斋、鞭策、补赎，即吾儒之“尽心知性”、“存心养性”以事天也。
六、天教力行更胜儒教
但吾儒之理流为文字敷演，未能身体力行；而天教真切修行，昕夕惟严昭事，故有天教而孔子之教愈明。此天教之有补于儒教者二十也。
第二十一节  天教七礼
一、习儒者为博青紫
今之习儒学者，童子时即习之矣，盖以博青紫也，力为圣贤犹后之矣。使习儒教而果以圣贤自为，则古今不知几万亿人矣。而何以从祀文庙者，一朝不过数人。两庑之间，落落如晨星也。
二、习二氏者为布施衣食
习二氏者，为布施衣食计耳，或避罪潜身耳，实求成佛登仙者寡也。即使真心求成佛、求登仙，而事非其主，佛不可成。所以僧人自嘲诗云：“死后应为惆怅鬼，西天依旧黑漫漫也。”十洲三岛，益可知其荒诞无据矣。
三、天教真实修行之礼
若夫天教真实修行。自天主降生复活之后，亲立七撒格辣孟多。中国译云七礼也。
领洗
第一领洗，以赦人原本二罪。
圣油
第二傅圣油，以坚振人灵魂。
告解
第三告解，以赦人进教后所犯。
领圣体
第四领圣体，以赐人升天之券。
婚配
第五婚配，定一夫一妇之规。
终擦
第六终擦，补人临终之缺。
定圣教尊卑
第七品级，以定圣教之尊卑。七礼既定，然后自举升天。
四、七礼以领洗为重
然七礼之中，首重领洗。不领洗，则不能坚振；不领洗，则不能告解；不领洗，则不能领圣体；不领洗，则无以定婚配、而终擦。故七礼之中，惟领圣洗为首务焉。盖人皆有原本二罪，罪在厥躬，灵魂污染，如铁链系翼不能升天。人能遵行斯礼，则蒙天主赦宥，于以升天必矣。
五、十字架是圣教之密
况十字圣架，天主救赎成功之圣物也。人当患难忿怒并诸邪诱感时，即手画十字，则邪念潜消，鬼魔远避。此圣教之密，与他教之口头禅大不同也。此天教之有补于儒教者二十一也。
 
天教补儒后跋
一、自古即有天主教
天主之教，自古有之。盖天主生人之时，人与主亦犹父子。自元祖违主命，主乃与人不相亲，然人未有不知敬主者。西国世世相守。今回回教，即古之天主教也。中国敬天，帝王郊祀以事上帝，历代无异也。
二、天主降生救赎
自异端蜂起，昧厥本原。天主悯兹人类于未降生之前，默启先知圣人传示降生之旨。果於中古汉平帝元寿二年，降生于如德亚国。所行圣迹奇异，于是古教之人恐其既为天主之子，夺国王之位。于是以腐鼠吓凤凰之心，群议害之。而天主以人犯罪弘多，天主父义怒未息，不惮以身救赎，甘心受难故。天主一死开天堂之门，引进古今圣贤悉登天国。
三、救赎之功大于创造之功
则天主降生，命人敬主，令人升天厥恩大矣，虽造天地之功无以及焉。何也？古天主造天地万物以养人，不过有生之百年耳，一死则不得享用矣。若天堂之门既开，则为人亿万年无穷之福。曾造天地万物之恩可得而媲乎？故西国修士，奉天主之命以行教于万国。
四、天主降生论证
今人之疑者，疑降生之天主耳，谓天主未必降生，即降生亦何必受难。不知此事古今圣贤辨论明悉，累楮难罄。吾以一二言断之，天主与非天主两言而决耳。假宫者明有律条，岂天主而可假耶？使天主果假，则亦不能千七百年流传至万国矣。
五、天教有补于儒教
今古万国之中，奉主教而成圣不可胜数。其行教于中国者，言方行矩，一种与人；同善之怀，若出一辙也。使孔子而在今日，亦必深信不疑。况吾辈为孔子徒者，曾有一人传教四国者乎？此无他，此人教，彼天教也，天故无不达也。主教西来，绝色绝财，引人认主，救人灵魂。人顾矜孔子以自足，且多方疑拒，不独负西士远来之意，抑且负天主降生之恩，而误己之灵魂为不浅矣。余故偶拈补儒数则，以告於世，尚未尽天教之万一云。
 
天教超儒
天教超儒序
</div>
    <div class="pagination">
<a href="耶稣会文献汇编_page228.html">上一页</a><span>...</span><a href="耶稣会文献汇编_page224.html">224</a><a href="耶稣会文献汇编_page225.html">225</a><a href="耶稣会文献汇编_page226.html">226</a><a href="耶稣会文献汇编_page227.html">227</a><a href="耶稣会文献汇编_page228.html">228</a><span class="current-page">229</span><a href="耶稣会文献汇编_page230.html">230</a><a href="耶稣会文献汇编_page231.html">231</a><a href="耶稣会文献汇编_page232.html">232</a><a href="耶稣会文献汇编_page233.html">233</a><a href="耶稣会文献汇编_page234.html">234</a><span>...</span><a href="耶稣会文献汇编_page230.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
