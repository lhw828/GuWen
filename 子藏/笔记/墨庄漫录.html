<!DOCTYPE html>
<html>
<head>
    <meta charset="UTF-8">
    <title>墨庄漫录 - 第 1 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>墨庄漫录 - 第 1 页/共 5 页</h1>
    <div class="content">　　钦定四库全书　　　　　子部十
　　墨庄漫録　　　　　　　杂家类三【杂説之属】提要
　　【臣】等谨按墨庄漫録十卷宋张邦基撰邦基字子贤髙邮人仕履未详自称宣和癸卯在呉中见朱勔所采太湖鼋山石又称绍兴十八年见赵不弃除侍郎则南北宋间人也前有自序称性喜藏书随所寓榜曰墨庄故以为名其书多记杂事亦颇及考证如渭州潘源县土怪周昕父变羊胡师文见呉伴姑明州士人遇裴休叶世宁严清闗注诸梦事虽不免为小説家言然如记韩愈诗风棱露液字之异同苏轼儋耳诗石字者字之讹误辨杜甫诗王母昼下云旗翻句还如何逊在扬州句江湖多白鸟句星落黄姑渚句功曹非复汉萧何句解王珪诗舞急锦腰迎十八酒酣玉醆照东西句解黄庭坚诗争名朝市鱼千里句影落华亭千尺月梦通岐下六州王句皆极典核他如辨碧云騢为魏泰作辨龙城録云仙散録为王铚作皆足资考证以及郑康成注汉宫香方玫瑰油粘叶书旋风叶书与穆防为木瓠具理为瓶罂之类亦颇资博识而所载宋时户口转运诸数尤足与史籍相防考宋人説部之可观者也文献通攷不着于録殆当时犹未盛传欤乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀




　　钦定四库全书
　　墨庄漫录卷一
　　宋　张邦基　撰
　　仆以闻见虑其忘也书藏其箧归耕山间遇力罢释耒之垄上与老农憇谈非敢示诸好事也其间是非毁誉均无容心焉仆性喜藏书随所寓榜曰墨庄故题其首曰墨庄漫录淮海张邦基子贤云
　　范蜀公乞致仕章四上未允第五章言臣所懐有可去者二谓言青苗不见聼一可去荐苏轼孔文仲不见用二可去章既上遂得请
　　张宣徽安道守成都眷籍娼陈鳯仪后数年王懿敏仲仪出守蜀安道祝仲仪致书与之仲仪至郡呼凤仪曰张尚书顷与汝留情乎凤仪泣下仲仪曰亦尝遗尺牍今且存否曰迨今蓄之仲仪曰尚书有信至汝可尽索旧帖吾欲观之不可隠也遂悉取呈韬于锦囊甚宻仲仪谓曰尚书以刚劲立朝少与多讐汝毋以此黩公乃取书对凤仪并囊尽焚之后语安道张甚感之王张姻家也
　　东坡在杭州一日逰西湖坐孤山竹阁前临湖亭上时二客皆有服预焉久之湖心有一防舟渐近亭前靓妆数人中有一人尤丽方鼓筝年且三十余风韵雅绰有态度二客竞目送之曲未终翩然而逝公戏作长短句云鳯凰山下雨初晴水风清晚霞明一朶芙蓉开过尚盈盈何处飞来双白鹭如有意慕娉婷忽闻江上弄哀筝苦含情遣谁聼烟敛云収依约是湘灵欲待曲终寻问取人不见数峰青
　　毘陵一士人姓常为蟹诗云水清讵免双螯黑秋老难逃一背红葢讥朱勔父子
　　范纯仁尧夫丞相薨礼官谥曰忠宣考功邓忠臣议曰每思捐身而开策常愿休兵而息民只知扶危而济倾寜恤跋前而疐后又曰谗言乱国而明蔡确之无罪奸党投石而谓大防之可原当众人莫敢言之时在偏州无所用之地义形正色愤激至诚非特救当世正人端士之织罗直欲戒后世乱臣贼子之迷国狥公忘已为国惜贤又曰父母之国有时而去股肱之义于是或亏放之江湖忽如草芥纫兰泽畔更甚屈原之忠占鵩坐隅已分贾生之死又曰侧席南望而怏浮云之蔽趍节东归而咏零雨之蒙又曰法座想见其风采诏书相望于道涂【云　云】时论皆以为允当崇宁初追夺元諡并定諡覆官并罚铜二年六月言者再论忠臣得宫祠
　　东坡作儋耳山诗云突兀隘空虚他山总不如君看道傍石尽是补天余叔党云石当作者传冩之误一字不工遂使全篇俱病
　　王荆公书清劲峭拔飘飘不凡世谓之横风疾雨黄鲁直谓学王蒙米元章谓学杨凝式以余观之乃天然如此
　　武帝建安二十年冬十月始置名号至五大夫与旧列侯闗内侯凡六等以赏军功名号侯爵十八级铜印龟纽墨绶五大夫十五级铜印环纽亦墨绶皆不食租此印决曹氏物也表舅唐悊端仲见之亦以予言为然乃赋诗云闗中金印岂秦闗想见风流汉已还大飨似书谯县石兰亭宁数防稽山空余此日归囊槖曾是当年杂佩环万户况将取如斗此章何足系腰间后范左辖谦叔在方城以书求借舅氏不与也【前阙】
　　崇宁初既立党籍臣僚论元祐史官云初大臣挟其私忿济以邪説力引儇浮与其厚善布列史职或毁诋先烈或凿空造语以厚诬若范祖禹黄庭坚张耒秦观是也或隐没盛徳而不录若曾肇是也或含糊取容而不敢言若陆佃是也皆再谪降时旧史已尽改矣
　　王巩定国为太常博士常从术士作轨革画一堂庑庭中有明珠一枚旁置棊局未几为御史朱光庭所抨得补外
　　东坡在海外琼州士人姜公弼来从学坡题其扇云沧海何曾断地脉白袍【或作朱厓】端合破天荒公弼求足之坡云汝登科当为汝足后人广被贡至京师时坡已薨乃谒黄门于许下子由乃为足之云生长芸间已异芳风流稷下古诸姜适从琼管鱼龙窟秀出羊城翰墨场沧海何曾断地脉白袍端合破天荒锦衣他日千人看始信东坡眼目长
　　国朝宗室例除环卫裕陵始以非袒免补外官继有登科者然未有为侍从者宣和五年始除子崧徽猷阁待制继而子淔亦除八年又除子栎宗室为从官自伯山始然皆外任未有任禁从者绍兴三年始除子昼侍郎皆子字也然其他字号未有也十八年始除不弃侍郎不字任禁从自徳夫始
　　香泛钓筒萍雨夜绿揺花坞栁风春舒亶信道诗也信道清才而诗刻削有如此者又有云空外水光风动月暗中花气雪藏梅又云宿雨阁云千嶂碧野花弄日一村香又云万壑水澄知月白千林霜重见松髙皆警句也
　　韩驹子苍诗云倦鹊绕枝翻冻影征鸿摩月堕孤音诚佳句也但太工矣
　　浮休居士张芸叟久经迁责既还怏怏不平尝内集分题赋诗其女得蜡烛有云莫讶泪频滴都縁心未灰浮休有慙色自是无复躁进意司马朴之室浮休之女也有诗在鄜延路上一寺中一聨云满目烟含芳草绿倚栏露湿海棠红或云便是咏烛者
　　绍圣初逐元祐党人禁中疏出当责人姓名及广南州郡以水土美恶系罪之轻重而贬窜焉执政聚议至刘安世器之时蒋之竒頴叔云刘某平昔人推命极好章惇子厚以笔于昭州上点之云刘某命好且去昭州试命一廻
　　杜子美都坛歌云子规夜啼山竹裂王母昼下云旗翻説者多不晓王母或以为瑶池之金母也中官陈彦和言顷在宣和间掌禽苑四方所贡珎禽不可殚举蜀中贡一种鸟状如燕色绀翠尾甚多而长飞则尾开袅袅如两旗名曰王母则子美所言乃此禽也葢遐方异种人罕识者子规夜啼山竹裂言其声清越如竹裂也
　　鄱阳胡咏之朝散生平好道元符初尝于信州弋阳县见一道人青巾葛衣神气特异因揖而延之对饮道人指取大白满引无算曰君有从军之行去否胡竦然曰当去葢是时欲就熈河帅姚雄之辟也道人曰西邮方用师好去索纸书诗曰济世应须不世才调羮重见用盐梅种成白璧人何处熟了黄梁梦未囘相府旧开延士閤武夷新筑望仙台青鸡唱彻函闗晓好巻防帏归去来授咏曰为我以此寄章相公且曰章相公好个人又错了路迳也咏叩其説但云未可立谈咏问其姓名亦不肯言曰吾早晚亦游边可以复相见夜艾咏曰先生可就此寝曰吾归邸中只在河下乃拂衣去明日遣人往诸邸寻问皆云未尝有道人因告县令徧邑物色竟无曾见者咏至京师见王副车诜具告以此欲持诗谒子厚诜曰慎不可上方以邉事倚办相公丞相得此必坚请去上必疑怪诘其所以然君且得罪咏以为然径趍姚幕从取青唐暨还阙则子厚已去矣他日子厚北归闻有此诗就咏求之其真本已为驸车奄有乃录寄之子厚见诗叹曰使吾早得此诗去位久矣岂复有今日之事乎方咏之在邉日尝至秦州天庆观闻説吕先生在此月余近日方去矣问何以知其为吕道士云道人去时适道众皆赴隣郡醮道人顾小童曰吾且去借笔书壁侯师归示之小童辞以观新修师戒勿令题涴乃曰烦贮火殿鑪吾欲礼三清而去既而行殿后砌下有石池水甚清泚乃以爪画殿壁留诗云石池清水是吾心漫被桃花倒影沈一到邽山空阙内消闲尘累七弦琴后题囘字众惊叹以为必吕翁也壁甚髙其字非手可能及邽山即秦山也咏思弋阳所遇有逰邉之约岂非即斯人与此説予闻江元一太初云
　　宿州灵壁县张氏兰臯园一石甚竒所谓小蓬莱也苏子瞻爱之题其上云东坡居士醉中观此洒然而醒子瞻之意葢取李徳裕平泉庄有醒醉石醉则据之乃醒也蒋頴叔过见之复题云荆溪居士暑中观此爽然而凉吴右司师礼安中为宿守题其后云紫溪翁大暑醉中读二题一笑而去张氏皆刻之其石后归禁中
　　姑苏士人家有玉蟾蜍一枚皤腹中空每焚香置炉邉烟尽归腹中久之冉冉复自蟾口喷出亦异物也
　　退之诗风能拆芡胔露亦染梨腮鲁直本亦作风棱露液乂与兴元宴集诗云庄漫华墨间墨当作黒华阳黒水惟梁州兴元梁州也
　　吴安中少年时为堠子诗云行客往来浑望我我于行客本无心喜为人书之
　　李商隠锦瑟诗云庄周晓梦迷蝴蝶望帝春心托杜鹃沧海月明珠有泪蓝田日暖玉生烟人多不晓刘贡父诗话云锦瑟令狐绹家青衣亦莫能考瑟谱有适怨清和四曲名四句葢形容四曲耳
　　唐子西尝见桃李盛开而梅尚存数枝因作诗时张无尽天觉被召乃以诗投之云桃花能红李能白春来何处无顔色不应尚有一枝梅可是东君苦留客向来开处当严冬桃李未在交逰中只今已是丈人行勿与少年争春风无尽大加称赏
　　延安夫人苏氏丞相子容妹曽子宣内也有词行于世或以为东坡女弟适栁子玉者所作非也
　　崇宁三年邦基伯父文简公賔老自翰苑拜左丞而伯父倪老后除内相宣和八年文粹中自翰苑拜右丞而其季虚中除内相皆兄弟相代于北扉亦盛事也
　　广陵先生逢原尝为暑热思风诗云力卷雨来无嵗旱尽驱云去放天髙客有传示王介甫叹曰有致君泽民之志惜乎不振也
　　逢原一日与王平甫数人登蒋山相与赋诗而逢原先成举数聨平甫未屈至闻仰跻苍厓颠下视白日徂夜半身在髙若骑箕尾居乃叹曰此天上语非我曹所及遂阁笔
　　襄阳有一曹掾不为郡将所礼屡窘几殆一日掾被召以诗上郡将而别之有云已觉目光在牛角未信鞭长及马腹郡将虽嘉赏而愈衔之
　　蔡元度鲁公在位锡赉无穷而用度亦广京师感慈寺修浮图题三千缗时有吴链师者丹阳人辟谷修养馆于西园庵中后有隙地吴劝令莳麦既获颇厌狼籍公见之题诗于庵曰塔縁便舍三千贯月俸无逾一万缗却向西园课小麦老来颠倒见愁人
　　胡师文元质侍郎利州一日昼寝书室蹶然而兴呼吏问曰适有人投讼牒曰称吴伴姑吏曰无有斯须复梦如初既觉复呼吏曰倅防庖舎在何所其户牖何向吏具白之即命驾至彼率倅同观指一隅命锸发之不数尺得一妇人尸倒植水中衣履犹未败葢前倅子舍之婢因捶死瘗于此人莫知之因命具棺衾荐以佛事复梦妇人云今免倒形以就安宅且将诉于阴府矣感激而去髙邮人徐伯通与直时为馆客亲见此事
　　杜甫诗东阁观梅动诗兴还如何逊在扬州多不详逊在扬州之説以本传考之但言逊天监中为尚书水部郎南平王引为宾客掌书记室荐之武帝与吴均俱进幸后稍失意帝曰吴均不均何逊不逊逊卒于庐陵王记室亦不言在扬州也及观逊有梅花诗见于艺文类聚初学记云兎园标节物惊时最是梅御霜当路发映雪拟寒开枝横却月观花绕凌风台朝洒长门泣夕注临卭杯应知早凋落故逐上春来余后见别本逊东海剡人举本州秀才射策为当时之冠歴官奉朝请时南平王殿下为中权将军扬州刺史望髙右戚实曰贤主拥篲分庭爱客接士东阁一开竞収扬马左席皆啓争趍邹枚君以词艺早闻故深亲礼引为水部行防军事仍掌文记室【云　云】乃知逊尝在扬州也葢本传但言南平引为记室畧去扬州尔然东晋宋齐梁陈皆以建业为扬州则逊之所在扬州乃建业耳非今之广陵也隋以后始以广陵名州
　　润州苏氏家书画甚多书之絶异者有太宗赐易简御书宋玉大言赋并名真戒酒批答钟繇贺吴灭闗公上文帝表王右军答会稽内史王述书雪晴寄山阴张侯帖献之秋风词梁萧子云节班固汉史唐褚遂良模本兰亭李太白天马歌贺知章醉中吟张长史书逸人壁顔鲁公进文殊碑读李阳氷篆新泉铭永禅史真草千文齐已题赠并皆真迹名画则顾凯之雪霁图望五老峰图北齐舞鹤图阎立本醉道士图吴道子六甲神薛稷戏鹤陈闳蕃马韩干御马戴嵩牛图王维卧披图邉鸾雀竹李将军晓景屏风李成山水徐熈草虫黄荃墨竹居宁翎毛董羽龙水刘道士鬼神刁处士竹石钟隐乳兎物之尤异者有明皇赐苏小许公四代相玉印赞皇父子石研石兎竹拂连理拄杖陈后主宫娃七宝束带雷公斧珊瑚笔架玉连环皆希世之宝后皆散逸或有归御府者今不知流落何处
　　荆公退居金陵蒋山学佛者俗姓吴日供洒扫山下田家子也一日风堕挂壁旧乌巾吴举之复置于壁公适见之谓曰乞汝归遗父数日公问幞头安在吴曰父村老无用货于市中尝卖得钱三百文供父感相公之赐也公叹息之因呼一仆同吴以元价往赎且戒茍以转售即不须访索果以弊恶犹存乃赎以归公命取小刀自于巾脚刮磨粲然黄金也葢禁中所赐者乃复遗吴吴后潦倒竟不能祝髪以竹工居真州政和丙申年予尝令造竹器亲説如此时巳年六十余贫窭之甚亦命也
　　吕温卿为浙漕既起钱济明狱又发廖明畧事二人皆废斥复欲网罗参寥未有以中之会有僧与参寥有隙言参寥度牒冒名葢参寥本名昙潜因子瞻改曰道潜温卿索牒验之信然竟坐刑之归俗编管兖州未几温卿亦为孙杰鼎臣发其赃滥系狱人以为菑人者人必反菑之
　　孔雀毛着龙脑则相缀禁中以翠尾作帚每幸诸阁掷龙脑以辟秽过则以翠尾扫之皆聚无有遗者亦若磁石引针琥珀拾芥物类相感也
　　中表钱渻子全穆父之孙仲之子三嵗丧父自少刻苦能立好学有节操何防榜登科即丁母艰及第十余年未尝到官试中学官除济南府教授车驾驻跸扬州有荐权国子博士者始入局防谒长贰方茶疾作仆地舆归一夕而殂竟无一日之禄惜哉命薄如此可为奔求躁图之戒
　　世传宗室中昔有昏谬【俗呼为拨太尉】一日坐宫门见钉铰者亟呼之命仆取弊履令工以革防其首工笑曰非我技也公乃悮曰我谬也误呼汝矣适欲唤一锢漏【俗呼骨路】者耳闻者大笑之
　　王黼将明盛时搜求四方瓌竒之物以充玩好有人以桃核半枚来献中容米三四斗其间题咏之字满矣李之仪端叔题云观此桃则退之所谓华山十丈莲信有之矣今不知存否也子尝观洽闻记云吐谷浑桃如大石瓮岂非此桃也耶




　　墨庄漫録卷一
　　钦定四库全书
　　墨庄漫录卷二
　　宋　张邦基　撰
　　蔡绦约之西清诗话云人之好恶固自不同杜子美在蜀作闷诗乃云卷帘惟白水隠几亦青山若使予居此应从王逸少语吾当卒以乐死岂复更有闷乎予以谓此时约之未契此语耳人方忧愁亡聊虽清歌妙舞满前无适而非闷子美居西川一饭未尝忘君其忧在王室而又生理不具与死为隣其闷甚矣故对青山青山闷对白水白水闷平时可爱乐之物皆寓之为闷也约之处富贵所欠二物耳其后窜斥经厯﨑岖险阻必悟此诗之为工也
　　东坡赠黄照道人诗曰面脸照人元自赤眉毛覆眼见来乌王立之诗话云元自见来皆俚语也杜子美诗云鏁石藤稍元自落倚天松骨见来枯坡句法此而谓之俚语立之未之思耳
　　建炎改元冬予闲居扬州里庐因阅太平广记每遇予兄子章家夜集谈记中异事以供笑语时子章馆客天长解养直刚中因言顷闻一异事云元符末年渭州潘原县民方耕田有民自地间涌出耕者见之惊怛弃犁而走则斥逐击之不得走执耕者及县县吏遇之輙殴县吏吏皆散走见县令马敦古又殴令令亦走俄而仆于庭奄然一土偶人也视之则嵗所尝奉土牛傍所谓勾芒神者于是共舁出之未几复有至者亦事皆同日十数至不能御官吏皇恐令不敢复视事居若干日有物人类蓬首黑而矬肥降令舍莫知其所从来令罔测廼曰尔无庸恐我为尔尽食芒儿矣尔恭事我乃汛洒防事之东室居之凡十余人其长者自称天神其次曰王褒李贵其余有姓名有妇人二曰云英月英日谨伺供亿其饮食尝阖户自窦中出入有所须召则其长者呼王褒李贵而令为置吏门外为传呼事之甚严自是土怪不至民亦以其无他用止怪颇安焉令尤徳之久之提点刑狱程棠行县问令所以室中遽呼曰王褒为我传语提刑适赠诗不省已得乎置吏以告棠起立曰某适至此已晚不敢见也所赐诗者实未得吏去复至曰诗在提刑汗衫上袒视之果然乃不敢复语相与遽起先是渭州都巡检侯恩老矣其为人刚方不挠好面折人一州号为木强自闻见怪独心常易之方棠巡按时恩如州界方奉迎从至县恩以职事从在县衙独据胡牀坐防事傍俄有物自东隅来阶下两手扳堦基首与堦平徐过恩坐恩徒手搏得之号掣不放触其体若氷石有力能反曳人恩素有力一手捽其领捩左手着胡牀从之卒不放至所谓怪室者两足入户内引恩手戛户颊久乃放之一县大惊令尤恐失举止往来语曰都巡检败我事矣棠亦愈皇恐徘徊夜中不闻有声棠乃归宿于县驿明旦棠盛服至上谒令洒扫设香案以俟恩亦戎服将事谒入不出日髙稍稍摩户视閴其无人室中凝尘尺余亦不见有人迹令犹曰竟为都巡所悮祸至若何恩曰某以为除害已去之矣何祸为棠乃从令及恩共入视之防壁间得细书一行云侯公正直予等谨退自后怪遂两絶侯公者开封人字泽之有子名传为天长巡检常为人言此曰某是时侍亲渭上目所见也传又曰今天长尉贾坛时亦侍其父在焉解生闻此事于巡检后贾尉亦能言之又得程棠王褒李贵之姓名不疑尚有缺者皆幼不记也异哉异哉
　　杜子美秦州诗云马骄珠汗落胡舞白题斜题或作蹄莫晓白题之语南史宋武帝时有西北逺邉有滑国遣使入贡莫知所出裴子野云汉颍阴侯胡白题将一人服防注曰白题胡名也又汉定逺侯击虏入滑此其后乎人服其博识予常疑之葢白题其胡下马舍之始悟白题乃胡人为氊笠也子美所谓胡舞白题斜胡人多为旋舞笠之斜似乎谓此也
　　周昕大夫居邓州父中散卒数十年矣一夕昕妻梦中散如平生谓曰我且为羊今在某氏屠肆五更即死当速见赎乌头者即我也觉而语昕以为梦中语勿信也斯须复梦于昕时以四更皷亟遣仆推门以至屠家且问有乌头羊否屠伯云适有一头仆曰幸勿杀周宅欲售为厌胜之用乃倍直牵归视昕有喜色遂养之每昕自外归径趍懐中得食已如是者数年羊乃死
　　王定国寄诗于东坡答书云新诗篇篇皆竒老拙此囘真不及矣穷人之具輙欲交割与公魏道辅见而笑曰定国亦难作交代只是且权摄耳
　　仁宗尝问孝肃包公拯厯代编户多少之数公悉考以对以谓三代虽盛其户莫得而详前汉元始二年人户千二百二十三万三千后汉光武兵革之后户四百二十七万六百三十永夀三年增至一千六十七万九百六十三国鼎峙版籍嵗减才百四十余万晋武帝平吴之后户二百四十五万九千八百南北朝少者不盈百万多者不过三倍隋文帝大业二年户八百九十万七千五百三十六唐初户不满三百万髙宗永徽元年增至三百八十万明皇天宝十三年只及九百六万九千一百五十四自安史之乱乾元已后仅满一百二万武宗防昌中增至四百九十五万五千一百五十一降及五代四方窃据大约各有数十万太祖建隆之初有户九十六万七千三百五十三开寳九年渐加至三百九万五百四户太宗至道二年增至四百五十一万四千二百五十七真宗天禧五年又增至八百六十七万七千六百七十七陛下御宇以来天圣七年户一千一十六万二千六百八十九庆厯二年增至一千三十万七千六百四十八年又增至一千九十万四千四百三十四拯以谓自三代以降跨唐越汉未有若今之盛者拯又言蚩蚩之生聚蕃息衰耗一出于时政之所闗陶化明主知其然也必薄赋敛寛力役救荒歉三者不失然后防有所养老有所终此乃陛下日慎一日以致其盛遂与之休养则可封之俗不秖二帝之盛矣宣和乙巳十二月四日夜读公奏录节出呜呼盛徳之语哉
　　梓州织八丈濶幅绢献宫禁前世织工所不能为也茄根并枝暴干烧作灰为香煤甚竒能养火延夕予尝自制鼻观香有一种萧洒风度非闺帏间恼人破禅气味也其法用水沉香一两屑之取榠楂液渍之过一日滤其液降真香半两以建茶閗品二钱七作浆渍一日以湿竹纸五七重包之火煨少时丁香一钱鲜极新者不见火参二钱鲜去尘埃宻煼令香真茅山黄连香一钱白檀香三钱麝半钱婆律一钱焰硝一字俱为细末浓煎皂角胶和作饼子宻器収之烧暗极熳火
　　题跋最为难事惟东坡山谷题徐熈画菜云士大夫不可不知此味不可使斯民有此色
　　唐来鹏有观懴防夫人诗云囘眸緑水波初合掌白莲花未开嘉祐中有王永年者娶宗女求举于窦卞杨绘得监金耀门书库永年尝置酒延卞绘出其妻间坐妻以左右手掬酒以饮卞绘谓之白玉莲花盏可谓善体物者也然意亦取之鹏诗云
　　江南李后主常于黄罗扇上书以赐宫人庆奴云风情渐老见春羞到处消魂感旧游多谢长条似相识强垂烟态拂人头想见其风流也扇至今传在贵人家
　　洛中花工宣和中以药壅培于白牡丹如玉千叶一百五玉楼春等根下次年花作浅碧色号欧家碧歳贡禁府价在姚黄上尝赐近臣外廷所未识也
　　方亚夫几仲兴化军人五至省闱皆不捷尝梦廷试而无试巻甚恶之晚以八行举诏免廷试贾安宅榜唱名排入第一甲以通直郎终
　　崇宁中初兴书画学米芾元章方为太常博士奉诏以黄庭小楷作千文以献继以所藏法书名画来上赐白金十八笏是时禁中萃前代笔迹号宣和御览宸翰序之诏丞相蔡京跋尾芾亦被防预观已而出知无为军复召为书学博士便殿赐对询逮移晷因上其子友仁楚山清晓图既退赐御书画扇各二遂除春官外郎人以为荣十八笏葢戏之耳
　　宣和癸卯平江朱勔采石太湖鼋山得一石长四丈有竒广得其半玲珑嵌空窍宂千百非雕刻所能成也并郡宅后池光亭台上白公桧世传白乐天手植也创造二大舟费八千缗以献时常润间河渠浅重载不前乃先绘图以闻宸翰赐石名神运昭功敷庆万年之峰时人莫不目击余时初至吴中亦获一观是秋方至京师置于艮岳
　　田衍魏泰居襄阳郡人畏其吻謡曰襄阳二害田衍魏泰未几李廌方叔亦来郡居襄人憎之曰近日多磨又添一廌
　　都尉王诜为王定国画烟江叠嶂图东坡作诗所谓江上愁心千叠山者定国死其子由以画货与髙邮富人茅生以献章献或云禁中
　　喻陟明仲睦州人持节数部政绩蔼着雅善散尤妙长笛每行按至山水佳处马上临风快作数弄殊风流萧散也常有马上吹笛诗云【云　云】寄张芸叟和寄云越客思归黯不平闲持长笛冩秦声羡君气海如斯壮博我词锋孰敢争江上梅花开又落陇头流水咽还惊岂知不寐鳏鱼眼独坐山堂对月明又手帖云舜民已三请外若得西道一局再记旧徳便冀扫榻更需洗水晶杯也水晶杯明仲珎惜物非佳客不出故芸叟戏云
　　夀春村农晚耕于野每见青雀五枚翔集桑上毛羽绀翠天明即见心颇异之一日偶拈石击之正中其一陨地视之乃青铜雀已折矣因于其下斸之不数尺得铜香炉葢上一雀二足而阙其一矣后为方会给亊家所得工制简朴亦无他异
　　魏泰道辅自号临汉隠君着东轩杂录续录订误诗话等书又有一书讥评巨公伟人阙失目曰碧云騢取庄献明肃太后垂时西域贡名马颈有旋毛文如碧云以是不得入御闲之意嫁其名曰都官员外郎梅尧臣撰实非圣俞所着乃泰作也
　　襄邑义塘村出一种大者如拳破之色如黛味甘如蜜余莫及顷嵗贡之以其子莳他处即变而稍大味亦减矣
　　康节邵先生尧夫在洛中尝与司马温公论易数推园中牡丹云某日某时当毁是日温公命数客以观日向午花方秾盛客颇疑之斯须两马相踶絶衔断辔自外突入驰骤栏上花果毁焉尝言天下不可传此者司马君实章子厚尔而君实不肯学子厚不可学也临终焚其书不传秪以皇极经世行于世
　　唐暨潜亨质肃公犹子余母之舅也早退隠居襄阳着春秋政典以周官定臧否邹志完为序娶陈氏蜀人令徳纯茂尤上文章大观中先君为郡学官代还时以诗送别余母一云念别每惊魂流年多病身惟我延陵子情真意更亲分擕无泪尽望逺起愁新老眼将何暖音书不厌频二云雪意乱江云江梅渐放春鴈归人去后愁与嵗华新荣路君方振园居我岂贫惟余忧我念相忆莫沾巾
　　宣和间宫中重异香广南防防龙涎亚悉金顔雪香褐香软香之类笃防有黑白二种黑者每贡数十觔白者止三觔以瓠壶盛之香性薰渍破之可烧号瓠香白者每两价值八十千黑者三十千外廷得之以为珎异也又贡异物圆如龙眼实色若緑葡萄号猫儿眼睛能息火燃炭方炽投之即灭又云能解蛊毒之药前世所纪异物多矣未闻此种也
　　荔枝皮不可烧其香引尸虫
　　瑞香花其香清婉在余花上窠株少见大者襄阳唐表舅家一株面濶一丈二三尺婆娑如葢下可坐胡牀赵岍季西知襄阳欲取之竟不与也兵火之后不复存焉岂归阆苑耶李居仁大夫尝言舒州山中深岩间附石生一株髙二三丈下可坐十客不可移也今浙中以丁香本接者芬芳极短不如天生者其香沤郁清烈也不十年即瘦悴就槁矣
　　顾临子敦为翰苑每言赵广汉尹京有治声使我为之不难当出其上子瞻戏曰君作尹须改姓顾曰何姓曰姓茅唤作茅广汉
　　禹余粮石形似多怪磈礧百出或正类虾防中空藏白粉去其粉可贮水作研滴出鼎州祗阇山者多此类他亦有之然不及也长老祖昙頴説
　　黄鲁直谓荀中令喜焚香故名缩砂汤曰荀令汤朱云喜直言切谏苦口逆耳故名三棱汤曰朱云汤
　　任梦臣任四川路提点刑狱以亷节称卧病不起家四壁立二女贤甚赵清献公守成都率僚属以俸助之二女辞不受力拒之云岂敢以此汚先君之清徳赵倅成伯笃意勉之遂纳于公宇之东庑既行以元物若干榜于门壁付之守御吏无毫发所损二女洁如此文章议论士夫所不逮也后数年清献皆以子侄妻之
　　苏颂子容丞相博学无所不通熈宁十年为大辽生辰国信使在北方适遇冬至时本朝厯先北朝一日北朝歴后一日北人问公孰是公曰厯家算术小异遅速不同谓如亥时节气当交则犹是今夕若逾数刻即属子时为明日矣厯家布筭容有迟速或先或后故有一日之异然各从本朝之厯可也辽人深以为然遂各以其日为节庆贺使还奏之上喜曰朕思之此最难处卿之所对极中亊理
　　近时传一书曰龙城录云栁子厚所作非也乃王铚性之伪为之其梅花鬼事葢迁就东坡诗月黑林间逢缟袂及月落参横之句耳又作云仙散录尤为恠诞殊悮后之学者又有李歜注杜甫诗及注东坡诗事皆王性之一手殊可骇笑有识者当自知之
　　黄寔师是弟宰方叔坐上书讥讪事下御史时相欲寘极典中丞卢航彦济乞降元书看详时禁中已焚其书有防令宰执台谏析其言有云蔡京奸邪用之误国童贯阉官只可洒扫宫廷不宜预庙谋宻筭删去谤讪之语遂得寛贷时相犹忿欲寘决彦济复争之廼流海岛后数年定武帅梁子美奏邉事云某事乞依黄寔知本州日申明徽宗忽顾左右曰寔有弟今在何处近臣奏先因上书得罪流海岛即日内批与量移后遇赦放还获终于家
　　张稚圭元老荆公客也为江东漕摄金陵府事严酷鲜恕喜与方士防门下尝数客一日行郡圃老卒项系念珠公曰汝诵经乎卒曰数息尔公异之呼至室内问其所得论养生吐纳内丹皆造精微又曰运使平生殊错用心酷虐用刑非所以为子孙福延方士皆非有道之士此曹特觊公贿耳公曰能传我乎卒曰正欲授公然须今夜半潜至某室当以传公初亦难之不得已许焉既归与鱼轩刘议之刘曰不可公以严毅人素苦之夜中独出事有不测奈何太夫人微闻之潜锁其寝室竟不得出黎明视事衙校报守圃卒是夜四更趺坐而化公大怅惋数月感疾遂卒
　　舒信道谪居四明几二十年独以诗为乐常得句云春禽得意千般语涧草无名百种香自喜之既而曰此聮可入笺注不可以示人遂改去不用之
　　东坡先生知扬州一夕梦在山林间忽见一虎来噬公方惊怖有一紫袍黄冠以袖障公叱虎使去明日有道士投谒曰昨夜不惊畏否公曰防子乃敢尔本欲杖汝脊吾岂不知子夜术耶道士惶骇而退
　　子友人相访案间荆公日录曰仆不喜阅此书予问其説客曰凡称上曰某事如何则言予曰不然凡称某事予曰如何则言上曰极是此尤可笑也
　　濠州州宅含桃阁下因斸土得一石匣始疑中藏金玉开之得巨编数帙乃陈留郑向所述五代开皇纪三十卷干兴元年向以尚书屯田员外郎为郡守瘗此书于阁下中有铭曰自朱矫命终紫逰位二十四年一十三帝兴亡行事鱼贯珠缀瘗藁于斯如地之利此书亦行于世
　　山谷先生作苏李画枯木道士赋云惧夫子之独立而矢来无乡乃作女萝施于木末婆娑成阴与世晏息而尝以矢来无乡问人少有能説者后因观韩非子有云矢来有乡【乡方也有从来之方】则积铁以备一乡【谓聚鐡于身以备一处即甲之不全者】矢来无乡则为铁室以尽备之【谓甲之全者自首至足无不有铁故曰铁室】备之则体无伤故彼以尽备之不伤此以尽敌之无奸也【言君亦当尽备于臣皆所防疑则奸絶也】山谷用事深逺此点化格也不知者岂知其工云
　　王逢原作假山诗云鲸牙鲲鬛相摩捽巨灵戏撮天凹突旧山风老狂云根重湖冻脱秋波骨我来谓怪非得真醉掲碧海瞰蛟窟不然禹鼎魑魅形神颠鬼胁相撑揬夏倪均父为予言此诗竒险不蹈袭前人韩退之所谓惟陈言之是去者非笔力豪放不能为也
</div>
    <div class="pagination">
<span class="current-page">1</span><a href="墨庄漫录_page2.html">2</a><a href="墨庄漫录_page3.html">3</a><a href="墨庄漫录_page4.html">4</a><a href="墨庄漫录_page5.html">5</a><a href="墨庄漫录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
