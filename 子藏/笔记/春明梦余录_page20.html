<!DOCTYPE html>
<html>
<head>
    <meta charset="UTF-8">
    <title>春明梦余录 - 第 20 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春明梦余录 - 第 20 页/共 45 页</h1>
    <div class="content">　　朱国祚【修撰】　　　　朱延禧【庶吉士】
　　魏广防【庶吉士】　　　　冯铨【庶吉士】
　　顾秉谦【庶吉士】　　　　黄立极【庶吉士】
　　张瑞图【编修】　　　　李国【庶吉士】
　　施鳯来【编修】
　　崇祯五十人
　　韩爌【见前】　　　　　孙承宗【见前】
　　黄立极【见前】　　　　张瑞图【见前】
　　李国【见前】　　　　施鳯来【见前】
　　来宗道【庶吉士】　　　　杨景成【庶吉士】
　　李标【庶吉士】　　　　　刘鸿训【庶吉士】
　　周道登【庶吉士】　　　　钱龙锡【庶吉士】
　　成基命【庶吉士字靖之以字行】　周延儒【修撰】
　　何如宠【庶吉士】　　　　钱象坤【庶吉士】
　　温体仁【庶吉士】　　　　呉宗逹【编修】
　　郑以伟【庶吉士】　　　　徐光啓【庶吉士】
　　钱士升【修撰】　　　　王应熊【庶吉士】
　　何吾驺【庶吉士】　　　　文震盂【修撰】
　　张至发【知县】　　　　林釬【编修】
　　孔贞运【编修】　　　　黄士俊【修撰】
　　贺逢圣【编修】　　　　傅冠【编修】
　　刘宇亮【庶吉士】　　　　薛国观【推官】
　　杨嗣昌【教授】　　　　程国祥【知县】
　　方逢年【编修】　　　　蔡国用【中书】
　　范复粹【推官】　　　　姚明恭【庶吉士】
　　张四知【庶吉士】　　　　魏炤乘【知县】
　　谢陞【知县】　　　　　陈演【庶吉士】
　　蒋德璟【庶吉士】　　　　黄景昉【庶吉士】
　　吴甡【知县】　　　　　魏藻德【修撰】
　　李建泰【庶吉士】　　　　方岳贡【主事】
　　范景文【推官】　　　　邱瑜【庶吉士】
　　文渊典故
　　洪武元年改中书省左右相国为左右丞相左右丞各一人叅知政事二人以宣国公李善长为左丞相兼少师统六部事三年召山西叅政杨宪为右丞相陜西叅政汪广洋为左丞已善长封韩国公进太师广洋封护军忠勤伯后以胡惟庸败善长等皆坐累上御奉天殿敕文武羣臣言自古三公论道六卿分职自秦始置丞相而亡汉唐宋因之虽有贤相然多小人专权乱政自今罢相设五府六部都察院通政司大理寺分理天下庶务彼此颉颃不敢相压事皆朝廷总之以后嗣君不许立丞相臣下敢有奏请设者文武羣臣即时劾奏处以重刑命翰林春坊官入看详诸司奏启平驳之平允则列名封进署曰翰林院兼平驳诸司文章某官某进其时召耆儒鲍恂张长年俞铨至命为文华殿大学士三人辞不就而命吏部尚书邵质检讨呉伯宗为华盖武英殿大学士翰林学士宋讷典籍呉沉为文渊阁东阁大学士皆侍左右备顾问然不得平章军国事永乐入践极始开内阁于东角门简翰林待诏解缙为侍读中书舍人黄淮王府审理杨士竒为编修进修撰胡广为侍讲编修杨荣为修撰户科给事中金幼孜桐城县知县胡俨为检讨入直文渊阁诸六部大政咸共平章秩五品而恩礼赐赉与尚书等至洪熙初设谨身殿大学士旣又建文阁谕大臣曰卿等各有职务朕欲得学行端谨老儒数人日侍燕闲备顾问可咨访以闻杨士竒等以翰林侍讲王进苏州儒士陈继对命学士传防继授五经博士掌阁事进佐之尚书蹇义举学録杨敬训导何澄敦实即授敬编修澄给事中皆直文阁于是华盖谨身武英三殿及文渊阁东阁俱有大学士
　　永乐初建内阁于东阁门内以解缙等七人在阁办事以备顾问永乐之世杨士竒杨荣官止五品是时尚沿国初之旧至仁宗朝陞士竒为礼部侍郎寻加少保转少傅兼华盖殿大学士荣为太常卿进太子少傅兼谨身殿学士溥为太常卿兼翰林学士盖以东宫旧恩非例也后杨荣陞尚书授以工部盖不欲以兼官压六卿之上杨溥丁忧起复不入阁宣德间以九年考满陞礼部尚书至英宗时复命入阁故宣德以前内阁与外九卿为平交执礼持法不相顾忌宣德以后三杨眷重渐柄朝政英宗以九歳登极凡事启太后太后避专令内阁议行此内阁票防之所由始也及杨荣卒于正统五年杨士竒卒于正统九年杨溥卒于正统十一年则渐改于其旧及景泰易储之后虽天子亦借内阁以为已用但其官品如萧镃江渊许彬王一宁商辂等皆不脱学士之衔天顺初李贤始以兵部侍郎陞吏部尚书兼翰林学士入阁薛瑄由大理卿陞礼部侍郎兼翰林学士入阁成化治多由侍郎陞尚书入阁若先陞尚书则无入阁之命至正德初刘瑾以其私人焦芳吏部尚书入阁盖以外寮之首而入主中秘之权至张孚敬张居正则直以相体自尊危坐诸卿之上而名委之然两文忠虽好高不惧絶利一源乃其具美阁员初无定额洪武初呉伯宗以武英殿大学士复为翰林院检讨永乐初王文忠以庻吉士入翰林未几召同王直入内阁书机宜奏疏五年陞脩撰十四年进侍讲入阁在先授官在后嗣后始以翰林院衔直文渊阁然惟胡文穆靖修撰杨文敏荣编修彭文宪时商文毅辂以修撰其他黄文简淮以中书舍人杨文贞士竒以齐王府审理副陈汝静敬宗张子玉瑛以乡举金文靖幼孜以给事中胡若思俨以桐城知县俞纲以审理权谨以光禄署丞徐武功有贞以都御史李文逹贤以主事王毅愍文薛文淸瑄以御史髙文义谷以中书舍人刘宇曹元以知县袁荣襄宗臯以长史杨文襄一淸以总督张文忠璁方献夫桂蕚二文襄霍文敏韬以主事席文襄书以户侍许文简赞以吏书夏文愍言以给事中皆不由馆选自兹防推内阁冢宰掌院必列名至崇祯朝遂定为故事毎次枚卜必内外兼推
　　初设内阁杨文贞士竒歴二十三年官止五品后加至少师止兼兵部尚书华盖殿三官时蹇忠定义以少师为冢宰朝廷不欲文贞班居其上以存冢宰之体也陈芳洲循虽兼五官亦止户部尚书后李文达贤以吏侍领吏部尚书而彭文宪时商文毅辂万安相继领吏部尚书自后遂为首辅故事
　　内阁外出者永乐中解缙为广西叅议胡俨为国子祭酒宣德中张瑛陈山以干请诸司改瑛为南礼部山专教内书堂景泰中江渊出为工部尚书俞纲出佐兵部许彬出为陜西叅议徐有贞出为福建叅政天顺中岳正谪为钦州同知后复官止于翰林供事皆不复再入
　　预阁务不居其职者蹇义以吏书夏原吉以户书朝夕备顾问拟防然不与阁职
　　以他官兼大学士者如杨士竒以礼侍兼华盖金防孜以户侍兼武英陈山以户侍兼谨身张瑛以礼侍兼华盖黄淮以通政使兼武英杨荣以太常卿兼文渊徐有贞以武功伯兼华盖
　　殿阁大学士自相兼者如陈循以华盖兼文渊高谷王文以谨身兼东阁胡广杨荣金幼孜以文渊兼翰林院学士其内阁诸殿次第自正统间始定其兼衔次第自天顺间始定然或以所兼保傅为等级或以部分为后先如杨荣以太子少傅谨身位少保黄淮武英下陈山无兼官以谨身位少保黄淮太子少保金幼孜武英下少保黄淮太子少保金幼孜以户部尚书位少傅兵部杨士竒下金幼孜又以户部杨溥无兼官以礼部位工部杨荣下王文以少保吏部位户部陈循工部高谷少保太子太傅下皆取所兼保傅为次序也张瑛以礼部华盖殿位户部谨身陈山下此则以部分为次序也
　　内阁之职同于古相而所不同者主票拟而不身出与事如高公拱之兼掌吏部赵公贞吉之兼掌都察院孙公承宗兼掌兵部俱出而啓事入而调防然惟高为首相二公皆非也事寄虽重然犹判然两署独天顺间命徐公有贞考察方面嘉靖间命李公夲分别尚书至大小九卿去留张公璁奉敕肃淸百寮韩公爌分别逆党则政自阁出矣然张公权掌都察院事李公因冢宰李公黙得罪去亦未可全谓之政出于阁也政出于阁者独前武功与后韩蒲州
　　内阁出为六卿者皆不带阁衔即出将如杨公一淸自家起改兵部尚书左都御史总督三边奉诏而出阅九边如翟公銮亦改兵部尚书兼右都御史唯华盖殿大学士张公瑛以原官掌南京吏部然诎之也文渊阁大学士孙公承宗则亦以原官督理辽蓟津登军务自边累官至少师中极殿则出将入相者夲朝惟中山高阳二公而已然中山带相衔而实不与机务则又似髙阳独也
　　文渊阁未有言掌者徐武功有贞以勲臣领之遂改为掌文渊阁王世贞讥之以谓文渊阁不可掌也吏部左侍郎李贤为夲部尚书兼翰林院学士掌文渊阁事则又不止武功也又考解大绅缙入阁居七人之首其系衔亦曰掌文渊阁事则又不始于武功也经筵大典初惟勲臣一人知之至李文逹贤始与勲臣并列至同知经筵阁臣亦不尽与如景泰初江渊商辂与陈循髙谷同在内阁陈髙二人同知经筵而江商二人止称兼经筵官票拟事有闗两部者必明标之三部以上始曰该部至天启而后无人知此典故矣毎有一部而亦称该部
　　凡事有两罪应处始曰从重如一事自有正议何曰从重高新郑毎以此戒同列
　　票防称卿隆万间惟二品得之而中亦有不能得者天啓中凡腰犀者尽卿之考天顺间祭酒呉节以满九年加从三品俸又三年以老请上曰国学师傅正须老成卿宜懋称无恳辞是四品而三品亦卿矣朝廷优其人则称之原无定例也
　　阁中有文渊阁印章玉箸篆凡封进诏草题奏揭帖用之不得下诸司即下诸司以翰林院印行诸司行内阁亦止称翰林院
　　凡内阁题夲用小揭帖楷书斜折其夲佥官衔则发科抄行止称臣某则不送科发抄
　　禁宻文书一小匣在几上钥之而不合大学士暮出钥其门匙悬门上恐禁中不时有宣索也旧规不得举火皆出食于外宣德时始令置厨庖防食中堂
　　旧制辅臣在直辰入申出率以为常崇祯壬申后必二鼔始出及己卯后遂至四鼓始出间有彻夜者周宜兴至始议轮一人宿精防科候传票精防科九间在午门外西庑其南兵科直房也
　　旧制红夲到阁首辅票拟余唯诺而已崇祯中御史倪元珙疏请分票其后夲下即令中书分之首辅之权虽稍分然水火之端啓而中书之种种矣
　　孙高阳承宗曰阁体重首辅其图事揆防主之首辅当予陪末缀毎见上传首辅主裁语不及次首辅即贤次辅以下岂无一得当上或间与首辅相参差而两意各主朝士之从意者随分盖自古分合之议竟与国运相随也
　　王司寇世贞曰阁臣于体至贵倨也视百司乃无重相压何以相称焉其喜怒借上意故上不嫌逼也威福间已意故下屏息也创自由六曹故难不与也裁取以诏行故众无敢訾也贤者当之不见迹而治不肖者当之不及败而乱此在人王择矣孙髙阳承宗曰朝廷生杀予夺之权阁臣不显操而贤者得君以行其公遂能任生杀予夺而天下治不肖者得君以行其私亦能窃生杀予夺而天下乱故阁臣不必有其权而有其任
　　何良俊曰唐宋设官并置三省三省皆宰相也一曰中书省二曰门下省三曰尚书省中书省则置中书令而中书侍郎左丞右丞左右司郎中中书舍人皆其属也门下省则古唐虞纳言之官今之通政司是也省中则置仆射侍中门下侍郎中常侍武骑常侍防骑常侍给事中皆其属也尚书省则置尚书而六曹皆设于部其属则选部考功仪部驾部金部仓部比部虞衡水部之类皆设郎中员外郎是也凡朝廷有大政令则由门下省奏上发中书省看详仍发门下省下尚书省施行故尚书拜相则曰同中书门下平章事者是也当时政体互相钤辖事权常分使门下尚书二省坚持官守不相阿纵则宰相之权初亦甚轻但看详由于中书则主张庶事皆由其手其权安得不日渐隆重哉故唐宋时即有宰相如元载卢杞秦桧贾似道者盖由此也近时各部之事皆听命于阁下所不待言虽选曹有员缺亦送揭与阁然后注选此不知胡汪当国时有此事否夫威权日盛则谤议日积谤议日积则祸患日深故自世宗以来宰相未有能保全身名而去者
　　于文定慎行曰汉唐以来宰相之任往往起家郡邑未有以文学侍从不出禁门而进宅揆任天下之重者汉宣以萧望之才任宰相欲试以政事乃从少府左迁为冯翊曰所用皆更治民以考功故试之于三辅此人主任相之法也许衡因论阿哈玛特之奸请解机务元世祖命举一人自代衡曰用人天子之大柄臣下泛论其贤否则可若授之以位则断自宸衷不可使臣下有市恩之渐此相臣事主之法也
　　先正模范
　　票拟宜密
　　大学士刘健疏臣等仰见皇上委任腹心慎重机务开决壅蔽防闲漏泄之意易曰君不密则失臣臣不密则失身几事不宻则害成正为此也臣等俱以庸驽谬承简任辅导无状尸素有年圣谕下临扪心知感窃惟内阁之职所以承德弼违献可替否辅佐朝廷裁决政务与百司庶府职掌不同中间事情诚为秘密在祖宗朝凡有谘访论议或亲临幸或召见便殿或奉天门或左顺门屏开左右造膝面谕以为常制臣等不暇逺引且如宣宗章皇帝屡幸内阁御座所在至今臣等不敢中坐英宗睿皇帝视朝将罢不时面召李贤宪宗纯皇帝亦常召李贤陈文彭时或遣司礼监太监如牛玉怀恩一二人到阁计议上有密防则用御前之宝封示下有章疏则用文渊阁印封进直至御前开拆此臣等耳闻目见者也因循至今事体渐异朝叅讲读之外不得复奉天顔虽司礼监太监亦少至内阁朝廷有命令必传之太监太监传之管文书官管文书官方传至臣内阁有陈説必逹之管文书官管文书官达之太监太监乃达至御前至于誊冩之职例委制敕房中书一二人臣等虽时常戒饬而经歴太多耳目太广岂能保无漏泄宜有如皇上所谕者臣等自当涤虑省躬尽忠补过以副圣心但内阁文书多系机密凡事闗得失利病职在辅导不敢阿顺缄黙未免有所陈奏縁臣等不习楷书字画钝拙恐不能一一自写除事理重大者自行书写封进以听圣裁其余仍乞容令中书代写臣等亦当申严戒饬勿致漏泄皇上若有谘议仍乞照祖宗故事或召臣等面谕或亲赐御批数字封下或遣太监密传圣意使臣等有所遵奉庶情得通达事无漏泄实为便益
　　代言不易
　　大学士张孚敬疏兹者内阁员缺臣已上请简命节行足以报主道义可以服人者以为首臣以表百僚实以内阁之官居密勿之地任代言之责有难胜任故也臣连日思维又有不能自已于言者敢复冐昧上请惟圣明垂察焉臣伏读圣训内一欵云自古三公论道六卿分职并不曾设立丞相自秦始立丞相不踵旋而亡汉唐宋因之虽有贤相然其间所用者多有小人专权乱政今我朝罢丞相设五府六部都察院通政司大理寺等衙门分理天下庶务彼此颉颃不敢相压事皆朝廷总之所以稳当至太宗皇帝始设内阁臣谨按太宗皇帝实録永乐二年九月上御右顺门召翰林学士解缙侍读黄淮胡广胡俨侍讲杨荣杨士奇金幼孜谕之曰朕即位以来尔七人朝夕相与共事鲜离左右朕嘉尔等恭愼不懈故在宫中亦屡言之然恒情保初易保终难朕固当存于心尔等亦宜谨始如终庶几君臣保全之美缙等叩头言陛下不以臣等浅陋过垂信任敢不勉励图报上喜皆赐五品公服按此太宗皇帝时内阁止设翰林学士及讲读编修等官备顾问而已及宣宗皇帝朝杨荣杨士奇等始专任之有代言拟防之责其官渐加至尚书师保后不复变也夫内阁有声者称三杨而已后杨荣曾孙业坐事抄没家资钜万况其他乎故内阁设官太宗之时用之固未甞不善及夫加以代言拟防之责且任使多非其人遂至犯赃坏事臣歴数从来内阁之官鲜有能善终者盖密勿之地易生嫌疑代言之责易招议论甚非君臣相保之道也古人谓人君劳于求贤而逸于得人茍所得非其人焉反致君劳而实无益于国矣臣切惟人君之德莫大于明仁武仰惟皇上圣神迈古帝王三者之德无一不备诚无假于代言之官者也伏乞体念祖宗之制宜有所处或下廷臣集议以建国家久安长治之策以全君臣始终相保之道臣不胜恐惧愿望之至
　　任用宜择
　　大学士张孚敬疏臣伏读圣谕朕思民间疾苦情状或未尽知则匹夫匹妇犹有不被其泽于此见我皇上真存心天下加志穷民者也夫有君有臣然后政举今上有是君臣恐下无是臣也昔伊尹以天下为己任思天下之民匹夫匹妇有不被尧舜之泽者若已推而纳之沟中惟成汤能用伊尹故伊尹能相成汤夫人君以论相为职宰相以正君为功伊尹不可得而见矣唐杨绾清俭简素代宗相之制下之日朝野相贺郭子仪方宴客闻之减坐中声乐五分之四京兆尹黎干驺从甚盛即日闻之止存十骑中丞崔寛第舍宏侈亟毁之宋秦桧隂险深阻诬防善类结纳内侍伺上动静髙宗相之祖父孙三世皆领史职开门受赂富敌于国外国珍宝死犹及门一时忠臣良将诛锄略尽其顽钝无耻者率为之用卒致外裔内横祸延国祚二宗任相得失明騐如此况皇上有尧舜知人之明而欲民被尧舜之泽者乎我太祖髙皇帝惩前代宰相专权不复设立而今之内阁犹其职也皇上责以调元赞化可谓得任辅相之道矣臣不知其宜何如为人也今之部院诸臣有志者难行无志者听令是部院乃为内阁之府库矣今之监司苞苴公行称为常例簠簋不饬恬然成风是监司又爲部院之府库矣抚字心劳指为拙政善事上官率与荐名是郡县又为监司之府库矣司马光曰天之生财止有此数不在官则在民今在官者恒多矣如之何民不穷且盗也夫人君之尊如天明日月也威雷霆也近者皇上畏天修省责臣下自陈待命之日莫不震叠既而无毁无誉黜陟不闻旅进旅退幽明无别臣恐上下雷同非国家之福也孔子曰事君敬其事而后其食今之事君者其不为宫室之美妻妾之奉者鲜矣夫营巢养子禽兽皆然不敬君事何以别乎孟轲氏告齐君曰王欲行王政则盍反其夲矣臣切惟皇上宣德流化必自近始近必自内阁始夫人君用人固未尝借才于异代者也今内阁择其人焉责之以择九卿九卿择其人焉各责之以择监司监司择其人焉各责之以择守令守令亲民者也守令得人斯匹夫匹妇莫不被其泽矣不然则上下交征掊克在位皇上虽有忧民之心而泽民之政为遏絶如之何其可也
　　行政事宜
　　大学士髙拱疏一祖宗旧规御门听政凡各衙门奏事俱是玉音亲答以见政令出自主上臣下不敢预也隆庆初阁臣拟令代答以致人心生玩甚非事体昨皇上于劝进时荷谕答天语庄严玉音清亮诸臣无不忭仰当日即传徧京城小民亦无不懽悦则其所闗系可知也若临朝时不一亲答臣下必以为上不省理政令皆出他人之口岂不觧体合无今后令司礼监毎日将该衙门应奏事件开一小揭帖明写某件不该答某件该答某件该某衙门知道及是知道了之类皇上御门时收入防中待各官奏事取出一览照件亲答至临时裁决如朝官数少奏请查究则答曰着该衙门查防其紏奏失仪者重则锦衣卫挐了次则法司提了问轻则饶他亦须亲答如此则政令自然精彩可以系属人心伏乞圣裁
　　一祖宗旧规视朝回宫之后即奏事一次至申时又奏一次内侍官先设御案请上文书即退出门外待御览毕发内阁拟票此其常也至隆庆初年不知何故不设览夲御案司礼监官奏文书先帝止接在手中畧览一二亦有全不览者夫人君乃天下之主若不用心详览章奏则天下事务何由得知中间如有奸诡欺罔情何以照察今后乞命该监官查复旧规将内外一应章奏除通政司民夲外其余尽数呈览览毕送票票后再行呈览果系停当然后发行庶下情得通奸可弭而皇上亦得以通晓天下之事臣等又思各衙门题奏甚多难以通篇逐句细览其中自有节要之法如各衙门题覆除前一段系原夲之词不必详览其拟议处分全在案呈到部以后一段乞命该监官毎日将各夲案呈到部去处夹一小红纸籖皇上就从此览起则其中情理及议处当与不当自然明白至于科道及各衙门条陈论劾夲章则又须全览乃得其情伏乞圣裁
　　一事必面奏乃得尽其情理况皇上新政尤宜讲究天下之事始得周知伏望于毎二七日临朝之后一御文华殿令臣等随入叩见有当奏者就便陈奏无则叩头而出此外若有急密切事情容臣等不时请见其开讲之时臣等皆日侍左右有当奏者即于讲后奏之如此则事得精详情无壅蔽不惟睿聪日启亦且权不下移而诸司之奉行者当自谨畏不敢草率塞责矣伏乞圣裁
　　一事必议处停当乃可以有济而服天下之心若不经议处必有差错国朝设内阁之官看详章奏拟防盖所以议处也今后伏望皇上将一应章奏俱发内阁看详拟票上进若不当上意仍发内阁再详拟上若或有未经发拟自内批者容臣等执奏明白方可施行庶事得停当而亦可免假借之其推陞庶官及各项陈乞与凡一应杂夲近年以来司礼监径行批出以其不费处分而可径行也然不知推陞不当还当驳正其或情事有欺诡理法有违犯字语有乖错者还当惩处且内阁系看详章奏之官而章奏乃有不至内阁者使该部不覆则内阁全然不知岂不失职今后伏望皇上命司礼监除民夲外其余一应章奏俱发内阁看详庶事体归一而奸亦无所逃矣伏乞圣裁一凡官民夲辞其有理者自当行其无理者自当止其有奸欺情者自当惩治未有留中不出之理且本既留中莫可稽考则不知果经御览而留之乎抑亦未经御览而有留之者乎是示人以疑也又或事系急密切而有留中者及至再陈岂不有悮今后伏望皇上于凡一切夲辞尽行发下倘有未下者容原具夲之人仍具原夲请乞明防其通政司封进外来一应夲章毎当日将封进数目开送该科备照倘有未下者科官奏讨明白如此庶事无闗隔而亦可以逺内臣之嫌释外臣之惑其于治理所闗非细伏乞圣裁
　　治平要务
　　大学士张居正六事疏一省议论谓宜扫无用之虚词求躬行之实效欲为一事须审之于初务求至当断而行之如唐宪宗之讨淮蔡百方沮之而不揺欲用一人须愼之于始既得其人则信而任之如魏文侯之用乐羊谤书盈箧而不动一切章奏务从简切是非可否宜明白直陈毋得彼此推诿徒托空言
　　一振纪纲谓情可顺而不可狥法宜严而不宜猛近来纪纲不肃模棱两可谓之调停委曲迁就谓之善处宜勅执法诸臣秉持公论振扬风纪刑赏予夺一归之公道政教号令必断于宸以励明作之治
　　一重诏令近日朝廷诏防多废格不行抄到各部概从停阁至于应勘应报奉防下地方官辄视为故纸有一事而数十年不完者文卷既多沉埋干证半登鬼録漏网孰问覆盆谁伸望勅下部院凡奉防事务数日之内即行题覆其地方合行覆奏要严立期限从实查覈吏部即以此科课其能否一覈名实器必试而后知利钝马必驾而后知良驽今用人则不然称人之才不必试之以事任之以事不必更考其成椎鲁少文者以无用见讥大言无当者以虚声窃誉倜傥伉直者以忤时难合脂韦逢迎者以巧宦易容加以更调太繁迁转太速资格太拘毁誉失实或舍其职业出位是思或条陈累牍而职守茫然愿愼重名器爱惜爵赏用人必考其终授人必求其当内外官三年六年考吏部必实覈其称职平常不称职毋于爱憎毁誉以臆为殿最
　　一固邦夲方今风俗侈靡蠧敝横生外之豪强兼并赋役不均诡寄逋欠偏累小民内之官府造作侵欺冐破假公济私损上刻下凡此耗财病民之大者若求其害而去之何必索之穷困之民以自耗国家之元气乎前项催督御史事完宜令囬京勿复再差其屯盐各差亦当取回但责成抚按清理可也如此则蠧害刬除民生苏而邦夲固矣一饬武备今议者皆曰兵不多食不足将帅不得人臣谓三者不足患也夫兵不患少而患弱今军伍虽缺而粮籍具存若按籍清查随宜募补着实训练何患无兵捐无用不急诸费并其财赋以抚养战士何患无财悬重赏以劝有功寛文法以伸将权则忠勇之夫孰不思奋何患无将臣愿皇上先自治之图属任谋臣不求近功不忘逺畧选择边吏团练乡兵并守墩堡则无事可以守有事可以战矣臣又考之古礼祖宗故事俱有大阅之制以习武事而戒不虞乞勅戎政大臣申严军政间请圣驾亲临较阅一以试将官之能否一以观军士之勇怯为磨励劝惩亦转弱为强之一机也疏入上曰览卿奏具见谋国忠猷该部院看议以闻于是都御史王廷等及兵户二部各覈议覆奏上令各如议遵行宗伯黄汝良称张江陵此疏综覈信必振积年委靡之頺风新一代精明之神气隆庆万歴间号太平实借其谋国忠猷允称救时贤辅矣
　　以去格主
　　大学士王家屏疏窃臣闻汉臣汲黯有云天子置公卿辅弼之臣寜令从防承意陷主于不义乎且已在其位纵不爱身柰辱朝廷何毎感斯言愓然内省窃自幸遭遇皇上眀圣诚使朝政无缺帝德罔愆即将顺不为从防缄黙无嫌承意也乃顷来九阍重闭五位深居宴安之毒是怀兢业之潜替郊庙不享而仁孝之念疎堂陛不交而君臣之谊隔天灾物异之警罔彻宸聪民生国计之忧不闗圣虑皇上试省此心敬耶怠耶于治道得耶失耶臣备员辅弼既不能婉导密规防君志未萌之欲又不能明诤显谏扶乾坤将坏之机旷职鳏官久当退避所以逡廵未去徒以被恩髙厚毫髪靡酬庶几殚竭愚忠渐次匡正乃今数月之间请朝讲不报请元旦受贺不报请大计临朝不报臣犬马防诚不能感回天意已见于此矣至于升储大典九庙神灵共属万方想望惟殷即册立之期或可少待而豫敎之举委宜蚤图科臣所言未为差谬皇上即恶其凟扰报罢足矣甚则罚俸足矣何至降调外任乎防意一出逺近惊疑使道路之猜议横生宫闱之防搆交作其于亏损圣德动揺国夲非细故已也揭请寛宥未赐允俞且复迁怒申救诸臣概加谴谪臣诚不忍明主咈谏之诮清朝有横施之罚部科罹无妄之罪宗社蓄不测之忧也循省虚庸终慙匡救若复依违保禄淟涊茍容正汲黯所谓从防承意陷主不义贻辱朝廷者耳死且有余僇焉伏乞圣恩亟赐罢归俾全晚节第二疏顷因科臣刘献可等疏请豫教防降罚臣不揣轻鄙冐昧封还意事系宫闱不宜盛怒以损天亲之爱言出台省不宜峻斥以塞忠谏之门乃为圣德虑为国体虑非为献可一人也揭请寛宥未俞允方当退而补牍再沥悃诚而科道诸臣申救献可者若钟羽正张栋陈尚象邹德泳等又已得罪两日之内严防叠出或夺其俸或谪其官方一防调南京又一防调外任方一防降边方杂职又一防削籍为民以至于孟养浩之廷杖一百则更惨矣雷霆横击风日凄阴凡举朝士绅逺方选吏见者无不丧气闻者无不摧心诚不意圣哲之君有此举动平明之世有此景况而原其衅端由起则自臣揭救献可始是臣惜谔谔之一士而反累济济之羣英争降罚之轻刑而反搆放逐之重典善类之罪人清时之戾气也用是自陈愚戅疏乞罢归庶几感悟宸消融圣怒霎然开霁赦宥诸臣使之复还旧官勉图报称则始虽因臣咸累罹无妄之灾终乃以过见原获自新之路臣虽退居垄亩尚可以一去谢诸臣耳何图席藁累日未奉处分询之同官乃知为臣具揭伏奉圣防谓臣希名不遂托疾故症臣闻言惶悚负罪弥深窃念名非臣之所希实非臣之敢弃臣所希者期皇上为尧舜之主而臣为尧舜之臣此之谓名垂千载有余荣故足希也若犯顔色触忌讳抗争偾事被谴罢归此何名之可希乎必不希名将使臣身处尊官家享厚禄主德愆违而莫之救正刑政坏乱而罔克匡维此可谓不希名之臣矣而国家将奚赖焉更使臣弃名不顾将逢迎为悦阿防取容虽许敬宗李林甫之奸佞无不可为是九庙神灵所阴殛天下万世所唾骂也不但得罪于刘献可钟羽正诸臣而已岂当一日立于尧舜之朝哉伏望皇上察臣戅愚夲为祸始将臣特赐罢免以示首事之惩仍召还降谪诸臣以释株连之累庶善类无枉羣情不揺臣感戴生成环草难报第三疏臣顷以救科臣致干圣怒两疏乞罢未奉允俞忽圣谕迩年以来喜事小臣狂肆不道逞臆激扰姑以薄罚卿为佐治见此要名不义之徒自宜调防厝处缓词解谏却乃迳驳御批故激朕怒甚失礼体及朕怒起卿又不忍受假疾具疏又言求去朕想卿眞欲以此挟君废政沽名逸卧岂人臣之义哉且卿辅朕爕理赞襄佐治有年况今国务多艰卿恝然髙卧其心可安乎卿既有疾准暂假数日即入阁办事钦此臣谨焚香叩头祗领讫伏念犬马犹能报主葵藿亦克倾阳物类且然况臣受皇上作养生成之大德十年讲幄六年政府即天地父母未足比其恩慈虽粉骨碎身莫能伸其报塞岂不知将顺圣意鎭戢羣嚣可以全君臣喜起之休养中外和平之福而止以册立一事争议数年矣在皇上钦定册期已有确然不易之信则小臣数生激扰殊无帖然听命之恭圣谕谓其喜事逞臆此诚诸臣之罪不可掩也幸薄罚臣但当委曲调停从容缓觧而封还御批致激圣怒圣谕责臣甚失礼体此臣之罪臣亦不敢辞也但皇子于皇上父子之亲也册立与豫教典礼之大也言渉至亲不宜有怒事闗典礼不宜有怒臣与诸臣但知为宗社大计虑以尽言为效忠而已岂意其激皇上之怒哉使臣与诸臣预知皇上之怒必不敢封还内降逞臆激扰而所以敢激聒敢封还者正恃皇上之圣明无一言之不纳皇上之寛大无一物之不容也及今数日之内严防叠出斥逐纷然臣乃始错愕销魂自恨以为忠非素蓄志未上通而谬袭引裾之迹期收补衮之功以致一言不投万事瓦裂譬之偾辕之犊不可复乘败羣之羊所宜亟斥自不能一日安于其位而岂敢文言求去挟君废政哉伏荷天言切责谓沽名逸卧大非人臣之义所宜且温防慰留念赞襄有年当以国务之艰为虑华衮斧钺总属皇恩雨露雪霜何非至教惟是孤忠独立之身抱下愚不移之疾俯循深痼恐非数日之假可痊望乞生全寛以一朝之禠为幸
　　封还上谕
　　大学士王家屏疏今日文书官李相到阁发下御史傅光宅夲为抚鎭更调繁数事口传圣意谓近来吏部用人迁转太频欲行降敕宣谕随文书官刘宣将下勅稿令臣等观看臣等捧诵再三仰见皇上留心吏治加意官材申久任责成之规戒轻纷易更之扰诚不胜钦服第吏部之职名曰铨衡其资序一定之中亦不能无斟酌转移之法或才望特着或人地相宜彼此互更意存器使容有不得不然者窃见吏部尚书陆光祖老成练逹鲠介精严其一念进贤退不肖之心眞有孜孜汲汲夙夜匪懈者但其综覈太鋭故更置稍频乃其意则为公非为私任怨非任德也皇上即欲责使愼重但于其回覆疏中出一严防彼自当愓然警省将顺不遑若颁降纶音特加戒谕不惟志意销阻隳其任事之心将且体貎摧伤难居表率之地其何以甄叙众职而压服人心也伏望皇上念系大寮姑寛严督恕其既往之咎开其补过之门庶几崇重天言不至于亵玩保全国体共荷其优容矣所有敕谕一道乞准停止
　　举贤报効
　　大学士沈鲤疏臣往伏田间非常知遇召以弓旌而处之辅弼之地迄今四载无能有涓埃报効私心常用为忧已而求之古人则公叔文子之臣大夫僎与文子同升诸公而孔子称其为文臧武仲知栁下惠之贤而不与立而孔子讥其窃位乃知阁臣之所为尽职者不在乎自贤自能而在举天下之贤以为贤举天下之能以为能而以人事君然后为大不但以一身区区也臣等于是始交相劝勉乃各以盈尺之幅折为手简纳之怀防凡有闻四方之贤者能者輙濡毫而识之用比于昔人之夹袋以备遗忘积之既久遂以盈幅方拟诹吉斋沭具奏以闻用比于芹曝之献寻又思臣等各两耳两目尔今主上方且明四目达四聪丰蔀幽隐无不毕照卷阿车马无不具陈何需此道听涂説为乃遂削其牍而不敢奏而但请命于上敕下该部及九卿科道各举所知亦各务以人事君如所举而与臣等之所私拟者无不符合也则臣等之言已行矣虽削牍可也或亦有意见稍殊大同小异则以相叅酌而补苴罅漏以共成斯举亦可也盖臣等以一念之公心而付之举朝之公论夫是以不敢先亦不敢后也抑臣等之所以为此者岂目前是为亦窃有深长之虑焉何以故为人才长养之难也为遗大投艰之不易也为戡乱反治之不可无人也故为是私忧过计也请一一熟虑之圣神在御菁莪棫朴作人于三十四载之间而后有云蒸豹变如斯之盛向惟其用之不早而使之沉沦于山阿海澨蓬门荜巷之中乃多化为异物而不得其半臂之力今之存而未泯者十之二三耳若更不及时赐环渐以澌灭于作飬人才之谓何葢树人犹树木当种树之初其殷勤抚摩培灌者拱把柔条也何望之甚殷也岂既成叅天之材而弃为沟中之断乎亦殊觉前劳之可念矣故臣等为是惜何言乎遗大投艰之不易也一榱一桷可随地而求之亦可以随手而得之彼巍乎隆栋如今搆三殿之材者其安可骤得乎葢必其险阻艰难无不阅歴而后能增益其德慧此在千百中一二也故以为遗大投艰之不易也然此犹论其常也自古及今事变之高高下下惊心骇目者安有定形其芟薙荆榛荡涤邪秽廓阴曀而耀光明者亦何代蔑有也故在唐则狄仁杰荐五王在宋则王旦荐寇准乃卒能定难呼吸成旋干转坤之烈假令其临渴而掘井亡羊而补牢亦何能有济于事故臣等区区愚见以为世有一竒伟非常可排难解纷之人当及无所可用之时布在周行备一旦缓急之用乃不致临时无措此戡乱反治之不可无人也抑又有不止于此者贤才不在朝则在野其所在有多寡则国家之气象亦自有不同者故野无遗贤而史必书之曰庆歴之盛君子满朝即诗书所称济济师师不加于此矣不亦荣乎其不然者则书曰贤才徧野将百世而下有遗议矣夫由前三事则闗系在当时由后一説则是非在来世皆臣等逺虑也故不敢不尽焉虽然此对君公言也尤窃有私愿于会举诸臣者亦不敢不尽其愚威福人主之大柄也人臣其谁敢干之茍当防举时而稍着一意澄汰不公则其所举者即为市恩市恩与作福一意也科道官得指名纠劾以防冐滥亦更宜仰体圣心与天地同广大与父母同恩勤即先年放逐诸臣有偶触诖误而困衡已深者自不妨从众公举一体叙録于以昭王道荡平无作好恶亦卓絶古今一事也
　　国是宜定
　　大学士叶向髙疏臣惟天下之治乱必有其形治者非丰亨豫大之谓也朝政清明庶官辑睦即谓之治乱者非祸变扰攘之谓也法纪凌迟人心嚣竞即谓之乱皇上视今之天下治耶乱耶臣不敢言其他即如近建言诸臣意见稍分门户遂立藩篱既树而隙衅弥开始而臭味继而参商又继而水火矣始而旁观继而佐鬭又继而操戈矣株连蔓引枝节横生暮跖朝夷好莠自口遂使尽言无讳之朝反忧白马清流之祸一何诸臣之失计也夫天下议论有一时而定者有一时未必定而俟之日后则又自定者有争辨而明者有愈辨不明而置之不辨则又自明者扬汤止沸不如去薪可谓善喻诸臣何不思乎然此为诸臣言耳朝廷者臣下之纪纲威令所自出也故言一事则必决一事之从违毋因一事而滋盈庭之议言一人则必断一人之用舍毋因一人而开羣枉之门今皇上一切涵容无所可否当去不去当留不留当断决不断决聚之使争养之使哄奏牍日多事端日起职此之故夫人主之明如日月威如雷霆也日月之明以其常运雷霆之威以其迅速非运非速则毋乃自伤其明而威几顿乎自古忠邪不分朋党为害多见于叔季之世庸愚之君今圣明在御乾纲独揽岂容有此诚宜尽发诸臣之疏勅下部院评其是非曲直以听圣裁言当则行不当则止中有顚倒谬戾之甚者量处一二以警将来则人心振肃议论分明而朝宁之间廓然有天清地宁之景象矣皇上亦何惮而不为乎臣尝为相知者言天下事非一家私议自誉为君子无益也天下后世以为君子则眞君子矣见诋为小人未伤也天下后世以为小人则眞小人矣小人君子界限甚严公论甚晰自古及今未之能逃念及于此将客气自消而争论自息矣此又臣一得之愚而欲为诸臣忠告者臣与诸臣比肩事主无嫌无疑亦无一毫偏防私意但目击世界纷纭至此而处辅弼之任黙无一言安所逃责故敢直陈其愚惟圣明少加意焉
　　遇灾引罪
　　崇祯十六年二月大学士公疏臣等因风霾具疏引罪适发下钦奉御批连日风霾大作朕心悚靡宁深自省察总因朕寡德所致卿等谟荩志以佐不逮朕深切倚頼不必合词引咎至于敎诲以至诚感格等语尤觇悃忱朕谨凛天戒敢懈诚修益望辅弼大臣多方匡救其折转一应扼击尽殱功罪赏罚屡防已详行间文武诸臣俱着殚智竭力奋励扫除必期成功该部即日驰饬钦此臣等叩头恭颂不胜感激不胜惶悚窃惟我皇上敬天之威时保不懈锡民之福岁省惟勤昨者兆示风霾咎惟臣下而乃以悚惕省察严洪范五事之征以匡救诚修谨春官十煇之戒实与我圣祖露坐郊坛顾諟雷斧之意先后同符在昔周宣王云汉示警南征北讨赫然中兴彼犹中主也矧以尧舜之资而当天心仁爱之防灭敌平寇日可俟矣所愧臣等才识疎庸罪愆丛积若律以辅理无能之效正当在灾异策免之条而犹过荷矜原暂稽恩谴俯循衾影弥切渊氷统俟兵事稍宁再图合词控请其行间督抚诸臣复经批谕严饬当益祗遵临事奋励成功以仰副宸算除臣等另报名廷谢外谨先具揭回奏恭谢伏祈圣鉴臣等不胜激切悚息之至崇祯十六年三月二十六日晚上二十七日奉御批览先生毎奏朕知道了朕警凛天威勉法祖德此揭奏禆益良深并前疏着命所司书于殿壁时存警戒不虚先生毎训诲至意该衙门知道
　　阁员宜推
　　吏部尚书陆光祖疏本月十五日申时伏皇上召臣光祖与志臯至防极门传奉敕谕初未知为何事恭捧到于朝房然后知为陞赵志臯礼部尚书张位吏部左侍郎俱入阁办事始臣等微闻申时行等密荐二臣今乃果然臣等素知二臣之贤士论称为正人君子望其柄用今皇上信纳阁臣之言用之辅理良协舆情臣不胜欣跃但事闗职掌有不容不言者夫爵人于朝与众共之祖宗定制凡大臣员缺吏部与九卿防推请防简用至推吏兵二部尚书各边总督及内阁大臣则九卿之外复益以六科十三道葢其任愈重则举愈当公询谋佥同方敢推用实所以广忠集众而杜偏听之奸絶阿私之患也自大学士张居正用事阁臣进用始有不由防推者意在市恩蔑弃成法天下共言其非矣今时行等所荐固为得人即使防官廷推二臣资望安知不在所推数中奚庸私荐哉臣愚以为防推大典祖制决不可废私荐内降其端决不可啓伏望皇上俯纳臣言以后阁臣员缺仍勅吏部九卿科道官照例防推疏名以请广众大廷之中孰敢蔽贤亦孰敢私所厚庶朝廷有大公至正之体而所举之臣亦有光荣得以殚心而任事矣若一听之独举密荐诚恐异日狥私植党之祸殆有不可胜言者臣待罪铨衡不敢不为国家存深长之虑冐昧上言伏望圣明裁夺谨题请防万歴十九年九月十八日具题二十日奉圣防新简阁臣你毎既説士论称服元辅所荐足见至公今次断自朕心原不为例以后还着防推按爵人于朝所以示公也自传奉行而官品乱矣当时阁员缺公议起王山阴阁中恐妨已遂行揭荐兰溪不足言而矿税之祸实自新建开之则平湖一疏岂可少乎





　　春明梦余録卷二十三
<子部,杂家类,杂说之属,春明梦余录>
　　钦定四库全书
　　春明梦余録卷二十四
　　吏部左侍郎孙承泽撰
　　内阁
　　卜辅于天
　　崇祯元年辅臣施鳯来等以枚卜请上允之吏部会推十员翼日召阁臣与吏科河南道至乾清宫前殿上谕辅臣曰内阁公孤大臣倘得其人社稷之福朕不敢自定欲求之天施鳯来对曰海内多事望皇上多防数员上颔之命内臣设香案上举香一拜三叩随设小桌置笔砚于香案之左前出红纸十方各书一名为入金瓶内上举匙拈之毎拈一遍示侍臣然后举笔防之再拈如前共防钱龙锡等六员上复拜叩礼毕还御座侍臣趋入叩头谢来宗道浙江上虞人任礼部尚书杨景辰福建晋江人任吏部侍郎李标北直髙邑人原礼部侍郎起自请告钱龙锡南直华亭人刘鸿训山东长山人周道登南直苏州人原礼部侍郎起自削夺俱加礼部尚书东阁大学士
　　起用旧辅
　　崇祯元年戊辰三月上谕吏部朕励精化理注意端揆近日政本诸臣维朕特简虽庶防和师济之盛但主持国是尤借老成旧辅韩爌忠谨直节渊识宏猷劻勷绩着寅亮望隆方今时事多艰如斯良弼岂宜长违禁地兹特从阁臣及防省诸臣所请以原官起用入阁特正揆席式资和燮之功期佐荡平之治尔部即遣官到家敦请俾刻期就道用副朕侧席延竚至意钦哉故谕
　　特召宻对
　　崇祯二年己巳上御文华殿遣内侍特召礼部侍郎周宜兴独对移时漏下一鼓始出御史李长春毛羽健等上言圣主举动宜慎一臣独召非体我国家设阁臣以备顾问设九列以课职掌设防省以资紏弹主封驳大小相维壅蔽不生皇上之意得无谓举朝不足信不堪用惟延儒一人可信可用乎如此宜以所问答明布中外宣付记注毋徒使人揣摩于不可知之域不报未防同温体仁入阁
　　辞召不赴
</div>
    <div class="pagination">
<a href="春明梦余录_page19.html">上一页</a><span>...</span><a href="春明梦余录_page15.html">15</a><a href="春明梦余录_page16.html">16</a><a href="春明梦余录_page17.html">17</a><a href="春明梦余录_page18.html">18</a><a href="春明梦余录_page19.html">19</a><span class="current-page">20</span><a href="春明梦余录_page21.html">21</a><a href="春明梦余录_page22.html">22</a><a href="春明梦余录_page23.html">23</a><a href="春明梦余录_page24.html">24</a><a href="春明梦余录_page25.html">25</a><span>...</span><a href="春明梦余录_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
