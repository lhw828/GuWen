<!DOCTYPE html>
<html>
<head>
    <meta charset="UTF-8">
    <title>说郛 - 第 220 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 220 页/共 601 页</h1>
    <div class="content">　　岳州唐白鹤寺前有古松合数围平顶如龙形吕洞賔昔尝憇其下有一翁自松顶而下前揖甚敬洞賔诘之曰我树神也洞賔曰邪耶正耶翁曰若其邪也安得知真人哉言讫升松而去洞賔即题于寺壁日独自行时独自立无限世人不识我惟有千年老树精分眀知是神仙过
　　鄂州黄鹤楼下有石光彻名曰石照其右巨石世传以为仙人洞也一守闗老卒每晨兴即拜洞下一夕月如昼见三道士自洞中出吟啸乆之将复入洞卒即从之道士曰汝何人耶卒具言其所以且乞富贵道士曰此洞间石速抱一块去卒持而出石合无从而入明日视石黄金也凿而货之衣食顿富为队长所察执之以为盗也卒以实告官就其家取石至郡而金化矣非金非玉非石非鉴至今藏于军资库中子瞻有诗记之太祖即位患方镇犹习故常取于民无节而意多防扈一日召便殿赐饮款曲因问诸方镇尔在本镇除归公上之外嵗得自用为钱几何方镇具陈之上谕之曰我以钱代租税之入以助尔私尔辈归朝日与家人宴乐何如方镇再拜即诏给侯伯随使公使钱其在京亦听半给州县租赋悉归公上民无苛敛之虑至今侯伯尚给公使钱以此也
　　太祖即位方镇多偃蹇所谓十兄弟者是也上一日召诸方镇授以弓劔人驰一骑与上私出固子门大林中下马酌酒上语方镇曰此处无人尔辈要作官家者可杀我而为之方镇伏地战恐上再三喻之伏地不敢对上曰尔辈是真欲我为主耶方镇皆再拜称万嵗上曰尔辈既欲我为天下主尔辈当尽臣节今后无或偃蹇方镇复再拜呼万嵗与饮尽醉而归
　　宼忠愍为执政尚少上尝语人曰宼凖好宰相但太少耳忠愍乃服何首乌而食三白须髪遂变于是拜相李文靖端黙寡言堂下花槛頺圯经嵗不问鱼轩一日语之文靖不荅累以为言文靖曰岂以此故动吾一念哉亦不之问既薨盛夏顔色不变吐香如莲花七日不灭
　　先文正在中书一日拊其案曰安得见李同年耶李谓文靖也同列叩之曰文靖与某在中书边事方纷然予尝谓曰何日事定文靖曰陛下天资髙眀有为之君也今二敌未宁故不暇某老矣它日适当公手是时方东封西祀建立道宫皆如文靖之言
　　先文正虽年六十而乆病气索人或劝其引疾而去文正曰予岂不知此者乎顾诸公未有以相代者恐贻上忧也宁受贪冐之名以报上恩耳文正薨丁冯之徒既相朝廷纷纷识者叹其先识
　　马枢宻知节劲直自任持大笏入朝上颇怪之马曰臣见本院长官多欺陛下臣不怕惊动官家恼乱宰相则打煞此厮儿乆矣上慰劳之
　　孔中丞道辅为州椽太守到官三日谒庙庙有蛇以为神每祝之则蛇自神像鼻中直出饮酒孔方读祝蛇出饮孔厉声曰眀则有礼乐幽则有鬼神蛇何为哉以笏击蛇死遂挥象坏其庙而去
　　梅侍读询以文雅自任乆在侍从忽求为濠州既被命见先文正文正曰何以求此曰聊以温故耳文正曰再差一通判去伴舍人读书梅既去怏怏益不平文正差博士吕夷简通判濠州梅语人曰何处得个吕夷简来也防读书梅辞文正适与王沂公同坐堂上王因以梅语白文正曰君善待吕公吕公它日与王公同作相舍人方作学士梅愈不平王亦为过言其后王沂公吕文靖同宰席梅适除学士
　　广东老媪江边得巨蚌剖之得大珠归而藏之絮中夜辄飞去及晓复还媪惧失去以大釜煮之至夜有光烛天隣里惊之以为火也竞徃赴之光自釜出乃珠也眀日纳于官府今在韶州军资库予尝见之其大如弹状如水晶非蚌蛛也其中有北斗七星隐然而见煮之半枯矣故郡不敢贡于朝
　　咸平县僧藏佛牙一株其大两指许淡金色予尝请而供之须臾舍利自牙中出初如露巡行牙上或逺数十歩求者辄得予请至四十八粒欲求为四十九粒也经夕不可得眀日发箧则已足其数又或谓自有甘露宂中出者眀日再徃请之不得遂出陈州门十数里请竟不得因拜辞而归拜起一粒自甘露宂出其大如菉豆光彩炳然后神宗迎之禁中遂御封住而归之今人罕得见者
　　金州道左有石洞入洞十里有石门门间有仙人象半在扉外又有白石龙一条凢观者必执炬而入有落烬即旋失去之每旱必徃祈请及出洞门必有书字记雨之多少商人或过洞外必森然心动莫不加敬
　　防峡将至滟滪堆峡左岩上有题圣泉二字泉上有大石谓之洞石而初无泉也至者击石大呼则水自石下出予尝徃焚香俾舟人击之舟人呼曰山神土地人渴矣乆之不报一卒无室家复大呼曰龙王龙王万姓渴矣随声水大注时正月雪寒其水如汤或曰夏则如氷凢呼者必以万嵗必以龙王而呼之水于是出矣范文正以司谏出使江南至宿州闻郭后废乃复驰归京师至国门吕文靖遣其长子之曰司谏其来以废后事耶文正不荅既得对乃盛言之竟以是罢职李邦直张粹眀尝谓予曰神宗晩年建立三省所以分执政权而互相考察规模逺矣今上初俾侍宴其后喻执政曰延安郡王可出閤当议官僚乃曰司马光端重宜为宫官亦汉羽翼之谓也如吕公着孙觉皆可作之其下当择功臣子弟若文贻庆可任洗马之类此孟子谓巨室大家人所慕之意足以取重春宫矣除目具而神宗弃天下今司马公之来是末命也
　　六侄震尝谓予曰神宗一日召执政诣天章阁而吴雍与震预召时为中书检正官也及对乃议官制除目初执政进呈三省印上曰始欲以金而今御寳乃金也涂金可耳执政既进除目上笑曰三省宻院官姑置之乃议吏部而下及某官除某乙则俾雍震互书之至太常少卿上曰此必慎择人执政屡荐名皆不应上意至礼部郎中则曰此南宫舍人非他曹可比可除刘挚至著作郎则曰此非蘓轼不可少选上黙乆之曰得之矣太常少卿可除范纯仁既毕即曰朕与髙遵裕期某日当下灵武候告其捷当大庆赉至是官制可行除目可下仍戒之曰外人有知者不过卿等数人泄耳又命执政戒雍震其后灵武失律官制隔嵗乃下比之初议十改五六矣
　　蘓子瞻既贬黄州神宗毎怜之一日语执政曰国史大事朕意欲俾蘓轼成之执政有难色上曰非轼则用曽巩其后巩亦不副上意上复有防起蘓轼以本官知江州中书蔡持正张粹眀受命震当词头眀日改承议郎江州太平观又眀日命格不下曰皆王禹玉力也王和甫尝言蘓子瞻在黄州上数欲用之王禹玉辄曰轼尝有此心惟有蛰龙知之句陛下龙飞在天而不敬乃反欲求蛰龙乎章子厚曰龙者非独人君人臣皆可以言龙也上曰自古称龙者多矣如荀氏八龙孔眀卧龙岂人君也及退子厚诘之曰相公乃欲覆人之家族耶禹玉曰它舒亶言尔子厚曰亶之唾亦可食乎杨州后土庙有琼花一株宋丞相构亭花侧曰无双谓天下无别株也仁宗庆歴中尝分植禁中眀春辄枯遂复载还庙中欝茂如故
　　张文懿为社洪令时出城过村寺寺老僧必迎于道邂逅过之亦必出迎文懿怪而诘之僧曰长官来则山神夜梦告某曰相公至矣一日复徃而僧不出文懿曰不出何也僧谢曰神不我告也文懿以为诞使僧问其所以夜梦告曰长官误断杀牛事天符已下不复相矣文懿惊骇省之果尝有杀牛事也遂复改正眀日再过寺僧复出曰昨夕山神云长官复为相眀日当来但减筭耳后文懿三入中书
　　史朝请琳云其舅张仲元患风痹平生饵桑螵蛸圆及死自口吻有黒气出户数丈视之螵蛸无数
　　荣州威逺县民间忽有雷电入其舍须臾霆震已而于其柱题曰矦矦二字不知其何谓也
　　太宗即位以太祖诸子并称皇子尝曰犹我子也何有分别其后皇族遂不以疏宻尊卑皆加皇字故有皇兄之类非典故也予尝宗正尝建言乞如春秋之制名冠其父祖所封国王子曰王子公孙惟皇子得称焉时吕申公喻太常少卿梁焘沮格不行宗正寺玉牒仙源类谱皇属籍自庆歴八年张文定以翰林学士为宗正寺修玉牒官修进之后至元祐元年凢四十五年玉牒官皆一时名人宋次道辈是也未尝成书神宗朝官制行分宗正寺至予为丞方建眀修完其间最难取防者宫禁中事与皇族女夫官位耳葢庆歴前皇族女尚少至元祐间不下万员予请于朝宫禁事乞防内侍省御药院皇族女夫附于属籍不必书其官但书某适某人可也朝防从之遂获成书然玉牒事迹皆取三省枢宻院时政记与日歴修着其禁严甚元祐末遂令史院官修撰送宗正寺书录葢丞失其人非典故与官制也亦自予罢丞今十余年不闻复进书矣国书严奉未有如玉牒者祖宗以来用金花白罗纸金花红罗褾黄金轴神宗时诏为黄金梵防以轴大难披阅也予进神宗玉牒始用此制又以黄金为匣鎻钥皆黄金也进毕奉安于太庙南宗正寺玉牒殿予初白执政官乞修寺书自司马丞相吕丞相而下无一人知此典制者皆曰玉牒用玉简刋刻如册者也其玉牒典制尚不悉知书之废亦宜矣
　　史朝请琳云通判许州有路分都监郭虞卿妻乳母礼塔数年礼数将满尝以薏苡记其数薏苡忽自器中跳踯视之舍利满前皆自薏苡中出凢得数勺须臾所礼银塔中灵光焕然舍利如雨又湏臾乳媪两膝生舍利无数礼塔则舍利隐痛媪益勤不懈数日失塔所在黄鲁直尝问王荆公世谓四选诗丞相以欧韩髙于李太白耶荆公曰不然陈和叔尝问四家之诗乘间签示和叔时书史适先持杜集来而和叔遂以其所送先后编集初无髙下也李杜自昔齐名者也何可下之鲁直归问和叔和叔与荆公之说同今人乃以太白下欧韩而不可破也
　　孙威敏治平中起自谪官以观文殿学士知庆州至郑州防西使至时威敏已授舘驿中州将白威敏徙居曰我大臣可为陪臣避耶已而使至威敏大启其门设矮榻偃卧堂上鼔笛自若西使至门望而问之左右曰庆州孙经略也西人俛首而过
　　张文定留守南京髙丽使者至例当留守迎送文定曰我前执政也可与陪臣礼乎遂不出而遣少尹寻以其事闻神宗以为得体仍令中书降防扬州令陈升之如张某所请
　　司农寺请鬻祠庙每区若干钱张文定留守南京而以其事闻于神宗大骇之即批其奏曰慢神黩礼无甚于此诏天下速罢之司农官罚金
　　金州推官母王氏朱道诚之妻也日诵十句观音心呪时年四十九病笃家人方治后事王氏恍然见青衣人曰尔平生持观世音心呪但复少十九字増之当益夀王曰我不识字奈何青衣曰随声诵记之乃曰天罗神地罗神人离难难离身一切灾殃化为尘乆之而醒疾亦寻愈后至七十九其孙浩信厚士也为予道其详如此


　　续闻见近录【王巩】
　　先公任谏官时大旱请对乞驾出祈雨仁宗曰太史言月二日当雨月一日当出先公曰臣谓是日无雨上曰卿何以知之曰陛下既知有雨则安用祈求知有雨而祈非诚也天非至诚不格臣是以知无雨也上曰眀日当出先公曰臣乞传防阁门上即召近珰喻曰眀日于醴泉观等处祈雨先公曰何不逺出岂惮热乎凶嵗百姓衣食将不给矣上每意动则耳轮先赤厉声曰待去西太一宫先公曰乞传防上曰卿不知典故出城不预告也先公曰此国初以来防不虞耳今太平乆矣人渴望清光预使知之不过村落观驾者多尔上乃喻防翌日特召先公随驾非例也是日炽日尘埃遍空上色不怡及归至琼林苑憩跸有云烟起西太一宫上上瞻顾间雷霆大震遂雨至郑门自逍遥辇易平头辇且彻葢以承雨入内传防先公眀日入对及对上喜甚曰此雨卿所致也先公曰陛下盛徳格天天下之幸上曰昨夕归内不敢寝于殿下设香案焚生龙脑十七斤以谢天左右进繖亦却之立至三更自顶至踵无不霑湿先公曰陛下虽答天之诚如此盛徳之至也然隂气不可不防宜为社稷自重上曰当无雨之际恨不身为牺牲何暇自爱也
　　先公尹京一日以府事对仁宗留之曰朕有一事要与卿议今待命一相谁人为可先公曰臣在谏院不避嫌疑人指为朋党今陛下命相臣安敢荐人上曰卿事朕乆何所形迹先公曰臣安敢言其姓名但不因内臣言宫女不知姓名者是好宰相上曰除非富弼也先公再拜曰陛下得人矣数日鏁院富文忠拜相数日先公再对上曰前日与卿议富弼作相果慰人望当麻出时朕遣十数小珰伏朝堂及麻出百僚皆曰好宰相朕喜累日卿有事无问如何但奏取来因谕曰卿在諌院日章疏有可以为朕规戒者一一录来要留观禁中先公再拜而出遂以谏疏稿悉上之
　　冯当世为枢宻使三司火神宗御右掖门视之顾近珰曰急促马歩司就近差两指挥兵士救之当世奏曰故事发兵须得枢宻院宣防内臣传宣发兵此事不可启上深然之即于榻前出宣付近珰而去神宗数嘉之时论以为得体
　　仁宗在春宫乘间时画马为戏内臣多乞之张文懿为太子谕徳亦从乞之上曰师父岂可与马也乃大书寅亮天地弼予一人八字以遗之文懿奏闻内中交贺要珰周怀政上尝戏为哥哥怀政走诣上乞书上大书曰周家哥哥斩斩时以为戏也其后文懿三入中书为相怀政竟处极刑
　　刘瑾元忠知真定入寺见僧坐禅以为不敬执赴有司僧告吏曰愿少憩供答吏可之僧即跏趺而化众甚异之他日有僧以事至府元忠急呼杖之且曰少缓即又坐化矣
　　王荆公领观使归金陵居钟山下出即乘驴予尝谒之既退见其乘之而出一卒牵之而行问其指使相公何之指使曰若牵卒在前听牵卒若牵卒在后即听驴矣或相公欲止即止或坐松石之下或田野耕凿之家或入寺随行未尝无书或乘而诵之或憩而诵之仍以囊盛饼十数枚相公食罢即遗牵卒牵卒之余即饲驴矣或田野间人持饭饮献者亦为食之葢初无定所或数歩复归近于无心者也
　　京师旧未尝食蚬蛤自钱司空始访诸蔡河不过升勺以为珍馔自后士人稍稍食之蚬蛤亦随而増盛其诸海物国初以来亦未尝多有钱司空以蛤防为酱于是海错悉塩以走四方
　　蔡君谟重乡物以子鱼为天下珍味尝遗先公多不过六尾云所与者不过谏院故人二三公耳今子鱼盛至京师遗人或至百尾由是子鱼之价减十倍
　　郭后之废也孔中丞道辅范文正而下论不已一日时相曰此事已然其将如何夫妇不容有间也万一复位公等能保后于上无他否诸公曰我之所议论也不知其他尔
　　仁宗将修东华门太史言太嵗在东不可犯也上批太史状曰东家之西即西家之东西家之东即东家之西太嵗果安在即日修之
　　禁中殿梁当易而才无适中者三司奏有大枋可截用之太祖皇帝批其状曰截你爷头截你娘头其爱物如此
　　诸纲有厨船今则为押纲厨船矣故事置厨船者为全纲诸船不得动火惟厨船造饭以给诸船一无火烛之虞二无盗米之
　　钱若水因撰昭应宫碑成赐之玉带上令服之而谢三日而止至今被赐者閤门以为例
　　太宗皇帝常欲自宰臣至侍从官等第赐带且批防曰犀近角玉近石金百炼百不变真寳也遂作笏头带以赐辅臣其余未及颁而上寝疾乃已奉宸库至嘉祐中尚有当日选择将赐犀带仁宗上仙赐从官为遗留者是也
　　钱公若水诣陈希夷留数日不得辞一日召钱至围炉见一僧据榻而坐希夷甚敬之希夷曰此子疑有仙骨僧顾视曰急流中引退者也钱公退问何人也希夷曰白阁道者后钱为枢宻副使时吕相端罢太宗眀日谓辅臣曰闻吕端命下哭泣不已钱公厉声曰安有此退语诸公曰我辈眷恋爵禄为上见薄如此遂力请罢先晋公之谪华州也一日召伯祖叔祖同诣陈希夷希夷不出户而接之坐乆不语忽问曰更有子乎晋公曰仲子在舍希夷曰召之及至门希夷出门迎顾先文正曰二十年太平宰相顾伯祖曰进士及第叔祖曰倚兄作官或问希夷曰此君鼻偏如何希夷曰今日拜相眀日鼻正又恳文正曰他日至此愿放此地租税其后卒如其言及真宗西祀汾隂文正以前言启之上即诏释云台观租税
　　蔡君谟始作小团茶入贡意以仁宗嗣未立而悦上心也又作曽坑小团嵗贡一斤欧阳文忠所谓两府共赐一饼者是也元丰中取拣芽不入香作宻云龙茶小于小团而厚实过之终元丰外臣未始识之宣仁垂帘始赐二府及裕陵宿殿夜赐碾成末茶二府两指许二小黄袋其白如玉上题曰拣牙亦神宗所藏至元祐末福建转运司又取北苑枪旗建人所作鬬茶者也以为瑞云龙请进不纳绍圣初方入贡嵗不过八团其制与宻云等而差小也
　　笏头金带惟见任执政前宰相乃赐之张文定造朝神宗始欲与王荆公同执政文定欲引进诸公与上意不谐又欲俾为枢宻使文定复请罢将官上曰其理如何文定曰兵行诡道若古人以十万号百万之类是也今五千人为一将出两将则敌知其万人尔上曰卿是不欲任事矣乃以宣徽使留视职文定辞上曰留卿非为此职时有访问及诸典故耳嵗余文定坚请去上甚眷眷及辞赐以笏头带且以前宰相礼遇之其后或以为例非始意也尝见宋次道云一日夜二鼔枢防张诚一以小纸批问前执政有无赐笏头带例次道答以无之不知其意在张公也
　　张文定自陈徙宋召入觐既见神宗御崇政殿将引诏眀日前殿引及见即召对赐坐啜茶上喻曰卿宿徳前殿始御靴袍所以昨日辍崇政引见退而喻阁门今后前执政官见日不以班次引前殿着于令
　　张文定与赵清献同除参知政事前此韩公绛除参知政事邵公亢除枢宻副使故事执政官以先后入为班次眀日立班韩次宰臣曽鲁公邵次韩文定又次之清献居下列上既坐复起屏后召阁门令张某次曽某韩某次张某赵某次韩某邵复居下列及对留文定曰早来班次可见朕意卿旧徳暂除参知政事为资级尔行且大用方六日而文定以忧去
　　文潞公守蜀一日宴饮夜深雪作诸卒辄毁马屋五间为薪指使入白潞公曰更毁五间与之酒竟不辍即谕取佗屋补之
　　庆歴中仁宗亲除先公欧阳文忠蔡君谟余安道四公为諌官先公实居其长三公曰公宰相子且不贫朝廷责之必不至岭外纵逺亦可行我辈踈逺且贫凡论事必其先之先公以为然当时号先公曰独打鹘三公曰一棚鹘云
　　仁宗初独听政范文正以进拟资叙班簿图上之兾暁上心使执政者不得越次欺罔执政以事危之遂谪知饶州诸公出饯语文正曰前黜已光今更光矣文正谑曰今囘光后囘光直待上牢了仲淹方是了期耶众大噱
　　庆歴中范文正富文忠韩忠献执政议斩边帅范文正力争之至论上前退之殿陛文忠厉声曰六丈无过待作佛文正曰上富春秋公等教上杀人行看劔在吾辈头上矣其后文忠忠献咸以为不及
　　张文懿为邓国公既致政还乡时范文正守邓置酒髙防军校皆命坐文懿既坐即据主席而客文正席中骇之文懿徐曰公知邓州蹔守此土耳老夫开国于此所以主席无嫌识者是之眀日文懿复置防挥金甚盛以帛三百端为文正夀时人荣之【右闻见近录】
　　进士张梦龙尝与家人悉卧病张病极觉神气冉冉自身出须臾有吏卒导至大官府立庭下上有被衣冠俨然而坐如王者问之曰张某也吏前趋白曰张某昨因父病曽刺心血和药当増福夀王者令亟遣之曰二人送之以归见其尸卧张惊知其死矣欲投其尸百方不能入二人曰我注生注禄判官也许我燃塔灯二座乃可入张惊诺二人去引一道士至二人曰九天司命也司命复问曰当许我一醮张请伺有力酬之司命唯唯乃持劔歩罡呪噀之际以劔割其腹而纳之恍然复苏【右甲申杂记】
　　乾道四年夏六月以同舍吴君一能本校闻见甲申二录所阙凡二十六事录如右从续记
　　从早罹中州之难不能保传家图籍之藏至于先世文集所自著书亦皆散逸穷处江海极力访求仅获一二如清虚先生平生诗文及论语传今不存而蘓黄秦三公所为序照映方来犹可考也隆兴改元始得先生杂记三编于向氏乃令二子淹涵各录一卷且手抄末篇合为一帙而藏之书中所记元丰间为中书检正与闻天章议官制除目者则从之大父尚书公也四月甲戌四眀西溪三近堂从曽孙从谨识







　　南游记旧【曽纾】
　　铁面御史
　　庆歴中贾昌朝镇北都因奏韩魏公治恩冀河流断赵征村冈势不利国致皇嗣未立仁宗即中日批付侍御史知杂吴中复亟徃按治一日受内降至七对中复固请对及既对以所授内降面乞尽付中书门下行出乃敢奉诏初甚咈吴固争不已乃从时人谓之鉄面御史
　　文臣陪扈
　　旧制游幸宴赏惟学士陪扈太宗好文艺诏知制诰并扈从唯吊丧问疾不赴
　　撩头牒
　　掖垣牒御史台连字俗谓之撩头牒自李宗谔始中丞吕文仲论奏不当宗谔引台阁故事复奏云宰相政事堂礼上两省官谒于堂上中丞率百官班于堂下葢两省客长言尊则位居四辅叙位则礼絶有司今御史以掖垣近司使同守监统摄乱堂阶等威之分侮黩宪章讥诮中外朝廷真宗让之从自定为例
　　蛾眉班
　　中书门下班分东西向谓之蛾眉班自王溥始溥罢相归班
　　锦帐嫁女
　　王介甫以次女适蔡卞吴国夫人吴氏骤贵又爱此女乃以天下乐晕锦为帐未成礼而华侈之声已闻于外神宗一日问介甫云卿大儒之家用锦帐嫁女甫谔然无以对归问之果然乃舍之开寳寺福胜阁下为佛帐眀日再对皇惧谢罪而已
　　兄弟互草制
　　熙宁中韩子华自邓州再入相韩持国方在翰苑遂当制缙绅荣之元丰中官制行曲阜公除天官南丰先生为西掖行词元符末鲁公拜相曲阜以学士草制曲阜对便殿以亲嫌辞上云禁中已捡见韩准故事乃批防兄弟迭居词禁兄行弟词弟草兄制是日以天宁前一日枢宻院罢散斋筵鲁公押筵曲阜居席面防彻宣名鎻院鲁公拜相荣耀一时又非韩氏之比
　　蔡京一屠沽
　　南丰先生病中介甫日造卧内因邸报蔡京召试介甫云他如何做得知制诰一屠沽耳又云除修注告词是子固行当时便当论缴时南丰已病革颔之而已
　　祖述
　　永州张子发秀才云昔人皆有所祖述如廉颇慕蔺相如近世如韩持国祖述宴公之类蔡京祖述盛坊使丁仙现无所不为以取人主一解顔而已
　　本末相戾
　　绍圣中瑶华既废判正仪同宗景乃乞以妾杨氏为夫人乞免宣系及不召媒保中批依所乞许冲元在中书遂依已得指挥过门章子厚大怒向责冲元云小白葵丘之盟诫诸侯以妾为妻者天下共诛之惇头可得此命不可下翌日极陈罢宗景司仍夺仪同时论佳之以为得防防杜渐之意后三年乃乞建立元符至托以东朝之命自草诏捡何本末相戾也
　　词防
　　李端愿宫保文和长子治园池延賔客不替父风毎休沐必置酒髙防延侍从舘阁率以为例至人分寝阁什物供帐皆不移具元丰中防佳客坐中忽学士将鎻院孙巨源适当制颇快不欲去李饬侍妾取罗巾求长短句巨源援笔欲书从者告以将掩门矣草作数语云城头尚有三咚鼓何须抵死催人去上马苦怱怱琵琶曲未终囘头肠断处却更廉纎雨漫道玉为堂玉堂今夜长李邦直在坐颇以卒章非佳语巨源是夕得疾于玉堂后六日卒
　　二事自慰
　　黄寔自言平生有二事元丰甲子为淮东提举常于除夜泊汴口见蘓子瞻执杖立对岸若有所俟归舟中以杨州厨酿二尊雍酥一奁遗之后十五年为发运使暑泊清淮楼见米防衣犊鼻自涤研于淮口索箧中一无所有独得小龙团二饼乃遣人送之趂其涤砚来此有此二事颇自慰云













　　山居新语【王瑀】
　　蒙古祷雨
　　蒙古人之祷雨者非若方士惟取净水一盆浸石子数枚而已其大者若鸡卵小者不等然后黙持宻呪将石子淘漉玩弄如此良乆辄有雨石子名曰鲊答乃走兽腹中所产狗牛马者最妙
</div>
    <div class="pagination">
<a href="说郛_page219.html">上一页</a><span>...</span><a href="说郛_page215.html">215</a><a href="说郛_page216.html">216</a><a href="说郛_page217.html">217</a><a href="说郛_page218.html">218</a><a href="说郛_page219.html">219</a><span class="current-page">220</span><a href="说郛_page221.html">221</a><a href="说郛_page222.html">222</a><a href="说郛_page223.html">223</a><a href="说郛_page224.html">224</a><a href="说郛_page225.html">225</a><span>...</span><a href="说郛_page221.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
