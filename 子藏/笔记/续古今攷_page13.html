<!DOCTYPE html>
<html>
<head>
    <meta charset="UTF-8">
    <title>续古今攷 - 第 13 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续古今攷 - 第 13 页/共 21 页</h1>
    <div class="content">

　　古今攷卷二十五
　　钦定四库全书
　　古今攷卷二十六
　　元　方囘　续
　　张苍为计相
　　史记将相名臣年表髙六年于相位书张苍为计相索隠曰主天下书计及计吏东莱列传书曰苍以代相迁为计相一月更以列侯为主计四嵗是时萧何为相国而苍乃自秦时为柱下御史明习天下图书计籍又善用算律歴故令苍以列侯居相府主郡国上计者师古曰专主计籍故号计相又曰去计相之名更号主计又曰柱下居殿柱之下若今侍立御史矣
　　紫阳方氏曰史记张丞相传以六年中封为北平侯食邑二千户迁为计相文頴曰能计故号计相计相之名初见于此后无其比以史文攷之为计相一月而改名主计索隠谓权时立号是也为主计凡四岁出为淮南王长相也以列侯居相府尊之故与萧何等也
　　附论史记萧曹五世家
　　紫阳方氏曰史记世家三十而萧相国曹参留侯陈丞相綘侯周勃以汉初大功臣五人各居其一张丞相苍虽寿考以功名终不与焉但为传张耳陈余魏豹彭越黥布淮隂侯韩信卢绾田儋樊郦胜灌陆俱为传或称姓名或称官或称双姓踈中有密孟坚汉书虽密而踈子长不为吴芮作传然称忠着令则书之王陵周昌赵尧任敖申屠嘉并无传朱建亦无岂心少之乎最后为傅寛靳歙周緤传称傅靳蒯成初谓蒯通细观乃蒯成侯周緤取其笃厚忠直军乍利乍不利终无离上心葢凶悍智诈如羣反叛及蒯通之徒子长所不与也二十九卷刘敬叔孙通后皆文景时人矣汉书娄敬赐姓为刘不当仍书娄
　　附论史记外戚世家
　　紫阳方氏曰史记外戚世家索隠曰外戚纪后妃也后妃亦代有封爵故也汉书则编之列传王隠则谓之纪而编诸列传之首囘于文选注中见有王隠汉书晁公武读书志无之则亡矣东汉书范晔作皇后纪世人讥之葢范煜又本于王隠耳囘谓子长既作吕后本纪则外戚世家无可书者子长笔端竒逸其序云自古受命帝王及继体守文之君非特内徳茂也葢亦有外戚之助焉此古文法也先引夏殷周三代兴放杀禽之所本次引易诗书春秋简而不踈下文礼之用唯婚姻兢兢夫乐调而四时和由礼入乐其説深妙乃后归之于命其序妙甚至序皇后事则太史公曰秦以前尚略矣其详靡得而记焉【只此二句髙甚】汉兴吕娥姁为髙祖正后男为太子【只如此説将去妙汉书髙后纪荀恱曰讳雉师古曰字娥姁史汉不书帝及后讳具注中】及晩节色衰爱弛而戚夫人有宠其子如意几代太子者数矣及髙祖崩吕后夷戚氏诛赵王如意而髙祖后宫唯独无宠踈逺者得无恙吕氏长女为宣平侯张敖妻敖女为孝惠皇后【索隠曰皇甫谧云名嫣】吕太后以其重亲故欲其生子万方终无子诈取后宫人子为子及孝惠帝崩天下初定未乆继嗣不明于是贵外家王诸吕以为辅而以吕禄女为少帝后欲连固根本牢甚然无益也髙后崩合长陵【骃案闗中记曰髙祖陵在西吕后陵在东帝后同茔则为合不合陵也诸陵皆如此】禄产等惧诛作乱大臣征之天诱其统【一作衷】卒灭吕氏唯独置孝惠皇帝后居北宫迎立代王是为孝文帝奉汉宗庙岂非天耶非天命孰能当之囘谓此乃子长自为一段议论若叙事则吕后纪尽之矣囘尝着咸徳事略书咸淳徳祐十二年事如史汉唐书纪之状别为诸臣上及朱文公吕成公张宣公二陆及欲为理庙十六相传未完贾似道传三大册三卷拟王莽或借纪若传读之谓叙事少自作文多非史体然囘读太史书自作文议论其事者贯串纪传中不可以春秋之笔例之也左传有君子曰公谷自为问答乃皆自为之文附书诸此
　　附攷史记不得为无失三段
　　附论东莱大事记是处二段
　　紫阳方氏曰子长史记不得为无失其先黄老后六经进奸雄退处士崇势利羞贫贱孟坚讥之晁公武读书志为释其所以然代子长之过而明其心可也囘所见其失之大者书于此他别攷
　　陈涉不当为世家起闾左庻屯长王六月而为其御庄贾所杀汉书为传世家虽子长自我作古以其有诛秦之功血食至子长之世然不足言也非公侯之比何必以世家尊之吴广假王始见此韩信之所援也
　　项羽不当为本纪羽割天下分王违懐王之约众心不服又弑义帝卒以此亡汉书同陈胜为传是何以纪为史记髙祖本纪第八次项羽本纪之后髙祖上不书汉字踈也吕后本纪第九无惠帝纪何也索隠曰吕太后本以女主临朝自孝惠崩后立少帝而始称帝正合附惠纪而论之不然或别为吕后本纪岂得令没孝惠而独称吕后本纪合依班氏分为二纪焉囘谓索隠説是也吕后纪中书孝惠元年十二月至七年秋八月崩九月辛丑乃后书太后称制为六年至八年秋九月崩分为两纪何不可无孝惠是无君也若少帝无其名合于髙纪中书曰少帝元年吕太后称制孟坚书惠帝皇后无子取后宫美人子名之以为太子子长全不书但曰太子即位为帝而已岂非踈乎却于外戚世家吕娥姁事中书云吕太后诈取后宫人子为子尝以马班书味之后宫美人子亦惠帝庻子但非张皇后所生子耳立为少帝吕后废之后羣臣诛灭之第曰继嗣不明亦何辜哉偶有感并书之
　　吕东莱大事纪书楚义帝元年冬十月刘邦至灞上秦王子婴降是年秦二世三年之后嵗在乙未史记汉书俱书汉元年惟东莱此书古今学者未之及也其实楚懐王遣沛公入闗主从约沛公与项羽皆懐王之臣耳沛公十月先至灞上降秦婴项羽后至十二月也使人还报懐王懐王曰如约谓先入闗者王之之约也不以项羽强而挠焉可谓英主矣项羽怨而阳尊为义帝又从而弑之然秦之亡实义帝主约东莱所书虽荀悦汉纪温公通鉴皆不及也
　　子长孟坚二纪皆于髙帝至灞上之年书汉元年然未全有天下义帝已死刘项方争丙申之嵗东莱并书【汉髙皇帝二年西楚霸王二年】以至四年戊戌终明年己亥十月始书汉太祖髙皇帝五年是年十二月项羽灭也去今己亥一千五百年矣方囘书此心诚服吕成公之有识也秋九月匈奴围韩王信于马邑信降匈奴
　　吕东莱书曰秋匈奴冒顿围韩王信于马邑九月信以马邑降匈奴与匈奴南攻晋阳至太原解曰信虽失职守邉然舍晋阳内地之安而请治马邑亦非偷惰者也髙祖猜怒廹蹙之使其以国外叛为敌乡遂有平城之围自是匈奴轻汉为世大患阅百年而未息虽冒顿方兴邉吏莫能枝梧茍非信啓其端宼贼亦未必如是之甚也然则人主心量不宏所系岂少哉　紫阳方氏曰韩王信传秋匈奴冐顿大入围信信数使使求和解汉发兵救之疑信数间使有二心上赐信书责让之曰专死不勇专生不仁宼攻马邑君王力不足以坚守乎安危存亡之地此二者朕所以责望于君王囘谓髙帝猜怒廹戏之者此书也信得书恐诛因与匈奴约共攻汉马邑降之胡击太原时汉使在其间信之遣使奏而后遣可也然髙祖猜疑奏亦不免于怒此二岁叛者三起臧荼也利几也韩王信也实未反而被告者一遂执之韩信也
　　髙帝七年冬平城白登之围【在十月受朝之后聫书汉王信事不得不先】
　　史记匈奴列传汉书改一二字今书史记语子此匈奴得信因引兵南逾句注攻太原至晋阳城下髙帝自将兵往击之防冬大寒雨雪卒之堕指者十二三于是冒顿佯败走诱汉兵汉兵逐击冒顿冒顿匿其精兵见其羸弱于是汉悉兵多步兵三十二万北逐之髙帝先至平城步兵未尽到冒顿纵精兵四十万骑围髙帝于白登七日汉兵中外不得相救饷匃奴骑其西方尽白马东方尽青駹马北方尽乌骊马南方尽骍马髙帝廼使使间厚遗阏氏阏氏乃谓冒顿曰两主不相角今得汉地而单于非终能居之也乃解围之一角于是髙帝令士皆持满传矢外乡从解角直出与大军合天下歌之曰平城之下亦诚苦七日不食不得彀弩
　　白登平城地名
　　史记匈奴传平城徐广曰在鴈门汉书韩王信传上遂至平城上白登服虔曰台名去平城七里如淳曰平城旁之髙城若丘陵也师古曰在平城东山上去平城十余里今其处犹存服説非也东莱曰平城汉晋属鴈门郡后魏道武都平城置司州代尹孝文迁都洛阳改代尹曰万年尹后周改曰云中县隋开皇初改曰云内属马邑郡唐贞观十四年以为云州天寳元年改为云中郡
　　平城陈平竒计
　　汉书陈平传平从击韩王信于代至平城为匈奴所围七日不得食髙帝用平竒计使单于阏氏解围以得开髙帝既出其计秘世莫得闻又曰凢六出竒计　紫阳方氏曰史记陈丞相世家书之以防军中尉从军攻反者韩王信于代卒至平城此数语来歴分明卒至二字亦好围以得开上无解字裴骃注按桓谭新论此防乃薄陋拙恶故隠而不泄陈平往説阏氏阏氏言于单于而出之彼陈平必言汉有好丽美女为道其容貌天下无有今困急已驰使归迎取欲进与单于单于见此人必大爱好之则阏氏日以踈逺不如及其未到令汉得脱去去亦不持女来矣阏氏妇女有妬媔之性必憎恶而争去之此説简而要刘子骏闻吾言乃称善焉裴骃又谓汉书音义应劭説此事大指与桓论略同不知是应全取桓论或别有所闻乎今观桓论似本无説囘读常徳府汉书云陈平秘计应劭曰陈平使画工图美女间遣人遗阏氏师古曰应氏之説出于桓谭新论以意测之非记传所説也
　　附匈奴攷　匈奴名始见史记
　　紫阳方氏曰史记秦本纪秦孝公二十四年卒子惠文君驷立车裂商鞅十年张仪相秦十四年更名元年七年【囘曰十四年更加七年则在位二十年也】韩赵魏燕齐帅匈奴去攻秦
　　匈奴名始见周慎靓王三年
　　东莱大事记书周慎靓王三年蘓秦约楚齐赵韩魏燕帅匈奴伐秦楚懐王为从长攻函谷闗秦出兵击六国皆败走解题曰匈奴之名始见于此合六国之众又益以匈奴出师可谓盛矣贾生曰诸侯尝以十倍之地百万之众仰闗而攻秦秦人开闗延敌九国之师逡廵逃遁而不敢进葢谓此也　紫阳方氏曰周慎靓王定即位之年辛丑三年癸卯前乎此周威烈王甲午二十三年戊寅入通鉴于是有安王骄二十六年止乙巳烈王喜七年止壬子显王扁四十八年止庚子其二十三年乙酉孟子见梁惠王其四十四年丙申诸侯毕王此数年九国伐秦去通鉴之始八十六年矣梁惠王死梁襄王死哀王立矣是为秦文惠君后称惠王前十三年而二十一年更为元年之七年也秦纪书七年乐池相秦韩赵魏燕齐楚匈奴共攻秦秦使庻长疾与战修鱼虏其将申差败赵公子渴韩太子鱼斩首八万二千以六国表攷之于秦书五国共击秦不胜而退又书魏哀王元年击秦不胜韩宣惠王十五年击秦不胜赵武灵王八年击秦不胜楚懐王槐十一年击秦不胜燕哙王三年击秦不胜齐湣王地六年不书此四字而秦纪有齐在其中纪不书楚皆刋本之缺欤东莱谓此年蘓秦始为合从未几解散至是再申前约而攻秦则一年两举也攷蘓秦传不得其説候检战国策攷
　　周慎靓王三年癸卯再见癸卯得一百二十年汉髙祖之六年也匈奴之名始见于慎靓王之癸卯六十二年甲辰而秦亡周一百一十二年而汉灭秦髙祖五年有天下七年而遇匈奴之困匈奴之强恰一百二十年矣蘓秦合从如此其盛而败者东莱谓以楚懐王之昏弱为盟主蘓秦之反覆而约诸侯张仪又在魏阴为秦用安能有济是也囘谓春秋时魏綘建和戎之防戎狄杂处中国至战国时皆亡矣蘓秦何故引匈奴之师驱驰中原而生其心耶所谓九国是时有周宋鲁卫中山代诸小国也
　　史记李牧传见匈奴
　　史记亷颇蔺相如列传后附李牧传而无有其目李牧者赵之北邉良将也常居代鴈门备匈奴【云　云】选车得千三百乘骑万三千匹百金之士五万人彀者十万人破杀匈奴十余万骑灭防褴【都甘路谈反胡名也】破东胡降林胡单于奔走
　　紫阳方氏曰单于之名见此中国少马蘓秦説云六国多者骑万匹耳而匈奴动千余万骑而北汉合为一家强矣哉
　　史记秦始皇本纪见匈奴
　　史记秦始皇本纪二十六年初并天下三十六年以适遣戍西北斥逐匈奴自榆中【徐广曰在金城】并河以东属之阴山【徐广曰在五原北】以为三十四县城河上为塞又使恬渡河取髙阙陶山北假中【晋灼曰王莾传云五原地北假废壤直谷假地名也索隐曰髙阙山名北假地名近五原】筑亭障以逐戎人徙谪实之初县三十四年适治狱吏不直者筑长城
　　史记世家赵武灵王初胡服骑射【匈奴列传秦昭王始筑长城拒胡】
　　史记赵世家第十三赵武灵王雍其父曰赵肃侯语与秦孝公啇鞅同时七年筑长城二十四年武灵王立八年五国相王赵独否谓己曰君与秦武王昭王同时十九年谓楼缓曰今中山在我腹心北有燕东有胡西有林胡楼烦秦韩之边而无彊兵之救曰吾欲胡服楼缓善之又曰虽驱世以笑我胡地中山吾必有之于是遂胡服　紫阳方氏曰匈奴即胡也林胡楼烦亦胡别种也蘓秦传其説燕王谓北有林胡则匈奴是时未全有北土武灵王即位八年六国合从与匈奴共伐秦不胜而退见胡服骑射之轻剽故效之攷胡字之始史记匈奴列传秦缪公时皆称戎其东有林胡东胡之戎秦昭王灭义渠有陇西北地上郡筑长城拒胡下文云战国七三国邉于匈奴匈奴专胡名始此
　　图书亡秦者胡
　　史记始皇纪三十二年燕人卢生入海还而以鬼神事因奏录图书曰亡秦者胡也郑曰胡胡亥秦二世名也秦见图书不知此为人名反备北胡三十二年西北斥逐匈奴详见恬传　紫阳方氏曰恬传秦已并天下使将三十万众北逐戎狄戎也狄也夷也胡也通称歆书又曰胡虏也图书世以为防不知始于何时河出圗洛出书开八卦九畴文字垂万世道之见于器者也区区兴亡有物司之何也周卜世三十卜年八百龟鑚以火以其烈坼之文观攷休咎然不知预为之书如汉大横庚庚予为天王谁实攅造
　　史记汉书匈奴传先后同异
　　史记匈奴列传至天汉四年贰师将军降匈奴止而汉书天汉四年但书贰师将军李广利因杆将军公孙敖游击将军韩説强弩都尉路博徳之出及书广利与单于战于湖水上连日敖与左贤王战不利皆引还如贰师之降巫蛊之变孟坚皆不书何也孟坚匈奴传分上下上篇书至宣帝神爵四年下篇始呼韩邪单于至更始二年终子长賛简短不满于武帝之将相曰彼已将率曰孔氏着春秋隠桓之间则章至定哀之际则防意可见矣孟坚賛贬驳董仲舒大甚匈奴自唐虞以上巳有山戎玁狁萱粥而其先及夏后氏之苖裔曰淳维其甚盛也以刘项相持而冒顿复恬之所侵地鸣镝之俗并为一家故也
　　匈奴单于名数
　　头曼单于　不胜秦北徙十余年恬死诸侯畔秦与中国界于故塞自淳维至头曼千余岁
　　冒顿单于　鸣镝弑父　灭东胡　五月大防龙城秋马肥大防蹛林围髙祖白登刘敬和亲遗髙后书易其所无
　　遗文帝书天所立匈奴大单于和亲　死子稽粥立
　　老上稽粥单于　文帝复遣宗女为阏氏　中行説为患
　　十四年十四万骑入萧闗再和亲　天地所生日月所置大单于
　　军臣单于　老上子　景帝立呉楚反赵王遂合谋入邉破复和亲无大防武帝立和亲　马邑人聂翁壹佯卖马邑十万骑入武州塞汉伏兵三十万马邑傍单于觉去诛王恢　卫霍屡出幕南无王庭然子长心薄此二人
　　伊稺斜单于　十三年死无可书
　　乌维单于　元鼎三年立　武帝始廵郡县　勒十八万郭吉死留不遣亦不为防立十年死
　　乌师庐单于　立号为儿单于　没浞野侯破奴二万骑三嵗死子少立季父乌维单于之弟
　　呴黎湖单于　立太初三年　一嵗死其弟立且鞮侯单于　武帝诏髙皇帝遗朕平城之忧太初四年也汉天子我丈人行中郎将蘓武使　李陵降
　　狐鹿姑单于　且鞮侯长子　太始元年与弟相让而立　母病　以言屠贰师祠社武帝崩　匈奴孕重堕防孕重懐妊也堕落也防音读败也罢音疲罢极困也匈奴为汉兵所苦如此故常欲和亲死子少欲立弟卫律与母颛渠阏氏诈矫单于
　　令立其子壸衍鞮单于始元二年衍鞮单于　穿井筑域治楼藏谷壸归蘓武马宏希复犯塞　单于击乌桓赵充国言便　霍光从范明友言击匈奴既后乃击乌桓破之匈奴恐宣帝立发五将军与乌孙五万骑共二十余万伐之匈奴遂衰弱立十七年死
　　虗闾权渠单于　立弟也地节二年　将十万骑出塞赵充国备之不敢入　神爵二年死
　　握衍拘鞮单于　立乌维单于耳孙也　日逐王与有隙降汉立二嵗暴虐杀伐国中不附姑息姑夕左地贵人共立稽侯防为呼韩邪单于
　　呼韩邪单于　发龙地兵击握衍昫鞮单于兵败自
　　杀神爵四年也
　　右汉书匈奴传上参史记书一半凡十四单于髙帝至宣帝之世而五单于争立
　　屠耆单于　呼韩邪令右贤贵人杀右贤王遂共立日逐王薄胥堂为屠耆单于发兵袭呼韩邪败走之居单于庭呼揭王讃右贤王欲自立屠耆杀右贤王
　　呼揭单于　以呼揭王自立
　　车梨单于　以右奥鞬王闻之即自立
　　乌籍单于　以乌籍都尉自立凡五单于
　　当是时屠耆单于强自将东击车棃单于使都隆寄击乌籍单于车棃乌籍皆败西北走与呼揭单于合兵乌籍呼揭皆去单于之号并力尊辅车棃单于于是仅有三单于屠耆单于闻之四万骑分屯东方备呼韩邪四万骑自将击车棃单于单于败西北走屠耆防西闟敦地【闟音蹋敦音顿】明年呼韩邪单于西袭屠耆屠耆将六万骑击呼韩邪战败屠耆单于自杀于是仅有二单于都隆寄与屠耆少子亡归汉车棃单于亦降呼韩单于于是但存一呼韩邪单于李陵子复立乌籍都尉为单于呼韩邪捕斩之乃后单于庭萧然众才数万人
　　国振单于　屠耆单于从弟以休旬王自立在西邉郅支骨都侯单于　以呼韩邪兄左贤王呼屠呉斯自立在东邉于是又有三单于后二年国振单于东击郅支单于郅支与战杀国振于是仅存两单于郅支并国振兵进攻呼韩邪呼韩邪败郅支都单于庭后四青都坚昆入康居甘延寿陈汤斩之
　　伊利目单于　以屠耆单于小弟自立郅支单于欲西攻右地道逢合战郅支杀之
　　呼韩邪单于　甘露三年朝汉天子于甘泉宫有上渭桥称万岁之盛事元帝即位转云中五原谷二万斛给焉郅支既诛竟寜死年复入朝元帝以后宫良家子王嫱字昭君赐单于呼韩邪请罢邉备愿保塞上谷以至炖煌郎中侯应以为十不可王昭君号寄胡阏氏生一男伊屠智牙师为右日逐王呼韩邪立二十八年死建始二年也
　　复株絫若鞮单于　呼韩邪单于大阏氏之子雕莫陶渠也复妻王昭君生二女河平四年入朝立十岁鸿嘉六年死
　　搜谐若鞮单于　复株絫弟元延二年朝未入塞死车牙若鞮单于　搜谐弟立四岁绥和元年死乌株留若鞮单于　车牙弟嚢知牙斯也皆呼韩邪子也夏侯藩説王根求张掖郡遂入汉地单于却之建平五年愿朝哀帝被疾羣臣谓可且勿许黄门郎扬雄上书諌元寿二年来朝旧从者二百余人今许五百余人平帝初王莽秉政不得二名风令改嚢知牙斯为知莽簒更故印文匈奴单于玺为新匈奴单于章分匈奴为十五单于招诱呼韩邪单于诸子欲以次拜之右犂汗王咸咸子豋助三人至胁拜咸为孝单于助为顺单于而匈奴不服矣咸亡归助死以登代为顺单于莽后斩之乌株留单于立二十一岁死咸立
　　乌累若鞮单于　即咸也匈奴谓若鞮为孝见汉帝仁孝慕之莽易匈奴为恭奴单于为善于咸立五
<子部,杂家类,杂考之属,续古今攷,卷二十六>嵗天凤五年死
　　呼都而尸道臯若鞮单于　乌株留单于子也莽不道又强立匈奴当其名者为须卜单于欲出大兵以辅立之防汉兵诛莽更始二年陈遵使匈奴更始败絶书
　　紫阳方氏曰汉书匈奴传下又有十二单于王莽所立非匈奴正统汉以数十世之力服匈奴于外而以一元帝六王后败于其内莽簒而匈奴絶乃后光武中兴事入后汉共二十六单于而其有才者冒顿也老上也军臣也且鞮侯也呼韩邪也乌珠留若鞮嚢知牙斯者也凡六主北汉之雄而或善于战或智于谋者也汉髙祖失之于白登而能用刘敬和亲之策吕后凶婪败灭家族而能屈己答不逊之书是时萧曹张平勃有谋臣焉景帝待匈奴无所闻七国之变匈奴兵在其间而不能逞汉有人焉一周亚夫是也武帝初用聂壹王恢之计已大缪矣所当者七单于惟军臣单于觉马邑之诈且鞮侯单于留蘓武降李陵才足当汉余五主为卫霍所苦二人者庸将也而五人者亦庸君也武帝之失多矣惟文帝宣帝所以待匈奴无遗策和亲征伐并用然文帝难而宣帝易文帝值其盛而宣帝当其衰也元成哀平坐享安静之福主弱臣强内根已蠧呼韩邪借宣帝以自完见元成哀三帝之不竞岂不心少之乎嚢知牙斯亦岂不知王莽之不道汉方富强甚盛而匈奴衰弱不能振耳不然叛去而侮中国必矣大抵汉武有雄才而无贤相真将幸而所遇之敌皆疲薾之匈奴也昭帝时霍光亦不才乌桓之师赵充国之説事用范用友之言本无逺识虽挟振主之威终于灭宗者见不明也尚有余论姑且走笔记之于斯
　　刘敬使匈奴谓不可击
　　髙帝至晋阳闻韩王信与匈奴共击汉上大怒使人觇匈奴使者十軰莱皆言匈奴可击上使刘敬复往还报曰两国相击此宜矜夸见所长今臣往徒见羸瘠老弱此必欲见短伏竒兵以争利不可击也汉兵三十余万兵业已行上怒械系敬广武遂至平城围帝白登七日然后解帝至广武赦敬斩前使十軰言可击者紫阳方氏曰善乎刘敬之觇国也而前使十軰何其愚也项羽以勇困髙帝髙帝以智败项羽今者髙帝乃以勇轻冒顿冒顿欲以智困髙帝耶韩王信之反恐诛逃死引匈奴入冦恃其强也而不虞髙帝之自将信不败何待匈奴亦不虞髙帝之卒至而冒顿之心乃恃髙汉祖一着冒顿骑兵三十万髙帝步兵三十万骑兵少冒顿诱至髙帝乗其兵未尽集一举而包之上策也幸而陈平秘计得行又以王黄失约冒顿听阏氏之言解围而去使其从刘敬之説焉得有此
　　斩前使十辈
　　沙随程氏曰兵法遣间贵用上智以帝之明逹少长兵间顾不足以知匈奴之情虽刘敬献忠反遭械系然则向之所遣使十辈特知有所不及耳帝不度其才而遣之固已非矣又皆处之极刑寛仁爱人之资独蔽于此耶
　　出竒计马邑下史记是汉书非
　　紫阳方氏曰汉书张良传良从上击代出竒计下马邑史记世家作出竒计马邑下葢髙帝击韩王信张良亦在军中出竒计于马邑之下则不特陈平也孟坚误防子长意改书为下马邑殊不然
　　刘敬和亲之防
　　刘敬对髙帝冒顿杀父代立妻羣母以力为威未可以仁义説也陛下诚能以适长公主妻之必慕以为阏氏生子必为太子代单于冒顿在固为子婿死则外孙为单于岂尝闻外孙敢与大父抗礼者哉兵可无战以渐臣也吕后泣不能遣长公主取家人子名为长公主妻单于使刘敬往结和亲约
　　紫阳方氏曰冒顿杀父而望其以子婿臣汉先儒虽不然刘敬之言然自此匈奴少入宼终汉之世和亲征伐一起一伏頼以永乆囘谓古之立国必有敌两国相当两主两相皆贤两存之势也主不敌相不敌一存一亡之势也髙帝髙后文帝与冒顿老上军臣单于萧曹张平勃之为将相足与匈奴为两存之势髙帝能从刘敬之筞恢白登报复之心髙后能聼季布之言孙答孤居之书岂非大臣有谋乎文帝宣帝君臣足当单于有余武帝更七单于五不才故以庸将卫霍之徒陵轹之元成哀平似不足当呼韩邪单于而匈奴衰矣故来朝汉此天下之势也中国之于外国不过和战并用彼欲和与之和子女玉帛何计数十万骑入防百万女子玉帛为虏此不之痛而乃彼之惜耶彼来战与之战不穷追逺讨防之出境即细栁之屯有以待之也端平之事囘所不晓史嵩之主和郑清之主战捐币而和币不足惜入境而战战不必出且和且战曲不在我足矣伊埒穆苏二十七人辛丑之书嵩之不答过矣逊辞谢之如吕后可也天所立大单于又有天地日月之号不可较也存国可也屈己何伤赵范赵葵全子才三京之师清之无识以误国彼未尝先犯我而以弱抗强以数世积之一朝弃之何也丙申以后蜀帅非人襄淮诸阃亦皆具才尔清之之罪又浮于嵩之矣是时江南士大夫有三字曰和曰战曰守囘谓且和且战则可以战为守则可既不能和又不能战清埜坚壁而谓之守亡之道也可以战何惜一战能战而后能守孤其城闭其门郊野閴乎无人不设伏于险阻不乘夜以攻刼由江及淮荡然坦涂其亡也多矣况以不读书之贾似道辅咸徳之九五其何以当之哉
　　右平城事在七年冬十月受朝之后韩王信之变在六年秋九月事欲见首尾则不得不移后事于



　　古今攷卷二十六
　　谨案卷二十六第二十七页后六七行伊埒穆苏旧作月吕蔑思今改










</div>
    <div class="pagination">
<a href="续古今攷_page12.html">上一页</a><span>...</span><a href="续古今攷_page8.html">8</a><a href="续古今攷_page9.html">9</a><a href="续古今攷_page10.html">10</a><a href="续古今攷_page11.html">11</a><a href="续古今攷_page12.html">12</a><span class="current-page">13</span><a href="续古今攷_page14.html">14</a><a href="续古今攷_page15.html">15</a><a href="续古今攷_page16.html">16</a><a href="续古今攷_page17.html">17</a><a href="续古今攷_page18.html">18</a><span>...</span><a href="续古今攷_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
