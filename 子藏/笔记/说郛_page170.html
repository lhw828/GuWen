<!DOCTYPE html>
<html>
<head>
    <meta charset="UTF-8">
    <title>说郛 - 第 170 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 170 页/共 601 页</h1>
    <div class="content">　　元符末巨公为太学博士轮对建言比因行事太庙冠冕皆前俯后仰不合古制诏行下太常寺中奏云自来前仰后俯必是夲官行礼之时倒戴之误哲宗顾宰臣笑云如此岂可作学官可与一闲散去处改端王府记室参军未几端邸龙飞风云感防至登宰席宠禄光大震耀一时祸福倚伏有如此者
　　李汉老邴少年日作汉宫春词脍炙人口所谓问玉堂何似茅舍疎篱者是也政和间自中书省丁忧归山东服终造朝举国无与立谈者方怅怅无计时王黼为首相忽遣人招至东阁开宴延之上坐出其家姬数十人皆絶色也汉老惘然莫晓酒半羣唱是词以侑觞汉老私窃自欣除目可无虑矣甚大醉而归又数日有馆阁之命不数年遂入翰苑
　　江纬字彦文三衢人元符中为太学生徽宗登极应诏上书陈大中至正之道言颇剀切上大喜召对称防赐进士及第除太学正自此声名籍甚陆农师为左丞以其子妻之政和末为太常少卿蒙上之知将有礼簉之命时陆氏已亡再娶钱氏秦鲁大主女也偶因对奏毕上忽问云闻卿近纳钱景臻女为室亦好亲情言讫防笑是晚批出改除宗正少卿彦文知非美意即丐外出知处州由是遂摈不复用
　　明清挥麈余话载马伸首乞立赵氏事后询之游诚之凡言与前辈説有异同者今重録其所记于后靖康初秦桧为中丞马伸为殿中侍御史一日有人持文字至台云北军前令推立异姓来未及应语之间马遽云此天位也人情安得而易舍立赵氏其谁立秦始入议状连名书之已而二帝北狩秦亦陷彼独马公主台事排日以状申张邦昌状云伏覩大金太宰相公权主国事未审何日复辟谨具申太宰相公伏乞指挥施行至康王即位日乃止有门弟子何先者邵武人字太和嘉王榜登第少师事马公其后秦桧南归擅立赵氏之功归已尽掠其美名取富贵位极公槐势冠今古何公常太息其师之事湮没欲辩明其忠每引纸将书辄为其子所谏以谓秦方势焰震主岂可蹈危机掇家祸然何公私自为马公行状一通常在也绍兴甲戌以左朝奉郎任辰州通判将满一夕忽梦马公衣冠相见与语如平生亲既寤喻其子曰马先生英灵不没赍恨九泉如此有意属我乎挂其遗像哭之其子镐哀劝不从因告其父曰俟斯人死上之未晚太和曰不然万一我先死瞑目有余恨后日当受代即手书一状闻于朝其词尤委曲回互但云自太师公相防彼之后独殿中侍御史马伸排日以复辟事申邦昌云云且以所作行状缴纳乞付史馆立传以旌其忠入马递驰逹然后解组以归秦得之怒凡一路铺兵悉遭痛治仍下廷尉追捕何公甚急狱吏持文移至邵武而太守张姓者惊愕罔措就坐得疾越翌日始苏扶掖至防事才啓封视牒则所追者左朝奉郎何先也方遣吏往村落追赴以行既对吏而柏台考吏已先在棘寺但谓靖康虽有马伸为殿院未尝闻有此状也令台吏勒军令状棘寺以上书不实拟降一官罢前任思陵重违桧意圣语曰所拟太轻特追两官羁置英州葢绍兴甲戌嵗也后一年乙亥桧死日御批何先所犯委是寃枉令有司别定遂复元官放逐便仍理元来磨勘为左朝散郎何在贬所皆无恙归至里门遇亲戚相见喜马公之事明白一笑病废朝廷虽欲用之弗起仅能食祠官之禄一年而已镐乃诚之姨夫是以知其详及建宁诸乡长老搢绅之与何太和相厚者皆能言其事
　　明清近又得伸上邦昌全文用列于后云伸伏见日者北兵刼二圣北行且逼太宰相公使主国事相公所以忍死就尊位者自信待兵之退必能复辟也忠臣义士不忍就死城中之人不即生变者亦以相公必立赵孤也今兵退多日吾君之子已知所在狱讼讴歌又皆归往相公尚处禁中不反初服未就臣列道路传言以谓相公外挟强国之威使人游説康王自令南遁然后据有中原为久假不归之计伸知相公必无是心但为其人所迫未能尽改虽然如此亦大不便葢人心未孚一旦喧閧虽有忠义之心相公必不能自明满城生灵必遭涂炭辜负相公之初心矣伏望速行改正易服归省庻事禀取太后命而后行仍亟迎奉康王归京日下开门拊劳四方勤王之师以示无间内外赦书施行恩惠收人心专事权行拘收候立赵氏日然后施行庻几中外释疑转祸为福伊周再出无以复加傥以伸言为不然即先次就戮伸有死而已必不敢辅于公为叛臣也邦昌于是始下一令一切改正
　　胡伟元迈新安人也携其父舜申所述乙巳泗州録己酉避乱録二书相示叙俶扰时事今列于后乙巳泗州録云宣和乙巳予家寓居泗州之敎授防适在宝积门出门即淮河有友一二人在南山如郑况仰荀其父为发运司属官廨宇在焉以故无三五日予不至南山常时至彼讲论文字是时朱勔父子正得志势位炎炎每上下京浙则托往来降御香其实欲所过州县将迎之勤也是年秋朱汝贤自浙中来以降御香泗州官吏迎于陡山陡山出城四里许在淮西南岸过是无路可行故止于此邀迎其船汝贤传指挥到城中亭子上相见官吏皆廻于亭及船至亭通名典谒者曰承宣歇息矣俟久之令再通曰睡着矣抵暮方见守倅而已旁观者见其骄傲皆为之不平予辈时谈此事于南山曰我辈恐未死且看朱勔父子终竟如何其后北兵入南抵都城上皇避位日闻京师事不一未几朱勔首以小舠子东下曰勔已放归田里矣不敢出见人人亦不顾之日有京师权贵与中官下来者颇多皆着皂衫而系皂縧行于街市又几日曰上皇已在发运司行衙矣人初不信及往观但见船一只泊于河歩以结激壁矢张于船前问之上皇果在衙中侍卫萧然又数日军马才到市上皂衫贵人益多凡前此闻所贵幸官侍之用事者问之往往在焉俄又闻童贯亦至或有见坐帷帐中黑肥躯干极大者问之童大王也军马至皆渡淮驻于南山后闻高俅于南山窄隘俅之弟伸亦同在彼因普照觉老请斋于南山始知之是时也窄隘南山即已弃淮之北矣实今日之吉兆亦自东京来至南山无控扼之所也俄又闻上皇登发运衙城上之亭观渔人取鱼于淮又旬日上皇移幸而南自是京师士民来者日夕继踵益知北兵叩城之事以上皇益南侍卫自京师而至益盛一槖驼踏浮桥倾倒遂入淮中以负物之重恐必不救也又阅歳时上皇驾还皆亲至防下烧香每入寺寺中人皆驱出施僧伽鉢盂袈裟至亲与着于身先是以普照寺大半为神霄玉清宫至是御笔画图以半还寺寺僧送驾出城得御笔欢喜上皇初至之时寺之要屋宇还之益多始所还道流尽拆去门窻及再还即并所拆门窻得之道流褫气矣明年秋余同弟汝士往国学赴试汝士预荐而余遭黜独还泗州侍亲时伯兄汝明再为监察御史汝士寓南台公廨以待省试以再遭围闷病几死葢国学诸生例患脚气故染是病也使予是年预荐必死于京师及闻太原失守知淮泗不可居借船于发运方孟卿遂得亲来湖州船才过闸即潮落不可复开而泗州寻亦乱矣呜呼北人凭陵国家顚危实上之人为权幸诱惑造成此祸而勔一人亦在数葢勔乃姑苏市井人始以高资交结近习进奉花石造御前什物积二十年职以充进奉监司守令或忤其意以故违御笔绳之应造什物皆科于州县所献才及万分之一余皆窃以自润及分遗权幸以徼恩宠故勔建节旄子侄官承宣观察使下逮厮役日为横行媵妾亦有封号勔与其子汝贤汝功各立门户招权鬻爵上至侍从下至省寺外则监司以至州县长吏官属由其父子以进者甚众货赂公行其门如市于是勔之田产跨连郡邑歳收租课十余万石甲第名园几半吴郡皆夺士庻而有之者居处园第悉拟宫禁服食器用上僣乗舆建御容殿于私家在京则以养种园为【阙】　徙居民以为宅所占官舟兵级月费钱粮供其私用及上皇禅位放归田里其假道泗州也遽蔽船门惟恐人知之亦无面以见人未几安置广南籍没财产既而取首级家属悉窜以此观之宜乎召靖康之祸而致国之危焉然所以造祸者岂止勔之一人耶因思宣和间京师奢侈正盛一相识言曰书之内作色荒数语古人法度之严如此是语者有一则必亡岂有兼是数者而复有逾于此者安得无祸乎靖康果有其应或曰若如此而无祸则古人之言必妄诗书皆不足信者而喋费辞説自念老矣切虑遗忘遂追思所见笔之于册云



　　醉翁寱语【楼璹】
　　文士轻薄不顾道理有甚害义者今诸家杂説往往有之
　　冷斋夜话云池塘生春草乃谢公平生喜见惠连梦中得之不当泥其句为佳此语固善句之妙眞不可以言传也
　　医者意也古人有不因切脉随知病源者正意之所通也
　　西京牡丹甲于天下花盛时太守作万花防此亦二千石风流罪过
　　绍圣间吴尚书喜论杜诗每从官晨集听者以为苦时叶致逺为中书舍人每迁坐于门外檐次一日忽大雨飘洒同列呼之不至问其故曰怕老杜诗叶亦可谓不善取益也
　　孙莘老喜读书晚年病目乃择卒伍中识字稍解事者二人授以句读每瞑目危坐室中命二人更读于傍终一防则易一人饮之酒一杯使退卒亦自喜不难可谓老年读书法














　　锦里新闻【阙名】
　　牡丹坪环坪皆牡丹也春时花发倾城出游鸳鸯燕子飞翔坪上
　　虞美人草父老云曽有人于和夷垻见此草偶歌之叶虞韵遂舞动如醉者然因是登之志或曰如鸡冠花叶锦城因锦江之水濯锦而名人又谓蜀王衍命蜀城遍栽芙蓉花得名亦新
　　山有僧病冷且久偶遇老父曰仙家有雷鸣茶俟雷发声乃茁可并手于中顶采摘服之僧病果瘥今产茶不废
　　玉局观以汉永寿初老子与张道陵至此有局脚玉床自地而出老子升座与道陵説南斗经既去而座隐成都出小鸟红翠相间生于桐花中惟饮其汁不食他物花落随死
　　郫人刳大竹倾春酿于中号郫筒酒川中至今以黏米或黍七分高梁三分以五加皮酿之















　　説郛卷三十三下
<子部,杂家类,杂纂之属,说郛>
　　钦定四库全书
　　说郛卷三十四上　　　　元　陶宗仪　撰清尊録【廉宣】
　　政和初冀州客次中或言某官之家有异事语未毕而某官者至因自言某妻生一男一女而死某既再娶矣一日亡妻忽空中有声如小儿吹呌子状三二日辄一至某问之曰君亦有形乎曰有之即见形如平生叙旧感泣然近人辄引去常相距十许步因谓曰昔为夫妇今忍不相亲于是相与坐堂中某起执其手则坚冷如氷铁妻勃然掣手去后五日乃复来愠曰前日遽惊我何耶某再三谢之竟不可近久之后妻忽梦其先祖云汝夫前妻为怪乃隂府失收耳今已召捕且获后数日果絶
　　建炎初闗陜交兵京西南路安抚使司檄诸郡凡民家畜三年以上粮者悉送官违者以乏军兴论金州石泉县民杨广赀钜万积粟支三十年因是悒悒得疾广故豪横兼并其乡邻甚患苦之既病笃絶恶见人虽妻子不得见自隙窥之则时捽所借稻藁而食三日所食方数尺乃死敛毕棺中忽有声若蹋者家中亟呼匠欲啓棺匠曰此非苏活殆必有怪勿啓其子不忍啓之则一驴跃出嘶鸣甚壮衣帽如蝉蜕然家絷之隙屋中一日其子妇持草饲驴忽跳齧妇臂流血妇麤暴忿怒取抹草刀刺之立死广妻遂诉县称妇杀翁县遣修武郎王直臣往验之备得其事
　　兴元民有得路遗小儿者育以为子数岁美姿首民夫妇计曰使女也教之歌舞独不售数十万钱耶妇曰固可诈为也因纳深屋中节其食饮肤髪腰步皆饰治之比年十二三嫣然美女子也携至成都教以新声又絶警慧益秘之不使人见人以为竒货里巷民求为妻不可曰此女当归之贵人于是女僧及贵游好事者踵门一觌面辄避去犹得钱数千谓之防钱久之有某通判者来成都一见心醉要其父必欲得之与直至七十万钱乃售既成劵喜甚置酒与客饮使女歌侑酒夜半客去拥而致之房男子也大惊遣人呼其父母则遁去不知纵迹吿官召捕之亦卒不获时张子公尹蜀云郑州进士崔嗣复预贡入都距都城一舍宿僧寺法堂上方睡忽有声叱之者嗣复惊起视之则一物如鹤色苍黒目炯炯如灯鼔翅大呼甚厉嗣复皇恐避之庑下乃止明日语僧对曰素无此怪第旬日前有丛柩堂上者恐是耳嗣复至都下为开寳一僧言之僧曰藏经有之此新死尸气所变号隂摩罗鬼此事王硕侍郎说狄氏者家故贵以色名动京师所嫁亦贵家明艳絶世毎灯夕及西池春游都城士女讙集自诸王邸第及公侯戚里中贵人家帟幕车马相属虽歌姝舞姬皆饰珰翠佩珠犀览镜顾影人人自谓倾国及狄氏至靓妆却扇亭亭独出虽平时妒悍自者皆羞服至相忿诋辄曰若美如狄夫人邪乃相凌我其名动一时如此然狄氏资性贞淑遇族游羣饮澹如也有滕生者因出游观之骇慕防魂魄归悒悒不聊生访狄氏所厚善者或曰尼慧澄与之习生过尼厚遗之日日往尼愧谢问故生曰极知不可幸万分一耳不然且死尼曰试言之生以狄氏吿尼笑曰大难大难此岂可动邪具道其决不可状生曰然则有所好乎曰亦无有唯旬日前属我求珠玑颇急生大喜曰可也即索马驰去俄怀大珠二囊示尼曰直二万缗愿以万缗归之尼曰其夫方使北岂能遽办如许偿邪生亟曰四五千缗不则千缗数百缗皆可又曰但可动不须一钱也尼乃持诣狄氏果大喜玩不已问须直几何尼以万缗吿狄氏惊曰是才半直尔然我未能办奈何尼因屏人曰不必钱此一官欲祝事耳狄氏曰何事曰雪失官耳夫人弟兄夫族皆可为也狄氏曰持去我徐思之尼曰彼事急且投他人可复得邪姑留之明旦来问报遂辞去且以吿生生益厚饷之尼明日复往狄氏曰我为营之良易尼曰事有难言者二万缗物付一秃媪而客主不相问使彼何以为信狄氏曰奈何尼曰夫人以设斋来院中使彼若邂逅者可乎狄氏赪面摇手曰不可尼愠曰非有他但欲言雪官事使彼无疑耳果不可我不敢强也狄氏乃徐曰后二日我亡兄忌日可往然立语亟遣之尼曰固也尼归及门生已先在诘之具道本末拜之曰仪秦之辨不加于此矣及期尼为治斋具而生匿小室中具酒殽俟之晡时狄氏严饰而至屏从者独携一小侍儿见尼曰其人来乎曰未也呗祝毕尼使童子主侍儿引狄氏至小室搴帘见生及饮具大惊欲避去生出拜狄氏答拜尼曰郎君欲以一巵为夫人夀愿勿辞生固颀秀狄氏颇心动睇而笑曰有事第言之尼固挽使坐生持酒劝之狄氏不能却为釂巵即持酒酬生生因徙坐拥狄氏曰为子且死不意果得子拥之即帏中狄氏亦欢然恨相得之晩也比夜散去犹徘徊顾生挈其手曰非今日几虚作一世人夜当与子防自是夜辄开垣门召生无阙夕所以奉生者靡不至惟恐毫丝不当其意也数月狄氏夫归生小人也隂计已得狄氏不能弃重贿伺其夫与客坐遣仆入白曰某官尝以珠直二万缗卖第中久未得直且讼于官夫愕眙入诘狄氏语塞曰然夫督取还之生得珠复遣尼谢狄氏我安得此贷于亲戚以动子耳狄氏虽恚甚终不能忘生夫出辄召与通逾年夫觉闲之严狄氏以念生病死余在太学时亲见
　　崇宁中有王生者贵家之子也随计至都下尝薄暮被酒至延秋坊过一小宅有女子甚美独立于门徘徊徙倚若有所待者生方注目忽有驺骑呵衞而至下马于此宅女子亦避去匆匆遂行初不暇问其何姓氏也抵夜归复过其门则寂然无人声循墙而东数十步有隙地丈余盖其宅后也忽自内掷一瓦出拾视之有字云夜于此相候生以墙上剥粉戱书瓦背云三更后宜出也复掷入焉因稍退十余步伺之少顷一男子至周视地上无所见微叹而去既而三鼔月高雾合生亦倦睡欲归矣忽墙门轧然而开一女子先出一老媪负笥从后生遽就之乃适所见立门首者熟视生愕然曰非也回顾媪媪亦曰非也将复入生挽而劫之曰汝为女子而夜与人期至此我执汝诣官丑声一出辱汝门户我邂逅遇汝亦有前縁不若从我去女泣而从之生携归逆旅匿小楼中女自言曹氏父早死独有己一女母钟爱之为择所归女素悦姑之子某欲嫁之使乳媪达意于母母意以某无官弗从遂私约相奔墙下微叹而去者当是也生既南宫不利迁延数月无归意其父使人询之颇知有女子偕处大怒促生归扃之别室女所赍甚厚大半为生费所余与媪坐食垂尽使人访其母则以亡女故抑郁而死久矣女不得已与媪谋下汴访生所在时生侍父官闽中女至广陵资尽不能进遂隶乐籍易姓名为苏媛生游四方亦不知女安否数年自浙中召赴阙过广陵女以倡侍燕识生生亦讶其似女屡目之酒半女捧觞劝不觉两泪堕酒中生凄然曰汝何以至此女以本末告泪随语零生亦媿叹流涕不终席辞疾而起密召女纳为侧室其后生子仕至尚书郎歴数郡生表弟临淮李从为余言
　　大桶张氏者以财雄长京师凡富人以钱委人权其子而取其半谓之行钱富人视行钱如部曲也或过行钱之家设特位置酒妇女出劝主人皆立侍富人逊谢强令坐再三乃敢就位张氏子年少父母死主家事未娶因祠州西灌口神归过其行钱孙助教家孙置酒数行其未嫁女出劝容色絶世张目之曰我欲娶为妇孙皇恐不可且曰我公家奴也奴为郎主丈人邻里笑怪张曰不然烦主少钱物耳岂敢相仆也张固豪侈竒衣饰即取臂上古玉条脱与女且曰择日纳币也饮罢去孙邻里交来贺曰有女为百万主母矣其后张别议婚孙念势不敌不敢往问期而张亦恃醉戱言耳非实有意也逾年张婚他族而孙女不肯嫁其母曰张已娶矣女不对而私曰岂有信约如此而别娶乎其父乃复因张与妻祝神回并邀饮其家而使女窥之既去曰汝见其有妻可嫁矣女语塞去房内防被卧俄顷即死父母哀恸呼其邻郑三者告之使治防具郑以送防为业世所谓仵作行者也且曰小口死勿停防即日穴壁出瘗之告以致死之由郑办防具见其臂有玉条脱心利之乃曰某一园在州西孙谢之曰良便且厚相酬号泣不忍视急挥去即与亲族往送其殡而归夜半月明郑发棺欲取条脱女蹶然起顾郑曰我何故在此亦幼识郑郑以言恐曰汝之父母怒汝不肯嫁而念张氏辱其门户使我生埋汝于此我实不忍乃私发棺而汝果生女曰第送我还家郑曰若归必死我亦得罪矣女不得已郑匿他处以为妻完其殡而徙居州东郑有母亦喜其子之有妇彼小人不暇究所从来也积数年每语及张氏犹忿恚欲往质问前约郑每劝阻防闲之崇宁元年圣端太妃上仙郑当从御翣至永安将行祝其母勿令妇出游居一日郑母昼睡孙出僦马直诣张氏门语其仆曰孙氏第几女欲见某人其仆往通张惊且怒谓仆戱已骂曰贱奴谁教汝如此对曰实有之乃与其仆俱往视焉孙氏望见张跳踉而前曳其衣且哭且骂其仆以妇女不敢往解张以为鬼也惊走女持之益急乃擘其手手破流血推仆地立死僦马者恐累也往报郑母母诉之有司因追郑对狱具状已而园陵复上郑发冢罪该流防赦得原而张实推女而杀之杂死罪也虽奏获贷犹杖脊竟忧畏死狱中时吴拭顾道尹京有其事云
　　建炎初剧盗张遇起江淮间所至噬螫无噍类众且数十万其禆将马吉者状絶伟善用兵然颇仁慈毎戒军士勿妄杀人曰为盗脱饥耳得食则已奈何广杀凡所获士人及僧道辄条别善遇之有疾病视其起居饮食甚笃士卒得女以献者置别室访其亲戚还之无所归者择配嫁聘由是遇帐下譛之曰是收军情者遇怒扫塲欲斩之呼至数其罪嘻笑自若曰贼杀贼岂须有罪邪何云云如是我死固分耳既就地坐瞑目合爪视之死矣遇虽残忍亦为变色左右至流涕古称得道至人以至佛菩萨多隠盗贼牢狱屠钓中以其救人如吉殆是耶
　　富郑公谢事居洛一日邵康节来谒公已不通客惟戒门者曰邵先生来无早晚入报是日公适病足卧小室延康节至卧床前康节笑曰他客得至此邪公亦笑指康节所坐胡床曰病中心怦怦虽儿子来立语遣去此一胡床惟待君耳康节顾左右曰更取一胡床来公问故答曰日正中当有一緑衣少年骑白马公公虽病强见之公薨后此人当秉史笔记公事公素敬康节神其言因戒阍人曰今日客至无贵贱立为通既午果范祖禹梦得来遂延入问劳稠叠且曰老病即死念平生碌碌无足言然麤懐朴忠他时笔削必累君愿少留意梦得惶恐叵测避席谢后十余年修裕陵实録梦得竟为修撰郑公传此事尹侍郎说
　　雷申锡者江西人绍兴中一举中南省高第廷试前三日客死都下捷音与讣踵至乡里其妻日夜悲哭忽一夕梦申锡如平生自言我往为大吏有功德于民故累世为士大夫然尝误入死囚故地下罚我凡三世如意时暴死前一世仕久连蹇后忽以要官召才入都门而卒今复如此凡两世矣要更一世乃能以偿宿谴耳其事可以为治狱者之戒
　　右清尊録廉宣仲布所撰或谓陆公务观所作非也盖二公同时后人因误指耳至大改元三月华石山人识







　　昨梦録【康誉之】
　　滑台南一二里有沙觜横出半河上立浮圗亦不甚高大河水泛溢之际其势横怒欲没孤城毎至塔下辄怒气遽息若不泛溢时及过滑台城址则横怒如故此殆天与滑台而设也塔中安佛髪长及二丈有竒拳为巨螺其大如容数升物之器髪之色非赤非青非緑人间无此色也髪根大于人指自根至杪渐杀焉使两人对牵之人自其中来往无碍塔有赐名忘之矣
　　西北边城防城库皆掘地作大池纵横丈余以蓄猛火油不阅月池上皆赤黄又别为池而徙焉不如是则火自屋柱延烧矣猛火油者闻出于高丽之东数千里日初出之时因盛夏日力烘石极热则出液他物遇之即为火惟真瑠璃器可贮之中山府治西有大陂池郡人呼为海子余犹记郡帅就之以按水战试猛火油池之别岸为敌人营垒用油者以油涓滴自火熖中过则烈熖遽发顷刻敌营浄尽油之余力入水藻荇俱尽鱼鼈遇之皆死
　　开封尹李伦号李铁面命官有犯法当追究者巧结形势竟不肯出李愤之以术罗致之至又不逊李大怒真决之数日后李方决府事有展榜以见者防吏遽下取以呈其牓曰台院承差人某方阅视二人遽升防怀中出一椟云台院奉圣防推勘公事数内一项要开封尹李伦一名前来照鉴云云李即呼防司以职事付少尹遂索马顾二人曰有少私事得至家与室人言乎对曰无害李未入中门觉有蹑其后者回顾则二人也李不复入但呼细君告之曰平生违条碍法事唯决某命官之失汝等勿忧也开封府南向御史台北向相去密迩伦上马二人前导乃宛转缭绕由别路自辰巳至申酉方至台前二人曰请索笏李秉笏又大喝云从人散呵殿皆去二人乃呼阍者云我勾人至矣以椟付阍吏吏曰请大尹入时台门已半掩地设重限李于是搢笏攀縁以入足跌顚于限下阍吏导李至第二重阍吏相付授如前既入则曰请大尹赴台院自此东行小门楼是也时已昏黑矣李入门无人问焉见灯数炬不置之楣梁间而置之柱础廊之第一间则紫公裳被五木捩其面向庭中自是数门或緑公裳者皆如之李既见叹曰设使吾有谋反大逆事见此境界皆不待捶楚而自伏矣李方怪无公吏辈有声喏于庭下者李遽还揖之问之即承行吏人也白李请行吏前导盘绕屈曲不知几许至土库侧有小洞门自地高无五尺吏去幞头匍匐以入李亦如之李又自叹入门可得出否既入则供帐床榻裀褥甚都有幞头紫衫腰金者出揖李曰台官恐大尹岑寂此官特以伴大尹也后问之乃监守李狱卒耳吏告去于是捶楚寃痛之声四起所不忍闻既久忽一卒持片纸书云台院问李某因何到院李答以故去又甚久又一卒持片纸如前问李出身以来有何公私过犯李答并无过犯惟前真决命官为罪犯去又甚久再问李真决命官依得祖宗是何条法李答祖宗即无真决命官条制时已五鼓矣承勘吏至云大尹亦无苦事莫饥否李谓自辰巳至是夜五鼔不食平生未尝如是忍饥于是腰金者相对饮酒五杯食亦如之食毕天欲明捶楚之声乃止腰金者与吏请李归送至洞门曰不敢逺送请大尹徐步勿遽二人阖洞门寂不见一人李乃黙记昨夕经由之所至院门又至中门及出大门则从人皆在上马呵殿以归后数日李放罢
　　西夏有竹牛重数百斤角甚长而黄黒相间用以制弓极佳尤且健劲其近弝黒者谓之后醮近稍近弝俱黒而弓面黄者谓之玉腰夏人常杂犀角以市焉人莫有知往时镇江禆将王诏遇有鬻犀带者无他文但峯峦高低绕人腰围耳索价甚髙人皆不能辨惟辛太尉道宗知此竹牛也为弓则贵为他则不足道耳
　　建炎初中州有仕宦者踉跄至新市蹔为寺居亲旧絶无牢落凄凉断其踪迹茫茫殊未有所向寺僧忽相过存问勤属时时餽殽酒仕宦者极感之语次问其姓则曰姓汤而仕宦之妻亦姓汤于是通谱系为亲戚而致其周旋餽遗者愈厚一日吿仕宦者曰闻金人且至台眷盍早图避地耶仕宦者曰某中州人忽到异乡且未有措足之所又安有避地可图哉僧曰某山间有庵血属在焉共处可乎于是欣然从之即日命舟以往及已去僧曰事已小定驻跸之地不逺公当速往注授仕宦者吿以阙乏僧于是办舟赠镪二百缗使行仕宦者曰吾师之德于我至厚何以为报僧曰既为亲戚义当尔也乃留其孥于庵中僧为酌别饮大醉遂行翼日睡觉时日已高起视乃泊舟太湖中四旁十数里皆无居人舟人语啐啐过午督之使行良久始慢应曰今行矣既而取巨石磨斧仕宦者防知所措叩其所以则曰我等与官人无涉故相假借不忍下手官当作书别家付我讫自为之所尔仕宦者惶惑顾望未忍即自引决则曰今幸尚早若至昏夜恐官不得其死也仕宦者于是悲恸作家书毕自沈焉时内翰汪彦章守霅川有赴郡自首者鞫其情实曰僧纳仕宦之妻酬舟人者甚厚舟人每以是持僧须索百出僧不能堪一夕中夜往将杀之舟人适出其妻自内窥月明中见僧持斧也乃吿其夫舟人以是自首汪以为僧固当死而舟人受赂杀命官情罪俱重难以首从论其刑惟均可也又其妻请以亡夫吿勑易度牒为尼二事奏皆可汪命狱吏故缓其死使皆备受惨酷数月然后刑之
　　绍兴辛巳余听读于建昌敎官省元刘溥德广语及余所生之地曰滑台刘曰闻人之言黄河涨溢官为卷埽其说如何曰予不及见也尚闻先父言斯事民甚苦之盖于无事时取长藤为络若今之竹夫人状其长大则数百倍也实以刍藁土石大小不等毎量水之髙下而用之大者至于二千人方能推之于水正决时亦能遏水势之暴遇水高且猛时若抛土块于深渊耳此甚为无益焉舍是则亦无他防也或不幸方推之际怒涛遽至则溺死者甚多大抵止以塞州城之门及盐官场务之衙宇耳濒河之民颇能视沙涨之形势以占水之大小逺近往往先事而拒逆来所以甚利便也又有绞藤为绳防结竹篾筏木栅等谓之寸金藤有时不能胜水力即寸断如剪郡县又科乡民为之所费甚广大抵卷埽及寸金藤白马一郡毎岁不下数万缗白马之西即底柱也水常高柱数尺且河怒为柱所扼力与石鬭昼夜常有声如雷霆或有建议者谓柱能少低则河必不怒于是募工凿之石坚竟不能就颇有溺者了无所益毕少董言国初修老子庙庙有道子画壁老杜所谓冕旒俱秀发旌斾尽飞者也官以其壁募人买有隠士亦妙手也以三百千得之于是闭门不出者三年乃以车载壁沈之洛河庙亦落成矣壁当再画郡以请隠士隠士弗辞有老画工夤縁以至者众议谁当画东壁隠士以让画工画工弗敢当让者再三隠士遂就东壁画天地隠士初落笔作前驱二人工就视之不语而去工亦画前驱二人隠士往观亦不语而去于是各解衣盘礴惨淡经营不复相顾及成工来观其初有不相许之色渐观其次迤逦咨嗟击节及见辇中一人工愧骇下拜曰先生之才不可当也某自是焚作具不敢言画矣或问之工曰前驱贱也骨相当瞠目怒髯可比驺驭近侍清贵也骨相当清竒厐秀可比台阁至于辇中人则帝王也骨相当龙姿日表也可比至尊今先生前驱乃作清竒厐秀某窃谓贱若此则何以作近侍近侍继可强力少加则何以作辇中之人也若贵贱之状一等则不足以为画矣今观之先生所画前驱乃吾近侍也所画近侍乃吾辇中人也洎观辇中之人其神宇骨相盖吾平生未尝见者古图画中亦未之见此所以使吾惭愧骇服隠士曰此画世间人也尔所作怒目虬髯则人间人耳人间人则面目气象皆尘俗虽尔艺与其他工不同要之但能作人间尔工往自毁其壁以家资偿之请隠士毕其事少董曰余评隠士之画如韩退之作海神祠记盖劈头便言海之为物于人间为至大使他人如此则后必无可继者而退之之文累千言所言浩瀚无溢盖意竭而不穷文竭而不困至于夺天巧而破鬼胆笔势犹未得已世之作文者孰能若是故于论隠士之画也亦然
　　北俗男女年当嫁娶未婚而死者两家命媒互求之谓之鬼媒人通家状细帖各以父母命祷而卜之得卜即制防衣男冠带女裙帔等毕备媒者就男墓备酒果祭以合婚设二座相竝各立小幡长尺余者于座后其未奠也二幡凝然直垂不动奠毕祝请男女相就若合卺焉其相喜者则二幡微动以致相合若一不喜者幡不为动且合也又有虑男女年幼或未闲教训即取先生已死者书其姓名生时以荐之使受教女即作冥器充保母使婢云属既已成婚则或梦新妇谒翁姑婿谒外舅也不如是则男女或作祟见秽恶之迹谓之男祥女祥鬼两家亦薄以币帛酬鬼媒鬼媒或岁察乡里男女之死者而议资以养生焉
<子部,杂家类,杂纂之属,说郛,卷三十四上>
　　宣政间杨可试可弼可辅兄弟读书精通易数明风角鸟占云祲孤虚之术于兵书尤三人皆名将也自燕山回语先人曰吾数载前在西京山中遇出世人语甚欵老人颇相喜劝予勿仕隠去可也予问何地可隠老人曰欲知之否乃引予入山有大穴焉老人入杨从之穴渐小扶服以入约三四十步即渐寛又三四十歩出穴即田土鸡犬陶冶居民大聚落也至一家其人来迎笑谓老人久不来矣老人谓曰此公欲来能相容否对曰此中地濶而民居鲜少常欲人来居而不可得敢不容邪乃以酒相饮酒味薄而醇其香郁烈人间所无且杀鸡为黍意极欢至语杨曰速来居此不幸天下乱以一丸泥封穴则人何得而至又曰此间居民虽异姓然皆信厚和睦同气不若也故能同居茍志趣不同疑间争夺则皆不愿其来吾今观子神气骨相非贵官即名士也老人肯相引至此则子必贤者矣吾此间凡衣服饮食牛畜丝纩麻枲之属皆不私藏与众均之故可同处子果来勿携金珠锦绣珍异等物在此俱无用且起争端徒手而来可也指一家曰彼来亦未乆有绮縠珠玑之属众共焚之所享者惟米薪鱼肉蔬果此殊不阙也惟计口授地以耕以蚕不可取衣食于他人耳杨谢而从之又戒曰子来或迟则封穴矣迫暮与老人同出今吾兄弟皆休官以往矣公能相从否于是三杨自中山归洛乃尽捐囊箱所有易丝与绵布绢先寄穴中人后闻可试幅巾布袍卖卜二弟筑室山中不出俟天下果扰攘则共入穴自是声不相闻先人常遣人至筑室之地访之则屋已易三主三杨所向不可得而知也及绍兴和好之成金人归我三京余至京师访旧居忽有人问此有康通判居否出一书相示则杨手札也书中致问吾家意极殷勤且云予居于此饮食安寝终日无一毫事何必更求仙乎公能来甚善余报以先人没于辛亥岁家今居宜兴俟三京帖然则奉老母以还先生再能寄声以付诸孤则可访先生于清浄境中矣未防金人渝盟予颠顿还江南自此不复通问















　　就日録【耐得翁】
　　唐人着梦书言梦有徴夫梦者何也释氏以四法判之一曰无名薰习二曰旧识巡游三曰四大偏增四曰善恶先兆周官筮人掌占六梦一曰正梦二曰噩梦三曰思梦四曰寤梦五曰喜梦六曰惧梦造化权舆曰神遇为梦形接为事浮虚梦沈实梦溺寝借带梦蛇鸟衔发梦飞将雨梦水将晴梦火将病梦食将忧梦歌舞此列子之论也李泰伯潜书云梦者之在寝也居其傍者无异见耳目口鼻手足皆故形也防之所游则或羽而仙或冠而朝或宫室舆马女妇奏舞兴乎其前忽富骤荣乐无有限极及其觉也抚其躬无毛发之得于是始知其妄而笑此无他独其心之溺焉耳呜呼将幸而觉邪抑将冥冥遂至于死邪前者诸説各有所见且周官载之甚悉而列子之神遇李泰伯之防游心溺果然哉然有二说如夜梦得金宝觉而无所获若梦与女人交觉而失精此非心溺乎如夏月露卧偶夜露下而失覆则梦雪降冬月拥被衾多则梦火炽此非神遇乎夫至人无梦者縁无想念盖恐此路头熟着其所好而往则将防防没没而不知返者有之要在平昔学力读者当察之孔子曰道之将行也与命也道之将废也与命也是圣人素其位而行所遇不可必故归之于命先言道而后言命天之有命圣人依命而行道所以严君平西蜀设肆为人臣者勉之以忠为人子者劝之以孝是亦行道尔后世不知斯理殢于书传自立一家或以五行支干或以二元九气或专取于日或寓于星禽或寓于易数立说纷纷徒惑闻见尔如汉高帝入闗三百人皆封侯赵括四十万众悉坑死岂汉兵无一人行衰絶运限者赵兵无一卒在生旺日时者此理可见近东淮岳总卿刋江西廖君所类诸家命书为五行精纪其集録备载而无去取亦不免拘于五行之内言之且造物者恶得以甲乙数语而窥之且夫人事未尽焉尽天理故与人同即为合德知过再犯即为转趾闻焉不信即为孤神财不俭用即为耗宿昔有军校与赵韩王同年月日时生若韩王有一大迁除军校则有一大责罚其小小升转则军校防有谴诃此又不知于命以何而取焉大抵烛理明之人五行神鬼皆不能拘繋陶渊明有云痴人前不宜説梦而达人前不可言命至急则无隂阳凡有妄心则被五行所惑一有私心则为鬼神所制况天道福善祸淫鬼神祸盈福谦以命取断于卜师彼以糊口之迫而借此术以度日欲决行藏一以为贵一以为贱转为之惑以事求用于神彼以幽沈之后尸其享祭焉敢以无作有以曲为直私之于人且人事之公行未有询人者惟有私求则往祈祷之夫神鬼本畏人而人一有妄心求彼即彼得以肆欺于其间也近时有一内贵官以门下人命使术者议之若言命佳则必以竒祸扰之言命穷则必以好爵荣之此是时与造物争功畧举此以少释其惑
　　钱唐江潮之説前后纪録不一山海经以为海防出入穴之度佛书以为神龙之变化葛洪潮记谓天河激涌洞防正一经云月周天而潮应王充论衡谓水者地之血脉随气进退而为潮窦叔防海涛志以潮汐作涛必待于月月与海相推海与月相明东海渔翁海潮论云地浮与大海随气出入上下地下则沧海之水入于江谓之潮地上则江河之水归于沧海谓之汐浙江发源最近江水少海水多其潮特大潘洞浙江论曰海门有二山曰龛曰頳夹岸潮之初来亦慢将近是山岸狭势逼如涌而为涛姚令威丛语载防稽石碑大率元气嘘翕天随气而涨防濆浡往来潮顺天而进退者也浙江南自纂风北自嘉兴夹山而水濶下有沙潭【徒旱切】南北亘之隔碍洪波蹙遏潮势非江山浅逼使之然也云麓赵景安漫抄载徐明叔等高丽録云天包水水承地而元气升降于太空之中地乘水力以自持且与元气升降互为抑而人不觉众家之议海潮潘洞之论势颇为当理而止云势逼而为涛东海渔翁之论源近逺而分大小理亦近似而云地浮于水其理间断不若徐明叔等高丽録云天包水水乘地而元气升降窦叔防之论涛符于月此说正与防稽石碑及赵景安所议相合且月隂也潮水也皆应于易之坎卦为用故易説卦坎为水为月于此可见是以三家之论为得焉
　　焚纸钱之说唐王璵传曰汉以来者皆有瘗钱后世里俗稍以纸寓钱为鬼事至是璵乃用为禳祓则是防之焚纸钱起于汉世之瘗钱也其祷神而用寓钱则自王璵始矣康节先生春秋祭祀约古今礼行之亦焚楮钱程伊川怪问之曰防器之义也脱有益非孝子顺孙之心乎徽庙朝高峯廖用中奏乞禁焚纸钱有云尝怪世俗凿纸为钱焚之以徼福于鬼神者不知何所据依非无荒唐不经之说要皆下俚之所传耳使鬼神而有知谓之慢神欺鬼可也李珂松牕百记云世既是妄人死而为鬼其妄又可知无身心耳目口鼻之实而六习常不断颠倒沈迷岂复觉悟方其具酒殽列冥器凿楮象钱印绘车马而焚之以妄塞妄也盖尝原其本初恐瘗钱为死者之祸及世艰得钱易以纸钱自后防袭至唐而焚之其来久且逺而廖高峯遽欲絶之以塞妄费且夫子谓死葬之以礼又曰敬鬼神而逺之是夫子不欲遽絶而以有无之中言之惟邵康节云脱有益非孝子顺孙之心最为通义
</div>
    <div class="pagination">
<a href="说郛_page169.html">上一页</a><span>...</span><a href="说郛_page165.html">165</a><a href="说郛_page166.html">166</a><a href="说郛_page167.html">167</a><a href="说郛_page168.html">168</a><a href="说郛_page169.html">169</a><span class="current-page">170</span><a href="说郛_page171.html">171</a><a href="说郛_page172.html">172</a><a href="说郛_page173.html">173</a><a href="说郛_page174.html">174</a><a href="说郛_page175.html">175</a><span>...</span><a href="说郛_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
