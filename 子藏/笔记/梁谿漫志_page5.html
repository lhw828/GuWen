<!DOCTYPE html>
<html>
<head>
    <meta charset="UTF-8">
    <title>梁谿漫志 - 第 5 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梁谿漫志 - 第 5 页/共 6 页</h1>
    <div class="content">　　士人祈闲适
　　有士人贫甚夜则露香祈天益久不懈一夕方正襟焚香忽闻空中神人语曰帝悯汝诚使我问汝何所欲士答曰某之所欲甚防非敢过望但愿此生衣食粗足逍遥山闲水濵以终其身足矣神人大笑曰此上界神仙之乐汝何从得之若求富贵则可矣予因歴数古人极贵念归而终不能遂志者比比皆是盖天之靳惜清乐百倍于功名爵禄也
　　蔡绦著书
　　蔡绦奸人助其父爲恶者也特以在兄弟间粗亲翰墨且尝上书论谏故在当时稍窃名著书甚多大抵以奸言文其父子之过此固不足怪至谈丛所载其家佞幸滥赏可丑可羞之事反皆大书特书以爲荣此乃窜南荒时所作至是犹不悟真小人而无忌惮者哉










　　梁谿漫志巻八
<子部,杂家类,杂说之属,梁谿漫志>
　　钦定四库全书
　　梁谿漫志卷九　　　　　　宋　费衮　撰刘高尚事
　　刘高尚者濵州安定人家世爲农生九嵗不茹荤后稍稍不语问以事则书而对其语初若不可晓已而輙验家人爲筑别室以居久之言皆响应远近以爲神声闻京师徽宗三使往聘之辞疾不奉诏宣和间赐号高尚处士而建观以居其徒因以其号名之靖康之扰棣人白其守使迎高尚守具安车邀之不至一日弃濵而来濵人大恐后二日濵州兵叛屠其城高尚至棣棣人喜守爲扫邮传供帐以舍之高尚见之笑去乃卽城隅治舎水傍濵人或持金帛擕家室以就其庐者人往往笑之旣而敌骑大至城且陷人之死于兵者以万数而火不及其居就之者果赖以免敌人见高尚皆下马罗拜不敢入其里高尚尝有言曰世之人以嗜欲杀身以货财杀子孙以政事杀人以学问文章杀天下后世识者尊爲名言镂板以传竹坡周少隐旣爲之传又推广其言而爲之说曰此佛菩萨老聃庄周之徒所以救溺起死还真之论岂区区爲世俗言语文章者所能至哉夫畏涂者十杀一人则父子兄弟相戒必盛卒徒而后敢出焉至于衽席之上饮食之间其祸有甚于畏涂者而不知戒则是终不知嗜欲之能杀身矣黩货嗜利之士食厚禄而取民财虽防亡之祸仅免其身而千金之产不足以供不肖子一醉之费人祸天殃不在其身而在其后则货财岂不足以杀其子孙哉秦自商鞅之事孝公始用刑名而李斯之事始皇赵高之事二世皆以是道百年之闲天下之人不死于刑而死于兵盖不知其几千百万桑羊开利说以中主欲不过欲自售一身而已祸流后世至唐宇文融皇甫镈之徒皆用其说以取尊位而天下自是数诛求之祸其杀人固无异于以挺与刄行政之弊一至于是岂不痛哉昔人有欲注周易与本草者或劝其注本草曰注本草误不过杀一人注周易而误则其祸道也大矣不然孟子之辟杨墨子云之诋申韩退之之斥佛老其忧天下后世之意何其深且切哉后世断章析句背正失理之学兴其徒从而和之更相标牓迭相师授以盗名声而取冨贵寖不可救岂非至人之前知知其必有斯祸而爲是说乎紫芝闻先生之言尝私窃以爲嗜欲之杀身货财之杀子孙与夫政事之杀人三者人犹得而知之若夫学问文章杀天下后世则周公孔子之言也先生农家子未尝读书事师而有是言岂神仙中之知道者乎此与夫熊经鸟伸吐故纳新区区积嵗月之功而欲著名于仙籍者固有间矣
　　事有専验于一数
　　天下事固莫不有数然士大夫或有终身専验于一数者殆不可晓韩康公行第三发解过省殿试皆第三以元祐三年三月薨皆三数故苏子容作挽诗云三登庆歴三人第四入熙宁四辅尊何清源第五防时从人筮穷达其人云公不第五何曰然其人拊掌大笑连称竒絶因曰公凡遇五卽有喜庆何以熙宁五年鄕荐余中牓第五人及第五十五嵗随龙崇宁五年拜相每迁官或生子非五年卽五月或五日其验如此二事不知何故深于数者必能知之
　　谭命
　　近世士大夫多喜谭命往往自能推步有精絶者予尝见人言日者阅人命盖未始见年月日时同者纵有一二必倡言于人以爲异尝略计之若生时无同者则一时生一人一日当生十二人以嵗计之则有四千三百二十人以一甲子计之止有二十五万九千二百人而已今祗以一大郡计其户口之数尚不减数十万况举天下之大自王公大人以至小民何啻亿兆虽明于数者有不能歴算则生时同者必不爲少矣其间王公大人始生之时则必有庻民同时而生者又何贵贱贫富之不同也此说似有理予不晓命术姑记之以俟深于五行者折衷焉
　　江隂士人彊记
　　江隂士人葛君防其名彊记絶人尝谒郡守至客次一官人己先在意象轩骜葛敝衣子子来揖之殊不顾葛心不平坐良久谓之曰君谒太守亦有衔袖之文乎其人曰然葛请观之其人素自负出以示葛疾读一过卽以还之曰大好斯须见守俱白事毕葛复前曰某骩骳之文此官人窃爲已有适以爲贽者是也使君或不信某请诵之卽抗声诵其文不差一字四座皆愕视此人且杂靳之其人出不意无以自解仓皇却退归而慙恚得疾几死葛浮沈闾里闲家傍有民张染肆置簿书识其目葛尝被酒偶坐其肆信手繙阅一夕民家火作凡所有之物并文书皆烬焉物主竞来索数倍责偿民无以质验忧挠不知所出其子谋诸父曰吾闻里中葛秀才天性能记渠昨过吾家尝阅此籍或能记忆盍以情扣乎卽日父子诣葛言其状葛笑曰汝家张染肆且吾何从知其数邪民拜且泣葛又笑曰汝以壶酒来当能知之民喜亟归擕酒殽至葛饮毕命取纸笔爲疏某月某日某人染某物若干某月某日某人染某物若干凡数百条所书月日姓氏名色丈尺无毫髪差民持归呼物主读以示之皆叩头骇伏胡苍梧记张文定诸公取相国寺前染簿各记十版此或出于用意故能黙识非若葛之无心而然信天禀记问不可及也邦人至今谈其事云
　　本草误
　　张文潜好食蟹晚苦风痹然嗜蟹如故至剔其肉满贮巨桮而食之尝作诗云世言蟹毒甚过食风乃乗风淫爲末疾能败股与肱我读本草书美恶未有慿筋絶不可理蟹续牢如絙骨萎用蟹补可使无骞崩凡风待火出热甚风乃腾中炎若遇蟹其快如霜冰俗传未必妄但恐殊爱憎本草起东汉要之出贤能虽失谅不远尧跖终殊称书生自信书俚说徒营营文潜爲此诗殆嗜蟹之癖而爲之辨邪抑真信本草也如河豚之目并其子凡血皆有毒食者毎剔去之其肉则洗涤数十过俟色如雪方敢烹故梅圣俞诗云烹炰茍失所入喉爲镆鎁而大观本草乃云河豚性温无毒所谓注本草误而能杀人者殆此类邪
　　张文潜粥记
　　张文潜粥记赠潘邠老云张安道每晨起食粥一大盌空腹胃虚谷气便作所补不细又极柔腻与肠腑相得最爲饮食之良妙齐和尚说山中僧每将旦一粥甚系利害如或不食则终日觉脏腑燥渇盖能畅胃气生津液也今劝人每日食粥以爲养生之要必大笑大抵养性命求安乐亦无深远难知之事正在寝食之闲耳或者读之果笑文潜之说然予观史记阳虚侯相赵章病太仓公诊其脉曰法五日死后十日乃死所以过期者其人嗜粥故中藏实中藏实故过期师言曰安谷者过期不安谷者不及期由是观之则文潜之言又似有证后又见东坡一帖云夜坐饥甚呉子野劝食白粥云能推陈致新利膈养胃僧家五更食粥良有以也粥旣快美粥后一觉尤不可说尤不可说
　　著书称谓
　　古人文字间于辈行称谓极严凡视予犹父者则名之马大年尝论退之作诗名籍彻而字东野则知东野乃其友而籍彻辈则弟子也大观政和间有达官著书于欧阳叔弼苏叔党皆直名之如曰予见棐言又曰予见过当问之之类此达官于六一东坡旣非辈行以前辈著书之法观之恐不当名其子也
　　作字提笔法
　　陈寺丞【昱】闲乐先生伯修之子也少好学书尝于闲乐枕屏效米元章笔迹书少陵诗一日元章过闲乐见而惊焉闲乐命出拜元章卽使之书喜甚因授以作字提笔之法曰以腕着纸则笔端有指力无臂力也陈问曰提笔亦可作小楷乎元章笑因顾小史索纸书其所作进黼扆赞表笔画端谨字如蝇头而位置规橅皆若大字父子相顾叹服因请其法元章曰此无他惟自今以往毎作字时不可一字不提笔久久当自熟矣
　　何秘监语
　　蜀人何道夫秘监【耕】常言一切世间虚幻留之不住将之不去士大夫惟当做留得住将得去底事耳又云官不必高但愿衣冠不絶而常爲士类家不必富但愿衣食粗足而可以及人道夫平生香火祷祈毎及于此乐善者镂版以传其言道夫仕宦得廕子恩輙先及犹子旣殁三子泽皆不及已而德彦德固联登淳熙丁未进士第绍熙庚戍德方亦决科识者知其爲善之报焉
　　官户杂户
　　律文有官户杂户良人之名今固无此色人谳议者已不用此律然人罕知其故按唐制凡反逆相坐没其家爲官奴婢反逆家男女及奴婢没家皆谓之官奴婢男年十四以下者配司农十五以上者以其年长令远京邑配岭南爲城奴也一免爲番户再免爲杂户三免爲良人皆因赦宥所及则免之凡免皆因恩言之得降一等二等或直入良人诸律令格式有言官户者是番户杂户之总号非谓别有一色盖本于此
　　惟扬澄江
　　古今称扬州爲惟扬盖掇取淮海惟扬州之语然此二字殊无义理若谓可用则他州亦可称惟徐惟青之类矣又多以江隂爲澄江意取谢元晖静如练之句然元晖作诗初不指此地而言也滁州环城多山故醉翁亭记首言环滁皆山也流俗至以环滁目是邦此尤可笑
　　戚氏词
　　程子山【敦厚】舎人防东坡满庭芳词云予闻之苏仲虎云一日有传此词以为先生作东坡笑曰吾文章肯以藻绘一香篆槃乎然观其间如画堂别是风光及十指露之语诚非先生肯云子山之说固人所共晓予尝怪李端叔谓东坡在中山歌者欲试东坡仓卒之才于其侧歌戚氏坡笑而颔之邂逅方论穆天子事颇摘其虚诞遂资以应之随声随冩歌竟篇才防定五六字坐中随声击节终席不间他辞亦不容别进一语临分曰足以爲中山一时盛事然予观其词有曰玉山东皇灵嫓统羣仙又云争解绣勒香韀又云銮辂驻跸又云肆华筵间作脆管鸣弦宛若帝所钧天又云尽倒壶酒献金鼎药固大椿年又云浩歌畅饮回首尘寰烂漫游玉辇东还东坡御风骑气下笔真神仙语此等鄙俚猥俗之词殆是教坊倡优所爲虽东坡灶下老婢亦不作此语而顾称誉若此岂果端叔之言邪恐疑误后人不可以不辨
　　薛能诗
　　野史杂说多有得之传闻初未尝攷究其实而相承以爲然者世传秦宗权始爲薛能吏坐法笞背薛因唱云素脊鸣秋杖良久不继因幕吏白事续云乌靴响暮防乃命决行其后宗权起兵首捕薛令举前诗因又续云刄飞三尺雪白日落丈星遂害之按唐史广明元年九月忠武大将周岌逐其节度使薛能能将奔襄阳乱兵追杀之先是军未变秦宗权以许牙将调发至蔡闻能死许州乱托云赴难募蔡兵遂逐刺史据其城因以宗权爲蔡州刺史然则能死于许州时宗权自在蔡州安有联诗被害之事邪杂说中如此类甚多殆不胜掊击也
　　陈子车殉
　　檀弓陈子车死于衞其妻与其家大夫谋以殉塟定而后陈子亢至以告曰夫子疾莫养于下请以殉子亢曰以殉非礼也虽然则彼疾当养者孰若妻与宰得已则吾欲已不得已则吾欲以二子者之爲之也于是弗果用耶律德光之母述律左右有过者多送木叶山杀于阿保机墓隧中曰爲我见先帝于地下后以事怒大将赵思温使送木叶山思温辞不肯行述律曰汝先帝亲信安得不往见之思温对曰亲莫如后后何不行述律曰我本欲从先帝于地下以子幼国中多故未能也然可断吾一臂以送之左右切谏乃断其一腕而释思温不杀此二事略同思温虽本中国人然武夫安识前言往行盖理之所在有不约而同耳
　　乌江项羽神
　　和州乌江县英恵庙其神盖项羽也灵响昭著绍兴辛巳敌犯淮南过庙下驻军入致祷掷珓数十皆不吉怒甚取火欲焚其庙俄大虺见于神座耸身张口目光射人敌骇怖而出随闻大声发于庙后若数百人同时喑呜叱咤者举军震恐卽移屯东去竟不敢宿其地云郡上其事于朝诏封神爲灵祐王邦人益严奉之
　　二儒爲僧
　　近世儒者絶意声利飘然防方之外者有二人焉饶节字德操临川人以文章著名曾子宣丞相礼爲上客陈了翁诸公皆与之游往来襄邓间始亦有婚宦意遇白崖长老与之语欣然有得尝令其仆守舎归见其占对异常怪而问之仆曰守舎无所用心闻隣寺长老有道价往请一转语忽尔觉悟身心泰然无他也德操慨然曰汝能是我乃不能何哉径往白崖问道八日而悟尽发囊槖与其仆祝髪爲浮屠德操名如璧仆名如琳遍防诸方陈了翁闗子开兄弟皆以诗称美之至江浙乐灵隠山川因挂锡焉琳抱疾德操躬进药饵旣卒尽送终之义后主襄阳天宁夏均父【倪】爲请疏其略云无复挟书更逐康成之后何忧成佛不居灵运之先又云岂惟江左公卿尽倾支遁独有襄阳耆旧未识道安时称其精当德操自号倚松道人所爲诗文皆高迈号倚松集云呉元中丞相之弟名叙字元常亦能诗有水竹清瘦霜松孤之句除南京敦宗院教授未赴忽弃官爲僧法名正光歴住万年国清诸刹晚主衢之乌巨寺一子亦早夭其妇守志不嫁光年益老感疾妇必躬造饮馔以进积久不懈后元中丞相薨当家无人其祖母韩夫人奏乞元常归故官诏许之元常迄不就凡住名刹四十年而终
　　天生对
　　前人记崔度崔公度王韶王子韶以爲的对绍兴中冯侍郎【檝】罗侍御【汝楫】在朝或戏爲语曰侍郎侍御檝汝楫无能对者时范检正【同】陈检详【正同】俱爲二府椽属徐敦济【康】续云检正检详同正同时以爲天生此对也
　　唐重氏族
　　唐自太宗命高士亷等撰氏族志本恶山东人士崔卢李郑自矜地望乃更以皇族爲首是亦自矜陇西着姓也然魏征房元龄家皆盛与山东诸族爲婚由是旧望不减至显庆中许敬宗等又升后族爲第一等于是益尚门阀谄谀之徒不称人以官而呼之爲郎犹奴之事主盖当时门地高者以此名爲贵重宋广平呼张易之爲卿天官侍郎郑杲谓宋曰中丞奈何卿五郎宋曰以官言之正当爲卿足下非张卿家奴何郎之有杨再思爲宰相而呼张昌宗爲六郎安禄山兼三镇节度使而呼李林甫爲十郎裴坦之子勋至呼其父爲十一郎明皇不以天子爲贵而自呼爲三郎当时献五角六张赋者亦呼其君爲三郎流弊可骇如此












　　梁谿漫志卷九
　　钦定四库全书
　　梁谿漫志卷十　　　　　　宋　费衮　撰陆鸿渐爲茶所累
　　人不可偏有所好往往爲所嗜好揜其他长如陆鸿渐本唐之文人达士特以好茶人止称其能品泉别茶尔所著书甚多曰君臣契三卷源解三十卷江表四姓谱十卷南北人物志十卷呉兴歴官记三卷潮州刺史记一卷茶经三卷占梦三卷然世所传者特茶经他书皆不传盖爲茶经所揜也巩县有瓷偶人号陆鸿渐买十茶器得一鸿渐市人沽茗不利輙灌注之鸿渐嗜茶而终遭困辱嗜好之至此独不可笑乎
　　范信中
　　范寥字信中蜀人其名字见山谷集负才豪纵不羁家始饶给从其叔分财一月輙尽之落莫无聊赖欲应科举人曰若素不习此奈何范曰我第往卽以成都第二名荐送益纵酒遂殴杀人因亡命改姓名曰花但石盖增损其姓字爲廋语遂匿傍郡爲园丁久之技痒不能忍书一诗于亭壁主人见之愕然曰若非园丁也赠以白金半笏遣去乃往称进士谒一钜公防其人钜公与语竒之延致书室教其子范暮出归輙大醉复殴其子其家不得已遣之遂椎髻野服诣某州持状投太守翟公【思】求爲书吏翟公视其所书絶精妙卽留之时公巽防政立屏后翟公视事退公巽前问曰适道人何爲者翟公告以故公巽曰某观其眸子非常人宜诘之乃召问所以来范悉对以实问习何经曰治易书翟公出五题试之不移时而毕文理高妙翟公父子大惊敬待之已而归南徐寘之郡庠以钱百千畀州教授俾时赒其急阙且嘱之曰无尽予之彼一日费之矣顷之翟公得教授者书云自范之留一学之士爲之不宁已付百千与之去不知所之矣未几翟公捐馆于南徐忽有人以袖掩靣大哭排闼径诣繐帷阍者不能禁翟之人皆惊公巽黙念此必范哭而出果范也相劳苦留之宿天明则翟公几筵所陈白银器皿荡无孑遗访范亦不见时灵帏婢仆门内外人亦甚多皆莫测其何以能擕去而人不之见也遂径往广西见山谷相从久之山谷下世范乃出所擕翟氏器皿尽货之爲山谷办后事已而往依一尊宿【忘其名】师素知其人问曰汝来何爲曰欲出家耳能断功名之念乎曰能能断色欲之念乎曰能如是问答者十余反遂名之曰恪能居无何尊宿死又往茅山投落托道人卽张懐素也有妖术吕吉甫蔡元长皆与之往来懐素每约见吉甫则于香合或茗具中见一圆药跳掷久之旋转于桌上渐成小人已而跳跃于地骎骎长大与人等视之则怀素也相与笑语而去率以爲常时怀素方与呉储侔谋不轨储侔见范愕然私谓怀素曰此怪人胡不杀之范已宻知之矣一夕储侔又与怀素谋怀素出观星象曰未可范微闻之明日乃告之曰某有秘藏遁甲文字在金陵此去无多地愿往取之怀素许诺范旣脱欲诣阙而无裹粮汤侍郎【东野】时爲诸生范走谒之值汤不在其母与之万钱范得钱径走京师上变时蔡元长赵正夫当国其状止称右仆射而不及司空左仆射盖范本欲并告蔡也是日赵相偶谒告蔡当笔据案问曰何故忘了司空耶范抗声对曰草茅书生不识朝廷仪蔡怒目嘻笑曰汝不识朝廷仪卽下吏捕储侔等狱具怀素将就刑范往观之怀素谓曰杀我者乃汝耶范笑曰此朝廷之福尔又谓刑者曰汝能碎我脑盖乃可杀我刑者以刄斫其脑不入以铁椎击之又不碎然竟不能神卒与储侔等坐死洎第赏范曰吾不能知此汤东野教我也遂急逮汤汤惶骇不测其由旣至白身爲宣德郎御史台主簿范但得供备库副使勾当在京延祥观后爲福州兵钤其人纵横豪侠盖苏秦东方朔郭解之流云
　　投水屈原
　　有士人尝以非辜至讼庭守不直之士人愤懑大声称屈守怒曰若爲士乃敢尔爲我属对不能且得罪因唱曰投水屈原真是屈士人应声曰杀人曾子又何曾守曰吾句有二屈字而汝句尾乃曾【音层】字汝之不学明矣顾何所逃罪邪士人笑曰此乃使君不学尔按屈姓流俗皆如字呼而屈到屈原皆九勿切使君尝研究否守慙释遣之
　　祠庙之讹
　　祠庙之讹甚多彭郎小姑固世所共知其最可笑者邺中有西门豹祠乃于神像后出一豹尾舂陵有象祠乃塑一象垂鼻轮囷流俗之无知亦已甚矣
　　伏波崔府君庙
　　后汉马文渊路博德皆尝爲伏波将军又皆有功于岭南海上有伏波祠古今所传莫能定于一东坡作碑谓两伏波均当庙食政和中因修九域图志以睢阳双庙爲例令祀两神盖义理当于人心虽是时正讳东坡议论而亦不能废也绍兴乙卯董令升舎人【棻】爲吏部郎以尝持节广西乞两庙封爵一等诏从之然不知政和未并建庙以前竟孰当此血食也磁州有崔府君庙邦人严奉又京师北郊亦建庙中兴驻跸临安加封真君筑祠西湖上像设尤严或以其神爲崔子玉非也神乃唐正观中相州滏阳令迁蒲州刺史有恵爱于滏阳后爲磁州民爲立祠殁因其地本朝景祐二年七月诏曰眷是灵祠本于外服且以恵存邑恩结蒲人生着令猷没司幽府案求世系虽史逸其传尸祝王官而民赖其福崔府君宜特封防国显应公有司遣官祭告然迄莫知其名字
　　临安旌忠庙
　　绍兴初张杨郭三大将建永乐三侯庙于临安柴垜桥之东赐额旌忠各有封爵三侯者高将军名永能程閤使名博古景崇仪名思谊高西州人世总蕃落边人赖以安程河南人文简其诸父也世业儒独程以材武奋景普州人其大父讷有将材西人畏之永乐之役徐德占防一时名将以行故三侯皆被选程首与敌战殁高以防不用知必败以弓絶脰死景入说贼被害旧庙建于延安之肤施县有古雍施巨济所作记云然今临安新庙无复此碑而故老犹能诵其略三侯旣庙食西边每王师与敌战屡施隂助诸将来东南讨方腊亦着灵异故相与作庙于临安庙初成有匠者醉溺于庭立死时时有三蛇出没殿庑或行庭下大者长尺许鳞鬛齿爪悉具通身小方胜如金色其次长八九寸又其次稍小自首至尾其脊皆有金线身纹尽同惟次者尾稍秃天宇晴明变化数百往来游戏于庭卉芭蕉间或縁幡而上近嵗乃不复出人或谓爲陜西三龙王盖三侯以节死其英魂忠魄变幻飞潜无所不可东坡铭张龙公云相彼幻身何适不通地行爲人天飞爲龙恵于有生我则从之信哉今迁庙于丰乐桥之东北故觉苑寺基也
　　二相公庙乞梦
　　京师二相公庙世传子游子夏也灵异甚多不胜载于举子问得失尤应答如响盖至今人人能言之大观间先大父在太学有同舎生将赴廷试乞梦于庙夜梦一童子传言云二相公致意先辈将来成名在二相公上觉而思之子游子夏夫子高弟也吾成名在其上必居巍科无疑窃自喜暨唱名乃以杂犯得州文学大愤懑失意私念二相公之灵不宜有此沈吟终夜忽骇笑曰论语云文学子游子夏今果居其上乎诘旦以语同舎皆大笑曰神亦善谑如此哉
　　蜀僧东明寺题诗
　　蔡元长南迁道出长沙卒于城南五里东明寺遂草殡于寺之观音殿后有蜀僧游方过之慨然因题诗于壁曰三十年前镇益州紫泥丹诏鳯池游大钧播物心难一六印悬腰老未休佐主不能如傅说知几那得似留侯功名富贵今何在寂寂招提一土丘
　　志诗
　　山谷以茅季伟事亲引志翻袜之句人喜道之予尝见志数颂词朴而理到今记于此其一曰欺诳得钱君莫羡得来却是输他便来往报答甚分明只是换头不识面又曰多置庄田广修宅四邻买尽犹嫌窄雕墙峻宇无歇时几日能爲宅中客又曰造作庄田犹未已堂上哭声身已死哭人尽是分钱人口哭元来心里喜又曰众生头兀兀常往无明窟心里爲欺谩口中佯念佛又曰世无百年人强作千年调打铁作门限鬼见拍手笑又曰劝君休杀命背面彼生嗔吃他他吃汝循环作主人又曰他人骑大马我独跨驴子回顾担柴汉心下较些子又曰家有志诗生死免入狱不论有益事且得耳根熟白纸书屏风客来卽与读空饭手捻塩亦胜设酒肉
　　王虚中
　　王虚中名日休龙舒人早爲太学诸生传注经子数十万言然不利于塲屋晚以特奏名廷试不用条对式但如科举答防坐是竟不得官独好佛着浄土文直指西方浄土慧辩了然观者起敬或自立或劝人裒金走建安刋浄土文板逾二十副愿力洪深修行尤精苦讽诵礼拜夜以继昼馆于庐陵某通守家一日谒通守谓之曰某去矣以后事累公通守愕然虚中乃着白衫诣佛堂合掌念佛顷之立化于植木矣倾城纵观累日不能遏通守亦明眼人乃命具棺指虚中谓人曰先生平时照了诸妄坐卧自如今请先生卧卽举而入棺予旧见建安陈应行季陆道此后访南北山云游诸僧欲问其岁月并通守姓名漫无知者记其大略如此
　　恵歴寺轮藏
　　临江军恵歴寺初造轮藏成寺僧限得千钱则转一匝有营妇丧夫家极贫念爲转藏以资防福累月辛苦収拾随聚随费终不满一千廹于贫乏无以自存嫁有日矣而此心眷眷不能已遂擕所聚之金号泣藏前掷金于地轮藏自转阖寺骇异自是不复限数云
　　江东丛祠
　　江东村落间有丛祠其始巫祝附托以兴妖里民信之相与营葺土木寖盛有恶少年不信一夕被酒入庙肆言诋辱巫骇愕不知所出聚谋曰吾侪爲此祠劳费不赀一旦爲此子所败远迩相传则吾事去矣迨夜共诣少年以情告曰吾之情状若固知之傥因成吾事当以钱十万谢若少年喜问其故因教之曰汝质明复入庙詈辱如前凡庙中所有酒殽举饮啖之斯须则僞爲受械祈哀之状庶印吾事今先赂汝以其半少年许诺受金翌日果复来庙廷袒裼嘂嘑极口丑诋不可闻庙傍民大惊观者踵至少年视神像前方祭赛罗列卽举所祀酒悉饮之以至殽馔无孑遗旋俯躬如受絷者叩头谢过忽黒血自口涌出七窍皆流卽仆地死里人益神之卽日喧传傍郡祈禳者云集庙貎绘缮极严巫所得不胜计越数月其党以分财不平诣郡反告乃巫寘毒酒中杀其人捕治引伏魁坐死余分诸郡灵响讫息
　　作赋赎罪
　　旧传滕达道未遇时与诸生讲学于僧舎主僧出诸生夜盗其犬而烹之事闻有司欲治其罪滕公爲丐免守素闻其能赋因谕之曰如能爲盗犬赋则将释之滕公卽口占其辞曰僧旣无状犬诚可偷辍蓝宫之夜吠充綘帐之晨羞抟饭引来犹掉续貂之尾索绹牵去难回顾兎之头守大笑卽置不问今人相传爲口实绍兴初予妻之祖强公叔章通守【黻】爲临安録事防军时予祖母之弟陈公宗卿侍郎【之渊】爲府学教授适学帑被盗逻者夜搜沟中而所盗金在焉府学生黄其姓者立于傍遂録送府系之狱生自辨数然踪迹颇疑似强公与府司户毛季中谋曰行之则污辱士类爲学校羞矣因引滕公作赋故事言于府乞俾之试府主张公如莹尚书【澄】许之俾诣都防试以取伤防爲题生仓皇不成文强公潜代爲之其一联云门人窃屦何伤孟子之贤同舎诬金始见直生之量张公见之喜卽于赋后判云黄某盗金情状颇着曹官试赋文理稍佳免送所司押归本学聊从五等薄示诸生遂以付学陈公亦隂纵之以此见前辈之盛德持心皆近厚也
　　俚语盗智
　　俚语谓盗虽小人智过君子此语固可鄙笑然盗之奸诈实有出人意表者可诛也高邮民尉九疾足善走日驰数百里气势猛壮非得树不能止爲盗寖淫傍郡淮人皆苦之其居高邮阛阓间日则张食肆夜则爲盗一日晨起方坐肆间有道人来食汤饼食已邀尉至间处呼爲师父且拜之尉讶之曰何爲者道人曰某亦有薄技然出师下远甚闻楚州城外有一富家今愿偕师行庶慿借有所获尉许诺使之先徃道人卽驰去逮夜尉张灯闭肆怒其仆执事不谨殴之仆纷拏不服乃呼逻者厢官俱系之须翌日送郡尉宻谓逻曰吾与若厚且家于此必不窜若姑纵吾归明当复至也逻许之尉得释卽逾城驰二百里至楚城外咚咚方二皷矣道人果先在相见喜甚尉自屋入约道人伺于外旣入其室视所藏金珠锦绮烂然溢目卽以百缣掷出道人分两囊负之斯须尉复由屋出道人思天下惟尉爲愈已不如杀之卽防刄断其首随坠地视之则纸所爲也尉由他户复驰归高邮就逮天方辨色道人负重行迟爲追者所及执送楚州狱自列与尉同爲盗状州爲檄高邮高邮报云是夕尉自与仆有讼方系有司无从可爲盗也道人终始堕其计卒自伏辜尉狡险万端有术以自将屡爲穿窬官卒不能捕又有士夫调官都下所居逆旅前张茗坊与染肆相直士无事日凭茶几阅过者一日见数人往来其前数四若睥睨染肆者殊讶之一夫忽前耳语曰某辈经纪人也欲得此家所暴缣帛告官人勿言士曰此何预吾事而肯饶舌邪其人拱谢而退士私念彼所染物皆高掲于通衢之前白昼万目共覩彼有术可窃则真黠盗也因谛观之但见其人时时经过或左或右渐久渐疎薄暮则皆不见士笑曰彼妄人果绐我卽入房将索饭则其室虚矣





</div>
    <div class="pagination">
<a href="梁谿漫志_page4.html">上一页</a><a href="梁谿漫志.html">1</a><a href="梁谿漫志_page2.html">2</a><a href="梁谿漫志_page3.html">3</a><a href="梁谿漫志_page4.html">4</a><span class="current-page">5</span><a href="梁谿漫志_page6.html">6</a><a href="梁谿漫志_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
