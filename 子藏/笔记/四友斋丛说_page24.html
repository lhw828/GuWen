<!DOCTYPE html>
<html>
<head>
    <meta charset="UTF-8">
    <title>四友斋丛说 - 第 24 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四友斋丛说 - 第 24 页/共 26 页</h1>
    <div class="content">　　宪孝两朝以前，士大夫尚未积聚。如周北野（佩），其父舆为翰林编修。北野官至郎中，两世通显，而其家到底只如寒士。曹定庵（时中），其兄九峰（时和），举进士有文章，定庵官至宪副，弟时信亦京朝官。与李文正结社赋诗，门阀甚高，其业不过中人十家之产。他如蒋给事（性中）、夏宪副（寅）、许佥宪（璘），致仕家居，犹不异秀才时。至正德间，诸公竞营产谋利。一时如宋大参（恺）、苏御史（恩）、蒋主事（凯）、陶员外（骥）、吴主事（哲），皆积至十余万，自以为子孙数百年之业矣。然不五六年间，而田宅皆已易主，子孙贫匮至不能自存。宋大参即余外舅家，得之目击者。此四十年间事耳。然此十万之业，子孙纵善败，亦安能如是之速，盖若天怒而神夺之然。然一时有此数家，或者地方之气运耶，或诸公之遗谋未善耶，皆不可晓也。 

　　人见当时数家之事，有问于余者，余戏语曰：此病已在膏盲，非庸医所了。吾昔饮上池水，或庶几能知之。盖吾松士大夫一中进士之后，则于平日同堂之友，谢去恐不速。里中虽有谈文论道之士，非唯厌见其面，亦且恶闻其名。而日逐奔走于门下者，皆言利之徒也。或某处有庄田一所，岁可取利若干；或某人借银几百两，岁可生息若干；或某人为某事求一覆庇。此无碍于法者，而可以坐收银若干，则欣欣喜见于面，而待之唯恐不谨。盖父兄之所交与而子弟之所习闻者，皆此辈也。未尝接一善人，闻一善言，见一善行。夫一齐人之传，尚不能胜众楚人之咻，况又无一齐人之传乎。吾恐子弟虽有颜闵之资，欲其从善难矣。诸公皆读书晓事，此亦理之易见者也，何昧昧若此？太史公所谓利令智昏，何异白日攫金于市中者耶？ 

　　或问晋朝重门阀，而王谢子弟皆贤。何也？余曰：王谢门中唯有王仲祖、刘真长、许玄度、支道林诸人，往来不闻有此等客。 

　　吾松士大夫家燕会，皆不令子侄与坐，恐亦未是。顷见顾东桥每有燕席，命顾茂涵坐于自己桌边。东江每燕，亦令顾伯庸坐于桌边，不另设席。今存斋先生家三子皆与席，衡山每饭必有寿承、休承。皇甫百泉许石城二家，其二郎亦皆出坐，与客谈谐共饮。盖儿子既已长成，岂能绝其不饮？若与我辈饮，则观摩渐染未必无益，不愈于与群小辈喧哄酗酒耶。昔王右军与谢太傅修禊兰亭，而大令兄弟与谢车骑皆在。阮嗣宗为竹林之游，其子阮瞻亦欲与。嗣宗曰：“仲容已与，卿不得复尔。”若使仲容不在，则瞻亦把臂入林矣。故晋室士大夫子弟皆贤，正为此也。 

　　松江士大夫子弟不甚读书。昔黄山谷云：“四民皆有世业，士夫家子弟能知孝弟忠信斯可矣。然不可令读书种子断绝。有才气者出，便足名世矣。”今世父兄非不知教，子弟非不知学，正恐多财为累耳。则财之为害，可胜言哉。 

　　练兼善常对书太息曰：“吾老矣，非求闻者，姑下后世种子耳。”士夫积财无非为子孙之计，然古人有云：“贤而多财则损其志，愚而多财则益其过。”又黄山谷言：“男女缘渠侬堕地自有衣食分齐。其不应冻饿沟壑者，天不能杀也。”此者万金良药，士大夫不可不知。 

　　余小时见人家请客，只是菜五色肴五品而已。惟大宾或新亲过门，则添虾蟹蚬蛤三四物，亦岁中不一二次也。今寻常燕会，动辄必用十肴，且水陆毕陈，或觅远方珍品，求以相胜。前有一士夫请赵循斋，杀鹅三十余头，遂至形于奏牍。近一士夫请袁泽门，闻殽品计百余样，鸽子斑鸠之类皆有。尝作外官，囊橐殷盛，虽不费力，然此是百姓膏血，将来如此暴殄，宁不畏天地谴责耶。然当此末世，孰无好胜之心？人人求胜，渐以成俗矣。今存斋先生至家，极力欲挽回之，时时举以告人，亦常以身先之，然此风分毫不改。虽曰世道渐漓，然他处犹知敬信前辈，有善言亦必听从。独吾松之人坚于自用，虽仲尼复生，亦未如之何也已。 

　　东坡云：到黄，廪食既绝，痛自节俭，日用不得过百五十。每月朔便取四千五百钱断为三十块，挂屋梁上。平旦用画义挑取一块，即藏去义，仍以大竹筒别贮。用不尽者以待宾客。据东坡所言如此自计，吾辈一日之课，岂能及东坡十分之一？每日当用钱十五文足矣。 

　　昔司马文正公每日就寝时，自计一日之为。若与其所奉，果足相当，则帖然而卧。稍有不及，则终夕不自安。今之士大夫每日饱饫肥甘，不知临卧时，亦曾打算一遭否？ 

　　杨君谦七人联句记，虽位次亦皆明载，列成图样。王古直、徐栗夫南面坐，陈一夔、王存敬北面坐，侯公绳左边侧坐，赵栗夫右边侧坐，杨君谦坐侯公绳下，则主人也。乃知前辈燕会真率如此。今士夫非南面不坐，非专席不居，其礼虽甚隆而情实不洽，且乏雅致。余生而疵贱，岂敢为时俗之倡，但出之以见前辈风范耳。 

　　果山增高碟架，盖起于近时，三十年前所无也。然亦只是松江用，南京苏杭至今未有。果山极无谓增高，即诗之所谓于豆于登，是彷佛登豆而为之者。盖古人席地而坐，诗言或授之几者，乃是优老用以依凭。而骰品实置于地上，恐泥土沾污，故设登豆，且欲使稍高以便匙箸耳。今殽品已摆在桌上，不知要此物何用。增此一段繁文，又加一番虚费，始作俑者其无后乎？ 

　　我家与东江先生有姻连，其第五孙子登，余妹婿也。记得小时至东江家，见燕客常用六角银杯。后东江身后，其家分析，诸孙行酒皆用瓦器。余问之云：东江止有银杯二十四只，皆是此样。次子伯庸分十二只，冢孙子龙分十二只，余诸孙皆不及。夫官至尚书，不可谓不尊，然酒器止此，亦可称清白之风矣。近年以来，吾松士夫家所用酒器，唯清河、沛国最号精工。沛国以玉，清河以金。玉皆汉物，金必求良工访古器仪式打造，极为精美。每一张燕，粲然眩目。余意以为更得一二陶匏杂厕其间，少存古意，尤为尽善。然二者较之，终是玉胜。 

　　尝与陆五湖醉饮甚畅，余语五湖曰：“小时不知事，尝买古玉杯数件。后游南都，客囊渐罄，尽卖与朱文石家。夫老年饮酒必须畅适，若留心照管酒杯，是增一大不乐也。奈何欲快人之目而自取不乐哉？”五湖闻之，抚掌称快。 

　　尝访嘉兴一友人，见其家设客，用银水火炉金滴嗉。是日客有二十余人，每客皆金台盘一副，是双螭虎大金杯，每副约有十五六两。留宿斋中。次早用梅花银沙锣洗面，其帷帐衾裯皆用锦绮。余终夕不能交睫，此是所目击者。闻其家亦有金香炉，此其富可甲于江南，而僭侈之极，几于不逊矣。 

　　松江是天下大府，华亭亦是剧县。其讼狱之繁多，钱粮之浩大，上司文移之庞杂，山积波委，日勤职业，犹惧不逮。上大夫正当相体，以时进见，使郡县先生得尽心民事。庶可以仰承朝廷委任之重，况华亭乡官今已十倍于前矣。使府县诸公日有送迎之劳，则于公事不无少妨耶。 

　　古称豳民风俗之厚，其诗曰：“曰杀羔羊，跻彼公堂，称彼兕觥。”盖古人一受长养之恩，则于岁终必欲少伸其图报之私。而君臣如父子，暧然相亲于一堂之中，其厚也何如。今乡士夫皆郡县邑子也，既受其覆庇含育之恩，而一无所报，于心安乎？亦当于岁终羊持酒拜献于公堂，以伸一念之爱敬，而郡县先生亦必受之。盖所以通上下之情也。今郡县先生既一切不受，而士大夫亦聊以应一时之故事，皆非实情相与，徒费一番扰攘，上下俱失矣。 

　　近来上司出巡，其起身后，乡官俱进府县谢劳。余见前辈未尝有此，不知起于何时。或倭寇犯境，上司为地方而来，郡县先生亦与上司区画地方之事，故去后礼当谢劳。若地方无警，而抚按出巡，但纠察百司，查处银粮，乃举朝廷章程也。与乡士夫有何干涉？又进府县搅扰一番，无乃太烦渎耶。 

　　●卷三十五正俗二 

　　余辛酉自南都归，壬戌年寓居苏州。袁太冲过苏来见访，语余曰：近县公新生一子方在孩抱，偶出痘疹。吾起身时在县前经过，见乡官进县问安，黄伞亦有六七顶。此亦近来事也。 

　　第一，郡县大夫要正士风激厉志节。昔子游为武城宰，夫子问曰：“汝得人焉尔乎？”子游对曰：“有澹台灭明者，非公事未尝至于偃之室。”盖凡士君子养得自重，一出去便能与朝廷干事。此在郡县先生少加之意耳。若以不见者为高，无故而数至公庭之人稍加厌薄，则士风可立振矣。 

　　近日士大夫家居，皆与府县讨夫皂。虽屡经禁革，终不能止。或府县不与，则谤议纷然。此是蔑弃朝廷纪纲也。尝见各衙门见任官，其所谓直厅者，乃看守衙门之人。而柴薪银则给与各官募倩夫皂以备身银者也。虽台省大臣，亦不过十人，见任且然，而况家居者耶。故虽元老致仕，朝廷优贤，始有岁拨人夫之命。然止是二人，必有旨然后许拨，其余则安得滥用。今每人要皂隶二名轿夫四名直伞一名，每人总七名。若有五十乡官，则是又添一处兵饷矣。夫同是朝廷百姓，谁敢擅役一人，故府县不得辄与，乡官亦不得辄受。 

　　朱晦庵晚年居考亭，便于野服。榜一帖于客位云：荥阳吕公尝言，京洛致仕官与人相接，皆以间居野服为礼。而叹外郡或不能然，其旨深矣。某衰朽无状，虽幸叨误恩，许致其仕。前此或蒙宾客不鄙下访，初未敢遽援此例，便以老大自居。近缘久病艰于动作，屈伸俯仰皆不自由，遂不免遵用旧京故俗，辄以野服从事。然而上衣下裳大带方履，比之凉衫自不为简。其所便者，但取束带足以为礼，解带可以燕居，免有拘绊缠绕之烦脱着疼痛之苦而已。切望深察，恕此病人，且使穷乡下邑，得以复祖宗盛时京都旧俗。其美如此，亦补助风教之一端也。至于筋骸挛缩，转动艰难。迎候不时，攀送不及，区区之意，亦非敢慢，并冀有以容之为大幸也。 

　　《双槐岁抄》云：韩襄毅（雍）既平大藤峡，其威甚张。时广州太守吴中聘教授王文凤修郡志，襄毅闻之，命以所得诸公书简附入。然志中但题为贺都御史韩雍平两广书，其中大司马王公称拜书复都宪永熙知己阁下，大宗伯姚公称夔顿首都堂永熙年兄阁下，少司徒薛公称远百拜奉书永熙都宪年兄，行台邢太守称侍生宥百拜奉书都堂先生执事，顺德钱大尹称多生浦端肃奉复总督巡抚都堂阁下。按薛邢皆琼州人，钱又属吏，未尝有所谄也。相去未久，乃有治生晚生与门下台下诸称，平交或号而不字。官尊齿邵则系以翁，或称老先生，不一而足。岂亦文盛之会哉？ 

　　《双槐岁抄》云：中原西北士大夫，长幼之礼甚严。年长者每呼姓名，饮酒献酬，幼者必跪，初不计贵贱也。山西雍宪副世隆（泰），性气廉厉，凛不可犯。既贵，便道过家，往访同窗旧友王生。时生已弃士业农矣，遇诸途，谓曰：“雍泰乃念贫贱之交乎？倘不弃予，约期访汝韦曲。”泰敬诺而归。至期冠带以俟，生布衣■〈毛盬〉毶，背只鸡持瓢酒至，据正席而坐。泰以兄事之，与饮必跪，生亦直受之不辞。泰后为都宪巡抚宣府，风度棱峻。参将李杰来见，不与为礼。杰颇不法，即数其罪，呼左右缚杰使跪庭下，大棍挞之三十，坐是罢官。其宦辙所至，辄有遗爱。人谓与华岳争高，诗云“柔亦不茹，刚亦不吐。不侮矜寡，不畏强御。足以当之矣。”泰，陕西咸宁人。 

　　尝闻长老言，祖宗朝，乡官虽见任回家，只是步行。宪庙时，士夫始骑马。至弘治正德间，皆乘轿矣。昔孔子曰：“以吾从大夫之后，不可徒行也。”夫士君子既在仕途，已有命服，而与商贾之徒挨杂于市中，似为不雅；则乘轿犹为可通。今举人无不乘轿者矣。董子元云：举人乘轿，盖自张德瑜始也。方其初中回，因病不能看人，遂乘轿以行。众人因之尽乘轿矣。然苏州袁吴门（尊尼）与余交，其未中进士时，数来下顾，见其只是带罗帽二童子跟随，徒步而来。某以壬辰年应岁贡出学，至壬子年谒选到京。中间历二十年，未尝一日乘轿。今监生无不乘轿矣。大率秀才以十分言之，有三分乘轿者矣。其新进学秀才乘轿，则自隆庆四年始也。盖因诸人皆士夫子弟或有力之家故也。昔范正平乃忠宣公之次子，文正公之孙也。与外氏子弟结课于觉林寺，去城二十里，忠宣当国日，正平徒步往来，人不知为范丞相子。今虽时世不同，然亦恐非所以教子弟也。 

　　徐养斋居乡，每过往还之家，见陈设过盛，则愀然不乐，遂不举箸。或劝之，则托辞曰：“吾今日心斋当茹素也。”里中从公之化，亦稍稍崇俭矣。 

　　今世衣冠中人，喜多带仆从。沈小可曾言，我一日请四个朋友吃晚饭，总带家童二十人。坐至深夜，不得不与些酒饭，其费多于请主人。 

　　一日偶出去，见一举人轿边随从约有二十余人，皆穿新青布衣，甚是赫奕。余惟带村仆三四人，岂敢与之争道，只得避在路旁以俟其过。徐老先生轿边多不过十人。 

　　仪真一友人朱荆溪，名永年，以岁贡官至知县，有文亦能诗。闻仪真读书后辈皆从之讲艺，有游览必相随以行。故近来真扬之间，人才亦彬彬可称。吾松绝无此风，故虽科第辈出，然恐尽今之世，欲成就一个名人，终不可得也。 

　　方双江巡抚时，余尚在南京。闻其出巡至柘林，家兄与舍弟同往相见。门上人径请了舍弟进去，将家兄轿子一把扯出。盖方双江在任，凡乡官进见，皆要分别出身脚色故也。夫未受朝命之前可论脚色，既受命为京朝之官，则同是朝廷供奉之臣矣。古称王臣虽微，加于诸侯之上，故重王臣，乃所以尊天子也。安得更论脚色耶？双江可谓不知体。家兄岂不知抚台有此条教？则当自量，深藏远避。夫见一巡抚不加益，不见不加损，何栖栖如此以自取辱耶？家兄可谓不知分。舍弟与双江同年也，若巡抚是别人，乡官固不敢与抗。既是同年，则有兄弟之义矣。岂不知同年何某有一亲兄，独不假借分毫而乃辱之至是？古称父母之仇不共戴天，兄弟之仇不同国。辱及其兄，则己之深仇也，即当毅然不入而与之遂绝矣。方忿气填膺，何缘复与之坐而笑谈耶？虽谓之无人道可也。舍弟可谓不知礼。盖一事而三人俱失也。 

　　孙文简以礼部尚书还家。时方双江为太守，文简设席待之。早起身自供张毕，直待至日夕点灯时，双江始至。文简殊厌倦，既上坐。酒三行后，即称疾发而起。双江大怒，逮其家人，以事罗织，问成充军。后合郡士夫整酒于冯南江家，再三讲解，事始得释。 

　　士大夫族姓盖水木本源，所关甚重。晋唐以来专重氏族，如孔至撰百家类例，品第海内族姓，以张说为近代新门，不入百家之数者是也。今世所谓郡望，盖本于此，然必当考其所自。如今世王姓者即谓之太原，何姓者即谓之庐江，甚非也。盖不知王有二著姓，太原是一族，琅琊另是一族。何亦有二著姓，庐江是一族，东海另是一族。如王浑、王衍、王济、王澄、王述、王承、王濛诸人，太原之王也；王祥、王导、王敦、王义之、王濛、王俭诸人，琅琊之王也。何充、何准、何求、何点、何胤，庐江之何也；何承天、何长瑜、何逊、何思澄、何子朗，东海之何也。琅琊之王，自王导渡江以后，世居江左。今苏州虎丘山有王濛宅，会稽有王羲之题扇桥，又有羲之兰亭修禊处。则琅琊之王，迁徙江南皆有明证。而太原之王，至于隋末文中子尚居龙门，则江南何自而有太原之王耶？齐梁时何求、何点兄弟三人俱好栖隐。今湖州有何山，苏州亦有何山，即其隐居处也。而东海之何，考之史册不闻其有南徙之迹。则江南之王，皆本之琅琊。江南之何，皆本之庐江，此不待辨而明者也。今江南之王，皆冒太原，而北地之何，更无有一人出于东海者耶。此则承袭之谬也。若误称郡望，则是冒认祖宗，岂细故哉？独王石梁先生，小时见其书郡望必称琅琊，盖有深识不同于俗见。某常书东海，因居海上以地著耳。若书郡望，亦必以庐江为是。他如张姓者，自张华以至张说世居范阳，亦一郡望也，岂必清河一族哉？要当追源其所自耳。若朱张顾陆本是吴中四姓，故江南此四家。但称中吴或吴郡可也，何必远冒沛国清河武陵河东哉？ 

　　李希颜方伯素刚正，顾文僖甚重之。本木华黎子孙，既入中国，曰“我木下子也”，遂姓李氏。今子姓甚繁，有一孙为道长。近有一士夫之子亦李姓，其父官至宪副，家产甚厚，资财钜万。父死失势，曲意夤缘，认为一族，称为东门老爹。亦大有所费，若别姓犹可含糊冒认，色目人其可冒认耶？近日其子谋入学，令人代考，事露下狱。百计弥缝，幸而得释。乃知人之行险侥幸，盖亦出自天性也。 

　　松江近日有一谚语，盖指年来风俗之薄，大率起于苏州，波及松江。二郡接壤，习气近也。谚曰“一清诳，圆头扇骨揩得光浪荡。二清诳，荡口汗巾折子挡。三清诳，回青碟子无肉放。四清诳，宜兴茶壶藤扎当。五清诳，不出夜钱沿门跄。六清诳，见了小官递帖望。七清诳，剥鸡骨董会摊浪。八清诳，绵绸直裰盖在脚面上。九清诳，不知腔板再学魏良辅唱。十清诳，老兄小弟乱口降（音扛）。”此所谓游手好闲之人，百姓之大蠹也。官府如遇此等，即当枷号示众，尽驱之农。不然，贾谊首为之痛哭矣。 

　　松江十来年间，凡士夫年未四十即称老翁，奶奶年未三十即呼太太。前辈未有，此则大为可笑者也。 

　　●卷三十六考文 

　　古人云：“校书如拂几上尘”，言旋拂旋有也。余前身或是雕虫所化，每至长夏，置棐几于前荣，横陈一册，朱白不去手，则是日不知有暑，不然则烦闷欲死，乃知此固其宿业也。又古人言误书思之亦是一适，苟适其适，又何惮焉？故见者虽或嗤诮之，不置也。昔有韩昶者，昌黎之子也，犹改金根车为金银车，他复何论哉？今世书籍讹舛甚多，偶有所见，则书于册。 

　　五臣注《文选》，中间谬妄极多。如《思玄赋》云“神化而蝉蜕兮，朋精粹而为徒”，盖衡自寓也，言自己之神化若此。而吕向遂真以为蝉之蜕，脱去秽污，而以精粹为朋友徒侣。此正苏长公所谓小儿强作解事者。 

　　陈孔璋书云“有子胜斐然”之意，五臣注云：子胜即小子也一何浅鄙若此哉。盖因《论语》有“小子狂简斐然成章”之言，遂附会牵合。然子胜之作小子，不知是何解？又不言有所本否。李善引《墨子》，亦恐未是，姑阙疑可也。 

　　《寡妇赋》云：“伊女子之有行，爰奉嫔于高族”，吕延济以为有行谓自修德行，极为可笑。不如李善引《毛诗》“女子有行，远父母兄弟”，混成而切当。 

　　书籍传刻，易至讹舛，亦有经不知事之人妄意改窜者。如王右丞敕《赐樱桃诗》“总是寝园春荐后，非关御苑鸟衔残”，《文苑英华》本作“才是”，盖“才”字与下句方有照应。“总”字有何意义，既经俗人一改，遂传误至今。乃知书籍中，此类甚多。惜无人为之辨证耳。 

　　韦苏州《滁州西涧》诗，有手书刻在太清楼帖中。本作“独怜幽草涧边行，尚有黄鹂深树鸣。春潮带雨晚来急，野渡无人舟自横”，盖怜幽草而行于涧边，当春深之时黄鹂尚鸣。始于情性有关。今集本与选诗中，“行”作“生”，“尚”作“上”，则于我了无与矣。其为传刻之讹无疑。 

　　《李颀集》、《寄綦毋》三诗，“风流三挹令公香”，盖用荀彧事也。荀彧为中书令，好熏香，其坐处常三日香。今徐崦西五十家《唐诗》《李颀集》中，作“风流三揖令公乡”，盖因不知荀彧事，遂改作乡字，然文义不属，又换一揖字，可笑可笑。 

　　五十家唐诗李颀题璇公山池“片石孤云窥色相，清池皓月照禅心”，“孤云”改作“孤峰”，“皓月”改作“白月”，夫既言片石，又曰孤峰，不免叠床架屋。若白月则前无所本，只是杜撰以启后人换字之端。盖唐诗为庸俗人所改，如此类甚多。其疑误后学，可胜道哉。 

　　杜牧之诗“远上寒山石迳斜，白云生处有人家”，亦有亲笔刻在甲秀堂帖中，今刻本作“深”，不逮生字远甚。 

　　苏长公《赤壁赋》“惟江上之清风与山间之明月，耳得之而为声，目遇之而成色。取之无禁，用之不竭，是造物者之无尽藏也，而吾与子之所共食”，本作“食”字，有墨迹在文衡山家，余亲见之。今刻本作“适”，然适字亦好，或长公自加改窜耶，然不可考也。 

　　綦毋潜题净林寺顶山禅院诗“塔影挂清汉，钟声和白云”，集本与诸选诗皆作“和”，《河岳英灵集》亦取“钟声和白云”为警句。余初疑钟声如何与白云相和，恐其未稳。后见《文苑英华》作“扣白云”，乃知言寺之塔影挂于清汉，钟声出于白云，则是扣于白云之中也，以形容山顶之高，殊浑成，胜和字。 

　　初唐诗“文移北斗成天象，酒递南山作寿林”，今人皆误作“酒近”，盖移是活字，近是死字，唐人之律甚工，专以字之虚实死活作眼目，岂容以死字对活字？且南山送酒原是诗意，近字终无意义，必为酒递无疑。 

　　《张王屋集》《唐雅徐贤妃》诗“井上夭桃偷面色，檐前嫩柳觉身轻”，余曰“觉”字定误，当是“学”字，盖天桃尚偷其面色，嫩柳犹学其身轻，始有意味。若“觉”字则索然矣。王屋曰是，遂刻作学字。 

　　廋辞，隐语也，世遂讹为“庾辞”。张王屋一日言，《汉书》中云“廋死狱中”，余曰：非“庾死”，乃“廋死”也。《论语》云“人焉廋哉”。人焉瘦哉，《说文》：廋字从广义，从叟声也。如庇庥庋庀之类，皆从广，乃覆蔽隐匿之意，廋死，言人死于狱中，覆蔽隐匿，人莫明其状也。但因庚廋字最相近，叟字臼字笔稍连，中间转笔稍直，便成庾字矣。故此二字易于讹舛。今书籍中甚多，聊为正之。 

</div>
    <div class="pagination">
<a href="四友斋丛说_page23.html">上一页</a><span>...</span><a href="四友斋丛说_page19.html">19</a><a href="四友斋丛说_page20.html">20</a><a href="四友斋丛说_page21.html">21</a><a href="四友斋丛说_page22.html">22</a><a href="四友斋丛说_page23.html">23</a><span class="current-page">24</span><a href="四友斋丛说_page25.html">25</a><a href="四友斋丛说_page26.html">26</a><a href="四友斋丛说_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
