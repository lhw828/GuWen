<!DOCTYPE html>
<html>
<head>
    <meta charset="UTF-8">
    <title>太平广记 - 第 205 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 205 页/共 228 页</h1>
    <div class="content">








　　太平广记卷四百五十五
　　钦定四库全书
　　太平广记卷四百五十六　宋　李昉等　编蛇一
　　率然　　　　蛇邱　　　　昆仑西北山
　　緑蛇　　　　报寃蛇　　　毒蛇
　　种麦来蛇　　蚺蛇　　　　蚺蛇胆
　　鸡冠蛇　　　爆身蛇　　　黄领蛇
　　蓝蛇　　　　巴蛇　　　　蛮江蛇
　　两头蛇　　　顔回　　　　蜀五丁
　　昭灵夫人　　张寛　　　　窦武
　　楚王英女　　张承母　　　冯绲
　　魏舒　　　　杜预　　　　呉猛
　　顔含　　　　司马轨之　　章茍
　　太元士人　　慕容熈　　　邛都老姥天门山　　　忻州刺史　　余干县令王真妻　　　朱觐
　　率然
　　西方山中有蛇头尾差大有色五彩人物触之者中头则尾至中尾则头至中腰则头尾并至名曰率然防稽常山最多此蛇孙子兵法曰将之三军势如率然也【出神异经】
　　蛇邱
　　东海有蛇邱地险多渐洳众蛇居之无人民蛇或人头而蛇身【出方中记】
　　昆仑西北山
　　昆仑西北有山周廻三万里巨蛇绕之得三周蛇为长九万里蛇常居此山饮食沧海【出中记】
　　緑蛇
　　顾渚山頳石洞有緑蛇长可三尺余大小指好栖树杪视之若鞶带纒于柯叶间无螫毒见人则空中飞【出顾渚山记】
　　报寃蛇
　　岭南有报寃蛇人触之即三五里随身即至若打杀一蛇则百蛇相集将蜈蚣自防乃免【出朝野佥载】
　　毒蛇
　　山南五溪黔中皆有毒蛇乌而反鼻蟠于草中其牙倒勾去人数歩直来疾如激箭螫人立死中手即断手中足则断足不然则全身肿烂百无一活谓蝮蛇也有黄喉蛇好在舎上无毒不害人唯善食毒蛇食饱垂头直下滴沫地喷起变为沙虱中人为疾额上有大王字众蛇之长常食蝮蛇【出朝野佥载】
　　种黍来蛇
　　种黍来蛇烧羖羊角及头髪则蛇不敢来【出朝野佥载】
　　蚺蛇
　　蚺蛇大者五六丈围五六尺以次者亦不下三四丈围亦称是身斑文如锦缬里人云春夏多于山林中等麂鹿过则衔之自尾而吞唯头角碍于口外即深入林树间阁其首伺鹿壊头角坠地鹿身方咽入腹如此后蛇极羸弱及其鹿消壮俊悦泽勇徤于未食鹿者或云一年则食一鹿【出岭表録异】
　　又
　　一説蚺蛇常吞麂鹿消尽乃绕树出骨养疮时肪腴甚美或以妇人衣投之则蟠而不起其胆上旬近头中旬近尾【出酉阳杂俎】
　　蚺蛇胆
　　泉建州进蚺蛇胆五月五日取时胆两柱相去五六尺击蛇头尾以杖于腹下来去扣之胆即聚以刀刲取药封放之不死复更取看胸下有痕即放【出朝野佥载】
　　鸡冠蛇
　　鸡冠蛇头如雄鸡有冠身长尺余围可数寸中人必死防稽山下有之【出録异记】
　　爆身蛇
　　爆身蛇长一二尺形如灰色闻人行声林中飞出状若枯枝横来击人中者皆死【出録异记】
　　黄领蛇
　　黄领蛇长一二尺色如黄金居石缝中欲雨之时作牛吼声中人亦死四明山有之【出録异记】
　　蓝蛇
　　蓝蛇首有大毒尾能解毒出梧州陈家洞南人以首合毒药谓之蓝药药人立死取尾脂反解毒药【出酉阳杂俎】
　　巴蛇
　　巴蛇食象三嵗而出其食之无心腹之疾【出博物志】
　　蛮江蛇
　　南安蛮江蛇至五六月有巨蛇泛流登岸首如张防万万蛇随之入越王城【出酉阳杂俎】
　　两头蛇
　　韶州多两头蛇为蚁封以避水蚁封者蚁子聚土为防也苍梧亦多两头蛇长不过一二尺或云蚯蚓所化【出岭南异物志】
　　顔回
　　顔回子路共坐于夫子之门有鬼魅求见孔子其目合其形甚伟子路失魄口禁不得言顔渊乃纳履杖劔前卷握其腰于是形化成蛇即斩之孔子出观叹曰勇者不惧智者不惑智者必有勇勇者不必有智【出小説】
　　蜀五丁
　　周显王三十二年蜀使使朝秦秦惠王数以美女进蜀王感之故朝惠王知蜀王好色许嫁五女于蜀蜀遣五丁迎之还到梓潼见一蛇入穴中一人其尾拽之不禁至五人相助大呼防蛇山崩同时压杀五丁及秦五女而山分为五岭直上有平石蜀王痛复乃登之因命曰五女冢山于平石上为望妇作思妻防今其山或名五丁冢【出华阳国志】
　　昭灵夫人
　　小黄县者宋地黄乡也沛公起兵野战防皇妣于黄乡天下平定乃使使者以梓宫招魂幽野于是有丹蛇在水自洒濯入于梓宫其浴处有遗髪故谥曰昭灵夫人【出陈留风俗传】
　　张寛
　　汉武帝时张寛为扬州刺史先是有老翁二人争地山诣州讼疆界连年不决寛视事复来寛窥二翁形状非人令卒持防将入问汝何等精翁走寛呵格之化为二蛇【出搜神记】
　　窦武
　　后汉窦武母产武而并产一蛇送之野中后母卒及未窆有大蛇捧草而出径至防所以头击柩涕血皆流俯仰诘屈哀泣之容有顷而去时人知为窦氏之祥【出搜神记】
　　楚王英女
　　鲁少千者得仙人符楚王英少女为魅所病请少千少千未至数十里止宿夜有乗龞盖车从数千骑来自称伯敬侯少千遂请内酒数榼肴馔数案临别言楚王女病是吾所为君相为一还我谢君二十万少千受钱即为还从他道诣楚为治之于女舎前有排户者但闻云少千欺汝翁遂有风声西北去视处有血满盆女遂絶气夜半乃苏王使人寻风于城西北得一死蛇长数丈小蛇千百伏死其旁后诏下郡县以其日月大司农失钱二十万大官失案数具少千载钱上书具陈説天子异之【出列异传】
　　张承母
　　张承之母孙氏懐承之时乗轻舟游于江浦之际忽有白蛇长三丈腾入舟中母呪曰君为吉祥勿毒噬我乃箧而将还置诸房内一宿视之不复见蛇嗟而惜之邻人相谓曰昨见张家有一白耸翮凌云以告承母使筮之卜人曰此吉祥也蛇延年之物从室入云自卑升高之象昔呉王阖闾葬其妹殉以美女名劔寳物穷江南之富未及十七年雕云覆于溪谷美女游于街上白翔于林中白虎啸于山侧皆是昔之精灵今出世当使子孙位超臣极擅名江表若生子可以为名及生承名曰承生昭位至丞相为辅吴将军年逾九十蛇之祥也【出王子年拾遗记】
　　冯绲
　　车骑将军巴郡冯绲为议郎发绶笥有二赤蛇可长三尺分南北走大用忧怖卜云此吉祥也君后当为邉将以东为名后五年果为大将军防拜辽东太守【出风俗通】
　　魏舒
　　晋咸寜中魏舒为司徒府中有蛇二其长十丈屋防事平之上止之数年而人不知但怪府中数失小儿及鸡犬之属后一蛇夜出经柱侧伤于刃病不能登于是觉之发徒数百共攻击移时始得杀之视所居骨骼盈宇之间于是毁府舎更立之【出捜神记】
　　杜预
　　杜预为荆州刺史镇襄阳时有防集大醉闭斋独眠不听人前后尝醉卧有斋中呕吐其声甚苦莫不悚栗有一小吏私开户看之正见牀上一大蛇垂头牀邉吐都不见人出宻道如此【出刘氏小説】
　　吴猛
　　永嘉末豫章有大蛇长十余丈断道经过者蛇輙吸取之吞噬已百数道士吴猛与弟子杀蛇猛曰此是蜀精蛇死而蜀贼当平既而果杜弢灭也【出豫章记】
　　顔含
　　晋顔含嫂病须蚺蛇胆不能得含忧叹累日有一童子持青囊授含含视乃蛇胆也童子化为青鸟飞去【出晋中兴书】
　　司马轨之
　　司马之字道援善射雉太元中将媒下翳此媒雊野雉亦应试令防觅所应者头翅已成雉半身故是蛇晋中朝武库内忽有雉时人或谓为怪张司空云此蛇所化耳即使搜库中果得蛇蜕【出异苑】
　　又
　　太元中汝南人入山见一竹中蛇形已成上枝叶如故吴都相虑人尝伐余遗竹一宿见竿为雉头颈尽就身犹未变化亦竹为蛇之化【出异苑】
　　章茍
　　吴兴章茍于田中耕以饭置菰每晚取食饭亦已尽如此非一后伺之见一大蛇偷食茍逐以鈠叉之蛇走茍逐之至一穴但闻啼声云斫伤我矣或言付雷公令霹杀须臾雷雨霹覆茍上茍乃跳梁大骂曰天使我贫穷展力耕垦蛇来偷食罪当在蛇反更霹我耶乃是无知雷公雷公若来吾当以鈠斫汝腹须臾云雨渐散转霹于蛇穴中蛇死者数十【出捜神记】
　　太元士人
　　晋太元中士人有嫁女于近村者至时夫家遣人来迎女家好发遣又令女弟送之既至重门叠阁拟于王侯廊柱下有灯火一婢子严妆直守后房帷帐甚美至夜女抱乳母涕泣而口不得言乳母宻于帐中以手潜摸之得一蛇如数围柱纒其女从足至头乳母惊走出柱下守灯婢子悉是小蛇灯火是蛇眼【出续捜神记】
　　慕容
　　西晋末慕容光始三年出游还城南有栁树如人呼曰大王止恶之伐其树下有蛇长一丈至六年为冯政所灭【出广古今五行记】
　　卭都老姥
　　益州卭都县有老姥家贫孤独每食輙有小蛇头上有角在柈之间姥怜而饲之后渐渐长大丈余县令有马忽蛇吸之令因大怒姥姥曰在牀下遂令人发掘愈深而无所见县令乃杀姥其蛇因梦于令曰何故杀我母当报仇耳自此每常闻风雨之声三十日是夕百姓咸惊相谓曰汝头何得戴鱼相逢皆如此言是夜方四十里与城一时俱防为湖土人谓之卭河亦卭池其母之故宅基独不没至今犹存鱼人采捕必止宿艾言此水清其底犹见城郭楼槛宛然矣【出穷神秘苑】
　　天门山
　　天门山山多峻秀岩谷逶逦有大岩壁直上数千仞草木交连云雾拥蔽其下有迳途微细行人徃忽然上飞而出林表若升仙遂絶世如此者渐不可胜纪徃来南北号为仙谷时有乐于道者不逺千里而来洗浴岩畔以求升仙至林下无不飞去防一夕有智能者谓他人曰此必妖怪非是仙道因以石自系而牵一犬入其谷犬复飞去然知是妖邪之气以噏之乃遣近山乡里募年少者数百人执兵器持大棒而先纵火烧其草及伐竹木至山畔观之遥见一物长数十丈髙下隠隠垂头下望及更渐逼乃一大蟒蛇于是命少年鼓跃击射然后斫刺而口张尺余尚欲害人力不加众乆乃卒其所吞人骨与他兽之骸积在左右如阜焉又有人出行坠深泉涧者无出路饥饿分死左右见龟蛇甚多朝暮引颈向东方人因伏地学之遂不复饥体加轻便能登岩岸数年后试竦身举臂遂超出涧上即得还家顔色悦怿颇更慧胜故还食谷啖滋味百余日中复其本质【出博物志】
　　忻州刺史
　　唐忻州刺史是天荒阙前后歴任多死髙宗时有金吾郎将来试此官既至夜独宿防中二更后见檐外有物黒色状如大船两目相去数丈刺史问为何神答云我是大蛇也刺史令其改貎相与语蛇遂化作人形来至防中乃问何故杀人蛇云初无杀心其客自惧而死尔又问汝无杀心何故数见形躯曰我有屈滞当须府主谋之问有何屈曰昔我防时曽入古冡迩来形体渐大求出不得狐兎狸狢等或时入冡方得食之今长在土中求死不得故求于使君尔问然者当掘出之如何蛇云我逶迤已十余里若欲发掘城邑俱防今城东有王村村西有楸树使君可设斋戒人掘树深二丈中有鐡函开函视之我当得出言毕辞去及明如言徃掘得函归防开之有青龙从函中飞上天迳徃杀蛇首尾中分蛇既获死其怪絶矣【出广异记】
　　余干县令
　　鄱阳余干县令到官数日輙死后无就职者宅遂荒先天中有士人家贫来为之既至吏人请令居别中令因使治故宅剪薙榛草完葺墙宇令独处其堂夜列烛伺之二更后有一物如三斗白囊跳转而来前直跃升几上令无惧色徐以手振触之真是韦囊而盛水也乃谓曰为吾徙灯直西南隅言讫而灯已在西南隅又谓曰汝可为吾按摩囊转侧身上而甚便畅又戏之曰能使我牀居空中否须臾已在空中所言无不如意将曙乃跃去令寻之至舎池旁遂防明日于灭处视之见一穴才如蚁孔掘之长丈许而孔转大围三尺余深不可测令乃敕令多具鼎镬樵薪悉汲池水为汤灌之可百余斛穴中雷鸣地为震动又灌百斛乃帖然无声因并力掘之数丈得一大蛇长百余尺旁小者巨万计皆并命穴中令取大者脯之颁赐县中后遂平吉【出广异记】
　　王真妻
</div>
    <div class="pagination">
<a href="太平广记_page204.html">上一页</a><span>...</span><a href="太平广记_page200.html">200</a><a href="太平广记_page201.html">201</a><a href="太平广记_page202.html">202</a><a href="太平广记_page203.html">203</a><a href="太平广记_page204.html">204</a><span class="current-page">205</span><a href="太平广记_page206.html">206</a><a href="太平广记_page207.html">207</a><a href="太平广记_page208.html">208</a><a href="太平广记_page209.html">209</a><a href="太平广记_page210.html">210</a><span>...</span><a href="太平广记_page206.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
