<!DOCTYPE html>
<html>
<head>
    <meta charset="UTF-8">
    <title>古今说海 - 第 26 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今说海 - 第 26 页/共 59 页</h1>
    <div class="content">　　说渊六十三【别传六十三】

　　○林灵素传【宋赵与旹】

　　林灵素初名灵噩字岁昌家世寒微慕远游至蜀从赵升道人数载赵卒得其书秘藏之由是善妖术辅以五雷法往来宿亳淮泗间乞食诸寺僧多厌之政和三年至京师寓东太乙宫徽宗梦赴青华帝君召游神霄宫觉而异之勑道录徐知常访神霄事迹知常素不晓告假或告曰道堂有温州林道士累言神霄亦作神霄诗题壁间知常得之大惊以闻召见上问有何术对曰臣上知天宫中识人间下知地府上视灵噩风貌如旧识赐名灵素号金门羽客通眞达灵玄妙先生赐金牌无时入内五年筑通眞宫以居之时宫禁多怪命灵素治之埋铁简长九尺于地是怪遂絶因建寳箓宫太乙西宫建仁济亭施符水开神霄宝箓坛诏天下宫观改为神霄玉清万寿宫无观者以寺充仍设长生大帝君青华大帝君像上自称教主道君皇帝皆灵素所建也灵素被旨修道书改正诸经醮仪校丹经灵篇删修注解每遇初七升座讲听讲皆宰执百官三衙亲王中贵士庶观者如堵讲说三洞道经京师士民始化奉道矣灵素为閟不一上每以聪明神仙呼之御笔赐玉眞教主神霄凝神殿侍宸立两府班上上思明达后欲见之灵素复为叶静能致太真之术上尤异之谓灵素曰朕昔到青华帝君处获言改除魔髠何谓也灵素遂纵言释教害道今虽不可灭合与改正将佛刹改为宫观释伽改为天尊菩萨改为大士罗汉改尊者和尚改德士皆留髪顶冠执简有旨依奏皇太子上殿争之令胡僧立藏十二人并五台僧二人道坚等与灵素斗法僧不胜情愿戴冠执简太子乞赎僧罪有旨胡僧放道坚系中国人送开封府刺面决配于开宝寺前令众明年京师大旱命灵素祈雨未应蔡京奏其妄上密召灵素曰朕诸事一听卿且与祈三日大雨以塞大臣之谤灵素请急召建昌军南丰道士王文卿乃神霄甲子之臣兼雨部与之同告上帝文卿既至执简勑水果得雨三日上大喜赐文卿神霄凝神殿侍宸灵素眷倚益隆忽京城传吕洞宾访灵素遂捻土烧香香气直至禁中上遣人探问香气自通眞宫来上亟乘小车到宫见壁间有诗云捻土焚香事有因世间宜假不宜眞太平无事张天觉四海闲游吕洞宾京城印行绕街呌卖太子亦买数本进上上大震怒捐赏钱千缗开封府捕之有太学斋仆王青告首是福州士人黄待聘令青卖送大理勘招待聘兄弟及外族为僧行不喜改道故云有旨斩于马行街灵素知蔡京乡人所为上表乞归本贯诏不允通眞有一室灵素入静之所常封锁虽驾来亦不入京遣人廉得有黄罗大帐金龙朱红椅桌金龙香炉京具奏请上亲往臣当从驾上幸通眞宫引京至开锁同入无一物粉壁明窻而已京皇恐待罪宣和元年三月京师大水临城上令中贵同灵素登城治水敕之水势不退回奏臣非不能治水一者是乃天道二者水自太子而得但令太子拜之可信也遂遣太子登城赐御香设四拜水退四丈是夜水退尽京城之民皆仰太子圣德灵素遂上表乞骸骨不允秋九月全台上言灵素妄议迁都妖惑圣听改除释教毁谤大臣灵素实时携衣被行出宫十一月与宫祠温州居住二年灵素一日携所上表见太守闾邱鄂乞与缴进及与州官亲党诀别而卒生前自下坟于城南山命其随行弟子皇城使张如晦可掘穴深五丈见龟蛇便下棺既掘不见龟蛇而深不可视乃葬焉靖康初遣使监温州伐墓不知所迹但见乱石纵横强进多死遂已此耿延禧所作灵素传也灵素本末世不知其全故着之今温州天喜宫有御题云太中大夫冲和殿侍宸金门羽客通眞达灵元妙先生在京神霄玉清万寿宫管辖提举通眞宫林灵素

　　古今说海卷八十三

　　●钦定四库全书

　　古今说海卷八十四

　　（明）陆楫 编

　　说渊六十四【别传六十四】

　　○海陵三仙传【阙名】

　　徐神翁名守信海陵人也生六七岁始能言父隶衙籍少孤无以自给年十九歳役于天庆观常持一箒供洒扫尽力烦辱之事嘉佑四年天台道士余元吉来游示恶疾过者面之公独事之无倦忽于溺器得丹砂饵之元吉委化公丧之以师礼丏敛具于海安徐氏葬之日徐见公来谢甫出户取金赠之相望数步而追莫及实未尝出也自是常放言啸歌黙诵道书絶饮食至数日然供役未始乏事茹蔬取黄叶者自食曰此先生菜也舂白粲奉众别贮粃稗与丏士同食治平中有客自蜀来号黑道人每至观独与公语既去谓逆旅人曰吾无以谢尔令尔邸暑无蚊耳已而信然会粮竭道正唐日严晨命公督租于逺郊既往矣晡时见三清殿后枕箒卧者公也怪而问之公曰来早米自至诘旦果然唐谓田丁尔自运至甚善皆笑曰徐二翁终日程督不少休何谓自运至也日严大惊始命名置弟子籍熈宁九年以守金宝牌恩度为道士公笑曰我只解扫地不事冠■〈敝上毛下〉短褐力役如故素不娴书忽作楷字假度人经语为人言祸福有谒而不见者有自往神遇者有不施而求者有施而不受者若怒骂戏笑无非休咎所寓或薄暮敛殿堂藉香纸肆笔书置几间明日来者取而授之一不经意悉酬所问纸尽而人亦絶元丰中徐州获妖人辞连淮上发运使蒋颍叔疑于公就见曰尔徐二翁邪曰然知道乎不知解何事解吃饭日可几米饱便住茹荤乎茹荤由此不疑公素蔬粝半岁前忽嗜鲜肥亦劝道流食至是乃省颍叔问我何如人也对曰宜省刑艴然而怒公自扪背曰癅痛不能语颍叔再拜曰经云神公受命普扫不祥其公之谓矣因呼神公故神公之名布天下颍叔背有癅盛怒则裂而内楚至不能言他人莫知也寝室附厨侧因为辟堂榜之曰守雌他日独坐有忧愤之色俄颍叔来不得见竟日不出户左右问之公曰药义罗刹五百人生于世间乱且至矣宪使范镗问公有梦否曰自不受道正庸钱不复作梦江阴刘谷与公语于灶下藉苇而寝未旦光辉如日谷惊跃而起见公坐哆口瞪目闻空中语曰徐禧入蕃直立死吕惠卿食枸杞夹子是时禧图西边吕持母服皆谷所善者五年禧有永乐之败吕甞修敬端朝冠以拜公平视自若顾曰善守善守果黜知单州相继窜责至绍圣甲戍而还始悟枸杞之谶且以善守为戒也七年郡贡士谒行示字皆从火果贡院火王介甫居金陵求书示勑舒王三字而勑字不全且曰勑不须用人也未几薨政和中追封王爵八年东坡先生起知登州来谒书来王守三字问学道之要曰毋作官即好东坡颔之至登召还泊守扬州驰书问方来公不书至南迁遣子过来亦不见继徙惠过海矣子由谓吾兄信其言而不能用也子由绩溪寓讯求字书曰运当灭度身经太阴及厯侍从至门下侍郎实佐佑垂帘政元佑末出知袁州遣使问之书曰十遍转经福德立降告其使曰过去十见在十子由闻之曰日者谓子戌运多福酉运多厄岂谓是乎未至袁迁岭表几十年而复驸马都尉张敦礼图公像以进奏赐紫衣号圆通大师公不受公书字示人来者日众主观者因为修造计置椟以受金钱月吉起钥间有端疋非函隙可投者知出神所得也江都姚叟见持箒扣门者曰我徐二翁也有箒在汝园中随指见藂竹如箒状往视已失其人因率众来访三清殿他郡助役者皆曰见先生行化吾里九年四月公在寝旬日或问之曰改元则出是月改绍圣郡人问乡举曰陆侍郎至满城着绿陆农师来守郡次举何昌言榜登科者甚众三年郡大疫公扃户六日郡人数百请之出曰作缘事故尔疫者饮咒水皆愈居数月淮阳人献紫花石柱四初淮阳有山而石顽不适用有老父谓常姓者曰山有紫锦石可取为柱施泰州天庆观言讫不见试凿之果紫锦文也柱成道海来値大风雨舟师拱而栗雾电中有物挐舟行甚驶一宿达海门洎至公迎劳曰惊怖不易不然不如此速也山阳杨生家闻异香见老父持箒入门傍有识者揖之遂隐遗椽于其庭生携以至视三官殿柱杪亡一椽即所遗者公曰欲新此殿乃施钱数十万农师除海州告别公曰菜又贵也自海移蔡召入为右丞无为汤氏绘公像奉供公见梦乞其孙女出家觉语其妻秦秦恶之他日女死秦投像于江会疫废其左臂汤请见公数之曰尔弃我江至长芦乃济汤惭负请死既潭商至公笑曰谢汝相救商袖出像云得之长芦江中哲宗未立元子中宫遣寺人致礼以问书今日吉人盖徽庙讳也元符中盐城时叟有请告曰尔亟归九月中有道者来宜善待仍布施至期暴客夜集其门时悟出迎设酒殽金帛慰遣遂免陵暴三年上元张灯前二日公以杖击之尽数日哲庙遗诏至崇宁二年八月忽于殿墀望阙致敬壬申诏曰朕闻黄帝问道于广成放勲往见乎姑射盖惟有道之主能尊全德之人以尔体性抱神深不可测心通夙慧澹泊无为不出戸庭四方宗仰宜隆褒命益显眞风亟其来思毋执谦退可特赐号虗静冲和先生令运使许彦致礼敦遣赴阙至京师馆于上清储祥宫之道院屡召入常服白纻元都衫华阳巾麻鞵大绦与上从容言不替俚语每有忠规语秘弗传也许肩舆厯嫔御合投金珠盈其怀公解带委于地而不受尝小遗殿上人止之公弗顾三年乞归会二月二十六日公诞日降香设千道斋赐五岳金冠象简密云销金上清服诏画像二命亲书生身受度等语四年八月赐勑书令发运使胡师文礼遣赴阙既至会解池水溢诏问之对曰业龙为害惟天师可治召张继先至投以铁符龙震死而盐复五年告归大观元年许大方摄郡事冩公眞求赞书曰身色不自在犹如脆瓦坯色尽还归土神移别受胎藉如空里月轮转几千回掉头不识面元作阿谁来公诗颂不常作而援笔立就畧无停思二月甲子出门望西北稽首大方问之公曰我欲去矣大方曰欲觐邪遂以闻是日诏建仙源万寿宫及有召命外庭未知也行日过阛阓谓观者曰二翁不来矣蔡京素敬事公因设食公取菜覆于地问终身曰东明及将死于潭之境趣就僧舍问其处曰东明寺也是岁令侍童理髪或旬日不止问其故笑而不言二年正月黙坐不饮食至六旬时云世上悠悠不如归休三茅刘混康亦召至公曰刘先生去我亦去矣四月丁酉刘先生解化二十日庚子上清知宫晨梦人叱云起起天帝召神公亟起问讯无恙也日暮公擎手叩齿四顾长揖已曲左肱而卧白气自顶出西北去空中闻鹤唳公逝矣寿七十有六値岁早热气已藴隆七日而敛四体可屈伸如生异香达于宫外上闻骇叹久之赠大中大夫委内侍刘爱等视丧归本部给葬用四品礼九月庚申葬城东响林原宣和中建升眞观以奉祀初老农钱甲每见公呼邻舍洎卜葬惟响林兆吉而未合制度东畛即钱氏也钱悟举地以献公三召至阙以恩度弟子三十八人赐紫及师名甚众官亲族二人再赐父颍宣教郎母张蓬莱郡君所生李永嘉郡君奏建妙眞观度刘崇仙张贫女为女冠二人者常至观献果实公取二果嘘而与食遂辟谷容色如少女也公初修观每日有大施主至崇宁末以片纸授张崇眞书仙源万寿踰年改建是宫公每行廊庑间必击柱叹息如有所恨者洎仙去上勑有司促成新宫至绍兴辛亥火于兵无孑遗矣公再召后年七十余洒扫净秽无一日废郡人家有图像事之亊无细大咨而后行向化迁行不敢萌非心有过必惮见每戒人曰修福不如避罪广求不如俭用若服饵求神仙不死术者尤不取所阅人不可备举至验于数十年后非特知来而已皆随根器以示诲诱大要使人知赋分有定而乘除得以避就善恶可以消长一见即书或示以言隐而显简而尽其以字假借离合增损及摘经中语首尾以告虽巧者注思不能到也其徒之四方者预求公字置像前俾来者射取无异亲见凡有隐恶者见之必摘发使悔宿州陈生致礼虔甚公酌水使饮至于三辞曰不可强矣叱之曰汝不能此河中人奈何陈泚颡错愕不能对遂入道盖尝利人之财溺而不救也或欲诘盗问所亡几何曰三十千公怒骂曰窃三十千汝以为盗乎三十年后有朝服为盗者矣其因事警世类如此小校濮眞病痿数人掖而前公杖掖者走又杖眞眞不觉投杖而逃钱媪至公劳苦之媪曰髪白奈何公手拂其鬓皆变鬒黑陈护女疾公两啮其颈复欲啮女啼而走公曰寃不可解也是夕缢死视之其绳三股断其二而一存焉在观应酬无虚时而神游万里之外无所不至有同日见者或非雅素梦授药愈其疾他时望见叙旧其人所梦乃公也遇斋帑空无时携数百钱畀主首市蔬厮辈意积镪矙亡入戸忽有盌水在地践之而仆亟起振袂公俨然坐榻上形解后刻檀像于虚静庵政和八年九月辛卯目有神光仍堕涙食顷乃止识者喻焉今祷于祠者探筹以代公语无不契合祈旸雨若响答虽亡犹存灵应不可殚述云
　　周处士名恪字执礼海陵人赠工部侍郎敬述五世孙和州法曹定国之子也元佑初再举进士下第颇郁郁不得志既壮不娶尝从郡学释奠方坐以待事忽大呼仆地不知人阅四日而苏问之云吾诵老子书至谷神不死若有人舁坐榻行数步吾骇而呼不觉其仆且久矣因取儒衣书焚之曰误我此生者非汝也邪自此动静顚异人直以为狂耳先是徐神公语人云周家门前石生青毛当得仙矣已而果然人始敬之家武烈帝祠侧未尝远游忽有老农负瓦木为葺精庐曰向病亟赖先生至以良药起死乃知其出神也族叔注为推官常呼曰朝议后阶逼卿监不求改官者十五年寿踰八十蔡卞守扬州遣使遗酒旬日不授报书宾至命酒寒酌曰吃个冷扬州使来请书问太尉面目端正乎使反命则一夕病风口目斜矣州士掾吴令璋告别迎呼相公令璋心独喜自负既从调乃相州工曹耳宣和中屡召不起谢使者曰吾太平衰末之人也蔡京尝奉书且俾大漕与郡守劝驾先生卧不启戸而危言谯京不肯就驾朝廷知不可致乃止复诏曰朕躬妙道以宰制万有旌达士以表迪羣伦庶几清净之风丕变浇漓之俗尔精微自得淳白不踰守虚澹以为常捐纷华而无累宜加美号以示恩休可特赐号守静处士视朝奉大夫仍赐五品服先生服命服常自号赤局右仆射燕服必衫帽破敝亦不修饰自赞曰周四十五衣破不补土木形骸神气所聚四十五其行第也独处一室卧起方丈间食酒肉如平时而无更衣之所畜一白鼠或去或来饮食同之宾至以水酌茗或撷屋苫煮水以啜其甘如饴亲族相率携酒殽以谒先生曰何故无某物对曰无是曰物在某处皆相视而笑不能隐先生音声如钟不以词色假人皆望而畏之行有负虽髙爵重位一见叱骂不少恤故鲜有见者建炎二年三月戊戌裴渊陷城杀掠焚荡民死什七八先生于是且七十矣攘袂诟贼一卒击其首流血污衣先生曰咯血咯血不得洗须臾击者至前呕血死是岁不饮食厯数旬无疾侧卧而化目不瞑神光射人晔如也初发殡重莫能胜渐轻若虚器然畧约两夫荷之初元佑中有陈豆豆者不知何许人披方毯无他服冬夏不易行丏于市郡人朱医见其死瘗之矣厯数十年复至朱识之始以为异人也居福田院携小篮贮书卷见可人即付与得钱物复施丐者人呼陈毯被尝与唐道人谒先生笑语竟日所言他人莫能解也宣和末示化塟神公之西先生与唐道人相继同域号三仙坟焉
　　唐先生名甘弼海陵人为郡小吏廉恪无他伎一日晨出若有所遇者忽裂巾毁屦解衣濡水涤桥裸裎亵语见者遭嫚骂家人以为狂圄于别室悉毁卧具为坎穽寝处其间岁余其母哀而纵之冬夏一布襦仅蔽膝负敝衣于左肩蓬首胡髯垢面跣足常以指按其颊徜徉井闾中人呼唐九郎或发语干休咎人始异之稍就占讯喜怒语黙无不验凡饮食或捐半于地或委沟渠而食其余得炊饼渍渠泥啖之得酒或覆于几又祭之地复收饮无少损也所临列肆是日必大获竞欲延致有以礼招之而弗屑者旗亭间以饮食为博徒者数负不自活乞怜于先生或与之钱以为博资则终日胜酤酿欲成而败先生至瓮下索饮酿者曰是不佳当别酌以献不从漉而饮之香味俱变未竟日而售常寓宿王氏米肆高廪上肆骂狂秽无所避其家妇子羞恶俟其它之窃相与诮詈先生不复往数日无所贸易频悔谢乃复比舍火延其屋焮寝矣独坚卧不动俄反风而火灭人家非常所游者亦惮其来其来也必有异晨至蒋氏舍排闼入妇寝取溺器飜衽席衣衾淋漓顾笑曰解了矣室中人颇怒既而闻一婢自经系絶得不死建炎二年忽持甓自击其颊俄裴渊溃卒至摽掠无遗乃悟打颊者隐语打刼耳绍兴元年语人曰上元夜观灯时金人陷城至上元日火仙源宫屋五百楹煨烬无余矣张荣来据城闻其神异执于酟肆大雪中露坐方数尺独无雪肤畧不沾润乃积雪丈余穿洞穴埋其中弥日出之怡然也人问冦乱何时已邪曰直待见阎罗闻者忧之谓不可逃死无几何有裨将李贵过城下号李阎罗自是岁小休矣四年刘豫犯淮南郡守赵康直问之书曰十三日硬齐又问书曰十三日软齐盖伪齐始肆猖獗终大败而去七年冬十一月大呼于市曰二十一日雪下二十二日唐倒皆不测其意至期大雪明日往河西张氏舍求附火潜抱薪自焚于隙屋张觉之体已灼烂索寝衣披之行至常所居米肆端坐手撷燔肉以食且以饲犬须臾而逝有田夫自斗门至中途遇其西行问先生安徃曰吾归也入城既自焚矣住世六十余岁葬响林原岁余后有鹾商见先生于江西而蜀人亦见之于青城云

　　古今说海卷八十四

　　●钦定四库全书

　　古今说海卷八十五

　　（明）陆楫 编

　　说略【一杂记一】

　　○黙记【宋王铚】

　　王朴仕周为枢密使五代自朱梁以用武得天下政事皆归枢密院至今言二府当时宰相但行文书而已况朴之得君所以世宗才四年间取淮南下三关所向成功时縁用兵朴多宿禁中一日谒见世宗屏人颦蹙且仓皇叹嗟曰祸起不久矣世宗因问之曰臣观玄象大异所以不敢不言世宗云如何曰事在宗社陛下不能免而臣亦先当之今夕请陛下观之可以自见是夜与世宗微行自厚载门同出至野次止于五丈河旁中夜后指谓世宗曰陛下见隔河如渔灯者否世宗随亦见之一灯荧荧然迤逦甚近则渐大至隔岸火如车轮矣其间一小儿如三数歳引手相指既近岸朴曰陛下速拜之既拜渐逺而没朴泣曰陛下既见无可复言后数日朴于李榖坐上得疾而死世宗既伐幽燕道被病而崩至明年而天授我宋矣火轮小儿盖圣朝火徳之兆夫岂偶然艺祖初自陈桥推戴入城周恭帝即衣白襕乘轿子出居天清寺【天清世宗节名而寺其功徳院也】太祖与诸将同入内六宫迎拜有二小儿丱角宫人抱之亦拜询之乃世宗二子纪王□王也顾谓诸将曰此复何待左右即提去惟潘美在后以手搯殿柱低头不语艺祖云汝以为不可邪美对曰臣岂敢以为不可但于理未安艺祖即命速退以其一人赐美美即収之以为子而艺祖亦不复问其后名惟正者是也每供三代惟以美为父而不及其它故独此房不与美子孙连名名夙者乃其后也夙为文官子孙亦然夙有才为名师其美明者自云

　　徐铉归朝为左散骑常侍迁给事中太宗一日问曽见李煜否铉对以臣安敢私见之上曰卿第见但言朕令卿徃相见可矣铉遂径徃其居望门下马但一老卒守门徐言愿见太尉卒言有旨不得与人接岂可见也铉云奉旨来见老卒徃报徐入立庭下久之老卒遂取旧椅子相对铉遥见谓卒曰但正衙一椅足矣顷间李主纱帽道服而出铉方拜而遽下阶引其手以上铉辞宾主之礼李主曰今日岂有此礼徐引椅少偏乃敢坐后主相持大笑乃坐黙不言忽长吁叹曰当时悔杀了潘佑李平铉既去有旨召对询后主何言铉不敢隠遂有秦王赐牵机药之事牵机药者服之前却数十回头足相就如牵机状也又后主在赐第七夕命故妓作乐声闻于外太宗闻之大怒又传小楼昨夜又东风及一江春水向东流之句并坐之遂被祸云

　　张茂实太尉章圣之子尚宫朱氏所生章圣畏惧刘后凡后宫生皇子公主俱不留以与内侍张景宗令养视遂冒姓张既长景宗奏授三班奉职入谢日章圣曰孩儿且许大也昭陵出合以为春坊谒者后擢副富郑公使北作殿前歩帅中丞韩绛言茂实出自宫中迹渉可疑富弼引以为殿帅盖尝同奉使交结有自弼皇恐待罪然朝廷考校茂实之除拜歳月非弼进拟出绛知蔡州弼乃止厚陵为皇太子茂实入朝至东华门外居民樊用者迎马首连呼曰亏你太尉茂实惶恐执诣有司以为狂人而黥之知其实非征人也茂实縁此求外郡至厚陵即位避藩邸讳改名孜颇疎之自知蔡州坐事移曹州忧恐以卒谥勤惠滕元发言尝因其病问之至卧内茂实岸帻起坐其头角巉然真龙种也全类其表盖本朝内臣养子未有大用至节帅者此可验矣其子询字仲谋贤雅能诗有子与邸中作壻此可怪也

　　神宗初即位慨然有取山后之志滕章敏首被擢用所以东坡诗云皇帝知公早虚懐第一人盖欲委滕公以天下事也一日语及北辽曰太宗自燕京城下军溃辽兵追之仅得脱凡行在服御寳器尽为所夺从行宫嫔尽陷没股上中两箭岁岁必发其弃天下竟以箭创发之故辽乃不共戴天之雠反捐金缯数十万事之为人子孙当如是乎已而泣下久之盖已有取北方之志后永乐灵州之败故郁郁不乐者尤甚怆圣志之不就也章敏公为先子言

　　京兆李植字化光观察使士衡之孙自少年好道不乐婚宦初为侍禁约婚慈圣娶迎入门见鬼神千万在前惊走踰墙避之后实时还父母家俄选为后焉植后自放田野徃来关中洛阳汝州人以为有道之士也

　　李后主手书金字心经一卷赐其宫人乔氏乔氏后入太宗禁中闻后主薨自内庭出经舍相国寺西塔以资荐且自书于后云故李氏国主宫人乔氏伏遇国主百日谨舍昔时赐妾所书般若心经一卷在相国寺西塔院伏愿弥勒尊前持一花而见佛云云其后江南僧持归故国置之天禧寺塔相轮中寺后大火相轮自火中堕落而经不损为金陵守王君玉所得君玉卒子孙不能保之以归寗鳯子仪家乔氏书在经后字整洁而词甚怆惋所记止此徐锴集南唐制诰有宫人乔氏出家诰岂斯人耶

　　徐常侍铉自江南归朝厯右散骑常侍贬靖难军行军司马而卒于邠州铉无子其弟锴有后居金陵摄山前开茶肆号徐十郎有铉锴诰勑备存甚多仆甞至摄山求所谓十郎家观之其间有自江南入朝初授官诰云归明人伪银青光禄大夫守太子率更令云云知内史乃江南宰相也银青存其阶官也

　　小说载伐江南大将获李后主宠姬夜视灯辄闭目云烟气易以蜡灯亦闭目云烟气愈甚曰然则宫中未甞点烛邪云宫中本合每至夜则悬大寳珠光照一室如日中也观此则李氏豪侈可知矣

　　杨宣懿察之母甚能文而教子以义方少不中礼辄扑之察省试房心为明堂赋榜登科第二人报者至其母睡未起闻之大怒转面向壁曰此儿辱我如此乃为人所压邪及察归亦久不与语其年廷对宣懿果魁天下

　　欧阳文忠庆厯中为諌官仁宗更用大臣韩富范诸公将大有为公锐意言事如论杜曽家事通嫂婢有子曽出知曹州即自缢死又论参知政事王举正不才及宰臣晏殊贾昌朝举馆职凌晏阳娶富人女贾有章有赃魏庭坚踰滥三人皆废终身如此之类极多大忤权贵遂除修起居注知制诰韩富既罢未几以龙圗阁直学士为河北部运令计议河北二相贾昌朝陈执中争边事其实宰相欲以事中之也会令内侍供奉官王昭明同徃相度河事公言今命侍从出使故事无内臣同行之理而臣实耻之朝廷从之公在河北职事甚振无可中伤会公甥张氏幼孤鞠育于家嫁侄晟晟自处州司户罢以仆陈谏同行张与谏通事发鞫于开封府右军廵院张惧罪且图自解免其语皆引公未嫁时事词多丑鄙军廵判官著作佐郎孙揆止勘张与谏通事不复枝蔓宰相闻之怒再命太常博士三司户部判官蘓安世勘之遂尽用张前后语成案俄又差王昭明者坚勘盖以公前事欲令释憾也昭明至狱见安世所勘案牍视之骇曰昭明在官家左右无三日不说欧阳修今省判所勘乃迎合宰相意加以大恶异日昭明吃剑不得安世闻之大惧竟不易揆所勘但劾欧公用张氏赀买田产立户事奏之宰相大怒公既降知制诰知滁州而安世坐牒三司取録问人吏不闻奏降殿中丞泰州监税昭明降寿春监税公责词云不知淑慎以逺罪辜知出非己族而鞠于私门知女归有家而纳之羣从向以讼起晟家之狱语连张氏之资劵既不明辨无所验以其久参侍从免致深丈可除延阁之名还序右垣之次仍归漕节徃布郡条体予寛恩思释前咎又安世责词云汝受制按考法当穷审而乃巧为朋比顾弭事端潜落偏说阴合傅会知朕慎重狱事不责有司而妄狥私情替名胥役迹其阿比之意尚兴朋党之风云云其后王荆公为蘓安世埋铭盛称能回此狱而世殊不知揆守之于其前昭明主之于其后使安世不能有变改迎合也然则二人可谓奇士矣昭明后亦召用而揆饶州人终殿中丞当张狱之兴杨辟州外为举人上书极力救之今宋文集中有外书

　　逹奚盈盈传晏元献家有之盖唐人所撰也盈盈者天寳中贵人之妾姿艳冠絶一时会贵人者病同官之子为千牛者失索之甚急明皇闻之诏大索京师无所不至而莫见其迹因问近徃何处其父言贵人病尝往问之诏且索贵人之室盈盈谓千牛曰今势不能自隠矣出亦无甚害千牛惧得罪盈盈因教曰第不可言在此恐上问何徃但云所见人物如此所见帟幕帏帐如此所食物如此势不由巳决无患矣既出明皇大怒问之对如盈盈言上笑而不问后数日虢国夫人入内明皇戱谓曰何久藏少年不出邪夫人亦大笑而已贵人妾者智术固可虑矣又见天寳后掖廷戚属莫不如此固可以久安耶此传晏元献手书藏其甥杨文仲家其间叙妇人姿色及情好曲折甚详然大意若此也

　　龙衮江南录云江南周后随后主归朝封郑国夫人例随命妇入宫每入辄数日而出必大泣骂后主声闻于外后主多宛转避之又韩玉汝家有李王归朝后与金陵旧宫人书云此中日夕只以眼泪洗面

　　艺祖事周世宗功业初未大显会世宗亲征淮南驻跸正阳距寿阳刘仁赡未下而艺祖分兵滁州距寿州四程皆大山至清流关而上关去州三十里则平川而西涧又在滁城之西也是时江南李璟据一方国力全盛闻世宗亲至淮上而滁州其控扼且援寿州命大将皇甫晖监军姚鳯提兵十万扼其地太祖以周军数千与晖遇于清流关隘路周师大败晖整全师入憇滁州城下会翊日再出太祖兵聚关下且虞晖兵再至问诸村人云有镇州赵学究在村中教学多智计村民有争讼者多诣以决曲直太祖微服徃访之学究者固知为赵点检也迎见加礼太祖再三叩之学究曰皇甫晖威名冠南北太尉以其与己如何曰非敌也学究曰然彼之兵势与己如何曰非其比也学究曰然两军之胜负如何曰彼方胜我败畏其出兵所以问计于君也学究曰然且使彼来日整军再来出战师絶归路不复有噍类矣太祖曰当复奈何学究曰我有竒计所谓因败为胜转祸为福者今关下有径路人无行者虽牌军亦不知之乃山之背也可以直抵城下方阻西涧水大涨之时彼必谓我既败之后无敢蹑其后者诚能由山背小路率兵浮西涧水至城下斩关而入彼方战胜而骄解甲休众必不为备可以得志所谓兵贵神速出其不意若彼来日整军而出不可为矣太祖大喜且命学究以指其路学究亦不辞而遣人前导即下令誓师夜出小路行三军跨马浮西涧以廹城晖果不为备夺门以入既入晖始闻之率亲兵擐甲与太祖巷战三纵而三擒之既主帅被擒矣或谓周师大兵且至城中大乱自相蹂践死亡不计数遂下滁州即国史所载太祖曰余人非我敌即斩皇甫晖头者此时也滁州既破中断寿州为二救兵不至寿州为孤军周人得以擒仁赡自滁州始也擒晖送世宗正阳御寨世宗大喜见晖于篑中金创被体自抚视之晖仰面言我自贝州卒伍起兵佐李嗣源遂成唐庄宗之祸后率众投江南位兼将相前后南北二朝大小数十战未尝败而今日见擒于赵某者乃天赞赵某岂臣所能及因盛称太祖之神遂不肯治创不食而死至今滁人一日五时鸣钟以资荐晖云盖淮南无山惟滁州边淮有髙山大川江淮相近处为淮南屏蔽去金陵才一水隔耳既失滁州不惟中断寿州失接则淮南尽为平地自是遂尽得淮南无复阵寨世宗乘滁州破竹之势尽收淮南李璟割地称臣者由太祖先擒皇甫晖首得滁州阻固之地故也此皇甫晖所以称太祖为神武者晖亦非常人知其天授非人力也其后真宗时所以建原庙于滁而殿曰端命者太祖厯试于周功业自此而成王业自此而始故号端命盖我宋之镐沛也其赵学究即韩王普也实与太祖定交于滁州引为上介归德军节度廵官以至太祖受天命为宗臣比迹于萧曹者自滁州始也

　　古今说海卷八十五

　　●钦定四库全书

　　古今说海卷八十六

　　（明）陆楫 编

　　说畧二【杂记二】

　　○宣政杂録【阙名】

　　政和中宗室士顿所居钝轩忽生白芝数本于梁栋上因易名芝轩宾客咏歌以为和气次年士顿死又一年赐所居入四圣观族众散徙盖不祥也壬寅春太傅王黼赐第有白芝生于正寝附卧榻后屏风而出又一本在厅事照壁上隔六年有戮身之祸

　　宣和庚子沧州南皮县弓手张徳平日以健勇擒捕有获然多及平人因瘟疫死半歳墓中忽有声人报其子往视则墓已穴露出其面矣及破墓欲出之则身变白蛇子惊问曰何为异类父曰我以杀平人多获此报子可作屋置我于中开窍于顶时出头四望以肉饲我日十余斤足矣年余身渐大所食增多家贫谓其子曰我虽坏尔财物切无害我若杀我则十二年后复生为白蛇则天下兵矣子愤其妖曰此正丧门神也杀之乃所以止兵乘醉砺刃断之蛇奋跃展转坏屋宇桑麻数里

　　宣和年都下赵倚年十二随母嫁里中田生生勇于力母每遭毒手积六年倚每见母被凌辱即劝母去母终无意一日倚病母遭叱詈倚病中愤郁因力遣母出买药时田生尚寝倚乃阖户持刀杀田生连十余下以力弱不能中要害而田亦宛转血中邻人排闼入倚曰吾母以身归田生执爨具饭乳子澣衣勤劳旦夕而未尝得田生一善言为人子者得不痛心恨吾病甚不能力断其首即以刀付逻卒束手就执既行犹回视诸人曰好视吾母行人皆为之泣下狱察其孝亦为谳上上哀其诚止从杖而编置焉

　　政和中济南府禹城县孝义村崔志有女甚孝母卧病久冬忽思鱼食而不可得其女曰闻昔者王祥卧冰得鱼想不难也兄弟皆曰尽信书则不如无书汝女子何妄论古今女曰不然父母有儿女者本欲养生送死兄谓女不能邪乃同乳媪焚香誓天即往河中卧冰凡十日果得鱼三尾鳞鬛稍异归以馈母食之所病顿愈人或问方卧冰时曰以身试冰殊不觉寒也

　　济南府开元寺因更修掘地得古碑盖会昌中汰僧碑也字皆刓缺磨灭不可读惟八字独存云僧尽乌巾尼皆绿鬓僧恶而碎之后有诏改徳士遂符碑言

　　唐武后升中述志碑后自撰睿宗书极壮伟在嵩山下政和中河南尹上言请碎其碑诏从之

　　靖康初民间以竹径二寸长五尺许冒皮于首鼓成节奏取其声似曰通同部又谓制作之法曰漫上不漫下通衢用以为戏云

　　建炎戊申镇江府民家儿生四岁暴得腹胀疾经数月脐裂有儿从裂中生眉目口鼻人也但头以下手足不分莫辨男女又出白汁斗余三日二子俱死

　　徽宗北狩经蓟县梁鱼务务有还乡桥石少主命名人至今呼之上曰此乃乱世之主后圣必能力伸此寃令我回此桥因不食而去

　　徽宗逊位前一年中秋后在苑中赋晚间景物一聨云日射晩霞金世界月临天宇玉乾坤写示宰臣甚谓得意皆称赞取对精切格韵髙胜圣学非从臣可及然次年戎马犯顺后国号金亦先兆金世界也

　　古今说海卷八十六

　　●钦定四库全书

　　古今说海卷八十七

　　（明）陆楫 编

</div>
    <div class="pagination">
<a href="古今说海_page25.html">上一页</a><span>...</span><a href="古今说海_page21.html">21</a><a href="古今说海_page22.html">22</a><a href="古今说海_page23.html">23</a><a href="古今说海_page24.html">24</a><a href="古今说海_page25.html">25</a><span class="current-page">26</span><a href="古今说海_page27.html">27</a><a href="古今说海_page28.html">28</a><a href="古今说海_page29.html">29</a><a href="古今说海_page30.html">30</a><a href="古今说海_page31.html">31</a><span>...</span><a href="古今说海_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
