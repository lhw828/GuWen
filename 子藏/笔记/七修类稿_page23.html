<!DOCTYPE html>
<html>
<head>
    <meta charset="UTF-8">
    <title>七修类稿 - 第 23 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>七修类稿 - 第 23 页/共 28 页</h1>
    <div class="content">　　○老杜许蜀不真杜工部甫《咏怀古诗》云：“蜀主窥吴幸三峡，崩年亦在永安宫，翠华想像空山里，玉殿虚无野寺中。”温公作《通鉴》，不以正统与蜀，唯此诗许之，其曰幸、曰崩、曰翠华、曰玉殿，皆以天子与之也。张注谓若春秋之笔，信矣。老杜岂直诗人而已哉！然“主窥”二字，尚有未满。盖主者一家一国之称，窥者睥睨视觎之意也，天子有征无战，况窥窃云乎？昭烈加兵于吴，问斩壮缪之罪，非无名之师也。愚意欲以“汉”字易“蜀”，以“帝”易“主”，以“征”易“窥”，庶乎名正言顺，而于声律亦不乖也。
　　○浔阳三隐梁昭明撰《渊明传》有曰：时周续之入庐山，事释惠远，彭城刘遗民亦遁匡山，与渊明同号浔阳三隐。然不知何如人，考之《晋史》，二人又皆无传。昨读《碧湖杂记》，始知其详，今辑其要以明之：续之尝为抚军参军，渊明每呼为周掾，虽隐庐山，亦从州守游，为之讲礼校书，故集中有《示周祖谢三郎》诗，讥其马队非讲礼之句；遗民名程之，字仲思，遗民号也，常为柴桑令，故集中有《和酬刘柴桑》诗也。
　　○呼鼠召鹤世有能呼鼠召鹤者，予尝求之，乃以蟹黄和生漆，假以书符焚之，则群鼠自至，盖鼠性喜其气也。又见储泳《祛疑》曰：用狼粪黑犬皮，又羽流召鹤。《国朝经书》自有南岳符咒，依法行之则来。《祛疑》又曰：用活鸡血书符咒，字皆从反，大与经书不同。予想左道流传，自各有异，如祈雨之术，或五雷、或清征、或用女人、或用童子、或用飞禽，种种不可记也。
　　○隐语始隐语之兴，起自东方朔“口无毛、声々、尻益高”之诮舍人事，后遂有许碑重立之碑阴也。今人所知，惟以起于“黄绢幼妇，外孙齑臼”之事耳。转而为谜，谜即隐语也，但句多而文不雅，乃见于《鲍照集》中。井字谜是其祖也，至宋苏、黄极盛，金章宗又刊本以行。
　　○牛头今之牛头，即古之犊鼻也，其来最远。《史记》列传云：“相如身自着犊鼻。”韦昭曰：以三尺布为之，形如犊鼻。自汉已有之矣，然犹未也。《二仪实录》云：西戎以皮为之；夏后氏以来用绢，长至于膝，汉、晋名犊鼻，北齐则与裤长短相似。考犊鼻之名，是则起于西戎，变于三代，而折中于北朝，孰可谓小人之服，而不出于古耶？
　　○蜻蜓萤火蜻蜓贴水飞时以尾蘸水中，杜诗所谓“点水蜻蜓款款飞”是也。然不知点水者，乃生子也，既遗水中，青鱼食之，腹胀孕虫，噬母腹而出，身似蝉而小，名曰虾鳖虫，蜓蜕始为蜻蜓。此西湖舟子所言。腐草为萤，《月令》、《古令注》皆然，然米中细虫，尾亦荧荧，久而生翼飞去，此则毛诗“熠耀宵行”者是也。又尝见朽杨木变作蝉者，半截尚是木也，移时即全变矣。此格物者亦所当知。○衣火余里人王宗海，一日会宴于友人朱来凤家，宗海指身之绒衣曰：昔在京都，一夕，其衣遍流火星，烁烁有微声。过日亦然，客皆骇之。又见黄门张静之文集载云：其新制绫衣，偶因婢妾拂折间，火星随衣飞地，未知何也。予后读《博物志》，战斗死伤人马血积年久，化为磷，触着人衣，便有光，拂拭随散无数，有细声如炒豆，惟静住良久乃灭。始知前日欠学之故，张亦未见其书也。
　　○太宗太子予尝疑历代太宗多有惭德，世主多出偏宫，就有一二正宫所生，又或不肖，人莫知所以。后闻亚卿何先生孟春，以为前星不正，故应如此。仰观紫微垣，未见其斜也，或者天远小差难明耳。至于太宗，尚无所解，书以俟知者。
　　○隐仕不同《续宋论》曰：宋祖幼从夹马营前陈学究，后得赵普，因与谋大事，语及陈，陈惧走，不知所终。《谈圃》又曰：后太宗即位，召为左司谏，一夕醉死。意《谈圃》近时，或得之也。
　　○张仙近世无子者多祀张仙以望嗣，然不知其故也。蜀生孟昶，美丰仪，喜猎，善弹弓。乾德三年蜀亡，掖庭花蕊夫人随辇入宋宫，夫人心尝忆昶，悒悒不敢言，因自画昶像以祀，复佯言于众曰：“祀此神者多有子。”一日，宋祖见而问之，夫人亦托前言，诘其姓，遂假张仙。蜀人历言其成仙之后之神处，故宫中多因奉以求子者，遂蔓延民间。翌日，宋祖命夫人作蜀亡诗，盖因有疑于张仙，夫人则答曰：“君王城上树降旗，妾在深宫那得知。四十万人皆解甲，并无一个是男儿。”因亦自见其情也。呜呼！假神祀昶，诗不惧祸，花蕊亦可谓钟情义者。张仙名远霄，五代时游青城山成道，老泉有赞。《谭纂》只知假托，又不知真有张仙也。○简板水牌俗以长形薄板涂布油粉，谓之简板，以其易去错字而省纸；官府用之，名曰水牌，盖取水能去污而复清，借义事毕去字而复用耳。然写字恐其磨灭，必自后而前，反读其文。予意无朝行移文书，正是自后而前，乃蒙古字也，今非昔而效之。事有暗合，恐亦不可。
　　○元朝讳谥元主质而无文，讳多不忌，故君臣同名者众。后虽有讳法之禁，不过临文缺其点画；谥必死而后定，不过一二字，以称生前善恶。要之二事暗合于礼，足见嘉也，岂如宋室一字而有数十字之避。唐时生加美谥，至多谀言，肖秦皇之所为，可哂也。此则礼失求之野耳，亦新莽井田之事乎？至国朝则又大过于元。君臣敢同名，临文止缺点画，必死而谥，字多取旧，不尚虚文，可谓酌中之道矣。○西湖竹枝词《竹枝词》本夜郎之音，起于刘朗州，盖《子夜歌》之变也，实有风人骚子之遗意。故杨廉夫云：“制竹枝词者，不犹愈于今之乐府乎？”吾杭西湖有《竹枝词》一帙，乃廉夫为倡，一时诗人和者，惜无刻本。予祖母之姑亦有一词于上。昨见瞿存斋《诗话》，论其二章，用意甚佳，惜不知姓氏，今补其姓氏于右。其诗云：“春晖堂上挽郎衣，别郎问郎何日归？黄金台高倘回首，南高峰顶白云飞。”又云：“官河绕湖湖绕城，河水不如湖水清。不用千金酬一笑，郎恩才重妾身轻。”前乃丹丘李介石字守道作，后乃富春吴复字见心作。其人间传诵“云归沙屿白，日出水城黄”，乃吴之警句也。
　　○文公能画予尝以文公先生因道学之大，遂掩其诗与字也。不然，诗字传世，亦过人远矣，不知先生之又有能画也。昨见绍熙五年亲传己像，今刻徽州，笔法衣折，深得道子家数。又欧文说林逋亦能画，皆传志所不载也。
　　○嘲学究近世嘲学究云：“我若有道路，不做猢狲王。”本秦桧之诗也，秦盖微时为童子师，仰束修自给，故有“若得水田三百亩，这番不做猢狲王。”后以申王致仕，申属猴也，故牟隆山以为诗谶。
　　○衤阑衫生员之服，自宋至我国初，皆白衣也，至洪武壬午二十四年，方命易此玉色。故宋时嘲生员十七字诗云：“圣驾临辟雍，诸生尽鞠躬，头乌身上白，米虫。”又《世说》以白接即今之衤阑衫，正谓是耳。俗言白衣秀士，又士子出身后则曰脱白挂绿，正谓是也。然白色非吉服，岂士子所宜哉，太祖易之，可谓卓然之见也。然其制度所以，已具于“国事类”矣。
　　○夕阳宋景文公笔记辩夕阳为山之西，以今人用夕阳为斜日，误矣。盖据《尔雅》“山东曰朝阳，山西曰夕阳”之说，殊不知夕阳名之山西固是，然所以得山西之名者，亦由暮乃见日故也。《尔雅》之注亦然。今必指山西为夕阳，恐亦不通，当随其语意为训可也，如《诗》曰：“度其夕阳”，只当作山西，如刘琨诗云：“夕阳西流”，则当为斜日矣。
　　○旅病诗《庚溪诗话》载一诗云：“枕有思乡泪，门无问疾人；尘埋床下履，风动架头巾。”以为病僧题户者，有部使见而怜之，遂言于朝，遂令天下寺院，置延寿寮以养病僧。谓唐以前僧病无安养之所故耳。予以庚溪不知何据，既以为僧，则不以家为计，而以兰若乃安居之地矣，何有于思乡耶？韩、柳俱言其徒千人，况皆有祖有师，法派亦如吾人，又安谓无人问疾？今之僧帽，乃私制也，理本无帽，又何得有架头巾耶？且延寿寮未见载于书册，此必旅病之诗无疑。
　　○夫子祷卜《论语》：“子疾病，子路请祷。子曰：‘某之祷久矣。’”《庄子》曰：“孔子病，子贡出卜。孔子曰：‘或坐席不敢先，居处若斋，饮食若祭，吾卜之久矣。’”观此二条，则《论语》之答，何其浑而简，庄子之答，遂驰骤矣，此或南华老人假之之言也。使夫子实有是言，则圣人之所谓卜者如此，而《论语》之所谓祷者可知矣。
　　○米字法贯休米字宕逸可爱，近多效之，原米法贯休也，有石刻弥勒赞可证。《说林》中以贯休字学米，非也，贯休五代人。
　　○守宫守宫即蜓、蜥蜴。《尔雅》云：“蝾螈、蜥蜴。蜥蜴、蜓。蜓、守宫。”注曰：“转相训解。”是知乃一种耳，亦如龙生九子类也。故《说文》云：“在壁曰蜓，在草曰蜥蜴。若守宫，因其义而名之。”《博物志》曰：“取蜥蜴以草脂和朱砂食之，待体赤，捣膏以点宫人之臂，则终身不灭，遇男合即灭。故曰守宫。”观此可知，如以其能食蝎，故名蝎虎；以其能祈雨，又名龙子之类。守宫之法，《墨客挥犀》以为东方朔进于武帝，此或然也。又曰：“以其能守钥，能知宫人有异志淫心者，则吐血污衣。”此则非也。
　　○一顿点心《世说》云：有人伺人祀祠，主人问之何为，答曰：“欲吃一顿食耳。”及《改斋漫录》云：唐时郑亻参家人备夫人之晨馔，夫人顾娣曰：“未及餐耳，止可点心。”是知二谚皆有自来也，今则总浑为一句。
　　○仁和县仁和初无，五代钱Α始割钱塘、盐官二县之地为钱江，宋太平兴国中改仁和。至高宗由海道过杭，闻县名仁和，甚喜，曰：“此京师门名也。”遂驻跸，升仁和为首县。
　　○玉堂《三辅黄图》有大玉堂、小玉堂殿。《谷永传》：“损抑椒房、玉堂之盛宠。”注：“玉堂，嬖幸之舍。”《李寻传》曰：“久污玉堂。”是知实嬖幸之处，乃汉殿名。故宋太宗飞白书“玉堂之署”四字，盖待诏者有直庐于殿侧，故曰署。元丰中，学士请摘上二字以名翰院，故翰院亦名“玉堂”。《纟番右丛编》漫言翰院亦名玉堂之署，无着落矣。又曰：后避讳，直曰玉堂。尤非也。但唐中书省亦曰玉堂，楚兰台之宫亦有玉堂，东汉讲授之宫亦曰玉堂，并揭之。
　　○杨妃小字杨妃小字，外传诸书皆曰玉环。《鹤林玉露》载唐狄昌诗曰：“马嵬烟柳正依依，又见鸾舆幸蜀归。地下阿蛮应有语，这回休更罪杨妃。”“阿蛮”又似妃之小字，况狄昌唐人，必知之真。李商隐诗又曰：“十八年来堕世间，瑶池归梦碧桃间；如何汉殿穿针夜，又向窗前觑阿环？”此字或可移也。
　　○九江碑工元党人之碑，碑工长安民不肯镌名于石，载于正史；九江碑工不肯刻碑者，往往于传记中见。人惜其不知名，何燕泉《叙录》亦然也。昨观《挥麟录》得之，而《挥麟录》又无板者，因录出示人：九江碑工仲宁，刻字甚工，鲁直题居曰：琢玉坊。崇宁诏刊元党人碑，仲宁对太守曰：“小人家贫，因开苏内翰、黄学士词翰，遂至饱暖。今日以奸人为名，诚不忍下手。”守义之，从其请。○三耳张君房《脞说》载三耳秀才事，谓阴官晋方以事恳上元夫人，不允；闻阳世柳慎善文，遂追令为表。既而获命，喜曰：“子何愿？”对曰：“欲聪明也。”乃取一耳置其额，额痒，搔出一耳，时号三耳秀才。又《太平广记》载之，但易晋方为唐张审通，上元夫人为太山府君，事意俱同。予意此特一事而传写之讹，不然，何其事之同耶？



　　●卷二十七 辩证类○墨花古有墨竹、墨梅，而无墨花，墨花始自北宋汴人尹白。世不生墨花者，黑为水色，母道也，母但阴育于中，故不见。
　　○乾德宋太祖初改元乾德，因言此号古未有也，赵韩王从旁赞谀不已，卢多逊曰：“伪蜀曾有此号。”帝大惊，遽令检视，果然。予意宋祖既知，即当改也，夫何至四年之冬，见镜有“乾德四年”铸字，复惊以问宰臣，窦仪奏曰：“蜀少主之号。”遂又叹曰：“宰相须用读书人。”何其健忘，或者一事而误记之耶？《归田录》又以窦仪为陶。
　　○皮弦尝闻开元中，有贺怀智善琵琶，以石为槽，以鸡筋作弦，用锋拨弹之，至今传以为异。不知宋仁宗时杜彬又过于贺，以皮为弦，促节清音，响彻林木，故欧阳有诗忆曰：“坐中醉客谁最贤，杜彬琵琶皮作弦。”自从彬死世莫传。夫丝不如竹，竹不如肉，以其渐近自然也。皮去鸡筋尤运，而能独步巧思，亦何所致也，宜其未有而来欧公之忆也。近时有能反手弹者，皆以为异。噫！亦陋矣。○安南非交趾安南一地，诸书以为即汉儋耳、珠、南海、苍梧、郁林、合浦、交趾、日南、九真，所谓南越也。按《一统志》九都已属广东琼等州，今尚自有一国，安南当自是一地矣。但不知自汉至隋，或称交州、或称交趾，然按太史公曰：“南至交趾，日月所照，莫不抵属，言南极也。”又《王制》云：“南方日蛮，雕题交趾，至唐方改为安南都护府，宋复称交趾，岂非因郡有交趾县而然耶？抑古有其名而然耶？故宋后诸书载夷国姓名，皆言交趾，有不火食者也。”《独蛮记》亦然。《山海经》曰：“交胫以国人交胫故也。”郭璞曰：脚胫曲戾相交，故谓之交趾。今据安南乃汉、唐郡县，其人百骸饮食，与华无异，唐姜公辅实爱州所生，何尝有交胫等说。此必非古所谓交趾明矣。或传安南有播流山，环数百里，皆如铁围，不可攀跻，中有土田，惟一窃可人，而尝自塞之，人物古怪，不与外人通。疑此或谓古交趾，又不可知，书此以俟后考。
　　○蜡梅蜡梅原名黄梅，故王安国熙宁间尚咏黄梅诗。至元中，苏黄以其色酷似蜜脾，故命为蜡梅。而范石湖《梅谱》又云：“本非梅类，以其与梅同时，而香又近之，故云梅入谱。若近以附子为鹦哥菊，亦以叶梗似菊而花又同时也。”○三官世有三元三官，天地水府之说，此理也。盖天气主生，木为生候，地气主成，金为成候，水气主化，水为化候，其用司于三界，而以三时首月候之，故曰三元。元，大也，两间之用，孰大于此三元，正当三临官，故又曰三官。
　　○西江月词程学士敏政裒辑《宋遗民录》一书，末卷辩宋瀛国公之事，亦既明矣，惜所引陶九成《辍耕录》录《西江月》词尚未解明，其词云：“九九乾坤已定，清明节后开花，米田天下乱如麻，直待龙蛇继马。依旧中华福地，古月一阵还家，当初指望瓮生涯，死在西江月下。”陶以为真武之降笔，程以为刘秉忠作，此姑置之。其初二句乃言元世祖灭宋，德封为瀛国公时，至顺帝至正十五年，我太祖三月起兵和阳，正当九九八十一年之数，是知乾绅已定九九；而“三月”乃清明时也；“米田”言番人也；“直待龙蛇继马”，是太祖至正甲辰建国即位，乙巳伐元都，至丙午元亡，岂非龙蛇继马耶；“古月一阵还家”，乃言胡人皆去北矣；“当初指望瓮生涯，”此宁宗之后瓮吉剌氏不立己子而取顺帝，是无生涯矣。予考之，元惟七主娶弘吉剌氏，余皆他姓，且弘吉非瓮吉，不知程何所据，今姑依之以解。“死在西江月下，”独言顺帝北殂于应昌，猝取西江寺梁为棺之验耳。胡不通解而注一句，又似非是，今补之而瀛国公之事明矣。
　　○甜酒灰酒《三山老人语录》言：唐人好饮甜酒，引子美“人生几何春与夏，不放香醪如蜜甜”，退之“一尊春酒甘若饴，丈人此乐无人知”为证。予则以为非好甜酒，此言比酒如蜜之好吃耳。子美、退之，善饮者也，岂好甜酒耶？古人止言醇醪，非甜也，故乐天诗云：“量大厌甜酒，才高笑小诗。”是矣。又尝见一诗云：“古人好灰酒”，引陆鲁望“酒滴灰香似去年”，予则以为灰酒甚不堪人，亦未然也；且陆诗上句曰：“小炉低幌还遮掩”，意连属来，似酒滴于炉中，有灰香耳，然题乃《初冬之绝句》，又似之。昨见宋罗大经《鹤林玉露》载，南容太守王元邃，以白酒之和者，红酒之劲者，相合为一杀，以白灰一刀圭饮之，风味顿奇，遂有长篇曰：“小槽真珠太森严，兵厨玉友专甘醇，使君袖有转物手，鸬鹚杓中平等分，更凭石髓媒妁之，混融并作一家春。”据此，果是用灰，又不特用于灰，乃石灰耳。予以二酒相和，味且不正、兼之石灰苦烈，何好之有？罗、王相饮、以为风味顿奇，或者二人之性自偏也；陆饮灰酒，或亦性之使然耶？○苏小小考苏小小有二人，皆钱塘名娼：一南齐人，郭茂倩所编《乐府解题》下已注明矣，故古辞有《苏小小歌》，及白乐天、刘梦得诗称之者；《春渚纪闻》所载司马才仲事，并是南齐之苏小小也。一是宋人，乃见于《武林纪事》，其书无刻板，其事隐微，今录以明之。
　　苏小小，钱塘名娼也，容色俊丽，颇工诗词，其姊名盼奴，与太学生赵不敏相与甚洽，款遇二年。不敏日益贫，盼奴周给之，使笃于业，遂栖南省，得官授襄阳府司户，盼奴未能落籍，不能偕行。不敏赴官三载，想念成疾而卒。有禄俸余资，嘱其弟赵院判分作二分，一以与弟，一命送盼奴。为言盼奴有妹小小，俊秀善吟，可谋致之，佳偶也。院判如言至钱塘，有宗人为钱塘ヘ，托召盼奴领其物。ヘ为召之，有苍头至云：“盼奴于一月前已抱疾殁，小小亦为于潜县官绢事系厅监。”ヘ遂呼小小出，诘之曰：“于潜官绢，汝诱商人一百疋，何以偿之？”小小回覆：“此亡姊盼奴之事，乞赐周旋，非惟小小感生成之恩，盼奴在泉下亦不忘也。”ヘ喜其言语婉顺，因问汝识襄阳赵司户耶？小小曰：“赵司户未仕之日，姊盼奴周给，后中科授官去久，盼奴想念，因是致疾不起而卒。”ヘ曰：“赵司户亦谢世矣，遣人附一缄及余物一罨外，有伊弟院判一缄付尔开之。”小小自谓不识院判何人，乃拆书，惟一诗曰：“昔时名妓镇东吴，不恋黄金只好书；借问钱塘苏小小；风流还似大苏无？”小小默然。ヘ令和之，辞不能，ヘ强之，责以官绢罪名，不得已和云：“君往襄江妾住吴，无情人寄有情书；当年若也来相访，还有于潜绢事无？”ヘ大喜，尽以所寄与之，力为作主，命小小归院判，与偕老焉。
　　据此，曰太学、曰钱塘，诗曰还“似大苏无”，则可知矣。又有元遗山所作《虞美人》长短句云：“槐阴别院宜清昼，人坐春风秀，美人图子阿谁留，都是宣和名笔内家收。莺莺燕燕分飞后，粉淡梨花瘦，只除苏小不风流，斜插一枝萱草凤钗头。”此词既说莺莺燕燕之后，此盖是赵司户小小也。今人止知是苏小小，不知是何时人，《辍耕》既备载数事，辩以为南齐人矣，又不知有宋苏小小，故复载虞美人之词也。一本小小又作小娟，盖抄之者之误，殊不观所寄之诗，若是小娟则音拗矣，何不另换一句，况又有《虞美人》之词可证。
　　《春渚纪闻》又载：小小之墓，在钱塘县廨舍之后，故古辞有“何处结同心，西陵松树下”之句。此则南齐小小之墓，必在西湖上西陵桥，故油壁车之事，俱在湖上，若以托才仲之梦有“妾本钱塘江上住”之句，即云在江干，差矣。元人张元弼有《苏小小墓》诗云：“香骨沉埋县治前，西陵魂梦隔风烟；好花好月年年在，潮落潮生更可怜。”注：坟在嘉兴县前，今为民家所占。既曰县治，又曰西陵，亦不知而浑言，此必宋小小坟耳。何也，赵不敏乃吴人，安知不住嘉兴？院判既取小小，而终老可知矣。此特光弼不知有二而差言。予既辨其人，复辨其墓，以正《辍耕》之不足。
　　○啸啸，《说文》曰：“吹声也。”《诗》注曰：“蹙口而出声。”《啸旨》曰：“气激于舌而清谓之啸。”《汉书》曰：“啸，敫也，楚歌声。”据此数意，似长吁豁哨之状，悲歌之情，而难于形容也。故阮籍曰：“于声则未谱。”今具数事证之可知也。漆室之女，倚柱而啸。邻妇曰：“何啸之悲也？”刘越石为胡所围，登楼长啸，胡骑闻之，皆凄然长叹。赵炳乞渡，船人不许，炳乃张盖坐中，长啸呼风。世有不知者，即以笑为啸，可笑也。
　　○朋友麻鲁斋王文宪公柏尝议朋友之服，以吾夫子不立正服，乃以义起为心丧也。又引程子曰：“当以情之厚薄处之。”未有的从。后以《仪礼》有“朋友麻”三字，复求之，得郑康成曰：“朋友无亲，有同道之恩，相为服缌之带。”因之考证诸书，定为白布深衣，加缌之带，冠加丝武，谓拟之于衰也。又曰：“勉斋黄先生考之尤详，其书进之于朝。”然鲁斋所考，止是康成之一言；勉斋所定，又未见其书。予以孔子尝答孟武伯曰：“同寮有相友之义。”昔者虢叔、闳夭、太颠、散宜生、南宫适五臣同寮比德，以赞文武，及虢叔死，四人为之服朋友之服。古之达理者行之也，圣人之言，岂非有服之证乎？又晦庵答孙敬夫曰：“朋友麻则如吊服而加麻。”又非鲁斋之议之证乎？
　　○放光石峨媚、匡庐、五台山、皆有放光石，清晨映日而有光五色，自下而上，有佛庙在上者，则僧人以为佛光。既是佛光，何待日而方明，非日则不明，其不神可知矣。是知其山之石蕴于土者，皆放光之石也。尝有人掘其石，置诸日中，有五色光；非日，石则不明也。此阴气负阳而光彩自绚，亦山川灵气也。若“奇怪类”中所记，皆自空中所现，又非是石也。《峨嵋志》中已载此石矣，但前一段论山川有光处，又不明言此石，尚疑惑也。
　　○怠子蛮子北人重厚，体壮实而大，谓有台辅之相，尊美之称，北音呼台为怠，故曰怠子，典午之世之言也。南人相貌鄙薄，体轻浮，其皆类乎厮役，故称奴牌为蛮子，自夏、商之世已言之。
　　○元宵灯上元张灯，诸书皆以为沿汉祀太乙，自昏到明，今其遗事。《容斋三笔》既辩《史记》无此文，尚未得其实，《事物纪原》又引《僧史略》，以西域十二月三十乃汉正月望日，彼地谓之大神变，故汉明令烧灯表佛，今乃遗事。天事既无据，时日尤非，不足信也。《春明退朝录》以为梁简文有《列灯赋》，陈后主有《山灯诗》，以为起自南朝。予以此虽灯作，未知何时之灯之咏也，不若显显。唐书《严挺之传》云：“睿宗好音律，先天二年正月望日，胡人婆ヌ请然千灯，因弛门禁，帝御安福门纵观，昼夜不息。”继而韦述《两京新记》曰：“正月十五夜，敕金吾弛禁，前后各一日看灯。”则是始于睿宗，成于玄宗无疑。至宋乾德五年正月，诏以朝廷无事，区宇安，令开封府更增十七、十八两夕，五夜之俗因此也。今以十三易十八者，闻太祖初建南都，盛为彩楼，招徕天下富商，以实国本，元宵放灯，多至下余日。后约中定今五日耳。
　　○张三影子野张先字子野，吴兴人也，《高斋诗话》以其诗有“浮萍断处见山影”，“云破月来花弄影”，“隔墙送过秋鞑影”，以句工而人目为张三影也。《后山诗话》又改后二影谓“帘幕卷花影”，“堕絮轻无影”，人皆不知何以不同。不知初客谓子野曰：“人皆谓公张三中，盖能道心中事、眼中影、意中人也。”公曰：“我张三影也。”遂举后山者言之，但原辞尚多数字，因词也。后高斋因子野有前诗三影亦佳，遂著之，二收较之，似不如公自举者。又见《石林诗话》云：子野能文章乐府，至老不衰，居钱塘，年八十余，犹蓄妓。东坡有闻其买妾时八十五，诗以戏之；“锦里先生自笑狂。莫欺九十鬓眉苍。诗人老去莺莺在，公子归来燕燕忙。柱下相君犹有齿，江南刺史已无肠。平生谬作安昌客。略遣彭宣到后堂。”全篇用张姓故事，乃戏言耳。若欧阳公志墓之子野，乃博州人，偶然同时同名同字也，故志之，所言迥不与三影为人同也。前乃天圣八年进士，后乃天圣三年进士。
　　○毁碑营塔元杨琏真伽，胡僧秃贼也，毁碑刻以为浮国，万世唾骂。殊不知宋天圣中，有姜遵守永兴，汉、唐碑之坚好者，以代砖甓为浮图。此中国读儒书者也，不知其心何见，此尤可怪于胡僧也。
　　○宦官娶妻养义子义婿元顺帝时，中官赵伯颜不花，乃擒契丹之士，时年已逾三十，妻子具矣，怜其才而止刑其势为阉人，命为枢密院使，不花不舍其妻，乃与之共处。然唐李辅国特娶元擢女，汉曹腾有养子曹嵩；而秦赵高有养义女，赘其婿阎乐，阎乐后弑二世。是中官之有妻婿并养子养女，始自四人焉，后皆效之，亦陋矣，治世所无也。
　　○阴火予一夕见地中有如烛煤者数十，以火视之，乃日间所食海虾壳也，异之，莫得其理。又尝闻东坡游金山寺，二鼓，见江心炬火烛天，栖鸟皆惊，故有“怅然归卧心莫识，非鬼非人竟何物”之句。后闻习海事者，咸水夜动，则有光影响，于前二事亦未深得也。昨读王子年《拾遗记》云：南海之上有浮玉山，山下有穴，穴中有大水荡，火不灭，乃阴火也。始知东坡亦欠读书穷格，而虾壳岂非海水之余气乎？
　　○方头今人言不通时宜而无顾忌者曰“方头”，旧见《辍耕录》引陆鲁望诗曰：“头方不会王门事，尘土空缁白衣。”今读陆鲁望《苦雨》之诗，又曰：“有头强方心强直，撑住颓风不量力。”观二诗之意，方头亦为好称，若以为恶语，是末世之论也。
　　○历代尺数《礼记》以手布为尺，《淮南子》以十二粟为一寸，《说苑》以一粟为一分，其源之来也莫适从。《玉海》诸书，俱起自周尺为主，以较各代之数，岂非以制度至周而备耶？殊不思大禹声律身度，所制十寸为尺，理之必然，况诸书又同，此国朝之所尚焉。若周制既短，书各异言，今则起自夏代，未备者考以补之，不同者遂注于下，然其文姑依其旧，比周几何也。盖长短之数，以夏较周，可以意会。否则，布算少差，相去远矣。
　　夏十寸为尺，商周八寸为尺，秦比周七寸四分，汉官尺比周一尺三分七毫，刘歆铜斛尺，后汉建武铜尺与周同；三国吴、蜀同周、魏比周一尺四分七毫，后魏前尺比周一尺二寸七厘，中尺比周一尺二寸一分一厘，后尺比周一尺二寸八分一厘，晋田父玉尺（《世说》，田父于野中得周时玉尺），与梁法尺，比周一尺七厘，后晋比周一尺六分二厘，宋、齐尺比周一尺六分四厘，梁表尺与周一尺二分，陈尺周，后晋、东魏比周一尺五寸八毫，后周玉尺比周一尺一寸五分八厘，市尺与后魏后尺同；隋开皇官尺同上万宝常所造水尺，比周一尺一寸八分六厘，唐尺与古玉尺同，开元尺度以十寸为尺，尺二寸为大尺，五代世短，多相因袭，志亦无考也，惟周王朴所定尺，比周一尺二分的奇；及宋宋表尺，比周一尺六分有奇，胡瑗《乐书）黍尺，比周一尺七分，司马光布帛尺，比周一尺三寸五分，元尺传闻至大，志无考焉。
　　○正音注差“少小离家老大回，乡音不改鬓毛衰。儿童相见不相识，笑问君从何处来？”此贺知章诗也。注曰：“衰”字出四支韵。殊不知此诗乃用古韵，“来”字有读为“厘”字者，若《楚辞 山鬼篇》：“知路险难兮独后来。”“回”字与“危”、“为”同协，皆四支韵之诗也，注者不知，反以为灰字韵者，差用衰字。且吴才老《韵补》辩明十灰古通于四支，可知矣。若今人不知韩文“此日足可惜”，皆是古韵。以为“跳”用各韵，误矣。故才老尝曰：“元和圣德”诗与“此日足可惜”诗，俱用一韵。
　　○名号甫《汉书 高帝纪》曰：“为谒。”《爰盎传》曰：“上谒。”颜师古注曰：为谒者，书刺自言爵里，若今参见尊贵而通名也；上谒，若今通名也。据此，则为谒似今脚色手本，而上谒似今之拜帖矣。及见《刊误》，亦以上谒为投剌。予意师古、李涪皆以己意注之。盖谒字之义，告也，白也，请见也，数训而已。况古无文刺，惟书竹简，故陈时虞荔尚云：“未有版刺，无客拜谒。”何得以谒便可谓投刺耶？但《紫微杂记》中载：祢衡题名于纸，投刺公侯，此则可为投刺之始也。图书，古未有别号；轩亭之名，自唐李泌端居室始；表德用甫字者，起自荆公，当时附势者多效之，故有“表德皆连甫，花书尽带圈”之说。然甫字亦止用于字内，后人于字之下复用一甫字，或换写作父字，其义固通，但亦是画蛇添足之诮云。
　　○两头蛇世言有见两头蛇者必死。自叔敖埋后，不闻有见之者。弘治间，余杭方万初过新岭，因倦，少憩树下，见蚯蚓白颈者长尺余，蜕于路左，须臾，Ｂ３３出两头蛇，蜿蜒而去，竟亦无恙。余闻之，往来胸中，谓古人之所言果妄耶？抑方之所见非此蛇耶？遂考《本草》，白颈蚯蚓，止言最毒，不云能化蛇。及考两头蛇下云，大如指，一头无口目，两头俱能进退，出会稽，乃越王弓弦所化。又见《岭表志》，以为岭外常有之，言形状进退与《本草》同。愈疑以为果如二书所云，所见而死者亦多，何又未之闻耶？且无蚯蚓之化之说，后读宋张文潜所著《明道杂志》，方知所以。志云：黄州有小蛇，首尾相类，因谓两头蛇，宛转甚钝。又谓之山蚓。观此，则二书所言，皆山蚓也，正方之所见者也。但弓弦进退之说，乃妄耳。若真两头蛇，自是怪物，或世所无，有则见之者必亦怪矣。○巾帻冠帽近世士夫私居，多用巾易帽，以为古雅，而贫贱者则以易办，亦皆载巾，以为可笑。不知古者士夫冠，庶人巾也。按《仪礼》二十成人，士冠，庶人吊。《汉书》曰：“卑贱者所服。”傅子曰：“古贱者服也。”故曰：庖人绿巾，士人载之，起于汉末，若郭林宗折角巾；袁绍战败，幅巾渡河；晋轻浮，则有接、漉酒之称矣。蔡邕《独断》曰：元帝额有壮发，不欲使人见，始进帻服之。故王莽头秃，乃施巾。时人云：“王莽秃，帻施屋。”是皆包巾，故《方言》覆髻谓之帻也。然六经之中，止言冠，如虞人以皮冠，野老以黄冠，汉《高祖纪》曰：“帝为亭长，乃以竹皮为冠。”又有通天、进贤、方山等称，今人戴冠而不复加以巾，人反为亵，此尤可笑也。但古冠皆如今之獬豸、忠靖之流，非道士之冠耳。若夫帽则上古衣毛帽皮，则帽名之始，后世杂戴私居服也。元则胡人专尚之。中国之人多戴大帽，大帽亦羌人服也，至用丝罗马尾，则又近代之易。
　　○牛羊眠东北道主世人皆知陶侃葬母之地，乃老人所指牛眠处也。而不知羊眠者，乃章得象母陈氏，尝活建州一城之命，其后子孙衣冠相继，世传“白羊眠外鹧鸪啼”，章家坟是也。又世人止知东道主，盖本郑人谓“秦盍舍郑以为东道主”之言，不知有北道主，云出光武指耿曰：“是我北道主人也。”又唐郑余庆为岭南节度，与罗让善，郑还朝荐让，让至谒郑，郑指语座客：“此吾南道主人。”



　　●卷二十八 辩证类○曲语有本《扪虱新话》：王元泽词曰：“露向晓，帘幕风轻，小院闲昼，翠径莺来，惊下乱红铺绣。倚危墙，望高榭，海棠带雨胭脂透，又因循过了清明时候。倦游宴，风光满目，好景良辰，谁共携手？恨被榆钱买断，两眉长皱，忆高阳人散后，落花流水人依旧，这情怀对东风尽成消瘦。”调寄《倦寻芳慢》。今曲中“帘参风柔，庭帏昼永，海棠带雨胭脂瘦，因循过了清明也”等句，本诸此。○二花蕊夫人前蜀王建晚年，纳徐耕二女，长为翊圣贤妃，次女顺圣淑妃。后贤妃生王衍，淑妃号花蕊夫人，二妃游燕污乱，亡国后乃随衍入唐，半途遇害。后蜀孟昶亦有花蕊夫人，乃作宫词者，国亡乃随昶入宋，后为太宗射死，亦姓徐。《菽园杂记》又云：墓在闽之崇安者，乃南唐宫人，选入宋宫，太祖号为小花蕊。予考二人最明。若是则有三矣。但就便入宋，死亦未必发葬闽地，恐崇安之墓为讹，不知陆公何据也？闽地彼时虽属南唐，亦遥受降，唐自多事，闽复夺于吴越，献表世宗，未必王氏宫人，民间女子，曾为李煜选也。
　　○梅雨《碎金集》云：芒种后逢壬入梅，夏至后逢庚出梅。《神枢经》云：芒种后逢丙入梅，小暑后逢未出梅。人莫适从。予意作书者各自以地方配时候而云然耳。观杜少陵诗曰：“南京犀浦道，四月熟黄梅；湛湛长江去，冥冥细雨来。”盖唐人以成都为南京，则蜀中梅在四月矣。柳子厚诗曰：“梅实迎时雨，苍茫觉晚春。”此子厚岭外之作，则又知南粤之梅雨三月矣。东坡吴中诗曰：“三旬过久黄梅雨，万里初来舶风。”又《埤雅》云：“江湘二浙，四五月间有梅雨<黑>败人衣服。”予尝亦戏为诗曰：“千里殊风百里俗，也知天地不同相；江南五月黄梅<黑>，人在鱼盐水氵卤中。”是知天地时候。自有不同如此。
　　○黄鹤楼尝言李白因崔灏《题黄鹤楼》诗既工，遂有恨不捶碎之说，故不再题而去，遂《题凤凰台》以拟之。今集中以有《望黄鹤楼》古诗一首，意前闻讹矣。然细读之，乃是题黄鹤山者，楼固因山而得名，不应无一句到楼字上，此必刊题之讹。不然，何有“崔灏题诗在上头”之句耶？又杨齐贤之注：但遇黄鹤楼处，或注鄂州、岳州，又曰在州，不知何也。下文复云因山得名，又似一矣。
　　○夺胎换骨《冷斋夜话》载：山谷曰：“不易其意而造其说，谓之换骨；规摹其意而形容之，谓之夺胎。”觉范复引乐天“醉貌如霜叶，虽红不是春。”至东坡则曰：“儿童误喜朱颜在，一笑那知是酒红。”此谓夺胎。予以山谷之言自是，而觉范引证则非矣，盖东坡变乐天之醉，正是换骨，如陈无己《换南丰》云：“邱原无起日，江汉有东流。”乃变老杜“尔曹身与名俱灭，不废江河万古流。”皆此类也。若安石《即事》云：“静憩鸠鸣午”，乃取唐诗“一鸠鸣午寂”，《红梅》云：北人初未识，浑作杏花春。”即晏元献“若更迟开三二月，北人应作杏花看。”此乃夺胎也。山谷之言，但加数字，尤见明白。则觉范亦不错认，如“造”字上加“别”字，“形”字上加“复”字可矣。
　　○永乐正德纪年之号，必择正大光明之字，少有疑似，即不用也。如淳熙之淳，先用此纯字，人有言纯字有屯字在傍，遂不用也。有因时事而用好字眼者，如国朝天顺之类是也。必不可重用，古今不易之道。若用先朝字眼，有故而然，如唐德宗以建中、兴元之乱，因思太宗贞观、明皇开元为不可及也，故改元为贞元，各取一字，以法象之。至宋孝宗即用以为故事，如隆兴则取建隆、绍兴，乾道则改乾德、至道。若永乐乃宋时方腊，并南唐贼张遇贤年号，而正德亦宋时西夏贼之年号，不知当时廷臣，更无一人记忆及此。即刘豫之母谥慈宪，宋理宗生母亦谥慈宪之事欤？
　　○张司封钱塘江干张司封庙，宋太宗朝进士，仁宗景中，出为两浙运司，名夏字伯起，雍邱人也。正史作兵部郎，由前为兵部郎也；旧碑作张太常，由后嘉又有功而赠为太常少卿也；宋祠典作工部夏员外，讹也；俗呼司封，以其有功，授司封郎中也。其称谓不同如此。按《四朝闻见录》云：杭州江岸，率多薪土，潮水冲激，不过三岁辄坏。夏令作石堤一十二里，以防江潮，既成，杭人德之。庆历中，立庙于堤上。嘉十年，又因功赠太常少卿。正和二年八月，封宁江侯，改封安济公，并赐其额曰“昭贶”。今庙中之碑作真宗时出为运使治塘。天圣间石塘又坏，运使田公、知府杨公，率僚属祠公堤上，功成，赠太常官，封宁江侯，则庆历年也。至大观改元，封安济，不知何据。予意叶绍翁之作《四朝录》，尚近当时，所考必精，今庙之文，恐亦传论。且真宗时司封既筑，何数年之后，田公、杨公又为筑之？既曰石塘复坏于天圣，何至庆历之时，方称有功？朝命赠官封爵时之相去又远矣。若夫《四朝录》以为作堤十二里，碑文曰四千六百四十丈，此则量约之数同也；但江塘有三十里之远，而二文皆不言所修之处。予意必自司封庙地下至庆春门，盖今自候潮门内以北一带街坊土地，皆安济之庙；必当时沿江小民，亦各立祠以祀；且庆春以北，又为新塘，乃国朝之筑；而钱氏之筑，想皆通塘之地矣，或岁久而中之定已坏，乃改为昭贶之再筑；余者或修或增，不至大坏，而为功之易耳。予尝见杭志祀典，于昭贶之下，欠载碑文，因留心以考之，故略言于右。
　　○青衣泉考杭吴山重阳庵有泉，曰青衣洞泉，《临安志》、《杭州府志》皆以为唐开成间道士韩道古遇青衣童子入洞，改名。按洞宋为宁寿观之地，韩胄凿山为园，作为流觞曲水，自青衣下注于壑，十有二折，潴于阅古堂前，即名泉为“阅古”。故当时言官论胄有“创造亭馆，震惊太庙之山”，盖宋太庙正当泉下之山也。以考陆放翁《阅古泉记》，则记中但言泉之甘寒、清冽，铺叙地景，无青衣之事也。又曰：泉壁有开成五年道士诸葛鉴元八分书；而《癸辛杂志》载为元年六月南岳道士邢令开、钱塘令钱华题名，道士诸葛鉴元书，俱不言道士韩道古事也，作记时宁宗嘉泰三年。予意青衣之事，必见于嘉泰之后，咸淳之前，故陆记无而《临安志》有也。今二老以为开成，非矣；而洞记以为见于大德丁酉，尤非也。予又恐韩阅古讹而为韩道古未可知，若夫建庵之日，必开成年间，凿石之字可证矣。但恐名非重阳，至大德间，始有重阳之名，故石壁又有广微子书“大重阳庵”字。今庵记曰韩之建庵无岁月，是考之不精，未知有八分题名之石刻，故泛云耳。惜八分刻，岁久石泐，今不明白，如末后诸葛鉴元书，止有元书二字，可叹。○集古录碑字欧阳公《集古录》中载后汉孔君碑及孔德让碑，前碑考云：孔子十九代孙，官至河东太守，惜其正当名字处而磨灭，不可知也。后碑考云：宣尼公二十世孙，都尉君之子，字德让，历郡诸曹吏，惜名磨灭不知也。碑在孔林中，予以先圣宗谱考之，十九代孙河东术守名震，字元上；二十代孙郡曹吏字德让，名谦也，都尉君名宙，正孔震之弟。不知欧公当时每碑或考或论，皆有下落，此何不借孔谱以考之耶？今为补之，不知二碑今尚在孔林否？
　　○共工考尝读董子《祷雨文》中，其神共工。意共工恶臣，舜所流也，何以主水？后见《淮面子 原道篇》曰：“共工与高辛争帝，不胜，遂潜于渊。”注谓共工以霸力行水于羲、农之间者也。杜预曰：“共工氏以诸侯霸有九州，在神农之前，太昊之后，亦受水瑞。”而律书颛顼有共工之陈，以平水害；兵家有共工水害，颛顼擒之之说。又史曰：“共工作乱，振滔洪水，以害天下，皇天弗福，庶民弗助，女娲氏戮之。”据此，则因其受水之瑞，能振滔之，死即以之为水神也，故后世言之者，以为名在羲、农之间是矣，非尧典“方鸠亻孱功”者，乃舜所流耳。其戮之者曰女娲、曰高辛、曰颛顼不同，世远事微，纪之错也。其曰为神者，岂有天人弗？以害天下者，可祀之耶？此董子所以不纯也。
　　○伪墨艾纳乌贼鱼暴干，俗呼螟脯；其鱼腹中之墨。可以书纸，经年而脱迹。奸诈之徒，或以书券也。又龟尿磨墨，写字于木板，可进寸许，虽水洗斧削，亦不磨灭。艾纳出西域，似细艾，又松树皮上绿衣亦名艾纳，以之和合诸香焚之，能聚其烟，青白不散，亦好人假以为仙者，皆以二物绐人。
　　○张颜书张旭虽以草书名世，予尝见有郎官石之楷也，楷字无出颜、柳。柳虽有骨，似疏脱少劲拔，且书体一例。鲁公之书，予所见者，《东方朔像赞》与《金天王庙题名》，皆大字也；一则庄伟，一则俊拔。小字如《干禄帖》与《麻姑坛记》；《干禄》则持重舒和，《坛记》则遒峻紧洁，似非一手所出，意者传模镌刻之有工拙耳。及观《多宝》、《座位》等碑，则笔意又迥不同，把玩久之，笔画形体，虽有粗细大小，而帖帖有法，愈看愈佳。此公之书百世不可也，殆如公之为人，虽所遇不同，无一毫之邪媚。正欧公云：杜济之碑，虽不书名，殆非鲁公不能也。正谓是耳。
　　○易文别见《易》曰：“理财正辞，禁民为非曰义。”李萧远《运命论》曰：“何以正人曰义。”《易》曰：“履虎尾々终吉。”《吕后 慎大篇》曰：“々，履虎尾，终吉。”
　　○Ы乃Ы，叹声也，亦作Ы。本哀音，收灰、队二韵，亦读作上声。Ы，按《说文》无袄音也，乃即俗之乃字。《春秋传》以为难辞，王安石谓继事之辞也，而《说文》亦无霭音。今二字连绵读之，是棹船相应之声，柳子厚诗云：“Ы乃一声山水绿”是也。后人因柳集中有注字云：一本作“袄霭”，遂即音“Ы”为“袄”，音“乃”为“霭”，不知彼注自谓别本作“袄霭”，非谓“Ы乃”当音“袄霭”也。黄山谷不加深考，从而实之：“Ы乃是湖中节歌之声，无结有《Ы乃曲》。”已一错也。其甥洪驹父又辩曰：柳子“{Ы乃}霭一声山水绿”，而世俗乃分Ы乃为二字，误矣。尤为可笑，不知此{Ы乃}字为何字也？虽《海篇》杂字中亦无也。又按刘蜕文集有《湖中霭Ы歌），刘言史《潇湘诗》有“闲歌暧乃深峡里”，元次山有《湖南Ы乃歌》，则知二字有音无文者。特柳子用此二字，后人注之，毛晃增人韵中，故数子之意皆同，而用字自异，是数字不妨并行，特用其音意耳。《韵会》已少辩之矣。
　　○桂花四出诸花皆五出，盖土之生物，五为成数也。岩桂止四出者，秋已属金，西方金之成数又四也，故桂金色而四出，开于秋也。
　　○曹操不复姓曹操本姓夏侯，父嵩，为中常侍曹腾养子。尝意其富贵之极，何不复姓？后见一书云：当时有以谶纬进者云：古者名官职不言曹，自汉以来，始名官尽言曹也，至吏亦言属曹，卒言侍曹。此非天意乎？操遂不复姓，此或实事。
　　○绿头巾吴人称人妻有淫者为绿头巾，今乐人朝制以碧绿之巾裹头，意人言拟之此也。原唐史李封为延陵令，吏人有罪，不加杖罚，但令裹碧绿巾以辱之，随所犯之重轻以定日数，吴人遂以着此服为耻意。今吴人骂人妻有淫行者曰绿头巾，及乐人朝制以碧绿之内裹头，皆此意从来。但又思当时李封何必欲用绿巾？及见春秋时有货妻女求食者，谓之娼夫，以绿巾裹头，以别贵贱。然后知从来已远，李封亦因是以辱之，今则深于乐人耳。
　　○杭石经并考宋绍兴二年，高宗宣示御书《考经》、《易》、《诗》、《书》、《春秋左传》、《论语》、《孟子》、《中唐》、《大学》、《学记》、《儒行经解》五篇，刻石太学。淳熙中，考宗建阁藏之，亲书扁曰“光尧石经之阁”。朱子修白鹿洞书院，奏请石经本，即此是也。元初，西秃杨琏真伽造塔于行宫故址，欲取碑石叠塔，时杭州路官申屠致远力争止之，幸而获免。后学为西湖书院，碑阁俱废。国朝改为仁和学，后洪武末徙仁和学于城隅之贡院，而石经亦舁致焉。岁深零落，踣卧草莽间，而龟趺螭首，十缺其半。宣德元年，侍御吴讷属郡收缉，凡得百片，置之大成殿后两庑，已为不全之器矣。然向微申屠公之力，此物安知其所耶？盖亦《轰耕录》中唐义士流也，惜无所考，不能备述其人耳。
　　又有高宗自制伏羲、尧、舜、汤、武、孔、颜、曾、孟赞并书，仍小书七十二贤赞、李龙眠图像，今与石以并存，唯秦桧之文，侍御磨去之矣，近于正德十三年，宋侍御复移至杭州府学之庑。
　　至于历代石经，汉有蔡邕隶书，传称六经，止是《易》、《书》、《公羊》、《礼记》、《论语》，此石在洛阳太学门外。魏有邯郸淳所书三体石经，予意此亦恐讹。盖淳乃汉顺帝时人，作《曹娥碑》时，年必二三十矣，至魏文帝已百数十年，《魏略》载淳为博士，恐又一人，否则或梁鹄、钟繇等书。晋惠帝时，侍中裴修学，书经刻石皆在洛阳。唐贞观时，太宗命唐元度书九经训释，是名九经字样。文宗时，高重为祭酒，与郑覃复刻九经，皆在长安国学也。后蜀孟昶时，孙逢吉等五人书刻七经《周易》、《尔雅》、《毛诗》、《尚书》、《仪礼》、《礼记》、《周礼》于益都。宋嘉中，杨南仲、章友直篆书六经于国学。至高宗之刻，共八次也。《丹铅》论以邕书为第二，熹平四年事，初刻在灵帝光和六年。予意既无书者姓名，年分又倒，恐亦非也。
　　○相逢尽道休官去“相逢尽道休官去，林下何曾见一人。”仕路多诵之，不知唐人诗也。韦丹《寄灵彻》诗曰：“王事纷纷无暇日，浮生冉冉只如云；已为平子归林计，五老岩前必共闻。”彻奉酬云：“年老身闲无外事，麻衣草坐亦客身；相逢尽道休官去，林下何曾见一人。”
　　○栏杆栏杆有三义，木之栏杆，人人所知；若曹植诗曰：“月落参横，北斗栏杆。”栏杆，横斜貌也；又《长恨歌》曰：“玉容寂寞泪栏杆”，栏杆，眼眶也。故韵书有眼眶之训。
　　○欧阳詹《韵语阳秋》曰：韩退之作欧阳詹哀词，言其事父母至孝。又曰读其书，知其为慈孝最隆。及观《国川名士传》载：詹溺太原之妓，未及迎归，而有京师之行，既愆期而妓疾革，将死，割髻付女妓以授詹。詹一见大痛，亦卒。断为不孝，而《续谈》亦以为未孝。余读其文集，诗有《发太原寄所思》，正其妓矣。至于《乐津店》绝句“有所恨”二章，是男女之色，皆好之者，念其为人，素必如韩之言，殆一时之偏蔽使之然也。韩非同傍相好之故，故亦曰“今其死矣”，而非若他人之辞，死于何症何所也。孟简又有“惜之”之说，明矣。苟读其书，求其为人，偏于情义之笃者，故韩公之言亦不诬。
　　○翰墨全书人号《翰墨全书》，大德间刘应李所编，多取近代宋末诗文，篇章之下，多书字与号焉，显者可知，余无姓名，犹不具也。因以所知者，或名或字，以其世所行者书之于稿，以便检阅。
　　罗狷庵、罗存斋、罗此庵、罗止之、赵紫芝、赵章泉、章义若、章懒庵、徐毅斋、徐山民、徐思叔、徐师川、戴石屏、戴东皋、韩涧泉、韩南涧、曾茶山、曾梅野、王初寮、王仲至、王卢溪、王教授、王瞿轩、王从周、陈后山、陈简斋、陈野云、陈觉民、方秋崖、方北山、张芸叟、张文潜、张无垢、张商英、黄知命、黄白石、黄寅庵、黄通老、汪浮溪、汪龙溪、汪玉山、姜梅山、姜白石、潘转庵、潘老、萧千岩、萧梅坡、朱山、游唐林、游寒岩、游伯庄、尤梁溪、杜小山、李梅亭、任斯庵、邓中斋、彭虚寮、刘溪翁、刘伯宠、刘篁栗、刘龙洲、刘后村、刘季孙、刘良佐、孙花翁、孙南叟、冯双溪、袁Т翁、谢无逸、冯古洲、马碧梧、梅和胜、邹定、武允蹈、阮梅峰、林可山。
　　○书经仪礼可全今书经多错简脱文，谓非古文也。宋《三朝志》载：雍熙中，日本僧{大周}然入贡云：国中有古五经。欧阳公《日本刀歌》云：“徐生行时书未焚，逸书百篇今尚存。令严不许传中国，举世无人识古文。”欧言未必无据。又《一统志》：永乐中沅州御史刘有年上《仪礼逸经》十八篇，是《仪礼》亦未亡也。不知当时庙堂无一人表章传之，今日无一人奏以取之，岂古人求逸书之意耶？予问人，曰不知。岂所载皆非耶？
　　○周公谨元人周密公谨，居齐之乐，作书曰《齐东野语》；后来杭居癸辛街，书名《癸辛杂识》；泗水出山东鲁县，号泗水潜夫。又尝居华不注之阳，号弁阳老人；以“周子窗前草不除”，号草窗。其识号各有意也，记之。
　　○刘徐纪错《剪胜旧闻》载：刘伯温泛西湖，望有天子气于吴头楚尾。及见张士诚、夜登虎邱，又曰：“天子气尚在吴头楚尾。”复过濠，谒郭子兴。遇太祖，曰：“吾主翁也。”深自结纳。告曰：“后十年当为天子，我当辅之。”拂衣去。按刘伯温行状、志铭、功臣录，则见士诚以下俱无也。至正十九年，天兵才下处州，命孙炎为守，炎三请，伯温方见。然后问道谒太祖于多金陵，遂相辅焉。后惟为母丧一回，非见而识之，久而复仕也。《旧闻》又云：徐中山王追及顺帝，特纵而去之。郭滁阳有五子。亦谬也。徐、常二帅既定山东，会兵临清，则顺帝已集宫嫔议行矣。滁阳三子，自载庙碑。非读书多而以耳闻著述，此野史所以误人也。○梦占高宗梦说，武王梦九龄，孔子梦奠于两楹。文中子曰：“至人无梦。”则经传之言非欤？夫圣人清明在躬，志气如神，随物而应，无因迁也，偶梦焉，神灵启之也。故无梦者，无众人因想之梦，日所扰之者也。《周礼》有六梦之占，汉《艺文志 七略 杂占》以梦为大。洪容斋曰：“今妄术如林，梦学殆绝。”非也。由晋乐广因想之说兴，而梦之理明矣；梦之理明而不必于占也，故至晋以后绝焉。
　　○明皇游月宫唐明皇游月宫，《异闻录》以为同申天师，《唐逸史》以为同罗公远，《集异纪》以为同叶法善；其中游事又小不同，罗公远多掷杖化银桥之事，《集异记》载所游过潞州，《幽怪录》又为过广陵，似此诸说不同。要非亲切之言，真实之事，好奇者之所为也。或一时宫人传说之事耳。
　　○仙亦不久予观仙家之事，如丁令威返家而人民已非，王质观棋而伐柯已烂，则时刻已过百年矣。然人之所以慕神仙者，以其能长生久世。今须臾过百年，若七八十年，是过数千年矣。则其处世，亦若人之光阴也，后亦散去与人同，亦何贵哉？○象胆旧闻象胆春在前左膊，夏在前右膊，秋则后之左膊，而冬则后之右膊。近会仕宦于广西者云：土官尝杀象享客，其胆不应四时、四膊也。予心疑其岂肉具十二生肖，各因其月分而以胆附耶？因考《埤雅》，旧说固具；又云：亦随月转在诸肉，如正月属寅，在虎肉也，则与宦客所言相同。此理也，旧说为谬。



　　●卷二十九 诗文类○各诗之始四言古诗如舜典之歌，已其始矣，今但以三百篇而下论之；汉有韦孟一篇，虽入诸选，其辞多诽怨而无优柔不迫之意。若晋渊明《停云》、茂先《励志》等作，当为最古者也。后惟子厚《皇雅》章其庶几乎？故子西曰：“退之不能作也。”盖此意摹拟太深，未免蹈袭风雅，多涉理趣，又似铭赞文体，世道日降，文句难古，苟非辞意浑副，性情流出，安能至哉！
　　五言古诗，源于汉之苏、李，流于魏之曹、刘，乃其冠也；汪洋乎两晋，靖节最为高古；元嘉以后，虽有三谢诸人，渐为镂刻；迨唐陈子昂出，一扫陈、隋之弊，所谓上遏贞观之微波，下决开元之正派；直至考亭夫子，又得其雅正之纯也。杨仲弘曰：“五言诗或兴起、或赋起、或比起，须要意深辞温，感慨伤思者，贵乎感动人情，闲适写景者，贵乎雅淡悠扬，如古诗十九首是也。”呜呼！岂易能哉。
　　七言古诗，《唐诗品汇》、《高漫叟诗话》皆云：虽起于汉武柏梁之作，而宁戚《南山歌》已备其体矣。予意商歌后虽七言，首二句三首，已非古诗之体，盖歌行可以长短句，七言古诗恐当一律，成文始于汉武无疑也。若以商歌为是，则《薤露》等篇，亦可以入矣，但选中有杂一二歌字者，不知何也？惟《品汇》最高，辞旨虽似古诗，而终赘一歌字者，则多入长短句矣，故《诗法辩体》入韩公“河之水”于七言，不知刘履以断为此楚语也。
　　绝句之法，杨伯谦曰：五言绝句，盛唐初变六朝子夜体，六言则摩诘效顾、陆作，七言唐初尚少，中唐渐甚。杨言大略如此，而不考梁简文“夜望单雁”则已有七言绝，但少耳。又按《诗法源流》云：绝句者，截句也。如后两句对者，是截律诗前四句；前两句对者，是截律诗后四句；皆对者，是截中四句；皆不对者，则截前后各两句也。故唐人称绝句为律诗，观李汉编《昌黎集》，凡绝句皆收入律诗是也。周伯弓攵曰：“绝句以第三句为主，须以实事寓意，则转换有力，涵蓄无尽。”此又其法也。
　　歌行等作，《诗林辩体》云：昔人论歌辞，有有声辞者，若郊庙乐章及铙歌等曲是也；有有辞无声者，若后人之所述作，未必尽可被于管弦也。夫自周衰，采诗之官废；汉魏之世，歌咏杂兴：故本其命篇之义曰篇，因其立辞之意曰辞，体如行书曰行，述事本末曰引，悲如蛩づ曰吟，委曲尽情曰曲，放情长言曰歌，言通俚俗曰谣，感而发言曰叹，愤而不怒曰怨，虽其名各不同，然皆六义之余也。唐世诗人，共推李、杜，太白则多拟古题，少陵则即事名篇，此又所当知也。律诗虽始于唐，亦由梁、陈以来骈俪之渐，不若古体之高远，大抵律诗拘于定体。诗至此而古意微矣。虽然，对偶音律，亦文辞之不可废者；但至于换句拗体之类，又律之变，斯为下矣。杨仲弘云：“凡作律诗，起处要平直，承处要舂容，转处要变化，结处要渊永，上下要相联，首尾要相应，最忌俗字、俗意、俗语、俗音。”可谓至妙之言也。
　　排律虽始于唐，其源自颜、谢诸人，古诗之变，首尾排句，联对精密；梁、陈之间，俪句尤多，大抵止于五言，七言则绝少矣，不当炼句锻字，大致工巧，只要抒情陈意，通篇贯彻，若老杜《赠韦左丞》等作，前后不对处也有，此极其佳者也。
　　○中秋不见月永乐中秋，上方开宴赏月，月为云掩，召学士解缙赋诗，遂口占《风落梅》一阕，其词云：“嫦娥面，今夜圆，下云帘，不著臣见，拚今宵倚栏不去眠，看谁过广寒宫殿？”上览之欢甚，复命赋长篇，又成长短句以进，歌曰：吾闻广寒人万三千修月斧，暗处生明缺处补，不知七宝何以修合成，孤光洞彻乾坤万万古。三秋正中夜当午，佳期不拟嫦娥误，酒杯狼藉烛无辉，天上人间隔风雨。玉女莫乘鸾，仙人休伐树，天柱不可登，虹桥在何处？帝阍悠悠叫无路，吾欲斩蜍蛙，磔其兔，坐令天宇绝纤尘，世上青霄灿如故，黄金为节玉为辂，缥缈鸾车烂无数，水晶帘外河汉横，冰壶影里笙歌度。云旗尽下飞玄武，青鸟衔书报王母，但期岁岁奉宸游，来看霓裳羽衣舞。”上益喜，同缙饮。过夜半，月复明朗，上大笑曰：“子才真可谓夺天手段也。”盖既以其天才，又歌有“坐令天宇绝纤尘”等句，今集止载后歌，而杂伪者多也。
　　○学诗有成国朝罗，江右人也，自习举子业至登科，不知何谓之诗。后考庶吉士学士，试以《秋宫怨》，默然无以答，遍问同考者，同考对以韵脚起结联对如此，然后即作一诗云：“独倚栏杆强笑歌，香肌消瘦怯春罗。羞将旧恨题红叶，添得新愁上翠娥。雨过玉阶秋色静，月明青琐夜凉多。平生不识春风面，天地无情奈老何。”主试者语之曰：“尔后必能诗。”已而果然，即此诗有别才，亦可知也。○诗意同予尝见一势利之人，因即瓶花而作一绝云：“白白红红室满春，只将颜色媚时人。不知根蒂元无几，独藉瓶罂枉弄神。”昨读郭元振集，有《咏云》绝句曰：“聚散虚空去复还，野人闲处倚筇看。不知身是无根物，蔽月遮星作万端。”予意此诗，郭亦当时或讥武氏，故与瓶花同意耳。
　　○各文之始诏、敕、制、诰、皆王言也，若书之典、谟、训、诰、誓命之类，三代无名，秦李斯始议命为制、令为诏。至汉高祖有太子敕，武帝有责杨仆敕，诰虽本于汤诰，布告令于四方者也，与诏同义。然圣经不与后世文辞同，故《辨体》取春秋传文为式，今乃告身之诘是也。夫四体自唐以后，多用四六，殊不知制诰虽可，而诏敕必须直言，皆贵乎典雅温润，理不可僻而语不可巧也。
　　策义有二：在汉若《治安》、《贤良》；在宋若臣事、民政，类今之奏疏，故《说文》曰：“谋也。”问而答之谓之对策，则今之科场者是也。吕东莱分之为二类是矣，《辨体》载制策而遗对策，恐未尽也。至于册立皇后、太子，晋宋九锡文册，盖册策通用，古以竹简书，乃用此册字，其文则又上与下之言也。表者，白也，以情旨表白于外；汉则散文，唐以后用四六矣。真西山云：“表中眼目，全在破题，又忌大露，文必简洁精致也。”
　　《文章缘起》曰：“露布始于贾洪为马超伐曹操。”予考汉桓时，地因数震，李云露布上书，移副三府，注谓不封，则是汉时已有其名；至魏以后，专为军书，本义露于耳目，布之四海也。若元魏战捷，欲闻于天下，乃书帛建于漆竿之上，名为露布。《文心雕龙》又曰露板，皆因其名而巧于用义耳。
　　檄者，激也，始于张仪为檄楚相，辞意则暴彼罪恶，扬己威武；论天时人事，使忠义愤发，亦军书也。
　　箴、铭、颂、赞，体皆韵语，而义各不同。箴者，规戒之辞，如箴之疗疾。铭者，名器自警。赞者，称扬赞美。颂则形容功德。皆起于三代，惟赞始于汉之班固，《辨体》论之详矣。文则欲其赡丽宏肆，而有雍容起伏之态。
　　记者，纪也。《禹贡》顾命，义固记祖，未有名也。《戴记》、《学记》、《文选》又不载焉，以非后世文辞同也，故以韩、柳为祖，记其日月人事，后略为议论而已，与志无远焉。
　　序者，次序其事也，始于诗书之有序，故《金石例》曰：“序，典籍之所以作也。”后世赠送宴集等作是也。
</div>
    <div class="pagination">
<a href="七修类稿_page22.html">上一页</a><span>...</span><a href="七修类稿_page18.html">18</a><a href="七修类稿_page19.html">19</a><a href="七修类稿_page20.html">20</a><a href="七修类稿_page21.html">21</a><a href="七修类稿_page22.html">22</a><span class="current-page">23</span><a href="七修类稿_page24.html">24</a><a href="七修类稿_page25.html">25</a><a href="七修类稿_page26.html">26</a><a href="七修类稿_page27.html">27</a><a href="七修类稿_page28.html">28</a><a href="七修类稿_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
