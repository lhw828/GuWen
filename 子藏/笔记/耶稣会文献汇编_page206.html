<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 206 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 206 页/共 368 页</h1>
    <div class="content">三、魔鬼诱人之法
是故或煽人血气，使淫念勃然，败伦拂性；或动人杀心，使刚愎念怒，争斗伤残；或因狡黠之士，鼓其神思，俾各设教门；或因好修之士，乱其明悟，俾北适南辕；或假卜筮以呈奇，或托五行以示幻，或以符咒与人，使之呼召往来；或以邪术卫人，使之吞针浴火；或托于无知之物，使石言木徙；或依于禽兽之身，使豕立犬啼；或藏神佛像内，能动能言，宣泄微隐；或凭巫觋妖身，测福测祸，妄言未来；或于众僧诵经之场，俾甘露时来，天花乱坠；或于羽流设醮之坛，俾玄鹤翔舞，彩云伫凝；或入赤子之口，自言前世事缘，使人信因果之非诬；或入畜类之中，自道我某家子，俾人惑轮回之变化；或于梦寐之际，大肆诱感；或因心志有疑，乘机播弄；或生风鼓浪，使人祭祀请祈；或现形传语，使人心惊胆裂；或假祖宗之像，以示子孙；或假仙佛之号，以游人世，与之相狎；或取他人财物以富之，如今之五通，受其秘密，能使生平所恶者见灾。如妖僧之咒术，变幻万端，言之不尽。
四、世人以讹传讹
虽缘魔构，半以人讹。
文人造谣
一则文人墨士，喜造玮言奇论，耸骇见闻。
佛道自撰
则衲子羽流，自撰殊踪怪迹，证彼教法。
愚民传播
一则无识愚民，偶得影响一言，浪说传播。
五、格物理以决疑
盖古今来所载无穷异事，真者十无一二，伪者十有八九。源流既明，物理一格，举世惑之而不能决者，我可断其由然矣。
第二十六节  轻弃世福为先
一、事天主正旨
世祸非天主所报
客有诮予者，谓祸福予夺，出于天主。何不使事之者，蒙富贵福泽耶？余曰，子以为事天主者，将求富贵利达耶？殊不然矣。夫世福者，善人处之，恶人亦处之，非天主所以报我也。
为善先正其志
且为善者，必先正其志。志在富贵利达，则立念已差，所为之善，悉自私自利之情耳，乌足尚哉！夫奉事真主，岂遂得位乎？岂遂多财乎？岂遂吉祥如意乎？岂遂声名腾达乎？似与世俗之人，无以大异。
二、后世真祸福
后世祸福之别
不知此世者，冬日也；后世则春日矣。冬日百卉凋零，草木之有生意者，与无生意者，总不可辨，迄于春至，则生意具者，萌芽滋长；无者不过斫伐为薪，以供甑炊而已。
后世祸福之别
人在世时，事天主者，与不事天主者，亦无以辨。至于既死，一者登化光之天，一者付冥阱之爨已。
三、世福之念最怀人心
阻丧善德
且世福之念，最坏人心，阻丧善德。必富而后可，则掊克攘夺，不足以厌其心；必贵而后可，则悻进僭窃，无以激其耻；必得名而后可，则欺世诬民，不足以竟其术。
四心夺志
其未得之也，有羡心；其既得之也，有傲心；得之而恐其复失敢，有畏心；不幸而一旦丧之也，有悲心。终其身为四心所夺，尚有清虚之哀以趋道哉。
无所不为
而贪想所使，无事不为。或冀荫庇于五行风水，或占终身于星相梦卜，或乞福佑于野庙天堂，种种奇状态，皆世福一念肇之矣。
四、当以上帝鉴歆为悦
夫身处巍峨之势，何如神灵不屈于物欲之足贵也？家藏陶顿之饶，何如中心克足乎道义之为富也？外有赫赫之誉，何如隐微为上帝鉴歆之可悦也？
五、古君子远避世福
古之君子，恒恐以权势在己生其骄态，其履高位也，如登危梯焉；恒恐以积贮过多，府蓄辜怨，其处富厚也，如居丛剌焉；恒恐以谀闻动众，丧我真德，其避虚誉也，如避盗贼焉。故有辞爵弃位，遁世洁修者；有散巨资于人，以俭约澹泊终其身者；有埋名铲迹，暗然不章不露者。彼视一切美利荣华，威声势耀，庸夫俗子艳心咋舌者，如草上露，日出遂晞；如枝上花，朝荣夕陨；如镜中像，一掩不见；如梦中境，一醒辄空。得不得，何足以系其心与，乃以不获富贵吉祥，为天学无效验，洵鄙人之识也哉。
第二十七节  受苦为大吉祥
一、人因世福受骗
异端妄言以语众曰：求官位，得官位；求男女，得男女；求长寿，得长寿。今诵其经而祈请者众矣，试问果得其所求否？乃不悟其妄，终身信之，何也？
二、学道之士不恋世福
若天学则异，是彼官位、男女、长寿，掺于上主之手，求之良易，上主亦不之吝。然而学道之士，不之求也。求胜世祸，不致失望。求赐爱贫之德、求赐一切忍受患难、求赐轻忽世界。若己死亡，不恋在世虚妄之福。
三、窘难是益德之资
故曰：窘难者，益德之资。又曰：为义而被窘难者，乃真福。又曰：市天国之价，艰难而已。苦患励德，如他山之石硎玉也。今夫金入于火，虽有焚灼之形，然经锻炼而益精矣；水过于峡，虽有束缚之势，然经抑遏而益迅矣；吾生之顿挫险阻，亦融性之火，腾德之峡也。
四、成大德者俱不辞苦
自古迄今，成大德者，俱不辞苦。其甚者，委命证道，或剥肤凿眼，或火炙鼎烹；其或倒悬横截，或碎体分肢。其次亦被挞被贬，被辱被讪。又其次奔走劳疲，冒犯寒暑，甘受饥渴，冲历风波，至有一生庆誉，不逄拂意之遭，则遂惧天主弃我也，乃自取苦焉。或避家野处，或辞世却华，或露宿仰吁，或赤日跪祷，或披棕束棘，或挥鞭绳挞。其于一切苦患，不惟不去之，且受之。不惟受之，且索之。故凡疾病坎坷，贫贱困顿，饥侮劳役。种种不顺之境，悉以为上主玉成我德之具，欣然忍纳。而遇人之非道加我者，亦不生报复心，惟益励我德也。
五、罪恶皆因厌苦
夫世上万端罪恶，皆自厌苦始；端德行，皆自茹苦始。厌苦，则有非分之愿。当其得之，则有恣睢之行；若使不得，日抱怨望之心。恣睢，则为淫为奢，为骄为逸；怨望，则为妒为争，为窃为乱。
六、经苦炼方可升天堂
苟能茹苦，唯汤火白刃，可前蹈也；惊涛绝涧，可履冒也；监门臣虏，可安作也；冻饿劳顿，可宁耐也。若而人者，临难不避，见利不动；立朝则直，临阵则勇；财不苟取，名不苟得；富而不淫，贫而不谄；上不怨天，下不尤人。孟子不云乎：天将降大任于是人，必先苦其心志云云，增益其所不能。夫升九天之上，侍元尊之侧，友神圣之群，享无穷之福，所谓大任，孰过于是，而可不经苦练泰然安受也哉。
七、事主之苦即是乐
故曰：为主而死者，乃是常生；为主而贫者，乃是常裕；为主而失位者，乃是常贵；为主而流窜者，乃是得其本乡；为主而劳苦者，乃是常安乐。
八、怜悯世上罪人
世亦有肯受苦之人，而所为一非，竟等无用。吾甚怜之，而思有以救之也。天之生斯民也众矣，生民悉大父之子，则谁非我昆季者？而触目所观，不达者十九，予用不胜悲惋，而抚襟欲绝也。
九、普世无无过之人
或曰：子何言之过也，普世岂无善人哉，而皆下堕耶？
曰：试令诸人，扪心自思，生平果无一过失否？果有过失，而哀悔洗涤否？纵敢于人前大言无过者，必不敢对天主言无过也，若是，则吾言岂过哉！人生不能无过，过而不改，罪遂著矣。犹身不能无病，病不求医，病遂危矣。
十、救过不必辩华夷
或曰：舍此间相传之道，而取外夷新立之说以救过，不亦悖乎？曰：方家之药，强半自海外载至者，苟可与病相济，岂曰不生我土而不用乎？苟可与过相补，岂曰不出吾邦而不取乎？地有华夷，天无彼此。庶民相见，则曰，子其郡人也，我某郡人也，自帝王观之咸属统莅之百姓矣。子不掺帝王之心，而存庶民之见，宜乎以地自隘，不以天自广也。
或曰：夷之一字，终难消受。
十一、华夷之辩
舜禹也是夷狄
曰：大舜亦消得“东夷”二字，大禹亦消得“羌”字，由余消得一“戎”字。
华夷之别不在地域
所谓“夷”者，特以地远言耳。
华夷之别不在文物
不然，则以声名文物之自矜耳。如徒取声名文物，则后世之纷华靡丽，岂胜于羲农之不衫不履；娼优之珠玉锦绣，岂过于孝弟力田，鄙薄无仪哉。且如吾吴越之地，昔未尝入中国版图也，被发文身。昔未尝衣冠文物也，至于文明极盛，岂得亦谓之蛮邦而不重哉？
华夷之别在乎心
况所称大西欧逻巴者，文章学问，规模制作，原不异吾土也。辇毂几甸，地之华也；千万里外，地之夷也。克认真主，修身慎行，心之华也；迷失原本，恣行不义，心之夷也。不以心辨，而以地辨，恐所谓好辨者，不在是也。
十二、西士传道招人嫉恨
若曰：界限截然，则虽兄弟既分之财，犹不得侵，而况于他国哉。若泛溟九万者，非特心不利我土地，并其势不能代此居守也。
西士触人隐慝
予观西士之居于此者，无求于人，不兢于物，世人往往恨妒讥讪，甚至欲击欲杀焉。则以所传之道，所晰之理，多触人隐慝耳。
西士拂人之情
世俗所甚信者老佛，而毅然斥之，则拂人情矣；世俗所重者淫祀，而毅然斥之，则拂人情矣；世俗所甚嗜者美色，至富贵之子，姬媵偏多，狡童之好，更过家室，而毅然斥之则拂人情矣。
西士劝人改过迁善
呜呼！俗疾既深，施以对疾之剂，固宜有暝眩之势。然虽至于欲击且杀，不能不加服焉者。则以教人事天，大原所在，良知有不容泯灭处；而谕人于善，平旦好恶，有未尽牿亡故耳。
十三、西士变化风俗之志
或曰：以子之位卑而力微也，乃欲胥天下而易之，不亦难乎？
得上主之意
曰：苟得上主之意，位虽卑，力虽微，自可以有所为；不得上主之意，纵位高力大者，恐不能遂其志也。
尽昆弟之职
夫天主转移人心甚易，然或善或恶，且听之人而不强，吾安敢以强天下。但夙志所矢，则愿人人同认大父，得返本乡，尽我昆弟之职耳。顾天地之内，善人虽多，亦自有不可化诲之流。使无此等，则地狱为空设矣。地狱不虚设，此等固必有也。
身体而力行
昔吾主耶稣有言：以善语陈恶人前，犹以珍宝置豕前，必践污之。主教之珍宝，吾岂敢谓世，且必践污也而不陈哉。然予则用是有甚悲也。悲夫种种之理，极明之，而极能言之，而犹不能悉体而尽行之也。
第二十八节  天地之终有期
一、天地必有尽期
乾坤必有尽期，天主降世时，所亲口详谕。又先知圣人，预记天主降世，生于圣母之童身，及无数超性事迹，俱一一验证，则以终尽之期，定然无谬也。
二、天地尽期之意
所谓天地尽者，非其形体毁，归于无有，乃运动止，功用隐，而化育息也。宇宙非一大试院乎？生人非入试士子乎？人类之生既毕，如试事已竣，墙虽不折毁，而种种供给之具，可以不复设矣。
三、天地终尽之期
天地之运已过其半
有谓天地一周，如人一生，开辟之初，是为天地孩时；洪水之世，是谓幼时；耶稣降生，是为壮时；过此则为耋为颐，而将抵于终矣。夫降生之距开辟，仅五千余年耳，岂天地之运已过半乎？
天地之运仅得四分之一
有谓经星既周，为天地尽期。盖天主既生此星，使之运行，岂有未周而即已之理？夫经星以七十年为一度，二万五千余岁而一周耳，则今日天地之运，仅得四分之一耳。此二说，皆以人见推测之论。
天地之终无人得知
惟耶稣云，天地之终如霹雳而至，虽在天之神，不识其时。
四、天地终尽之兆
故经不载其期，而但载其将终之兆。
天下惟人天主一教
终期将至，当是时，普天之下，不论人物蛮夷之国，咸惟天主一教是从。
伪天主横行
乃有伪天主者生于此，依魔之力，能作灵异，三年之内，踪足迹遍天下。凡教人以此委命者，更多于千万年以来致命之士也。
</div>
    <div class="pagination">
<a href="耶稣会文献汇编_page205.html">上一页</a><span>...</span><a href="耶稣会文献汇编_page201.html">201</a><a href="耶稣会文献汇编_page202.html">202</a><a href="耶稣会文献汇编_page203.html">203</a><a href="耶稣会文献汇编_page204.html">204</a><a href="耶稣会文献汇编_page205.html">205</a><span class="current-page">206</span><a href="耶稣会文献汇编_page207.html">207</a><a href="耶稣会文献汇编_page208.html">208</a><a href="耶稣会文献汇编_page209.html">209</a><a href="耶稣会文献汇编_page210.html">210</a><a href="耶稣会文献汇编_page211.html">211</a><span>...</span><a href="耶稣会文献汇编_page207.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
