<!DOCTYPE html>
<html>
<head>
    <meta charset="UTF-8">
    <title>元明事类钞 - 第 53 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元明事类钞 - 第 53 页/共 76 页</h1>
    <div class="content">　　内阁　春明梦余録大学士直舍所谓内阁也在午门内
　　堂
　　影堂　元史神御殿旧称影堂所奉御容皆纹绮局织锦为之
　　端本堂　元史类编顺帝开端本堂命皇太子入学又命学士李好文取史传及先儒论説闗治体者为书十一卷名曰端本堂经训要义
　　金丝堂　元史孔庙防于兵五十四世孙思晦竭力营度以复其旧金丝堂壊又一新之
　　丽泽堂　元史张时立飬素邱园易代如一世祖赐号中庸先生且名其读书之堂曰丽泽
　　万桞堂　亷希宪家传公尝于近郊建万桞堂暇则置酒招客
　　防砚堂　辍耕録周仁荣剙义塾掘地获防砚砚有欵识乃唐郑司户防故物塾既成遂名防砚堂
　　夀岂堂　谈纂胡忠安公年八十二辞免师传三弟皆七十余燕乐一堂名其堂曰夀岂
　　承恩堂　杨溥集宣徳七年诏有司为少师蹇公新厥居命绘图以集弗称上乃自规画授有司既成复命大臣燕饮以乐之遂名其堂曰承恩
　　东山草堂　李梦阳集有奉送大司马刘公归东山草堂歌案忠宣之出处闗系泰康两陵盛衰之际史家序忠宣去国必引此诗以为美谈明何孟春东山草堂诗宇宙此东山乾坤一草堂请看出处间斯文道弥光
　　亭
　　野史亭　元好问传好问谓金源氏实録在顺天张万户家国亾史兴己所当任乃言于张愿为选述构亭于家名曰野史
　　我我亭　揭徯斯集殷仲堪曰我与我周旋乆寕作我宜春黄元瑜取以名其亭曰我我为赋诗一首
　　天心水面　元史李洞以学士归侨居济南有湖山花竹之胜作亭曰天心水面文宗勅虞集制文以记之
　　楠木亭　元史顺帝幸楠木亭
　　槎槎亭　元明善集汲人张君锡氏作檥槎之亭志怪者云海与天河通葢有人乗车至斗牛间徴而慕之故以名亭
　　书画船亭　元郑元祐题杨铁崖书画船亭诗草心苦意如何檥岸舟轻不动波聴雨夜篷烧烛防截云湘竹喷愁多赋成犹梦横江鹤书罢应笼泛渚鵞想见后堂凉月夜彭宣肠防雪见歌
　　万竹亭　范梈万竹亭诗谁能买山种万竹残年请老住巴蜀结亭更在竹中间四面云溪冩山
　　香雪亭　明沈氏谦明良録髙皇召章溢与刘基防同至建业尝从上观蕚緑梅于香雪亭赐宴亭上
　　敬一亭　嘉靖注畧敬一亭成赐儒臣宴
　　瀛洲亭　燕都游览志瀛洲亭在翰林院内堂之右故有隙地一区万厯中甃为方池搆亭中央额曰瀛洲
　　清风亭　玉堂丛话柯潜既综院章就词林后圃结清风亭亭下凿池莳莲公退宴坐其中翛然若真登瀛洲者
　　轩
　　雪轩　元蒲道源雪轩赋序牛君楚臣官翰林归使人特雪轩卷求余序引余思君之取义于雪有深意焉
　　舫轩　元郑士玉题舫轩诗山人爱舟屋亦舟山中便作沧海游何湏风防冒险逺东西南北穷遐陬
　　友筠轩　方孝儒友筠轩赋维清清之玉立俯漪漪之轩搆憇乐矣之幽情处蔚然之深秀苍雪洒乎凉飚緑隂蔽乎清昼
　　何陋轩　王守仁年谱公贬龙塲驿在万山丛棘中夷人与居乃伐木搆龙冈书院及寅賔堂何陋轩翫易窝以居之
<子部,杂家类,杂纂之属,元明事类钞,卷二十九>
　　独坐轩　明桑悦集子为西昌教官学圃中筑一轩大如斗仅容防椅各一賔主无可升降弗肃以入因名之以独坐
　　两弓余　沈周诗一轩偪侧两弓余
　　斋
　　松雪斋　赵孟頫传孟頫家苕水上所居名松雪斋桞贯诗后身松雪斋中叟伸纸临摹笔锋走
　　息斋　元戴表元息斋赋序蓟邱李仲賔郎中风流博雅经济人也而好世外之学尝以息名斋属剡源戴子赋之
　　飬徳斋　夏言集明乾清宫后有飬徳斋游艺斋苦斋　刘基集章溢先生隠居之室在匡山巅其下惟白云其上多北风风从北来者大率不能甘而善苦故物性之苦者乐生焉先生曰井以甘竭李以苦存夫差以酣酒亾而勾贱以尝胆兴遂名其室曰苦斋
　　古墨斋　帝京景物畧古墨斋在宛平县署万厯初李防为令发地得柱础六防有字迹洗视之唐北海云麾将军碑也碑存一百二十余字因作小室砌碑壁间曰古墨斋
　　庵
　　邵庵　袁桷集虞伯生界其居之偏为庵庐且曰维昔邵先生遭时明康玩芳以嬉儒者之凖也吾将尊其庐曰邵庵何如桷曰可乎哉
　　虚庵　薛宣虚庵赋肇嘉名以爰锡兮寓虚庵而頥顔辟混沌以为室兮键太素以为闗列冲穆而为榻兮铺恬静而为莞
　　半偈庵　明童子鸣题王百谷半偈庵诗偈学髙僧课人将大士师明徐渤寄百谷诗何日庵前谈半偈一瓶秋水玉莲花
　　歇庵　陶望龄集酣中阁下左偏一室曰歇庵奉亲之暇已輙憇息故曰歇也
　　室
　　松室　倪瓉诗松室夜灯禅影痩石潭秋水道心空墨涂室壁　明诗话倪元璐尚书晚筑室于城南窓櫺法式皆手自绘画巧匠莫及时方患目疾取程君房方于鲁所制墨涂壁黙坐其中
　　悬磬室　王世贞为钱叔宝题悬磬室诗钱即坐我悬磬室要我为作悬磬篇我嘲欲就湏斗酒君言室中无一钱
　　庐
　　草庐　元史吴澄所居草屋数间题其牖曰抱膝梁父吟浩歌出师表程钜夫知其意题之曰草庐故学者称为草庐先生
　　蜗牛庐　云林遗事云林踪迹多在松陵笠泽间陆荘有蜗牛庐则其常栖止处
　　玉溪精庐　刘因玉溪精庐诗居然山四頽危槛俯晴春川气生不极翠润流衣巾
　　正学庐　逊国记蜀献王闻方孝孺贤聘为世子师王喜甚讲论无虚日为名其读书之庐曰正学
　　屋
　　募葺屋　元凌彦翀为张光弼募葺屋疏一居士囊无一钱之留家徒四壁之立若非慷慨而多助安得轮奂之一新即欲取杜工部草堂赀何时可办倘葺得杨闗西槐市塾今嵗无忧案光弼为员外郎罢官归居室敝甚疏传交游争助之
　　共月居　黄庚诗石林梦冷和云卧茅屋灯残共月居梅花屋　羣芳谱王冕隠九里山树梅花千株桃李居其半结茅庐三间自题为梅花屋
　　屋角垫　文震孟集形防文家贫尝大雪屋三角已垫方移书坐其一角不糁者
　　题板屋　明吴俪次匏庵板屋诗达官宜髙居胡为喜卑下岂是三命余动欲循墙者
　　馆
　　采芳馆　元氏掖庭记顺帝起采芳馆于琼华岛内池馆翠凉　黄庚竹馆诗池馆翠凉处寛闲称客居未仙犹阆苑不梦亦华胥
　　防清馆　玉堂丛话端木孝文为翰林待诏与弟侍书孝思先后使朝鲜以清节为逺人所服立防清馆
　　空馆　髙啓客馆秋懐诗独卧愁空馆墙隂野豆开暑将潮气敛秋雨竹声来
　　匡山馆　汤顕祖匡山馆赋序孟弢本豫章之才子慕匡山之旧庐结架山顔逶迤云貌毎聚逺公之笈自号栗里之人白雪恒丹风再畅
　　停云馆　文启美诗停云家世红阑里注停云别馆名也
　　第宅
　　真定宅　元史许国桢母韩氏以能医侍荘宪太后亦善调和食味太后悯其劳赐真定宅一区国桢由是家焉
　　様房　泳化编太祖一日念大臣所居必得大第即与刑部尚书开济剙为之制甚宏防令有司以此为式俗呼様房
　　辞赐第　于谦辞赐第疏官资崇重方渐无补于涓埃门第寒防何意选居于大厦况朝廷多事之秋非臣子安居之日不若寓宿直房庻使朝谒
　　辍金筑第　谈荟万厯元年江陵筑第故里上特辍御前白金千两遣官赍送
　　赐宅　元斋秘録永乐中赐衍圣公孔彦谱宅于京师彦谱数来皆馆于民家上闻之命工部赐宅
　　四居第　王世贞集上以嵩直舍隘别辍小殿材营室于宅嵩故有居第在宜春分宜并京师南昌而四皆宏敞壮丽分辇金宝以实之
　　价四两　李东阳集若虚秋官有屋一区为积潦所壊数年不售竟得银四两闻师召售马自谓与此价畧近因索予诗
　　苑囿
　　花亭毬阁　大都宫殿考御苑西有翠殿又有花亭毬阁苑外重绕长庑庑后出内墙墙东连海以接厚载门门上建髙阁东百步有髙台台旁有雪桞万株
　　南苑　大政记南苑有三海子嵗时搜猎于此
　　南海子　彭时笔记十月扈驾校猎南海子海子距城南二十里方一百六十里辟四门缭以崇墉中有水泉三处獐鹿雉兎不可胜计籍海千余守视毎猎则海户合围纵骑士驰射其中何景明驾幸南海子诗铙音发桂畤春狩践兰区水尽缇城合山廻帐殿孤
　　广寒宫殿　杨士竒从游西苑诗广寒宫殿属天家晓从宸游驻翠华
　　金鳌玉蝀　马西苑诗序太液池上跨石梁修二百步栏楯皆白石镌镂如玉东西峙华表东曰玉蝀西曰金鳌其北别驾一梁制差小亦峙华表南曰积翠北曰堆云夏言诗堆云积翠通山殿玉蝀金鳌驾石梁
　　豹房　明纪事本末武宗乐豹房称曰家明金孙正徳宫词西宫今夜停歌舞闻道官家宿豹房
　　琼华岛　西苑诗序琼华岛在太液池中从承光殿北度石梁至岛有巗洞窅窕通纡折皆叠石为之
　　芭蕉园　金鼇退食记承光殿南行旧有崇智殿殿后一亭名临漪又一小石梁出水中有亭八面内外皆水云钧鱼台园名芭蕉岂昔有而今独存其名耶厯朝实録成于此焚草
　　南城　笔记上赐尚书马昻并学士三人逰南城中有宫殿楼阁十余所皆宣庙与上逰幸之处
　　园圃
　　三十六处　苏谈頋阿瑛在昆山其亭馆有三十六处毎处春帖皆阿瑛手题其记必名公诗必才士当时与杨亷夫郑明徳张伯雨倪元镇皆其往还客也
　　圭塘　周伯琦圭塘欵乃序中丞安阳公归相州于其地之西得康氏废园凿池其中袤广以文计者千余深八尺形如桓圭防洲左枕孤岛右峙夸隄缭垣崇台在肘公时携弟若子觞歌其间
　　九灵山房　元爱理沙题九灵山房图诗墨池新水春还满书阁秋云晚更飞自注戴叔能读书处也
　　玉山佳处　杨维贞玉山记頋仲瑛家界溪之上为园池别墅前之轩曰钓月中之室曰芝云东曰可诗斋西曰读书舍后叠石为山山前之亭曰种玉登山而憇住者曰小蓬莱山邉之楼曰小游仙最后之堂曰碧梧翠竹又有湖光山色之楼过浣花之溪而草堂在焉所谓桞塘春渔荘者又其东偏之景也临池之轩曰金粟影此虎头之痴絶者合而称之则曰玉山佳处
　　松巢　元陈旅题谢徴君松巢诗昔闻徴君在天目松间积巢成乆防
　　桃花坞　袁防集唐子畏筑室桃花坞中读书灌园家无担石而客常满座
　　弇山园　王世贞集弇山园一名弇州园园之中为山者三为岭者一为佛国者二为楼者五为堂者三为书室者四为轩者一为亭者十为修廊者一为桥之石者二木者六为石梁者五为洞者为滩若瀬者各四为流杯者二诸岩磴涧壑不可以指计竹木卉草香药之类不可以勾股计此园中之所有也园畆七十而赢土石得十之四水三之室庐二之竹树一之此吾园之概也
　　猎二园胜　孙鑛集陆尚书树声尝搆适园不二畆最小而洁东则朱司成园又东则范太仆园朱园宏杰范园蒨蔚幽防皆太有竒致然登公楼者二园之胜可猎有焉
　　待隠园　王鏊待隠园赋序冡宰杨公作园于京口曰待隠谓将归老乎此也而遭际明时愿莫之遂予为作赋以明其初志尔
　　海淀别业　泽农吟藁武清侯海淀别业引西山之泉淮为巨浸缭垣十里水居其半叠石为山岩洞幽窅堤跨防桥花果万树京师第一名园也
　　勺园　长安客话北淀有园水曺郎米仲诏自筑曰勺园都人称曰米家园仲诏念园在郊闗不日渉因绘园中景为灯互见灯
　　金粉福地　唐寅金粉福地赋闽山右姓防府元勲箧粉叙金借灵光于织女移山变海假福地于茅君屈戍垂环朱提涂其兽纽觚棱戴刅白防染其
　　蚕纹
　　横云拂水　吴伟业集张南垣自为园则李工部之横云虞观察之预园王奉常之乐郊吴吏部之竹亭为最着
　　檀园　李长蘅读书处曰檀园水木清华市嚣不至一树一石皆长蘅父子手自位置客过者恍如身在圗画中
　　乞花塲　王世贞集徐孟孺与陈仲醇偕筑读书处于小昆山乞名花实其中目之曰乞花场而属余记
　　韦园　帝京景物畧韦公寺武宗朝常侍韦霦建赀竭不能竟诏水衡佐焉明文彭韦园秋集诗直拟韦园作韦曲鳯城亦自有沧洲
　　隙地自治　袁凯新治圃成诗隙地所自治剪刜去茏茸幸无棼秽杂况此清泉涌
　　半圃　吴伟业题半圃诗半间茅屋半床书半赋闲逰半索居领畧溪山应不尽平分风月复何如黠痴互有世亷谦中间好结庐自是图全非易事与君随意狎樵渔
　　祠庙
　　天坛　春明梦余録天坛在正阳门之左永乐时建缭以垣墙凡九里初遵洪武合祀之制称天地坛后既分祀乃専称天坛
</div>
    <div class="pagination">
<a href="元明事类钞_page52.html">上一页</a><span>...</span><a href="元明事类钞_page48.html">48</a><a href="元明事类钞_page49.html">49</a><a href="元明事类钞_page50.html">50</a><a href="元明事类钞_page51.html">51</a><a href="元明事类钞_page52.html">52</a><span class="current-page">53</span><a href="元明事类钞_page54.html">54</a><a href="元明事类钞_page55.html">55</a><a href="元明事类钞_page56.html">56</a><a href="元明事类钞_page57.html">57</a><a href="元明事类钞_page58.html">58</a><span>...</span><a href="元明事类钞_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
