<!DOCTYPE html>
<html>
<head>
    <meta charset="UTF-8">
    <title>义府 - 第 6 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>义府 - 第 6 页/共 8 页</h1>
    <div class="content">　　犹豫犹容与也容与者闲适之貌犹豫者迟疑之情字本无义以声取之尔俗人妄生解说谓兽性多疑此何异以蹲鸱为鸟哉考诸传记惟文帝纪作犹豫未定杨敞传犹与无决陈汤传将卒犹与后汉来歙伏隆传皆作冘【即尤字】与未决盖以声状意初无一定之字妄解兽名者眼缝自未开尔
　　醖借
　　汉书【匡张孔马传赞】服儒衣冠传先王语其醖借可也醖谓醇借谓厚言不露丰棱也后人用醖借二字本此
　　如何
　　汉书【扬雄传】今学者有禄利然尚不能明易又如何言国家设明经之科以利禄怀天下之士然治易者尚苦其义难明孰肯覃精于
　　自占
　　史【平凖书】虽无市籍各以其物自占率缗钱二千而一算索隠引郭璞云占自隐度也谓各自隠度其财物多少为文簿送之官也音之赡反详此言官欲算商因无市籍可稽【贾居货故有市籍商行贩故无市籍】故自其自度货物之直口陈于官而筭之郭本解占卜之占谓术者自隠度其卦象以言祸福索隠引之以释此占字是矣何复臆说为文簿送之官不知本言以意自度故曰隠度盖对官口陈如此故谓之自占若为文簿送官岂得云自隠度哉又音以之赡反益与本义相矛盾矣汉书【陈遵传】遵凭几口占书吏且省官事书数百封谓遵不自书以辞口授书吏用口占字隠度之意益明
　　主计
　　史【张丞相列传】迁为计相一月更以列侯为主计四岁是时萧何为相国而张苍乃自秦时为柱下史明习天下图书计籍又善用算律歴故令苍以列侯居相府领主郡国上计者时止立一相不欲分何权故为计相之名以别之若更以列侯为主计则并计相之名亦除去盖有职事而无官位故曰以列侯居相府其实用苍佐何而苍于何为先进又不可为何之佐此髙祖权宜用人之法如淳司马贞皆以主计为官名全失本文之意矣
　　少学大学
　　汉书【食货志】八岁入小学云云十五入大学云云其有秀异者移乡学【句】于庠序庠序之异者移国学【句】于少学诸侯岁贡少学之异者于天子学于太学命曰造士云云按乡学庠序之总名也国学少学之异名也对乡学而言则曰国学对太学而言则曰少学所谓小学大学又与少学太学不同由此而后入乡学则特家塾之名尔
　　钱制
　　班史【食货志】叙太公圜法云钱圜函方函舌也上圜而下长其长处于舌故曰函方【孟康注外圜内方非】叙周景王钱制云肉好皆有周郭此则外圜内方之形肉谓质好谓孔【古好音如吼吼即孔也】周郭谓边道也【韦昭注非】
　　五谷不为多
　　又云奸钱日多五谷不为多言不禁私铸则奸钱且多于五谷也【师古注非】
　　诸贾人
　　又云诸贾人未作贳贷卖【史记脱此字】买居邑贮积诸物及商以取利者按末作造作诸器物以卖者贳贷贷钱以取息者买卖居邑即坐贾商以取利即行商贮积诸物如今之囤户
　　生分
　　汉书【地理志】薄恩礼好生分分去声生分乖戾之意谓心曲有彼此分界也今俗语犹如此旧注未是后云民以贪遴【吝同】争讼生分为失其义一同若如旧注则不可通矣
　　赋
　　汉书【艺文志】不歌而诵谓之赋言不可被之声音但可讽诵而已此所以虽出古诗之流而实与诗异派也
　　沈沈
　　史记【陈涉世家】伙涉之为王沈沈者沈读为潭潭潭尊严之意伙頥甚辞也意谓涉与我故等夷尔今其为王何太尊严之甚
　　守尚书令丞非
　　史【三王世家】御史臣光守尚书令丞臣非下御史书到言按上言御史臣光守尚书令是光以御史行尚书令事故此奏状但言御史臣光则知守尚书令即此人而守尚书令丞则非也汉书凡守之贰谓之守丞【陈胜传守令不在独守丞与战谯门中】令之贰谓之令丞此守尚书令丞即臣非一人官衔索隠以尚书令另读而谓史阙其名误
　　施易
　　史【卫绾传】剑人之所施易独至今乎施读为赠施之施【诗豉反】言平交相赠惟劒为易何独能畱至今如淳司马贞顔师音移音亦之解并非
　　生平毁程不识
　　史【魏其武安列传】夫无所发怒乃骂临汝侯曰生平毁程不识不值一钱今日长者为夀乃效女儿呫嗫耳语言我目中素无程不识今尔值我为夀乃与程耳语而不顾我是知有程不知有我矣口中虽骂贤意中兼骂程不识故田蚡云程李俱东西宫衞尉今众辱程将军仲儒独不为李将军地乎此语极隠隠带刺时李广为未央衞尉程不识为长乐衞尉未央宫乃衞天子长乐宫乃衞太后意言投鼠忌器已属太后肺腑辱程即如辱太后及辱已夫目中无太后固不足言若程李同官类伤狐则辱程亦如辱李辱李亦如辱天子矣此语巧极恶极盖不但挑程之怒且挑李之怒且挑在坐诸人之怒矣故夫直云今日斩头陷匈何知程李乎言今日犯我者必与并命何知程李此语盖已直着蚡身上故蚡遂怒云此吾骄灌夫罪言前按灌夫不竟益长其骄此己之罪尔此段写当时两人口角渐鬬渐千载如生【注俱不详】
　　仰视天俯画地
　　史【同前】武安言魏其灌夫日夜招聚天下豪杰壮士与论议腹诽而心谤不仰视天而俯画地【言不如彼即如此】辟倪两宫间幸天下有变而欲有大功臣乃不知魏其等所为俯仰二句道其谋画时形状而不详其所言何事故曰臣乃不知魏其等所为辟倪两句言伺候两宫一有不讳即欲乘此生变盖两人无他罪止好结宾客一事遂巧砌成辞明斥其有逆谋而其词若含若露若无风又若有影真以莫须有杀人尤巧极恶极
　　令人不省死
　　汉书【霍光传】霍禹云令人不省死甚言不知上所以尽外我家之意
　　死公
　　季汉书【襧衡传】祖慙乃诃之衡更熟视曰死公云等道死公者詈之之辞云等道言尔所云是何言盖诘其所诃口角千载如新
　　函令
　　又【崔琰传】以函令密访于外函令言为教令而函封之不欲显其事也
　　白垩突面
　　又【徐庶传】为人报雠白垩突面被髪而走突即涂语音之转【俗语糊涂或作鹘突是也】
　　相分
　　又【邴原传】当以书相分言以书荐之使相契分也
　　伤身
　　又【华佗传】伤身今小产也
　　霍然
　　又【左慈传】慈入壁中霍然不见霍然犹忽然
　　适适
　　三国志注【蒋济传】济亡儿数见梦于母道为泰山伍伯事母启济虽云梦不足此何太适适适与的同言梦中事虽未可信然何的的分明如此
　　燥湿
　　三国志【骆统传】人人别进问其燥湿燥湿犹寒暄言人人以情意相接洽也
　　逋峻
　　三国志注【赵达传】皇象幼工书时有张子并陈梁甫能书甫恨逋并恨峻象斟酌其间甚得其妙
　　赍贷
　　史【货殖传】赍贷子钱赍读为质剂之剂津私切周礼大市以质小市以剂谓两书一札同而别之长曰质短曰剂即今所谓合同赍贷子钱谓操劵以贷钱也注音如字不得其解
　　白着
　　通鉴【唐肃上元二】元载为度支盐铁转运使以江淮虽经兵荒其民犹有赀产乃按籍举八年租调之违负及逋逃者计其大数而徴之择豪吏为令督之不问负之有无察民有粟帛者发徒围之籍其所有而中分之甚者取八九谓之白着按白着谓流民不占户籍别于土著者故谓之白着此举本以捜括逃亡逋负为名虽着籍不欠租者亦指为逃亡而取之故谓此等人户为白着以掩其掊克之迹也
　　中宗
　　中兴之中旧音众予尝正其音为孟仲之仲仲居孟之次有再索之义中【直用切】兴犹言再兴也又古今帝王諡中宗者三人殷太戊汉宣帝唐庐陵王是也中字从来并读如字予阅西岳华山碑称宣帝为仲宗顿悟中宗亦当作直用切盖太戊脩成汤之政商道复兴宣帝废
<子部,杂家类,杂考之属,义府,卷下>昬而立明庐陵革周而为唐皆有再兴之义故皆号中【直用切】宗汉碑作仲盖直用本字非借仲为中也洪适释谓帝者庙号而借以他字不恭孰甚此习见经史皆作中宗竟未防绎中字之义尔
　　意钱
　　梁冀传注引何承天纂文云意钱一曰诡亿曰射意曰射数曰持掩皆摊钱也　按此即今之猜枚曰射曰意曰掩居然可见注引何语以为摊钱则李贤之误也
　　豢龙逢
　　潜夫论云豢龙逢以忠諌桀杀之他书多作关龙逢予乃知关当读为豢即古豢龙氏之后也若不读潜夫论鲜不以关为姓以龙逢为名矣
　　夜晴
　　韩非子楚庄王伐陈吴救之雨十日夜星说苑载其语作夜晴按古文晴字作夝则知韩书乃后人传写之譌也
　　雨
　　国策苏代云今日不雨明日不雨必有死蚌雨字无义按春秋后语载其事作两陆佃埤雅亦作两蚌开谓之两且与蚌叶韵
　　仆缘
　　庄子【人间世】适有蚉防仆缘按仆当作防【子六切】传写之譌或古字通用防虫集貌与本意相合诸注并非
　　央渎
　　荀子入其央渎注中渎也今人家出水沟按左传【襄廿五】规偃【于建切】猪注偃猪下湿之地规度其受水多少通雅【方以智】以为即今之阳沟是也愚绎其名央当即读偃舜妃女英大戴记作女匽【英匽一声之转】其音可见渎当读为窦左传【襄三十】晨自墓门之渎入注音豆又偃猪当有二义【本文书土田度山林诸句皆具二义】猪为水所停偃乃其出水处【今之暗沟】后汉董卓传潜从坞【注与堰同】下过军谓之潜可知为暗度而所谓入其央渎与自墓门之渎入语益显矣【匽古堰字偃则借用字】
　　公琴
　　水经注楚人谓为琴六安县都坡中有大冢民曰公琴此臯陶也按之为郑【琴即郑初声】亦如诗风之为分【凄其以风叶实获我心】中之为簪【骐駵是中叶騧骊是骖骖音参】也又山海经百谷是生冬夏播琴此又以琴为种种一声也
　　小通
　　韩诗外传男八岁而龆十六而精化小通女七岁而龀十四而精化小通凡言后窍为大前窍为小小通谓其精通于前可以为人道也水经注摘其臯厌【水虎之势可为媚药】可以小使使字则本左传【昭二十五】季姒云公若欲使余
　　甯越
　　吕氏春秋甯戚叩角而疾商歌齐桓公任之以政淮南子作甯越乃知戚当作戊盖戊即古钺字以音相近故借用越戚字则后人传写之譌也
　　茹瓮
　　齐民要术造酒法云十月初冻尚暖未须茹瓮十一月十二月须黍穰茹之按茹者以物拥覆取暖之名字书茹字无此义礼【乐记】煦妪覆育万物注以气曰煦以体曰妪当用此妪字
　　楼罗
　　梁武帝风人辞城头网雀楼罗人着又五代史南汉刘鋹谓李业曰君可谓楼罗儿矣楼罗似言儇利意又清异录刘鋹令宫人鬬花角胜于殿中宦士抱关出入皆捜怀袖置楼罗以验姓名又唐人酒令举俗语云欺客打妇不当楼罗【犹俗云不当要也】又郑棨诗一朝白雨下无钝无娄罗【此喻贤愚同尽之意以钝与娄罗为对其义益显】
　　芦之碕
　　吴越春秋渔父歌日月昭昭乎寝已驰与子期乎芦之漪按越絶书驰作施【音弋移切】下乎作甫漪作碕施日斜也碕曲岸也二字义较确甫当读夫【音扶】
　　解愠阜财
　　南风歌【家语】愠读为蕴蕴烝暑气也南风长养万物故曰阜财
　　火灭脩容
　　武王带铭【大戴记】火灭脩容慎戒必恭恭则夀按礼【月令】有不戒其容止者生子不备必有凶灾火灭脩容语与此同盖圣人节欲保身之防以铭于带欲解带时知儆也【阅诗归谭注此语可发一笑】
　　肉飞
　　莋都彛歌【诗纪】昌乐肉飞屈申悉备昌倡古字通用肉飞状舞者之态也昔人竹不如肉以肉字说歌此以肉字説舞并属竒情
　　儿母
　　古乐府东门行云防剑出门去儿母牵衣裾盖难正言其妻故曰儿母此与公羊传【哀六年】常之母有鱼菽之祭称谓正同俗本作儿女非
　　防
　　艳歌行故衣谁当补新衣谁当绽【古谓补为绽】赖得贤主人览取为吾组按组字当作糸旁旦乃古绽字古诗不嫌重押由传写者二字古今互出复譌而为组义遂不明
　　曲
　　曲字初声乃匡字曲簿即蚕匡斗下六星曰文匡宫后人谓之文曲星此二字声义相通之证又以曲调为腔调腔匡音同子夜歌碧楼暝初月罗绮垂新风酌酒初满杯调始成曲此诗初疑其不叶久之始得其解不觉洒然
　　穷袴
　　晋无名氏乐辞爱惜加穷袴防闲托守宫穷袴字出汉书【上官后传】师古注今之绲袴【据此则古妇人袴不皆绲】穷袴守宫皆防闲之具惟其爱惜故加防闲也【此分装对法】又云今日牛羊上丘陇当年近前面发红盖女子幼时情事尚带羞澁至盛年则不复然譬之丘陇牛羊所便其进前惟恐不速矣以其为上陇之牛羊此穷袴守宫之所不能已也
　　偻伛
　　偻【力主切】伛【于主切】俯身向前也此背曲之病庄子【列御防篇】作痀偻又字书偻【郎豆切】佝【苦切】当即一义【训短丑貌未晰】又左传【昭廿五】臧防窃其宝龟偻【旅】句此亦以其形名之【注龟所出地臆语】又史记【滑稽传】瓯窭满篝汚【蛙】邪【即瓯臾】满车汚邪下地则瓯窭为髙地可知此亦以其形名之据庄子之痀偻则偻伛【钜】偻【吕】佝【钜】偻句【钜】瓯【钜】窭【吕】皆当作此音【以语有倒易字有通借诸书昧其义遂异其音通人阅此自当了然】
　　区区
　　李陵答苏武书区区之心窃慕此耳区区少意盖指此心而言犹云方寸耳繁钦诗何以致区区耳中防明珠何以致叩叩香囊系肘后叩叩犹区区此一声之转今人自谓曰区区盖因少义而为自谦之辞言叩叩恰恰又因少义为无余之义又扣除扣算皆无余义也
</div>
    <div class="pagination">
<a href="义府_page5.html">上一页</a><a href="义府.html">1</a><a href="义府_page2.html">2</a><a href="义府_page3.html">3</a><a href="义府_page4.html">4</a><a href="义府_page5.html">5</a><span class="current-page">6</span><a href="义府_page7.html">7</a><a href="义府_page8.html">8</a><a href="义府_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
