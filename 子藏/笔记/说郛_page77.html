<!DOCTYPE html>
<html>
<head>
    <meta charset="UTF-8">
    <title>说郛 - 第 77 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 77 页/共 601 页</h1>
    <div class="content">　　凖于五则为揆平取正之器所谓绳直生凖是也亦所以协乐律而史记谓始皇长凖高祖隆凖皆相承为鼻岂面目以是取正邪经传有颡有角未有称顔者曰额曰顔亦后世之称史册用字之讹如此类甚众本不足辨因一及之以见风气既降称谓亦非
　　试吏廷中吏
　　古者三公曰三吏卿大夫以及邦国之仕者皆曰羣吏而别为府史胥徒贾奚之等以异贵贱府史胥徒无吏称也至此始混为一区
　　亭长【亭有两卒一为亭父掌开闭扫除一为求盗掌捕盗贼】
　　周制五家为比五比为闾四闾为族五族为党五党为州五州为乡秦人易之十里一亭十亭一乡盖田制壊而乡法废专以讥防征商检柅盗贼为事而先王相保相爱相赒相贳之实正无复有存者矣
　　尝从王媪武负贳酒
　　古者戒羣饮使萍氏纪酒未闻使民为酒以自粥也私粥不已民相与争利则暴君汚吏必至酤盖此时实啓之
　　萧何为主吏主进令诸大夫曰进不满千钱坐诸堂下按顔注大夫客之贵者夫大夫之称至隆极贵岂沛县吏民可得而通称乎公邑长亦曰大夫萧叔大夫之类是也卿亦号大夫单伯防伐宋传云周大夫而记亦曰诸矦之上大夫卿是也孤亦曰大夫春秋书宋人杀其大夫是也公亦曰大夫诗谓三事大夫是也韩信谓诸军为士大夫容有军吏在焉要是自春秋以后名称混乱矣
　　贺钱万
　　诗所谓钱盖农器也上声以泉币为钱不知自何时始小学书亦无此字史记平凖书载虞夏之币三品管子论禹汤以金铸币未有钱之号也至管子国语吕氏春秋史记汉则周齐秦晋楚赵之币皆名钱矣
　　吕公者好相人
　　相人二字始见于左传文公元年内史叔服能相人至荀卿始为书非之然未得其要大抵吕公能相高祖之当贵而不能相吕后之覆宗此大学曰莫知其子之恶其是之谓欤
　　高祖为亭长素易诸吏乃绐为谒曰贺钱万实不持一钱入吕公大惊起迎之门
　　古者歳时月吉以礼防民读法必习射必行饮酒之礼所以申之孝悌书其徳行道艺非以事虞乐也所谓周礼其犹醵欤则古亦有合钱饮酒之礼特民自乐耳今县有重客而民得持钱入县县遣功曹主进满千钱者升之堂上不则退之堂下惟商财贿毋问齿徳亭长以警盗送徒为事亦一役夫耳乃得以虚声绐谒恐喝重使起迎之门遂坐上坐且上坐賔位也必令一亭长以气夺之絶无乡饮谋賔澹台以公事造偃之风俗之壊已久矣而史书之以为美谈
　　鲁元公主
　　韦昭以元为谥顔非之刘攽曰此史臣追书也是皆未闻古者妇人有字配姓如伯姬仲子孟姜季嬴之等是也有以氏以姓者鲁国姜是也有以姓系之夫氏者卫孔姬晋赵姬之等是也有以姓系夫爵如楚息妫齐棠姜鲁秦姬之等是也有系夫谥如宋共姬齐昭姬晋懐嬴鲁定姒秦穆姬卫庄姜之类是也有系之子如陈夏姬宋景曹是也又有越礼而妄自为谥则齐共姬昭姬鲁声子出姜晋辰嬴卫戴妫之等不可胜数鲁元生而封鲁死而追谥名之不正甚矣古者邑于谢则归谢邦之蔡则治蔡若假之名而实不往则其于义也何居必责之就国则妇无与公事使以鲁爵而居赵古亦未有此此一时率意变古极于后世有父为秦公而母为魏国夫人者以秦公而母为魏国夫人者以秦公之妻而爵之魏则疑于再适矣有一妇人而封两大国者则疑于两从矣至于国朝命妇封爵之不正与后之有谥犹如旧制后谥以上一字系之帝此亦稍得礼意惟公卿大夫之妻无谥始为合礼公主之称虽曰非古亦周女下嫁命鲁主昬之意
　　老父相吕后曰夫人天下贵人也
　　古者邦君之妻曰夫人邦人称之曰君夫人卿大夫之妻曰内子人亦曰内子夫人之号无敢窃也今亭长之妻客称之曰夫人然则过相称谓不知起于何时虽春秋时亦未有此流及后世则夫人遂为贵贱之通称
　　高祖为亭长以竹皮为冠及贵常冠所谓刘氏冠古者衣服不贰所以同风俗壹民徳自春秋以后如鹬冠翠被胡服以皆先王之所禁今以亭长自为竹皮冠亦见王制之不明人皆得以率情妄作其后爵公乘以上方得冠刘氏冠一时之为一人之见而遂侪于先王之命服服之日变月变而不复先王之旧盖由日改月化民由之而不知可胜叹夫
　　高祖为亭长为送徒骊山
　　送徒骊山秦政自营坟墓也古之帝王未始有是刘向曰黄帝于桥山尧葬济隂丘陇皆小具甚微舜苍梧二妃不从禹防稽不改其列文武周公于毕皆无丘垅之处虽然此仅言薄耳而经传咸无帝王自营坟墓之文考之仪礼自始死小敛大敛殡奠后始记筮宅然则筮宅盖生者之事也或曰事不预定而取便于仓卒可乎曰古之与今异冡人掌公墓之地辨其兆域而为之图先王之葬居中以昭穆为左右若文王葬于毕则子孙皆就而葬之文王居中武王为昭居左成王为穆居右则兆域之列固有定序下至公卿大夫皆以爵列为丘封之度虽万民墓地亦墓大夫掌之盖自天子以至庶人未有不族葬而序列者故兆域既有定序丘封亦有定制非如后世有某山某水之説则取办于殡敛殷奠之后乃人情事理之当然阖闾秦惠文等五王始大作丘垅多其瘗藏至秦政自为骊山用吏徒数十万人旷日者十年上崇山坟下锢三泉其高五十余丈周廻五里余石椁为游馆人膏为灯烛水银为江海黄金为鳬雁被以珠玉饰以翡翠中成游观上成山林虑人之窥伺也则为机械之变以射穿掘之人虑为机者之泄也则生薶工匠虑无与其共乐也则多杀宫人以实之曾未几何外被项籍之灾内罹牧竖之祸然则役徒数十万祗以自戮其尸焉耳矣由是而后袭为故常汉之陵与庙率是人主自为之
　　高祖送徒骊山徒多道亡自度比至皆亡之夜皆解纵所送徒徒中壮士愿从者十余人
　　古者井牧之制修则五家为比五比为闾四闾为族五族为党五党为州五州为乡丝聨绳贯有保有爱不惟寓亲睦之意亦以察奸宄之萌夫间有遂遂上有径沟上有畛洫上有涂浍上有道川上有路以逹于畿不惟为潴泄之计亦以严出入之限行旅之往来有节然后可以逹国民之转徙有授然后可以出乡而谍贼之人相戕之人鬬嚣之人不时不物之人各有官以察之当是时也使有骊山亡徒一人则必有防而问之寜聴其肆行阡陌间而无所忌惮与高帝身履其事而不知变秦以复于古盖自是后门闗道路之政戸口客主之数徒为具文岂惟无复赒防亲睦之意虽搜奸隠慝无由察知民立乎覆载之间自生自死自往自来县官亦不以为事而君师之职废矣
　　秦二世元年陈胜起蕲
　　自秦以前未有以全盛之天下十五年而亡者亦未有陇上之耕夫无尺寸之资以取天下者此罢封建废井田之明验也古者封国之制计不易之田以为都畿田方千里公矦田方百里伯七十里子男五十里不能五十里附于诸侯曰附庸其山林陵麓川泽各随田以为封疆之界大抵制国不过千乗都城不过百雉家富不过百乗五国以为属属有长十国以为连连有帅三十国以为卒卒有正二百一十国以为州州有伯天子赐之弓矢然后得专征赐之斧钺然后得专杀天子适诸矦曰廵守廵所守也春省耕而补不足秋省敛而助不给入其疆土地辟田野治养老尊贤俊杰在位则有庆庆以地反是则有责一不朝则贬其爵再不朝则削其地三不朝则不师移之诸矦朝于天子曰述职述所职也唐虞三代其制各异或五载一廵守羣后四朝或比年一小聘三年一大聘五年一朝或六年五服一朝又六年王乃大时廵制虽小异大抵东南西北朝聘循环天子无逾时不与四方诸矦接四方诸矦无逾年不禀命于天子此开诚心布公道正矦度逹民隠故能君无失道臣无干纪民无觊觎裔无谋夏此封国之大畧也方里为井一井八家为田九百畆四井为邑四邑为丘四丘为乗凡六十四井一丘之赋戎马一匹牛三头四甸为县四县为都盖甸地方八里八八六十四井旁加一里为成即三十六井是为百井一成之赋长毂一乗甲士三人步卒七十二人【八百夫中取七十五人亦什一之法】五家为比五比为闾四闾为族五族为党五党为州五州为乡六乡出车百乗六遂亦百乗五人为伍五伍为两四两为卒五族为旅五旅为师五师为军总万二千五百人千乗之车步卒甲士七万五千人是为六军天子提封百万井出车万乗为六军者十大都之田方三十二里为井一千有竒为家八千有竒出车十乗有竒公矦之国方百里为田万井或为十都或为九都为夫家八万出车百乗歩卒甲士七千五百人为师者三是故天子万乗言车数也诸侯千乗大夫百乗言夫数也
　　杂识诸条附
　　至阳赫赫发自坤兮至隂肃肃跻于干兮寂然反照珠在渊兮沃之不灭又不燔兮长虹流电光烛天兮【东坡服胡麻赋语】
　　晦翁云旧有监本荀子节奏皆作族常疑其误后见汉书亦然盖古字通用未可以臆见轻改也【与黄商伯帖】
　　又云大丈夫当斩新自做家计岂可碌碌随人后乎晦翁托黄商伯捡太宗实録中白鹿洞一事在太平兴国五年【防要作六年更详之】六月以洞主明起为褒信主簿其下有少本末并告録示












　　释常谈卷上【亡名氏】
　　世有轻裘公子长铗少年策玉辔于春朝风流可爱酌金壶于月夜逸乐无偕洎乎陪佳客之谈谐与儒士之言论理渉隠谕不究津涯几至面墙真可痛惜遂乃采古经之秘义掇前史之奥词仅以成编随目注解总得二百事名曰释常谈庶有饰于芜词固不愧于博学其或继玉麈尾者无倦习诸云尔
　　投笔
　　从文入武谓之投笔汉班超字仲叔家贫佣书以自给乃掷笔于地曰大丈夫当效张骞傅介子立功于异域以取封侯万里之外安能久事笔砚乎时大将军耿康用超为行军司马讨西域有功封为定逺侯
　　甲第
　　好宅谓之甲第甲者首也汉书平恩侯许伯入新宅葢寛饶访之入门仰视而叹曰富贵无常如此甲第所阅甚多忽即易主
　　醇醪
　　好酒谓之醇醪吴书程据常以气凌周瑜瑜未尝有愠色承奉愈谨程据自慙遂投分于瑜曰与公瑾【公瑾周瑜字也】为友如饮醇醪不觉自醉
　　小冠子夏
　　患目者谓之小冠子夏汉书杜钦杜邺俱有大名于世两人皆字子夏钦眇一目被人呼之盲子夏钦恶以盲字为号自作一小冠戴之时皆呼为小冠子夏
　　喋喋
　　多语话谓之喋喋汉文帝幸上林苑虎圏问上林尉虎圏中事尉一词不措有啬夫代奏对言语无穷应答不滞帝乃命与啬夫官张释之谏曰不可啬夫利口防给陛下若与之官即使天下之人唯事口舌喋喋而已帝遂纳谏
　　泰山
　　丈人谓之泰山宗开元十三年封禅于泰山张説为封禅使説女壻郑镒本是九品官旧例封禅后自三公已下皆转迁一阶一级惟郑镒是封禅使女壻骤迁至五品兼赐绯服因大酺次宗见镒官位腾跳怪而问之镒无词以对优人黄幡绰奏曰此乃泰山之力也因此以丈人为泰山
　　渭阳
　　舅谓之渭阳左传云秦康公之母即晋献公之女也康公送晋献公之子文公至渭阳曰见我舅氏如母存焉【凡山以南面为阳水以北面为阳】是康公送舅至渭水之北因曰渭阳也
　　宅相
　　外甥谓之宅相魏舒字阳元少孤为外家寗氏所养寗氏起宅相者曰此宅合出贵甥魏舒闻之曰吾为外家成此宅相也舒后位至晋卿果如宅相者之言因呼外甥为宅相
　　玉润
　　女壻谓之玉晋乐广字彦辅众皆呼为冰清女壻卫玠字叔寳世号为玉人故时为之语曰妇翁冰清女壻玉润
　　东牀
　　女壻谓之东牀晋太尉郗鍳遣门生求女壻于王导家导命来使徧观之王氏子弟咸自矜持唯一人于东牀坦腹而卧旁若无人郗太尉闻之曰东牀坦腹者佳壻也访问乃是羲之遂以女妻焉
　　有尺布斗粟之事
　　兄弟不睦谓之有尺布斗粟之事汉文帝时淮南王长乃文帝弟也谋不轨文帝不忍戮谪于蜀在道不食而死时人謡言曰一尺布尚可缝一斗粟尚可舂兄弟二人不相容帝闻之追悔不及
　　参商
　　兄弟不和夫妇不睦皆谓之参商也左传曰昔高辛氏有二子长曰阏伯次曰实沉居于旷林皆不相善日寻干戈以相征讨后帝不臧迁阏伯于商丘主辰星【商人以辰星为商星也】迁实沉于大夏主晋星【唐人以晋星为参星】故谓之参商【商丘宋地大夏则今山西晋阳县是也】
　　张盖
　　戴席防谓之张盖春秋后语曰商君问赵良曰吾相秦何如五羖大夫良曰五羖大夫相秦也劳不坐乗暑不张盖及其薨也童子不謌謡舂者不相杵君不如也
　　倾盖
　　卸防谓之倾盖家语曰孔子之郯遇程子于途倾盖而语终日甚悦顾谓子路曰取束帛以赠先生倾盖驻车者也
　　爱忘其丑
　　人有相善不顾其过谓之爱忘其丑吕氏春秋曰陈有丑人名敦洽龙眉权颡广眼垂肩唇薄鼻昂皮肤皴黑陈侯悦之外使治国内使制身后为楚兵所围发言拙戆楚遂大怒促兵伐陈三月而灭人有言曰敦洽貌陋足以骇人语拙足以防国陈侯可谓爱忘其丑
　　水窦
　　沟渠谓之水窦左传曰荜门圭窦之人而皆凌其上又曰礼义者人情之窦大可通流也
　　素领
　　项后白发谓之素领汉冯唐白首为郎官素髪垂领
　　铜臭
　　将钱买官谓之铜臭后汉崔烈有重名灵帝时入钱五百万拜司徒烈名誉遂减乃问其子钧曰外人议我以为如何钧对曰人尽嫌大人铜臭烈怒举杖击之钧服武弁而走烈曰挝不受而走岂为孝乎钧曰舜事瞽叟小杖则受大杖则走烈慙而止今以富者亦曰铜臭也
　　跃马肉食
　　乗肥马食珍味谓之跃马肉食史记秦国蔡泽问善相者唐举曰闻君相李兑百日内持国柄有诸乎举曰有之请相予何如唐举视之曰君掲鼻戾唇魋顔蹙颈吾闻圣人不相殆先生乎蔡泽知唐举戱之乃问年曰君更得四十三年矣蔡泽笑曰吾跃马肉食更得四十三年亦足矣后果代应侯为秦相
　　元昆
　　长兄谓之元昆周易曰元者善之长也亨者嘉之防也元则长也故论语曰人不间于其父母昆弟之言注云昆即兄也非长兄不得呼元昆也
　　义方之训
　　敎子弟谓之义方之训左传曰石碏云臣闻爱子敎之以义方也
　　絺绤
　　葛衫谓之絺绤论语曰当暑袗絺绤必表而出之注曰单着葛衫而出非礼也
　　挟纩
　　着绵衣谓之挟纩史记楚与齐战楚既众时值切寒楚王抚慰将士甘言勉之三军皆如挟纩不觉寒也
　　倒载
　　沉醉谓之倒载晋山简字季伦为荆州牧每出酣唱而归人歌曰山翁住何处来往高阳池日夕倒载归酩酊无所知
　　加笾
　　增添饭味谓之加笾左传曰郑伯享楚子加笾豆六品矣
　　狐假虎威
　　托威权者谓之狐假虎威春秋后语曰楚庄王问江乙曰寡人自以昭奚防为相诸国不敢犯境岂非贤相之力乎江乙对曰王曾闻狐假虎威乎
　　周郎
　　士流防音乐谓之周郎吴志周瑜字公瑾妙于音律每有筵宴所奏音乐小有误失瑜必举目瞪视时人曰曲有误周郎顾初孙权兄名策与周瑜同征夏侯获乔公二女策与瑜各纳一人策谓瑜曰乔氏虽至流离得吾二人采纳可谓佳壻矣吴国因此呼瑜为周郎也
　　蚌鹬相持
　　两人相捃拾谓之蚌鹬相持国策赵欲伐燕苏代为燕説赵王曰臣今来时水中见一蚌出曝其腹有鹬鸟啄其肉而蚌合其嘴蚌曰今必见死鹬鹬曰今必见死防鹬相持之际有渔父见并而擒之今燕赵相持为弊甚众臣恐强秦有渔父之功愿大王熟计之赵王乃止
　　排闼
</div>
    <div class="pagination">
<a href="说郛_page76.html">上一页</a><span>...</span><a href="说郛_page72.html">72</a><a href="说郛_page73.html">73</a><a href="说郛_page74.html">74</a><a href="说郛_page75.html">75</a><a href="说郛_page76.html">76</a><span class="current-page">77</span><a href="说郛_page78.html">78</a><a href="说郛_page79.html">79</a><a href="说郛_page80.html">80</a><a href="说郛_page81.html">81</a><a href="说郛_page82.html">82</a><span>...</span><a href="说郛_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
