<!DOCTYPE html>
<html>
<head>
    <meta charset="UTF-8">
    <title>龙川略志 - 第 1 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龙川略志 - 第 1 页/共 3 页</h1>
    <div class="content">　　钦定四库全书　　　　　子部十二
　　龙川畧志　　　　　　　小説家一【杂事之属】提要
　　【臣】等谨案龙川畧志十卷别志二卷宋苏辙撰辙有诗传已著录案晁公武读书志载龙川畧志六卷别志四卷称辙元符二年夏居循州杜门闭目追维平昔使其子逺书之于凡四十事其秋复纪四十七事此本龙川畧志作十卷别志作二卷畧志凡三十九事较晁公武所纪少一事别志则四十八事较晁公武所纪又多一事盖商维濬刻本离析卷帙已非其旧又误窜畧志中一事入别志中并辙序所称十卷之文亦濬所追改也畧志惟首尾两卷纪事十四条余二十五条皆论朝政盖是非彼我之见至谪居时犹不忘也然惟记众议之异同而不似王安石曾布诸日录动輙归怨于君父此辙之所以为辙欤别志所述多耆旧之余闻朱子生平以程子之故追修洛蜀之旧怨极不满于二苏而所作名臣言行录引辙此志防及其半则其説信而有征亦可以见矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　龙川畧志引
　　予自筠徙雷自雷徙循二年之间水陆几万里老防百数十指衣食仅自致也平生家无尤物有书数百卷尽付之他人既之龙川虽僧庐道室公皆不许入裒槖中之余五十千以易民居大小十间苴弊漏粗芘风雨北垣有隙地可以毓蔬有井可以灌乃与子逺荷鉏其间既数月韭葱葵芥得雨坌出可菹可芼萧然无所复事矣然此郡人物衰少无可晤语者有黄氏老官学家也有书不能读时假其一二将以寓目然老衰昏亦莫能乆读乃杜门闭目追思平昔恍然如记所梦虽十得一二而或详或畧盖亦无足记也逺执笔在傍使书之于凡四十事十卷命之龙川畧志




　　钦定四库全书
　　龙川畧志卷一
　　宋　苏辙　撰
　　梦中见老子言杨绾好杀髙郢严震皆不杀
　　予防居乡闾从子瞻读书天庆观治平初在京师梦入三清殿殿上老子像髙三二尺状甚异能与人言问者非一也予亦谒而问焉谓予曰子知杨绾乎曰唐之贤相也子知髙郢严震乎曰郢文臣震功臣也三人孰贤曰郢震虽贤其不及绾逺矣曰此人皆终尚书仆射然绾不至上夀而郢震皆耆艾乃死子知其説乎曰不知也曰绾好杀生而郢震皆不杀此其所以异也子其志之予梦中固不详三人之然否也起阅唐书三人官秩夀考皆信独不见好杀与否耳
　　烧金方术可以授人
　　予兄子瞻尝从事扶风开元寺多古画而子瞻少好画往往匹马入寺循壁终日有二老僧出揖之曰小院在近能一相访否子瞻欣然从之僧曰贫道平生好药术有一方能以朱砂化淡金为精金老僧当传人而患无可传者知公可传故欲一见子瞻曰吾不好此术虽得之将不能为僧曰此方知而不可为公能不为正当传矣是时陈希亮少卿守扶风平生溺于黄白尝于此僧求方而僧不与子瞻曰陈卿求而不与吾不求而得何也僧曰贫道非不悦陈卿畏其得方不能不为耳贫道昔尝以方授人矣有为之即死者有遭防者有失官者故不敢轻以授人即出一卷书曰此中皆名方其一则化金方也公必不肯轻作但勿轻以授人如陈卿慎勿传也子瞻许诺归视其方每淡金一两视其分数不足一分轼以丹砂一钱益之杂诸药入甘锅中煆之镕即倾出金砂俱不耗但其色深浅班班相杂当再烹之色匀乃止后偶见陈卿语及此僧遽应之曰近得其方矣陈卿惊曰君何由得之子瞻具道僧不欲轻传人之意不以方示之陈固请不已不得已与之陈试之良验子瞻悔曰某不惜此方惜负此僧耳公慎为之陈姑应曰诺未几坐受邻郡公使酒以赃败去子瞻疑其以金故深自悔恨后谪居黄州陈公子慥在黄子瞻问曰少卿昔竟尝为此法否慥曰吾父既失官至洛阳无以买宅遂大作此然竟病指痈而没乃知僧言诚不妄后十余年谪居筠州有蜀僧仪介者师事克文禅师文之所至輙为修造所费不赀而莫知钱所从来文秘其术问之不以告人介与省聪禅师善宻为聪道其方大扶风开元僧所传然介未尝以一钱私自利故能保其术而无患
　　养生金丹诀
　　予治平末泝峡还蜀泊舟仙都山下有道士以隂真君长生金丹诀石本相示予问之曰子知金丹诀否道士曰不知也然士大夫过此必以问之庶有知之者予佳其意试问以烧炼事对曰养生有内外精气内也非金石所能坚凝四支百骸外也非精气所能变化欲事内必调养精气极而后内丹成内丹成则不能死矣然隐居人间乆之或托尸假而去来变化轻举不可得也盖四大本外物和合而成非精气所能昜也惟外丹成然后可以防瓦砾化皮骨飞行无碍矣然内丹未成内无交之则服外丹者多死譬积枯草絮而寘火其下无不焚者予甚善其説吿之曰昔人有服金丹不幸赴井而死而五脏皆化为黄金者又有服玉泉死于盛夏而尸不败壊者皆无内丹以主之也子之説信然哉后十余岁官于南京张公安道家有一道人陜人也为公养金丹其法用紫金丹砂费数百千期年乃成公喜告予曰吾药成可服矣予谓公何以知其药成也公曰抱朴子言药既成以手握之如泥出指间者真成也今吾药如是以是知其成无疑矣予为公道仙都所闻谓公曰公自知内丹成则此药可服犹未也姑俟之若何公笑曰我姑俟之耶
　　慎勿以刑加道人
　　予在王公君贶大名幕府尝有丏者以大扇伤一妇人而盗其首饰于法为强盗当死予讯之盗曰我乃学道者且善相手魏人多知我我非盗也问之众人信然然盗状明白不可讳予言之君贶君贶曰道人勿加以刑使来吾自讯之即曰此风狂人也释之予退问丏者所从来曰我利州山峡民家子也少病癞父母弃我山中三日哭不絶声岭上有一人循防径而下顾怜我吿以故曰吾家在谷中汝茍能从我为我拾薪汲水足矣即起从之因教导引行气数年癞疾良愈复谓我汝宿业厚当终身勤苦乃免于病此非汝所居出山行乞勿与平人齿若羙衣甘食则病复作矣然汝无以免饥寒者诲汝相手可以自养有余即以与人勿畜也我逰四方乆矣未尝敢违其言也予以告君贶君贶善待之因为与言吾昔登科谒退传张公公曰君异日必贵有道人犯法慎勿刑也吾请其故公曰吾少以为射洪令县方捕劫盗手于山中执一人不知所从来曰此劫者也吾视其人非凶人也命脱械释之官吏皆争吾告之曰果劫也吾任其咎其人既得释乃前问曰公何以知我非劫也吾告之曰吾视汝非劫者耳曰公真不可得我诚非劫而迹似之然我本学道有师在山后其徒仅十人使我出市药不幸而执今归告师三日复出见公矣如期即至曰我师竒公不凡使我召公入山学道吾笑曰吾有官守妻子未暇从汝师其人曰我师固知公未能也有药在此可日服一丸药尽我复来见公药可数合许贮以小合如其言服之药尽其人复至问药安在曰服之尽矣其人惊曰此药有毒他人服之必病今不能病公公真竒人也今世必享上夀贵极人臣若求白日上升则来世矣吾曰此未尝以刑加一道人君贶熟视予曰君亦贵人也勿忘张公之言予应之曰诺后二年予为户部侍郎税居张公旧第之西偏见公诸孙道公将薨之嵗有道人叩门公见之曰此射洪故人也与之饮终日留药遗公退如逆旅蝉蜕而去服其药则射洪所服药皆下命埋之第中三清堂后沐浴盛服卧帐中使妓奏琵琶移时不止发帐视之公则蜕矣













　　龙川畧志卷一
　　钦定四库全书
　　龙川畧志卷二
　　宋　苏辙　撰
　　医术论三焦
　　彭山有隐者通古医术与世诸医所用法不同人莫之知单骧从之学尽得其术遂以医名于世治平中予与骧遇广都论古今术同异骧既言其畧复叹曰古人论五脏六腑其説有谬者而相承不察今欲以告人人谁信者古説左肾其府膀胱右肾命门其府三焦丈夫以藏精女子以系包以理主之三焦当如膀胱有形质可见而王叔和言三焦有脏无形不亦大谬乎盖三焦有形如膀胱故可以藏有所系其无形尚何以藏系哉且其所以谓之三焦者何也三焦分布人体中有上中下之异方人心湛寂欲念不起则精气散在三焦荣华百骸及其欲念一起心火炽然翕撮三焦精气入命门之府输写而去故号此府为三焦耳世承叔和之谬而不悟可为长太息也予甚异其説后为齐州从事有一举子徐遁者石守道之婿也少尝学医于卫州闻髙敏之遗説疗病有精思予为道骧之言遁喜曰齐尝大饥羣匄相脔割而食有一人皮肉尽而骨脉全者遁以学医故往观其五脏见右肾下有脂膜如手大者正与膀胱相对有二白脉自其中出夹脊而上贯脑意此即导引家所谓夹脊防闗者而不悟脂膜如手大者之为三焦也单君之言与所见悬合可以正古人之谬矣
　　王江善养生
　　丏者王江居宛丘喜饮酒醉卧涂潦中不以自苦尝大雪或以雪埋之其气勃然雪輙融液游于宛丘常髽角戴花小儿羣聚捽骂之江嬉笑自往往贩鬻饼饵晩不能售輙呼与共食入田舍父老招之食饮醉饱即睡妇女在侧江不以自疑人亦信其无他也以此陈人敬爱之至画其像事以香火刘述古为西京漕至陈欲见江方入城江当道大骂刘亦不知其江也俾州挞之明日召江愧谢江笑曰骂运使受杖分也亦不谢士大夫知其异百计欲问其术輙佯醉极口骂终莫能问者熈寜中予为陈学教授屡以酒邀之饮不甚多曰年老气衰不能剧饮如往日矣大肉硬饼亦皆不食每欲防輙中止而咽若喉中时有流水者然畏其骂不敢问也一日言及养生事江咈然欲骂予曰予以畏骂乆无所问今日语适然耳非欲盗法也且吾欲学道开卷求之虽不尽得亦过半矣顾方溺世故妻孥满目前虽使吕公来其如我何而况尔耶江笑曰君言是也予因曰吾决不问子术姑吿我昔本何人縁何学道而已江曰我本考城人少亦娶妻家不事生业妻父屡谴我至加殴棰一日闭门不纳我傍待其门者累日忽发愤弃之而逰少尝举学究能诵周易试之不遗一字乆之太守陈述古招劔州李昊使作符禁昊为人大言多诞欲见江江即逃去遂不知所在
　　赵生挟术而又知道
　　髙安丏者赵生敝衣髪未尝洗洛好饮酒醉辄殴骂其市人虽有好事者时常与语生亦慢骂斥其过恶故髙安之人皆谓之狂人不敢近也然其与人遇虽未相识皆能道其宿疾与其平生善恶以此或曰此诚有道者耶元丰三年予谪居髙安时见之于途亦畏其狂不敢问是岁岁暮生来见予予诘之曰生未尝求人而谓我何也生曰吾意欲见而既而曰吾知君好道而不得要阳不降隂不升故肉多而浮面赤而疮吾将教君椀水以灌溉子而经旬诸疾可去经岁不怠虽度世可也予用其説信然惟怠不能乆故不能极其妙生尝约予防宿既而不至予问其故曰吾将与君出逰度君不能出也否或伤神故不敢予曰生故逰何所曰吾尝至太山下所见与世説地同耳君若见此去当不愿仕矣予曰何故生曰彼多僧与官吏僧逾分吏曰物故耳予曰生能至彼彼亦知相敬乎生曰不然吾则见彼彼不见吾也不如耳入人家能见人而人不见也自叹曰此亦邪术非正法也君能自奉使气与性俱全则出入之际不学而能然后为正也予曰奉气从生説可矣至于奉性奈何生不荅一日遽问曰君亦尝梦乎曰然亦尝梦先公乎曰然方其梦也亦有存没曰不之知乎曰是不可常也生笑曰尝问我奉性今有梦见之异则性不全矣予不答然异其言自此知生非特挟术亦知道者也生两目皆不视物不能明然时能脱白见瞳子碧色自脐以上骨如龟敲息已下骨如刃两骨相值其间不合如指自言生于甲寅今一百二十七年矣家本代州名吉事五台僧不终弃之逰四方少年无行所为多不法与杨州蒋君俱学蒋恶之以药毒其目遂翳然生亦非蒋不循礼槁死无为也是时予见子瞻谪居黄州求书而往一见喜其乐易留半岁不去及子瞻北归从之与兴国知军杨绘见而留之生喜禽鸟六畜尝以一物自随寝食与之同居兴国畜骏为骡所伤而死绘具棺葬之元祐元年予与子瞻皆召还京师蜀僧法震来见曰震泝江将谒公黄州至云安酒家见一丏者曰吾姓赵顷在黄州识苏公为我谢之予惊问其状良是时知兴国军朱彦慱在坐归吿其父发其葬空无所有惟一杖及两胫在予闻有道者恶人知之多以恶言行自晦然亦不能自揜故徳顺时见于外予观赵鄙拙忿隘非专自晦者也然其言时有合于道盖于道无所见则术不能神术虽已至而道未全尽虽能乆亦未可以语古之真人也古书尸假之下者留脚一骨生岂假者耶






　　龙川畧志卷二
　　钦定四库全书
　　龙川畧志卷三
　　宋　苏辙　撰
　　与王介甫论青苖盐法铸钱利害
　　熈宁三年予自蜀至京师上书言事神宗皇帝即日召见延和殿授制置三司条例司检详文字时参政王介甫副枢陈旸叔同管条制事二公皆未尝知予者乆之介甫召予与吕惠卿张端防今私第出一卷书曰此青苖法也君三人阅之有疑以告得详议之无为他人所称也予知此书惠卿所为其言多害事者即疏其尤甚以示惠卿惠卿面颈皆赤归即改之予间谒介甫介甫问予可否予曰以钱贷民使出息二分本以援救民之困非为利也然出纳之际吏縁为奸虽重法不可禁钱入民手虽良民不免非理之费及其纳钱虽富家不免如违限则鞭棰必用自此恐州县事不胜繁矣唐刘晏掌国用未尝有所假贷有尤其靳者晏曰民侥得钱非国之福吏以法责督非民之利使吾虽未尝假贷而四方丰防贵贱知之不逾时有贱必籴有贵必粜故自掌利柄以来四方无甚贵甚贱之病又何必贷也晏之所言则汉常平之法矣今此法见在而患不脩举公诚有意于民举而行之刘晏之功可立俟也介甫曰君言甚长当徐议而行之此后有异论幸相告勿相外也自此逾月不言青苖法防河北转运判官王广亷召议事阅条例司所撰诸法皆知其难行而广亷常言乞出度牒数十道鬻而依闗中漕司行青苖事春利秋以侔利与惠卿所造畧相似即请之以出施河北而青苖法遂行于四方予在条例司王介甫问南盐利害对曰旧説有三而已其一立盐纲赏格使官盐少拌和则盐难行其二减官价使贩少利其三增沿江廵检使贩知所畏三説并用则盐利宜稍增然利之所在欲絶贩恐理难也介甫曰不然但法不峻耳对曰今盐法至死非不峻也而终不可止将何法以加之介甫曰不然一村百家俱贩盐而败者止一二其余必曰此不善贩安有败此所以贩不止也若五家败则其余少惧矣十家败则其余必戢矣若二十家至三十家败则不敢贩矣人知必败何故不止此古人所谓铄金百镒盗跖不掇也对曰如此诚不贩矣但恐二三十家坐盐而败则起为他变矣一日复问铸钱对曰唐开通钱最善今难及矣天禧天圣以前钱犹好非今日之比故盗铸难行然是时官铸大率无利盖钱法本以均通有无而不为利也旧一日铸八九百耳今岁务多以求利今一日千三四百矣熈寜初止此间后又增二千矣钱日滥恶故盗铸日多今但稍复旧法渐止矣介甫曰何必铸钱古人以铜为噐皿精而能乆善于瓷漆今河东铜器其价极髙官勾铸钱而铸器其利比钱甚厚对曰自古所以禁铸铜为器皿者为害钱法也今若不禁铜器则人争壊钱为器矣介甫曰铸钱不如铸器之利又安以钱为对曰人铸铜器则官铜器亦将不售介甫曰是不难勒工名可也不对而退其后铜器行而钱法壊
　　论河朔盐利害
　　张端与予同在条例司旸叔门下士也深非介甫论事时对予深言予曰君如此意将何事曰河朔财赋常患窘急然盐独未今之利不赀矣予曰予顷在河朔闻盐本末稍详河朔地鹻民刮鹻煎盐不买而足用周世宗常海盐共得三十万缗民无使者多法极苦之艺祖征河东还父老进状乞随两税纳钱三千万缗而罢法艺祖许焉今两税外食盐钱是已是时民于澶州河亶桥作感圣恩道埸父老至今能道之仁宗朝王君贶为三司使复议法未定君贶去职张安道继之具本末以奏且曰河朔岁有河隄国信之劳比之诸道为苦恐不宜复盐以困之仁宗惊曰朕不知也奈何重困河朔生灵卿为朕撰数句语朕将亲批出使河朔人知此意即批奏牍后曰朕恐河朔军民斗食贵盐所请宜不行时贾魏公昌朝留守北京圣语至即刻石于府围骑山楼瘿木亭上及贾公由并守魏而提刑薛向宻奏乞行法托以他事入朝廷议之贾公具知其计及其还置酒邀之中食同至骑山瘿木亭相对酒五行无他语向顾见石刻知事已露遂不复议事魏人以此深徳贾公君奈何复言此论曰我初闻疑此不意君知之详也即不敢措口然元丰间竟聴议
　　议遣八使搜访遗利
　　陈旸叔虽与介甫共事而意本异所唱不深和之也既召谢卿材侯叔献陈知俭王广亷王子韶程颢卢秉王汝翼等八人欲遣之四方搜访遗利中外传笑知所遣必生事以迎合朝廷然莫敢言者予见旸叔旸叔逆问曰君独来见何也对曰有疑欲问公耳近日召八人者欲遣往诸路不审心既知利害所在事有名件而使往按实之耶其亦未知利害所在谩遣出外总捕诸事也旸叔曰君意谓如何对曰昔嘉祐未遣使寛恤诸路事无所措行者各务生事既还奏例多难行为天下笑今何以异此旸叔曰吾昔奉勑防详寛恤等事如范尧夫軰所请皆中理对曰今所遣如尧夫者有几旸叔又曰所遣果贤将不肯行君无深忧对曰公诚知遣使不便而恃遣者之不行何如旸叔召予及惠卿语于宻院曰上即位之初命天下监司具本路利害以闻至今未上今当遣使宜得以议可以一劄子乞催行之惠卿非其党中意不乐谩具草无益也然介甫竟不得旸叔胷中事及朝廷将命相以譲旸叔旸叔既得位不复肯行条例事三人遂相失天下谓旸叔为签相





　　龙川畧志卷三
　　钦定四库全书
　　龙川畧志卷四
　　宋　苏辙　撰
　　许遵议法虽妄而能活人以得福
　　知润州许遵尝为法官奏谳妇人阿云谋杀夫不死狱以按问欲举乞减死旧説闘杀劫杀闘与劫为杀因故按问欲举可以减谋而杀则谋非因故不可减士大夫皆知遵之妄也时介甫在翰苑本不晓法而好议乃主遵议自公卿以下争之皆不能得自是谋杀遂有按问然旧法一问不承后虽犯者自言皆不得为按问时欲广其事虽累问不承亦为按问天下皆厌其説予至齐齐多劫盗而不知法有按问则未有盗而非按问者二人同劫先问其左则按问在左先问其右则按问在右故狱之死生在问之先后而非盗之情又有甚者捕人多盗之邻里所欲活者輙先问之则死生又出于用情予见而叹曰惜哉始议按问者之未究此弊也因以语齐守李诚之诚之亦叹曰吾侪异日在朝当革此弊予曰虽然遵议则非而要能活人吾议则是而要能杀人予意亦难改之诚之曰信然奈何而可予曰昔劫盗赃三千而死今五千而死矣有常也必欲改是増至七千而死庶几可耳后十余年谪居筠州筠守许长卿遵之子也言其兄弟及诸子仕宦者十余人而郎官刺史至数人予复叹曰遵之议妄甚矣而子孙仕者若是其多也一能活人天理固不遗之也哉
　　张次山因一婢知周髙而刺配海岛
　　曲隄周氏以财雄于齐有秘书丞髙者尤骄纵不法尝自京师载妓妾数十人游杭州其一人以妬害自沉死及还齐其父母邀贿谢不满意诉之长请令张次山取证左治之亦无他矣防次山之婢本周氏隶也自牖窥之歴指所从来一人本髙父妾尝生一子次山即以长吏举行之髙坐刺配海岛而死齐人快之李诚之尝与及此称善予曰使我为长请决不举也诚之曰何故曰民间如此事不为少也偶一婢子知之因而发之以为明彼不知者独何幸髙独何不幸也事发有端长吏不得已治之可也其发无端自非叛逆不问可也诚之曰此长者之论次山之流固不及
　　契丹来议和亲
　　予从张安道判南都问契丹遣泛使求河东界上地宰相王安石谓咫尺地不足惜朝廷方置河北诸将后取之不难及北使至上亲临轩喻之曰此小事即指挥邉吏分画使者出各人曰上许我矣有司欲与之辩卒莫能得予闻之以问安道安道曰昔庆厯中契丹遣刘六符等来议和亲未许燕人有梁济世为雄州谍者尝以诗书教契丹公卿子弟先得其国书本以献仁宗性畏慎时吕许公为相奏曰蕃国求和亲汉唐所不免当徐议以荅之者耳无深忧也仁宗深以为然及六符至殿上读书如平日无所问六符失色咨嗟出至殿外幄次曰事已漏矣由此有司与之评议无甚难也今两朝地界犬牙相入本非朝廷所详若以实荅之以付边议定以问边城以疆埸为职谁敢不尽力而其可否尚在朝廷事莫便于此何乃面与之决
　　议卖官麴与酒事
　　真宗皇帝自毫还过宋御楼宣赦以宋为南都仍弛其酒禁使民卖官麴十余家共之更七八十年官课不亏有盐麴院官神宗而监司建议罢卖麴而酒时转运司方苦财赋不足其判官章楶大喜亲至南都集官吏议之予曰南都卖麴与建都同一敕今都邑如旧而罢卖麴一不便也昔南都西都皆卖麴近年西都已酒矣此转运司所以为例也然西都麴户败折列状求罢官不得已而聼今南都麴户未尝欠官一钱无故罢之二不便也使改法而官获厚利不顾而行尚可也今八家造酒每家父子兄弟同干酒事欲分城内与河上为两务每务不过监官二人前四人共十二人此酒户减半若较其忠志公相逺至于官本于所费亦复不少但恐酒之例不如卖麴三不便也今不顾三害而决为之奈何楶不能难但言本司窘廹万一有利耳议未决而予谪筠州楶遂决成法后五年予过南都闻酒课不旋踵而败又七年予适预议郊赦乃罢酒而复卖麴南都人大喜
　　江东诸县括民马
　　予为绩溪令适有朝防江南诸都市广西战马江东素乏马每县虽不过十余疋而诸县括民马吏縁为奸有马之家为之骚然予谓县尉惇愿曰广西取马使臣未至事忌大遽徐为之备可也吾邑孰为有马者惇愿曰邑有递马簿岁月逺矣然有无之实尚得其半也即取簿封之又曰何从得马牙人乎曰召猪牙诘之则马牙出矣果得曾为人卖马者辞以不能曰吾不责汝以马但为我供文书耳曰诸州符日至县督责买马乃以夏税过期为名召诸乡保正副问之曰汝保谁为有及格马者相顾辞不知曰保正副不知谁当知者苐勿以有为无无为有则免罪矣汝等所具吾将使众人诉其不实而陈其脱落者不可不实也人知不免皆以实告复喻之曰买马事止此矣广西取马者至郡则马出若不至则已矣皆再拜曰邑人幸矣然取马者卒不至











　　龙川畧志卷四
</div>
    <div class="pagination">
<span class="current-page">1</span><a href="龙川略志_page2.html">2</a><a href="龙川略志_page3.html">3</a><a href="龙川略志_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
