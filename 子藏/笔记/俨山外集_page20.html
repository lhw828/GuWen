<!DOCTYPE html>
<html>
<head>
    <meta charset="UTF-8">
    <title>俨山外集 - 第 20 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>俨山外集 - 第 20 页/共 20 页</h1>
    <div class="content">　　借换谓如醴泉铭秘字就示字右作必字左此借换也黄庭经庭字字亦借换也又如灵字法帖中或作或作小亦借换也又如苏之为蘓秋之为秌鹅之为鵞之类葢字难结体故须互换所谓东映西带是也
　　増减谓字有难结体者或因笔画少而増添如新之为新建之为建是也或因笔画多而减省如曹之为曺美之为羙但欲体埶茂美不论古字当如何书也
　　应副谓字之防画疎者彼此映带故必得应副相称而后可如龙诗雠转之类必一画对一画相应亦相副也
　　撑拄谓字之独立者必得撑拄然后劲健可观如可下永亨亭宁丁手司卉草矛巾千予于弓之类是也
　　朝揖谓字之有偏傍者凡欲相顾两文成字若邹谢之类三文成字若雠斑之类尤欲意度承顺八诀所谓迎相顾揖是也
　　救应谓凡作字一笔才落便当思第二三笔如何救应方可结裹书法所谓意在笔先文居思后是也
　　附丽谓字之形体有宜相附近者不可相离如形影飞赴起枝饮勉之类凡有文欠之旁者以小附大以少附多是也
　　回抱谓如向左者曷丏易匊之类向右者艮鬼包旭之类是也
　　包裹谓如园囿之类四围包裹尚向之类上包下也幽凶之类下包上也匡匮之类左包句匈之类右包是也
　　相成谓以大成小如冂辶之类后大者是也以小成大者若孤之一乀宁之一亅欠之一拔戈之一后小者是也
　　形埶谓字之小大也大字难于结密而无间小字难于寛绰而有余各攻其难善矣
　　变互谓如日字之小难与国之同大如一二之疎难与密画相间当思所以位置之故曰大字促令小小字展令大互其埶也一説上小下大上大下小取其称也若夫左小而右大左高而右低则为病矣
　　分合谓以重文成体者合而为一亦好分而异体亦好
　　管领谓上之覆下下之承上左右之顾盼不失位置应接谓画互相应接也两者如小八小之类自为应接三者如系之类则左朝右中朝上右朝左四者如然无之类则两旁相应中间相接又作□亦然至于丿乀水木州无之类皆须以意消详也
　　展右谓头项长者向右展宁宣台尚之类是也舒左谓有脚者向左舒宝其之类是也
　　拔角谓字方者擡右角国用周之类是也
　　虚腹谓用见冈月等字放令右虚
　　开合谓如无字四四画为纵上心开则下合也仰覆谓如并字隔二畺字隔三皆斟酌二三字仰覆用之士字则当上仰下覆
　　解磔谓三画之法上平中仰下覆如春主之类是也互放谓字有磔掠重者若爻字上住下放茶字上放下住若多字一住二少住三亦住四放凡忌并放
　　变换谓两竖一垂一缩如并字右缩左垂斤字右垂左缩上下亦然
　　肩吻谓左边起笔不使有嘴右边转角不要露肩除续谓繁则减疎则补也若王书悬字虞书毚字皆去下一张书盛字改血从皿是之谓除王书神处字皆加一却字从阝是之谓续
　　分合谓分如卅卌之类皆须自立其抵背合如八州之类皆须潜相瞩视
　　重促谓昌吕爻枣之类上小林棘丝羽之类左促是也
　　映附谓侧映斜交欠以入之类是也斜附曲女安必互之类是也
　　侧立谓立人之傍如乌之在柱是也
　　偏傍谓偏傍在左者宜狭长则右有余地矣在右者亦然
　　按者字之眉目全在顾盼精神有向有背随字异形画者字之骨体欲其坚正匀浄有起有止所贵长短合宜结束坚实丿乀者字之手足伸缩异度变化多端要如鸟翼鱼鬛有翩翩自得之态乙剔者字之步履欲其沈实晋人挑剔或带斜拂或横引向外至顔栁始正锋为之转折者方圆之法真多用折草多用转折欲少驻驻则有力转不欲滞滞则不遒然真以转而后通草以折而后劲不可不知也
　　俨山外集卷三十三
　　钦定四库全书
　　俨山外集卷三十四
　　明　陆深　撰
　　书辑下
　　古今训
　　凡书之道一须人品高二须师法古三须纸笔佳四须险劲五须高明六须润泽七须向背八须时出新意又有九生之法一生笔二生纸三生砚四生水五生墨六生手七生神八生目九生景
　　夫字形在纸笔法在手笔意在心小心布置大胆落笔夫初学之际宜先筋骨筋骨不立肉何所依故曰多力丰筋者圣无力无筋者病
　　夫用笔之法腕竖则锋正而势全指实则筋力均平掌虚则运用便易
　　棱骨者书之薄也脂肉者书之滓秽也字有态度心之畅也
　　夫欲书先干研墨凝神静虑预想字形大小偃仰平正振动须令筋骨相连意在笔前然后作字若平直相似状如算子上下方整前后齐平便不是书
　　夫书贵注意详雅起发緜密一字须数体俱入一纸须字字意殊纸强笔弱纸弱笔强强弱不等则蹉跌矣
　　学古之法多张法书古刻于壁间观之入神则笔随人意矣
　　初学之士所贵临摹葢节度其手易于成就耳对书之谓临覆书之谓摹夫临书易失古人位置而多得古人笔意摹书易失古人笔意而多得古人位置是故临书易进摹书易忘
　　夫运笔斜则无芒角执笔寛则书软弱掣短则法臃肿掣长则法离澌画短则字埶横画踈则字形慢拘则乏埶放又少则纯骨无媚纯肉无力少墨浮澁多墨莽钝
　　用笔不欲太肥肥则形浊不欲太瘦痩则形枯不欲多露锋铓露锋铓则意不持重不欲深藏圭角藏圭角则体不精神
　　夫世之论书多病肥痩而不知肥之病在于剩肉瘦之病在于露骨肥不剩肉瘦不露骨正自为佳尔
　　寸以内法在指掌寸以外法兼肘腕晋魏间帖掌指间字也
　　凡篆之用笔最宜单苞【亦曰单钩】则方圆平直无不如意人失师传故字多欹斜且埶不活动若初学时能虚手心伸中指并二指于几上空画不抝方可埶笔
　　篆法匾者谓之螎匾徐铉称为老手石鼔文是也小篆俗皆喜长太长则无法但以方楷一字半为度一字为正体半字为埀脚脚不过三凡有三脚当以正脚为主余畧収短如旛脚可也若生甘之等字却以上出为脚如草木之为物正生则上出枝倒悬则下出枝耳
　　篆口圏中字不可填满如井斗中着一字任其下空可放垂笔方不觉大圈比诸字亦须畧収口不可圆亦不可方只以炭墼范子为度自好若日目等字须更放小若印文中匾口并口及子字上口却须畧寛使口中见空稍多字始浑厚
　　徐铉小篆映日视之有一缕浓墨正当画中乃笔锋直下尔
　　凡隶书人谓宜匾殊不知妙不在匾挑防平硬如折刀头法曰方劲古拙斩钉截铁备矣隋唐以降古法尽废目汉字为分唐字为隶殊不知汉有隶分唐有分楷体不同也
　　凡楷书之法如快马斫阵草书欲左规右矩此古人妙处也
　　作楷墨欲干不可太燥行草则燥润相杂以润取妍以燥取险墨浓则笔滞滞则笔枯
　　凡草书之体如人坐卧行立揖逊忿争乘舟跃马歌舞擗踊一切变态各有义理不可忽也
　　古人作草如今人作真何尝茍且故云匆匆不及草书其相连处特是引带耳
　　真生行行生草真如立行如行草如走未有未能立而能行未能行而能走者也
　　草书之法有缓有急有有锋有无锋有承接上字有牵引下字乍徐还疾忽往复收缓以仿古急以出竒有锋以耀其精神无锋以含其气运横斜曲直钩环盘纡皆以埶为主最忌相带横画不欲太长长妨转换直画不欲太多多则神痴以捺代走亦以发代走亦以捺代乀惟丿则间用之意尽则用悬针或兼用埀露
　　夫草下笔之始须藏锋转腕前缓后急字体形埶状如虫蛇意相钩连莫令间断仍须简畧为上不贵繁冗至如棱侧起伏随势所立大抵圆规最妙其有误发不可再摹恐失其笔埶若有处须空中遥掷下埶犹高峰坠石下笔要如放箭箭不欲迟迟则中物不入虽则施于草迹亦须时时象其篆势八分章草古隶等体要相合杂发人意思若直取俗字则不能先发牋毫尤须静思闲雅发中于虑则得之
　　凡书有二法曰疾曰澁二法者该之矣
　　夫趋变适时行书为要题勒方幅真乃居先草不兼真殆于専谨真不通草殊非翰墨真以画为形质使转为性情草以画为性情使转为形质草乖使转不能成字真亏画犹可记文夫纵横牵掣之谓使钩环盘纡之谓转向背得宜谓之画
　　篆尚婉而通隶欲精而宻草贵流而畅章务险而便又曰真书难于飘扬草书难于严重
　　下笔作字初是折锋次乃搭锋耳若一字之间右边多是搭锋应于左也隶画平起篆画藏锋大扺折锋多精神平藏善含蓄兼之者至也
　　凡字之体不能齐一如东字之长西字之短口字之小体字之大朋字之斜党字之正千字之疎万字之密画多者宜痩少者宜肥魏晋书法之高良由各尽字之真态不以私意参之耳
　　题署及八分肥密可也自此之外皆宜消散恣其运动唐人以书判取士故士大夫字画匀整齐宻类有科举气习顔鲁公干禄字书是其证也
　　张伯英临池学书池水尽墨钟繇入抱犊山十年木石俱黒王羲之五十二嵗而书成永禅师不下楼者四十余年要非一朝一夕之故也
　　古人书法皆由悟入若长史之舞劒器鲁公之锥画沙理宜有之故李阳冰亦曰于天地山川得方圆流峙之形于日月星辰得经纬昭回之度于云霞草木得霏布滋蔓之容于衣冠文物得揖逊周旋之体于须眉口鼻得喜怒舒惨之分于鱼虫禽兽得屈伸飞动之理乃知夏云随风担夫争道与观荡浆听江声见蛇鬭进于书也
　　碑帖【附】
　　昔贤评书如龙跳天门虎卧鳯阙之语既为米元章所嗤若夫魏晋以来墨迹存世又寡间或流传人加秘惜非学者之所共见是故类举姓氏极肆褒弹等之无益耳予録之所未暇也惟碑帖之传今犹徧衍资于范模者不少故复次第云
　　淳化法帖十卷
　　宋太宗雅意翰墨乃出御府所藏歴代真迹命侍书王着摹板禁中深得古意此诸帖之祖也
　　绛帖
　　潘师旦模刻骨法清劲足正王着肉胜之失然驳马露骨又未免羸瘠之叹耳
　　潭帖
　　僧希白模刻风韵和雅骨肉停匀但形势俱圆颇乏峭健之气
　　大观帖
　　蔡京模刻精工之极葢阁帖之亚也
　　太清楼续阁帖
　　刘焘模刻工夫精致亚于淳化肥而多骨求备于王着乃失之麤硬遂少风韵
　　戏鱼堂帖
　　刘次庄模刻在淳化翻刻中颇为有骨格者淡墨搨尤佳
　　武冈帖
　　绛帖之次也
　　修内司帖
　　亦有淡墨搨者絶佳
　　福州诸帖
　　鼎帖
　　石硬而刻手不精虽博而乏古意
　　星鳯楼帖
　　曹士冕模刻工致有余清而不浓太清之亚也
　　玉麟堂帖
　　吴琚模刻浓而不清多杂米家笔仗
　　宝晋斋帖
　　曹之格模刻诸帖中之劣者
　　百一帖
　　王曼庆模刻笔意清遒雅有胜趣恨刻手不精耳
　　鳯墅续法帖二十卷
　　曽宏父模刻
　　羣玉堂法帖十卷
　　予少溺志于书无传焉而未有所得也颇喜考寻前人之遗论纂辑既乆恍乎若有以见其指意之所在而亦未敢遽以为是也中嵗以来抱词赋之悔不复数数然正德戊寅假馆老氏之宫新凉病后再加删次深惧古人之法不尽传于将来也昔人有言经术之不明由小学之不振小学之不振由六书之无传呜呼予亦安敢少哉是嵗中秋日云间陆深识
　　俨山外集卷三十四
</div>
    <div class="pagination">
<a href="俨山外集_page19.html">上一页</a><span>...</span><a href="俨山外集_page15.html">15</a><a href="俨山外集_page16.html">16</a><a href="俨山外集_page17.html">17</a><a href="俨山外集_page18.html">18</a><a href="俨山外集_page19.html">19</a><span class="current-page">20</span>
    </div>
    <div class="pagination"><a href="index.html">返回目录</a></div>
</body>
</html>
