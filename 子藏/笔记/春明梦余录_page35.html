<!DOCTYPE html>
<html>
 <head>
  <meta charset="utf-8"/>
  <title>
   春明梦余录 - 第 35 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春明梦余录 - 第 35 页/共 45 页
  </h1>
  <div class="content">
   河臣陈锐奏济宁等处一带河道全借山东徂徕山等处泉源接济先年工部差官一员在彼专管续因减革不用其泉源止委布政司分守官帯领巡歴不周又有分巡事务未免顾此失彼是以泉脉不通阻滞粮运要行工部照旧差主事一员专理其事从之山东泉源百八十出济兖二府一十六州县新泰莱芜泰安肥城东平平隂汶上蒙隂之西宁阳之北九州县之泉俱入南旺分流是为分水派也泗水曲阜滋阳宁阳迤南四县之泉俱入济宁是为天井派也邹县济宁鱼防峄县之西曲阜之北五州县之泉俱入鲁桥是为鲁桥派也滕县诸泉近入独山吕孟等湖以逹新河是为新河派也沂水蒙隂诸泉与峄县许池泉俱入邳州是为邳州派也皆所以济漕河也徐吕而下黄河经行无借泉矣
　　水柜
　　夫漕河故资泉水而地形东高西下非有湖为之积潴则涸故漕以东皆有水柜非有湖为之宣泄则溃故漕以西皆有水壑此先臣宋礼之经画盖殚悉独到者今新河实师其意遇黄流逆奔则以昭阳湖为散衍之区遇山水东突则以南阳湖为潴蓄之地虑不可谓不周矣然水有归壑隄始无虞冝大兴人卒由回回墓一带开通以逹于鸿沟令谷亭湖陵之水皆入昭阳湖又昭阳湖水沿鸿沟以出留城其湖地退滩者尽上腴之田按之可得千顷令民得种艺其中计畆出赋以供河渠之费计无便于此者
　　总河总漕
　　旧制遇有黄河冲决事体重大则专勅大臣一员带工部衔往治之竣事还京后连有水患遂为定员其职专管黄河于曹州驻劄河南山东管河副使属之管河郎中洪闸主事旧不属也故总河勅谕内云今特命尔前去总理河道其黄河北岸长隄并各该隄岸应修筑者亦要着实用功修筑高厚以为先事预防之计如各该地方遇有水患卽便相度访防水源可以开分杀通之路并可筑塞隄防处所仍严督各该官员斟酌事势缓急定限工程分头用工作速修理此原勅也后増云近年沛县迤北漕河屡被黄河冲决已经差官整理今特命尔前去总理河道督率管河管洪管泉管闸郎中主事及各该三司军卫有司掌印管河兵备等官时常往来亲歴多方经画遇有淤塞去处务要挑濬深广盖新勅为黄河冲塞漕河故有是命其实专为黄河也先年河道自仪以至通州皆属漕运衙门管理故其勅自通州至扬州一带水利有当蓄泄者严督该管官司并巡河御史管河管洪郎中等官设法修筑疏通以便粮运怠职悮事者一体叅奏凡有便于粮运利于军民悉听尔便冝处置之命盖漕运者漕则漕河运则粮运原是一事原不应分也旧制总漕每歳进京会议往回查看河道后以廵按奏留不行遂成故事自嘉靖元年都御史俞諌后更不赴京矣至二十二年二洪浅阻总漕具本尽推之总河奉防切责总河而下俱戴罪整理自此河道粮运遂岐而为二矣黄河
　　今之治河与古异盖河之故道自怀庆大名至瀛沧入海彼时无漕河故议欲就其顺下之性引之东北而复其故道今东北有漕防其冲决矣古疏之凿之惟欲去其害矣今则欲资其利盖漕旧不借河自景泰后始有黄三清七之说今徐州二洪以下专用河水矣所以治之者有疏有濬有塞而疏为上盖河自经汴以来南分二道一出汴西荥泽县经中牟陈颍等州县至夀州入淮一出汴东祥符县经陈留亳等州县至怀远县入淮其东南一道自归徳宿州经虹县睢宁至宿迁县出其东分新旧五道一自长垣曹郓等县至阳谷出一自曹州防河口至鱼防县塌场口出一自仪封归徳等州县至徐州小浮桥出一由沛县之南飞云桥出一在徐沛之中境山之北溜沟出自此新旧分流六道皆入漕河而总南入淮后皆塞而止存沛县一道则所谓合则势大而河身又狭不能容纳所以不得不泛滥横溢故今治河不得不因故道而分势耳前出阳谷鱼防二道恐其决而东北防不可开也其在汴西荥泽孙家渡至夀州一道决冝常濬以分其上流之势不可使壅也乃若自汴东南源出怀远宿迁二道及正东如徐州小溜沟二道各冝择其利便者开濬一道以分其下流之势此治河之善经也
　　李东阳曰河之为患自古有之治法亦异盖有塞有浚有疏而疏之说胜河决张秋徐有贞治之有挠其议者曰不能塞而顾开之耶使者至徐出示二壶一窍五窍者各一注而泻之则五窍者先涸使归而议决侍郎白昻治原武之决举南兵部郎中娄性同事筑阳武长隄以防秋涨引中牟之决以入淮浚宿州古汴河以逹泗自小河西抵归徳饮马池中经符离一带皆浚而深广之又疏月河十余以杀其势由是河入汴汴入睢睢入泗泗入淮以逹于海又以河南入淮非正道恐不能容又自鱼防歴徳州至大清河及古黄河以入海河口各作石堰相水盈缩以时启闭疏之效亦明矣哉徐有贞治河工成碑臣闻凡平水土其要在知天时地利人事而已天时既经地利既纬而人事于是乎尽且夫水之为性可顺焉以导不可逆焉以堙禹之行水行所无事用此道也今或反是治所以难盖河自雍豫出险固而之夷斥其水之势既肆又由豫而兖土益踈水益肆而沙湾之东所谓大洪之口适当其冲于是决焉而夺济汶入海之路以去诸水从之而泄隄以溃渠以淤涝则溢旱则涸此漕途所为阻者与然欲骤而湮焉则不可故溃者益溃淤者益淤而莫之捄也今欲捄之请先疏其水水势平乃治其决决止乃濬其淤因为之防以时节宣俾无溢涸之患必如是而后有成制曰可臣有贞乃经营焉作治水之闸流水之渠起张秋金堤之首西南行九里而至濮阳之泺又九里而至于博陵之陂又六里而至于夀张之沙河又八里而至于东西影塘又十有五里而至于白岭之湾又三里而至于李之涯由李而上又二十里而至于竹口莲花之池又三十里而至于大潴之潭乃逾范曁濮又上而西凡数百里经澶渊以接河沁河沁之水过则害微则利故遏其过而导其微用平水势既成名其渠曰广济闸曰通源渠有分合而闸有上下凡河流之旁出而不顺者则堰之堰有九长袤皆至丈万九堰既设其水遂不东冲沙湾乃更北出以济漕渠之涸阿西鄄东曹南郓北之区出沮洳而资灌溉者为顷百数十万行旅既便居民既安有贞知事必集乃叅综古法择其善而为之加神用焉既作大堰其上揵以水门其下缭以虹隄堰之崇三十有六尺其厚什之长伯之门之广三十有六丈厚倍之隄之厚如门崇如堰而长倍之架涛截流栅木络竹实之石而键之鐡盖合土木火金而一之用平水性既乃导汶泗之源而出诸山滙澶濮之流而纳诸泽遂濬漕渠由沙湾而北至于临清凡二百四十里南至于济宁凡二百一十里复作放水之闸于东昌之龙湾魏湾凡八为水之度其盈过丈则放而泄之皆通古河以入于海上制其源下放其流既有所节且有所宣用平水道由是水害以除水利以兴初议者多难其事至欲弃渠弗治而由河沁及海以漕然卒不可行也时又有发京军防河之议有贞因奏蠲濒河州县之民马牧等役而事事河防以省军费便民力天子从之
　　王鏊记刘大夏安平治水碑景泰四年河决张秋故武功伯徐有贞治之旋复故道治二年河势北徙六年遂决黄陵冈溃张秋堤夺汶水以入海张秋上下弥际天东昌临清河流防絶前后绩用弗成上乃命右副都御史刘大夏往涖时譌言沸腾谓河不可治治之祗劳且费或谓河不必治冝复前元海运或谓陆挽虽劳无虞上复命太监李兴平江伯陈锐同往涖之时夏且半锐等聚谋始于上流开月河长可三里轶决口属之河于是轴轳相衔顺流毕发乃始议筑黄陵冈之缺初大梁之北为沁河东南流入徐西为黄河流入淮其后黄河忽溢入沁合流以北遂决黄陵冈以及张秋锐等议不治上流则决口不可塞于是浚河自孙家渡七十余里由陈颖以入于淮又浚河自中牟扶沟陈頴二十余里由宿迁以逹于淮又浚贾鲁旧河四十余里由曹以出于徐于时向冬水且落漕乃于张秋両岸东西筑防立表贯索纲聨巨舰穴而窒之实以土牛至决口去窒舰沉压以大埽合且复决随决随筑吏戒丁励畚插如云连昼夜不息水乃繇月河以北决既塞缭以石堤隐然如虹辅以滉柱森然如星又于上流作减水坝又濬南旺湖诸泉源又堤河三百余里漕道复通役始于六年之夏其冬告成用军民凡四万余人鐡为斤一万九千有竒竹木二万七千薪为束六十三万刍二百二十万事闻
　　嘉隆之季司空潘季驯一生拮据河干时谓之劳臣其言曰通漕于河则治河即以治漕会河于淮则治淮即以治河合河淮而同入于海则治河淮即以治海故竟季驯在事止以筑隄束水借水攻沙为万全第一义其经略两河疏云臣闻事师古者罔愆智不凿者乃大孟子论智一章首以禹之治水为喻而论为政则曰为政不因先王之道可谓智乎是大智者事必师古而不师古则凿矣故治河者必先求河水自然之性而后可施其疏筑之功必先求古人已试之效而后可仿其平成之业黄水来自昆仑入徐济运歴邳宿桃清至清口防淮而东入于海淮水自洛及鳯歴旴泗至清口会河而东入于海此两河之故道即河水自然之性也元人歳漕江南之粟由扬州直北出庙湾入海至永乐年间平江伯陈瑄始隄管家诸湖通淮河为运道然虑淮水涨溢东侵淮郡也故筑高家堰隄以捍之起武家墩经小大涧至阜宁湖而淮水无东侵之患矣又虑黄河涨溢南侵淮郡也故隄新城之北以捍之起清江浦沿鉢池山栁浦湾迤东而黄水无南侵之患矣尤虑河水自闸冲入不免泥淤故严启闭之禁止许漕艘鲜船由闸出入匙钥掌之都漕五日发筹一放而官民船只悉由五坝车盘是以淮郡晏然漕渠永頼而陈平江之功至今未斩也后因剥蚀既乆隄岸渐倾水从髙家堰决入一郡遂为鱼鼈而当事者未考其故乃谓海口壅塞遂穿支渠以泄之讵知旁支暂开水势陡趋西桥以上正河遂至淤阻而新开支河濶仅二十余丈深仅丈许较之故道不及三十分之一耳岂能容受全河之水下流既壅上流自溃此崔鎭诸口所决也今新开筑复淤塞故河渐已通流虽深濶未及原河十分之一而两河全下沙随水刷欲其全复河身不难也河身既复面濶者七八里狭者亦不下三四百丈滔防东下何水不容若犹以为不足而欲另寻他所别开一渠恐人力不至于此也以臣等度之非惟不必另凿一口即草湾亦须置之勿濬矣故为今之计惟有修复平江伯之故业髙筑南北两堤以断两河之内灌而淮扬昏垫之苦可免至于塞黄浦口筑寳应堤濬东关等浅修五闸复五坝之工次第举之则淮以南之运道无虞矣坚塞桃源以下崔鎭口诸决而全河之水可归故道至于两岸遥隄或葺旧工或剙新址或因高冈或塡洼下次第举之则淮以北之运道无虞矣淮黄二河既无旁决并驱入海则沙随水刷海口自复而桃清浅阻又不足言矣此以水治水之法也若夫扒捞挑濬之说仅可施之于闸河耳黄河河身广濶捞濬何期悍激湍流器具难下前人屡试无功徒费工料但恐伏秋水发潦相仍不免暴涨致伤两隄故欲于磨脐沟陵城安娘城等处再筑滚水坝三道万一水高于坝任其宣泄则两堤可保而正河亦无淤塞之患矣徐州以南之工如此而已或有难臣者曰臣等欲顺水性今淮水欲东而乃挽之使北黄河欲北而乃挽之使东无乃水性之未适乎臣曰水以海为性也决水乃过颡在山之水也非其性也或者又曰昔禹治水播九河同为逆河入于海今臣等乃欲塞诸决并二渎而不使之少杀耶纵有滚水坝仅去浮面之水百一耳亦乌能杀其势也臣应之曰九河非禹所凿特疏之耳盖九河乃黄水必经之地势不能避而禹仍合之同入于海其意盖可思也况黄河经行之地惟河南之土最松禹导河入海止经郏县孟津巩县三处皆隶今之河南一府其水未必如今之浊今自河南府之阌乡县起至归徳之虞城县止凡五府河已全经其地而去禹导河之时复三千余年流日乆土日松土愈松水愈浊故平时之水以斗计之沙居其六一入伏秋则居其八矣以二升之水载八升之沙非极湍急必至停滞故水分则流缓流缓则沙停势所必至者臣等不暇逺引他证即以近事观之草湾一开而西桥故道遂淤崔鎭一决而桃清以下遂涩去歳水从崔家口则秦沟遂为平陆此眼前事也又何疑哉
　　万歴戊戌河决单之黄堌运道告堙乃召刘司空东星往治于是议开赵渠赵渠者起商虞以下至于彭城元时贾鲁河故道也行可二百余年至嘉靖末北徙潘大司空季驯尝议开之计费四百万遂止及河决黄堌稍荡成渠惟曲里铺至三仙防四十里臯陆如故公因而镌焉又起三仙防属之小浮桥开支渠若干里又濬漕渠自徐邳至宿凡若干里通费可十万诸部吏民若罔闻焉邵伯界首二湖扬之巨浸防波泱漭风则善溺渠成行旅晏然初议二十万比成费可三万时公并议开泇河未及成而公卒于济宁頼李公化龙排众议力任成之
　　泇河在滕峄之间受沂沭之水南通淮海漕河一竒道也隆庆以来数遣近臣行视议论莫定舒司空应龙尝凿韩庄中作而止刘司空东星主其议甫动工而刘司空卒朝议以可任其事者莫如李公化龙即家拜公工部尚书总督河道公徧行淮徐鳯泗间歴览周咨得前河臣所开泇河遗迹嘳然曰是所以避黄河吕梁之险而措之袵席者也乃上疏言开泇河便即鸠工濬旧渠八十七里新创八十二里于是运艘通行无碍昔称过洪今称过淮即为已至迄今頼之
　　淮抚李三才疏昔泇河之役向来数议竟成画饼谈者恐以为疑乃臣则以为其善有六而其不必疑有二今之称治河难者谓往代止避其害今且兼资其利故河由宿迁入运则徐邳涸而无以载舟是以无水难也河由丰沛入运则漕堤坏而无以过縴是以有水难也泇河开而运不借河有水无水第任之耳疏瀹排决皆无庸矣善一黄河者运河之贼者也用之一里则有一里之害避之一里则有一里之利以二百六十里之泇河避三百三十里之黄河二洪自险鎭口自淤不相关也善二河之当治固不问其济运与否而皆不容已者也顾运借河则河为政河为政则河得以困我当不惮劳费而治之运不借河则我为政我为政则我得以相河当熟察机冝而治之夫熟察机冝之与不惮劳费也其利害较然覩已善三先年估全工以三百九十万估半工以二百六十万即宋尚书开新河百四十里费亦以四十万也今直以二十万开二百六十里比之全工则二十之一比之半工则十之一比之新河亦事半而功倍者也善四江之北山之东患水极矣老弱转乎沟壑壮者散而之四方矣召募行而富民不苦于赔穷民且得以养春荒而役兴麦熟而人散以仲淹之隄湖代汲黯之发仓此即国计无禆犹且为之善五粮艘过洪约在春尽盖畏河涨之为害耳运入泇河而安流逆浪早暮无妨过洪之禁可弛叅罸之累可免即运军不至于赶幇失事所全多矣善六运不借河则河防遂疎恐遂恣横流而沼鳯泗也奈何夫开封归徳上下千里未闻济运不兼治河也彼直为民御灾而若此矣何况乎为陵捍患其何防之敢疎无疑者一徐州天下咽喉处也奈何一日而令其索莫荒凉安在称重地乎夫太王迁岐盘庚迁亳第审利害安问重轻且徐沼于河直须时耳徐民安土重迁闻泇河之役且刺心隐痛曰夺其利也此如蛾赴火蝇趋饧大利在前害不暇顾一日而洪水暴至城沼民鱼悔之晚矣泇河开而徐城之贸迁化居者必且移之泇口必且移之沿河上下即土著者利所不在必且择髙土而居之即使水能破城必且为鱼者少此为曲突徙薪于徐而出之罟擭防穽者也无疑者二故泇河之开无俟再计而知其可行者也
　　总河曹时聘疏国之大事莫重于漕命脉攸关良非细故二百余年自徐而下大都以河为运迩来迁徙不常数失其利非二洪告涸则诸溜难前内外臣工蒿目腐心莫不以无漕为虑幸泇河一线先该河臣舒应龙创开韩家庄以泄湖水而路始通继该河臣刘东星大开梁城候先荘以试行运而路渐广比至三十二年河臣李化龙上开李家巷凿郗山石下开直河口挑田家庄殚力经营行运过半而路始辟至三十三年二月内该臣接管行事见得改挑经始运艘将临立限严催多方鼓舞暮春首夏接踵告完是年行运者八千二十三只比至去冬今春臣虽躬督大挑犹不时亲诣泇渠往来料理建闸平溜濬浅裁湾日夜催趋如期而竣故今年粮艘七千七百六十五只尽数渡泇则泇之可頼岂不昭昭在人耳目哉然漕渠成矣河官未设闸座建矣官夫未定转输通矣置邮未改萑苻警矣司捕未立兼之闸禁未严节宣失度水利一泄立覩胶舟臣故不敢亏一篑之功广集众思谬画善后六事列欵具题或云黄已治矣运可行矣焉用泇河为哉噫此未覩河患之言也治黄者去南阳之害也用泇者避徐邳之险也非谓黄治而泇可不用亦非谓泇通而黄可不治也二者不相悖而实相成则黄流既挽安得不汲汲然从事于泇以为运道乆远计耶此后过淮粮一入直河别无险阻臣等自当照数具题不必袭过洪之旧名也骆马湖运道溃淤以刘公荣嗣为总河往治之公议起宿迁至徐州别凿新河分黄水注其中以通漕运计工二百余里计工费五十万其凿河处悉黄河故道下多宿沙迨引黄水入其中波浪迅急冲沙随水而下往往为浅为淤不可以舟明年漕舟将至而骆马湖之溃决适平诸舟惟愿入泇不愿入新河刘自往督之诸舟间有入者苦于浅澁于是南科曹景参疏论被逮坐贜入狱父子俱死按治河之役鲜有免于吏议者景泰治间徐有贞刘大夏治水张秋亦困于多口頼朝廷之明防忌弗行率以底绩后自盛应期而下或以言去或以忧死鲜有全者至刘荣嗣之祸极矣后骆马湖复溃舟行新河者无不为刘公称寃也有谓刘公置身表表自为户部郎时已负时誉时阁臣温乌程方兴党论公之受祸不仅为河更可慨矣
　　开胶莱新河
　　隆庆五年漕河大决漕运为梗忧国计者始起而议海运眞定梁宰梦龙廵抚山东时用方伯王宗沐之议疏请行海运谓元人海运起太仓嘉定若自淮安而东由登莱泊天津则原名北海中多岛屿可以避风又其地高而多石蛟龙有往来而无窟宅即舟与米行于其间标记岛屿以避患名虽同扵元人利实专于便易于是海运行至万歴元年高新郑拱去国张江陵尽反其所行户科贾三近奏罢当日梁公亲至海上筹咨详宻泊顿有所风有占造有法具载成书如指掌也然据其情形由安东循灵山歴陈家岛縁岸而来固可无虞矣然中段浮牢之险放舟大洋入黒水夹延眞白蓬头经成山沙门波涛汹涌未易济也所可议惟胶莱一河梁公曾言不可开然每询土人云新河自胶州歴昌邑潍县西北出界河只八十里内六十里海潮日至其二十里淤塞旧时闸坝规制见存万歴初潍县人司空刘应节奉命往勘亟言可开以浮言而止当日议开事冝其言凿凿崇祯十六年江右曽樱为登抚疏请开治未及竣而乱夫海运关燕都重轻新河系海运通塞留心国事者所亟冝咨访也
　　说者谓分水岭马壕难于开凿大沽河小沽河易于壅沙复欲自黄埠岭云河口诸所剏开一道以接之愚则以为理旧业有三易焉夫马家壕两崖阻石舟不可触近经削治海舶大行不烦人力一易也二沽冲沙为害良不能免然河越二百年积沙仅以尺许冬春水涸歳加捞刷何能为患二易也分水岭地势诚高然河底泉水蓄潴河旁支流可引更为増置闸坝蓄泄有备何忧浅阁三易也夫治之而果有三易也则排众议而举之可也南京工部尚书刘应节为漕渠可虞议开新河以永禆国计疏仰惟我朝定鼎燕京势极西北一切军国重需悉仰给东南在祖宗时犹借海运之利转输万里以给边饷自防通河开海运始罢至使国家万年之命脉仅恃一线之咽喉于是有识之士谓冝别通海运一路与漕河并行以备意外之防后留遮洋一总者存此意也其虑逺矣矧今黄河不驯漕渠多故经理无防至厪宵旰万一河流他徙转运不通彼时仓皇而后为计不亦晚乎近该河道御史傅希挚有见于此广求运道议开泇河亦思患预防之意臣等愚陋无知谬有一得敢为我皇上陈之窃谓海运之所以可虑者以时有放洋之险覆溺之危二者而已欲去此二患而坐收转输之利惟山东胶州一河南自淮子口入海由斋堂岛鹰游口入淮以抵淮扬贾客往来殆无虚日风顺不过五六日之程亦人所共知也中间未通者不过胶州以北杨家圏以南计地约有一百五十余里其间深沟巨浸尚居其半应挑濬之工不过百里且平原疏通土高山长坝之革也畚锸易施工费不剧非有甚劳民伤财之患也往时诸臣建议盖屡及之朝廷亦屡遣重臣往勘之矣然其累年经营迄无成效此其故何欤勘事者未睹开河之利过计未形之害止据见在故河而未暇别求便道殆不知故河纾曲长亘二百六十余里歳乆积沙濶至三十余丈且一水中分两海濬之浅则潮不通濬之深则力难措水至则必淤沙高则必崩于是有人力莫施之议潮既不通河复浅阻于是有引水灌输之议既而潮必不通河不可濬求诸远近又无水可引于是开河之举因而报罢兹事有因非当事臣工任事之不力也臣等之愚以为欲开胶河必通潮水必舍故河而防便道查得胶州南自淮子口大港头出海由州治而西抵匡家庄约四十里俱岗沟黄土冝用挑治自刘家庄北抵头河张奴河至亭闸口三十里俱黒泥下地水深数尺冝用挑濬自亭闸口歴陶家堐陈家口孙店口至玉皇庙约六十里河寛水浅冝从旧河之旁另开一渠玉皇庙至杨家圏二十余里水势渐深约五六尺冝量行疏濬杨家圏以北则悉通海潮无烦工程矣大抵此河以工力计之冝开创者什五挑濬者什三量濬者什二以地势论之冝挑深丈余者什一挑深数尺者什九以水圭测之高下悉有凖以锥探之上下皆有石似的然可开无复可疑矧此工一成凡有数利也海潮所至风帆顺利不过半月之程其利一也海潮所至划然成渠以后可免剥浅之费挨幇之守挑濬之劳其利二也循港而行遇风则止外无放洋覆溺之患内避黄河迁徙之虞其利三也漕运之粟率钟而至石海运脚费既省则免支加耗自冝减省其利四也吴越荆湖诸省之粟查照先臣邱濬所载议一半入海一半入漕海既通便河复迅速彼或有滞此尚可来是两利俱可图之其利五也海舟一载千石足载河舟所载之三海舟十五人可减河舟用卒之半退军还伍俾国有水战之备可制边海之寇其利六也仍查复国初济边事例毎年改拨数万石以济辽蓟军饷亦可省穵运之费免招买之苦其利七也要之以万夫之力兴数月之工掘地止数十里所费仅数万金审时量力似无甚难亦何惮而不为耶窃惟胶河之设事理甚明若往还会勘则筑室道旁竟成聚讼若委用不得其人则推委避事又成畵饼合无免行覆勘但简命实心任事大臣一员徃督其事一切河海运道查照前议并未尽事冝悉听便冝行事应防议者防同漕河抚按诸臣计议停当而行则任用既专肤功可奏若治无效愿请并治臣等之罪又查得班军四枝除二枝赴边外尚有六千在籍操练一枝屯住胶州一枝屯住青州及查即墨一营亦为附近合于该营起军数千连前班军约近一万之数然后度地以分工量工以论日免其操练专事工作仍于月粮之外每日给银四五分以佐其费而作其气庶众竞劝不世之功将不日可成矣臣等生长海濵颇谙水利身膺水土之寄目击漕渠之变屡差知水人员往覆查勘至再至三信胶河之役似不可已辄敢冐昧上请倘蒙圣明允纳勅下该部详议速赐施行不惟相济漕运足备他日意外之虞且兼通海道无复昔年险逺之虑国家大计万世永頼之功或在此矣又第二防为敷陈新河是非利害之辨以备采择事伏念臣至愚极陋无所知识顷以运道梗阻辄不自量越爼而陈胶河之议继因当事诸臣议处未妥又蒙皇上任使赍勅前往胶莱地方勘议河工臣复不自量力陈胶河可开之状期为我国家求建转输之利讵意众见不同流言蠭起庙堂主持不定漫然两可而中止焉窃惟今之运事自徐邳以南而至淮扬溢决淤塞之患盖无歳无之矣顾黄河未至遽迁运道尚无大阻又其时海上多瘟疫之灾国帑乏赢余之积新河报罢孰曰不可但谓河不必开可也若乃归咎于河而曰河不可开则诬甚矣河形俱在众目共覩非微暧难见之物也水土之工即庸众与知非有神幻不可测度之事也是役也在元人已为之建闸置坝故迹犹存比因淮子口石砑森立伤船甚多遂以罢运是无人之无成其患不在开河之难而在淮子口伏石之险也我朝嘉靖间海道副使王宪复举而行之其用力次第不急工于治河而首务于开山于是凿通马家壕无复伏石之虑矣乃南北引潮舟楫必逹中间未及通者仅三十余里而本官不留以陞迁去任是王宪之无成非河之不可尽开欲尽开之而无及也臣生长胶莱之间徧歴河海之上奉朝廷之简书借国家之全力目击可为之状又得任事之人乃竟不能寻元人已试之迹收王宪垂成之功徒为此河増一诬服之案且重杜后来任事之心臣等之罪大矣夫事茍利国家死生以之今河是非不明臣之心迹弥晦辄敢不避嫌怨冐昧再陈惟陛下少垂察焉谨按胶莱新河南北海口相照约三百里除麻湾口以南直抵淮阳海仓以北直抵天津贾客往来歳无虚日无容别议外其璧沟河以北应该量挑者约一百七十五里深挑者约五十里共二百二十五里其河两岸之土如胶一水中流若练下无流沙旁无疏土谚谓铜幇鐡底殆非虚语止有沽河积沙一段约长五里乘潮入舟本自无碍当事者以为不然乃议开璧沟河十三里直接黒龙潭正以避沽河之沙也又有白河一道正当分水岭之冲歳乆积沙约长三里初议水之来处叠坝建闸足以障之当事者又以为不然乃议创开船路沟七里正以避白河之沙也夫河之有沙犹山之有石也但问其为害不为害可治不可治而已今以数百里之河经千百余年之乆流沙之积才有此数一除可尽则亦何害于河哉此南北全河形势之大较也夫地有定形则髙下有定凖然而每一丈量则随手高下辄至相悬臣督同部道诸臣约量地势截水为坝使坝水自为平水与海面相照乃知由麻湾而北以至璧沟河口地靣高于海面者才得制尺五尺由璧沟河以至吴家口地高于海面者约一丈五尺由吴家口以至分水岭地高于海面者共约二丈二尺四寸正与王副使原丈数目相符止多四寸过此而崔家口则渐低五尺四寸由崔家口而至赵家铺则渐低一丈五尺由赵家铺而至刘家铺则渐低二丈二尺四寸又与南海平矣此以上但对海靣而言臣等先估谓当视海靣仍挑深五尺使海水流通是无问潮不潮常有五尺之水也再益以潮是常有丈余水矣如此则引水建闸皆可弗用此南北地形高下之大较也每地一里约三百六十歩每歩折制尺五尺共计一百八十丈全河应修之地二百二十五里六十六歩以深濶折算共约四万五百三十三丈照依西河规格每地方广一丈深一尺为一工共约五百七十五万七千四百一十四工每工给银四分共该银二十三万二百九十六两有竒此修河相沿之通例也大约以人夫四万为凖每日约工四万计一百四十四日约工五百七十五万七千四百一十余工可以竣事此又以深于海者言也若乘潮放船但以海靣为凖不必更深可当前工之半又或括取地方见在班军壮快等项可约万余人每月除原有月粮工食外量给盐菜银一二分则所省又十之八九矣此全河总防工费之大较也夫河之为患惟海潮不通耳海水既通潮水继之朝夕而生万古不爽非若秋水行潦盈涸无常之可虑也是河也地形中高幇底既固稍加隄防功可经乆非若浮沙疏土崩决无常之可虑也由是新河既成两河并运以居常言之在新河则南北直隶转输甚便可省数月之程及一切盘剥折耗之费其在西河粮数既分运事自速亦可以免挨幇之守与积水之艰以遇变言之彼或有滞此尚可来既可以备漕河改徙之虞亦可防奸宄意外之患其在东土则商贩悉通足资贸易荒歉有备不致流移以之而通运于边方则蓟之永平辽之广宁等处一水可逹亦可免招买之难穵运之苦此新河利害之大较也要知今日开河之议虽经由南海一日北海三五日沿涯循港万无一失原非元人黒海开洋之比是役也系河运非海运系疏导非开凿可用海亦可用河有禆于西河非欲废西河也若兹岂唯宦游者不能知即土著者亦未之尽知况前河系山东抚按揭报以为便利臣奉命往勘亦多用诸臣之议中间但稍易其凿湖引泉之谬转为通潮之防其称海口淖沙查无踪迹分水岭视之海靣亦尚高二丈余别无异说也不意臣所措画尽成谬妄流言飞语传布两京以致通漕大计因而中止夫西河之告变者屡矣庙堂岌岌求善后之防亦甚殷矣万一黄河改徙运道艰难即有深谋远虑之士出而应卒然之变既将以今之公案为后之殷鉴谁能复任天下事哉伏乞勅下该部将臣终议与前案并存庶是非不淆利害易睹即此河今虽不开后必有开之者矣
　　秦中主宪胶莱新河图说昔元人海运自淮安循涯而行至灵山之东浮山涝山之西有薛岛陈岛石砑林立横伏海中若桥号槐子口桥最险难越元人避之故放洋于三黒水歴成山正东逾登州东北又西北抵莱州海仓然后出直沽以逹天津嘉靖乙未余廵察山东海道乃稽阅胶莱郡图自薛岛之西有山曰小竺两峯夹峙中有石冈曰马壕马壕之麓南北皆接海涯而北即麻湾又稍北即新河又西北即海仓直沽察其道里由麻湾以抵海仓才三百三十由淮安逾马壕以抵直沽才一千五百若径于此可免绕海之险然元人尝治此道遇石而止今若因地为工凿马壕以趋麻湾濬新河以出海仓便又以马壕石冈试可凿则新河之泥沙可濬丁酉春率属移元人旧凿之迹迤西七丈许凿之其初土石相半下则皆石又其下则石顽如鐡锤力难入乃令火烈具举焚以日夜沃以水潦乆之石烂且摧化为灰烬海波流滙麻湾以通渠斯成矣计其长十有四里其广六丈有竒其深半之由是江淮之舟逹于胶莱防歳洊饥弗忍即役己亥秋余召佣濬新河防浅决滞所在水泉溢出积流成波深濶不一为闸凡九以时蓄泄其上各置浮梁以济渡建官署以司守总计浅澁犹有三十余里
　　崇祯十六年十一月十六日谕工部前登抚曽樱议开胶莱河以通海运曽否动工其户部所发及河工银曽否支用着即察奏昨计臣倪元璐奏文登开养鱼池为通漕便道系贺王盛所议是否可行即着王盛前去详悉勘明从长确议速奏特谕节慎库
　　刘清惠公麟奏建库防营缮清吏司案呈奉本部送准户部咨嘉靖八年二月二十四日该司礼监太监张钦传奉圣防朕惟天下财物不在民则在官取诸民以贮之官其取之也甚难则用之也岂可无节周易曰节以制度不伤财不害民孔子曰节用而爱人此帝王之明训也今在外钱粮各有抚按等官督理查考歳奏月报自可稽察奸在京惟太仓俱有成规其余内外衙门各项钱粮因无官查理积弊多端且如后府柴炭银两及团营子粒银该营官员收管之际多方掊尅比其支用漫无查考多有侵盗私用夫以军民膏血之余而徒为奸豪渔猎之资深可痛恨你户兵工三部即便通行查议但系有钱粮衙门俱要差委科道官监收查理通行歳报庻革奸以裕国用太仆寺常盈库马价银两但见奏请支用其见在收贮之数不见开报今后年终也着将旧管新收开除实在数目即造册缴部具本奏知其余未尽事冝你各部推广此意具奏而行以称朕节财恤民之意钦此钦遵照得本司与虞衡都水屯田共为四司正系在官钱粮衙门本部设立衙门之时盖有大库一座规制颇宏但无隔别防官监查之例其库设在本部之后有部堂二重并大墙限隔别无中正大路前通加以堂司势分悬殊非有重大事情各司不敢迳入解官解户不赴前库亦已年乆但有收放俱是司库司收至开支亦是司官自放事虽简便浮谤易生正官有缺各官称疾不肯任事考察之际时论偶及无以自明皆因无官查理以至如斯请官监查义意最善但路道不便相应计处欲将本部大库量加修葺比照户部太仓库行移提督侍郎管理请差御史监查添设库官库吏并拨长守之卒立短廵之法量设听事铺设限以收放之期定以查盘之法按季轮差郎中员外郎等官一员监管其事并照旧规轮带都吏一名知数及辨验银色等因案呈到部臣等详其所议不为无见随即差人相度得本部本库之北循銮驾库外墙而行正与东朝房一间相对查系兵马司管住其房年乆损漏可以改为门道库官库吏不必增添本部所属皮作局其务甚简可以改为库官驾阁库吏并匠料典吏其役不烦俱可改为库吏原衙原役各仍其旧其收受也每年三六九月晓告纳户依期听收止令本部行文该司转送该库查收出给库收送司其于支也该司转送并同定以每月一次或一季一次俱在毎月二十五日为常一年既周旧管新收开除实在听本部提督侍郎公同造册具奏仍一二年一次隔别委官查盘积出附余报官作正支销其合用籍册纸张书造工食冬季炭斤并公防笔炭许于此内公同支取若有亏折其原收原放官员身任其咎库门并内外墙门责委虞衡司掌管仍赴堂验封鎻钥遇委官到库禀堂方开或责令提督侍郎封收此法一行在部掌案者与库蔵无干而在库收受者与派征隔别一官不到则键鐍不啓一工不至则支放不行本部本司本库明立文簿一様三本司务防严加磨算务查有廵视典守亲笔书判方才准理分毫不明听本部从实察举其循墙南北设立更铺各一于所属地方武功中等三衞内选取军人四名若轮班不敷听于各该厰局看守又将本部巡更旧该官吏监生匠作均分一半在彼巡逻毎夜巡风司官报单具结以凭查攷伏命下之日量支官银以为工食行取变卖尼僧庵房以为防舍将东边朝房一间改为门道空缺之处补筑墙垣官吏行移吏部照前改设若有重大工役银两数多吏人书办不足许于本部勘合科内临期添拨应用收放银料之日本部行移提督侍郎并管库委官都察院行移该城御史查照施行其闗防有未尽事冝听臣等临事损益另行具奏如此则利权隔别彼此纲维官吏分役互相觉察百年往弊一旦维新举部臣工皆有忍渴逥车之义亦可以少禆皇上节财恤民之意于万一矣奉圣防工部四司俱有钱粮出纳前此属官贤否不一堂上官又不加严切查考所以浮谤易生览卿所奏欲彼此闗防互相觉察深得率属奉公之义修葺大库开通道路改设官吏等项都依拟行仍听本部侍郎一员督理就差该城御史监查务使衙门肃清浮议永息若有未尽事情宜迳自损益施行应具奏者具奏定夺钦此为照库藏既立当额定名以垂乆逺官吏既设当给印信以防奸弊且库既在部堂之后銮驾库之西则腹背空虚前议于武功中三卫选取军人各四名廵守恐有不敷相应添取又照本库所贮本以奉国之公伏读圣防有率属奉公之谕钦承徳意似当名曰奉公之库若求设库本意不冝滥兴工作以节为本又于收支之际不冝横取悖出以愼为上名为节愼意义亦通又惟一库虽小而正名订义非圣莫裁乞为上请等因案呈到部臣等看得本部大库之名出于胥吏口传未经奏立定名今既特设官员收放卷吏隔别必有闗防印信则库收可征若库名未降则印信无凭铸造况此库一歳之间月无虚日而出入浩防动累千万今该司奉呈前来相应依拟合命下之日将本部大库赐以定名上请转行礼部照名铸给印信一颗付与库官收掌仍行武功中等三卫于余丁内各选十名前来与原定军人相兼防守如此则纲维始备名正法严而奸弊亦永絶矣
　　按刘清惠名麟于嘉靖中疏请立外帑刷四司财贮之铨主事一人偕工科给事及防臣典出纳上嘉之赐库名节愼公字元瑞安仁人在工部以内珰督造苏杭袍服为非制争之不得遂挂冠去公归贫甚布衣芒屩踽踽行里中好楼居力不能搆文征明写神楼图赠之
　　税科
　　倪文毅岳曰旧制天下商贾辐集之处各设税课司衙门立法抽税具有成法惟南京龙江大胜港原设抽分竹木局抽分竹木柴炭等项有三分取一有十分取二有三十分取二者取之至轻用之至节远近辐辏上下便益近年工部奏准于浙江杭州府湖广荆州府直隶芜湖县设置抽分衙门遣差部官管理不惟地方接连重复抽税而其人贤否不齐寛严异法但知增课以逞已能不恤侵克以为民病甚者器皿货物不该抽分之物一槩任意劝借留难所得财物无可稽考因而侵渔入已商贾大困
　　工部抽分始于成化七年工书王复请于太平之芜湖荆州之沙市浙江之杭州遣司属亲徃其处抽分竹木变价解京以供营缮之用其初每歳千两后遂増至累万朘削不已大为商困言利之臣贻害如此
　　织造
　　工书徐恪疏今之南京并苏杭嘉湖等府即古吴越之境租税之出数倍于他州而绮纨锦绣之贡歳有常额上供六宫之用下充四裔之赏近又差内臣徃彼织造乘舆服御所用无防而工役科派所费不赀近侍势位尊严府县奉承惟恐或后一应财物非天降地涌皆民之膏血也若不早为苏息诚恐民不堪命怨讟由之而起祸福倚伏不可预测大禹恶衣文王卑服千载之下犹仰盛徳皇上临御未乆春秋鼎盛方当躬行节俭以身先天下奈何以服御之故远遣内臣劳东南之赤子乎伏覩皇上即位首颁明诏特裁苏杭嘉湖等处织造内外人员即便回京是以宣布之日逺近闻之莫不懽忻鼔舞以为圣徳之厚烛知民隐曾未三载复此差遣无乃执事者之过非皇上之本意也但愚民无知罔测所自未免有为惠不终之叹此微臣所以不避斧钺冐昧而言乞勅该部计议合无仰遵明诏俯察下情仍将差去织造内臣取回余剩丝料发与各府准作歳造支用仍令彼处廵抚廵按咨访舆情凡可以轻徭薄税息民养兵及防微杜渐之计悉听举行不作无益与民更始庶防应天以实而灾异可弭矣
　　崇祯元年二月停苏杭织造谕朕自御极以来孜孜民力艰苦思与休息惟是封疆多事征输重繁未遑苏豁乃有织造钱粮虽系上供急需朕痛念连年加络绎东西水旱频仍商困役扰民不聊生朕甚悯焉今将苏杭见在织造钱粮上成造着地方官解进梁栋不必代即着驰驿回京其改织钱粮仍入歳造内应用织造员缺暂行停止朕不忍以衣被组绣之工重困此一方民稍加轸念用示寛仁俟东西底定之日方行开造以称朕敬天恤民至意
　　屯田
　　冬官治土地故方正学毎以周官无司空非亡之故也汉儒不察其职散入他官耳观自唐宋来司空署有屯田司其说亦有本今六卿之职大异周官而明制屯军之牛具农器属于工部屯田司则其意自有在后问其官所职何事亦不知矣永乐中令寳源局铸农器给山东被兵之民臣谨按陜西山西北直隶边境若提督廵抚都御史能尽查各边总兵总鎭指挥千百户名下私役军作舍余退回卫所各安生理以力农亩复设法招聚游民游僧百家为里千家为堡耕边境荒地仍行此令以给农器数年之后边地可以尽辟而耕也天下屯牛二十五万五千六百六十四只宣徳以后各处卫分牛只数目俱由五军都督府照防工部立案备照倒死者着令买补孳生者查勘明白年终依例造册奏送该府转行工部知防
　　鐡厰
　　工部奏防遵化鐡厰访系永乐年间在于砂坡谷开设后迁松棚谷正统间开迁今白冶庄彼时林木茂盛柴炭易办经今建置一百余年山场树木砍伐尽絶以致今柴炭价贵若不设法禁约十余年后价增数倍军民愈困鐡课愈亏合无行令本厰郎中出给榜文严加禁约着落各该卫所州县廵捕官员晓谕地方军民人等不许在于应禁山场擅自樵采开垦耕种烧窑烧灰违者许本厰郎中捉拿照例问发
　　京东北遵化境有鐡炉深一丈二尺广前二尺五寸后二尺七寸左右各一尺六寸前辟数丈为出鐡之所俱石砌以简干石为门牛头石为心黒沙为本石子为佐时时旋下用炭火置二韝扇之得鐡日可四次石子产于水门口色间红白略似桃花大者如斛小者如拳捣而碎之以投于火则化而为水石心若燥沙不能下以此救之则其沙始销成鐡
　　鐡冶西去遵化县可八十里又二十里则边墙矣羣山连亘不絶古之松亭闗也生鐡之炼凡三时而成熟鐡由生鐡五六炼而成钢鐡由熟鐡九炼而成其炉由微而盛而衰最多至九十日则败矣炉有神则元之炉长康侯也康当炉四十日而无鐡惧罪欲自经二女劝止之因投炉而死众见其飞腾光焰中若有龙随而起者顷之鐡液成元封其父为崇宁侯二女遂称金火二仙姑至今祀之其地原有龙潜于炉下故鐡不成二女投下龙惊而起焚其尾时有秃龙见焉
　　元人王恽议省罢鐡冶户防窃见燕北燕南通设立鐡冶提举司大小一十七处约用煽炼人户三万有余周歳可煽课鐡约一千六百余万自至元十三年复立运司以来至今官为支用本货每歳约支三五百万斤况此时供给边用虽所费浩大尚不能支絶为各处本货积垜数多其窥利之人用官司气力收买其价不及一半当时既是设立提举司煽炼本货以备支用除支外止合存留积垜以备缓急今来却行尽数发卖窃详此事亏官损民深为未便
　　汉之济边资于盐鐡歴代因之至明西鐡不讲矣然国初时亦有故事可考按洪武七年命置鐡冶所官凡一十三所江西南昌府进贤冶歳一百六十三万斤临江府新喻冶袁州府分冝冶歳各八十一万五千斤湖广兴国冶歳一百十四万八千七百八十五斤蕲州黄梅冶歳一百二十八万三千九百九十二斤山东济南府莱芜冶歳七十二万斤广东广州府阳山冶歳七十万斤陜西巩昌冶歳一十七万八千二百一十斤山西平阳府富国丰国二冶歳各二十二万一千斤太原府大通冶歳一十二万斤潞州润国冶泽州益国冶歳各十万斤歳共为九百五万二千九百八十七斤此亦可助边需一臂弃置不讲而日税南亩何也正统初尝谕工部军器之鐡止取足于遵化不必江南收买后复命虞衡司官主之则国初诸官冶虽废而遵化鐡矿尚足供工部之用也遵化抚臣欲开铅矿竟阻于士绅而止
　　磁州临水鎭地产鐡元时置鐡冶都提举总辖沙窝等八冶歳收鐡百余万斤洪武时广平府吏王允道欲如元故事役民万五千家太祖以其扰民杖流之盖当时鐡冶十三处俱以徒罪人犯充炒鐡不轻役民耳永乐时尚酌定煎盐炒鐡分配远近后鐡废并煎盐法亦不行矣
　　树植
　　洪武二十七年令工部行文书教天下百姓务要多栽桑枣每一里种二畆秧每一百户内共出人力挑运柴草烧地耕过再烧耕烧三遍下种待秧高三尺然后分栽每五尺濶一垅毎一百户初年二百株次年四百株三年六百株栽种过数目造册回奏违者全家发云南金齿充军邱濬曰臣谨按此令今于陜西山西北直隶山东最冝举行京城渠路及边境地冝多种栁树可以作薪以备易州山厰之缺
　　易州山厰
　　志曰山厰之设专以烧薪炭供应内府宣徳五年置于平山继迁沙峪口景泰年间移置满城县西十里天顺元年移置州城西北二里许建部堂于中环以土城八府五州分治以次而列皆南向部堂总其纲府州县佐贰官分理其事民之执兹役者歳亿万计车马辏集财货山积亦云盛矣然昔以此州林木蓊鬰便于烧采今则数百里内山皆濯濯然举八府五州数十县之财力屯聚于兹而歳供犹或不足民之膏脂日已告竭在易尤甚上不亏国用而下能苏民困仁人君子尚有以念之哉
　　皇木
　　按运图说谨按全蜀古梁益之地险厄四塞独冠天下唐杜李二子形诸咏歌至称天以拟之固以见非人世所冝有也乃若采取所由特异内壤人迹不到魑魅魍魉之区其山则有若青冈黒荡古嘴磨角偏脚坎顶薄刀棺木杀人剐脑猿猴菩萨峻虎防鬼蛇退马鞍之类其水则有若龙吼鱼羊角鸡肝臊虎喂贼落眉结髪雷鸣混阵瓮柄剪刀阎王老虎帚节鬼门以至眼号穿钱路名鬼错滩成八害崖目万人之类顾名思义险实与俱第不幸而不遇二子寂寥无闻其亦幸而未经品题不拒人于千里自分终弃之材犹得以登庙堂之用也作山川险恶寒岩氷壑﨑岖万状攀木缘崖索桥伛偻升之则跻于九天之上防之则入于九地之下怵目骇心神魂飞越作防踄艰危尝闻蚺蛇吞象三年而出其骨禽兽偪人自古为然而况深山穷谷老箐荒林固有所窟穴哉作蛇虎纵横道里之远程以千计夫役之众日以百计供顿之繁歳以万计栉风沐水陆疲劳虽鸡犬亦有所不宁者作采运困顿断岸千尺下临无际结构重叠绵亘数里作飞桥度险梁栋美材天地固秘蔵之重以频年采取之故所遗无几崇冈叠巘限隔高下其为力且百倍于曩时作悬木吊崖人日食米一升一夫负米五斗往返之期有七日自给之外仅足以给二人万一变生不测趋赴少后缓急将何所济作饥饿流离轻生嗜利畨人之常以逸待劳以众暴寡昏夜乘间将何所不至哉作焚刼暴戾天灾流行世所必有加以蛮烟瘴之所侵饥渴劳瘁之所揺夺鲜不及矣作疫疠时行至若滩高水落为力尤难筑堤壅泉架木飞挽若辘轳之汲井然游移前却日不能以一里作天车越涧波涛泛涨冲激四出挽留无计仰天太息要之水旱俱病惟川蜀为然作巨浸飘流上自藩臬以至若府州县转相督责抚字之心诚劳而职业固然不敢怠废矧无知犯法小民之恒性哉作追呼逮治山林材木初不必其皆良兼之天时人事参错不齐外直而中空者十之八毁折而遗弃者什之九侥幸茍且百才一二宿负未偿新逋是急称贷不足继以田宅田宅不敷继以子女子女不给随以妻妾夫人孰不欲有宫室之奉夫妻子母之属哉自全之道固如是也作鬻卖偿官验收登记比次成筏连筯捩顶雇募器用之类种种各备每筏为木凡六百有四为竹凡四千四百有五为银以两计者凡百四十有八公私耗斁莫可胜记作验收找运自蜀至京不下万里毎运为筏以二十三十为率毎筏运夫四十毎夫日计直十分之五大约三年其为直殆且六万要皆生民膏血日朘月削其存几何父往子来曽无宁歳出万死于一生作转输疲弊噫不身膏草野则葬于江鱼之腹随其所在动若陷穽彼青黄雕刻木之灾也楩楠杞梓独非生民之灾乎夫楩楠杞梓爱防而保全之徒以应营建所需之故而伤陛下赤子曽楩楠杞梓之所不若毎三复苌楚之诗为之于邑蜀中采木记国家以殿阙频灾兴采木之役则拮据无已时夫木非蜀产也产于边蜀之夷也幽险僻絶人迹不到之地峥山渊谷之所隔阂也炎霜古雪之所栖集也虎豹之所不居也蛇虺之所窟穴也飞猱之所望而骇也山精木魅之所凭依也毒烟苦雾之所霾也如此者不知防千百年而后成大木其上干霄其围横畆虽驱鬼中而发殇宫亦不能以取之而以本朝之威命使脆弱之小民必欲其得之前者僵而后属寡者而众至督者设机械役者忘性命弗得弗已以此思之不必身履其地而小民艰难愁苦万死一生之情状可知矣盖嘉定州守徐学周所着有哀鸣録焉徐守盖尝躬履其地仰无极之高临不测之深以累布为梯仍以縻其身而缒之以上下虞两崖之触则求夷人执之此亦危苦恐惧之极矣而兼之瘴疠为殃往往陨命官且若此而况小民躬斫伐曵运之劳者乎徐守所称六难殆未足以尽之也而读之亦可以断肠折心矣嗟乎均之民也而蜀之民独当此至危至苦之役均之官也而蜀之官独以此至危至苦之役毒其民又必不可以已天地之有憾则此其为甚哉惟日叮咛告戒我有官君子与于斯役者千方万计凡可以体吾民之情而恤其辛楚救其阽危者毕智殚力以图之耳先是余邑少司空杨公和洪熙元年奉命采木于蜀迄今二百余年而余再领兹役采木非国家所得已也回禄为虐实使吾民戮力委命于夷落之乡而余亲见之焦唇干肺以为民求万有一分之便因以想见杨公之苦心焉以不恒有之役不忍见之苦而一邑之中余与杨公再领其事岂不异哉夫人臣之谊不过捐躯为国耳然用之伐叛剿逆则功高而名显用之采木则竹帛不书人固有幸不幸杨公贤者也采木之事乆远蜀人无知之者余因为记勒石芙蓉阁中以见余景仰感慨之私备蜀志焉
　　京师神木厰所积大木皆永乐时物其中最巨者为樟扁头围二丈长卧四丈余骑而过其下高可隐身风雨震淋已稍朽矣永乐四年工部尚书宋礼取木于蜀得大木于马湖府虑运木为艰一夕木忽自行声吼如雷巨石为开事闻诏封其山为神木山事见胡文穆公神木山碑及曾西墅棨宋公墓志








　　春明梦余録卷四十六
　　钦定四库全书
　　春明梦余录卷四十七
　　吏部左侍郎孙承泽撰
　　工部二
　　宝源局
　　宝源局在城之东石大人胡同盖石亨旧宅也亨伏诛宅没入官嘉靖中赐仇鸾鸾败复没入官因改为鼓铸公署虞衡司员外郎监督其事所属有宝源局大使国初鼔铸之事惟属工部至天啓二年始增宝泉局其政属于户部而工部之所铸者防矣
　　钱自周景王以前皆漫无文至南宋废帝景和元年铸二铢钱文曰景和钱有年号自兹始然杜佑通典载宋武帝铸四铢钱文曰孝建则钱有年号又不始于景和矣至后汉曰汉通元宝周曰周通元宝至宋之开寳中所铸钱文曰宋通元宝至宝中所铸钱文曰皇宋通宝皆不用年号钱始于周太公然商纪纣厚赋敛以实鹿台之钱则商时已有钱名矣
　　周钱为币本皆足陌梁武帝时以铁钱之故商贾浸以奸诈自破岭以东八十为百名曰东钱江郢以上七十为百名曰西钱京师以九十为百名曰长钱大同元年诏通行足陌诏下而人不从钱陌益少至于末年遂以三十五为百唐之盛际纯用足钱天祐中以兵乱穷乏始令以八十五为百后唐天成又减其五汉干祐中王章为三司使复减三皇朝因汉制其输官者亦用八十或八十五然诸州私用犹有随俗至于四十八钱太平兴国二年始诏民间緍钱定以七十七为百自是以来天下承用公私出纳皆然故名省钱但数十年来有所谓头子钱每贯五十六除中都及军兵俸料外其余州县官民所当得其出者每百才得七十一钱四分其入者每百为八十二钱四分元无所谓七十七矣民间所用多寡又益不均云
　　明初置宝源局铸大中通宝钱与歴代钱兼行以四百为一贯四十为一两四文为一钱置官治之即位以后铸洪武通宝钱当十当五当三折二若小钱凡五等当十钱重一两当五重五钱当三折二重如其当之数而小钱重一钱六年禁私铸八年罢寳源局造大明寳钞每钞一贯准钱千文银一两其余以是为差曰一贯五百文四百文三百文二百文一百文凡六等每钞四贯易赤金一两禁民间不得以金银物货交易违者治罪告发者就以其物给赏有以金银易钞者聼凡商税课诸色钱钞兼收钱十之三钞十之七百文以下则用钱十年置各布政司宝泉局铸小钱与钞兼行十三年令在外在京各置行用库令民间钞贯伯昏烂者入库易换量收工墨价值二十三年令造小钱一十文至五十文以便民用每生铜一觔铸小钱一百六十折当二钱八十当三钱五十四当五钱三十二当十钱一十六二十三年定钱制每小钱一文铜二分其余四等钱依小钱制逓增二十四年令诸商税课程但钞贯有字可辨真伪者不问破烂油汚水迹纸补即与收受二十六年罢各布政司寳泉局其明年禁行钱専用钞永乐元年以钞法不通令民间有用金银交易者以奸恶论有能首捕者以所交易金银充赏五年令各色税程课程俱准折钞以重钞法七年设寳钞提举司于北京八年铸永乐通寳钱于天下而钱复兼钞矣宣徳正统中并重钞法至景泰四年聼民间钞钱相兼行使成化十三年严铸私钱之禁十六年严拣钱之禁但系囫囵钱即便行使勿拘年代逺近宏治中民间徃徃有盗铸钱遂有新钱及铅锡薄少低钱倒好皮棍等项名色于是铸宏治通寳钱官吏俸薪并给通寳钱诸税课衙门一半收洪永宣三朝制钱如无三朝制钱者折收旧钱二文以示惩罚正徳七年令职官折色俸给十分为率一分折钱九分关银嘉靖三年令民间用好钱每银一钱七十文低钱每银一钱者倍之四年令收税课每钞一贯折银三厘每钱七八文折银一分六年铸嘉靖通寳钱每文重一钱三分与洪武钱相兼行使隆庆元年令民间货鬻值银一钱以下止许用钱国朝制钱凡歴代旧钱每八文折银一分不许任意低昻四年铸隆庆通寳钱成命戸部量放京官折俸万歴造金背火漆钱每六文作银一分崇祯末戸部司务蒋臣请行钞法钱法侍郎王鳌永力主之然卒不能行
　　铸钱则例
　　洪武间当十钱一千个熏模用油一斤一两三钱铸钱连火耗用生铜六十六斤六两五钱炭五十三斤一十五两二钱当五钱二千个熏模用油一斤四两铸钱连火耗用生铜六十六斤六两五钱炭五十三斤一十五两二钱当三钱三千三百三十三个熏模用油一斤一十四两铸钱连火耗用生铜六十五斤九两二钱五分炭五十三斤八两三钱五分折二钱五千个熏模用油二斤五两五钱铸钱连火耗用生铜六十六斤六两五钱炭五十三斤一十五两二钱小钱一万个熏模用油一斤四两铸钱连火耗用生铜六十六斤六两五钱炭五十三斤一十五两二钱宏治十八年题准每铜一斤加好锡二两锉匠每一名一日锉当十钱二百五十二个当五钱三百二十四个当三钱四百六十八个折二钱六百四十八个小钱一千二百六十个嘉靖中则例通寳六百万文合用二火黄铜四万七千二百七十二斤水锡四千七百二十八斤炸块一十四万五千斤木炭二万斤木柴二千三百五十斤白麻七百七十斤明七十七斤松香一千五百六十六斤牛蹄甲十万个沙礶三千五百二十个铸匠工食每百文银三分八厘万歴中则例金背钱一万文合用四火黄铜八十五斤八两六钱一分三厘一毫水锡五斤一十一两二钱四分八毫八丝炸块二百三十九斤八两一钱一分六厘七毫木炭四十五斤六两二钱四厘四毫白麻一十一两六分六厘六毫松香二斤一十三两六钱二分四厘四丝砂礶六个铸匠工食银三两六钱五分火漆钱一万文合用二火黄铜斤两同牛蹄甲一百八十五个一分八厘余皆同前凡在外各处铸钱北平二十一座每嵗铸钱一千二百八十三万四百文广西一十五座半母嵗铸钱九百三万九千六百文陕西三十九座半每嵗铸钱二千三百三万六千四百文广东一十九座半每嵗铸钱一千一百三十七万二千四百文四川一十座每嵗铸钱五百八十三万二千文山东二十二座半每嵗铸钱一千二百一十二万二千文山西四十座每嵗铸钱二千三百三十二万八千文河南二十二座半每嵗铸钱一千三百一十二万二千文浙江二十一座每嵗铸钱一千一百六十六万四千文江西一百一十五座每嵗铸钱六千七百六万八千文
　　工部条议铸钱必用水锡者以铜性燥烈非用锡引则积角不整字画不明倘有四火黄铜则水锡乃必需之物近商铜日低锡似宜裁前任王员外呈议以锡易铜归钱内盖欲钱体厚重期于久逺惟是钱自有定式如果合式则钱自不防与其以锡换铜而以四斤五两四钱八分之数加重于一万文之内不若计铜增钱而以四斤五两四钱八分加多于一万文之外盖水锡五斤一十一两二钱价银四钱五分六厘照价买净铜四斤五两四钱八分可铸钱四百八十三文如铸钱十万即多四千八百三十文钱矣积而累之其数无穷如此则公家有水锡之费而亦有水锡之利炉役无干没之而亦无冐领之名若后果有四火黄铜相应仍用水锡庶不失立法初意至于严禁低铜成色不足者依法重处尤正本清源第一义也万歴中给事中郝敬钱法议钱者古帝王经国之良法也天生五金并为民利而金银最少鐡锡太贱惟铜为适中古今之通币也因其自然之利濬其不竭之源存乎人与法耳今海内行钱惟北地一隅自大江以南强半用银即北地惟民间贸易而官帑出纳仍用银则钱之所行无几耳举天下之人用其最少者若之何不匮况逐年九邉之费徃而不返顷者天府之入又闭而不出银非雨之自天非涌之自地非造之自人奈何不竭竭而强取则民病取之不得则国病必然之势也惟铜则不然二百余年来钱法不修天下废铜在民间为供具什噐者不知几千万亿其产于各处名山者豪姓大贾负贩以擅厚利又不知几千万亿假使尽天下之铜化而为钱则尽天下之铜皆可贸银而归之太仓以助司农之急盖铜因于山自然不费而钱成于人铸造无穷上不动朝廷锱铢而厚裨于国下不朘闾阎膏血而隂厚于民生财之道无逾于此乃格于议论束手坐视莫肯决行是管仲计然之所捓揄而窃笑也谨循职掌条议于后一曰责专官凡钱法不行以有司不肯收钱徒责之小民也所以使有司得操其收不收之权者由朝无专责之官以钱法委之有司不知钱法行有司之所不便也欲行钱宜责成司道官董其事选委地方亷干属官分理每年差御史一员廵视以钱法之行滞注各官之能否事干钱政一体紏劾庶事有责成不致推诿底绩不难矣　二曰定规则凡官吏所以喜收银以收银有加耗称头支放有那移侵减若钱不可欺羡不可隐银轻易聚钱重难携故百计阻格今宜先立规制自某年始有司徴税除起运照旧收银其余存留支放者银钱中半兼收小民不许一概纳银有司不许一概收银令纳戸赴各府铸局换钱囬本处州县纳库毎纹银一钱限换与小民铜钱八十五文小民纳银一钱者止徴铜钱八十三文官给钱与铺户变卖亦照八十三文铺戸卖与小民纹银一钱限八十一文小民自相交易止八十文如此则民有防息无不悦从矣一切上下俸薪并工食俱银钱中半支给各府州县扣定毎嵗除半银若干外该半钱若干申详合于上司刋入由票永为遵守各衙门赃罚抵赎亦银钱兼收或全收铜钱尤见羙意敢有勒要小民全银希图加耗者廵按御史叅究三曰广铸局官不收钱民无用钱之处故钱法不行官既收钱民无钱可用法亦不行或议每省设一铸局以一局供数十州县不足用也钱初行湏布散周流多开铸局广募工匠大府地广粮多者一府一局量州县之数为炉之多寡小府钱粮少者一道设一局可也工部选寳源局嘉靖新钱金背平圆光亮者每省给様钱二三千文该布政司转发各府依様铸造不必大重每钱一文定制官法马一钱二分为凖每铜加锡一斤铸钱一百三十文有竒铜锡验勘原解足色下火不许工匠偷换掺和字画边文务凿礲光平俱以大明通寳四字为文以便永行如式様歪薄文理糢糊比式不合者监造官初犯戒饬再犯追赔铸造如法者工匠加赏仍令转相教习其局中一应利聼监造官讲求禁缉因考其能否三年之后钱多足用量议减局　四曰采矿铜买铜铸钱则所费多今云南陕西四川广东各省有铜矿为奸商专擅或封闭未开为土人窃发宜选亷干官一员为钱运使专理铜课重其权而久其任临洞开采禁缉私贩各省巡钱御史按季差委的当职官给与勘合公文前去运使衙门关领官铜回省转给各府铸造其各省支铜量各矿近便者坐每岁支铜若干即以地方银钱中半兼支之数起例假如应支铜钱一万三千三百文坐铜一百斤以钱轻重凖铜之多寡如矿铜一时采销不敷设法权买接济其铸法每铜一斤和锡数两则钱色光润宜于该省出锡地方每岁酌量征本色锡若干解赴钱运司收贮照数转给每给铜一百斤搭锡若干斤倾验足色交付解官领回巡钱御史衙门勘验转给钱法道给散该府五曰处工本起铸须工本工本无措称法不便
　　者借口矣今必不费官帑但查该府各州县额存留银两先一年十二月预借征四分之一解府支用假如一县存留银共二千两移五百两解用候铸钱成尽先给还前银每两照例给还算钱八百三十文通计原银五百两该还铜钱四十一万五千文领回兼银支放或即以凖小民初一年纳钱之数亦可大约铸造之费每银一两可铸钱一千二百文银五百两可铸钱六十万而还抵之外尚余钱一十八万五千文给铺戸变卖可值银二百二十二两九钱此皆以防常费工本铸造者论也若因铜于矿不劳买办止于匠作工食所费益无几矣奉行得人前银五百两可无多费而更增二百二十两有竒之息由五百两以推至千万由一县推之天下即此那借子息已不下百万矣自此以后惟因自然之利尽人官之力有增无减钱日多于下利日归于国大仓之积计日可充矣　六曰铸大钱钱法始行铸造不行则有权宜变通之法古者以大钱为母权子行其费少而利多今宜另开秘局一所铸大钱或一当三十或一当五十务极精工不必大重但以文为别曰大明通寳旁注当三十字様与小钱三七或四六兼行背铸文曰私铸者斩四隣籍没告者赏银一百两诬告反坐盖利厚私铸起禁不得不严先令寳源局铸様颁给各省依式监造以佐小钱之不给　七曰算嵗息查每年运司给过某省铜锡若干即依铜一斤铸钱一百三十文起算比对本省该年应铸过铜钱若干又依铜钱每八十五文卖银一钱比算本省额银一半收钱之数即知各局一年该换过银若干假如一省该存留支给银十万两即该一半换钱计四千二百五十万文该领过运司铜锡三十二万四千四百九十斤有竒该变卖过银五万两济边此其大约也　八曰禁盗铸官钱精好则通行无滞钱精好工费多奸民无厚利盗铸自少盗铸之钱自然粗恶官钱一被混杂民遂嚣然疑阻钱法之壊多由此所以从来禁私铸非但为利权不可下移亦以防阻滞也今宜严为之禁但捕获私铸真赃者一文以上皆斩知而不举者连坐出首得实者赏银二十两　九曰严稽算各局铸钱事干军储凡逐年收过铜锡铸过新钱卖过银两起解过数目责成监守置籍稽查勿使工匠朦胧冐破吏胥那移侵欺此一亷干御史理之有余矣　十曰重赏罚令行禁止存乎赏罚信赏必罚天下无不办之事茍且依违则仍成故套今国计艰窘忠荩之士自然曲体其偷安蔽者必恶臣言多端遮饰了事是今日之痼疾也宜着为令凡各官能疏通钱法每年铸钱解银如额者超级陞用贪惰违玩阻格不行者聼钱法御史叅提重处当超陞者决然超陞当叅问者决然叅问令出必行禁出必止有不沛然四逹者乎　十一曰晓愚民夫钱本铜也而以代银民用银久一旦更易不能无疑不肖官吏乘隙煽惑则隂壊其法宜令该部转行申谕各省开示各府州县军民人等详晓以朝廷便民抑贪省敛之意勿使奸吏猾胥倡为浮议庶闾阎遵信则令行如水　十二曰信命令前此钱法亦常议行未几报罢今民欲蓄钱恐一旦中改则钱之积无用宜诏谕天下确然示以必行永久之意使百姓安心为长久计　十三曰聼贩卖地方商人屯钱贩卖官司往往禁之盖因钱少贩多则地方空虚民不足用今既广开铸局则钱多贩卖者亦多流通布散小民得钱易于出手亟宜聼之　十四曰因民便各省旧用钱地方多旧钱或者议禁旧钱以疏新钱民未见利先称害矣宜聼新旧兼用若淮北用鹅眼云南用海随便兼行至于原用银地方则决然全用新钱以上十四条皆据臣职掌谬陈一得倘垂采纳未必非军需之一助也
　　春明梦余录卷四十七
&lt;子部,杂家类,杂说之属,春明梦余录&gt;
　　钦定四库全书
　　春明梦余录卷四十八
　　吏部左侍郎孙承泽撰
　　都察院
　　都察院在皇城之西与刑部大理寺并列称三法司初设御史台洪武十三年改都察院十七年始定设都御史即古御史大夫之职副都御史佥都御史即古中丞之职副都左右各一人佥都四人主天子耳目风纪之司凡大臣奸邪小人搆党作威福乱政者劾凡百官畏茸贪冐壊官纪者劾凡学术不正上书陈言变乱成宪希进用者劾而朝觐考察都御史入天官台司贤否黜陟之断大狱重囚防鞫于外朝或奉防同刑部大理寺谳平之
　　属十三道监察御史主察纠内外百司之官邪或露章面劾或封章奏劾凡差在内京畿道刷卷廵营军提学清恤军廵视光禄廵仓库城门在外廵按清军刷卷廵盐茶河关印马屯田师行则监军纪功各以其事专监察而御史廵按则代天子狩辖所按藩服大臣若府州县官诸考察举劾尤专大事奏裁小事立断而河南道独专诸内外考察凡朝防纠仪祭祀监礼凡政事得失军民利病得直言无避凡罪囚按廵审录有故出入理辨之凡大狱勅下台推奏当上聼裁常狱拟罪移评大理寺凡有大政集阙廷预议焉盖六部有专司而都察院惟所见闻得纠劾无职司乃宪纲诸御史纠劾务明着实迹开写年月毋虚文从诋讦拾细琐抑戒令其事慎重焉而御史出按复命都御史覆其称职不称职以闻又御史犯罪加三等有赃从重论
　　周礼御史掌邦国都鄙及万民之政令以赞冡宰凡治者受法令焉掌赞书凡数从政者按郑注大宰以六典治邦国八则治都鄙八统治万民治出于令而赞之以书者御史也盖内史出王命外史书令御史为之属则赞二官之书以百官班籍系焉故亦以书数之即其数而数从政则察其不职者而使之各修其职亦赞书也
　　战国时亦有御史秦赵渑池之防各命书其事又淳于髠谓齐王曰御史在前则皆记事之职也至秦汉始为紏察之任所居之署汉谓之御史府亦谓之御史大夫寺亦谓之宪台后汉以来谓之御史台亦谓之兰台寺梁及后魏北齐或谓南台唐龙朔改御史台曰宪台咸亨复旧门北辟主阴杀也御史为风霜之任初汉故事选郡守相髙第为御史大夫任职者为丞相唐制御史大夫一人中丞二人其属有三院一曰台院试御史隶焉二曰殿阁殿中侍御史隶焉三曰察院监察御史隶焉大事奏裁小事立断凡有弹劾御史以白大夫大事以方幅小事署名而已宋初沿唐制大平兴国中以张巽为监察御史正名举职自此始元丰中以御史专领六察其后以中丞为台长知杂御史为侍御史言事官为殿中侍御史六察官为监察御史
　　西汉直指使者得擅诛刺史二千石以下东汉遣八使廵行二千石有罪者驿马上之墨绶以下便辄收举其权任之重如此
　　元上都御史台殿中司记按汉御史大夫有两丞其一曰中丞居殿中兰台外督刺史内领侍御史受公卿奏事举劾按章亦谓之中执法则居殿中者实古中丞之职魏以二御史居殿中察非法大朝防则簪白笔侧陛而坐乃殿中设侍御史之始也其后殊时异制沿革靡常在唐则兼知库藏出纳宫门内事京畿诸州诸衞兵禁而政务非一在宋则三院并得言事兼察事而官守不分逮元世祖皇帝至元五年肇建御史台置殿中侍御史二员而以殿中别为一司正名举职紏察朝仪外廷称庆则对立于龙墀之下而不与庶僚序列大驾行幸则毕从于豹尾之中而非若他官可以便休委任既专地位复密臣僚有所敷奏无不与闻而其命秩之崇品在第四视唐宋以七品官为之重轻之不侔从可知也自非勲贤贵胄秉清方直亮之节夙为众所严惮莫敢当其选由是而致位卿相未始乏人诚欲使来者知所慕效而思维其风烈则所托以昭示于永久者曷可缺欤
　　都御史
　　都察院古御史府也明太祖洪武初一循元旧当是时左右大夫汤和邓愈数膺斧钺寄外出而中丞刘基章溢理台事其后汪广洋陈宁軰俱迁大夫洪武十三年胡氏之事发而御史台仅设左右中丞俱正二品侍御史正四品而已十四年始改御史台为都察院然仅正七品其官有御史而无都御史十六年仍为正三品明年为正二品于是定设左右都御史正二品左右副都御史正三品左右佥都御史正四品职紏劾官邪申辨寃抑而所属御史分为十三道御史廵按以至他事公委出则奏请还则考覈然御史独不系都察院以示得相紏察之意建文初改为御史府设都御史一员左右副都御史各一员品如故十三道御史曰左右两院监察御史永乐鼎革悉复洪武之制其后移都察院于北京而留者曰南京都察院畧如六部矣其以左右都御史而下总督提督参赞廵抚各镇者初自本院出曰公差事完或得代则回理院事其后不胜多则徃徃自部佐卿寺藩臬迁转亦不复归院
　　洪武中命汤和等为左御史大夫等官谕之曰国家新立惟三大府总天下之政中书政之本都督府掌军旅御史台紏正百司朝廷纪纲尽系于此而台察之任实为清要卿等当思正己以率下忠勤以事上盖已不正则不能正人是故正人者必先自治则人有所瞻仰毋徒拥虗位而漫不可否毋委靡因循以纵奸长恶毋假公济私以伤人害物诗云刚亦不吐柔亦不茹此大臣之体也洪熙元年谕吏部慎选御史以清风纪又命吏部咨访可为都御史者以为十三道御史表率宣徳十年勅谕都察院朝廷设风宪所以重耳目之寄严纪纲之任凡政事得失军民休戚皆所当言紏举邪慝伸理寃抑皆所当务比之庶官所系甚重近年以来未尽得人或道理不明操行不立或法律不通行移不谙或逞小才以张威福或搜细过以陷善良甚至假其权位贪图贿赂以致是非倒置寃抑无伸而风纪之道遂致废弛自今监察御史有赃滥及失职者令都御史及各道御史紏举黜退按察司官有赃滥及不称职者令按察使及其同僚紏举黜退仍令吏部今后初仕者不许铨除风宪凡监察御史有缺令都察院堂上及各道官保举务要开具实行闻奏吏部审察不谬然后奏除其后有犯赃滥及不称职举者同罪崇祯元年九月谕朕嗣宅丕基君临宇甸念国家无一事不倚借经费费无毫忽不取办小民惟此胼手胝足之俦实系九边庶府之命劳苦最甚咻噢宜先所頼郡邑有司矢志循良殚心咨访而比年以来官方罕课吏治日非贪墨载途廉风絶响敲扑视为故事农桑置若罔闻暴敛横征徒纵餍饕之欲铺行里甲半供结纳之需吾民之罹于虐政者亦既不啻水火矣其地方抚按司道有察吏之责者又皆膏盲积习倒置官评乐逢媚之可亲仇清白之异已抑或猥狥情面姑示调停科甲正官虽贪残尚从寛典明经郡佐即弹劾仅取备员甚者决裂隄防弁髦风宪廵访而贪沉湎拥传而繁徴求躬自教猱人谁则象如此风更仆难指朕痛之恨之所以然者皆尔部院辔勒先弛纪纲不立节钺重臣置同邮传豸骢法吏用及匪人率作有成不问拊民之实效复命考核徒循称职之虚文功实由斯尽隳民生因而重困兹特谕尔吏部今后推用廵抚务选谙练周知民隐者畀以保厘之寄治有成绩加衔久任其品足表仪才堪卿寺者无妨荐歴清曹不必内外频迁以节钺为递传之舎廵按各差御史于考选时即加精核在差事宜悉依廵访总约申饬举行回道之日尔部院严加考察有不称职奏请处分勿得槩填称职以宪纲为相沿之故套仍严谕抚按官今后有司真贪酷害民者不待考满之期即时叅奏鞫核无枉朕处以祖宗之法其论劾事情列款备载无骈词而失实无重而处轻无置豹虎而问狐狸谕颁之后在内部院衙门即时遵守在外抚按衙门近者一月逺者三月以内钦奉施行如或仍踵弊风空文塞责朕得于省览立便摘查该科防详章奏即行紏发以溺职治罪呜呼稂莠尽除嘉禾滋植聿还累朝熙平之盛庶释一夫不获之忧朕与诸臣皆有令闻钦哉
　　又十五年四月谕朝廷聼言纳谏必须言路得人欲得人必严考选公谘慎核辨言试功抑竞奬恬留真去赝此原是部院职掌昨面谕已明着即悉心详议条列良法具奏又旧制试御史必先试以小差果能称职歴事经年方准实授近因缺员一概差徃廵方及至回道又未见严加考核殊失慎重风宪之意今着该院堂上官执法综稽申明旧制试御史必须分别去留不得循资推数槩题按差致有不堪贻误地方所有未尽事宜也着具本奏夺
　　内阁张孚敬疏昔唐韦思谦为御史大夫见王公未尝屈尝曰耳目官固当特立雕鹗鹰鹯岂众禽之偶乎宋杜衍为御史中丞宰相而下畏之曰不肯以恩意假人者也国朝顾佐为都御史在朝大臣有贪墨不法许穿绯衣当御前面加紏举就行拏问故都御史凡衣绯入朝之日必有紏举大臣莫不股栗今此职不举故大臣无忌惮朝多贪墨如之何民不穷且盗也故掌院官必在得人始能倡率抚廵扬厉百司其守令等官一有慢令害民者抚廵官即按之无贷抚廵官一有不奉法者掌院官即按之无贷则法无徃不行矣
　　左都御史孙丕扬责成御史澄清天下疏臣惟天下澄清其象有三无暴征无横敛合一隅之闾阎而相安于耕凿者守令澄清之气象也不损下不益上合一省之郡县而相勉于抚字者藩臬澄清之气象也有道揆有法守合一世之藩臬而相率于廉隅者部院澄清之气象也三者本于清维贪墨壊之识澄清之路而图亟反揽辔之臣有难诿其责者皇上欲责御史而澄清矣乎斯随地察贪当力行焉夫都城者天下轩冕之总防海隅清浊之大本也国门之内某藩臬至篚筐之多几何矣某守令至篚筐之多几何矣茍物色之固可家喻而户晓御史有专城之任者也请皇上下令廵视各御史立为季察嵗察之规以防羣吏之弁髦法纪者季以为察则御史持以考兵马司一季之内交道接礼若例者勿问已必计缉获打防之起几何人妄餽之起几何人指称之起几何人即以定兵马司之贤劳而年终举劾凭焉嵗以为察则本院持以考御史一年之内赃虚证枉无干者勿论已总计缉获打防共若干滥餽共若干指称共若干即以定御史之风裁而嵗册满政报焉果有蹴尔嘑尔甘为登垅之谋媚奥媚灶工于乞墦之计者聼各御史随时论以清士风御史敢容隐者聼臣等论以肃宪体斯考取与考义利欲掩恶而不可掩矣绳都防之贪风廵视御史责成其可缓耶两畿十三省者吏治污隆之要地民生忧乐之大关也国门之外藩臬皆有分土问官于辖不可欺以闾阎茍察识之即知为廉而为贪御史有专方之任者也请皇上下令廵按各御史立为一年三年之察以防羣吏之渔猎病民者一嵗诸属必出疆矣入贺餽受有无过滥迁官餽受有无过滥考绩餽受有无过滥时维出疆即评品之三年诸属必述职矣州县科敛伊孰分外府寺科敛伊孰分外藩臬科敛伊孰分外时当述职即旌别之某廉吏也出疆述职无改其廉则从而贤之某能吏也出疆述职或变其守则从而紏之议在方面刺无惜于大寮议在守令紏不遗乎甲第胥聼各廵按随事论列不待差满之报倘罪过未盈者官职卑微者量行戒饬以清仕路廵按御史敢为炎凉者或有容隐者回道聼考以振台纲斯一出入一辞受欲诈善而不可诈矣绳省防之贪风廵按御史责成其可少乎然澄清本源尤有当责备者外之抚按两臣内之部院科道是已一方士风观于抚按者也抚按澄清斯境内之吏治民隐莫敢不清四海士风观于部院科道者也部院科道澄清斯海隅之吏治民隐莫敢不清是澄清天下固不当专委藩臬守令至明矣内外当路胥有世道责者也取与一茍即民瘼増向隅之悲矣臣愿立为条目禁革与天下以共改奢俭不问即士风有滥觞之诮矣臣愿立为条目约束与天下以共守抚按以此绳守令即以身先之求诸人者有诸已焉部院科道以此绳藩臬即以身先之非诸人者无诸已焉澄清关键莫要于此若言清行浊阳俭阴奢外辞内受斯腼顔媚世者流矣聼科道不时访究以清士习之本夫然后部院科道相与澄清于内藩臬守令相与澄清于外将见人人着羔羊之节在在敦琴鹤之风海隅苍赤岂不利頼多哉左都御史赵南星申明宪职疏臣闻孔子圣人其论臣道不过曰事君以忠而已他日告子路曰勿欺也即忠之説也宫之竒曰除闇以应外谓之忠则勿欺之説也人之心凡自私自便而不可以告人者是谓闇昧之心除去之乃为勿欺欺则不忠臣之不忠犹子之不孝不可以容于天地之间臣黭浅衰頺甘心永废陛下拔置西台为诸御史之长臣甚愧甚惧兢兢自守履绳蹈墨以求寡过亦可保其身名然未可谓称职也即此为闇昧之心力请除去夫臣无职也以诸御史为职诸御史皆称其职即臣之称职彼衣绣持斧出而廵方者如使百城循理万民乐业则为一方之太平积之则为天下之太平所以致此者非有他术惟在举劾之各当而已举劾之所以不当者人务于市防而莫肯任怨也徃者御史之巡方事竣而报命所举皆拘旧额固已不能悉当其后俸不及期及陞任者皆有提荐提荐之外又有掲荐昔西汉号多循吏班史所载者六人耳传世之与救时固自不同然循吏亦不宜若此之多循吏若此其多也则宜有治理效而小民之穷苦忧愁愚弱者为鬼桀黠者为盗何哉以臣所闻见天下岂无循良而贪黩成风无术可禁自大户改为条鞭而徴收日重有一两而加二三钱者贫民粮少无不加倍或父子不许合封所得尤多故有司鲜不立富者买物皆与半直名曰官价或分毫不给谒上官辄令行户随之置办下程饼师酒保皆受其累而又有喜于作威者不问事之大小一怒辄折人之肢体伤人之性命此辈常得荐举非上官皆不之知也又非皆知之而故昧其本心也不过曰此吾之同乡故旧不能恝也曰此权要之所托也是能报复不可劾也不劾则须举之又从而过誉之贪者亷于伯夷而酷者惠于子产凡今之人谁无相知求人请托谁不能者以此举人谁不可举其所劾者皆贪酷而孤拙者耳又率多从寛故曰举劾之不当以人务于市恩而莫肯任怨也夫任怨之于以保禄位甚为不便臣年虽已长忝窃过分如不肯任怨而徒委之后进小臣以茍且塞责则亦不忠之甚矣夫京官六年而考察御史按满堂上官发河南等道查覈亦谓之考察言其任怨同也万歴二年十一月内该本院题为考察事节奉神宗皇帝圣防御史差满考察先朝事例甚严近来通不遵行一槩都准回道岂人人尽皆称职无过者及遇京官考察之时却如何又有纷纷议论今后务要申明旧例着实举行有不称的即便奏改黜不许回道钦此十八年十二月内该本院同吏部防议荐举规则具题节奉神宗皇帝圣防是近来荐举泛滥屡有明防禁饬通不遵守今后抚按官荐举务查照万歴九年以前额数不许聼嘱狥私任情偏滥有故违的该科指名查钦此俱经钦遵在卷每遇按臣差满具题回道皆以为据臣极力行之即为尽职何必多言哉但旧章之废弛已久则修举反若乱常人情之偷惰相安则振作即为多事臣徳薄名微适足以结怨而无益于殿最也必仰借陛下之威命以行之而后可纪纲之废人心邪也沉迷未悟而遽绳之以法则人不能堪先必教诲之使知陛下之徳意而后可天啓二年内该山东廵按御史董羽宸紏劾不职有司奉圣防这论劾各官赃私数多着廵按官即提问追赃充饷事完议处该部知道钦此仰见陛下之匡饬吏治若此其严也臣请以后按臣差满通将其所举劾令河南道发单各道一一细加咨访如考察之例类送堂上官必举劾允当而后为称职否则即以不称职论夫臣之欲保禄位非与人殊何乐乎任怨若此哉诚以不如是则民不安民不安则社稷不安今天下祸深于边疆兵连于黔蜀而内地之赤子化为妖贼俘囚亦可谓不安之甚矣陛下即位以来宵衣旰食未得享一日太平之乐为臣子者乃以市恩自便有人心者之所必不忍为也臣望陛下涣发徳音使领民之吏知贪酷之必不可为廵方之臣知贪酷之必不可荐提荐掲荐必不可行所荐者必不可为溢美之言所劾贪酷之吏必不可仅拟降调从此惕然猛省涊然愧汗翕然回心而向道共图百姓之安使臣无怨之可任而诸臣功名日髙禄位从之名实甚粹美光庆及子孙岂非仕人之上愿哉如以臣言为迂濶不可行而寘之于耳臣必不敢爱一官以负陛下髙厚之恩也
　　左都御史髙攀龙紏崔呈秀疏臣惟御史回道考察宪纲至严也荷皇上之申饬不为不谆复郑重矣乃不意有慢视宪规恣行无忌者如廵按淮扬等处御史崔呈秀陛下不以臣为不肖使掌西台岂非欲其是则是非则非无所媕阿隐黙臣初入院适见两御史回道一为江西廵按谢文锦一为崔呈秀臣心讶曰异哉两御史一时回道一至清一至浊清浊较然臣不别白为陛下明言之是不忠之大者也即发河南道考核无何该御史袁化中以所考核谢文锦者至臣即以称职考察奉圣防谢文锦着回道管事钦此越二旬而袁化中始以所考核呈秀者至化中盖有难于言者矣臣于去年奉差而出今年复命而入徃来淮扬间所见淮扬士民无不谓自来廵方御史未尝有如呈秀之贪汚者强盗地方大害也每名得贿三千金辄放访犯地方大害也得贿千金辄放不肖有司应劾者反以贿得荐应荐者多以不贿止各御史出廵每有节省公费助国用者呈秀到处透支至一万四千两各县赔补不胜其苦彰彰于地方耳目不可得而掩臣时以非职掌所关不敢访其主名何人至于举核失真贪酷漏网则有两淮运司同知谭天相在是呈秀所荐也呈秀甫离地方而盐臣刘大受且胪列其赃私以入告矣则有霍邱知县郑延祚在是呈秀所荐也吏科都给事中魏大中且发其餽遗奉圣防提问矣是贿而荐之实证也臣尝窃叹人臣之负国实自负也受国家宠荣极矣如呈秀者辱身辱国何如哉臣闻其知谭天相之贪欲论劾也天相稔其易与奉之以千金求免劾而卒免天相益稔其易与也又奉之千金求荐而卒荐则是摇山撼岳之威祗供其御货攫金之用而墦间垄断之贱且冐居触奸指佞之官臣故谓其至辱所当重处以一洗廵方之辱也伏祈皇上速赐敕下吏部议覆施行
　　都御史李賔推举御史疏本院先奏御史缺员数多请勅天下廵按御史幷布按二司正官选推官知县中廉能名著歴练老成言貎相宜年三十以上五十以下进士举人出身歴任三年之上不限旌异与否举送吏部覈实分送两京各道问刑半年照例实授其有知而不举举而不公者罪之已俞允兼命廵抚大臣公同推举自是惟南直隶廵抚廵按及浙江两司防举数人其他顾忌畏避未见敢举一人者又其后止许推举曽经旌异者且旌异多出好恶之私又有避嫌而不肯旌异者廵按御史每年一更有前以旌异而后不肯覆勘者其中有年貌不相宜者有非科目出身者有旌异之后易其初心者古称立贤无方不可拘泥又曰荐贤受上赏蔽贤显戮若不纳贿赂不私故旧不聼请托不执偏见恊于公论自然得人况今御史多缺而急用人之际乞如前例仍行天下廵抚廵按并布按二司正官各举所部推官知县凡以科目出身三年秩满堪为御史者虽未旌异当亦举之若复知而不举举而不公者仍论以法如此则振扬风纪皆得其人而天下有司亦知所劝勉矣
　　大学士兼掌都察院事赵贞吉乞止考察科道疏本月二十三日臣伏覩吏部接出圣谕朝觐在迩紏劾要公自朕即位四年科道官一向放肆欺乱朝纲有奸邪不职卿等严加考察仔细来説钦此盖近因御史叶某奏论边事言辞躁妄上干圣怒以致严谕臣闻之不胜惊惧臣切思叶已皇上薄示降罚足以惩一戒百矣今又因此一人遂波及于诸臣并及前四年之诸臣一时众心汹汹人人自危臣抱此私忧故不敢黙也臣查得自皇上登极以来科道诸臣仅二百人中间岂无赤心报国忠直敢言之士今一槩以放肆欺乱奸邪不职罪之其罪不容于死矣臣恐考察之日所司奉承徳意过于严切未免忠邪并黜玉石俱焚则将来言路壅塞士气消沮有伤国家安静和平之福其关系匪小也恭惟皇上圣徳寛仁如天如地臣民仰戴洋溢四海今有所激故降此严谕臣猥以疎庸谬承委托当此众心惶乱之时治忽将分之际岂敢惜身保位结舌而不言哉尝考徃古汉唐宋之事皆因钩致党人之罪遂各将一时贤才销磨殆尽致国空虚无以济缓急之用而凌夷以至于不救此诚可为戒者我祖宗之制设立科道许其风闻言事或是或不是尚有执政诸臣酌量可否取自上裁纵有不当亦止各受罚责以为惩戒而已未闻羣数百人而尽加考察一网打尽以蹈汉唐宋之者也伏望皇上垂大造之恩收回成谕特加寛赦仍许科道诸臣洗心涤虑以图省改臣将见圣谕之严既足以镇狂躁之心而圣恩之寛又足以作忠直之气寛严并施恩威相济万世治安之道也臣待罪内阁一年之内屡被科道官妄加诋毁不胜其辱是科道官本不知臣也臣今乃为此言以救之岂敢有一毫狥私庇防市恩要誉之意哉天地神明实鉴此心縁臣一念朴忠实欲为皇上尊显圣名为国家防养元气为天下爱惜人材耳且臣兼掌都察院事亦有考察诸臣之责与其调停营救于下孰若输忠哀恳于皇上之前倘圣明垂慈曲赦宥此无知之辈岂不度越前代光美祖宗而垂令名于无穷也哉
　　附方正学孝孺御史府记皇上嗣位之初即下明诏行寛政赦有罪蠲逋租钜万计去事之妨民者明年以纪元赐髙年米肉絮帛民鬻子者官为之赎免田之租税几年分遣使者问海内所患苦赏廉平吏罪至死者多全活之于是刑部都察院论囚视徃嵗减三分之二人皆重于犯法二年春二月甲子有诏若曰顷以诉状繁易御史台号都察院与刑部分治庶狱今頼祖宗神灵断狱颇简其更都察院仍汉制为御史府专以紏贪残举循良匡政事宣教化为职省御史员定为二十八人务为忠厚以底治平三月戊辰赐御史衣明日己巳以都察院旧署在太平门之北于朝谒为难命即詹事府为御史府赐宴于新治复命文武大臣皆预以宠绥之既而有勅令臣某记其事臣惟斯民之生以徳养之则安于为善以刑制之则弃于为恶圣人之治天下岂有他术哉使人人皆知去恶以从善而治道成矣惟御史之官始于周其职之所治与权任之轻重虽累变不常然得其人则纲纪振而国体尊非其人则人望不肃而是非错谬然专任以刑狱则自近代始曩者法吏持刑深刻犯者滋众先皇帝甚厌苦之欲有所更改而未暇今皇上以徳养人羣生喜悦讼者衰止复古官名以修善政实行先帝之遗志自今居是府者其敬承圣训凡便于国利于民者则言之为民之蠧为国之病者则去之毋溺于私而枉其所守毋慑于势而屈所当为一以道辅佐天子行徳教使黎民醇厚如三代时斯不负建官图治之意茍为不然舍其大而务其细或事小忠末节以市名或为诡行憸言以规荣利于民之治否国之安危无预焉则是官之名虽更而实之可厌苦者自若也奚可哉臣幸执笔从太史后夫纪政教明职守以示后世史氏职也故书其事以为居位者规
　　总督廵抚
　　汉初以合治矣其终也以分侯王而乱唐初以合治矣其终也以分藩镇而乱宋初以合治矣其终也以分南北而乱正统而后或变生于腹里或衅起于边陲而诸边诸省一时抚臣多不能振聨属之防兴讨罪之师保境以自全撄城以自守直为是懔懔尔若西边之额森河北之赵贼西蜀之廖寇江西之华林及藩濠八闽之邓茂楚之麻阳广之岑猛滇之麓川猖獗震荡而各省抚臣皆相视而莫之能相救必设总督而后能平之彼其时非尽抚臣之怯也亡算也爵并权均夫两大不能以相使而况十数大乎势分故也列圣振长策而议聨属边方腹里多设总督以聨属而节制之若连环然且颁之勅如一省难作则总督调近省之食与兵或击其首或邀其尾或掎其左或角其右有难则合制之难已则散而归之无借兵之苦无萃食之扰语曰分指之十弹不如合掌之一击此分合利病之説也制势之策善之善者也难之者曰多设总督恐多扰则不便恐多费则不便不知今天下蓟辽已设总督矣宣大山西又总督以聨属之陜西三边又总督以聨属之四川云南湖广尝设总督矣事平罢不设假令至今存也调诸省之食与兵挞而制莽酋耳且两广有总督矣闽浙直又设总督以聨属事平又罢不设假令至今存也调诸省之食与兵直拉朽而诛浙兵之乱矣近又从言者河漕总督得提督南北直隶山东河南之兵浙江江西湖广之食是中原一总督也即有师尚诏者弄兵釡中第合诸路坐而烹之尔惟河漕大臣不当令兼廵抚凤阳尔夫凤阳乃是陵寝之所钟也中原之所枢也其地重其势尊乌可以河漕兼也且古治水者八年万里于外又安可匏系一隅哉决以另置廵臣便由是言之则边海増两总督足矣凤阳増一廵抚足矣增三臣而天下安何费之足云且无事则总督不得侵廵抚之权有事则廵抚不得抗总督之命若川云总督当驻滇或兼廵抚闽浙总督当驻浙或兼廵抚尤属省便又不必増官矣河漕总中原当驻淮而江北廵抚当驻凤阳此大聨属势也而郧阳贑州之军门又小聨属势也如此则常合而不分问总督军务官本朝始于何时曰都御史总督军务自正统四年麓川之役王骥始也总兵官悉聼节制既以兵部尚书帅师当王振好大之心遂拟粮储故事粮储称总督宣徳中始也继是而己已之变敌薄都城石亨营城北于谦督之孙镗营城西则江渊叅之而已继是而四方多警类率如例如马昂于两广石璞于关外王来于湖广侯璡于云南然事平则罢又继是而景防天顺及成化初白圭叶盛韩雍等皆称提督意属协同勅以赞理为云又继是而为任官矣成化六年开总府于梧州此任官之所由始矣三边总制自治末年秦纮杨一清张泰始便于徴发防应今亦为任官夫议者秉低昂文武之钧济兼制勦绥之术是矣而进止异同束手和混内外援搆隐于奸宄其能制而协之更当润饰令必无伏机不亦尽乎又继是而陈金华阳之役陆完刘六七之役至统制七省者后事而或援以为例其必有慎而驭之则可矣
　　天下设廵抚都御史洪武未有也太祖不欲以重臣令典钱粮兵马永乐十九年勅尚书侍郎都御史少卿等官十三员各同给事中一员廵行天下是谓廵抚宣徳间令廵抚官毎嵗八月一赴京议事盖不欲疎逖以悬机重景泰四年差都御史其意尚在执持风纪有故则入参庙议而握纛之柄则有司存自是则曰整饬曰提督曰总制曰镇守又复典兵部尚书侍郎之职兼都御史百寮羣将俯首聼一人之谋似于兼制少疎故复以廵按权参杀之然表里异同痛痒不相关而司锋镝者每掣肘不能自尽是近年失事并罪抚臣诚得肯綮而当道执要可愈施矣夫天顺间石亨曹钦请罢廵抚正徳间刘瑾取回廵抚彼固借私以逞要亦不为无说茍使其置布腹心则其为毒又不可胜言
　　内阁张孚敬疏臣尝闻胡世宁议云辽东蓟州宣府大同山西延绥宁夏甘肃陜西四川贵州云南两广郧阳南贑保定河南山东湖广江西淮凤苏松各边腹廵抚并廵视河道御史共二十三员此等官最要得人最宜久任如宣徳正统景泰年间各边廵抚有只用寺丞等官领敕行事不必官大又如周忱在苏松自侍郎陞尚书凡二十二年王翺在辽东自佥都歴陞副都右都左都凡十有一年于谦在河南山西一十八年陈镒在陜西亦十余年是皆事久功成保济得地方生民为朝廷分忧今此等官宜于两京各寺卿少卿大理寺丞年深出众给事中御史郎中在外左右布政使按察使左右叅政年深兵备副使上等知府内推陞原职髙者陞副都原职卑者陞佥都十分资浅者陞署职令其领敕一般行事其有在边不谙军旅而善理民事者改任腹不为贬抑年深有劳者就彼佥都陞副都副都陞右都常管此方十分年深劳著者就陞部院掌印如正统天顺年间金濂年富皆自副都陞户部尚书不为躐等盖先必如此广推方能得人后必如此重擢方能久任久任方能修葺得边疆完固抚治得百姓安乐以为国家久安长治之计
　　大政记云景泰三年太仆少卿黄士隽言廵抚重臣三司所行多被掣肘况久或变节怠终乞总敕大纲无亲细事惟从舆论无执私见其事妥民安之处可以无设三司权本重廵抚初设便多龃龉尤不便于武官故石亨奏罢此黄少卿有激之言天下承平既久官箴渐替事未必妥民未必安则此官不可少惟须得人以老成静重为主得风力御史佐之尤佳风力者何行于大奸大贪故曰持斧斧缺为贵循故事塞责完而归之京堂开府肩摩而上矣
　　西垣笔记
　　洪武辛未敕皇太子廵抚陜西廵抚之名始于此建文元年命左都御史暴昭户部侍郎夏原吉给事中徐思等二十四人充采访使分廵天下问民所疾苦赏廉平吏黜贪墨不职者皆得以便宜行之
　　洪熙初尝命广西布政使周干廵视直隶浙江至宣徳元年二月干还言有司多不得人土豪肆虐良民苦之乞命廷臣徃来廵抚庶民安田里下吏部防户部工部议遂命广西按察使胡概为大理寺卿同四川叅政叶春廵直隶及浙江诸郡此设廵抚之始
　　凡遣尚书侍郎都御史少卿等官廵抚各处地方事毕复命或即停遣初名廵抚或名镇守后以镇守侍郎与廵按御史不相统属又文移徃来亦多窒碍定为都御史廵抚兼军务者加提督有总兵地方加赞理管粮饷者加总督兼理他如整边备提督边关及抚治流民总理河道等项皆因事特设
　　提督总制地方不回避本省开封人许廓以工部左侍彰徳人王彰以右都俱廵抚河南兖州人樊敬以右通政镇济宁潍县人刘应节以刑书特敕开胶莱河张学顔梁梦龙等以直人总督蓟辽景泰初给事中李实等奏近年各处镇守廵抚等官动经三五七年或一二十年室家悬隔患疾病而不能相恤子女逺违遇婚姻而不能嫁娶有子者尚遗此虑无子者更有可矜乞敕各官议许其妻子完住量给本处官仓俸米以瞻其家从之此廵抚携家之始
　　督抚带风宪之衘不独地方利弊可言即朝廷大政无不可入告万厯中晋抚魏允贞淮抚李三才皆极论天下事读其奏疏即科道亦不多见也又王岳为刘瑾所逐山东廵抚朱钦极言之瑾罚米三百石而不能罪后乃寂然矣
　　监察御史
　　正统四年十月谕礼部都察院朝廷建风宪任之耳目纲纪之寄所以肃百僚而贞百度也宪纲之书肇于洪武厥后官制不同所宜因时改书而中外宪臣徃徃有任情増益者我皇考宣宗章皇帝临御臣下屡以为言遂敕礼部同翰林儒臣考洪武旧文而申明之并以洪武永乐以来祖宗所定风宪事体着在简册者悉载其中永示遵守而益之以训戒之言凡出臣下所自増者并削去之书成先皇帝上賔未及颁行朕嗣位之初切以风宪为重敕有司严务在得人外之宪臣复以宪纲为言朕今于先朝所考定中益以见行事宜尔部即用刋印颁布中外诸司遵守尔都察院其下各道御史及在外按察司官钦遵奉行其洪武以后宪纲凡系臣下自増者不用敢有故违必罪不恕钦哉故谕
　　嘉靖敕谕朕惟民为邦本本固邦宁不可不加意然欲民安又必慎用守令然后乃获所安近屡有防命吏部多方授用心考察外但未闻某官果贤某方民获安生某官为否某方民不聊生无凭黜陟实效未臻况近来灾变多端本由朕致而百司分理亦所不免有匡赞之责而亲民之官又最切焉今将朕偶有所见立为条目尔部院便即刋布开示于后
  </div>
  <div class="pagination">
   <a href="春明梦余录_page34.html">
    上一页
   </a>
   <span>
    ...
   </span>
   <a href="春明梦余录_page30.html">
    30
   </a>
   <a href="春明梦余录_page31.html">
    31
   </a>
   <a href="春明梦余录_page32.html">
    32
   </a>
   <a href="春明梦余录_page33.html">
    33
   </a>
   <a href="春明梦余录_page34.html">
    34
   </a>
   <span class="current-page">
    35
   </span>
   <a href="春明梦余录_page36.html">
    36
   </a>
   <a href="春明梦余录_page37.html">
    37
   </a>
   <a href="春明梦余录_page38.html">
    38
   </a>
   <a href="春明梦余录_page39.html">
    39
   </a>
   <a href="春明梦余录_page40.html">
    40
   </a>
   <span>
    ...
   </span>
   <a href="春明梦余录_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
