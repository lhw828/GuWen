<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 104 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 104 页/共 368 页</h1>
    <div class="content">第三节  《论语》新解
一、巧言令色
《论语》云：“巧言令色，鲜矣仁。”凡异端邪教，惑人听闻，令人持斋念佛，外面装饰善貌，诓人皈依，都是巧言令色之类，诱人获罪，陷人永苦，於以杀害天下万世之灵神而罔恤也。所谓外着羊皮，而心怀豺狼者也，岂非不仁之极乎。
二、慎终追远
《论语》云：“慎终追远，民德归厚矣。”
终
“终”者，即天学所云四终也。一身死，二审判，三天堂，四地狱也。
远
“远”者，言一生之所思、所言、所行，虽久远而必有善恶之报也。
民德归厚
人若常念其终，而慎谨之；常追思其往昔所有之是非，而省克之。则凛于圣诫，有所为善而不敢为恶，民德其归厚乎。
三、攻乎异端
《论语》云：“攻乎异端，斯害也已。”
异端之害
异端之说，其初害及其身，人不审察，眩瞀而从之，则尽人而为其所陷矣。夫世有三仇，魔居其一。凡浸淫于异端，而为其所煽惑者，悉魔仇之害也。其惨祸人心，可胜言哉？及深中其害，而为之辞曰：罪在异端。
孔子训人勿攻异端
大主赐人明悟，令人推论是非，择别邪正者为何也？岂非自贻伊惑耶？孔子所为不咎异端，而咎攻之者，非宽异端也。异端不足惜，可惜者攻之者也。吾儒动言训法孔子，然师训尔勿攻，而尔听之欤？胡今之为释迦、道陵仆仆者多是，诵法孔子之人也不亦大可怜欤？
四、朝闻夕死
《论语》云“朝闻道，夕死可矣。”
道
所谓“道”者，即生死之正道，非轮回之妄说也。盖不闻道之人，无论生不可，即死亦未可。生则贸贸，死入永苦。若闻道之人，生虽受艰苦，死後必受永福矣。
朝夕
其云“朝夕”者，人寿纵百年，不过一朝夕事耳。露电浮生，转瞬危迫，如何亟亟闻道以无负兹朝夕，可不猛思痛醒也哉？
五、无所祷之罪
《论语》云：“获罪於天，无所祷也。”
获罪於天
此“天”非指形天，亦非注云：“天者理而已。”盖形天既为形器，而理又为天主所赋之规则。所云获罪于天者，谓得罪于天主也，岂祷于奥灶所能免其罪哉？
丘之祷久矣
然孔子斯言非绝人以祷之之辞，正欲人知专有所祷也。观他日弟子请祷，但曰：“丘之祷久矣。”宁云己德行无丑，而不必祷，正谓朝夕祈求天主而赦我往愆也。合而论之，一不祷于奥灶，而言天以正之；一不祷于神祗，而言祷久以拒之。
孔子之祷在天
然则孔子之所祷，盖在天矣。故其言曰：“吾谁欺，欺天乎？”又曰：“予所否者，天厌之，天厌之。”则孔子未尝不以天祷为兢兢也。乃孔氏之徒祈神佞佛，所谓非其鬼而祭之谄也，窃恐获罪于天矣。
六、笃信好学
《论语》云：“笃信好学，守死善道。”
笃信
向主有三德，曰圣信，曰圣望，曰圣爱。而望爱必以信为基，故《十二信经》咸以我信为启迪之要，良繇圣教真理，大主觌面授之，历代圣人，公见公闻传之。其理诚笃无伪，其言笃实不欺。吾党学者，第宜一心笃信，而无容疑贰，无容摇惑者也。
好学
明悟既彻，则爱欲所锺，惟当精思好学以求其理。诸凡规诫所昭，训典所垂，尊持而佩服之，用为省察克治之功。念兹在兹，罔有益斁兹，所为笃信而好学也。
守死善道
夫信好若是其专者何也？盖万物真宗惟一、大主，是为人类之所切向。每念其救世降赎之恩，慈爱群生，穷天罄地，靡可为报。惟有以爱还爱，以死还死而已。是故为义而被窘难，或有异端魔仇之倾害，或有暴君污吏之摧残，则宁失天下福，宁罹天下万苦，而不敢少得罪于吾至尊至善之主。有如白刃可蹈，匹夫不可夺志是也。夫死忠死孝，世容有不得其正，未合于道者。而惟为天主致命，则死于钦崇，以一死而炳耀天国，於道为至善矣。所谓守死而善道也。
七、天纵之圣
《论语》云：“固天纵之将圣。”
天生德子予
释此，知孔子之得成其圣者，非孔子自能，而由天主阴隙之也。故孔子尝言“天生德于予”，则亦知阴隙之所自来矣。
天以夫子为木铎
维仪封人亦曰：“天将以夫子为木铎。”并知孔子之司教铎而传宣者，秉于上天之命也。今学者既知尊孔子矣，而不知钦崇纵孔子之圣者谁属，命孔子之为木铎者谁属，谓孔子之徒乎？
八、事人与事鬼
事人以事神
《论语》云：“未能事人，焉能事鬼。”盖非鬼而祭，孔子既以为谄，则邪魔必为其所厌绝。而事神之理，人又未易晓彻，则且就臣事君、子事父者言之。此人事之当然，不容不事者也。而况合天下万国之大父大君，当何如事之哉？故不言所以事神，而言事人，正精于言事神也。
知生即知死
又云：“未知生，焉知死。”言人既不知人之生为天主赋人之灵魂与形骸缔结而生，又焉知人之死为天主收人之灵魂与形骸相离而死乎？苟能知生之所由来，则有以究初人肇造之恩，即能知死之所终向，而可以悟灵神不灭之理。故不言所以知死，而言知生，正精于言知死也，惟在人深思而自得之。
九、不疚则不忧不惧
人生多忧多惧
《论语》云：“内省不疚，夫何忧何惧？”人生涉世，恒履多忧多惧之地；而诱感所加，类生可忧可惧之情。求其不忧惧难矣。盖疚恶丛心，二罪纠缠，三仇攻害，事事拂理，种种违天。故其在安乐，乃其所以为危苦也；在饱饫，乃其所以为饥渴也；在欢笑，乃其所以为涕泣也。
来世之忧惧深长
今世之忧惧暂且短，来世之忧惧实深且长。何者？疚恶者，忧惧之根也。疚恶不种，忧惧不殖矣。虽然，忧惧亦曷可少乎？人惟狃佚欲、耽晏乐，则莫知忧惧，何繇省察已过，而克免于疚？
自讼以获天主慈恕
惟夫知忧知惧，则潜痹隐慝不容留伏于心意之间，仰不愧，俯不怍。始于忧惧，而卒于无忧惧。由是生顺殁宁，诣于常生，而永苦不足以撄之，夫可忧惧之有哉？孔子又云：“已矣乎！吾未见能见其过，而内自讼者也。”故内省尤必期于内讼。盖内讼则以其所追省者露其丑于严主之台前，或可望其慈恕，不我再鞠也。不然，吾未知其忧惧果能释然否也。
十、远虑近忧
《论语》云：“人无远虑，必有近忧。”注云：“虑不在千里之外，则虑必在几席之下。”余亦云：“虑不在世事之外，则身後永苦之忧必在枕席之下矣。”
十一、己所不欲，勿施於人
《论语》云：“己所不欲，勿施於人。”吾主圣训，曾有是语，此即“爱人如己”之大旨也。
不欲
盖不欲有二：有肉身所不欲者，有灵神所不欲者。肉身之所不欲如饥、寒、病、苦诸拂逆等事，灵神之所不欲如贪、淫、忿、诈诸恶慝等情，载在《十诫》、《七克》、《十四哀矜》。诸书可考也。
恕即爱人如己
盖两情相絜，一理互揆，彼此均爱无揆尔我，所谓恕也。故恕训如心，如其爱己之心，则爱人如己矣。
不欲勿施
然言不欲勿施，未言所欲则施。倘己所欲者邪情邪事，而以施之于人，是又害人如己也。
终身行爱
故善言爱者，必体天主之爱人以行其爱，而後可以言“爱人如己”，则爱人即所以爱天主也。果如是，则一言而可以终身行。行此一言，而可以惬圣旨，承真福矣。
不爱人即不爱己
奈何世情迷谬，其求诸己者，惟曲济其所欲；而其施于人者，恒皆己所不欲之事。不思我施人，人亦反而施之。则不惟不知爱人，并亦不知爱己矣。
忠恕之道
所以《中庸》言“忠恕违道不远。”施诸己不愿，亦勿施于人，岂非有得于“爱人如己”之理，而为之一发明也哉。他日曾子称孔子之道，亦曰“忠恕而已矣。”
即爱主爱人忠恕
夫忠者，臣爱君之称；恕者，即不欲勿施，人己相爱之义。天主既为天地大君，不爱天主可谓忠乎？欲爱天主，而不爱天主所爱之人，可谓恕乎？故所云忠者，即圣诫所谓“爱天主万有之上”；所云恕者，即圣诫所谓“爱人如己”是也。爱主爱人，如南北两极不容缺一。不爱主，断不能爱人；不爱人，称不得爱主。先儒曾言：“无忠做恕不出。”此语可谓得其旨矣。但学者莫不知有夫子之道，试于忠恕二义而究心焉，其或庶几于天学乎？
十二、不尤不怨
《论语》云：“不怨天，不尤人，下学而上达，知我者其天乎。”
怨天
盖世福不齐，上主不必均畀。其或此丰彼啬，似天有偏私，则怨天矣。
尢人
世欲无厌。上主不容曲徇，其或此愉彼拂，似人有奇遭，则尤人矣。曷思富贵云影，功名石火，穷通得丧，造化自有秘密，怨尤徒生觖望。谚有云：“怨天者不勤，尤人者无志。”
下学上达
君子为己之学，曾如是乎？是以刻苦精修之士，惟知以昭事真主为宗，以广爱行仁为本，以克己寡过为切务，以生死令终为究竟。其于世境浮荣毫不萦心，则其退藏笃造之诣人所不见，而上主于重玄之际鉴观冥漠，庸有不彻尔志、歆尔勤者乎？
知我其天
所谓下学上达知我其天，信不诬也。夫大主全知，无有人隐不在其洞照中者。然而下学上达者蔑闻，怨天尤人者概见，徒曰天不知我。天焉不知尔怨矣，知尔尤矣，知尔弗之学，弗之达矣？第恐如此而为天主所知，异日尔将自怨自尤之不暇。虽欲冀天主之莫我知也，何可得乎？
十三、仁与水火
《论语》云：“民之於仁也，甚於水火。水火，吾见蹈而死者矣，未见蹈仁而死者也。” 
未见蹈仁而死者
夫杀身成仁，所在俱有，曷言未见蹈仁而死者？盖言若为爱天主与为爱人如己之仁而死，则形躯虽死，而灵魂得常生之福于天上国也。
蹈水火而死者
夫水火，本天主所生以养人之具，而不善用之，即为害人之具。彼世间之功名富贵等，犹水火也。善用之，即为事主爱人之具；不善用之，未始不为水之溺人、火焚人者矣。
十四、有教无类
有教
《论语》云：“有教无类。”天下一切教术，皆人为，皆後立，虽名为教，不名有教。惟天主自无始有，教亦自无始有。故有性教，有书教，有身教。主有教，有始于无始，终于无终，独名有教，非他教可比絜也。
无类
且诸教或儒或释或道，各于其类，强之使同，弗或同也。故曰：“道不同不相为谋。”惟主惟一，教亦惟一。故上自王公，下逮士庶，无论贪富，无论贵贱，无论长幼男女，无一人不在天主圣养中，则无一人不在天主教诫中。统此人类，统此圣教，故谓有教无类。此圣教会为额格勒西亚有圣而公也。
第四节  《孟子》新解
一、善恶之机
《孟子》云：“西子蒙不洁，则人皆掩鼻而过之。虽有恶人，斋戒沐浴，则可以事上帝。”
蒙不洁则为恶人
</div>
    <div class="pagination">
<a href="耶稣会文献汇编_page103.html">上一页</a><span>...</span><a href="耶稣会文献汇编_page99.html">99</a><a href="耶稣会文献汇编_page100.html">100</a><a href="耶稣会文献汇编_page101.html">101</a><a href="耶稣会文献汇编_page102.html">102</a><a href="耶稣会文献汇编_page103.html">103</a><span class="current-page">104</span><a href="耶稣会文献汇编_page105.html">105</a><a href="耶稣会文献汇编_page106.html">106</a><a href="耶稣会文献汇编_page107.html">107</a><a href="耶稣会文献汇编_page108.html">108</a><a href="耶稣会文献汇编_page109.html">109</a><span>...</span><a href="耶稣会文献汇编_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
