<!DOCTYPE html>
<html>
 <head>
  <meta charset="utf-8"/>
  <title>
   春明梦余录 - 第 44 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春明梦余录 - 第 44 页/共 45 页
  </h1>
  <div class="content">
   春眀梦余録卷六十七
　　钦定四库全书
　　春明梦余录卷六十八
　　吏部左侍郎孙承泽撰
　　岩麓
　　京师之西皆山也旧记太行山首始河内北至幽州第八陉在燕强形钜势争竒拥翠云从星拱于皇都之右玉泉山在京西二十余里山顶悬崖旧刻玉泉二字水自石罅中出鸣如杂佩金章宗行宫芙蓉殿之故址也半岭有吕公嵓广盈丈许深倍之相传吕僊宴坐处瓮山在玉泉山之傍西湖当其前金山拱其后山有寺曰圆静寺山之阳有耶律楚材墓
　　都人王嘉谟石瓮记燕之西山有瓮山焉纯卢土中多杏柟榆柳之属余尝逰其间其南岩若洞而圯者一樵人曰此少鬲仙室也久之逰丁公潭问于渔父渔父曰瓮山盖市中之异域云昔吾大父尝闻山中有父老能缮生久而去之俄而来云山麓魁然而大凹而秀者瓮之属也因凿之得石瓮一倍于常瓮华虫雕凿不可辨中有物数十种父老悉擕以去置瓮山西因为防曰石瓮徙贫帝里人不之信也嘉靖初瓮不知所存仆老矣睹吾里中之世变习矣夫瓮何为余喟然而叹曰有味乎父老之言父老何用识之渔父曰成宏以往非吾所知也闻之宏治中帝京世臣富嘉靖中商富隆庆侠富今之时益治而昔之富者迁徙靡常仆何足以知之夫幽蓟马四足可当中人之产枣栗千子可食数口蔬百畦可当五帛相思桃李芳实杂遝屯军日夜织作纯缘轻縠薰燧丹绿则天下之沃饶也列圣培养小民守法岂独先世号为太平哉宏治以后外戚边臣都公卿之右握兵席宠气势炎炎世防者为之役则武断乡里都人以军为美募郊而居屋相比也又谨事上时时餽食有所制无所争吏摄于主者不敢问则世臣富世宗慨然求治破去烦挛法令日新民莫之式于是文武奉法利害一切公之于下加以求仙采补异好竒珍之络绎则商贾重醝贾外摄府贾内嬴杂贾疽食奄人地之即竹木之塲陶冶之技亦富千室及至隆庆所好靡靡矣于是奸人之雄习刀笔观时变其言曰所谓富者岂守子母钱而日为愚也祸且立至故不如求百倍之利乃鲜衣怒马以交于贵人倚凭则髙如青云接趋则污如沟染已而昵则挟之怨则箝之刎颈托于非类千金转于片言风扇波流无复纲纪其势斯极乃今又不无少变矣説者曰帝里侈是未见天成之豪丽宣洪之清泰也曩者燕市夏屋楼观重缕连铃贵人造佛寺渴泉飞山佛身纯金七宝鋈渥中人燕享水陆区殚后轩美人曵缟纻秣陵之縠袀于中单秀水机杼不借而靡少年日夜歌吹东西乐部倡家楼阁通天乳煎镂蛤冬果春蔬弃之如遗赏赐动以千计三正元会酺乐灯火奥若连山状于六鳌生花舞鸟闭机其中举火树者万万计荆扬估船日夜集于大市而今安有之衣文之巧日变日俭故有屋设而寡坚黑伎者或改而市矣元夕寥寥数人行少年慱具数钱而摊司空召商具五刑泥首号哭家立破败四方异味日至物价翔踊器更狭椭转效他方贾者日夜心计市魁大奸其迹堇堇则何以称也夫财通物富美名也逋之于不可知变之于不可继岂石瓮之为乎且以为诞也余黙然夫时变不一知者所难父老何言之易夫变之与来固不能必也是故成宏之有嘉隆犹先朝之有今日也岂必需于灾防之故志防之微哉藏舟于壑流遁继之夫瓮也又何知语曰观俗于野父老其似之矣归而记之
　　都人李东阳记西山自太行联亘起伏数百里东入于海而都城中受其朝灵秀之所会屹为层峯滙为西湖湖方十余里有山趾其涯曰瓮山其寺曰圆静寺左田右湖近山之境于是始胜又三里为功德寺洪波衍其东幽林出其南路尽丛薄始达于野乃有玉泉出于山喷薄转激散为溪池池有亭宣庙廵幸所驻跸处也又一里为华严寺有洞三其南为吕公洞一窍深黑投之石有水声数歩不可下竟莫有穷之者
　　五湖朱长春记西山之胜众矣不能纪纪其所过逰自玉泉山始其泉流为西湖玉河发焉车马遵涘以入其山于诸山突而前延延远望如釡首戴土犹冠也近削立而尊如屏华严寺南倚之寺燬存其寝拾级升有平台望湖焉见帝都焉壁当寝后洞在壁间洞戸沈沈黑若无人者入久而白煴光照其上下下乳如露尽其洞四丈而修广丈有竒左右石牀最里见石龛也暮僧燃苇薪助之复见两石壁诗自元丞相揭里以来其上又有洞其顶有故金芙蓉宫址章宗避暑宫也未至山之右挠枭而蛇盘曰金山寺自华严而下度三石桥折水而门临之水清鉴毛石齿齿然藻蕴蕋蕋然其中无鱼隂水也金山观不如华严轩楹差之可以寝处客多宿者右盘而西北缘岗而途蜿蛾以曼衍皆山也崟峞髙下隈粤巄巄然其林木参焉日之所照垣翼朱丹五采则嫔嫱内人大珰茔焉秫黍菽粟油油交于林间有果园稍稍有苏牧村落也
　　陆釴记出平则门行可数里清风徐来尘意洒落遂遵湖堤绕村径后先惟意行歌相答举盻间楼台鳞次出没烟霭若非人世所有者午至功德寺主僧汲泉瀹茗酒数进起陟英庙行宫已乃促骑西往缘崖攀磴穿云雾间溪花石竹幽芳袭人徐憇玉泉登望湖亭抚防花台道傍诸刹不能遍歴惟听主僧谈名耳
　　李流芳记出西直门过髙梁桥可十余里至元君祠折而北有平堤十里夹道皆古柳参差掩映澄湖百顷一望然西山匌与波光上下远见功德古刹及玉泉亭榭朱门碧瓦青林翠嶂互相缀发湖中菰蒲零乱鸥鹭翩翻如在江南画图中公安袁宏道髙梁桥逰纪髙梁桥在西直门外京师最胜地也两水夹堤垂杨十余里流急而清鱼之沉水底者鳞鬛皆见精蓝棋置丹楼珠塔窕绿树中而西山之在几席者朝夕设色以娯逰人当春盛时城中士女云集缙绅士大夫非甚不暇未有不一至其地者也三月一日偕王生章甫僧寂子出逰时柳稍新翠山色微岚水与堤平丝管夹岸趺坐石根上茗饮以为酒浪纹树影以为侑鱼鸟之飞沉人物之往来以为戯具堤上逰人见三人坐枯树下若痴禅者皆相视以为笑而余等亦窃谓彼筵中人諠嚣怒诟山情水意了不相属于乐何有也少顷遇同年黄昭质拜客出呼而下与之语歩至极乐寺观梅花而返
　　公安袁中道纪出西直门过髙梁桥杨柳夹道带以清溪流水澄澈洞见沙石蕴藻萦蔓鬛走带牵小鱼尾游翕忽跳达亘流背林禅刹相接绿叶秾郁下覆朱户寂静无人鸟鸣花落过响水闸听水声汩汩至龙潭堤树益茂水益濶是为西湖也每至盛夏之月芙蓉十里如锦香风芬馥士女骈阗临流泛觞最为胜处矣憇青龙桥桥侧数武有寺依山傍巗古栢隂森石路千级山腰有阁翼以千峯萦抱屏立积岚沉雾前开一镜堤柳溪流襟以畦畛丛翠之中隐见村落降临水行至功德寺寛博有野致前绕清流有危桥可坐寺僧多业农事日已西见道人执畚者锸者带笠者野歌而归有老僧持杖散歩塍间水田浩白羣蛙皆鸣噫此田家之乐也予不见此者三年矣
　　又裂帛湖记功德寺循河而行至玉泉山麓临水有亭山根中时出清泉激喷巉石中悄然如语至裂帛泉水仰射沸氷结雪滙于池中见石子鳞鳞朱碧磊砢如金沙布地七寳妆施荡漾不停闪烁晃耀注于河河水深碧渟澄澈迅疾潜鳞了然荇髪可数两岸垂柳带拂清波石梁如雪鴈齿相次间以独木为桥跨之濯足沁凉入骨折而南为华严寺有洞可容千人有石状可坐又有大士洞石理诘曲突兀奋怒较华严洞更觉险怪复有窦深不可测其上为望湖亭见西湖明如半月又如积雪未消柳堤一带不知里数嫋嫋濯濯封天蔽日而溪壑间民方田作大田浩浩小田皛皛鸟声百啭杂华在树宛若江南三月时矣循溪行至山将穷处有庵髙柳覆门流水清激跨水有亭修饰而无俗气山余出巉石肌理深碧不数歩见水源卽玉河发源处也水从此隐矣
　　白鹿岩在瓮山西北越横岭白鹿岩在焉人鲜至者闽人陈衍记凡客长安者未有不指西山为胜概者也然游览所至亦自玉泉香山华严而止予自马上望全山之势蜿蜒嶻嵲烟草四合意必有神工鬼斧在人迹不到之处或曰白鹿岩最竒于是挟善游者新安周生裹粮取道登瓮山絶顶度黄沙坂缒石涧而西秋髙涧水仅没踝清驶殊常挹而饮焉夹涧桑叶如绮涧穷小岭横之有白石如幢屹立岭上微有字画然薄蚀不可辨矣越岭诸峯争列芽茁不断一峯最异即白鹿岩也岩髙数十丈嵌空欲堕中虚可旋两车岩左一隙如窻櫺下视深窅不知所际谷风倒射隙内琤然虽笙筑合奏不如也相传辽时有僊人骑白鹿往来斯岩故以命名登岩顶瞷万寿山如竪掌指西望太行髙挂天际夭矫拏飞烟云绕之断续无迹适风烈不可久立而下岩角有茅舍小而整西僧居之黄眉红颊采草根和水以食音语不通见人嘻咲而已不知何年代至中国栖迟此山也凡岩之木皆偃蹇离披非平地所见独岩口古桧一株根出两石相夹处盘旋横绕倒挂于外大可数百围色赤如丹砂夫人不能拊虬龙而谛视之使得谛视当如此桧矣是又岩中之最竒者也日暮归宿瓮山次早畧至玉泉而返
　　聚寳山在玉泉山西南行数里度两石桥循溪转至卧佛寺复二里为碧云寺金碧鲜妍宛一天界岩下一泉汩汩石渠导之过斋厨绕长廊出殿两庑左右折复滙于殿前石池泉傍一柳有大瘿人呼瘿柳柳左堂三楹万歴御题水天一色前临荷沼沼南修竹成林岩下一亭曰啸云
　　玉泉西七八里聚宝山碧云寺金银宫阙如王者之居朱铺文戺门堂七重重累数十阶以髙其除广夷有池广方居以殿中有梁跨池如亘白虹池中鱼大小万头其色丹白青蓝骊珠瑇瑁出没藻丝苹叶承间如缀金玉宝珠繁露也梁之中塞以朱栏神宗移跸再幸乐之设帟饮梁上观鱼遂为御道云池之水盘折而流其下洑地而至玉泉出焉其上且隐且见经殿北涧复伏殿下出有洞又伏落池其源至远出者当寺后山之髙壁云当源为泉亭折泉为流觞交亭左右又前滙为池红白荷花茭蒲参差又前盘栢为屏屏前竹一方区细如楛皮黄金数千百枝防防鸟噍噍者竹前古银杏防蔽区等于竹亭右古柳下本半皮枯臃肿若橜若虬鳞若疣上枝细如丝青青葢亭亭为寺中竒驾为留半日御膳寺人进饮三留御书额二曰苍松古栢曰水天一色亭傍壁峭如城髙可十丈长四五十丈亭葢处其洼间道也壁右石室三临涧石门石窦窻入蹋地有钟鼓铙吹之声吰吰疑其云中盛夏凉可以衣僧云冬则燠花木之避冻者藏焉
　　虎林沈守正纪碧云寺精整胜香山而踈旷逊之独寺后一泉出石根冬夏不涸为方池植白莲其中上有亭大小二池前修竹一林清潇可爱予自渡江久别此君婆娑不忍去微风徐来簌簌如相絮语泉绕寺中庖湢皆资之恨其从屋霤下过安得好事引为流觞可坐可歃亦一大胜也吴郡王衡记从玉泉渡两石桥循溪转防于卧佛寺娑罗树之隂复二里许至碧云西折听泉亭上殿前石池一而桥绾为二中畜五色鱼百千头余解衣盘礴坐而施饼饵焉唼呷相呼云队再卷若为鱼丽以仰攻者
　　武林黄汝亨纪卧佛寺亦泉胜层岩夹道而下木石散置可游可坐亦胜地也寺内有娑罗大树二株可数围其子如橡栗僧云不但与菩提幻子可作念佛珠碎之下酒可疗心痛诸山皆无
　　公安袁中道纪香山跨山踞岩以山胜者也碧云以泉胜者也折而北为卧佛峯转凹不闻泉声然门有老栢百许森立寒威逼人至殿前有老树二株大可百围銕干镠枝碧叶虬结纡羲回月屯风宿雾霜皮突兀千瘿万螺怒根出土磊块诘曲叩之丁丁作石声殿墀周遭数百丈数百年以来不见日月石墀整洁不容唾寺较古游者不至长日静寂若盛夏宴坐其下凛然想衣裘矣询树名或云娑罗树其叶若簌予乃折一枝袖之俟入城以问黄平倩必可识也卧佛葢以树胜者也夫山刹当以老树怪石为胜得其一者皆可居不在整丽三刹之中野人宁居卧佛焉
　　香山在碧云南二里许有永安寺旧名甘露其制一如碧云而饶古色最胜者来青轩乃神庙所书额也金人李宴有碑其畧曰西山苍苍上干云霄重岗叠翠来朝皇阙中有古道塲曰香山上有二大石状如香炉虾蟆有泉出自山腹下注溪谷曰小清凉西行数百歩至光寺殿圆制极工成化初创于中官中官髙丽人见其国金刚山有圆殿故移甚制于此面其前者金章宗祭星台
　　朱长春记香山敞焕不如碧云栋宇特盛碧云荡荡开朗有大人威严香山独孤髙如羽人化域陵世焉碧云堑削面坦夷其阳可望万里都城如带香山独牙错门径幽耳来青轩其至髙望不一隅但海气蒙出焉其山盘回其泉折淙其离阁参差其气窈深其草防修其木离披多古殿前二枯松十围隐千牛焉日出映之山中蓊蓊如青云起世宗尝幸临登轩望之叹曰佳哉此山独有紫翠色轩有今上御书亦两幸矣其髙于轩者山顚有亭右盘数百磴上上不留足夋夋也下须翼之犹不可趋升之望见诸陵其两胠犹山蔽之葢游希至亦无题者未至亭亭在山巅至去顶复千尺按志上有二石状如香炉虾蟆望之未得升焉山之人言自香山又西以南山特竒怪峞深其灵岩佛宫往往而是经数百里尽乃至河内弥月不能游然远稍稍荒落莾蔽而此以近都独盛以故遂不复西
　　王衡纪由碧云至香山碛路深旷夹道尽白杨青桧虽都雅不减幽絶当山之防者曰流憇亭其旷而可坐眺者曰来青轩流憇在山半灌木隂翳之中忆春季杏花飘飞尽矣而此地犹能防残红以迟我念而寻旧游焉已乃过来青轩轩前西山为距而虚其襟以捧帝城斜照薄金银台蒸气正紫相顾谓此地宜月投枕焉而东自无量殿数折乃至洪光寺皆短垣踈栢不蔽外景涓人甃白石为阶其净若拭余叹曰使死不速朽者殆乐哉斯邱矣笑而出望之东壑中郁苍攒错阁道参差若飘红挂树叶者其光裕寺耶心乐之而日且下舂矣不果游
　　洪光寺入石门路甚修平可歩古栢夹之外不见林上不见顚枝干交防人行道上苍翠扑衣日影注射如荇藻凌乱歴数百歩复折而上如是者凡十有一每登一折必右俯木末左瞰絶壁壁皆甃石为之歳久若天造栢从石罅出多类鬼工初登一二盘竒在栢稍上诸山如螺髻自栢外见则又竒至七八盘山尽在下精蓝名墅棊布绣错金碧晃耀日竟屡换殆无暇问栢竒矣盘穷为山门甚精丽又进为圆殿亦目所未见
　　洪光者即香山之支院也不复由十一盘穿栢中山径数十歩即香山藏经殿歩而下即后殿从两廊逶迤行至正殿歴级从东行至方丈自回廊复东为来青轩羣山拱揖苍蒨刺人目下见陂陀髙下杏树可十万株此香山之第一胜处也由方丈出见山右溪流奔注如玉龙夭矫蛰而未苏下为方池一注沉碧有鱼数十头出没其间
　　沈守正记碧云池亭苍松翠栢水天一色香山来青轩郁秀清雅望都亭六榜皆今上御书又一联云恐坏云根嫌地窄爱防山色放墙低不知出睿思否语亦有致书似沈度学士而骨劲过之王衡记今歳戊子春季之二十二日约友人张益之陈锡元张仲立郑子瞻游香山以了花事而以卢师足之比期而仲立以事辞锡元复拉入他队中余与张益之郑子瞻周生如春者且行矣而黄风如矢益之又谢病归余三人独当风行葆髪葢面蹇且不前也已至髙梁桥而风窢然柳枝不摇巾角防拂子瞻顾谓余是风留花耶抑花留客耶余笑曰噫互有之半里许为眞觉寺寺前浮图髙五六丈许而上为塔五方陟其顶山林城市之胜收焉余语子瞻此不当胜天坛耶吾于此订雪盟矣由眞觉寺缘湖堤堤柳婀娜妥水色油油然而其下则茭芽蒲防虚着柳丝鸭绿正与鹅黄相贴顾尚不多得花初见花数十树或百树则纡骑赏之以簪余防且满已而去城渐远花渐繁则当马首者视之已则左右指而已小憇于望湖亭俯而窥泉以所佩花尽施之池清飔或来红翻绿皱悠然有春江花月之想余乃以杯酒坐花瓣上候于桥左杂水二停因呼子瞻和花嚼之自亭右沿山膝行又遡一小村而香山碧云始见见山以上下皆漫漫遥白余曰云也子瞻营视不应徐而曰其云耶将无是英英者耶已而问之山农乃真杏花也始大呌以为竒絶相羊至卧佛寺面面皆花而一绯杏据西原上者大可盈抱且殊丽三人缘而上则枝轮樛覆若倒挂茱萸网网外复施百歩锦障余骀荡不自持而日且晡矣期以明日假碧云道脱衣挂壶于此乃舍而至香山宿于来青轩从轩前望花如春后薄雪鬖鬖满野而不蔽襳浓草树之观诘朝陈锡元从碧云来视予予与凭轩指画诸胜次及新柳余曰人尽云烟柳烟安得柳容其似者正在露叶时若眠若起半空半色之间耳锡元深赏其言相携而上流憇亭亭西一杏尚未破凾葢昨嵗迟我于花后者也余谓锡元曰是当有神酬以酒祈明年花事焉
　　武林黄汝亨纪过香山蹑蹻披磴流泉茂树一着屐即有轩轩白云之气半似吾山九里三竺间于西山中当据上座登来青轩峯下皆苍翠盘郁大撮山河之胜有扁书世宗元年题此山独有紫翠色眞睿赏也餐卧弥日独不忍去上有流憇亭不及来青甚寒泉亭更可无坐
　　中峯在香山之后以其居诸峯之中故曰中峯也上有庵蹑危磴而上十百者三始及庵庵两翼有亭东望京城漭漭尘土微见黄色一防大内也山之隂有晏公祠翠岩寺永寿庵山之阳有教寺俱称名胜
　　公安袁中道记中峯庵门有石楼可眺有亭髙出半山可穷原隰墙围可十里悉以白石垒砌髙薄云汉修整中杂之纡曲堦磴墀径石光可鉴不受一尘处处可不施簟席而卧于诸山中鲜洁第一刹中仅见一僧甚静寂予少憇石楼下清风入戸不觉成寐既寤复循故涧涧涸而怪石经于疾流冲击之后堕者偃者横直卧者泐者背相负者欲止未止欲转不获转者犹有余怒其岸根水洗石出亦复皱瘦崚嶒﨑防坎罅中松防出没净滑可人舍涧而上碧峯得寺曰教亦有亭可眺也有松盘曲夭矫肤皴枝抝有远韵间有怪石佛像清古亦为山中第一降复过翠岩循涧左行山口中为曹家楼有桥可憇竹栢骈罗石路宛转可三里许青苔紫驳缀乱石中墙畔亦多斧劈石骨理甚劲意山中概多怪石去其土肤石当自出无柰修者意在整齐即有竒石且将去天巧以就人工况肯为防通显其突兀奋迅之势者乎絶顶有亭眺较远以在山口也此处门径博不如香山而有山家清奥之趣亦当为山中第一也
　　又纪翠岩寺门有渠天雨则飞流自山顚来岩吼石击涛奔雷霆直走原麓洞骇心目刹后石路百级有涛好鸟和鸣于疎林中隐隐见都城九衢宫观栉比万嵗山及白塔寺了了可指其郊坰之林烟水色山径柳堤及近之峯峦叠秀楼阁流丹则固皆几席间物出门即为登眺入门即就枕簟虽夜色远来犹可不废览瞩有泉甚清可煮茗遂宿焉风起松栢怒号震撼冲击枕上闻其声如在扬子舟中驾风防破白头浪也予遂定计九夏居此以避长安尘埃
　　武林黄汝亨纪从洪光寺过佛光寺为教寺有石桥鱼池不及碧云寺前有流泉亭亦似碧云兰亭意而摄境开山面过之会晋州赵孝亷饮此与之浮三大白而别教之傍有巗俗称晏公祠余偶入视其内皆石室琢三皇五帝列圣名贤像自吾师宣尼而下及宋朱紫阳李延平诸公两壁又刻画忠臣孝子如王祥顔杲卿之属又有小石室题凾五经书史讯之乃武庙时中贵晏公造也余因嗟叹自吾入西山所见金碧殿阁皆浮屠氏之宫大都皆中人自营其身后香火藏而此室独及吾儒门一宗何类无贤
　　卢师山在京西三十里山半为秘魔岩岩石嵌空几二丈旧传隋末有沙门曰卢师居此山能驯伏大青小青二龙故名岩下一池二青蛰处视之若不甚深然探入不可穷
　　都人于奕正云石子凿凿故桑干河道也曰卢师山有寺曰卢师寺正统十一年更名清凉今佛无殿已过寺半里者秘魔岩是卢师晏坐处相传隋仁寿中师从江南掉一船来祝曰船止则止船至崖下止遂崖居居数歳二童子来曰大青小青愿侍不去嵗大旱所司徴祷雨者童子白师乘师愿愿施雨雨一方也遂乘云气去俄雨大注知大青小青是乃龙矣龙归投潭中潭广丈巨石覆之深黝不可测二龙有时出云气仍随之崖下塑二童子侍师像崖上一柏产石面长尺不凋不荣是卢师手植
　　翠微山在城西三十余里上有圆通寺盖旧平坡寺也姚少师尝言平坡最幽胜学佛者所宜居山半有平地故名洪熙初始改今名
　　从香山东行饭于善应寺中东走涧道防卢师山覩翠微一带苍石碧瓦掩映白杨深柏中而新柳杏花希稠防缀斜分倒揷尽有深情盖香山如扬州花市浓抹故佳而此地则若耶曲径其不厌正在淡妆耳从卢师寺秘魔庵循东冈而至清凉寺寺有古佛像其前为平台眺望甚伟自此下而南折皆从山逻中行花柳时可观凡折数盘渉五六庵而至平坡寺寺一阁庋山顚于远眺尤胜旧志山上柘树一株屈曲如虬斜傍二潭潭水磅礴绕峯而出其顶修竹箯姢不减江南
　　潭柘山在京西八十里出京至马鞍山千佛阁及戒坛至厐涓洞逾二岭而至潭柘潭柘以一培塿当羣山心九峯扆而立焉志所谓老柘美竹者乌有矣而两殿鸱工絶则金元故物也寺后故有龙潭今已甃为池而其支委尚濶去山数里泉走石崖壁间声甚怒至寺桥而水益怒
　　觉山在京西三十里悬崖之上与卢师平坡鼎峙西有三泉曰清冷曰清香曰洊至
　　韩家山在京西三十六里山隂有汉左冯翊韩延寿墓韩世居于此俗呼罕山又呼黑山滙
　　仰山在京西七十里峯峦拱秀中有平顶如莲花心旁有五峯曰独秀翠微紫葢妙髙紫微金章宗有诗刻石云金色界中兠率景碧莲花里梵王宫鹤惊清露三更月虎啸疎林万壑风
　　百花陀在京城西王平口四围皆山中有平川约数十亩产杉漆药草春夏之交百花烂然有金章宗石床今存
　　都人于奕正纪府西一百二十里由王平口过汉匈奴分界处曰大汉岭抵沿河口元女庙是百花山足也山翠跃来引人渡石涧上马栏山折旋其径左右周转百歩当直上十歩以登所苦石磊磊承趾不似土柔素车马人趾茧生之所喜树隂云影防盖密稠不至曝酷迳此至法幢庵五里迳折旋如前幸容骑而马逩逩喘喘汗滛滛多不忍骑者上下诸嶂纵横一翠迎送目歩不觉五里篱径坦然者姚庵也岭而西行数里千佛山又数里观音山迳折旋如前山旧有菩提树僊人桥望海石盗伐树矣桥石则存过此山石尽于空际态变矣下上岭者七迎前壁立者鹤子山也此去千佛岩山石态变者尽作人形度阎王是百花山腰也百花者红紫翠黄不可凡数不可状喻不可名品即一色中瓣蕚跗异不可概之土人指一种尊之曰天花艳光而幻质佛诸经每所称天雨曼陀罗花天雨曼殊沙花也行百花中一里进篱门石洞礼佛殿上礼文殊阁上礼文殊法身塔下登菩萨顶累石凡三峰登者必以小石累而尖之种佛因故石小风大不能吹去以示旷刼无动转故坐立顶上俯诸山搢如圭东西两灵山也乃旁四望东京师也南冉冉者浑河也西郁郁乎茶露顶居庸诸山北荡荡乎边城外沙漠际无穷也是百花山顶也下顶未半又入百花中不可名状数者多于前防此者或曾见文殊光风云作雷一声山灏灏如海忽左涧一圆光轮右壑徧初白次红次五色具木石人鸟塔语摄入光中如镜受像我闻文殊表智故放光莫勤五台智光也东之龙王頺庙列五龙王中位龙母北之大士殿髪鬅须鬈然下千佛岩南之东之又入百花中花被迳八里多于前过白水庵行泉声二里一松标瑞云寺寺即五代时李克用建亭故处俗今曰百家寺也寺有摩诃祖师法身用像法装之若新有摩诃煮石铛非石非鐡莹如漆光宣宗曾取视赐以龙袝归寺也有摩诃摔龙石龙逸袓追摔之今龙迹宛于石也志称山暖肥产杉漆药草春夏烂红紫香袭人则百花者药草花耶然本草图经中亦无从物色之附退谷小志
　　退谷在水源头傍退翁记云京西之山为太行第八径自西南蜿蜒而来近京列为香山诸峯乃层层东北转至水源头一涧最深退谷在焉后有髙岭障之而卧佛寺及黑门诸刹环蔽其前冈阜廻合竹树深蔚幽人之宫也
　　水源头两山相夹小径如线乱水淙淙深入数里有石洞三傍凿龙头水喷其口又前数十武土台突兀石兽甚钜蹲踞台下相传为金章宗清水院章宗有八院此其一也水分二支一至退谷之傍伏流地中至玉泉山复出昔有人注油水中玉泉水面皆油也一支至退谷亭前引灌谷前花竹谷口甚狭乔木防之有碣曰退谷谷中小亭翼然曰退翁亭亭前水可流觞东上则石门巍然曰烟霞窟入则平台南望万木森森小房数楹则为退翁书屋一榻一炉一瘿樽书数十卷萧然行脚也谷之后髙岭峩峩摄衣而上为古茔茔垣之外有台可憇茂松蔽之不见其下
　　谷之东则隆教寺寺前旧在退谷上移置石门之东殿供大士像嵗乆漶漫寺僧秋月募善知识缮餙之境地深邈可供趺跏
　　谷之前为莳植花竹之圃中有僧家别院养牡丹数百本石楼孤峙面面皆花北望退谷掩映翠樾中如悬董巨妙畵在阁之壁
　　谷口外沿泉东行皆石壁也大石一方上建观音阁再东则卧佛寺傍扉入扉娑罗古树大可数围柯干叅天瞿昙酣卧殿上乱后寺废香灯久断矣寺门白塔髙矗大松两行拥之香翠扑人衣裾谷西南里许为广应寺寺有白松如雪门外深涧石桥横之桥傍乔松数十株箕踞其下防碧云香山诸寺丹甍碧瓦如蜃楼如绛阙又惝恍如梦际谷西越涧而过则长岭横拖岭半为章宗防花台古松一株夭矫磅礴拾级而登此则佳主人也谷后逾岭数重则见汤峪畵眉诸山东北烟树迷防巩华城也又天半揺揺万马腾空而下天寿元宫也广应寺之西为木兰陀由寺前鸟径西指过小桥三四径渐峻盘旋而上始至玉皇殿殿南别院有轩有室小楼三层踞山之巅俯视光寺松盘香山来青轩诸胜殿北深涧悬崖水出洞中傍为鱼池为药栏为篁丛殿侧有满井水可手掬西山山顶之井广皇寺与此为二甘冽似中泠谷中瀹茗取给二井退谷逸叟记
　　附记西山髙隐
　　按汉王氏有五侯乃谭商立根逢时也五侯中王谭实为贞臣谭虽封侯而不肯事凤水经注王谭不同王莽之政子兴生五子并避时乱隐居涿郡西山光武即位封为五侯元才北平侯益才安喜侯显才蒲隂侯仲才新市侯季才为唐侯所谓中山之五王也此五侯以贞节封比前之五侯清浊不同矣本传谭倨不肯事凤不辅政而薨子仁嗣仁素刚正莽内惮之令人奏就国后遣使廹守令自杀是不同王莽之政者谭之后又有子仁所云兴者岂即仁之弟耶因兄死而相率避乱正相因也惟仁受王莽之诛而后光武义而封其后然则谭抗王凤仁抗王莽兴子五人并能沉防髙隐居西山则西山以五王重矣此山苦无古迹有如此懿美之迹而志不知载惜矣
　　军都山在昌平州西北二十里昌平汉军都县以山名也后汉卢植隐居上谷立黉肆教授生徒昭烈微时修弟子礼焉彼时军都县属上谷郡又名居庸山
　　银山在昌平东北六十里峯峦髙峻氷雪层积色白如银故名麓有石崖皆成黑色又名铁壁顶为中峯逈出云霄縁石梯上五里许下视梵刹如弹丸刹乃唐时建领七十二庵沙门邓隐峯藏修之所有浸月泉天清桥巨虎石诵经台诸胜
　　明李元阳记晓起骑行几二十里路人乃云赤独子去密云已旬日矣众相顾色阻南沙谓予曰银山铁壁去此不远盍往游焉遂折北而去诸君相尾问程或言逺或言近各有难色迟回不进南沙与予恐为所阻遂策马亟驰行六十里至邓隐峯道塲八角亭东北有铁崖壁立石色荧然顷之月出烂如银界洗盏更酌夜分不寐明日将拄杖登顶寺僧曰顶由阎王鼻行僧住此十余年亦不敢度予二人笑而不聼竟趋鼻侧山脊如刀背仅容一足长约十歩面旁如削下临万仞不可凝视罡风吹衣足不能立予曰列子履万仞之险足二分垂外何如乃去鞾鞋趺坐徘徊取棋枰对奕南沙忽推棋东行比予囬顾渠已度鼻矣予亦侧身起立逐其武而东遂相与同登山顶予曰君无议拟予无思量乃能至此向使议拟思量东瞻西顾则私意起而反惑安能至此哉南沙曰士之立朝能以无议拟思量之心行之何事不办坐未有顷寺僧凭樵者送茶各饮一琖樵者指长城外曰此为黄花镇此为居庸关又西为某关又东为某镇皆在烟光微茫中万里龙沙风霾无际令人气吞边塞眼隘寰区矣罡风稍定挺身度鼻而回初无难者囬入僧院崔都尉京山自外来曰闻二公在此愿得同游遂举觞荐山防坐月下説长城险易夜分各就宿明日京山早发来别予二人尚未下榻饭已由防路向昌平道中多木栅如圏初不知其故既而问樵人乃知其为致虎圏也顷之从人告饥遂就流泉而饭甚甘之马上作银山铁壁歌夜投昌平公署不食而卧明日荆川少海擕酒来相劳顷之湛泉亦至因为言山水之情状诸君颇以不游为恨荆川名顺之编修武进人湛泉名与龄验封郎山西人少海名瀚考功郎顺庆人南沙名过职方郎富顺人予则名元阳字仁甫号中谿大理人为御史
　　玉带山在州东北十五里山腰白石周围如带实拱揖皇陵者又五里为笔架山三峯并列逈出云表成祖元宫在焉州之南则曰凤凰山出城西四里至红门两山并峙连翩如凤翥州北则曰虎峪山巍峩若虎踞又十里曰昭壁山正方如屏以作南障州东有影山逺望之其影先见故名是为东山口州西有小金山日午金光射人又皆陵园诸山之防翼
　　红门之西翠屏山下出泉九穴为池名九龙池池上亭台金碧辉映夐若仙都又有僊人洞在红门东山腰谽谺頫梯而下至洞约三丈许内有一门巨石天成近门上有石钟长约数尺倒垂待叩入门转南见有石缝如夹道元窅无际不可深入古诗云我欲叩石钟惊起洞中人烟萝杳无际空鎻石门春石洞何窈窕云是仙人庭僊人何许瑶草空自清石洞窅且深花落无人扫仙翁去不还何处防瑶草
　　白浮山在昌平南一十里山有二龙潭流经白浮村元人郭守敬引此水西折而南经瓮山流入积水潭以通漕运
　　郭守敬所筑堰起白浮村至青龙桥延袤五十余里以障双塔神山诸水名曰浮堰
　　驻跸山在昌平西南二十五里髙十余丈西北袤二十里金章宗游此镌驻跸字上有台章宗自题栖云啸台四字
　　都人王嘉谟纪自髙梁桥水度至白浮瓮山出蓟县境瓮山斜界百望是山也南阻西湖神臯兰若皆萃焉北通燕平丛丛磈背而去者百里犹见其峯焉是宜禾黍山之阳有祠焉髙十五丈登之可以望京师可以观东潞出百望十里为长乐河河水不甚濶而驶又北二里为玉斗潭潭箕圆仅丈腐草罨之深不可测或云是有物焉有两牛鬬而饮防于潭輙不可得又北十里为灌石驻跸山在焉其山长西北袤凡二十里石皆壁立髙可十余丈嶟防欹危如坠如挽前临平川一望无际孤堠时隐猿鸟悲号行者懔懔西望白虎站深若天井湛碧难尽山之上有台是名栖云金章宗尝游焉登台而啸题石而欢下而观于野盖燎而猎焉召其部长大人击毬俄而自击也乃叹曰美哉乎而谁见之山下石牀石釡俱存山之西有洞是名寒崖势殊奥中多异草竒石灌木随风扬芬四望则惟北多岨云寿宫之成也上自狄村防于浑河是尝驻跸自驻跸而北皆崇山也连缀匼匝又砂砾延縁岩间白石崭崭春夏雨潦则成巨浸樵采不达又北二十里许廼从西折斜入南谷有聚焉是名漆园园之南有山焉是名雅思是山也幽晦多雾富有果蓏山防而为坎有池焉浚洌如露是名露池有比邱一人土人敬事之自园而出再由走集西十里许为髙崖崖下有众泉绕其聚四面皆山蔚洞森萧圹如也又西北十里许为清水涧是涧也两山如门行可二十里山皆竒峭巃嵸山中飞泉滮洒或决地或分流淙汩树木之间推激岩崖之穴青如乱鬌白如吹絮仰视重峯时有孤石之揭揭沈黯迷离天气自曀崖间百合忍冬棠杜牛妳相思郁薁黄精唐求之属渗味扶芳烁红陨翠飞沫击枝坠而复起新实含濡落而不变竒禽异羽嘤嘤满耳鸟巢雉囮徧其岩穴山鹿之毳豪猪之毛丰茸随风泝流而行髙髙莫极有岭焉名曰鳌鱼又西里许山益峻有兰若二焉上曰松阳下曰金鹰其上独多松合抱而数丈者有三朴遫者万计登之而望则大山屏张霅然斜开则金鹰在焉金鹰下控大岩岩吐百穴滙而为湖决而东流是为清水之源迤逦以东下山折坂而南蓊然红赩髣髴有光有陉焉曰六十屈折汗邪黄芦白沙之间可六十折再由走集又西有陉曰十八盘息壤如金郁勃而立狭可容人可十八折登顾徘徊西则植立夹持不暇停足頫视斜柯洪枝匝藤萝而舞鹍雀者深深莫极旁睨则北山矗矗一隂一阳闪儵孤日含濡云彩山之上平衍西五里有岭焉是曰长城苍黯髙竦下视前坂其巅瓦砾纵横微有雉堞剥蚀沆莽是曰秦皇之址有泉出焉是曰马跑苞稂覆之将眢矣又西二里有台焉是曰了思衡可二亩髙可数仞莎苹匝之楸檀桕栢之木宛宛相构登之可望四方斗絶有足懐者下台而西又十里皆峻岭也判为中路岩之两间如榭如障如层构深藏如防苕盘互花实齐秀风泉并响逺闻伐木嶷嶷留滞有岭焉是曰灰岭险特倍于长城石如蛤粉无树木大石磋磋吹籁扬尘则纷溶而起百里可见了了如雪路口如甔甀一綖孤露莹照通川下山有城焉是曰镇边之废邑又西八里许有城焉是曰镇边两旁皆山围之其南曰碧驾之山曰通明之山其北曰鹰扬之山曰涔洛之山有湖焉小而深在碧驾之岩圞结不见每多异草中有赤鲤盈尺春夏之交山水增流则湖益清可鉴是曰合抱之湖镇边岩邑也居人仅可百数地寒不能五谷五畜劳羸不甘兵杂其间狡猾难治西十里有堠曰唐耳背据大山下视懐来烟液杳褭足为天险楼堞固沟洫濬军械精睨横岭而斜界居庸可甲燕平镇边废邑其南皆山也中为衢路其东曰六华之岩其西曰小神之山曰青利之山岩分形如六华其第四岩有洞焉最深窈土人夜登之取宿鸟忽有双鹤飞鸣是为鸣臯之洞南可十里有聚焉曰长峪又西五里有岩曰德胜又曰凤凰上有兰若焉是山也威纡距絶抵此而穷四面环匝山可三十丈磴道半之登之每顾则山形变兰若已圯然蟠结秀竦下视三山侧侧欲合东望长峪蔚然开阳其左岩崟尤峻石稍拥出山下有泉焉源源可二十里达于浑河照映萧瑟町畦滉然据岩而立终日无人山之上竒树新实甘香飂防背秋渉冬空冗悄然万碧俱立山之上有台焉登之而望则蹙然两山兰若闭藏不可俯见是曰隐鹫之台山之西有洞焉小而隘可容数人门有古松蔽之坐其中以瞻西峰有如指掌中壁刻观世音大士像镌刻甚深是曰观音之洞又曰孤松之岩兰若讲堂中有苹婆三株大可合抱翠叶多子团圞数丈真可竒也山之南有岭焉曰西峪可以入沿河山之下有碑不可辨自长峪而东可二十里有聚焉曰菩提堑有祠焉是祀菩提盖古人有乞者众食之俄而怒焉乃杀之剖而食犹故民神之是为祠也有兰若焉曰白驳是山也险倍灰岭不通行者幽阻凄蔼萧然可诧有坛焉幢设于上皆紫英之石烂若丹霞有银杏二树大可盈抱芬盛多子出山而北有山焉是曰白鹤其峯岫缭绕不易诘也其中有白色皬然状如鹤着于石上又折而东则走髙崕北山自髙梁至德胜共百八十里小山至众记者二十鸟有红鸦沙鸡文雉半趐兽有虎豹竒狸狼野干白驳豪猪兎麅草树多竒土人每言二月之交有山曰青华下可万丈西通四方每有瑰形竒物且飞且走衘乳而西猎人莫敢近也又言三伏毎雨羣山出流大石浮浮马奔麏至有如雷霆仰视碧驾鹰扬之山半在云雾戍楼昼晦飞云积烟片片入戸连月不霁实神京之奥区山川之都防也
　　崖在昭陵之北极其险峭
　　于奕正记崖旋旋蟠蟠望若梯磴石丑怪若鬼面下崖之庵曰瑞峯一曰麻尼崖髙危立庵逼其踵南山前逼庵而又髙危冬前后两月蔽不见日惟短至日景一线透之崖三峯而三庵两峯翼中峯首自盘道庵以之东峯庵壁与石与树也西若有竒焉自渡津桥以之西峯庵壁与石与树也东若有僻焉自东西峯以之中峯庵壁与石与树也东西若有髙焉天启中陵监餙五庵新矣三峯失其朴
　　妙髙峯在西山后居庸关诸山之面也与天寿山相接中开一罅即居庸关山峻而秀故以妙髙称
　　袁中道记妙髙峯去沙河四十里逺视之惟一山逼近则山山相倚如笋箨皱云駮霞极其生动其根为千年雨溜洗去石骨棱棱每山穷处即有小峯如笔格法云寺枕妙髙峯最髙处近寺有双泉鸣于左右过石梁屡级而上至寺门内有方池石桥间之水泠然沉碧依稀如清溪水色此双泉交防处也其上有银杏二株大数十围至三层殿后乃得泉源西泉出石罅间经茶堂两庑绕霤而下东泉出后山经蔬囿入香积而下防于前之方塘是名香水也山石虽倩更得此水活之其秀媚殊甚有楼可卧防诸山右有偃盖松可覆数亩故老云金章宗游览之所凡有八院此其香水院也金世宗章宗俱好登眺往往至大房山盘山玉泉山而其中有云春水秋山者章宗无歳不往岂即此地耶
　　上方山即古称大房山最称竒秀古碑云幽燕奥室闽中曹学佺纪出房山县行六十里所过村落曰瓦井曰天光曰孤山口皆与山势为升降过孤山口则崇山如环幽溪如带时时渉溪沿壁践苔扪萝乃至山麓有一庵焉为诸峯所覆如狻猊之昂首也巉岩两壁相距中开一线鸟道盘旋五里至石梯梯即巨石五丁凿为坎仅容半跬髙数百磴左右两铁絙长百尺山颠下垂陟者缘之手足分任其力盖左廹无极之岩而右临不测之渊矣梯尽处有小庵可憇折而东北可一里至山门入门始昂首见诸庵纵横稠叠处于悬崖峭壁蒙茸之内如鸟巢然所谓禅栖也独上方寺正中如负扆以居蹑千百磴始可到傍有两磵流下闻而不见水其上有氷封之耳又东折而往则连嵓层隂雪堆未化独有古栢青青龙蟠虬舞出雪之上其嵓轩揭如仄竒秀如云穿注如蜂房燕垒嵓下有泉深三尺广倍之面一平台又十倍之相传开山时有龙占此禅师叱之避尽挈其山泉以去师飞锡击其尾留泉仅满斗今山即名斗泉也山下有洞尚隔一山説者以此山空腹寺径达洞然人必自其上行上行必径前峯孤圆突兀形如摘星望之甚惮陟亦可至峯半可頫诸庵岭亦劣平尚不见洞又下五里入洞如一城僧家依洞为窟石牀茅扉可掬为客煮茗初未有水以葫芦系腰至洞里取水曳之出入防防枯藤为炬鳞次而进第一洞犹隐隐见影二洞以内即黯黑无光三洞是一小窦围可三四尺深五六丈伏地匍匐束身蛇行即僧所曳葫芦处也入三洞倐髙广燎炬不见顶傍有一潭石蜿蜒如双龙状其中圆光如珠于是取水焉抵九洞无路有穴如井入者后人蹑前人背丈余复空濶但雾气蓊塞履滑衣湿不易前进至十三洞路尚不穷云过此无竒兴尽返矣大抵中以一曲为一洞十三洞约有六七里洞中之石玉白镜莹铲为琉璃逾寸明彻其境之最著者曰莲花山片片如青莲瓣曰龙虎宛肖龙虎曰长眉祖师兀坐岩畔眉翛然垂曰吕纯阳俨然具道者衣冠曰石塔层层笔立曰石钟鼓叩之作钟鼓声此非歴三洞穿窦之苦不能得也又其最著者曰湏弥山一山甚大行良久难尽曰雪山猋如积雪扪之若刺曰万花楼山之上有重楼焉以雪为地吐花如灵芝者数万朶曰僊人桥跨青溪而渡曰十八罗汉为修短欹正各状貎曰接引旛从顶倒悬缥缈若拂此非歴九洞入井之危不能得也出洞之后依然天光逈若隔世惊喜异常
　　小西天即石经山也在房山西南四十里
　　纪云范阳懐玉乡西北山水秀异出独树村北行四里许两山对峙外隘内豁小溪中出石峯参差如犬牙水触石流潨然有声沿溪前行十数里有巨石数十横布水中蹑之以渡登平冈而望四山多离絶之势峯峦峙立如书空之笔者不可胜数其中一山若火焰而草树独茂问诸牧童知为田带山而小西天之境在焉迤逦至山麓壁立似不可登徐望之有磴道循山之偏脊直上行者前后顶踵相接凡三憇息始及山之半有石室题曰义饭防碑志云唐干符中僧藏贲所建欲俾游者至此不必赍粮也由防前折而东凿石为道广不满尺横于山腹者一里许将折而北则条石为阶凡九十九级上至平处行百余歩复有阶如前级差少自其上平折而南有石堂东向方广一丈五尺许名曰石经堂堂有几案罏瓶之属以祀三宝皆石为之其上天然如帐顶下则甃石以平其地三向之壁皆嵌以石刻佛经字体类赵松雪意必元人所刻其中有四石柱柱之上各雕佛像数百皆为小圆光而饰以金碧堂之前向为石扉八扇可以启开外有露台纵仅八尺横与堂称三面为石阑设石几石牀以为游人之所凭倚傍有禅房庖湢之所皆因岩为之不假人力堂之左有石洞二其右有石洞三复有二洞在堂之下方石经版分贮其中盖隋沙门静琬始以经刻未成而奄化唐贞观后其徒道公等继续成之至辽统和及金明昌之际有沙门留公顺公亦增刻之前后纳于洞中者通千余卷石凡七百余条有石幢记其目甚悉每洞皆以石为窓櫺用铁固之纵广不可知而石本之近窓者可以窥见观其字画则辽金所刻与隋唐自异其左洞有静琬贞观八年碑记嵌于门上大意谓未来世佛法有难故刻此藏之以为经本若世有经愿毋辄开其用心亦可谓勤矣石洞之北有石池石井池广七尺而深半之井深浅不可测皆莹然涵虚可鉴毛髪井之北十余歩有泉自窦中出涓涓不絶又有石为龙王像民祷则祀之古木苍藤樛错其上然隂翳惨澹不可乆居由泉窦之南复扳缘小径盘屈数十折至山顶有五石台台之上皆有白石小浮图其南二者乃唐金仙公主所建刻字如新余无题识不可攷顶有巨石后广而前鋭平出于虚空者数尺相传谓之曝经台予至其上回视四山则向之特立若书空之笔者皆隐然在履舄之下似可垂手抚摩稍临石之鋭处而俯视之则陡絶万仞无有底止已而下至堂中左右有碑十余通特观其髙大者则唐元和四年幽州节度使刘济与其僚来游所建主僧指曰有云居寺亦静琬所创西偏下五里许可造乃至山麓渡小溪丛薄间寺规制已壮然比旧基差小墀中有唐时所建石浮图四皆勒碑其上其一开元十年助教梁髙望书其一开元十五年太原王大悦书其建于景云二年者则甯思道所书而大极元年建者则王利贞之书也然独不着撰文人岂即书者为之欤予次第读之爱其字画清竒皆有虞褚法老僧复曰后苑中石刻犹多遂歴榛翳间见残碑断碣或立或仆不知其几而多贞观开元时刻
　　红螺崄在上方东三十里循九龙峪过八达岭穿云防门始及下崄再挽铁绠而上至红螺洞曰中崄再上半里为松棚庵再右百磴曰观音洞是为上崄
　　公安袁宏道纪红螺崄从葫芦棚而上磴始危天始夹从云防门而进山始巧始纎水始怒卷石皆跃至铁锁湾险始酷从湾至观音洞仄而旋竒始尽山皆纯锷划其中为二壁行百余歩则日东西变数十歩则岭背面变数歩则石态貎变矣壁郛立而隂故不树瘦而态故不肤亦不顽蛟龙之所洗涤霜雪之所磨镂不工而刻其趣乃极
　　盘山一名盘龙山在京东蓟州西北二十五里髙二千仞周百余里势磅礴而盘桓因名
　　记云自三河行五十里至盘山之麓仰望其岭元紫逈异浮图树石溢于目前既入山有长泉一道从峡壁间飞喷而下穿齧石趾鸣防防不已壁上劖盘泉二字沿泉而上至中盘寺当即下盘耳东折里许有亭左右峯势拱抱出一冈峦嶐然突吐是为亭亭傍有松髯甲夭矫如虬龙石谽谺磈礧甚异山之石乃从此始石有一片数断又数片相连若飞若走若蹲伏若卧若坐若立若负若搏噬若撑若平若倾欹若嗸然以出若畏而缩树拳而曲径诘而折皆以石故至其地差衍而松势得以少舒者上盘寺也实为山之中西有悬石亭亭趾为平台其嵓隂百仞之上有石悬空势压亭表折而东北蹑岭以登将及半岭左望前石若巨人仰天卧其下峭削背与山合处有光断而不断悬空之妙毕呈于此上之始见长城长城者塞上山也城与山为髙下起伏山青而城白如领之有縁金玉之有相大者为虹霓小者为缟带缥缈纠纷不可穷诘又上之始见塔体圆质素卓立云际峻整精洁如经磨砻山有三盘而此据其上也盘山者以山之盘旋曲折而言之也或曰山有三盘焉其説近是又谓山有盘石可揺动故名下山从他道观之石围数丈一人揺之辄动
　　吴郡王衡纪出公乐十里许而山髻见若黛染頳山头晡乃至广济寺绕北而西抵环翠亭亭面山松屏之并东西崖者为三望而第其伯仲焉质明复缘石涧下三里许稍上而羣峯相拱揖又上则围山而带林莫可辨其隅面其一峯稍远对松立者九华峯也峯势峭欲摩天意气渐上而绀宫翠逻又自下以秀色留之杖策策然不能即行良乆穿蔡氏巷西折而陟北冈长城蜿蜒界山半如线沙白浩浩际以浓云猛风意色惨然越数岭倐陡下俯瞰巨谷窅然深黯百谷之缕纷出而缪聚于此又里许而为上方自盘山而至上方下下上上几百千折行者相望于石根木杪有相去数程而望不盈咫者计山形殆蛇萦而瓣袭山故名盘名当不虚上方之前曰悬石亭自此上益陡絶更百寻而至舍利塔塔标峯首五峯肩而随焉葢山絶顶也其西峯为无梁殿殿后稍有余地可纵立覩层沙叠峦面面萦抱盖盘山之外若有大盘山焉三河寳坻甘泉长城俱在望又数里双峯塔额隐映树樾如白鸟踏碧浪中自双峯下走旱麓忽东转望见沉碧冉冉者曰百草洼其稍下而最深者为天城寺寺当谷口岩壑肩背皆蔚蓝绀绿相为因依自寺上之三里许为李靖庵又二里许为舞劔台侧东走为东甘涧又西折而为西甘涧又五六里许至僊师台
　　公安袁宏道纪盘山外骨而中肤外骨故峭石危立望之若剑防熊虎之林中肤故果木繁而松之抉石罅出者﨑虬曲与石争怒其余压霜雪不得伸故傍行侧偃每十余丈其面削不受足其背坦故游者可迂而达其石皆鋭下而丰上故多飞动其叠而上者渐髙则渐出髙者屡数十寻则其出必半仄焉若半圯之桥故登者栗其下皆奔泉夭矫曲折触巨细石皆鬭故鸣声彻昼夜不休其山髙古幽竒无所不极
　　李元阳纪盘山顶上无土盘石径四丈许有大字刻云唐李从简游李靖舞剑台盖此石即靖舞剑处也字刻约八寸许深
　　燕山在京东自西山一带迤来东龙腾虎跃延袤数百里直抵海岸
　　宋苏辙诗燕山如长蛇千里限夷汉首啣西山麓尾挂东海岸中开哆箕毕末路牵一线却顾沙漠平南来独飞鴈居民异风气自古习耕战上论召公奭礼乐比姬旦次称望诸君术畧亚狐管子丹号无策亦数游侠冠哀哉汉唐余得失所操半从来帝王师要在侮亡乱攻坚甚攻玉乘瑕易冰泮中原但常治敌势要自变防当挽天河洗此生齿万
　　碣石山水经注云大碣石山在古北平骊城县西南王莽改曰碣石也汉武帝亦尝登之以望巨海而勒其石于此今枕海有石如甬道数十里当山顶有大石如柱形往往而见立于巨海之中潮水大至及潮波退不动不没不知深浅世名云天桥柱也状若人造要亦非人力所就韦昭亦指此以为碣石
　　三齐畧记始皇于海中作石桥海神为之竪柱始皇求为相见神云我形丑莫图我形当与帝相见乃入海四十里见海神左右莫动手工人潜以其脚画其状神怒曰帝负约速去始皇转马还前脚犹立后脚随崩仅得登岸画者溺死于海众山之石皆倾注今犹岌岌东趣疑即是也
　　韩苑洛云东海至永平府南发出一洋东西百余里河从此洋之西自北注之此洋正逆河也碣石在右转屈之间碣石在海洋北洋濶五百余里自洋南远防如在海中实未沦入海也










　　春明梦余録卷六十八
&lt;子部,杂家类,杂说之属,春明梦余录&gt;
　　钦定四库全书
　　春明梦余録卷六十九
　　吏部左侍郎孙承泽撰
　　川渠
　　通惠河即玉河也发源昌平州神仙泉过榆河会一畆马眼泉绕瓮山后滙为七里泺东入都城西水门贯积水潭积水潭者皇城内西海子也又稍东从月桥入内府环绕宫殿南出玉河桥由大通桥至通州与白河合袤一百六十里元郭守敬所凿十里一闸蓄水济运元人名通惠焉入明废不治天顺二年漕运总兵官都督杨茂先请脩之以省从张家湾陆挽者命户部尚书杨鼎工部侍郎乔毅往视还言通州至京城四十余里古有通惠河古道石闸尚存永乐间曾于此河搬运大木以此度之船亦可行先年曾奏欲于此河积水船运又有议欲于三里河从张家湾烟墩桥以西疏挑二十里湾泊粮船以避水患者二事俱未施行今此河道通流其水约深二尺不劳疏挑惟用闸蓄水令运粮卫所每船二十五只造一剥船自备米袋挨次剥运如此则运士得省脚费而困惫少苏矣今防命臣等同叅将袁佑等亲诣昌平县元人引水去处及宛平大兴通州地方三里河各河道将行船故迹逐一踏勘及据元史并各闸见树碑文所载事疏稽考回奏看得闸河原有旧闸二十四座以通水道但元时水在宫墙外船得进入城内海子湾泊今水从皇城中金水河流出难循故道行船须用从宜改图除元人旧引昌平东南山白浮泉水往西逆流径过祖宗山陵恐于地理不宜及一畆泉水经过白羊口山沟水冲截俱难导引外及勘得城南三里河至张家湾运河口袤延六十余里旧无河源正统间因脩城壕作坝蓄水虑恐多水溢故于正阳桥东南低洼处开通壕口以泄其水始有三里河名自壕口三里至八里始接浑河旧渠两岸多人家庐舍坟墓流向十里迤南全接旧河流入张家湾白河其水深处止有二三尺浅处一尺余阔处仅丈余窄处未及一丈今若用此河行船凡河身窄狭淤浅处必用濬深开阔凡遇人家房垣坟所必须拆毁那移且以今阔处一丈计之水深二尺若散于五丈之阔止深四寸况春夏天旱泉脉易干流水更少粮船剥运俱难行使兼且沿河堤岸髙者必须铲削低者缺者必须增筑填塞又有走沙急湍处俱要创闸派夫脩挑倘水少又须增引别处水来相济若引西湖之水则自河口迤西直至西河堤岸未免添置闸座若引草桥之水必须于大祀坛边一路创凿沟渠亦恐有碍况其源又止出彰义门外玉匠局等处马跑等地泉亦不深逺大抵此河天旱则淤壅浅涩涝则漫冲突徒劳人力卒难成功决不可开况元人开此河曾用金口之水势汹涌冲没民舍船不能行卒为废河此乃不可行之明騐也今会勘得玉泉龙泉及月儿柳沙等泉诸水其源皆出于西北一带山麓堪以导引滙于西湖见今大半流出清河若从西湖源头将分水青龙闸闭住引至玉泉诸水从高梁河量其分数一半仍从皇城金水河流出其余从都城外壕流转通会流于正阳门东城壕再将泄入三里河水闸住并流入大通桥闸河随时开闭天旱水小则闭闸潴水短运剥船涝水大则开闸泄水放行大舟况河道闸座见成不用增造官吏闸夫见有不须添设臣等勘时曾将庆丰平津通流等闸下板七叶剥船已验可行若板下至官定水则其船亦可通行止是闸座河渠间有决坏淤浅处要逐加脩濬较之欲创三里河工程甚省况前元开创此河漕运七八十年公私便宜后来废弛今若复兴则舟楫得以环城湾泊粮储得以近仓上纳在内食粮官军得以就近闗给通州该上粮储又得运来都城与夫天下百官之朝觐四方外国之贡献其行李方物皆得直抵都城下若此事举行实天意畅快人心欢恱足以壮观我圣朝京师万万年太平之气象也伏望圣明早赐裁处乞勅各该衙门会计物料量拨官匠并各营见官军人等自西山玉泉一带并都城周围壕及大通桥直抵通州张家湾一路河道分工逐一脩濬如此则不惟省一时粮运之脚价实足以垂万世无穷之利益矣明年发军夫九万余往治寻以灾异罢后成化十一年诏平江伯鋭等濬之一年而成自都城东大通桥抵张家湾浑河口百六十余里漕船稍通然坐独引西湖泉水之半不逾二岁浅涩如旧嘉靖六年廵仓御史吴仲请复开之上使户部侍郎王轨工部侍郎王诏往议轨等言漕国计也必如元人引白河故事令大船皆可直达京师则必大兴工役其费稍钜惟据见存故闸稍脩治之听小车剥船并行而载且以便归运之军诏可
　　元史中统二十八年郭守敬至上都别陈水利十有一事其一大都运粮河不用一畆泉旧源别引北山白浮泉水西折而南经瓮山泊自西水门入城环汇于积水潭复东折而南出南水门合入旧运粮河每十里一置牐比至通州凡为牐七距牐里许上重置斗门互为提阏以过舟止水上览奏喜曰当速行之于是复置都水监俾守敬领之首事于二十九年之春告成于三十年之秋赐名曰通惠役兴之日上命丞相以下皆亲操畚锸为之倡咸待守敬指授而后行事置牐之处往往于地中偶值旧时甎木时人为之感服船既通行公私省便先时通州至大都陆运官粮岁若千万石方秋霖驴畜死者不可胜计至是皆罢是秋车驾还自上都过积水潭见其舳舻蔽水大恱特赐钱一万二千五百缗仍以旧职兼提调通惠河漕运事守敬又欲于澄清牐稍东引水与北坝河接且立牐丽正门西令舟楫得环城往来志不就而罢
　　卢沟河出太原天池伏流至朔州马邑从雷山阳发为浑泉而为桑干河鴈门应州云中诸水皆会经太行山入宛平县界东南至看丹口分为二一东流至通州髙丽庄入白河是为浑河一南流至霸水合易水又南至丁字沽入运河仍从本河是河过怀来束两山间至京城西四十里石经山东地平而土疏冲击震荡迁徙不常往代常脩筑国朝特重云
　　水经注云泽水至雍奴入笥沟谓之合口是矣隋图经云泽水即桑干河也寰宇记云桑干水西北自昌平县来南流经郡城西又东流经郡城南又东南与髙梁河合按桑干河即今之卢沟河也俗呼曰浑河亦曰小黄河又名漯河以源出朔州马邑县之桑干山故曰桑干河郡国志云范阳有张塜临桑干河侧名为张华村
　　四明王荁云浑河即桑干河从保安旧城过沿河口通石港口直抵卢沟河宋苏辙渡桑干诗北渡桑干氷欲结心畏穹庐三尺雪南渡桑干风始和氷开易水应生波葢桑干下流为浑河浑河下流为卢沟以其浊故呼浑河以其黒故呼卢沟本一水也浑河奔腾澎湃势如殷雷亦曰小黄河跨河板桥甚欹行者率猿臂渡毛骨尽竦万历戊子秋九月十六日圣驾还自夀宫驻跸功德寺明日幸石景山观浑河上先登中板桥诸臣翼而趋中流顾问辅臣水从何来申时行对曰从大漠经居庸下天津则朝宗于海矣上曰观此水则黄河可知因勅河臣亟脩堤岸毋妨漕计诸臣顿首谢晋陵蒋一葵记河因桑干山名一名漯水相传黄河伏流自山西马邑县金龙池发源流至保安旧城燕尾河与洋河诸水合唐贾岛诗无端更渡桑干水却望并州是故乡即此每当晴空月正野旷天低曙色苍苍波光淼淼为京师八景之一曰卢沟晓月　又记卢沟河金人呼黒水河桥亘周行金明昌初建正统间重修长二百余歩左右石栏刻为狮形凡一百状数之辄隠其一　又记卢沟桥由西北行十里渡王家岭岭势由西来蜿蜒数里至此复西向川原献媚林谷争竒余登岭南望则浑河一线如游龙东望则宫阙参差与石相映北望则九陵在焉佳气葱笼似领袖西山而襟带之者
　　杨荣脩堤记天下之难治者莫逾水而治水之先者莫逾京师故大禹之迹首在冀州岂非以水之利害所系者大而畿甸之内宜慎其防以为逺之图也欤卢沟之河至京城西四十里石经山之东地势平而土脉疏冲激震荡迁徙弗常后魏都督河北道诸军事建成侯刘靖及子平乡侯筑戾陵堰以防之水患以息后人思其功谓之刘师堰历世既乆水势渐更下流十五里距卢州不远有白狼窝口时复冲决漫流而东浸没田庐民弗安业圣朝建北京视河为襟带永乐间屡尝脩筑辄复倾圯今圣天子嗣位命工部侍郎李庸内官监少监姜山义往任厥事复命太监阮公安少保工部尚书吴公中总其事宜勅其务存坚乆勿为茍且庶几暂劳永逸群公效命材谋共济经始于正统元年冬毕工于二年夏凡用工匠二万余月给粮饷以万计累石重甃培植加厚崇二丈三尺广如之延袤百六十五丈视昔益坚既告成赐名固安堤置守防者二十家建神祠于上有司以时修祀礼凡督事悉赐钞币以劳之其视筑戾陵堰役费加倍而坚实亦过之
　　金口在京西通卢沟河
　　元郭守敬建议金时自燕京之西麻峪村分引卢沟一支东流穿西山而出是为金口其水自金口以东燕京以北溉田若干顷其利不可胜计兵兴以来典守者惧有所失因以大石塞之今若接视故迹使水得通流上可以至西山之利下可以广京畿之漕上纳其议又言当于金口西预开减水口西南还大河令其深广以防涨水突入之患帝善之
  </div>
  <div class="pagination">
   <a href="春明梦余录_page43.html">
    上一页
   </a>
   <span>
    ...
   </span>
   <a href="春明梦余录_page39.html">
    39
   </a>
   <a href="春明梦余录_page40.html">
    40
   </a>
   <a href="春明梦余录_page41.html">
    41
   </a>
   <a href="春明梦余录_page42.html">
    42
   </a>
   <a href="春明梦余录_page43.html">
    43
   </a>
   <span class="current-page">
    44
   </span>
   <a href="春明梦余录_page45.html">
    45
   </a>
   <a href="春明梦余录_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
