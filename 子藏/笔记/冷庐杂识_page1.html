<!DOCTYPE html>
<html>
<head>
    <meta charset="UTF-8">
    <title>冷庐杂识 - 第 1 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冷庐杂识 - 第 1 页/共 30 页</h1>
    <div class="content">冷庐杂识 　清 陆以


　　●自序
　　学莫贵于纯，纯则不杂。著之为书，可以阐渊微之蕴，成美盛之观。此必具过人之质，复殚毕生才智以图之。用力深，斯造诣粹，理固然也。余不敏，幼惟从事举业，弱冠即以是授徒。三十五岁通籍，宦游武昌，未逾年改官归，复理旧业。三十八岁为校官，幸遂禄养，冀得舍帖括，专精典籍，而势不可舍，事与愿违，孜孜于手披口讲，迄今又十七年矣。自念半生占毕，于道无闻，且以心悸疾，不克为湛深之思。虽诗词小技，亦未底于成，近岁屏弃不作。暇惟观书以悦志，偶有得即书之，兼及平昔所闻见，随笔漫录，不沿体例，积成八卷，名曰《杂识》。

　　盖惟学之不能纯，乃降而出于此，良自愧也。至于搜采之未精，稽考之多疏，论说之鲜当，则甚望世之君子正其失焉。

　　咸丰六年岁次丙辰二月朔日，陆以湘书于杭州学舍。

　　●卷一
　　◎尊师重道雍正二年二月，奉上谕：“帝王临雍大典，所以尊师重道，为教化之本。朕览史册所载，多称‘幸学’，近日奏章仪注，相沿未改。此臣下尊君之词，朕心有所未安。今释菜伊迩，朕将亲诣行礼。以后奏章记注称‘幸’非宜，应改为‘诣’字。”三年十二月，上以先师孔子圣讳，理应回避，令九卿会议具奏。奏称：“凡系姓氏，俱加‘阝’为‘邱’字；凡系地名，皆更易他名；至于书写常用之际，则从古体‘[C057]’字。”奉上谕：“今文出于古文，若改用‘[C057]’字，是仍未尝回避也。此字本有期音，查《毛诗》及古文，作期音者甚多。嗣后除《四书》、《五经》外，凡遇此字，并加‘阝’为‘邱’，地名亦不必改易，但加‘阝’旁，读作期音，庶乎允协，足副朕尊崇先师至圣之意。”四年八月初八日，上亲行释奠礼，太常寺卿呈仪注，献帛进酒皆不跪。上特跪以将敬，命记档案，永远遵行。圣天子尊师重道，远轶前古，宜乎人文化成，臻极盛也。

　　◎四库全书卷册高宗纯皇帝命儒臣编辑《四库全书》，特建文渊、文溯、文源、文津四阁藏庋。乾隆四十七年，第一份告成，排庋于文渊阁，书凡三万六千册。计经部十类，六百九十五部，一万二百十四卷，二十架，九百六十函。史部十五类，五百六十三部，二万一千三百五十九卷，三十三架，一千五百八十四函。子部十四类，九百三十部，一万七千五百六十六卷，二十二架，一千五百八十四函。集部五类，一千二百八十二部，二万六千七百五十七卷，二十八架，二千十六函。又于扬州大观堂之文汇阁、镇江口金山寺之文宗阁、杭州圣因寺行宫之文澜阁，各缮一份安贮。有愿读中秘书者，许陆续领出，广为传写。圣天子昌明文教，嘉惠多士之心至矣。

　　◎艺林佳话冯砚祥有不全宋椠本《金石录》，刻一图记曰“金石录十卷人家”，长笺短札，帖尾书头，往往用之。仁和吴兔床明经骞得宋本咸淳《临安志》，又得乾道、淳二志，刻一印曰“临安志百卷人家”，所藏书卷中多用之。吴门黄荛圃部曹丕烈多藏宋板书，颜所居曰“百宋一廛”，吴以、“千元十架”揭榜与之敌。聊城杨至堂河督以增得宋板《诗经》、《尚书》、《春秋》、《仪礼》、《史记》、《两汉书》、《三国志》，颜其室曰“四经四史之斋”，是皆可为艺林佳话。

　　◎有美堂后记吴山有美堂，故址久废，今杭州府治后堂乃袭是名，刊欧阳公记于屏门。嘉庆癸酉夏四月，大兴翁覃溪学士方纲为严少峰太守荣作后记，手书刻石于堂之西偏。记为欧公作驳难，纡折淡荡之致不及欧公，而意义深密有裨吏治，特录于此：“昔欧阳子为梅公仪作记，以游览之胜归于斯堂，愚窃非之。梅公取赐诗‘地有吴山美’之句，以名其堂，而欧公实切杭、湖言之，曷为而非之乎？君子于友，宜择所当务者以告之，钱塘湖山之美，则一语足矣，何赖乎作记？为斯记者，宜举习俗之工巧，邑屋之华丽，悉衷诸质朴，而勉以勤俭，持以淳厚，然后所谓富完安乐者，贞之于永久。必如是以言，所有者有风俗之美焉。又言临是邦者，选公卿侍从之臣，因而言宾客、占形胜。此则宜导以早作夜思，黜贪举廉，惩奸剔弊，厘案牍以靖闾阎，防微而烛隐。必如是以言，所有者有吏治之美焉。杭人文艺，甲于东南。往者，浙西文汇、紫阳院课诸编，多尚华缛。是宜崇经术，使士皆研精传注，不苟为炳娘之观，然后风会益趋于醇实。必如是以言，所有者有文章之美焉。欧阳子岂不知此，而徒娱意繁华之是称耶？今则官清而政平，士务学而民安业，胥入于圣天子绥和焘育之中，使欧阳子居今日，其文当不如彼矣。吾友严子少峰，即欧阳子所谓清慎好学者也。故窃举曩所疑于欧阳文者，为吾严子记之。”

　　◎博学鸿词康熙己未，乾隆丙辰，两次博学鸿词，其制微有不同。己未三月，试一百五十四人，取五十人（一等二十人，二等三十人）；丙辰九月，试一百九十三人，取十五人（一等五人，二等十人），丁巳七月补试二十六人，取四人（一等一人，二等三人）。己未试一场，赋一、诗一；丙辰试二场，第一场赋、诗、论各一，第二场经、史、论各一。己未取者，进士授编修，余皆授检讨，其已官卿贰、部曹、参政、参议者，皆授侍讲；丙辰取者，一等授编修，二等进士、举人授检讨，余授庶吉士，逾年散馆，有改主事、知县者。己未，自大学士以下，至主事、内阁中书、庶吉士、兵马指挥（刘振基荐张鸿烈）、督捕理事（张永祺荐吴元龙）

　　等官，皆得荐举；丙辰，三品以下官荐举者，部驳不准与试。己未，凡缘事革职之官，皆得与试（陈鸿绩以革职知县，试授检讨）；丙辰，部驳不准与试。己未，已官翰林仍得与试，故有两次入词林者（秦松龄、沈筠、钱金甫）；丙辰，已官翰林者，皆不得与试，两科人才，皆以江南为极盛。己未取二十六人，丙辰取七人。己未王顼龄、丙辰刘纶入阁，皆江南人也。其次，则浙江为盛，己未取十三人，丙辰取八人。

　　◎颜中丞连平颜巳亭中丞希深，乾隆时官平度知州。因公事在省，适遇大水，民皆登城避水，太夫人命速发仓谷尽数赈饥，为上官所劾。上谕：“有此贤母好官，为国为民，权宜通变，该抚不加保奏，翻加参劾，何以示激劝？”乃即擢知府，母予三品封衔。后官至巡抚。子检，由拔贡官至直隶总督，迁漕督。孙伯焘，由翰林官至浙闽总督。历考前史擅发仓廪赈民者，间或蒙朝廷嘉奖，从未有褒宠优隆若是者。幸得遭遇圣朝，膺兹异数，而天之所以报施者亦至矣。

　　◎乌镇吾里旧名青墩，有溪为界，溪东曰青镇，属嘉兴府桐乡县，西曰乌镇，属湖州府乌程县，故又名双溪，今则概称为乌镇。近日名流过乌镇诗不少，惟仁和杭堇浦太史世骏一律最切当：“苍凉西、北栅，六邑一湾通。远树归帆隔，斜阳戍垒空。风流思九老，憔悴倚孤篷。回首吴趋路，荒荒有朔风。”盖由苏之杭有捷途，必过镇之西、北栅，其地乃吴江、震泽、秀水、桐乡、乌程、归安交界之所也。

　　◎骥隙驷隙《史记》张良、魏豹传皆有“人生世间，如白驹过隙”语。又《李斯传》云：“夫人生居世间也，譬犹骋六骥过决隙也。”墨子云：“人之生乎地上之无几何也，譬之犹驷驰而过隙也。”今人引典，只用驹隙，罕有及骥隙、驷隙者。

　　◎形容失实史传有形容失实之语，如《史记。蔺相如传》记相如持璧却立倚柱，则曰“怒发上冲冠”；《赵奢传》记秦军鼓噪勒兵武安，则曰“屋瓦尽振”；《项羽本纪》记羽与秦军战，则曰“楚兵呼声动天”，皆描摹传神之笔。事虽虚而不觉其虚，弥觉其妙，此龙门笔法所以独有千古也。《晋书。王逊传》袭其语而增一句，曰“怒发冲冠，冠为之裂”，则近于拙矣。

　　◎予台我朕《尚书》辞义古质，而予、台、我、朕等字，往往并见。《论语》中吾、我、予等字亦复参互用之。如“二三子”节，先言我后言吾。“吾有知乎哉”节，先言吾后言我。“子疾病”节，先言吾后言子。至《孟子》“好辨”章，则先言予，继言吾，终言我。盖文家错综变化之法，已肇端于斯。

　　◎皇甫芝庭诗吾邑皇甫芝庭茂才墀，持躬醇谨，乡里无间言。工作试帖诗，应试赋《春随人意生》诗云：“江花三月暮，谢草半池春。”见赏于学使者。入泮，所作试帖诗甚多，惜身后散失殆尽。

　　◎八仙岩台州城西北隅八仙岩，奇石布列，境绝幽胜。旁有小池，水清冽可爱，名曰鉴泉。岩前吕祖殿，药方甚灵，求者不绝。殿中对联数十，惟临海严孝廉乘潮作最佳：“看下方扰扰红尘，富贵几时，祗抵五更炊黍梦；溯上界茫茫浩劫，神仙不老，全凭一点度人心。”

　　◎破邪论序虞永兴《破邪论序》最为世所宝贵。余观昆山叶征君奕苞《金石录补》谓：“《破邪论序》有云：”太史令傅奕，学业肤浅，识虑非常，乃穿凿短篇，凭陵正觉。法师愍彼后昆，撰《破邪论》一卷。‘夫胡僧咒人，奕破其妖妄，识者韪之。今反以为邪，世南从而和焉，何也？“又观桐城姚姬传比部鼐《惜抱轩笔记》谓：”《破邪论序》自署衔太子中书舍人，太子宫但有中舍人，安得有中书舍人？

　　永兴父名荔，而序中用“薜荔”字，此必唐时僧徒寡闻见者所妄作伪托，欲以自取重于世耳。“以二说证之，其非永兴书可知。吁！世俗鲜精察之识，而以伪为真者多矣，不独此帖为然。

　　◎金布衣钱塘金布衣农，画梅竹苍劲绝俗，晚又画佛。自署号最多，曰“冬心先生”、曰“稽留山民”、曰“曲江外史”、曰“昔邪居士”、曰“龙梭仙客”、曰“百二砚田富翁”、曰“心出家庵粥饭僧”。余于杭城骨董肆得其画竹一幅，题曰“凌霜雪，节独完。我与君，共岁寒。”笔墨高古，良可宝玩。

　　◎石屋烟霞二洞杭州石屋、烟霞二洞，皆在南高峰下。余于咸丰辛亥往游，由赤山埠折而南，行二里许，至石屋岭。岭不甚高，有亭可憩。逾岭即为石屋，洞宽广三丈，深丈许。中凿释迦佛、诸菩萨像，四壁镌罗汉五百余，皆涂以金。左壁题名云：“陈襄、苏颂、孙奕、黄颢、曾孝章、苏轼同游，熙宁六年二月二十一日。”按，志称东坡题名字甚漫漶，相传党禁时镌去。兹所题字画完好，而笔法俗嫩，定是近人伪托。题壁诗大半剥落不可读，惟道光二十年郡人曹籀隶书铭十三字，尚可辨识。云：“嵌釜兮石屋，中有素书兮留我读。”洞西北有窟甚深，颜曰“沧海浮螺”。稍南又一窟，上如石楼，下有泉。刘玉坡制军韵珂题曰“瓮云”。东又一洞，为石别院。东北又一洞，为小石屋。皆凿佛像，洞额题曰“湖南第一洞天”，款字已灭。洞外屋舍倾圮，门径亦芜，惜无好事者为之修辟。又行二里许，过满觉陇，为烟霞岭。岭峻甚，石滑不留履，攀萝扪葛而上，半里始抵洞。洞在岭之颠，有庙十余楹，结构小而轩宇明洁，然尘外。登楼望远，隔江诸山皆在指顾。

　　洞深四丈，广丈许，外宽内隘，皆刊佛像。有姚伯昂侍郎元之题“湖南第二洞天”，隶书。左壁吴越千人功德塔尚存，俗称千官塔。上有都指挥使吴延爽题名。延爽乃吴越文穆王恭懿夫人弟也。寺僧智慧为具午饭，小住半日，俗虑净涤。窃谓石屋之旷爽虽胜烟霞，而幽奇逊之。且凡洞皆在山麓，此独在岭脊，凌虚缥渺，当为西湖诸洞之冠。

　　◎印章印章以切为佳。钱塘袁简斋太史枚之“三十七岁致仕”，萧山汪龙庄大令辉祖之“双节母儿”，语最新确。他若兴化郑板桥大令燮之“康熙秀才雍正举人乾隆进士”，衍圣公孔庆镕之“九岁朝天子”，则自述其遭遇也。归安孙太史辰东之“其于人也为寡发为广颡为多白眼”，则自道其形状也。钱塘陈云伯大令文述之“团扇诗人”，则以团扇诗受知于阮学使也。至如杨铁崖之“湖山风月福人之印”，唐六如之“江南第一风流才子”，魏叔子之“乾坤一布衣”，则尤显著于世，非此三人，要皆不能当也。

　　◎对语敏捷高宗纯皇帝燕见词臣，出对曰：“冰冷酒，一点水，两点水，三点水。”南昌彭文勤公元瑞应声对曰：“丁香花，百人头，千人头，万人头。”仪征阮文达公元在翰苑时，仁宗睿皇帝因燕见，命以其姓名属对，公即对曰：“伊尹。”对语不难，难在敏捷，非有夙慧者不能。

　　◎解元连捷解元连捷，几中会元，而抑置第二者，一为乾隆壬申恩科浙江解元李祖惠（秀水人），是秋会试，已定元矣，总裁海宁相国陈公世倌以同乡引嫌，改列第二，而以第三邵嗣宗（大仓人）。抡元。李归班，官终江西高安县知县。一为嘉庆戊辰恩科江南解元顾元熙（长洲人）。己巳会试，总裁钱塘相国费公淳取列第一，侍郎英公和以第二名孔传纶二三场奥博多奇字，遂易置焉。顾终翰林院侍讲。

　　识者谓李、顾闱作实胜邵、孔，使不抑第二，则三元可得矣，岂非命乎？又德清许方伯祖京，乾隆戊子领解，己丑会试，卷已摈弃，为武进刘文定公纶搜得，惊诧曰：“有文若是而弃之乎？”遍示诸总裁，皆叹赏，即定元。其先定元之本房谓此卷乃“礼记”，俗谓“礼记”为孤经，乃言孤经不可中元。文定依回久之，遂置第五。至今首艺犹脍炙人口，而会元徐阆之闱作，世鲜有知之者。

　　◎鸦胆子鸦胆子治休息痢，歙程杏轩文囿《医案》甚称其功效。用三十粒，去壳取仁，外包龙眼肉，捻丸。每晨米汤送下，一二服或三四服即愈。此药味大苦，而寒力能至大肠曲折之处，搜逐湿热。《本草》不载，见于《幼幼集成》，称为至圣丹，即苦参子也。药肆多有之。吾里名医张云寰先生李瀛，亦尝以此方传人。吾母周太孺人喜施方药，以治休息痢，无不应验，兼治肠风、便血。凡热痢色赤久不愈者，亦可治，惟虚寒下痢忌之。

　　◎徐文长胡稚威明山阴徐文长渭，与我朝山阴胡稚威天游才相若，遇亦相似。文长为诸生时，提学副使薛应脐阅所试论，异之，置第一。及为胡宗宪所知，秋试前，尝极力为之地，卒为帘官某所遗，竟以诸生终。胡以明经应博学鸿词试，鼻血污卷，扶病出。比应京兆试，翰林某入闱分校，自诩曰：“吾必中胡某，为阖榜光。”卷落其房，而某不能句读，即钩勒皆误，时乾隆辛酉年也。比甲子，长安朱某以庶吉士分校顺天，其父与胡素交好，倡言：“入阉不中胡君卷，则尔辈剜吾目。”及得胡卷，又以奇古不能读，反加红勒焉。辛未以经学荐，左都御史某忌之，但称胡词章，遂不得召见，卒困抑以死。徐有《青藤书屋集》，胡有《石笥山房集》，皆传播艺林。遇不遇仅一时耳，其才则千古矣。

　　◎潘文恭公吴县潘文恭公师世恩，试童子时，终日端坐，不离试席，吴县令李昶亭逢春异之，拔置前列。因出对云“范文正以天下自任”，公对“韩昌黎为百世之师”。

　　又云“青云直上”，公对“朱绂方来”。李决公必贵，后为状元宰相。某公赠联云：“大富贵，亦寿考；蓄道德，能文章。”说者谓今代伟人，非公莫能当此语也。

　　◎吴次太守四六江都吴次太守绮《送王阮亭司李维扬序》云：“官名大李，地有垂杨。”

　　琢对绝工。末二联云：“呜呼！风雅薄则朋友之道衰，行谊乖而治化之本阙。子之往矣，言谢傅之甘棠；我且归焉，用访岐公之芍药。”笔力陡健，语意亦细腻沈着，不徒以妍丽见长。

　　◎罗愿宋罗汝楫子愿，知鄂州有善政。曹经作《本传》，引《新安续志》谓：“鄂州大旱，愿立日中请祷，致疾而卒。”王讳作《小集后序》亦云然。乃《宋史》谓：“知鄂州，以父嫌不敢入岳庙。一日自念：”吾政善，姑往祠之。‘甫拜，遽死于像前。“是欲假以神忠武，而适见其妄也。聪明正直如忠武，岂因其父之恶而谴及其子哉？

　　◎萧何陈平韩信萧何听鲍生之言，遣子孙昆弟能胜兵者，悉诣军所。又用召平之言，让封勿受，悉以家私财佐军。又从客之说，多买田地、贱贳贷以自污，遂释高祖之猜疑。

　　陈平从陆贾之计，交周勃，用能诛诸吕而安刘。韩信听李左车之计，抚赵服燕，又用郦生之策，袭齐而定临茁。此三人者，皆智虑绝人，而犹赖谋猷之益，可知事理之奥，取诸己者隘，得诸人者宏也。

　　◎古书古书之名，今有改减其字者，如《周易》称《易经》，《尚书》称《书经》，《孔子家语》祗称《家语》，《五代史记》去“记”字，《古列女传》去“古”

　　字，《白虎通义》、《风俗通义》皆去“义”，字，《说文解字》去“解字”二字。《世说新语》去“新语”二字。习俗相沿，有不知其本名者矣。

　　◎行军之道孙坚、孙策皆以单骑出行，为仇家所杀；裴晋公讨吴元济，亦尝率轻骑观兵沱口，贼以奇兵掩击，幸李光颜有备，力战却之，不然殆矣。故圣人行军，必以惧为先，以谋为主，诚慎之也。

　　◎世说新语里谚里谚见于经传者最古，《史记》、《汉书》次之，其在百家之书，则惟《世说新语》为后世所乐称，以其辞之质而隽也。试略举之。“举却阿堵物”、“传神写照正在阿堵中”，“阿堵”犹言这个也。“那得乃尔”、“失士卒情，外人那得知”，“那得”犹言何得也。“今日与谢孝剧谈一出来，”一出“犹言一次也。”何乃氵訇“，吴人以冷为”氵訇“也。”拉锣自欲坏“，”拉扌罗“犹言摧裂也。”殊不尔“、”聊复尔耳“，”尔“犹言如此也。”叹息绝倒“、”当复绝倒“，”绝倒“犹言笑倒也。”善于托大“，”托大“从容博畅之意。”伧父“、”伧道人“、”伧奴“、”伧鬼“，吴人以中州人为”伧“，明其为别种也。”使君如馨地“、”正自尔馨“、”阿见子敬“，”馨“与”阿“皆语助辞。

　　“下官家有两娑千万”，“娑”亦语助也。至于前此所已有者，如“太邱问炊何不馏”，“馏”字见《尔雅》，“唐突西施”，“唐突”见《后汉书》。此类尚多，不备述也。

　　◎他日异时“他日”有作前之日解者，《孟子》“吾他日未尝学问”是也；有作后之日解者，《论语》“他日又独立”、《孟子》“他日见于王曰”是也。“异时”亦然，《史记。秦始皇本纪》“异时诸侯并争，厚招游学”，此指前之时也；《苏秦列传》赞“异时事有类之者，皆附之苏秦”，此指后之时也。字同而义殊，盖即六书中之假借也。

　　◎须发早白气血衰则须发易白，每于此征年祚焉。余观《晋书。王彪之传》云：“年二十，须鬓皓白，时人谓之王白须。”而官至光禄大夫，仪同三司，卒年七十三。

　　此殆异禀，不可以常情测矣。又宋杜祁公衍，年过四十，须发尽白，卒年八十。

　　◎吴梁园比部吾郡石门吴梁园比部枚，督学贵州，实心校士，以主持风教自任。堂立碑铭云：“穷极勿贿卖关节，苦极勿需索供应，忙极勿抛掷文字，怒极勿凌虐生童。”

　　嘉庆癸酉，值拔贡之期，悉心校选，得士称盛。

　　◎赠僧联赠僧联用佛家语，数见不鲜。钱塘吴薇客太史敬羲赠虎跑寺平山和尚联云：“炉火红深，与我煨芋；窗树绿满，烦公写蕉。”具有雅人深致。

　　◎徐霞客游记明江阴徐霞客宏祖《游记》，叙生平游历之处，由中国遍及遐荒。自万历丁未年二十二即出游，至崇祯己卯自滇得足疾归，几于无岁不游，无地不到。其游也，持数尺铁作磴道，穷搜幽险。能霜露下宿，能忍数日饥，能逢食即饱，能袱被单夹耐寒暑。其尤异者，脚力健捷，日从丛箐悬崖，历程过百里，夜即就破壁枯树下，然松拾穗记之。盖他人之游，偶乘兴之所至，惟霞客聚毕生全力，专注于游，勇往独前，性命不顾。其游创千古未有之奇，其《游记》遂擅千古未有之胜。霞客亦能诗，《题小香山梅花堂》云：“春随香草千年艳，人与梅花一样清。”

　　流利可讽。

　　◎何书田青浦何书田茂才其伟，居北锌山下，工诗，家世能医，书田益精其业，名满大江南北。侯官林文忠公则徐抚苏时，得软脚病，何治之获痊，赠以联云：“菊井活人真寿客，山编集老诗豪。”由是投分甚密，而何介节自持，未尝干以私，人皆重之。
</div>
    <div class="pagination">
<span class="current-page">1</span><a href="冷庐杂识_page2.html">2</a><a href="冷庐杂识_page3.html">3</a><a href="冷庐杂识_page4.html">4</a><a href="冷庐杂识_page5.html">5</a><a href="冷庐杂识_page6.html">6</a><span>...</span><a href="冷庐杂识_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
