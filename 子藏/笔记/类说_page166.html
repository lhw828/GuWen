<!DOCTYPE html>
<html>
<head>
    <meta charset="UTF-8">
    <title>类说 - 第 166 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 166 页/共 176 页</h1>
    <div class="content">　　杜子美宿龙门诗天阙象纬逼云卧衣裳冷荆公云阙当作阅然韦还东都记龙门号双阙以与大内对峙若天阙焉此宿龙门诗也用阙字何疑
　　霓裳词
　　欧公论王建霓裳词弟子部中留一色聼风听水作霓裳以不晓听风聼水为恨唐人西城记云龟兹国王与臣庶知乐者于大山间聼风水声均节成音后畨入中国如伊州凉州甘州皆自龟兹致也此说近之但不及霓裳耳郑嵎津阳门诗注叶法善引明皇月宫闻乐归留冩其半防西凉府进婆罗门曲声调相同乃合二者制霓裳羽衣则知霓裳亦来西域云
　　荆公得离骚句法
　　元丰中荆公在金陵东坡自黄州北迁日与公游公叹曰不知更防百年方有如此人物以近制示东坡云若积李兮缟夜宗桃兮昼自屈宋没世旷千余年无复离骚句法乃今见之坡至仪真寄金陵守王胜之诗有云峰多巧障日江逺欲浮天公乃抚几曰老夫生平作诗无此两句
　　王君玉诗
　　王君玉琪秋莲诗云蚕寒氷蠒瘦蜂老露房空闻角诗云陇雁下惊天在水征人相顾月如霜又有诗云鱼寒不食清池钓鹭静频惊小阁棊君玉尝曰诗家不妨间用俗语尤见工夫雪未消者俗谓之待伴如云待伴不禁鸳瓦冷羞明常怯玉钩斜待伴羞明皆俗语
　　试舘职诗
　　王仲玉钦臣试舘职诗云古木隂生白玉堂长年来此试文章日斜奏罢长杨赋闲拂尘埃向畵墙王荆公改为奏赋长杨罢云如此语健
　　离合体
　　药名诗起于陈亚非也东汉已有离合体至唐始着药名之号如张籍江皋嵗暮相逢地黄叶霜前半夏枝子夜吟诗向松桂心中万事善君知是也
　　集句
　　集句自国初有之至石曼卿以文为戏然后大着下第偶成一生不得文章力欲上青云未有因圣主不劳千里召嫦娥何惜一枝春鳯凰诏下虽沾命豺虎丛中也立身啼得血流无用处着朱骑马是何人又云年来年去志求忙为他人作嫁衣裳仰天大笑出门去独对春风舞一塲
　　瘗鹤铭
　　焦山瘗鹤铭华阳真逸撰欧公云顾况道号苏子美诗山隂不见换鹅经京口空传瘗鹤铭真作右军书矣陶隐居外传隐居号华阳真人晚号华阳真逸则瘗鹤铭为隐居不疑
　　郑防不见八哀诗
　　树萱録云杜子美自负其诗郑虔妻病疟令诵予诗虬须似太宗色映塞外春疟鬼自避此唐末俗子之论虬须似太宗乃八哀诗谓汝阳王璡璡死先于防而八哀诗乃虔没后同軰作则防不及见此诗明矣
　　何逊诸人诗赋
　　何逊诗云薄云岩际出初月波中上少陵则云薄云岩际宿孤月浪中翻宿因出而益妍玉台集序金星将女争华麝月与嫦娥竞爽北齐碑云浮云与岭松张葢秋月与岩桂分丛庾子山马射赋落花与芝葢齐飞杨栁共春旗一色王勃云落霞与孤鹜齐飞秋水共长天一色薛逢原云原花将晚照争红怪石与寒流共碧
　　杀风景
　　李义山杂纂其一曰杀风景谓清泉濯足花上挥联背山起楼烧琴煮鹤对花饮茶花下喝道晏元献上荆公诗皆用杀风景之语
　　吊杜子美诗
　　唐人吊杜子美诗云赋出三都上诗须二雅求葢少陵法度逺继周诗与奴白饭马青刍虽不言主人而待奴马如此主人可知与言刈其楚言秣其马言刈其蒌言秣其驹同意又小城万丈余大城鉄不如则小城难为髙大城难为坚故也正得古人著书互相备意
　　全用平声诗
　　晏元献谓梅圣俞曰古人章句中全用平声制字稳帖如枯桑知天风是也恨未见侧字诗圣俞遂作五侧体云月出断防口影照别舸背且独与妇饮颇胜俗客对
　　海立
　　杜少陵九天之云下垂四海之水皆立东坡有美堂诗天外黒风吹海立葢出此
　　梦中赋诗
　　张亶熈宁中梦行大空中闻天风海涛声振林木徐见海中楼阙列琼琚琅佩数百人揖亶出纸请赋笔砚皆碧玉也且戒曰此间文章要似隐起鸾鳯尝与织女机杼分巧过是乃人间语耳亶诗曰天风吹散赤城霞染出连云万树花误入醉乡迷去路旁人应笑忘还家有仙人曰子诗佳絶未免近凢酌酒一杯极甘寒忽觉身堕万仭山而寤
　　燮成三日雨
　　宋琪沈义伦俱在黄阁久旱既雨复不止琪曰燮成三日雨义伦对曰调得一城泥
　　洞庭诗
　　洞庭天下壮观古人诗如水涵人影濶山防地形髙又四顾疑无地中流忽有山未若孟浩然气蒸云梦泽波动岳阳城至杜子美则云吴楚东南坼乾坤日夜浮
　　太白遗篇
　　李太白遗篇云断崖如削岚光破崖緑天河从中来白云涨川谷玉案动文字世眼不可读摄身凌青霄松风拂我足又云举袖露条脱招我饭胡麻
　　峰顶寺诗
　　蕲州黄梅县峰顶寺在水中央环伏万山曾阜为令因事至其上见梁间一榜尘暗粉落涤拂读之乃太白诗也夜宿峰顶寺举手扪星辰不敢髙声语恐惊天上人世传杨文公防时诗者误
　　滕王湛然
　　欧公録王建宫词云内中数日无呼唤搨得滕王蛱蝶图有名葢湛然非元婴也
　　池底铺锦
　　王建宫词鱼藻宫中鎻翠娥先皇行处不曾过如今池底休铺锦菱角鸡头积渐多李石开成承诏録文宗论徳宗奢靡云闻得禁中老宫人每引流泉先于池底铺锦则知建诗皆摭实非凿空语也
　　虎图诗
　　王介甫欧阳永叔梅圣俞坐上分题赋虎图介甫先成乃题老杜画鹘行
　　后主长短句
　　南唐后主围城中作长短句未就而城破樱桃落尽春归去蝶畨金粉双飞子防月小楼西曲琼钩箔惆怅卷金泥门巷寂寥人去后望残烟草低迷
　　方城髙士
　　范谦叔居方城有髙士自言昔乃白髪社翁遇师授以神药顔如渥丹告归留诗云莫讶杖藜归去早家山闲却一溪云
　　三僧诗
　　僧齐已诗云春深游寺客花落闭门僧惠崇云晓风飘磬逺暮雪入廊深闽僧可仁诗云一鉢即生涯随縁度嵗华是山皆有寺何处不为家
　　老野狐精
　　王荆公见东坡醉白堂记云此定是韩白优劣论东坡曰不若介甫处州学记乃学校策耳然二公胜处心相倾慕东坡奉祠西太一见公旧题杨栁鸣蜩绿暗荷花落日红酣三十六陂春水白头想见江南注目久之曰老野狐精也
　　皮光业诗
　　吴越王钱镠时宰相皮光业有诗云行人折栁和轻絮燕子衔泥带落花众争叹誉裴光约抗声曰二句偏枯不工栁当有絮泥或无花
　　竹林鸟
　　少陵七歌云呜呼四歌兮歌四奏竹林为我啼清昼后注诗者更作林猿崇宁间有客自同州笼一禽大如雀色正青善鸣问其名曰竹林鸟也
　　题周陵诗
　　李邯郸有题周朝三陵诗恭帝陵云弄耜牵车挽鼔催不知门外倒戈回荒榛断垅可三尺谁道房陵半仗来为仇家所讦以诬讪得罪
　　礼部唱和
　　嘉祐初欧阳永叔王禹玉梅公仪韩子华范景仁同掌春闱有礼部唱和集梅圣俞时为属有诗云万蚁战酣春昼永五星明处夜堂深举子戏曰主文自以为星我軰为蚁此试官谦徳也
　　吕洞賔
　　钟弱翁师平凉有方士通谒徒牧童牵黄犊立庭下弱翁异之指牧童曰道人颇能赋此乎笑曰不烦我语是儿能之乃大书曰草铺横野六七里笛弄晚风三四声归来饱饭黄昏后不脱簔衣卧月明既去郡人见方士担两大瓮长歌出郭迹之不在瓮乃二口岂洞賔耶
　　鳯子
　　嘲泥鹅诗鹅儿唼啑雌黄觜鳯子轻盈腻粉腰崔豹古今注云蛱蝶大者为鳯子
　　王元之对属
　　王禹偁元之父本磨家毕文简士安为州从事元之七嵗代其父输面至公宇立庭下文简方命诸子属句云鹦鹉能言宁比鳯元之抗声曰蜘蛛虽巧不如蚕文简曰子精神满腹将且名世其后与公接武朝廷
　　王荆公诗
　　王荆公云李汉岂知韩退之者缉其文不择美恶不可以示子孙况垂世乎以此门弟子意有在焉其文迄无善本如春残叶宻花枝少睡起茶多酒盏踈吾皇英圣超光武上将威名得隗嚣皆王元之诗也金陵独酌西江雪浪来天际寄刘元父翰林放逐蓬莱殿王君玉诗也临津艶艶花千树天末海门横北固不知朱户鎻婵娟皆王平甫诗也
　　秋英不比春花落
　　欧公嘉祐中见王荆公诗黄昏风雨瞑园林残菊飘零满地金笑曰百花尽落独菊枝上枯耳因戏曰秋英不比春花落为报诗人仔细防荆公闻之曰是岂不知楚词云餐秋菊之落英欧阳防不学之过也
　　植红梅
　　红梅独盛于姑苏晏元献始移植西冈第中一日贵游赂园吏得枝分接由是都下有二本公尝与客饮花下赋诗曰若更迟开二三月北人应作杏花防客曰公诗固佳待北俗何浅耶公笑曰伧父安得不然王君闻盗花种以诗寄公舘娃宫北旧精神粉瘦琼寒露蕋新园吏无端偷折去鳯城从此有双身
　　爱文字饮与俗人沽酒同科
　　东坡言韩退之诗长安众富儿盘馔罗羶荤不觧文字饮惟能醉红裙至云艳姬踏筵舞清眸射剑防则知此老个中兴复不浅张文潜戏答曰爱文字饮者与俗人沽酒同科
　　原父再婚
　　刘原父敞再婚欧公以二絶戏之曰平生志业有谁先落笔文章海内传明日都城应纸贵开却扇见新篇仙家千载一何长浮世空惊日月忙洞里新花莫相笑刘郎今是老刘郎原父不恱
　　王舍人窃郑诗
　　嘉祐中赏花钓鱼王介甫以知制诰预末坐上出诗群臣属和至介甫日将夕矣亟欲奏御得披香殿字未有对郑毅夫獬接席曰宜对太液池敲其诗云披香殿上留朱辇太液池邉送酒杯明日都下盛传王舍人窃郑太液波翻披香帘卷介甫颇衔之
　　东坡戏陈季常畏内
　　东坡谪黄州与陈慥季常逰季常自以饱禅学而妻栁氏颇悍季常畏之客至或诟骂未巳声达于外东坡因诗戏云谁似龙丘居士贤谈空说有夜不眠忽闻河东狮子吼拄杖落手心茫然
　　碾玉匠尝南食
　　叶海致逺有试茶诗云碾成天上龙兼鳯煮出人间蟹与虾好事者戏曰此非试茶乃碾玉匠人尝南食诗也
　　彭门题壁
　　彰门壁上有一聨一鸠鸣午寂双燕话春晴东坡曰此唐人得意句
　　二举子被执
　　石曼卿为舘职五鼓趋朝见二举子系逻舍曼卿问何事吏云昨日里闬有娶妇者二子穴隙以窥夜分乃被执曼卿力为释觧口占集句云司空临汝汝须知月下敲门更有谁尀耐一双穷相眼得便宜是落便宜
　　生日诗
　　周邦彦美成上家公生日诗云化行禹贡山川外人在周公礼乐中
　　幽谷种花
　　欧公守滁州命幕客种花琅琊幽谷谢以状问名品公书纸尾云浅深红白宜相间先后仍须次第栽我欲四时携酒去莫教一日不花开
　　李后主长短句
　　南唐李后主归朝后每懐江国且念嫔妾散落长短句云帘外雨潺潺春意将防罗衾不耐五更寒梦里不知身是客一饷贪欢独自莫凭栏无限江山别时容易见时难流水落花春去也天上人间未防下世云
　　歌者啭春莺
　　王诜晋卿都尉既防蜀国贬均州姬侍尽逐有歌者号啭春莺不知流落何许二年从汝隂道过市楼泣声甚悲问之乃啭春莺也得句云佳人已属沙叱利义士今无古押衙客有足成章者其词云防年流落向天涯万里归来两鬓华翠袖香残空浥泪青楼云定谁家佳人已属沙叱利义士今无古押衙回首音尘两沉絶春莺休啭沁园花
　　鲁直诗
　　黄鲁直八嵗能诗送人赴举云送君归去明主前若问旧时黄庭坚谪在人间今八年
　　癞可痩权
　　诗僧矩可身被恶疾人号癞可善权亦能诗人物清癯人目为痩权可诗如清霜群木落尽见西山秋权云谷口未斜日数峰生夕隂
　　丘氏寄夫诗
　　朝奉郎丘舜诸女皆能文词其仲寄夫云帘里孤灯觉晓迟独眠留得宿妆眉珊瑚枕上惊残梦认得萧郎马过时
　　张元
</div>
    <div class="pagination">
<a href="类说_page165.html">上一页</a><span>...</span><a href="类说_page161.html">161</a><a href="类说_page162.html">162</a><a href="类说_page163.html">163</a><a href="类说_page164.html">164</a><a href="类说_page165.html">165</a><span class="current-page">166</span><a href="类说_page167.html">167</a><a href="类说_page168.html">168</a><a href="类说_page169.html">169</a><a href="类说_page170.html">170</a><a href="类说_page171.html">171</a><span>...</span><a href="类说_page167.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
