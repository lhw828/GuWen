<!DOCTYPE html>
<html>
<head>
    <meta charset="UTF-8">
    <title>说郛 - 第 548 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 548 页/共 601 页</h1>
    <div class="content">　　燕一星在楚星南
　　秦
　　秦二星在周星东南
　　魏
　　魏二星在韩星北
　　韩
　　韩一星在晋星北
　　晋
　　晋一星在代星北
　　代
　　代二星在秦星南
　　右件星色黒变动流亡五星淩犯则其国各当咎也
　　司非　司危　司禄　司命

　　司命司禄司危司非各二星已上在虚北司禄次司命北司危次司禄北司非次司危北
　　右各主天下寿命爵禄安泰危败是非之事
　　天津

　　天津九星在虚北河中主津渎津梁知穷危通济度之官星明动兵起参差米贵星大津不通三河水为害星移河溢覆赤气入之旱灾黄白气入天子有令徳火星守天下大乱及旱西入牛二度去北辰四十九度也
　　危宿
　　危三星主宫室祭祀土星春夏水秋冬火动而暗天子宫室土功事兴
　　坟
　　坟墓四星在危下主山陵悲惨事暗失本位小不见则山陵毁梓宫刳割事也日月蚀危中主宫殿崩陷大臣杀逆天下作木星守祀不敬天子别造宫室土火守人多役死不葬嵗俭南方有兵久守束大兵逆国败政人饥旱米贵十倍土星守土功起旱损急兵金星守罢兵将军喜庆水星守臣下乱谋败破被刑法官有忧国有水灾日月五星入天下乱来年大饥客守国政主王侯事米贵彗孛行犯国返兵起流星入天下不安近半年远三年蔡州太原郡月晕围邑人多病

　　室宿
　　营室二星主军粮离宫上六星主隐藏木星春夏火秋冬水一名宫二名室明国昌动揺兵出起日蚀室中王自将出征不伏月蚀嵗饥百姓絶种上六星名离宫主六宫妃后位为掖庭永巷若危乘守入城钩已环绕左右逆行徃来于宫者为妃后废黜或主崩后党被诛或宫女外通以时占之木星守在南东有善事北即忧西米贵火星守将军凶久守成钩已者主失官位大臣隂谋忧旱米贵十倍大臣作逆守经二十日已上至久九十日臣乱杀君簒位天子恶之土星守主隂造宫室起土功将军益封金星守兵革散久守军兵满野水星守水灾民为主欲败亡候之不出四十客守有军出失兵法主民得地人米贵人散彗孛星出天下乱国易政卒为败旷政彗孛犯之前起兵者为弱亦不守鬭战必败泾渭甘秦州月晕围室壁下人谋成起谋不成妇儿多病死者应之时取占之应也
　　奚仲
　　奚仲四星在天津北帝王东宫之官也
　　钩
　　钩九星在造父西河中星移主地动之应也

　　车府

　　车府七星在天津东近河主官车之府也
　　哭
　　哭二星在虚南主死哭之事
　　泣
　　泣二星在哭星东已上并主死悲泣之事
　　造父
　　造父五星在传舍南主御女之官动则马贵
　　盖屋
　　盖屋二星在危宿之南主宫室之事也
　　虚梁
　　虚梁四星在危南主国陵寝庙非人居处
　　天垒
　　天垒十三星如贯索状在哭泣之南主北夷丁零匈奴之事也
　　败臼
　　败臼四星在虚危南主政治如哭泣亡人卖釜甑出乡宅客守人乱西南入女十三度去北辰一百三十一度
　　人星
　　人五星在危北主天下百姓亡官有诈伪作诏勑之人为妇人凶乱者也
　　杵臼
　　杵臼星在人傍主舂军粮臼四星在杵下若杵臼不相当军事饥臼仰嵗熟丰倾覆大饥也
　　土吏
　　土吏三星在室西南主备设司过农事
　　天钱
　　天钱十星在虚梁南主钱财库聚天下财物庸调之辈司今左右库藏是也
　　螣蛇
　　螣蛇二十三星在室北枕河主水虫暗国安移南大旱移北大水客守水灾头入室一度去北辰五十度也

　　天海
　　天海十星在壁西南五星及客守之水涌溢浸溺人邑
　　雷电
　　雷电六星在室西南主兴雷电也
　　云雨
　　云雨四星在雷电东主雨泽万物成之
　　霹雳
　　霹雳五星在云雨北主天威击擘万物
　　北落
　　北落师门一星在羽林军西主候兵星明大而角军兵安小暗天下兵五星犯兵起金水木星守尤甚木土犯吉火星守人兵羽不可固国残朝亡入危九度去北辰一百二十度
　　天纲
　　天纲二星在北落西南主天绳张漫野宿所用也
　　八魁
　　八魁九星在北落东南主兽之官五星及客守之兵起金火星守尤凶甚
　　鈇锧
　　鈇锧三星在八魁西北一名斧钺主斩刈乱行诛诳诈伪人暗吉移处兵起
　　壁宿
　　东壁二星主文章图书也土星春夏金秋冬土一名天术失色大小不同天子将封鄙土而失天下过日蚀壁中国不用贤士失文字月蚀中大臣忧文者死木星守五经仕人被用朝廷兴火星守大臣谋君嵗旱不熟米贵不显内外胜政兵起土星守久贤臣国用文章道术兴行国君延寿天下丰熟太平火星入中街君崩五日则相薨若不死则流散土星守逆行入壁万物不成守经九十日已上大兵起百姓有立王者金星守天下不通王者急刑罚有兵大臣忧水守水灾道不通客守多风雨及水灾臣下贼王者政刑事内明通明有政事内清月晕壁其久国乱彗孛行犯兵起火守火灾太庙门天下有兼并者壁明王道兴有君子在位星暗王道衰人得用武兰凉卫州等分也

　　羽林

　　羽林军星四十五星垒辟十二星并在室南主翊卫天子之军入安飞将星欲威明天下安星暗兵尽失西入室五度去北辰一百二十三度也
　　王良
　　王良五星在奎北河中为御马官汉中四星天驷旁一星名王良主疾及路为天桥主急兵也星不具津河不通移向四方随方有兵起也
　　防
　　防一星在王良前为天子仆防御马云王良防马军骑满野大兵起火守良兵起明则马贱暗即马贵西入壁半度去北辰四十二度
　　土公
　　土公二星在壁南主营造宫室起土之官等类也
　　廐
　　天廐十星在壁北主天子马坊廐苑之官也










　　説郛卷一百八上
</div>
    <div class="pagination">
<a href="说郛_page547.html">上一页</a><span>...</span><a href="说郛_page543.html">543</a><a href="说郛_page544.html">544</a><a href="说郛_page545.html">545</a><a href="说郛_page546.html">546</a><a href="说郛_page547.html">547</a><span class="current-page">548</span><a href="说郛_page549.html">549</a><a href="说郛_page550.html">550</a><a href="说郛_page551.html">551</a><a href="说郛_page552.html">552</a><a href="说郛_page553.html">553</a><span>...</span><a href="说郛_page549.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
