<!DOCTYPE html>
<html>
<head>
    <meta charset="UTF-8">
    <title>容斋三笔 - 第 4 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>容斋三笔 - 第 4 页/共 12 页</h1>
    <div class="content">　　大中祥符天书之事，起于佞臣，固无足言。而寇莱公在永兴军，信朱能之诈，亦为此举，以得召入，再登相位，驯致雷州之祸，凤德之衰，实为可惜！而天禧实录所载云：「周怀政与妖人朱能辈伪造灵命，冀图恩宠，且日进药饵。宰相王钦若屡言其妄，复密陈规谏。怀政惧得罪，因共诬谮，言：『捕获道士谯文易，蓄禁书，有神术，钦若素识之。』故罢相也。」朱能之事，钦若欲以沮寇公之入则有之，谓其陈规谏，当大不然。傥非出于寇，则钦若已攘臂其间矣。实录盖钦若提举日所进，是以溢美，岂能弭后人公议哉！

　　王裒嵇绍

　　舜之罪也殛鲧，其举也兴禹。鲧之罪足以死，舜徇天下之公议以诛之，故禹不敢怨，而终治水之功，以盖父之恶。魏王裒、嵇绍，其父死于非命。裒之父仪，犹以为司马昭安东司马之故，因语言受害，裒为之终身不西向而坐。绍之父康以魏臣，锺会谮之于昭，昭方谋篡魏，阴忌之，以故而及诛。绍乃仕于晋武之世，至为惠帝尽节而死。绍之事亲，视王裒远矣！温公通鉴，犹取其荡阴之忠，盖不足道也。

　　张咏传

　　张忠定公咏，为一代伟人，而治蜀之绩尤为超卓，然实录所载，了不及之，但云「出知益州，就加兵部郎中，入为户部。后马知节自益徙延，难其代。朝廷以咏前在蜀，寇攘之后，安集有劳，为政明肃，远民便之，故特命再任」而已。国史本传略同，而增书促招安使上官正出兵一事。皆诋其知陈州营产业，且与周渭、梁鼎辈五人同传，殊失之也。韩魏公作公神道碑云：「公以魁奇豪杰之才，逢时自奋，智略神出，勋业赫赫，震暴当世，诚一世伟人。」道州所刻帖，有公与潭牧书一纸，王荆公跋其后云：「忠定公殁久矣，而士大夫至今称之，岂不以刚毅正直有劳于世若公者少欤？」文潞公云：「予尝守蜀，睹忠定之像，遗爱在民，钦服已甚。」黄诰云：「公风烈如此，而不至于宰相，然有忠定之才，而无宰相之位，于公何损？有宰相之位，而无忠定之才，于宰相何益？公虽老死，安肯以此易彼哉！」观四人之言，史氏发潜德之幽光，为有负矣。

　　绯紫假服

　　唐宣宗重惜服章，牛丛自司勋员外郎为睦州刺史，上赐之紫，丛既谢，前言曰：「臣所服绯，刺史所借也。」上遽曰：「且赐绯。」然则唐制借服色得于君前服之，国朝之制，到阙则不许。干道二年，予以起居舍人侍立，见浙西提刑姚宪入对，紫袍金鱼。既退，一合门吏踵其后嗫嚅。后两日，宪辞归平江，乃绯袍。予疑焉，以问知合曾觌曰：「闻临安守与本路监司皆许服所借，而宪昨紫今绯，何也？」觌曰：「监司惟置局在辇下则许服，漕臣是也；若外郡则否，前日姚误紫，而谒吏不告，已申其罚，且备牒使知之，故今日只本色以入。」姚盖失于审也，然考功格令既不颁于外，亦自难晓。文惠公知徽州日，借紫，及除江东提举常平，告身不借。予闻尝借者当如旧，与郎官薛良朋言之，于是给公据改借。后于江西见转运判官张坚衣绯，张尝知泉州，紫袍矣，予举前说，张欣然即以申考功，已而部符下不许，扣其故，曰：「唯知州借紫而就除本路，虽运判、提举皆得如初，若他路则不可。」竟不知法如何该说也。若曾因知州府借紫，而后知军州，其服亦借，不以本路他路也。近吴镒以知郴州除提举湖南茶盐，遂仍借紫，正用前比云。

　　枢密名称更易

　　国朝枢密之名，其长为使，则其贰为副使；其长为知院，则其贰为同知院。如柴禹锡知院，向敏中同知，及曹彬为使，则敏中改副使。王继英知院，王旦同知，继冯拯、陈尧叟亦同知，及继英为使，拯、尧叟乃改签书院事，而恩例同副使。王钦若、陈尧叟知院，马知节签书，及王、陈为使，知节迁副使，其后知节知院，则任中正、周起同知。惟熙宁初，文彦博、吕公弼已为使，而陈升之过阙，留，王安石以升之曾再入枢府，遂除知院。知院与使并置，非故事也，安石之意以沮彦博耳。绍兴以来，唯韩世忠、张俊为使，岳飞为副使。此后除使固多，而其贰只为同知，亦非故事也。又使班视宰相，而干道职制杂压，令副使反在同知院之下，尤为未然。

　　过称官品

　　士大夫僭妄相尊，日以益甚。予向昔所记文官学士、武官大夫之谚，今又不然。天圣职制：内外文武官不得容人过称官品，诸节度、观察，虽检校官未至太傅者，许称太傅；防御使至横行使，许称太保；诸司使许称司徒；幕职官等称本官；录事参军称都曹；县令称长官；判司、簿、尉许称评事。其太傅、太保，司徒皆一时本等检校所带之官也。自后法令不复有此一项，以是其风愈炽，不容整革矣。

　　仁宗立嗣

　　东坡作范蜀公墓志，云：「仁宗即位三十五年，未有继嗣，嘉佑初得疾，中外危恐。公独上疏乞择宗室贤者，异其礼物，以系天下心。」凡章十九上。至元佑初，韩维上言，谓其首开建储之议，其后大臣乃继有论奏。司马温公行状云：「至和三年，仁宗始不豫，国嗣未立，天下寒心而不敢言，惟谏官范镇首发其议，光时为幷州通判，闻而继之。」按至和三年九月，改为嘉佑元年，岁在丁酉。而前此皇佑五年甲午，有建州人太常博士张述者，以继嗣未立，上疏曰：「陛下春秋四十四，宗庙社稷之继，未有托焉。以嫌疑而不决，非孝也；羣臣以讳避而不言，非忠也。愿择宗亲才而贤者，异其礼秩，试以职务，俾内外知圣心有所属。」至和二年丙申，复言之。前后凡七疏，最后语尤激切。盖述所论乃在两公之前，而当时及后来莫有知之者，为可惜也！

　　郎官员数

　　绍熙四年冬，客从中都来，持所抄班朝录一编相示，盖朝士官职姓名也。读至尚书郎，纔有正员四人，其它权摄者亦只六七人耳。因记绍兴二十九年，予为吏、礼部时，同舍郎二十人，皆正官。今既限以曾历监司、郡守，故任馆职及寺监、丞者不可进步，其自外召用者，资级已高，曾不数月，必序迁卿、少，以是居之者益少。政和末，郎员冗溢，至于五十有五。侍御史张朴上殿，徽宗谕使论列，退而奏疏，劾十有六人，大略云：「才品甚下，趋操卑污，有如汪师心者；性资茸阘，柔佞取容，有如黄愿、汪希旦者；浅浮躁妄，为胥辈所轻，有如李庄者；轻侻喧嚣，漫不省职，有如李扬者；粗冗不才，褊忿轻发，有如成禔者；人才碌碌，初无可取，有如张高者；志气衰落，难与任事，有如常者；大言无当，诞诡不情，有如梁子诲者；资望太轻，士论不厌，有如叶椿、唐作求、吴直夫、章芹、李与权、王良钦、强休甫者。乞行罢斥。」从之。考一时标榜，未必尽当，然十六人者后皆不显，视今日员数，多寡不侔如是。秦桧居相位久，不欲士大夫在朝，末年尤甚。二十四司独刑部有孙敏修一员，余皆兼摄，吏部七司至全付主管告院张云，兵、工八司，并于一寺主簿。又可怪也！

　　东坡慕乐天

　　苏公责居黄州，始自称东坡居士。详考其意，盖专慕白乐天而然。白公有东坡种花二诗云：「持钱买花树，城东坡上栽。」又云：「东坡春向暮，树木今何如？」又有步东坡诗云：「朝上东坡步，夕上东坡步。东坡何所爱？爱此新成树。」又有别东坡花树诗云：「何处殷勤重回首？东坡桃李种新成。」皆为忠州刺史时所作也。苏公在黄，正与白公忠州相似，因忆苏诗，如赠写真李道士云：「他时要指集贤人，知是香山老居士。」赠善相程杰云：「我似乐天君记取，华颠赏遍洛阳春。」送程懿叔云：「我甚似乐天，但无素与蛮。」入侍迩英云：「定似香山老居士，世缘终浅道根深。」而跋曰：「乐天自江州司马除忠州刺史，旋以主客郎中知制诰，遂拜中书舍人。某虽不敢自比，然谪居黄州，起知文登，召为仪曹，遂忝侍从。出处老少，大略相似，庶几复享晚节闲适之乐。」去杭州云：「出处依稀似乐天，敢将衰朽较前贤。」序曰：「平生自觉出处老少粗似乐天。」则公之所以景仰者，不止一再言之，非东坡之名偶尔暗合也。

　　缚鸡行

　　老杜缚鸡行一篇云：「小奴缚鸡向市卖，鸡被缚急相喧争。家中厌鸡食虫蚁，不知鸡卖还遭烹。虫鸡于人何厚薄？吾叱奴儿解其缚。鸡虫得失无了时，注目寒江倚山阁。」此诗自是一段好议论，至结句之妙，非他人所能跂及也。予友李德远尝赋东西船行，全拟其意。举以相示云：「东船得风帆席高，千里瞬息轻鸿毛。西船见笑苦迟钝，汗流撑折百张篙。明日风翻波浪异，西笑东船却如此。东西相笑无已时，我但行藏任天理。」是时，德远诵至三过，颇自喜，予曰：「语意绝工，几于得夺胎法，只恐行藏任理与注目寒江之句，似不可同日语。」德远以为知言，锐欲易之，终不能满意也。

　　油污衣诗

　　予甫十岁时，过衢州白沙渡，见岸上酒店败壁间，有题诗两绝，其名曰犬落水、油污衣。犬诗太俗不足传，独后一篇殊有理致。其词云：「一点清油污白衣，斑斑驳驳使人疑。纵饶洗遍千江水，争似当初不污时。」是时甚爱其语，今六十余年，尚历历不忘，漫志于此。

　　北虏诛宗王

　　绍兴庚申，虏主亶诛宗室七十二王，韩昉作诏，略云：「周行管叔之诛，汉致燕王之辟，兹惟无赦，古不为非。不图骨肉之间，有怀蜂虿之毒。皇伯太师宋国王宗盘谓为先帝之元子，常蓄无君之祸心；皇叔太傅兖国王宗儁、虞王宗英、滕王宗伟等，逞躁欲以无厌，助逆谋之妄作。欲申三宥，公议岂容？不烦一兵，羣凶悉殄。已各伏辜，幷除属籍讫。」绍熙癸丑，今虏主诛其叔郑王，诏曰：「朕早以嫡孙，钦承先绪。皇叔定武军节度使郑王允蹈，属处诸父，任当重藩，潜引凶徒，共为反计，自以元妃之长子，异于他母之诸王，冀幸国灾，窥伺神器。其妹泽国公主长乐牵同产之爱，驸马都尉唐括蒲剌覩狃连姻之私，预闻其谋，相济以恶。欲宽燕邸之戮，姑致郭邻之囚，询诸羣言，用示大戒。允蹈及其妻卞玉与男按春、阿辛幷公主皆赐自尽，令有司依礼收葬，仍为辍朝。」二事甚相类，盖其视宗族至亲与涂之人无异也。是年冬，倪正父奉使，馆于中山，正其诛戮处，相去一月，犹血腥触人，枯骸塞井，为之终夕不安寝云。

　　州郡书院

　　太平兴国五年，以江州白鹿洞主明起为褒信主簿。洞在庐山之阳，尝聚生徒数百人。李煜有国时，割善田数十顷，取其租廪给之；选太学之通经者，俾领洞事，日为诸生讲诵。于是起建议以其田入官，故爵命之。白鹿洞由是渐废。大中祥符二年，应天府民曹诚，即楚丘戚同文旧居造舍百五十间，聚书数千卷，博延生徒，讲习甚盛。府奏其事，诏赐额曰应天府书院，命奉礼郎戚舜宾主之，仍令本府幕职官提举，以诚为府助教。宋兴，天下州府有学自此始。其后潭州又有岳麓书院。及庆历中，诏诸路州郡皆立学，设官教授，则所谓书院者当合而为一。今岳麓、白鹿复营之，各自养士，其所廪给礼貌乃过于郡庠。近者巴州亦创置，是为一邦而两学矣。大学、辟雍并置，尚且不可，是于义为不然也。

　　何韩同姓

　　韩文公送何坚序云：「何与韩同姓为近。」尝疑其说无所从出，后读史记周本纪，应劭曰：「氏姓注云，以何姓为韩后。」邓名世姓氏书辩证云：「何氏出自姬姓，食采韩原，为韩氏。韩王建为秦所灭，子孙散居陈、楚，江、淮间以韩为何，随声变为何氏，然不能详所出也。」韩王之失国者名安，此云建，乃齐王之名，邓笔误耳。予后读孙愐唐韵云：「韩灭，子孙分散江、淮间，音以韩为何，字随音变，遂为何氏。」乃知名世用此。
容斋三笔

　　卷第六(十五则)

　　蕨萁养人

　　自古凶年饥岁，民无以食，往往随所值以为命，如范蠡谓吴人就蒲蠃于东海之滨；苏子卿掘野鼠所去草实，及啮雪与旃毛幷咽之；王莽教民煮木为酪；南方人饥饿，羣入野泽掘凫茈；邓禹军士食藻菜；建安中，咸阳人拔取酸枣、藜藿以给食；晋郗鉴在邹山，兖州百姓掘野鼠、蛰燕；幽州人以桑椹为粮，魏道武亦以供军；岷蜀食芋。如此而已。吾州外邑，（山乐）崌山在乐平、德兴境，李罗万斛山在浮梁、乐平、鄱阳境，皆绵亘百余里，山出蕨萁。干道辛卯、绍熙癸丑岁旱，村民无食，争往取其根。率以昧旦荷锄往掘，深至四五尺，壮者日可得六十斤。持归捣取粉，水澄细者煮食之，如粔籹状，每根二斤可充一夫一日之食。冬晴且暖，田野间无不出者，或不远数十里，多至数千人。自九月至二月终，蕨抽拳则根无力，于是始止。盖救饿羸者半年，天之生物，为人世之利至矣！古人不知用之，传记亦不载，岂他邦不产此乎？

　　贤士隐居者

　　士子修己笃学，独善其身，不求知于人，人亦莫能知者，所至或有之，予每惜其无传。比得上虞李孟传录示四事，故谨书之。

　　其一曰，慈溪蒋季庄，当宣和间，鄙王氏之学，不事科举，闭门穷经，不妄与人接。高抑崇闶居明州城中，率一岁四五访其庐。季庄闻其至，必倒屣出迎，相对小室，极意讲论，自昼竟夜，殆忘寝食。告去则送之数里，相得欢甚。或问抑崇曰：「蒋君不多与人周旋，而独厚于公，公亦惓惓于彼，愿闻其故？」抑崇曰：「闶终岁读书，凡有疑而未判，与所缺而未知者，每积至数十，辄一扣之，无不迎刃而解。」而蒋之所长，他人未必能知之。世之所谓知己其是乎？

　　其二曰，王茂刚，居明之林村，在岩壑深处，有弟不甚学问，使颛治生以餬口，而刻意读书，足迹未尝妄出，尤邃于周易。沈焕通判州事，尝访之。其见趣绝出于传注之外云。气象严重，窥其所得，盖进而未已也。

　　其三曰，顾主簿，不知何许人，南渡后寓于慈溪。廉介有常，安于贫贱，不蕲人之知。至于践履间，虽细事不苟也。平旦起，俟卖菜者过门，问菜把直几何，随所言酬之。他饮食布帛亦然。久之人皆信服，不忍欺。苟一日之用足，则玩心坟典，不事交游。里中有不安其分、武断强忮者，相与讥之，曰：「汝岂顾主簿耶？」

　　其四曰，周日章，信州永丰人。操行介洁，为邑人所敬。开门授徒，仅有以自给，非其义一毫不取。家至贫，常终日绝食，邻里或以薄少致馈。时时不继，宁与妻子忍饿，卒不以求人。隆寒披纸裘，客有就访，亦欣然延纳。望其容貌，听其论议，莫不耸然。县尉谢生遗以袭衣，曰：「先生未尝有求，吾自欲致其勤勤耳，受之无伤也。」日章笑答曰：「一衣与万锺等耳，傥无名受之，是不辨礼义也。」卒辞之。汪圣锡亦知其贤，以为近于古之所谓独行者。

　　是四君子，真可书史策云。

　　张籍陈无己诗

　　张籍在他镇幕府，郓帅李师古又以书币辟之，籍却而不纳，而作节妇吟一章寄之，曰：「君知妾有夫，赠妾双明珠。感君缠绵意，系在红罗襦。妾家高楼连苑起，良人执戟明光里。知君用心如日月，事夫誓拟同生死。还君明珠双泪垂，何不相逢未嫁时？」陈无己为颍州教授，东坡领郡，而陈赋妾薄命篇，言为曾南丰作，其首章云：「主家十二楼，一身当三千。古来妾薄命，事主不尽年。起舞为主寿，相送南阳阡。忍着主衣裳，为人作春妍？有声当彻天，有泪当彻泉。死者恐无知，妾身长自怜。」全用籍意。或谓无己轻坡公，是不然。前此无己官于彭城，坡公由翰林出守杭，无己越境见之于宋都，坐是免归，故其诗云：「一代不数人，百年能几见？昔为马首衔，今为禁门键。一雨五月凉，中宵大江满。风帆目力短，江空岁年晚。」其尊敬之尽矣。薄命拟况，盖不忍师死而遂倍之，忠厚之至也！

　　杜诗误字

　　李适之在明皇朝为左相，为李林甫所挤去位，作诗曰：「避贤初罢相，乐圣且衔杯。为问门前客，今朝几个来？」故杜子美饮中八仙歌云：「左相日兴费万钱，饮如长鲸吸百川，衔杯乐圣称避贤。」正咏适之也。而今所行本误以「避贤」为「世贤」，绝无意义，兼「世」字是太宗讳，岂敢用哉？秦州雨晴诗云：「天永秋云薄，从西万里风。」谓秋天辽永，风从万里而来，可谓广大。而集中作「天水」，此乃秦州郡名，若用之入此篇，其致思浅矣。和李表丈早春作云：「力疾坐清晓，来诗悲早春。」正答其意。而集中作「来时」，殊失所谓和篇本旨。

　　东坡诗用老字

　　东坡赋诗，用人姓名，多以老字足成句。如寿州龙潭云「观鱼幷记老庄周」，病不赴会云「空对亲舂老孟光」，看潮云「犹似浮江老阿童」，赠黄山人云「说禅长笑老浮屠」，元长老衲裙云「乞与佯狂老万回」，东轩云「挂冠知有老萧郎」，侍立迩英云「定似香山老居士」，赠李道士云「知是香山老居士」，蒜山亭云「奇逸多闻老敬通」，汶公东堂云「一帖空存老遂良」，次韵韶守云「华发萧萧老遂良」，游罗浮云「还须略报老同叔」，赠辩才云「中有老法师」，寄子由云「青山老从事」，赠眼医云「忘言老尊宿」，「妙高台中老比丘」，谢惠酒云「青州老从事」，谢饷鱼云「谁似老方朔」，赠吴子野扇云「得之老月师」，次韵李端叔云「此是老牛戬」。是皆以为助语，非真谓其老也，大抵七言则于第五字用之，五言则于第三字用之。若其它错出，如「再说走老瞒」，「故人余老庞」，「老濞宫妆传父祖」，「便腹从人笑老韶」，「老可能为竹写真」，「不知老奘几时归」之类，皆随语势而然。白乐天云「每被老元偷格律」，盖亦有自来矣。

　　杜诗命意

　　杜公诗命意用事，旨趣深远，若随口一读，往往不能晓解，姑纪一二篇以示好事者。如：「能画毛延寿，投壶郭舍人。每蒙天一笑，复似物皆春。政化平如水，皇恩断若神。时时用抵戏，亦未杂风尘。」第三联意味颇与前语不相联贯，读者或以为疑。按杜之旨，本谓技艺倡优，不应蒙人主顾眄赏接，然使政化如水，皇恩若神，为治大要既无可损，则时时用此辈，亦亡害也。又如：「乱后碧井废，时清瑶殿深。铜瓶未失水，百丈有哀音。侧想美人意，应悲寒甃沉。蛟龙半缺落，犹得折黄金。」此篇盖见故宫井内汲者得铜瓶而作，然首句便说废井，则下文翻覆铺叙为难，而曲折宛转如是，他人毕一生模写不能到也。又一篇云：「斗鸡初赐锦，舞马既登床。帘下宫人出，楼前御柳长。仙游终一閟，女乐久无香。寂寞骊山道，清秋草木黄。」先忠宣公在北方，得唐人画骊山宫殿图一轴，华清宫居山颠，殿外垂帘，宫人无数，穴帘隙而窥，一时伶官戏剧，品类杂沓，皆列于下。杜一诗真所谓亲见之也。

　　择福莫若重

　　国语载范文子曰：「择福莫若重，择祸莫若轻。」且士君子乐天知命，全身远害，避祸就福，安有迨于祸至择而处之之理哉？韦昭注云：「有两福择取其重，有两祸择取其轻。」盖以不幸而与祸会，势不容但已，则权其轻重，顺受其一焉。庄子养生主篇云：「为善无近名，为恶无近刑。」夫孳孳为善，君子之所固然，何至于纵意为恶，而特以不丽于刑为得计哉？是又有说矣，其所谓恶者，盖与善相对之辞，虽于德为愆义，非若小人以身试祸自速百殃之比也。故下文云：「可以全生，可以保身，可以尽年。」其旨昭矣。

　　用人文字之失

　　士人为文，或采已用语言，当深究其旨意，苟失之不考，则必诒论议。绍兴七年，赵忠简公重修哲录，书成，转特进，制词云：「惟宣仁之诬谤未明，致哲庙之忧勤不显。」此盖用范忠宣遗表中语，两句但易两字，而甚不然，范之辞云：「致保佑之忧勤不显。」专指母后以言，正得其实。今以保佑为哲庙，则了非本意矣。绍兴十九年，予为福州教授，为府作谢历日表，颂德一联云：「神祇祖考，既安乐于太平，岁月日时，又明章于庶证。」至干道中，有外郡亦上表谢历，蒙其采取用之，读者以为骈丽精切，予笑谓之曰：「此大有利害，今光尧在德寿，所谓『考』者何哉？」坐客皆缩颈，信乎不可不审也。

　　李卫公辋川图跋
</div>
    <div class="pagination">
<a href="容斋三笔_page3.html">上一页</a><a href="容斋三笔.html">1</a><a href="容斋三笔_page2.html">2</a><a href="容斋三笔_page3.html">3</a><span class="current-page">4</span><a href="容斋三笔_page5.html">5</a><a href="容斋三笔_page6.html">6</a><a href="容斋三笔_page7.html">7</a><a href="容斋三笔_page8.html">8</a><a href="容斋三笔_page9.html">9</a><span>...</span><a href="容斋三笔_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
