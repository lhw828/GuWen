<!DOCTYPE html>
<html>
<head>
    <meta charset="UTF-8">
    <title>义门读书记 - 第 32 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>义门读书记 - 第 32 页/共 134 页</h1>
    <div class="content">　　初平元年三月乙巳车驾入长安幸未央宫　宋本未央宫下有是日书晦有翟雉飞入官获之十二字又恭懐敬隐恭愍三皇后并非正嫡不合称后皆请除尊号　当时不并孝穆孝崇孝元孝仁四后号正之何也
　　三年袁术遣将孙坚【至】瓒军大败　如袁孙相攻之类非闗兴灭皆不足书
　　东郡太守曹操大破黄巾于寿张降之　是役也鲍信等迎操领兖州牧遂以兖州为代汉之资宜书操自领兖州牧
　　董卓部曲将李傕郭泛　潘岳西征赋作泛则泛字从卩从巳者非
　　四年六月华山崩裂　汉之亡岱华皆崩
　　兴平二年李傕杀樊稠而与郭泛相攻　傕泛事皆琐屑详书于纪不知所裁
　　建安元年镇东将军曹操自领司校尉录尚书事曹操奉迎亦当分明叙出
　　封卫将军董承为辅国将军伏完等十三人为列侯辅国将军非封号以董卓传互校董承下衍一为字曹操自为司空【至】百官总已以听　此时操之逆迹未着不当遽书自为　是年徐州牧陶谦表刘偹为豫州刺史谦卒偹遂领徐州后阶之以承汉祀宜书
　　七年袁绍薨　袁绍亦当从死例
　　八年初置司直官督中都官　省司直所以抑损宰相之权今曹操复置之以自辅
　　十一年济北北海阜陵下邳常山甘陵济阴平原八国皆除　因事除八国所以削汉之枝叶
　　十三年曹操以舟师伐孙权权将周瑜败之于乌林赤壁　乌林之役纪实当并书刘偹操亦未渉孙权之境不得云伐权　操旣败还刘备据荆州上表子琦领牧上孙权领徐州宜书盖由此三分之势成矣
　　十七年马超破凉州杀刺史韦康　旣书破凉州杀韦康渊之破超何独漏畧
　　十九年曹操杀皇后伏氏灭其族及二皇子　注山阳公载记曰刘备在蜀闻之遂发丧按载记之说无据皇后纪　东京皇后窦邓阎梁窦何临朝者六其间殇帝北鄕侯冲帝质帝皆未尝亲政邓后旣立安帝复临朝者十六年遂终身称制作皇后纪为得其实虽后人所不必效然范氏自合史家之变未可议也　史记索隐外戚世家注云王隐则谓之为纪而在列传之首进贤才以辅君子　注闗雎忧在进贤不滛其色按忧在进贤盖指内职而言作者又合卷耳小序内有进贤之志而无险诐私谒之心以立说
　　闺房肃雍险谒不行也　肃雍对后妖幸险谒对后外姻诗正义云私谒者妇人有宠多私荐亲戚盖六朝相传如此解也
　　未有专任妇人防割重器　以下专论临朝之谬外姻乱邦两汉之患尤深也
　　抑明贤以专其威　如梁冀忌清河王防严明征至京师复舍之而立质桓二帝也
　　郭后纪光武击王郞至真定因纳后　光武初纳郭后本以结刘杨出于权计非由嘉耦故不终厥位事在刘植传中
　　阴后纪自我不见于今三年　引诗言以旧恩非新宠也马后纪又数为权贵所侵侮【至】求进女掖庭　严此举殊谬妄未可以后之得福从而是之
　　我子岂宜与先帝子等乎　开创之主功徳隆盛皇子亦时有贤劳继体之君其子未可举以为例明帝此言万世之法也此条当载明八王传中范系于此者欲与不许封外戚诏相应耳
　　自撰显宗起居注　殆是今时内起居注之属
　　窦后纪　马窦事事相反祸福自求法戒偹矣
　　仪比敬园　注敬园安帝祖母宋贵人之园也按此即谓章帝敬陵之园也岂得反以后事为比注殊误邓后纪　和熹传全无裁制
　　使修石臼河　使修当作罢修
　　又诏中官近臣于东观受读经传【至】朝夕济济　中官得以窃政乃自兹始
　　平望侯刘毅以太后多徳政【至】以崇陛下烝烝之孝此文何所取而载之
　　其耆宿者皆称中大人【至】絶属籍　中大人之语康传旣详此亦宜畧
　　论然而建光之后王柄有归　后崩在未改元之前注云建光之中者误建光纪元亦不及经岁也
　　梁后纪太后寝疾遂笃【至】其各自勉焉　顺烈旣得疾乃始归政盖亦称制终身矣
　　匽后纪以帝弟平原王为丧主　居于博陵以平原王为丧主虽失礼之中犹存不二统之义
　　窦后纪太后素忌忍【至】遂杀田圣　后无母天下之徳故家不福武以忠被戮崩后宦官追怨之几不成丧又欲别葬之不配祔桓帝赖李咸陈球正议乃不能夺事详陈球传
　　董后纪帝使中常侍迎贵人【至】居南宫嘉徳殿　尊崇本生母至灵帝又一变然尚居南宫虽桓思为宦竖迁徙亦未与之抗行盖仍畧存不二统之余风焉
　　皇女不足别载故附于后纪末　新唐书采此例皇女华适不其侯辅国将军伏完　注完伏湛五世孙按伏皇后纪及湛本传注中五世五字误当作七世









　　义门读书记卷二十一
　　钦定四库全书
　　义门读书记卷二十二
　　翰林院侍读学士何焯撰
　　后汉书
　　刘圣公传论周武王观兵孟津【至】斯时有未至者也汉诸刘共起诛莽以顺讨逆岂商周可比
　　固亦几运之会也　使止由几运则不必归刘氏矣王昌传久守王饶【至】屯其郭北门　王郎众少无他救徇下州县皆观望持两端故可进兵直薄城下郎诛则河北定矣
　　隗传刘文伯在边　注文伯卢芳字也按芳传云自诈称武帝曾孙刘文伯卢芳乃真氏名耳芳有字曰君期　賔客掾史多文学生毎所上事当世士大夫皆讽诵之　汉世重文学如此故东京之文自和帝以前尚非后世所及
　　论夫功全则誉显【至】或未闻焉　范氏所见如此故终以叛诛
　　公孙述传述遣戎与将军任满出江闗【至】竟不能尅北不能定三辅东不能取荆州述事去矣屏蔽一撤相随为系虏耳
　　述骑都尉平陵人荆邯见东方渐平兵且西向说述曰【至】冀有大利　邯策之晚矣此在李育未败之时可以耀武广境耳
　　遇更始政乱复失天下【至】以争天命　公孙欲用蜀以并楚亦宜在此时东方渐平则天下之望皆归洛阳矣陛下以梁州之地【至】将有王氏自溃之变　武侯所谓坐而待亡者也故元逊并举言之
　　帝使诸将攻隗【至】蜀地闻恐动　述不悉蜀之众自将以救亡形成矣盖材尤出下徒有吏干不识攻取大畧又非生长兵间不敢出成都一决也
　　宗室四王三侯传齐武王縯皆畵伯升像于塾　塾字传写之讹当从东观记续汉书作埻
　　论若夫齐武王之破家厚士【至】而痛明堂之不祀也当时若尊立伯升入闗取莽则天下服从何至羣盗蔓延毒流海内生民之祸烈于秦楚之际哉新市平林诸将皆盗贼小人固不可与共大事也是故君子慎始北海靖王兴帝驿马令作草书尺牍十首　此草书即史游章草也
　　李通传李轶后为朱鲔所杀　轶陷伯升身死朱鲔之手事与葛相之处孟达相类
　　邓禹传平定山西　此时河东已名山西然特此一郡在太行西耳
　　独与二十四骑还　二万众止与二十四骑还违勑而以饥卒徼战之谬也欲功自己成而反致败散其犹执之不坚之过欤
　　定封禹为髙宻侯　帝王世纪禹字髙宻仲华之封邑世祖殆以相啁耶
　　各使守一蓺　一蓺一经也
　　训议者咸以羌胡相攻【至】不宜禁防　禁防其时为我用者使其力足以相攻耳议者之言似是而非也骘遣五官中郞将迎拜骘为大将军　骘既知戒惧出师无功何不深自刻责力辞新宠
　　时遭元二之灾　赵明诚金石录据汉司阳厥开石门颂有曰中遭元二西戎虐残桥梁断絶若依注读为元元则为不成文理疑当时自有此语注未必然也洪容斋云安帝永初元年先零滇羌叛郡国地震大水骘以二年十一月拜大将军则知所谓元二者谓永初元年二年也　位次在三公下特进侯上　前邓禹以特进奉朝请即特进侯也下赠宏位特进亦以班位言之注谓在特进及列侯之上误
　　谋立平原王得　平原王得当作翼安纪及章八王传可据得又无子薨以翼为嗣安帝缘此贬冀为都乡侯也注未攷正
　　论斯乐生所以泣而辞燕也　泣而辞燕注中不引报惠王书谬矣
　　宼恂传建武二年恂坐系考上书者免　恂守河内不过二年遽以文法罢免光武未为能尽人之器用也冯异传季文岂能居一隅哉　一隅谓河北注误臣本诸生【至】固敢因缘自陈　此书足以见世祖度量不能同符髙祖然臣下谨畏保身之道则当以异为法岑彭传无为而化【至】岑君遏之　伐枳棘遏蟊贼岂真无为耶先去其害政者以简拨烦而已
　　赞胶东盐吏　胶东以县掾迎盐耳岂可直谓之盐吏呉汉传汉先令辩士说陈康曰【至】此计之至者也　说康语甚凡可不载
　　耿弇传又兄弟无在京师者【至】帝善之　韩信独当一面何尝有子弟入侍有以见光武之不宏也
　　秉纪以操将簒汉【至】夷三族　邓氏恨少此人
　　赞分此凶狄　分谓匈奴自此分为南北
　　王霸传苏茂客兵逺来【至】善之善者也　大用之即司马宣王之拒武侯也
　　霸在上谷二十余岁　世祖于边将亦久任如此祭遵传遵为人亷约小心【至】帝以是重焉　不改防俭之素
　　彤彤之威声【至】乃悉罢缘边屯兵　久任之效
　　任光传可募发奔命至则兵可招而致也　此外裔所以易盛也初起时不得不为此权计
　　李忠传六年迁丹阳太守【至】十四年三公奏课为天下第一　为丹阳太守者八年故政教大行
　　邳彤传明公既西则邯郸臣民不肯捐父母背城主而千里送公　时王郞方据邯郸邯郸二字疑有讹当作二郡臣民　通鉴作邯郸势成下城主作成主
　　朱祜传　注东观记曰祜作福避安帝讳按孝安讳祜作祐者传写之讹也本记及说文可据
　　祜奏古者人臣受封不加王爵可改诸王为公帝即施行　按光武纪改封诸王为公侯在十三年此奏是在外所上
　　王梁传梁穿渠引谷水注洛阳城下东写巩川及渠成而水不流　梁前以防文为水土之官不协众望此复穿渠引水勉强立功欲补塞前负耳
　　刘隆传其畴辈十余人皆死　此不在深刻之数马武传帝虽制御功臣而每能回容宥其小失　不能容宥小失则是无复君人之度当书以为戒若此则何足异而书之甚矣范之陋于识也
　　论迄于孝武宰辅【至】亦何可胜言　此数语未谛窦融传金城太守库钧　注今羌中有姓库者音舎云承钧之后也按音舎者其字上从厂非钧后
　　多能采取虚伪【至】以应期会　戒其为虚谈搆间即勑其立实効以自结于朝廷
　　宪帝大怒召宪切责【至】宪大震惧　虽颇开后族恣横之端而威福在已所以犹为七制之主
　　宪以前太尉邓彪有义让【至】事无不从　窦宪借邓彪以遂其奸与莽之用孔光相类
　　因叠母元自通长乐宫得幸太后　得幸是何语果尔虽如张鬴等之奏不为过也
　　刻石勒功纪汉威徳令班固作铭【至】熙帝载兮振万世此文宜载南单于传中
　　论列其功庸兼茂于前多矣　宪值匈奴衰防何可并论蔚宗特以自抒其抑塞耳
　　赞听笳龙庭镂石燕然虽则拆鼎王灵以宣　听笳拆鼎殊不成语
　　马援传援至引见于宣徳殿世祖迎笑谓援　通鉴作宣徳殿南庑下但帻坐迎笑盖从东观记之文如此乃与子阳适相反也
　　髙帝无可无不可今上好吏事动如节度　髙帝旷宇诚非世祖所希若吏事则王莽以吏不赋禄侵牟小民又法令数更不知所守因以致乱不得不先致意髙帝时则天下方苦秦法网之宻宜一切且从濶畧亦各因其时耳
　　诸曹时白外事【至】此乃太守事耳　窦融居河西亦以寛和得众治西边者固尙寛简然大姓侵小民视之同于黠羌欲旅距亦不茍纵也
　　以扶乐侯刘隆为副　注扶乐县名属九真郡按通鉴注云九真未尝有扶乐县隆初封冗父侯以度田不实免次年封扶乐乡侯则扶乐乃乡名非县名水经注扶乐城在扶沟县砂水迳其北
　　吾欲汝曹闻人过失【至】是以不愿子孙效也　诫兄子书当别叙何事艮限于此况后自有严传耶
　　廖今陛下躬服厚缯【至】戒成哀之不终　廖何以不能教家言之太后顾不可训勑防与光乎此亦一时希合之语也
　　义防光奢侈好树党与　防光奢纵树党畧见第五伦传杨终以书戒廖廖亦不纳
　　棱时谷贵民饥奏罢盐官以利百姓　马棱奏罢盐官此救荒者所当知今乃徒为牢盆役民何赖焉
　　卓茂传河南郡为置守令茂不为嫌理事自若　为置守令而不罢其官是河南郡将犹以通儒长者容而假之也及莽居摄【至】不肯作职吏　此前人所谓行已在清浊之间者也有谓子康仕莽朝攷之不详耳
　　鲁恭传谦子旭官至太仆　旭疑非谦之子有脱误刘寛传但任重责大忧心如醉　刘文饶良吏为三公则不足当重寄灵帝失徳无能改格则当早退今尸位而已忧心如醉一语可以毕扶颠持危之责乎
　　伏湛传自行束修讫无毁玷　按冯衍传岂特束修其身而已注谓约束修身盖于时皆如此解
</div>
    <div class="pagination">
<a href="义门读书记_page31.html">上一页</a><span>...</span><a href="义门读书记_page27.html">27</a><a href="义门读书记_page28.html">28</a><a href="义门读书记_page29.html">29</a><a href="义门读书记_page30.html">30</a><a href="义门读书记_page31.html">31</a><span class="current-page">32</span><a href="义门读书记_page33.html">33</a><a href="义门读书记_page34.html">34</a><a href="义门读书记_page35.html">35</a><a href="义门读书记_page36.html">36</a><a href="义门读书记_page37.html">37</a><span>...</span><a href="义门读书记_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
