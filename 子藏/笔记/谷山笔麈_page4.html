<!DOCTYPE html>
<html>
<head>
    <meta charset="UTF-8">
    <title>谷山笔麈 - 第 4 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>谷山笔麈 - 第 4 页/共 17 页</h1>
    <div class="content">　　江陵刚愎自用，颇类王安石，亦有「三不足」之说，为御史傅应祯所劾，然其心术之公，尚不如安石远矣。一日雷击奉天吻，台谏欲上公疏，往请，江陵止之曰：「何必纷纷如此，既是雷电，如何能不击物。」此其一证也。
　　
　　方江陵盛时，士论汹汹，以为必有异图，予独策其不然。自古奸雄欲盗人国，未有不结人心者，江陵十年在位，所行无一事不失人心者，此无他志可知也。又诸子连举鼎甲，各列华要，方且慕圭组之华以为荣宠，使其果有大志，安用此为？以此二事，策其不然。
　　
　　小人谄态，无所不至，古今一揆。蔡京在位，其党有薛昂者，以京援引，得至执政，举家为京避讳，或误及之，辄加笞责，己尝误及，即自批其口。谄至如此，良可哀也。江陵在位，有朱御史者，为入幕之客，江陵卧病，举朝士夫建醮祈祷，御史至于马上首顶香盒驰诣寺观，已而行部出都，畿辅长吏例致牢饩，即大惊，骂曰：「不闻吾为相公斋耶？奈何以肉食馈我！」此又甚于昂矣。嗟夫！佞人也，诚以趋事权要之心事其君上，必为忠臣，事其父母，必为孝子，而甘心于此，人奴厕养不足为污矣。
　　
　　游七、宋九，即梁氏之秦宫、霍家之冯子都也。一时侍从、台谏多与结纳，密者称为兄弟；一二大臣亦或赐坐命茶，呼为贤弟；边帅武夫出其门下，不啻平交矣。九之声势稍不及七，而能作字，颇为主人代笔，其富又过于七，求其所以得宠，皆食桃之欢也。同时有王五者，文雅不及七而富次之，第其主人未甚当事，且以清谨为名，不大烜赫耳。一日，五谓人曰：「近日有给舍过我家宋九，适一边帅遣使伺候元老，先通阿九，给舍问：『此谁也？』九对：『此某边大将，在我相公门下。』给舍即云：『烦兄通息于渠，愿与交欢。』世有此等谏官，向吾辈求荐与边帅游，大可笑也。」以此言之，五之识过七、九远矣。恨嘉靖间鹤山先生不及见后辈人品。东海渔人作五七九传志之。
　　
　　韩侂冑生日，群寮毕集，吏部尚书许及之后至，阍人掩关拒之，及之大窘，会门闸未及闭，遂伛偻而入。及久之不迁，见侂冑流涕乞怜，不觉屈膝，遂得参政。当时有「由窦尚书」「屈膝参政」之语，传以为笑。嘉靖中之严氏，万历初之张氏，公卿辐辏其集，蜂屯蚁慕，由窦、屈膝之事颇不乏人，不欲着其姓氏尔。权势之熏灼，士风之萎靡，不亦可慨哉！
　　
　　近世一二名文章家，虎视一代。尝读其所为文，无论体格，即识见志趣，有大可姗笑者。第举一事：江陵相父七十，朝绅各以文贺，贡谀献佞，惟力是视。众方属目一二作者，及见其文，莫不绝倒。或称，嘉靖初年，上帝南顾荆土，将产异人，以相君寄之封君。或称，相君为众父，封君为众父父，众父父者，苍苍是也。中间不典之词，大都类此。非其才不足，利害之心胜也。韩子论张旭草书，以为「天下事无可动其中而后其书始精」，若诸公者，其有所动于中耶？
　　
　　唐时，宰相领吏部尚书，选事悉委侍郎以下，尚书不亲也。隆庆中，新郑以首揆兼太宰，辰入内阁，巳入吏部，部疏、拟票俱出一手，是左右奕也。新郑之罢相，道出某郡，郡守某以其忤华亭也，故不为谒送，留其行二日，或问故，曰：「此公得罪朝廷，义不当奉。」其后，新郑再相，掌太宰，辛未大计，郡守已至宪使，新郑于众中数之，其人大惭，闻者皆笑。
　　
　　万历甲戌，有诏发帑金若干，桥涿之胡良渡，大司空朱公衡力争，又建玉女祠于涿，以内帑二千召司空修之，司空又争，内中滋不悦。江陵故荐南司空武林张公翰为太宰，司空以望当得，不能无怏怏，武林心害之。司空以甲戌六年满九载考，其前十日，林谏议之疏上矣。江陵使谓冯珰：「太后比有兴造，司空从旁格阻，司空门下多客，能挠内权。」冯珰主于中，司空遂罢。太后又尝为武清治第，费以数万，司空稽故事，请多所裁抑，太后亦颇衔之。
　　
　　河中太宰杨公博既去，当推太宰者，大司空、御史大夫。已而廷议会推，首御史大夫，次大司空，次南司空。明日，上御讲幄，呼相君问曰：「昨所推葛某，非年老者耶？」对曰：「是。」上曰：「置之。张某何如？」对曰：「疏远之臣，用之不敢负国。」上曰：「善。」命下，举朝大骇，不知所出，盖相公以御史大夫素戆，不能左右，大司空有才，交游多，恐其难制，不如疏远者易指使耳。其票云云者，众也。
　　
　　贾似道加平章军国，五日一朝，赐第葛岭，吏抱文书就第呈署，大小朝政，一切决于馆客廖莹中、堂吏翁应龙，而宰执不与闻也。此与江陵盛时大相似。江陵闻丧在疚，三日不出阁，吏以函捧章奏就第票拟，次相在阁坐候，票进乃出，此与呈署文书又不侔矣。若徐爵以武校、游七以家奴与闻朝政，则又不啻莹中、应龙之比矣。然宋虽末叶，犹能斩莹中、应龙以正法典，而圣明之朝，乃不能明加典刑以法二竖，而使之老死狱中，姑息之政，何甚于宋乎？
　　
　　
　　谷山笔麈卷之五 　臣品
　　
　　古豪杰用事，求其才略，固亦可企而及，惟气魄与望不可强。何谓气魄？与人同恩，而能使天下感其恩，与人同威，而能使天下畏其威，此必有出于庆赏刑法之外者，所谓气魄也。何谓望？位有与之齐而其势独尊，功有与之并而其名独着，求其故，则不可得而指，此所谓望也。人臣之望有三：有德望，有才望，有清望。然近世，若御史大夫德平葛端肃公所谓德望，若太宰蒲坂杨襄毅公所谓才望，若大宗伯华亭陆文定公所谓清望。
　　
　　穆考初政，新郑以藩邸之旧即欲自用，华亭积不能堪，因百计逐之。目太宰杨公、御史大夫王公及六官之长各率其属上疏，及台省属官交章论奏，凡二十八疏，大略保华亭之功，劾新郑之罪，以为不可一日使处朝廷。穆考甚眷新郑，及见论者日众，不得已策罢之。是时葛端肃公守礼为大司徒，而独不上疏。少司徒二人，其一桂林徐公养正，新郑之同馆也，其一扶沟刘公自强，新郑之里人也，皆请葛公上疏，葛终不肯，曰：「人之所见不同，有者自有，无者自无，何可强乎？」二公不得已，乃为白头疏上之。已而葛公自罢，徐遂迁南大司空去。其后二年，新郑再相，感葛公之谊，因召而用之。时刘方为大司寇，新郑从容语曰：「当时公等作白头疏时，一何忍也？」刘曰：「当时若无此疏，今日安得在此？」新郑曰：「葛先生尚在此耶？」刘为赧然。葛公，廉直人也，新郑第以旧恩用之，新郑当大权，多所快恣，而葛掌御史台，不肯附丽，新郑亦少疎之。其后王大臣事，葛公又为宛转，以不及祸。交道始终如此公者，世不几见。
　　
　　御史大夫葛端肃公终身不置姬侍，年且五十，夫人以其老，求一姬奉之，公固不肯，夫人从臾百端，不得已一往，至则姬直侍卧内，略无羞耻，公即拂衣而出，竟不复往。夫人挈至山西，往返数年，乃召其家返之，则犹处子也。公 【天启本「公」下有「素性」二字。】 不好观戏，掌台时，尝上疏禁之，长安中有潜用者，惟对公不敢作。隆庆辛未，东省迎新郎君，故事皆当用戏，御史以例备之，不敢白公，时济南相君在座，御史对相君请问，葛公面斥御史，相君曰：「是某意也。」葛公曰：「公亦不宜有此。疏吾所题，内阁所票，奈何自相矛盾。」相君不能应，遂挥妓乐以出。
　　
　　华亭陆文定公树声登第四十年，立朝不盈数载，每迁一官，辄以病罢，闭门宴坐，焚香啜茗，即亲戚故人，罕接其面。嘉靖数十年间，海内清望，必以平泉先生为第一。自其为吉士移疾归里，其后告满诣阙，分宜柄国，官无大小，皆有定价，而馆职尤重。世蕃知公无所絜，第使人索松江绫子二百疋，当以翰苑予之。陆公谢曰：「本不敢希翰苑，又实无一绫，惟公所置之。」遂不往谒。张龙湖公治，陆之座主也，为之解于分宜，分宜曰：「彼陆生者，何其径廷。」张曰：「蠢人，不足较。」乃令出试。以南宫举首，不得已授馆职，而意终不释然。龙湖忧之，乃私以锦币四双、白金四十使人持候分宜门下，使使召陆：「吾为汝谒，可往见相公一谢。」陆从命往，龙湖又使严太史介之同行，至门，张公所遣使持金币者以刺授陆，使自为献，陆公大愕，严告之故，陆公不言，怀其刺而入，一指即出，终不出刺，分宜出送二公，见门左持金币者，问曰：「此谁所具？」陆曰：「不知。」竟不献而出。分宜大恨。陆公授职未几，又以告去矣。数告数起，历南雍、南部时，华亭当国，公落落穆穆也。万历改元，以大宗伯召，在位踰年，与内阁论事不合，复称疾求去。
　　
　　汶上太宰吴介肃公岳，清操绝代，嘉靖末年为真定巡抚，见分宜虐焰，即移疾自罢，屏居南旺湖上，茅屋数间，薄田一二顷，仅给衣食，日惟默坐一室，阅禅经数卷。客有过者，亦时或出见，或留设食，食不过数品，率脯菜三四品。然不出谒客，有时游行，惟跨一驴，或讽其矫，公曰：「吾罢吏居家，从来不用邑中夫役，欲觅舆夫，力又不能，老不能骑马，故跨一驴，取其简便，实不矫也。」及嘉靖乙丑，分宜罢相，华亭当国，收罗海内人望，乃起公为御史中丞，报者以檄至，仆入白状，公方趺坐行气未已，仆白一二语，摇首不答，仆不敢言，出俟门外，可炷香顷，乃下床索檄观之，掷不更视，已而亲友从臾，乃出就征。一时士论翕然，以为得人。
　　
　　琼山御史大夫海忠介公瑞，尝为闽中邑博士，御史行县，诣学宫，令长以下皆伏谒堂下，惟公平立不跪，曰：「若至台院，当以属礼见，此堂乃师长教士之地，不当诎体。」两训导夹公而跪，公立其中，时谓之「笔床博士」。已而，浙江省试，延为主考，公欲以故事自出试目，御史不肯，公即呼其从者，出聘币返御史，曰：「试目，考官事也，以考官召而不得与事，于义谓何？」即拂衣出。二司宛转留之，竟出一目乃已。后迁一令，召入为户部主事，止携一奴入京，寄居一寺，出门，未尝有钥，僧入其室视之，惟故袍一领而已。乙丑，上封事，时自分必死，人亦无有以更生望之者，已而竟免，盖华亭相公有力云。传闻公疏即入，世庙震怒，握其疏，绕殿而行，曰：「莫教走了！」一宫女主文书者在旁窃语曰：「彼欲为忠臣，岂肯走乎？」已而，召黄太监问之，黄曰：「此人极戾，朝臣皆恶之，无与立谈。昨此疏既上，其仆已亡去矣。」上问：「何以处之？」黄曰：「彼欲以一死成名，皇上杀之，正彼所甘心，不如置狱中，使之自毙。」上是其言，既而有旨：「此畜物有比干之心，但朕非纣也。」公在狱中三年，遇穆考登极，赦以为大理丞，已而拜都御史。
　　
　　海忠介公为御史中丞，出抚苏、松，行事过于核办，出入自乘一马，以二杖前呵；如在内，佥堂之仪，自令长佐吏下逮津令，皆令锦绣入见。此虽故事，一时创见，无不骇耳。至于裁革过客夫马及抑损士夫，则其致怨之由。以是，众人大讙，不能安席矣。传闻吴中大饥，海公欲劝借富室，先召溧阳史太仆，使出三万，太仆不得已，以三万应，海乃往请华亭相君，乞捐所有以振乡里，相君不得已，以数千畀之。又，华亭家人多至数千，有一籍记之，半系假借，海至相君第，请其籍削之，仅留数百以供役使，相君无以难也。然自是华亭宾客、苍头毋敢借声势横溢。世谓海受华亭恩厚，以是窘之为负义，其实有益华亭，然于报施之义则左矣。
　　
　　万历十年，籍没冯珰，阅其簿籍，公卿大臣皆有问遗，惟无司寇严公清名，上甚重之，内中因呼为「严青天」。未几，拜太宰，盖特简也。
　　
　　商丘太宰宋公纁，老成练达，有古大臣风，从司徒秉铨。东明石公星代为司徒，欲振剔奸蠹，以清储蓄，日夜焦思，不遑洗沐。一日，与宋公侍漏同坐，欣然语曰：「今日又一快事查出，某省羡金若干，可供国用，奈何无人及此？」宋公曰：「不然。朝廷钱谷，宁可蓄而不用，不可搜索无余，且使主上知各处羡赢之数，或生侈心，不如且莫刮洗，留在彼处，终是国家之用。」石公默然。一日，有人言及太仓陈腐若干，明年钱粮或可改折，宋公曰：「不然。太仓之谷，宁使红腐，不可不足，今见少许赢余，便欲改折，一旦脱有不给，从何处措处？」言者亦阻。皆予在座所闻。大臣长虑瞻顾尽如此公，天下事纵不能成，可保不坏，奈何其不尽然也。
　　
　　今上在御日久，习知人情，每见台谏条陈，即曰：「此套子也。」即有直言激切，指斥乘舆，有时全不动怒，曰：「此不过欲沽名尔，若重处之，适以成其名。」卷而封之。予尝称圣明宽度，具知情状，有当事大臣所不及者，而太宰宋公独愀然曰：「此反不是。时事得失，言官须极论，正要主上动心，宁可怒及言官，毕竟还有惊省，今若一概不理，就如痿痹之疾，全无痛痒，无药可医矣。」同列皆服其言。此后数年，百凡奏请，一切留中，即内阁密揭，亦不报闻，而上下之交日隔矣。回忆此公之言，为之三叹。
　　
　　南昌有魏公者，道学名流也，为刑部侍郎时，一日早朝后至，候于千步廊下，朝退点查，掖门即闭，卤簿从王门出，渠即迎之而入，由西桥奔上，混于右班，却从桥北东趋，杂入左班，以待查点。予与张宫谕一桂同立史馆门下，遥见其状，宫谕指谓予曰：「试看道学先生。举动失朝事小，何至对万众属目之地，作此举措。」相顾而笑久之。
　　
　　一日，在赏房侍漏，鼓声既闻，部院诸公出至庭中，相对而揖，值诸贡生见朝，望见公卿威仪，聚观如堵，挥之不退，魏公怒形于色，呼吏驱逐，曰：「此是何所，村野秀才敢尔！」予笑顾曰：「此谓『观国之光，利见大人』尔！」公敛容曰：「公言是也。」
　　
　　关中太宰孙公丕扬，清谨品也，平生建树表仪，取信海内，及掌天曹，甚副人望，而一二举动，颇失大体。如以访单揭帖按丁此吕之赃，罢免其官，此未为过，及见丁党交攻，急于自白，遂将原开揭帖进呈御览，以明其不妄，而揭帖所开赃至数万，致激圣怒。丁适戍，江右之士纷然交攻，而孙不能安矣。以揭帖察吏，已失公平，至将私揭呈览，尤非体例，且揭中赃至数万，如果得实，岂止罢官？是自实其纵也。又患内人请托，难以从违，大选外官，立为掣签之法，一时宫中相传以为至公，下逮小民闾巷翕然称诵，而不知其非体也。古人见除吏条格，睹而不视，以为一吏足矣，奈何衡鉴之地，自处于一吏之职，而无所秉成，亦以陋矣！至于人才长短，各有所宜，员格高下，各有所便，地方烦简，各有所合，道里远近，各有所准，而以探丸之智为挈瓶之守，是掩镜可以索照，而折衡可以悬决也。从古以来，不闻此法。
　　
　　嘉靖中，华亭相君为大宗伯，其同邑孙公承恩亦以大宗伯掌詹，二公对巷而居。徐公宾客甚盛，延接不暇，孙公生平寡交，退食闭门深卧而已。一日，着一布袍，负暄读书，其仆窃语曰：「同为尚书，他家车马盈门，相公第中，鬼亦不至，我曹何望？」孙公闻之，呼其仆曰：「任尔等他往，留我一人在此，教鬼负去。」其廉静如此。
　　
　　嘉兴许君应逵为东平守，甚有循政，而为同事所中，得论调去，吏民走送，哭泣不绝。许君晚至逆旅，谓其仆曰：「为吏无所有，只落得百姓几眼泪耳。」仆叹曰：「阿爷囊中不着一钱，好将眼泪包去作人事，送亲友。」许为一拊掌。
　　
　　东平司马刘公源清，正德末年为进贤令，会逆濠反，使二校往招进贤，公开门延入，手刃二校于庭，悬其头城上。濠兵大至，公扃妻子于室，环以积薪，戒守者曰：「即闻我败，举火焚之。」擐甲出迎，大败濠兵，濠气遂沮。方濠起兵，进贤士人往谒公议，公谓客曰：「事势已急，无城可守，诸公有何方略，共命御敌？」一文学前曰：「邑故无城，决不能守，惟令君为邑生灵权宜取计。」公厉声曰：「若欲从贼耶？」呼吏急缚此生先刃之，以安众心，诸客惶恐拜请，生乃得释。于是设立牌栅，一邑士夫编于行伍，有不如约，立以军法从事。城守既备，二校至，乃斩之，于是进贤无恙矣。
　　
　　海丰太宰杨公巍，天性纯孝，母夫人年百余岁，食啖犹健，杨公朝夕上食，躬尝以进，即有不乐，辄拍手歌舞，作小儿态，以娱母意。母夫人当冬月病，思食西瓜，走使四方觅致，至则不及饭含，杨公以此大痛，终身不思西瓜，暑月渴甚，但饮水而已。一日诸公会坐，左右以西瓜进，见杨公不食，询故，乃得其详，后问公门下亲识，馈送无以西瓜入门者。此亦人所难也。
　　
　　杨公好奇，多雅致，平生宦游所历名山，皆取其一卷石以归，久之积石成小山，闲时举酒酬石，每石一种，与酒一杯，亦自饮也。予慕其事而无石可浇，山园种菊二十余本，菊花盛开，无可共饮，独造花下，每花一种，与酒一杯，自饮一杯，凡酬二十许者，径醉矣。
　　
　　山阴大司马吴公兑，自郎署不数年开府，盖得之新郑云。吴，新郑门人也。隆庆丁卯，新郑为华亭所逐，门生故人无一敢送者，惟吴送至潞河舟中，握手垂泣而别，新郑大感，而华亭因深恨焉，为郎数年不调。新郑再相，遂不次用之。吴善结客，诸贵人长者无不得其欢心，下至游客谈士，皆挥金养之，有郑庄、田蚡之风。江陵秉事，吴事之尤备，每有献遗，先通其舍人游七 【原作「尤七」，兹据天启本改。】 ，所以事游七 【原作「尤七」，兹据天启本改。】 者亦无不至，以故两相君皆爱用之。吾乡福山大司马郭公宗皐，于嘉靖庚戌谪戍陕西，几二十年，隆庆改元，乃召为南大司马，未几，以年满七十自罢，居家甚贫，其长子学书不成，无所资赖，公命诣长安求一地道故人，同里有一二在位，薄其落魄，不肯一处，郭公子客久大困，又不敢归，乃走宣大军门，求见吴公自荐，吴与郭本不相知，第以其故幕府子，怜而收之，为处百金，使入赀为千户，充军门赞画，所以存恤甚至，每与众将大会，面命曰：「若等毋以郭公子厄故不相提挈，视之当如吾子，他日吾子若来，知亦如郭公子也。」诸将皆更提携之。郭公子感出望外，士夫闻之，咸称吴公长者云。
　　
　　沈青霞炼者，浙之 【「浙之」，「之」，天启本作「江」。】 会稽人也，以进士任锦衣卫经历，疏劾分宜，指其十大罪，至呼为「嵩贼」。世庙大怒，徙保安为民。炼故狂士，扼腕语难，至塞上，从游者众，相与指天画地，日夜谈议，至刻木为秦桧，与其徒角射，又好刺讥边臣，诘其隐匿，督府以下，咸睚眦之。会总督杨顺、巡按御史路楷，承分宜风旨，刺炼起居，得其状，因上疏劾之，监司承两台旨，曲加文致，当炼不道论死，家属连坐为士伍。隆庆改元，链子襄上书讼 【天启本「讼」下有「冤」字。】 ，会华亭柄国，故与顺有郄，遂逮顺、楷下吏论死，诸监司同事者谪戍边，顺瘐死狱中云。往顺为御史，监南直试，华亭长子入试取代，御史发其状，欲上疏论，同事御史张某即驰使先告华亭，以顺且上疏，己不能挽，华亭得预为左右。疏至，贳不尽法，于是甚德同事御史而怨顺，以为阿分宜，故抑己耳。然方为分宜所用，不得报顺也。已而有炼事，又数年，穆考即位，乃正其罪云。顺既论死在狱，少司寇洪朝选者，华亭所善客也，又阿华亭旨，困顺令死，死时五月中 【「中」，天启本作「终」。】 ，越数日方奏，奏下，已有齐桓之惨矣。又其后数年，朝选家居，为巡抚劳堪所劾，逮系狱中，缢死，其状与顺正同。天道好还，可为明诫。御史张某者，蜀人也。
　　
　　王司成维祯者，华州人也，以文章鸣世，学士家宗之。而为人使气强直，自南都还关中，行过河南，河南守遣吏以刺逆之，王公怒其不敬，即笞所遣吏，守大怒，闭之传舍，不发吏卒送，又不给食，下令城中，无敢卖食与客，如是三日，王公大困。大司马凤泉王公里居，闻状，请守为解，乃得去，遂忿不接宾客。至里第，华州守来谒，王公以病谢守，守语其仆，欲求一见，仆入言状，王公叱曰：「已谢，何白也？」仆不敢出报，守候良久不出，又怒而去，王公亦不知也。其后，王公往谒守，守欲辱之以求当，使门者延之入，即返闭大门，守故不出，王公久立门下，不得出入，即大骂守，守因使吏伺王公之第，捕其宗戚，因持王短长，王公亦摘守不法，皆白两台，事未竟，而王公以地震死。
　　
　　隆庆辛未吉士宋儒者，险诈人也，熊敦朴者，有才而倨傲，两人积不能下。一日，诸吉士避雨朝房，守吏拒不纳，诸吉士格吏，吏走白太宰，太宰大愤，敦朴为人使气，众遂以欧吏尽归之敦朴。而儒无行义，旧为诸公所薄，及解馆，诸吉士以次授翰林、台省，儒得礼部，敦朴兵部，敦朴不能平，口语怏怏，儒以故郄思中之，尽籍其言。会有飞语敦朴欲论太宰，江陵召儒往，令以私问熊生有无论太宰状。儒谒敦朴，第谩语，不言所欲问而还，白相公云：「敦朴不独论太宰，且欲论相公。」因口占疏语数十。相公大愕，亟报太宰，驰过大司马，以相公指趣，使具疏劾之，疏成，夜叩禁门递入，旦日平明，相公入阁，票出，逐敦朴。居二日，有言敦朴枉者，相公召两人面折，则尽儒所为也。于是言官交章劾儒，儒亦补外。距两生授官方一月耳。敦朴父南沙过者，有文名，己丑选吉士，亦授兵部，改礼部，为宗伯嵩所劾，外补，其后四十年，敦朴亦以吉士授部，为堂官所劾，若合符节，亦一奇也。敦朴败时，南沙在京邸，太宰乃其同年，往慰南沙，且曰：「吉士之事，某殊不知，命下，为之骇汗。」南沙曰：「兄为太宰，有社稷之重，乃为一书生骇汗，何其不弘？」太宰大惭。
　　
　　宋吉士儒者，贵州土官子也，伪籍定州，中顺天乡试，素行无籍，与孙尚书应鳌有亲，尝乘传，称尚书父，为识者所发，其后，辛未登第，选为吉士。在京邸，豪侈如勋贵，姬妾十余人，士论不齿。已而与熊构，俱再踬不起。家居，益为横溢，至伪为印符，发属夷兵，及所杀人以数十。盖其父已老，即以儒子嗣官。土夷不用汉法，自其常态，而儒已为近吏，犹以夷法自恣，为两台所劾，论死，远近称快。第不知当时何以得进，使禁署儒英列一夷虏无赖，殊可恨也。
　　
　　隆庆戊辰五月，考选吉士，在金水桥南设几，北向，几上各贴姓名。一江左同年，几案当在日中，以为不便，顾见一江右同年，几案适在屧廊阴处，而身就他案闲谈，江左瞰其不在，遽走据其案，除其纸帖，以己姓名帖之。江右望见，极走还与争，江左据案不退，曰：「此吾案也。」相持久之，竟不能夺，江右但顾同事曰：「试看此作何解！」同年亦笑不能面质也。此事予亲见之。两君皆名士，同入馆选，列在词林，其后江右入相，江左官止史局。
　　
　　戊辰，馆中有盛名士，年方甚少，文采倾动一时。见一江北同年，颇相狎侮。一日，至江北几案，见异书一帙，展阅良久，辄袖之而去。江北亟呼取之，笑曰：「知兄无用此为也。」江北默然。其后少年官最不进，江北入相，以文行显。此亦足为少年轻傲者戒矣。
　　
　　近世有一士夫，得人私书，奏而诘之，两败俱伤，为公论所薄。因考唐长庆元年，钱徽知贡举，段文昌、李绅各有所属，榜出，皆不得与，文昌构之于上，徽遂贬官。或劝奏其私书，徽曰：「苟无愧心，得丧一致，奈何奏人私书，非士君子所为。」取而焚之。观徽此举，何等心事。凡人刻薄者，必不正大，阿媚者，必不宽弘，能受私属者，必能奏私书，不奏人私书者，必不受私属，君子小人公私明暗之分，正于此观之。
　　
　　处士以虚名被征为世所讥者，代有一人焉。汉之樊英、唐之田游岩、宋之种放、国朝之吴与弼是也。英之征也，王良以书责之，游岩之仕也，蒋俨以书责之，放之匿情求名，为杜镐所讥，与弼之实行不敷，为张嘉祯 【「张嘉祯」，「嘉」当作「元」。张元祯，字廷祥，号东白。据明儒学案卷一崇仁学案：张元祯讥评吴与弼，有「上告素王，正名讨罪，岂容久窃虚名」之语。】 所鄙。高识深见之士，有并世而立者，奈何其可咨名而欺世耶？蒋俨之责游岩曰：「足下受调护之寄，是可言之秋。唯唯而无一谈，悠悠以卒年岁。」嗟夫！是数言者，岂惟游岩愧之，千古士人，多为汗浃。
　　
　　
　　谷山笔麈卷之六 　勋戚
　　
　　嘉靖间，成国希忠 【「成国希忠」，天启本作「成国公朱希忠」。】 以元公位太师，其弟希孝以掌锦衣篆位太傅，兄弟并为三公，贵宠无两。太师恭谨寅畏，善守其家，太傅豁达有文，交游甚广，一时朝士莫不倾慕。故自世庙所宠任如武定、咸宁不保其世，陆氏虽获正命，子孙亦不能免，唯朱氏兄弟以功名终。盖恭谨之报也。
　　
　　万历癸酉，成国希忠薨，其弟太傅方掌锦衣，为希忠请爵，下所司考议，竟以宁阳王张懋例追封定襄。令甲：非为军功不王。魏、定王者，唯中山一人，张氏三王，河间靖难；祥符平交，又死土木之难， 【「祥符」，疑当作「定兴」。按：张玉，祥符人，以靖难功封河间王，玉子张辅以平交功封定兴王。见明史张玉传、张辅传。】 其一懋也。朱氏三王，东平靖难；平阴战死；其一希忠也。彼四王者，皆与令甲合，惟宁阳在正德中以射猎获宠，与彬、宁等。武庙自欲封之，争者举朝，迄不见听，然犹假平曹钦之功，不为无名。至于希忠，直于诚谨有行，为三朝元臣，遂疏异王之爵，非法甚矣。当时内而冯珰，外而武清为之左右，而江陵居其中间，左提右挈，其中有说，世莫得言也。
　　
　　成国兄弟孝友着闻。成国多藏，太傅好客，成国时时分金予之，即太傅巨费，往索成国，成国无不如请。成国病卧东第，太傅第相去稍远，则列羽林于道，直至成国卧内，成国欠伸饮食及何人侍左右，倾刻传报，或有不如节，应时而至。及成国没 【「没」，天启作「殁」。】 ，太傅日夜号泣，每上食几筵，即取座饮食其旁，若与相对，且食且泣，遂至发病以死，闻者悲之。太傅无子，子其弟子，成国有子不慧，嗣爵未久而没 【「没」，天启本作「卒」。】 。数年之间，门第零落，宾客尽散，盛衰之感，有足悲焉。
　　
　　武清以外戚贵重，大臣因缘内交者有之，河中、上党二太宰皆与之结欢，号为同里，而上党尤密，呼武清夫人为嫂，与之对弈，以是得再起云。江陵相君善把持武清，不使得肆，冯珰又持之于中。武清者，一木朴老佣，见士大夫谨畏不敢作威福。河中王司马镇宣大，求入，使贿武清，江陵即讽言官劾王，谓其以三千金贿要地而不指其人，江陵调旨，责问言官令实状，亦竟不明，盖虚惕之使畏耳。武清尝从孝懿皇后外家东李第舍，穆庙初在潜邸，慈宁故因东李以进，穆庙即位，孝懿虽即山陵，而慈宁不忘东李，武清每赐，常分赉之，为之周旋恩泽，经理家事，一如孝懿在时，都人称其不背德云。
　　
　　丁丑，武清舍人任军士布花僦人，多所干没，军士大哗，内使以闻，上命取军士所支布一疋验之，果纰缪不堪，上即谒太后言状，太后怒甚，遣谕内阁，欲革武清之职，上御讲筵，亦召相君言状，江陵为营救乃止。太后乃召武清父子立宫门外，遣中侍出数之，而抵其家人于法，武清父子服罪，至此少戢矣。
　　
　　阉伶
　　
　　国朝既罢丞相，大臣体轻，以故权归宦竖，士鲜廉节。如成化间，汪直用事，至使卿佐伏谒，尚书跪见，书之简策，贻笑千古。嗟夫！士气所关甚重，惟在主上振作，平时若不甚要，一旦缓急，为害不浅。今上御极六日，顾命元臣以片言谴罢，如叱一奴。平时辅弼重臣，多夤缘中官，进退在手，积为所轻，故敢以片言易置耳。今廷中品阶，如奉命出使，公、侯、师、保皆在中官之下，不知起自何时，决非高皇帝之法。中官之秩，极于四品，其腰玉服蟒，皆出特赐，非其官品所得，奈何以师保重臣反出其下？周礼：奄人巷伯，皆属太宰。汉法：丞相位诸侯王上。今之公孤，即古太宰、丞相，何至列于奄人之下？若曰，王人虽微，列于诸侯之上，则在廷公孤不但王人而已，岂有于阙廷之间自分内外者耶？
　　
　　万历初年，一日常朝，未明升座，班行皆讶其早，及询所以，乃冯保新造寿地，延相君致酒，奏乞早朝即出，而保又不亲陪，第遣掌家张寿往也。其贵倨如此。寿地在黑山会，去都城可四十里许，后保籍没，永年伯王伟乞为兆域。
　　
　　今内监权珰管事者，内家呼之为爷，皇亲驸马见之皆拜，呼为公公。及考唐史，高力士承恩日久，为中外所畏，太子呼之为兄，诸王呼之为翁，驸马辈直谓之爷。自古已然矣。
　　
　　唐玄宗时，十王宅、百孙院皆其子孙也，凡有婚嫁，皆以钱千缗赂韩、虢使请，无不如志，及宪宗时，十六宅诸王久不出阁，其女嫁不以时，选上者皆由宦官，率以厚赂自达。当时宗室皆子孙近属，聚居都邑，犹不免夤缘嬖宠、交关贿赂如此，何况以千里之藩封，二百年之支属，有不结纳左右以为倚托哉？古今之变，事同一揆，悲夫！
　　
</div>
    <div class="pagination">
<a href="谷山笔麈_page3.html">上一页</a><a href="谷山笔麈.html">1</a><a href="谷山笔麈_page2.html">2</a><a href="谷山笔麈_page3.html">3</a><span class="current-page">4</span><a href="谷山笔麈_page5.html">5</a><a href="谷山笔麈_page6.html">6</a><a href="谷山笔麈_page7.html">7</a><a href="谷山笔麈_page8.html">8</a><a href="谷山笔麈_page9.html">9</a><span>...</span><a href="谷山笔麈_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
