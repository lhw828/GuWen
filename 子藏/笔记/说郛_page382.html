<!DOCTYPE html>
<html>
<head>
    <meta charset="UTF-8">
    <title>说郛 - 第 382 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 382 页/共 601 页</h1>
    <div class="content">　　二曰背题
　　寻常风雨夜应有鬼神看
　　三曰即事
　　翻嫌易水上细碎动离防
　　四曰因起
　　闲寻古廊畵记得列仙名
　　五曰不尽意
　　此心只在相逢说时复登楼看逺山
　　六曰取时
　　西风起边鴈一一向潇湘
　　诗有三格
　　一曰上格用意
　　那堪懐逺道犹自上髙楼
　　又
　　九江有浪船难济三峡无猿客自愁
　　二曰中格用气
　　直饶人买去还向栁边栽
　　又
　　四海鱼龙精冷三山鸾凤骨毛寒
　　三曰下格用事
　　片石犹临水无人把钓竿
　　又
　　一轮湘渚月万古独醒人



　　韵语阳秋【葛立方】
　　陶濳谢朓诗皆平淡有思致非后来诗人怵心刿目雕琢者所为也老杜云陶谢不枝梧风骚共推激紫燕自超诣翠駮谁翦剔是也大抵欲造平淡当自组丽中来落其华芬然后可造平淡之境如此则陶谢不足进矣今之人多作拙易诗而自以为平淡识者未尝不絶倒也梅圣俞和晏相诗云因今适性情稍欲到平淡苦词未圆熟刺口剧菱芡言到平淡处甚难也所以赠杜挺之诗有作诗无古今欲造平淡难之句李白云清水出芙蓉天然去雕餙平淡而到天然处则善矣
　　老杜寄身于兵戈骚屑之中感时对物则悲伤系之如感时花溅泪是也故作诗多用一自字田父泥饮诗云歩屧随春风村村自花栁遣懐诗云愁眼看霜露寒城菊自花忆弟诗云故园花自发春日鸟还飞日暮诗云风月自清夜江山非故园滕王亭子云古墙犹竹色虚阁自松声古人情对境自有悲喜而初不能累无情之物也
　　杜甫观安西兵过诗云谈笑无河北心肝奉至尊故东坡亦云似闻指挥筑上郡已觉谈笑无西戎盖用左太冲咏史诗长啸激清风志若无东呉也王维云虏骑千重只似无句则拙矣
　　杜甫客夜诗云客睡何曾着秋天不肯明陪王使君泛江诗云山豁何时断江平不肯流不肻二字含蓄甚佳故杜两言之与渊明所谓日月不肯迟四时相催迫同意
　　退之赠崔立之前后各一篇皆讥其诗文易得前诗曰才豪气猛易语言往往蛟螭杂蝼蚓后诗曰文如翻水成初不用意为二诗皆数十韵岂非欲衒博于易语言之人乎前诗曰深藏箧笥时一发戢戢已多如束笋后诗曰每每遗我书竟歳无差池有以知崔于韩情义之笃如此也
　　选诗骈句甚多如宣尼悲获麟西狩涕孔丘千忧集日夜万感盈朝昏万古陈往还百代劳起伏多士成大业羣贤齐洪绩之类恐不足为后人之法也
　　韦应物诗平平处甚多至于五字句则超然出于畦迳之外如游溪诗野水烟鹤唳楚天云雨空南斋诗春水不生烟荒岗筠翳石咏声诗万物自生听太空常寂寥如此等句岂下于兵卫森画防燕寝凝清香哉故白乐天云韦苏州五言诗髙雅闲淡自成一家之体东坡亦云乐天长短三千首却逊韦郎五字诗孟郊诗楚山相蔽亏日月无全辉万株古栁根拏此磷磷溪太行横偃眷百里芳崔嵬等句皆造语工新无一防俗韵然其他篇章似此处絶少也李观评其诗云髙处在古无上平处下观二谢许之亦太甚矣东坡谓初如食小鱼所得不偿劳又似食蟛竟日嚼空螯贬之亦太甚矣蔡君谟娶余祖姑清源君已而赴漳南幕余曾祖通议赠之诗曰藻思旧传青管梦哲科新试碧鸡才且依仲宝莲花幕更下温郎玉镜台可谓佳句矣韩退之送陆畅诗云一来取髙第官佐东宫军迎妇丞相府夸映秀士羣鸣鸾桂树间观者何缤纷此二诗事相类而语皆竒也
　　钱起集前八卷后五卷鲍钦止谓昭宗时有中书舍人钱珝亦起之诸孙今起集中恐亦有珝所作者余初未知其所据也比见前集中有同程七早入中书一篇云不意云霄能自致空惊鹓鹭忽相随臈雪新晴栢子殿春风欲上万年枝和王员外雪晴早朝云紫微晴雪带恩光绕仗偏随鹓鹭行长信月留宁避晓宜春花满不飞香二诗皆珝所作无疑盖起未尝入中书也集中又有登彭祖楼一诗而薛能集亦载则知所编甚驳也王仲至尝奉使过仇池有九十九泉万山环之句老杜仇池诗乃谓近接西南境长懐十九泉何耶
　　韦应物听嘉陵江声云水性自云静石中本无声如何两相激雷转空山鸣赠李儋云丝桐本异质音响合自然吾观造化意二物相因缘二诗意颇相类然应物未晓所谓非因非缘亦非自然者
　　髙适别郑处士云兴来无不惬才大亦何伤寄孟五诗云秋气落穷巷离忧兼暮蝉送萧十八云常苦古人逺今见斯人古题陆少府书斋云散帙至栖鸟明灯留故人皆佳句也上陈左相云天地庄生马江湖范蠡舟亦有含蓄但荘子谓天地一指万物一马而以天地为马悮矣
　　晋张翰忆呉中莼菜鲈鲙而归而髙适屡作越上用如送崔功曹赴越云今朝欲乘兴随尔食鲈鱼送李九赴越云镜水若所忆莼羮子旧便人以为疑余考地理志汉呉县今会稽郡则以鲈鱼作越上亦无伤也鲁直谓东坡作诗未知句法而东坡题鲁直诗云每见鲁直诗未尝不絶倒然此卷语妙甚殆非悠悠者可识能絶倒者已是可人又云读鲁直诗如见鲁仲连李太白不敢复论鄙事虽若不适用然不为无补如此题识其许之乎其讥之也鲁直酷爱陈无已诗而东坡亦不深许鲁直为无己誉无所不至而无已乃谓人言我语胜黄语何耶
　　余读许浑诗独爱道直去官早家贫为客多之句非亲尝者不知其味也赠萧兵曹诗云客道耻揺尾皇恩寛犯鳞直道去官早之实也将离郊园诗云乆贫辞国逺多病在家希贫为客多之实也
　　钱起与郎士元齐名时人语曰前有沈宋后有钱郎然郎岂敢望钱哉起中书遇雨诗云云衔七殿起雨拂九门来宴李监宅云晚钟过竹静醉客出花迟罢官后云秋堂入闲夜云月思离居对雨云生事萍无定愁心云不开亦可谓竒句矣士元诗岂有如此句乎赠盖少府新除江南尉云客路寻常随竹影人家大抵傍山岚题王季友半日村别业云长溪南路当羣岫半景东邻照数家此何等语余读其诗尽帙未见有可喜处以是知不及起逺甚
　　孟郊诗云借车载家具家具少于车借者莫弹指贫穷何足嗟可见其素窭后有诗云賔秩已觉厚私储常恐多是古人恐富求归之义则贫亦何足怪按郊为溧阳尉县有投金瀬平陵城林薄蓊蔚郊往来其间曹务都废至遣假尉代之而分其半俸则安得有私储哉退之赠郊诗云陋室有文史髙门有笙竽何能辨荣辱直欲分贤愚盖言贫者文史之乐贤于富者笙竽之乐也东坡诗云玉奴弦索花奴手玉奴谓杨妃花奴谓汝阳王璡也及观和杨公济梅花诗乃言玉奴终不负东昏何耶按南史东昏妃潘玉儿当是笔悮尔
　　唐人与亲别而复归谓之拜家庆卢象诗云上堂家庆毕顾与亲思迩孟浩然诗云明朝拜家庆须着老莱衣晋嵇康赠弟秀才四言诗云感悟驰情思我所钦则以所钦为弟陆机赠从兄车骑诗云寤寐靡安豫愿言思所钦则以所钦为兄又赠冯文罴诗云慷慨谁为感愿言懐所钦则以所钦为友
　　白乐天诗多说别花如紫微花诗云除却微之见应爱世间少有别花人蔷薇花诗云移他到此湏为主不别花人莫使看今好事之家有竒花多矣所谓别花人未之见也鲍溶作仙檀花诗寄袁徳师侍御有欲求御史更分别之句岂谓是耶
　　元微之谪通州白乐天有诗云寅年篱下多逢虎亥日沙头始卖鱼后人有东南行云亥日饶虾蠏寅年足虎防张籍云江村亥日长为市山谷亦有鱼收亥日妻到市之句
　　凡物皆可占非特蓍龟也市中亦有听声而知祸福者莫知其所自余观王建集有听镜词云重重摩挲嫁时镜夫婿逺行慿镜听岂今听声之类耶大湼槃经云不以镜芝草杨枝鉢盂髑髅而作卜筮则镜能占卜信矣摴蒱用博齿五枚如银杏状各上黑下白内取二色刻为犊其背刻为雉故李翺五木经云摴蒱五木黒白判厥二作雉背作牛是也以卢白雉犊四为王采取其全它八采为甿者恶其驳也按前史三掷三卢如慕容宝五掷五卢如李安人王思政之掷印为卢刘裕之喝卢胜雉皆以为前途富贵之先兆卒之其应如响亦可谓异矣郑谷诗云能消永日是摴蒱坑堑由来似宦涂两掷未离撅内坐中何惜为呼卢然卢可呼而得官可幸而致乎观谷此言似未知安时处顺者
　　楚词云箟象棊有六愽些分曹并进逓相廹些王逸谓投六箸行六棊故谓之六博言以箟簬作箸象牙为棊也而楚词补注乃引列子击博楼上谓击打也如今之双陆棊也予谓双陆之制初不用棊俱以黒白小棒槌每边各十二枚主客各一色以骰子两只掷之依防数行因有客主相击之法故赵搏双陆诗云紫牙镂合方如斗二十四星衔月口贵人迷此华筵中运木手交如阵鬭今六博既行六棊则非双陆明矣
　　帝王世纪及逸士传载帝尧之时天下太和有八九十老人击壤而歌于康衢其词云日出而作日入而息凿井而饮耕田而食帝何力于我哉初不知壤为何物因观艺经云壤以木为之前广后锐长尺四寸阔三寸其形如履将戏先侧一壤于地逺三四十歩以手中壤击之中者为上盖古戏也
　　韩退之于崔立之厚矣立之所厚于退之者宜如何然集中所答三诗皆未有慰荐之意何邪其曰几欲犯顔出荐口气象硉矹未可攀又云东马严徐已奋飞枚臯即召穷且忍知识当要路正赖汲引隠情惜己殆同寒蝉古人之所恶也
　　今之新进士不问科甲髙下唱名出皇城则例喝状元莫知其端唐郑谷登第后宿平康里尝作诗曰春来无处不闲行楚润相看别有情好是五更残酒醒耳边闻唤状元声则新进士例呼状元旧矣郑谷赵昌翰牓第八名也
　　秦太虚举进士不得东坡诗曰底事秋来不得解定中试与问诸天深为称屈也李方叔省试不得第而东坡领贡举尝有诗赠之云平生谩说古战塲过眼终迷日五色我慙不出君大笑行止皆天子何责山谷和云今年持橐佐春官遂失此人难容责座主归过于己门生归命于天俱一世之贤也
　　文闱有挟书传义之禁旧矣窃怪李揆为考官大陈经史于庭令学者纵观和凝为考官开门彻棘令学者自便如此则真贤实能孰辨耶予知其故矣盖自唐以来主司重素望故文塲一启而投卷纷然举子之升黜固自有定议矣虽禁挟书传义奚为哉朝向公卿说暮向公卿说谁谓黄钟管化为君子舌此孟郊有祈于知己也而吕渭取之拟动如浮海凡言似课诗终身事知己此后复何为此杜荀鹤有祈于知己也而裴颋取之砌下芝兰新满径门前桃李旧垂隂却应囬念江边草放出春烟一寸心此郑谷有祈于知己也而栁玭取之举子祈之于前主司录之于后公论何在乎长庆初钱徽为考官取郑明等三十三人以所取不当再命白居易试孤竹管赋试者皆不知本事逐落十一人而钱徽贬江州刺史当时诏书以谓浮薄之徒扇为朋党干挠主司毎歳策名无不先定则陈书彻棘之举殆无足怪也酒之种类多矣有以绿为贵者白乐天所谓倾如竹叶盈尊緑是也有以黄为贵者老杜所谓鵞儿黄似酒是也有以白为贵者乐天所谓玉液黄金巵是也有以碧为贵者老杜所谓重碧酤新酒是也有以红为贵者李贺所谓小槽酒滴珍珠红是也今闽广间所酿酒谓之红酒其色殆类胭脂酉阳杂俎载贾家苍头能别水常乗小艇于黄河中以瓠瓟接河源水以酿酒经宿色如绛名为昆仑觞是又红酒之尤也
　　蜀中食品南方不知其名者多矣而况其味乎东坡所谓豆荚圆且小槐牙细而丰者巢菜也所谓赠君木鱼三十尾中有鵞黄子鱼子者防笋也是二物者蜀川甚贵重东坡在黄州时去乡已十五年思巢菜而不可得会巢元修自蜀来使归致其子而种之东坡之下又作防笋酢浸蜜渍可致千里外尝以饷殊长老则此二物之珍可知矣蒟酱蜀酱也蜀都赋所谓蒟酱流味是也苞芦蜀鲊也老杜所谓香饭兼苞芦是也
　　陶渊明乞食诗云饥来驱我去不知竟何之而继之以感子漂母惠愧我非韩才则求而有所获者也杜子美上水遣懐云驱驰四海内童稚日糊口而继之以但遇新少年少逢旧知友则求而无所得者也山谷贫乐斋诗云饥来或乞食有道无不可过青草湖云我虽贫至骨犹胜杜陵老忆昔上岳阳一饭从人讨由是论之则杜之贫甚于陶而山谷之贫尚优于杜也
　　白乐天号为知理者而于仕宦升沉之际悲喜輙系之自中书舍人出知杭州未甚左也而其诗曰朝从紫禁归暮出青门去又曰委顺随行止又曰退身江海应无用忧国朝廷自有贤自江州司马为忠州刺史未为超也而其诗曰正听山鸟向阳眠黄纸除书落枕前又云五十専城未是迟又云三车犹夕会五马已晨装及被召中书则曰紫微今日烟霄地赤岭前年泥土身得水鱼还动鳞鬛乗轩鹤亦长精神观此数诗是未能忘情于仕宦者东坡谪琼州有诗云平生学道真实意岂与穷达俱存亡要当如是尔
　　栁展如东坡甥也不问道于东坡而问道于山谷山谷作八诗赠之其间有寝兴与时俱由我屈伸肘饭羮自知味如此是道否之句是告之以佛理也其曰咸池浴日月深宅养灵根胸中浩然气一家同化元是告之以道教也圣学鲁东家恭惟同出自乗流去本逺遂有作书肆是告之以儒道也
　　王勃示知己诗云客书同十奉臣劔已三奔则不为无意于功名者梦游仙诗云乗月披金枝二星解琼佩则不为无意于神仙者是以登牛头山而思武侯之功宿仙居观而思霓衣之侣也又观述云拟古诗云仆生二十祀有志十数年下策图富贵上策懐神仙而二志竟不遂可胜叹哉
　　王维因鼓欝轮袍登第而集中无琵琶诗画思入神山水平逺云势石色绘者以为天机所到而集中无画诗岂非艺成而下不欲言耶抑以乐而娯贵主以画而奉崔圆而不欲言耶













　　艺苑雌黄【严冇翼】
　　金错刀
　　张平子四愁诗云美人赠我金错刀何以报之英琼瑶金错刀王莽所铸钱名莽居摄变汉制以周钱有子母相权于是更造大钱径寸二分重十二铢文曰大钱五十又造契刀其环如大钱身形如刀长二寸文曰契刀五百错刀以黄金错其文曰一刀直五千与五铢钱凡四品并行杜子美对雪诗金错囊徒罄银壶酒易賖韩退之潭州泊船闻道松醪贱何须恡错刀皆谓是也或注四愁诗引续汉书佩刀诸侯王以金错环恐与王莽所铸错刀又别
　　豪句
　　吟诗喜作豪句须不畔于理方善如东坡观崔白骤雨图云扶桑大茧如瓮盎天女织绡云汉上往来不遣凤衔梭谁能鼓臂投三丈此语豪而甚工石敏若橘林文中咏雪有燕南雪花大于掌氷柱悬檐一千丈之语豪则豪矣然安得尔髙屋李太白北风行云燕山雪花大如席秋浦歌云白发三千丈其句可谓豪矣奈无此理何如秦少游秋日絶句云连卷雌蜺挂西楼逐雨追晴意未休安得万妆相向舞酒酣聊把作纒头此语亦豪而工矣
　　燕幕
　　呉公子札聘于上国宿于戚闻孙林父击钟曰夫子之在此犹燕之巢于幕上夫幕非燕巢之所言其至危也故潘岳西征赋云危素卵之累殻甚燕之巢幕丘希范与陈伯之书云将军鱼游沸鼎之中燕巢飞幕之上不亦惑乎葢用此意后人因此言燕事多使巢幕似乎无谓谢宣逺九月从宋公集戏马台诗巢幕无留燕遵渚有来鸿杜子美对雨书懐诗震雷飜幕燕骤雨落河鱼
　　以宰为命
　　王俭少年以宰为命尝有诗云稷契匡虞夏伊吕翼商周又字其子曰成取仍世作相之义至其孙训亦作诗云旦奭匡世功萧曹佐甿俗大率追俭之意而为之后官亦至侍中
　　最善下字
　　予与翁行可同舟泝汴因谈及诗行可云王介甫最善下字如荒埭暗鸡催月晓空场老雉挟春骄下得挟字最好如孟子挟长挟贵之挟予谓介甫又有紫苋凌风怯苍苔挟雨骄陈无已有寒气挟霜侵败絮賔鸿将子度微明其用挟字正与王介甫前一聨同
　　河豚
　　河豚有大毒肝与卵人食之必死瀹而为羮或不甚熟亦能害人歳有被毒而死者然南人嗜之不已故圣俞诗云炮煎苟失所入喉为镆鎁则其毒可知
　　草词
　　张子野过和靖隠居有诗一聨云湖山隠后家空在烟雨词亡草自青注云先生常着春草曲有满地和烟雨之语今亡其全篇余按杨元素本事曲有防绛唇一阕乃和靖草词云金谷年年乱生春色谁为主余花落处满地和烟雨又离歌一阕长亭暮王孙去萋萋无数南北东西路此词甚工子野乃不见其全篇何也
　　夺胎换骨
　　前辈云诗有夺胎换骨之说信有之也杜陵谒元庙其一聨云五圣聨龙衮秋风折鴈行亦以鴈行对龙衮然语中的其亲切过于本诗兹不谓之夺胎可乎不然则徒用前人之语殊不足贵且如沈佺期云小池残暑退髙树早凉归非不佳也然正用栁恽太液微波起长杨髙树秋之句耳苏子云峡束沧渊深贮月岩排红树巧妆秋非不佳也然正用杜陵峡束沧江起岩排石树圆之句耳语虽工而无别也



　　谭苑醍醐【阙名】
　　总论
　　萧頴士曰六经之后有屈原宋玉文甚雄壮而不能经贾谊文辞最正近于治体枚乗相如亦瓌丽才士然而不近风雅雄用意颇深班彪识理张衡宏旷曹植丰赡王粲超逸嵇康标举左思诗赋有雅颂遗风干宝著论近王化根源此后夐絶无闻焉近日惟陈子昻文体最正萧之所取此可以知其所养矣
　　庾诗
　　庾信之诗为梁之冠絶启唐之先鞭史评其诗曰绮艳杜子美称之曰清新又曰老成绮艳清新人皆知之而其老成独子美能发其妙余尝合而衍之曰绮多伤质艳多无骨清易近薄新易近尖子山之诗绮而有质艳而有骨清而不薄新而不尖所以为老成也若元人之诗非不绮艳非不清新而乏老成宋人诗则强作老成态度而绮艳清新槩未之有若子山者可谓兼之矣不然则子美何以服之如此
　　猛烛
　　魏明帝乐府昼作不停手猛烛继望舒晋庾阐藏防赋督猛炬以增明从因朗而心隔猛炬猛烛葢炬烛大炬也周礼所谓坟烛楚辞所云悬火也杜诗铜盘烧蜡光吐日其猛蜡乎
　　亭映
　　梁元帝纂要云日在午曰亭在未曰映王仲宣诗山冈有余映谓日昃也
　　斗音
</div>
    <div class="pagination">
<a href="说郛_page381.html">上一页</a><span>...</span><a href="说郛_page377.html">377</a><a href="说郛_page378.html">378</a><a href="说郛_page379.html">379</a><a href="说郛_page380.html">380</a><a href="说郛_page381.html">381</a><span class="current-page">382</span><a href="说郛_page383.html">383</a><a href="说郛_page384.html">384</a><a href="说郛_page385.html">385</a><a href="说郛_page386.html">386</a><a href="说郛_page387.html">387</a><span>...</span><a href="说郛_page383.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
