<!DOCTYPE html>
<html>
<head>
    <meta charset="UTF-8">
    <title>唐新语 - 第 4 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐新语 - 第 4 页/共 6 页</h1>
    <div class="content">　　房龄与杜如晦友善慨然有匡主济时之志开皇中随父彦谦至长安时天下寜晏论者以为国祚无疆龄宻告彦谦曰隋帝盗有天下不为后嗣长计混淆嫡庶使相倾夺今虽清平其亡可翘足而待彦谦惊止之因谓友人李少通曰主上性多忌刻不纳谏诤太子卑弱诸王擅威唯行苛酷之政不逺大之略今虽少安吾忧其危乱矣少通以为不然大业之季其言皆騐及义师济河龄杖防谒于军门太宗以为谋主毎叹曰昔光武云自吾得邓禹人益亲寡人有龄亦犹禹也佐平天下及终相位凡三十二年号为贤相然无迹可寻为唐宗臣宜哉
　　李靖既平突厥倾其种落言于太宗曰陛下五十年后当忧北边至高宗末突厥果为患突厥初平温彦博议迁其人于朔方以实空虚之地魏徴以为不可曰夷不乱华非长乆之计开元中防山果叛咸如徴言
　　李勣少与乡人翟譲聚众为盗以李宻为主言于宻曰天下大乱本为饥苦若得黎阳一仓大事济矣遂袭取之时在饥饿就仓者数十万人魏徴高季辅杜正伦郭孝恪皆客游勣一见便加礼敬引之卧内谭谑无倦及平武牢获戴胄亟推荐咸至大官时称勣有知人之鉴
　　君集得幸于太宗命李靖教其兵法既而奏曰李靖将反至防之际輙不以示臣太宗以譲靖靖对曰此君集反耳今中夏乂安臣之所教足以安制四夷矣今君集求尽臣之术者是将有异志焉时靖为左仆射君集为兵部尚书俱自朝还省君集马过门数步而不觉靖谓人曰君集意不在人必将反矣至十七年四月大理囚纥干承基告太子承干汉王元昌与侯君集反太宗大惊亟命召之以出期不鞫问且将贳其死羣臣固争遽请斩之以明大法谓之曰与公长诀矣遂歔欷下泣君集亦自投于地遂戮于四逹之衢君集谓监者曰君集岂反者乎蹉跌至此昔日藩邸早承羁絏击灭二虏颇有防功为言于陛下乞令一子以主禋祀太宗特原其妻并一子为庶人流之岭南
　　马周雅善敷奏动无不中岑文本谓人曰吾观马君论事多矣援引事古今举要删芜言辨而理切竒锋高论徃徃间出听之靡靡令人忘倦然鸢肩火色腾上必速死恐不能乆矣无何而卒如文本言
　　秦叔寳属隋将来防儿帐内寳母死防儿遣使吊之军吏咸怪曰士卒遭防多矣将军未尝降问吊叔寳何也防儿曰此人勇有志节吾岂以卑贱处之叔寳后事李宻宻败入王世充程防金谓叔寳曰世充好为呪誓乃师老妪耳岂是拨乱主乎后世充拒王师二人统兵战马上揖世充而降太宗甚重之功名克成死于牖下皆万人敌也
　　太宗破髙丽于安市城东南斩首二万余级降者三万余人俘获牛马十万余疋因名所幸山为驻跸山许敬宗为文刻石纪功焉中书舍人敬播曰圣人与天地合德山名驻跸此盖天意銮舆不复更东矣自七月攻安市城防乃班师焉
　　魏王泰有宠于太宗所给月料逾于太子褚遂良谏曰圣人制礼尊嫡卑庶故立嫡以长谓之储君其所承也重矣俾用物不计与王者共之庶子虽贤不是正嫡先王所以塞嫌疑之渐除祸乱之源伏见储君料物翻少魏王陛下非所以爱子也文多不尽载太宗纳之
　　李义府侨居于蜀袁天纲见而竒之曰此郎君贵极人臣但夀不长耳因请舍之托其子曰此子七品相愿公提挈之义府许诺因问天纲夀防何对曰五十二外非所知也安抚使李大亮侍中刘洎等连荐之召见试令咏乌立成其诗曰日里飏朝彩琴中伴夜啼上林许多树不借一枝栖太宗深赏之曰我将全树借汝岂唯一枝自门下典仪超拜监察御史其后位夀咸如天纲之言
　　李嗣真常与朝列同过太清观道士刘槩辅俨为设乐嗣真曰此乐宫商不和君臣相阻之徴也角徴失次父子不和之兆也杀声既多哀调又苦若国家无事太子受其咎矣居数月章怀太子果为则天所搆废为庶人死于巴州刘槩辅俨奏其事自始平令擢为太常丞
　　魏元忠本名真宰仪凤中以封事召见高宗与语无所屈挠慰喻遣之忠不舞蹈而出高宗目送之谓中书令薛元超曰此书生虽未解朝廷礼仪名以定体真宰相也则天时为酷吏罗织下狱有诏出之小吏先闻以告元忠惊喜问汝名何曰元忠乃改名为元忠
　　裴行俭少聪敏多艺立功邉陲屡克凶丑及为吏部侍郎赏防苏味道王勮曰二公后当相次掌钧衡之任勮勃之兄也时李敬盛称王勃杨炯等四人以示行俭曰士之致逺先噐识而后文艺也勃等虽有才名而浮躁浅露岂享爵禄杨稍似沉静应至令长并鲜克令终卒如其言
　　王及善为文昌左相国因内宴见张易之兄弟恃宠无人臣礼数奏抑之则天不恱谓及善曰卿既无事更有游宴但检校閤中不须去也及善因请假月余则天不之问及善叹曰岂有宰相而天子得一月不见乎事可知矣乃乞骸骨
　　李迥秀任考功贠外知贡举有进士姓崔者文章非佳迥秀览之良乆谓之曰第一清河崔郎仪貌不恶须眉如防精彩甚高出身莫可量岂必要须进士再三慰喻而遣之闻者大噱焉
　　宗东封回右丞相张説奏言吐蕃丑逆诚负万诛然国家乆事征讨实亦劳止今甘凉河鄯徴发不息已数十年于兹矣虽有克防亦有败军此诚安危之时也闻其悔过请和惟陛下许其稽颡以息邉境则苍生幸甚宗曰待与王君防筹之説出谓源乾曜曰君防勇而无谋好兵以求利两国和好何以为功彼若入朝则吾计不行矣竟如其言说惧君防黩兵终致倾覆时隽州获鬭羊因上鬭羊表以讽焉宗不纳至十五年九月吐蕃果犯州杀刺史田元献并害君防大杀掠男女取军赀仓粮而去君防驰赴肃州以袭之还至甘州巩驿为吐蕃所击师徒大败君防死之咸如説言






　　唐新语卷七
　　钦定四库全书
　　唐新语卷八　　　　　　　唐　刘肃　撰聪敏
　　贞观中有雄雉集于东宫明徳殿太宗问羣臣曰是何祥也褚遂良对曰昔秦文公时有童子化为雉雌者鸣于陈仓雄者鸣于南阳童子言曰得雄者王得雌者霸文公以为寳鸡祠汉光武膺得雄之祥遂起南阳而有四海陛下旧封秦王故雄雉见于秦地所以彰明徳也太宗悦曰立身之道不可无学遂良博识深可重也
　　秦府仓曹李守素尤谙氏族时人号为肉谱虞世南语人曰昔任彦升善谭经籍称为五经笥今宜改仓曹为人物志
　　太宗尝出行有司请载书以从太宗曰不须虞世南在此行秘书也世南为秘书监于省后堂集羣书中奥义皆应用者号北堂书钞今此堂犹存其书盛行于代
　　卢庄道年十三造于父友髙士廉以故人子引坐防有献书者庄道窃视之谓士廉曰此文庄道所作士廉甚怪之曰后生何轻薄之行庄道请讽之果通复请倒讽又通士廉称叹良乆庄道谢曰此文实非庄道所作向窥记之耳士亷即取他文及案牍试之一览倒讽并呈己作文章士廉具以闻太宗召见防试擢第十六授河池尉满复制举擢甲科召见太宗识之曰此是朕聪明小儿耶授长安尉太宗将録囚徒京宰以庄道幼年惧不举欲以他尉代之庄道不从但闲暇不之省也时系囚四百余人令丞深以为惧翌日太宗召囚庄道乃徐状以进引诸囚入庄道评其轻重留系月日应对如神太宗惊叹即日拜监察御史
　　冯智戴髙州首领盎之子贞观初奉盎并入朝太宗闻其善兵法试指山际云以问之曰其下有贼今日可击否对曰可击问何以知之对曰云形似树日辰在金金能制木击之必胜太宗竒之授左武卫将军
　　王义方博学有才华杖防入长安数月名动京师勅宰相与语侍中许敬宗以员外郎独孤悊有词学命与义方谭及史籍屡相诘对义方惊曰此郎何姓悊曰独孤义方曰识字耶悊不平之左右亦愤愤斯须复相诘乃错乱其言谓悊曰长系识字耶若此者再三悊不胜忿怒对敬宗殴之敬宗曰此拳虽俊终不可为乃黜悊拜义方为侍御史
　　贾嘉隐年七嵗以神童召见时太尉长孙无忌司空李勣于朝堂立语戏谓之曰吾所倚者何树嘉隐对曰松树勣曰此槐也何忽言松嘉隐曰以公配木则为松树无忌连问之曰吾所倚者何树嘉隐曰槐树无忌曰汝不能复矫对也嘉隐应声曰何须矫对但取其以配木耳勣曰此小儿作獠面何得如此聪明嘉隐又应声曰胡面尚为宰相獠面何废聪明勣状貌胡也
　　贾言忠数嵗能讽书日万言七嵗神童擢第事亲以孝闻迁监察御史时有事辽海委以支度军粮还奏便宜迁侍御史髙宗问辽东事宜言忠奏辽东可平画其山川地势皆如目见又问诸将所能言忠对曰李勣先朝旧臣圣鉴所悉厐同善虽非鬭将所持军严整薛仁贵勇冠三军名可震敌髙偘俭素自处中果有谋契苾何力沉毅持重有统御才颇翦之俦诸将夙夜小心忘身忧国莫逮于李勣髙宗深纳之累迁吏部员外
　　魏奉古制举擢第授雍丘尉尝九日公防有客草序五百言奉古览之曰此旧文援笔倒疏之草序者黙然自失列坐抚掌奉古徐笑曰适览记之非旧习也由是知名时姚珽莅汴州羣寮毕谒珽召奉古前曰此聪明尉耶他日持廏目令示奉古奉古一览便讽千余言珽惊起曰仕宦且四十年未尝见此终兵部侍郎
　　裴琰之弱冠为同州司戸但以行乐为事畧不视案牍刺史李崇仪怪之问户佐户佐对司户小儿郎不闲书判数日崇仪谓琰之曰同州事物殷繁司户尤甚公何不别求京官无为滞此司也琰之唯诺复数日曹事委积众议以为琰之不知书但遨游耳他日崇仪召入励而责之琰之出问户佐曰文案几何对曰急者二百余道琰之曰有何多如此逼人命毎案后连纸十张令五六人供硏墨防笔琰之不上防语主案者畧言其事意倚柱而断之词理纵横文笔灿烂手不停缀落纸如飞倾州官寮观者如堵既而回案于崇仪崇仪曰司户解判耶户佐曰司户大髙手笔仍未之竒也比四五案崇仪悚怍召琰之降阶谢曰公词翰若此何忍藏锋以成鄙夫之过由此名动一州数日闻于京邑除雍州判司子漼开元中为吏部尚书
　　李嗣真聪敏多才能以许州判佐直文馆髙宗东封还幸孔子庙诏赠太师命有司为祝文司文郎中雷少頴次直撰进不称防御笔瀎破付左寺丞贺兰敏之已下战栗遽召嗣真咋笔立成其章句云庶能不遗百代助损益而可知永鉴千年同比肩而为友髙宗览之问曰谁作此文有司言嗣真髙宗曰此人那解我意遂有此句诏加两阶时敏之恃宠骄盈嗣真审其必败谓所亲曰久荫大树或有颠坠吾属无矣因饥年讽执政求出为义乌令敏之则天姊子也无何果败
　　天授中夀春郡王成器等五人同日册命有司忘载册文及百寮在列方知阙礼宰臣已下相顾失色中书舍人王勮立召小吏五人各执笔口授分写斯须而毕词理典赡举朝叹服
　　唐休璟为灵武大总管谙练边事自碣石西逾四镇绵亘万里山川要害皆记在目前先是突厥与诸畨相攻安西道絶表奏押至则天令宰臣商度事宜休璟俄顷草奏使施行居十余日安西道果奏请兵马应接程期一如所画则天谓休璟曰恨用卿晩乃委以政事谓魏元忠等曰休璟谙练边事卿等十当一也
　　宗幸成都给事中裴士淹从士淹聪悟柔顺颇精歴代史宗甚爱之马上偕行得备顾问时肃宗在凤翔毎有大除拜辄啓闻房琯为将宗曰此不足以破贼也歴评诸将并云非灭贼材又曰若姚崇在贼不足灭也因盛言崇之宏才远畧语及宋璟宗不悦曰彼卖直以沽名耳歴数十余人皆当其目至张九龄亦甚重之及言李林甫曰妬贤嫉能亦无敌也士淹因啓曰既知如此陛下何用之乆耶宗黙然不应
　　文章
　　杜淹为天防府兵曹杨文干之乱流越隽太宗勘内难以为御史大夫因咏鸡以致意焉其诗曰寒食东郊道阳沟竟出笼花冠偏照日芥羽正生风顾敌知心勇先鸣觉气雄长翘频扫阵利距屡通中飞毛遍緑野洒血渍芳丛虽言百战胜防自不论功淹聪辩多才艺与韦福嗣为莫逆之友开皇中相与谋曰主上好嘉遁苏威以幽人见擢盍各効之乃俱入太白佯言隐遁隋文帝闻之谪戍江表后还乡里以经籍自娱吏部郎中髙构知名表荐之大业末为御史中丞雒阳平将委质于隐太子房龄恐资敌遽啓用之寻判吏部尚书叅议政事
　　太宗在洛阳宴羣臣于积翠池酒酣各赋一事太宗赋尚书曰日昃翫百篇临灯披五典夏康既逸怠商辛亦沉湎恣情昏主多克己明君鲜灭身资累恶成名由积善魏徴赋西汉曰受降临软道争长趣鸿门驱传渭桥上观兵细柳屯夜燕经栢谷朝游出杜原终借叔孙礼方知天子尊太宗曰魏徴每言必约我以礼
　　李百药徳林之子才行相继海内名流莫不宗仰藻思沉蔚尤工五言太宗常制帝京篇命其和作叹其精妙手诏曰卿何身之老而才之壮何齿之宿而意之新及悬车告老怡然自得穿池筑山以诗酒自适尽平生之意
　　髙宗承贞观之后天下无事上官仪独为宰相尝凌晨入朝循洛水堤步月徐辔咏诗曰脉脉大川流驱马歴长洲鹊飞山月曙蝉噪野云秋音韵凄响羣公望之如神仙焉
　　华阴杨炯与绛州王勃范阳卢照隣东阳骆宾王皆以文词知名海内称为王杨卢骆他日崔融与张説评论勃等曰勃文章宏放非常人所及炯与照隣可以企之説曰杨盈川之文如悬河注水酌之不竭既优于卢亦不减王耻居王后则信然愧在卢前则为误矣
　　苏味道使岭南闻崔马二侍御入省因寄语曰振鹭齐飞日迁鸎逺聴闻明光共待漏清鉴各披云喜得廊庙举嗟为台阁分故林懐栢悦新幄阻兰薰冠去神羊影车连瑞雉羣独怜南斗外空仰列星文味道富才华代以文章著称累迁凤阁侍郎知政事与张锡俱坐法系于司刑寺所司以上相之贵所坐事轻供待甚备味道终不敢当不乘马步至系所席地而卧蔬食而已锡乘马至寺舍三品院气色自若帷屏饮膳无忝平居则天闻之原味道而放锡于岭南
　　刘懐一有才藻自瀛洲司法拜右台殿中时右台监察邓戌迁左台殿中懐一赠之诗曰惟昔忝多士无双仰异材鹰鹯同效逐鹓鹭忝游陪入仕光三命迁荣歴二台隔墙钦素躅对阁限清埃紫曙春光早兰闱曙色催谁怜夕鸟至空想邓林隈
　　吕太一拜监察御史里行自负才华而不即真因咏院中丛竹以寄意焉其诗曰擢擢当轩竹青青重嵗寒心贞徒见赏箨小未成竿同列张沈和之曰闻君庭竹咏幽意嵗寒多叹息为冠小良工将柰何后迁户部员外户部与吏部隣司吏部移牒户部令墙宇悉竪棘以防令史交通太一牒报曰眷彼吏部铨综之司当须简要清通何必竪篱揷棘省中赏其俊防
　　贺遂亮与韩思彦同在宪台钦思彦之风韵赠诗曰意气百年内平生一寸心欲交天下士未面己虚襟君子重名义直道冠衣风云行可托懐抱自然深落霞静霜景坠叶下风林若上南登岸希访北山岑思彦酬之曰古人一言重常谓百年轻今投欢防面顾盼尽平生裾非所托琴酒冀相并累日同游处通宵欵素诚霜飘知柳脆雪冒觉松贞愿言何所道幸得嵗寒名
　　张宣明有胆气富词翰尝山行见孤松尝翫久之乃赋诗曰孤松郁山椒肃爽凌平霄既挺千丈榦亦生百尺条青青恒一色落落非一朝大厦今已构惜哉无人招寒霜十二月枝叶独不凋凤阁舎人梁载言赏之曰文之气质不减于长松也宣明为郭振判官使至三姓咽麫因赋诗曰昔闻班家子笔砚忽然投一朝抚长劔万里入荒陬岂不厌艰险只思清国雠山川去何嵗霜露几逢秋玉塞已遐廓铁关方阻修东都日窅窅西海此悠悠卒使功名建长封万里侯时人称为絶唱
　　李峤少负才华代传儒学累官成均祭酒吏部尚书三知政事封郑国公长夀三年则天征天下铜五十余万斤铁三百三十余万钱二万七千贯于定鼎门内铸八棱铜柱髙九十尺径一丈二尺题曰大周万国述徳天枢纪革命之功颂皇家之徳天枢下铸铁山铜龙负戴狮子麒麟围绕上有云盖盖上施盘龙以托火珠珠髙一丈围三丈金彩荧煌光侔日月武三思为其文朝士献诗者不可胜纪惟峤诗冠絶当时其诗曰辙迹光西勲名纪北燕何如万国防讽徳九门前灼灼临黄道迢迢入紫烟仙盘正下露髙柱欲承天山丛云起珠疑大火悬声流尘作劫业固海成田圣泽倾尧酒熏风入舜欣逢下生日还偶上皇年后宪司发峤附防韦庶人左授滁州别驾而终开元初诏毁天枢发卒销烁弥月不尽洛阳尉李休烈赋诗以咏之曰天门街里倒天枢火急先须卸火珠计合一条丝线挽何劳两县索人夫先有讹言云一条线挽天枢言其不经久也故休烈诗及之天枢之北韦庶人继造一台先此毁拆
　　则天初革命大搜遗逸四方之士应制者向万人则天御雄阳城南门亲自临试张説对防为天下第一则天以近古以来未有甲科乃屈为第二等其警句曰昔三监翫常有司既纠之以猛今四罪咸服陛下宜济之以寛拜太子挍书仍令写防本于尚书省颁示朝集及蕃客等以光大国得贤之美
　　陆余庆孙海长于五言诗甚为诗人所重性峻不附权要出牧潮州但以诗酒自适不以逺谪介意题奉国寺诗曰新秋夜何爽露下风转凄一磬竹林里千灯花塔西题龙门寺诗曰牕灯林霭里闻磬水声中更筹中有防炉烟满夕风时人推其警防
　　长夀中有荥阳郑蜀賔颇善五言竟不闻达年老方授江左一尉亲朋饯别于上东门蜀賔赋诗留别曰畏途方万里生涯尽百年不知将白首何处是黄泉酒酣自咏声调哀感满坐为之流涕竟卒于官
　　神龙之际京城正月望日盛饰灯影之会金吾弛禁特许夜行贵游戚属及下俚工贾无不夜游车马骈阗人不得顾王主之家马上作乐以相夸竞文士皆赋诗一章以纪其事作者数百人唯中书侍郎苏味道吏部员外郎郭利贞殿中侍御史崔液三人为絶唱味道诗曰火树银花合星桥铁鏁开暗尘随马去明月逐人来游骑皆秾李行歌尽落梅金吾不禁夜玉漏莫相催利贞曰九陌连灯影千门度月华倾城出寳骑匝路转香车烂漫唯愁晓周旋不问家更逢清管发处处落梅花液曰今年春色胜常年此夜风光正可怜鳷鹊楼前新月满凤凰台上寳灯燃文多不尽载
　　刘希夷一名挺芝汝州人少有文华好为宫体词防悲苦不为时所重善搊琵琶尝为白头翁咏曰今年花落顔色改明年花开复谁在既而自悔曰我此诗似防与石崇白首同所归何异也乃更作一句云年年嵗嵗花相似嵗嵗年年人不同既而叹曰此句复似向谶矣然死生有命岂复由此乃两存之诗成未几为奸所杀或云宋之问害之后孙翌撰正声集以希夷为集中之最由是稍为时人所称
　　张文成以词学知名应下笔成章才髙位下词标文苑等三入科俱登上第转洛阳尉故有咏鷰诗其末章云变石身犹重衔泥力尚微从来赴甲第两起一双飞时人无不讽咏累迁司门员外文成凡七应举四叅选其判策皆登甲第科员半千谓人曰张子之文如青铜钱万拣万中未闻退时故人号青铜学士久视中太官令马仙童陷黙啜问张文成何在仙童曰自御史贬官黙啜曰此人何不见用也后新罗日本使入朝咸使人就写文章而去其才逺播如此
　　魏求己自御史左授山阳丞为诗曰朝升照日槛夕次下乌台风竿一眇邈月树几徘徊翼向髙标敛声随下调哀懐燕首自白非是为年催
　　郑繇少工五言开元初山范为岐州刺史繇为长史范失白鹰深所爱惜因为失白鹰诗以致意焉其诗曰白昼文章乱丹霄羽翮齐云间呼暂下雪里放还迷梁苑惊池鹜陈仓拂野鸡不知寥廓外何处别依栖甚为时所讽咏子审亦以文章知名
　　宗朝张说为丽正殿学士常献诗曰东壁图书府西园翰墨林讽诗闻国政讲易见天心宗深佳赏之优诏答曰得所进诗甚为佳妙风雅之道斯焉可观并据才能畧为赞述具如别纸宜各领之宗自于防牋上八分书说赞曰徳重和鼎功逾济川词林秀发翰苑光鲜其徐坚以下并有赞述文多不尽载
　　张説徐坚同为集贤学士十余年好尚颇同情契相得诸学士凋落者众唯説坚二人存焉説手疏诸人名与坚同观之坚谓説曰诸公昔年皆擅一时之美敢问孰为先后説曰李峤崔融薛稷宋之问皆如良金美玉无施不可富嘉謩之文如孤峯絶岸壁立万仞丛云郁兴震雷俱发诚可畏乎若施于廊庙则为骇矣阎朝隐之文则如丽色靓妆衣之绮绣燕歌赵舞观者忘忧然之风雅则为罪矣坚曰今之后进文词孰贤说曰韩休之文有如太羮酒虽雅有典则而薄于滋味许景先之文有如丰肌腻体虽秾华可爱而乏风骨张九龄之文有如轻缣素练虽济时适用而窘于边幅王干之文有如琼林玉斚虽烂然可珍而多有玷缺若能箴其所阙济其所长亦一时之秀也

　　唐新语卷八
<子部,小说家类,杂事之属,唐新语>
　　钦定四库全书
　　唐新语卷九　　　　　　　唐　刘肃　撰著述
　　太宗欲见前代帝王事得失以为鉴戒魏徴乃以虞世南褚遂良萧徳言等采经史百家之内嘉言善语明主暗君之迹为五十卷号羣书理要上之太宗手诏曰朕少尚威武不精学业先王之道茫若涉海览所撰书博而且要见所未见闻所未闻使朕致治稽古临事不惑其为劳也不亦大哉赐徴等绢千匹防物五百段太子诸王各赐一本
　　贞观中纪国寺僧慧静撰续英华诗苑十卷行于代慧静尝言曰作之非难鉴之为贵吾所搜拣亦诗三百篇之次矣慧静俗姓房有藻识今复有诗编十卷与英华相似起自梁代迄于今朝以相从多于慧静所集而不题撰集人名氏
　　江淮间为文选学者起自江都曹宪贞观初州长史李袭誉荐之徴为文馆学士宪以年老不起遣使就拜朝散大夫赐帛三百疋宪以仕隋为秘书学徒数百人公卿亦多从之学撰文选音义十巻年百余嵗乃卒其后句容许淹江夏李善公孙罗相继以文选教授开元中中书令萧嵩以文选是先代旧业欲注释之奏请左补阙王智明金吾卫佐李成进士陈居等注文选先是东宫卫佐冯光震入院校文选兼复注释解蹲鸱云今之芋子即是着毛萝卜院中学士向挺之萧嵩抚掌大笑智明等学术非深素无修撰之艺其后或迁功竟不就
　　太宗谓监修国史房龄曰比见前后汉史载雄甘泉羽猎司马相如子虚上林班固两都赋此既文体浮华无益劝戒何暇书之史策今有上书论事词理可裨于政理者朕或从或不从皆须备载
　　代有释昙刚制山东士大夫列三卷其假冒者悉不録署云相州僧昙刚撰左散骑常侍柳冲亦明氏族中宗朝为相州刺史询问旧老咸云自隋朝以来不闻有僧昙刚葢惧见害于时而匿其名氏耳
　　开元初左庶子刘子奏议请废郑注孝经依孔注老子请停河上公注行王弼注易传非子夏所造请停引今古为证文多不尽载其畧曰今所行孝经题曰郑氏爰在近古皆云是郑而魏晋之朝无有此说后魏北齐之代立于学官盖时俗无识故致斯谬今验孝经非郑所注凡十二条又今俗所行老子云是河上公注序云河上公者汉文帝时人庵于河上因以为号以所注老子授文帝因冲空上天此乃不经之鄙言习俗之虚语案艺文志注老子有三家而无河上公注虽使才别朱紫粗分菽麦亦皆嗤其过谬况有识者乎艺文志易有十三家而无子夏传子争论颇有条贯防苏宋文吏拘于流俗不能发明古义竟排斥之深为识者所叹梁载言十道志解南城山引后汉书云郑遭黄巾之难客于徐州今者有孝经序相承云郑氏所作其序曰仆避难于南城山栖迟岩石之下念昔先人余暇述夫子之志而注孝经盖康成孙所作也陆徳明亦云案郑志及晋中经部并无惟晋穆帝集讲孝经云以郑注为主今验孝经注与康成所注五经体并不同则刘子所引证信有徴矣
　　萧何封酂侯先儒顔师古以为酂及筑阳皆南阳县也今属襄州窃以凡封功臣多就本土盖欲荣之也张良封留侯是为成例案班固泗州亭碑云文昌四友汉有萧何序功第一受封于酂【音嵯】汉书是班氏所修泗州碑是孟坚所作何须穿凿更制别音乎
　　刘子直史馆时宰臣萧至忠纪处讷等并监修国史子以执政秉权事多掣肘辞以著述无功求解史任奏记于至忠等其畧曰伏见毎汲汲于劝诱勤勤于课责云坟籍事重努力用心或嵗序已奄何时辍手纲维不举督课徒勤虽威以刺骨之刑朂以悬金之赏终不可得也语曰陈力就列不能者止仆所以比者布懐知己歴讼羣公屡辞载笔之官欲罢记言之职者正为此耳当今朝号得人国称多士蓬山之下直彦比肩芸阁之间英竒接武仆既功亏刻鹄笔未获麟徒殚太官之膳虚索长安之米乞以本职还其旧居多谢简书请避贤路文多不尽载至忠惜其才不许宗楚客恶其正直谓诸史官曰此人作书如是欲置我于何地子着史通二十篇备陈史册之体
　　开元十年宗诏书院撰六典以进时张説为丽正学士以其事委徐坚沉吟嵗余谓人曰坚承乏已曽七度修书有凭准皆似不难唯六典歴年措思未知所从説又令学士母婴等检前史职官以今式分入六司以今朝六典象周官之制然用功艰难绵歴数载其后张九龄委陆善经李林甫委苑咸至二十六年始奏上百寮陈贺迄今行之
　　开元十二年沙门一行造黄道游仪以进宗亲为之序文多不尽载其畧曰孰为天大此焉取则均以寒暑分诸晷刻盈缩不愆列舎不忒制器垂象永鉴无惑因遣太史官驰徃安南及蔚州测日影经年乃定
　　宗谓张説曰儿子等欲学缀文须检事及防文体御览之辈部帙既大寻讨稍难卿与诸学士撰集要事并要文以相从务取省便令儿子等易见成就也説与徐坚韦述等编此进上诏以初学记为名赐修撰学士束帛有差其书行于代
　　道家有庚桑子者代无其书开元末襄阳处士王源撰亢仓子两卷以补之序云庄子谓之庚桑子史记作亢桑子列子作亢仓子其实一也源又取庄子庚桑楚一篇为本更取诸子文义相者合而成之亦行于代
　　从善
　　魏徴尝取急还奏曰人言陛下欲幸山南在外装束悉了而竟不行何因有此消息太宗笑曰当时实有此心畏卿嗔遂停耳
　　韦悰为右丞勾当司农木橦七十价百姓四十价奏其隐没太宗切责有司召太理寺卿孙伏伽亟书司农罪伏伽奏曰司农无罪太宗骇而问之伏伽曰只为官木橦贵所以百姓者贱向使官木橦贱百姓无由贱但见司农识大体不知其过也太宗深赏之顾谓韦悰曰卿识用欲逮伏伽逺矣
　　贞观中金城坊有人家为胡所劫者久捕贼不获时杨纂为雍州长史判勘京城坊市诸胡尽禁推问司法叅军尹伊异判曰贼出万端诈伪非一亦有胡着汉帽汉着胡帽亦须汉里兼求不得胡中直觅请追禁西市胡余请不问纂初不同其判遽命沉吟少选乃判曰纂输一筹余依判太宗闻之笑曰朕用尹伊杨纂即伏输一筹朕复得几筹耶俄果获贼尹伊尝为坊州司户尚药局牒省索杜若省符下坊州供送伊判之曰坊州本无杜若天下共知省符忽有此科应由谢朓诗误华省曹郎如此判岂不畏二十八宿向下笑人由是知名改补雍州司法
　　郭翰为御史巡察陇右所经州县多为按劾次于宁州时狄仁杰为刺史风化大行翰才入境耆老荐之状已盈于路翰就馆以州所供纸笔置于案召府寮曰入境其政可知愿成使君之美无为久留徒烦扰耳即命驾而去翰性寛简不苛读老子至和其光同其尘慨然叹曰大雅君子明哲以保其身乃祈执政辞以儒门不愿持宪改授麟台郎时刘袆之坐赐死既洗沐而神色自若命其子草谢死表其子哀号将絶不能书监刑者催逼之袆之乃自操纸授笔即成词理恳至见者无不伤痛时翰读之为宦者所奏左授巫州司户俄而徴还
　　陆象先为益州长史奏嘉卭路逺请凿岷山之南以从防近发卒从役居人不堪多道亡瘉死行旅无利左拾遗张宣明监姚嶲诸军事兼招慰使乃亲验其路审其难险移牒益州曰此路髙山临云深谷无景至有斗絶巨险殆不通人踪经之者必搏壁傍崖胁息而度虽竟日登顿二十许里木人犹堪泪下铁马亦可蹄穿象先览之兢惕遽罢役仍旧路以闻蜀人頼焉
　　谀佞
　　太宗尝指一树下曰此嘉树宇文士及从而美之不容口太宗正色谓之曰魏徴尝劝我逺佞人我不悟佞人为谁意常疑汝而未明也今乃果然士及叩头谢曰南衙羣臣面折廷争陛下常不举手今臣幸在左右若不少顺从陛下虽贵为天子复何聊乎太宗怒乃解
　　代州都督刘兰谋反腰斩之将军邱行恭希防探心肝而食太宗责之曰典自有常科何至于此若食逆者心肝而为忠孝则兰之心肝当为太子诸王所食岂到汝乎行恭慙谢而退兰本青州明经遇乱为乡里所称保完青郡逺近归之初降李密密败归国在代州为游客所告遂族灭
　　许敬宗父善心与虞彞同为宇文化及所害封徳彝时为内史舎人备见其事贞观初敬宗以便佞承恩徳彝薄其为人毎谓人曰虞世基被戮虞世南匍匐以请代善心之死敬宗蹈舞以求生敬宗深愧悔焉初帝之被戮也隋官谒贺化及善心独不至化及以其人望而释之善心又不舞蹈由是见害及为封徳彝立传盛加其罪恶掌知国史记注不直论者尤之与李义府赞立则天屠害朝宰公卿已下重足累息移皇家之社稷勦生人之性命敬宗手推毂焉子昻颇有才藻为太子舎人母裴氏早卒裴侍婢有姿色敬宗以为继室假姓虞氏昻素与之通敬宗奏昻不孝流于岭南又纳资数十万嫁女与蛮首领冯盎子及监门将军钱九陇男九陇本皇家人敬宗贪财与之婚姻曲为九陇叙其阀阅又为子娶尉迟寳琳孙女利其金帛乃为寳琳父敬徳修传隐其过咎太宗作威凤赋赐长孙无忌敬宗改云赐敬徳其虚美隐恶皆此也敬宗卒博士袁思古等议曰敬宗位以才升歴居清级弃长子于荒徼嫁少女于夷落闻诗闻礼事絶于趋庭纳采问名唯同于黩货易名之典须凭实行案諡法名与实爽曰谬请諡为谬敬宗孙彦伯诉于执政请改諡礼官议以为既过能改曰恭乃諡为恭彦伯昻之子也既与思古忿竞将于众中殴之思古谓曰吾与贤家君报雠縁何反怒彦伯大慙而退
　　髙宗末年苦风头重目不能视则天幸灾逞己志潜遏絶医术不欲其愈及疾甚召侍医张文仲秦鸣诊之鸣曰风毒上攻若颊头出少血则愈矣则天中怒曰此可斩天子头上岂是试出血处耶鸣叩头请命髙宗曰医之议病理不加罪且我头重闷殆不能忍出血未必不佳朕意决矣命刺之鸣刺百防及脑户出血髙宗曰吾眼明矣言未毕则天自帘中顶礼以谢鸣等曰此天赐我师也躬负缯寳以遗之髙宗甚愧焉
　　则天称尊号以睿宗为皇嗣居东宫雒阳人王庆之希防率浮伪千余人诣阙请废皇嗣而立武承嗣为太子召见两泪交下则天曰皇嗣我子柰何废之庆之曰神不享非今日谁国而李氏为嗣耶则天固谕之令去庆之终不去面覆地以死请则天务遣之乃以内印印纸谓之曰持去矣须见我以示门者当闻也庆之持纸去来自若此后屡见则天亦烦而怒之命李昭徳赐杖昭徳命左右引出光政门外昌言曰此贼欲废皇嗣而立武承嗣命扑之眼耳皆血出乃榜杀之
　　则天朝尝三月降雪凤阁侍郎苏味道等以为祥瑞草表将贺左拾遗王求礼止之味道曰此佳事何为诳妄以贺朝廷求礼曰宰相不能燮理阴阳令三月降雪此灾也乃诬为瑞若三月雪是瑞雪腊月雷当为瑞雷耶举朝善之遂不贺求礼方正有词华歴左台殿中转卫王掾而卒
　　魏元忠为御史大夫卧病诸御史省之侍御史郭霸独后见元忠忧形于色请视元忠便液以验疾之轻重元忠辞拒霸固请尝之元忠惊惕霸憙悦曰大夫泄味甘或不瘳今味苦矣即日当愈元忠刚直甚恶其佞露其事于朝廷
　　张易之兄同休尝请公卿宴于司礼寺因谓御史大夫杨再思曰公面似髙丽请作髙丽舞再思欣然帖纸旗巾子反披紫袍作髙丽舞畧无慙色再思又见易之弟昌宗以皃美被宠因谀之曰人言六郎似莲花再思以为不然只是莲花似六郎耳有识咸笑之后昌宗兄弟犯赃则天命桓彦范李承嘉勘当以取实经数日彦范等奏昌宗兄弟共有赃四千余贯法当解职昌宗奏臣有功于国家所犯不至解免则天问诸宰臣曰昌宗于国有功否再思时为内史奏曰昌宗合链神丹圣躬服之有效此实莫大之功乃赦之天下名士视再思如粪土也
　　成敬竒有俊才文章可立就为大理正与姚崇有姻亲崇寝疾敬竒造宅省焉对崇涕泣懐中置生雀数头乃一一持出请崇执手而后放之祝云愿令公速愈崇勉而从之敬竒既出崇忿其谀媚谓子弟曰此泪亦从何而来自兹不复接遇
　　郑愔者沧洲人来俊臣罗织文状皆愔草定张易之兄弟荐为殿中侍御史易之败黜为宣州司户既而归武三思用事将害桓敬等愔揣知其情求谒三思三思见之愔先哭甚哀既而大笑三思怪问其故对曰前哭甚哀者吊大王国破家亡也后大笑者贺大王得愔也柬之等五人为上所忌日夜为计非剪除大王不足以快其意大王岂不知之今据将相之权运以过人之智则兵不血刃易于反掌今料大王之势孰与则天大王不去五王身有累卵之危此愔所以寒心也三思大恱引与登楼谋陷五王而杀之皆崔湜郑愔之谋也累迁吏部侍郎卖官为务后与谯王重福搆逆而死
　　太平公主沉断有谋则天爱其已诛二张灭韦氏咸頼其力焉睿宗朝军国大事皆令宰相就宅谘决然后以闻睿宗与羣臣呼公主为太平宗为三郎凡所奏请必问曰与三郎商量未其见重如此其宰相有七四出其门宗孤立而无援及窦懐贞等诛乃遁于山寺俄赐自尽窦懐贞倾巧进用累迁晋州长史谄事中贵尽得其懽心韦庶人乳母王氏本蛮婢也懐贞聘之为妻封莒国夫人俗谓妳母之聓曰阿防懐贞每日谒见及进奏表状列其官次署曰翊圣皇后阿防时人鄙之呼为防懐贞欣然自得韦庶人败遂斩其妻持首以献居宪台及京尹毎视事见无须者误以为中官必曲加承接睿宗践阼懐贞位极人臣道谀不悛以至于败先天中宗勘内难懐贞投水死
　　驸马张垍以太常卿翰林院供奉官赞相礼仪雍容有度宗心悦之谓垍曰朕罢希烈相以卿代之垍谢不敢当杨贵妃知之以告杨国忠国忠深忌之时安禄山入朝宗将加宰相命垍草诏国忠谏曰禄山不识文字命之为相恐四夷轻侮于唐宗乃止及禄山归范阳诏髙力士送于长乐陂力士归宗问曰禄山喜乎力士对曰禄山恨不得宰相颇怏怏有言国忠遽曰此张垍告之也宗不察国忠之诬疑垍漏泄大怒黜垍为卢溪郡司马兄均为建安郡司马弟垹为宜春郡司马

　　唐新语卷九
　　钦定四库全书
　　唐新语卷十　　　　　　　唐　刘肃　撰厘革
</div>
    <div class="pagination">
<a href="唐新语_page3.html">上一页</a><a href="唐新语.html">1</a><a href="唐新语_page2.html">2</a><a href="唐新语_page3.html">3</a><span class="current-page">4</span><a href="唐新语_page5.html">5</a><a href="唐新语_page6.html">6</a><a href="唐新语_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
