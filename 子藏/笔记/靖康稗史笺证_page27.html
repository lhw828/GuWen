<!DOCTYPE html>
<html>
<head>
    <meta charset="UTF-8">
    <title>靖康稗史笺证 - 第 27 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>靖康稗史笺证 - 第 27 页/共 38 页</h1>
    <div class="content">　　△金史卷三太宗纪：天会七年三月「壬寅，诏军兴以来，良人被略为驱者，听其父母、夫妻、子赎之。」 

　　▲七月六日，少帝生子训，郑夫人出。 

　　△宋俘记：少帝「入国后生子二……训七年七月初六日郑庆云出。」 

　　▲八月，越王偲薨。 

　　△宋俘记：「赵偲即越王，四起北行，七年八月殁韩州。」 

　　▲十月，虏主令宋官降金者缴易诰命。又封挞懒。掠给刘豫之内夫人钱氏为大齐国皇后，钱本荣德帝姬媵。 

　　△按续资治通鉴卷一０八「金主命辽、宋诸官之降者，各上其本国诰命，等第换授」在建炎四年十月，与此适差一年。 
　　金史卷七七挞懒传：「宋二帝已降，大军北还，挞懒为元帅左监军，徇地山东，取密州……刘豫以济南府降，诏以豫为安抚使，治东平，挞懒以左监军镇抚之，大事专决焉。后为右副元帅。」按「又封挞懒」，似指「大事专决」。又刘豫伪齐之立在天会八年九月，此时安得有「大齐」？必刘豫得钱氏于此时，故书之，然行文欠妥。 

　　▲建炎四年 【 即金天会八年，】 粘罕驱所掠宋人至夏国易马，以十易一。又卖高丽、蒙古为奴，人二金。 

　　△建炎以来系年要录卷四０建炎四年十二月辛未，「是日，金左副元帅宗维命诸路州县同以是日大索南人及拘之于路，至癸酉罢。藉客户拘之入宫，至次年春尽，以铁索锁之云中，于耳上刺『官』字以志之，散养民间。既而立价卖之，余者驱之达靼、夏国以易马，亦有卖于蒙古、高丽之域者。」 

　　▲四月二十七日，太上生子柱，阎婉容出。 

　　△宋俘记：「柱八年四月二十七日阎婉容出。」 

　　▲五月十二日，建安郡王子成式生，陈氏出。 

　　△宋俘记：「赵■〈木英〉即建安郡王，二月十五日殁，以赵梴为代……梴娶陈氏，六年五月生子成功，八年五月生子成式。」 

　　▲六月初三日，虏主榜朝市云，宫奴赵□母韦氏、妻邢氏、姜氏 【 凡十九人，】 并抬为良家子。沐此湛恩，想宜感悔。又榜云，赵□妹 【 凡六人】 久侍宗子，获宠生男，应予优容，抬为次妇。服此隆恩，懋昭激劝。 

　　△金史卷三太宗纪：天会八年六月「癸酉，诏以昏德公六女为宗妇。」按是月辛未朔，癸酉乃三日。 

　　▲二十六日，郓王薨。 

　　△宋俘记：「赵楷即郓王……楷八年六月二十六日殁韩州。」 

　　▲始闻韩世忠大败四太子兀朮于黄天荡。粘罕编造秽书，诬蔑韦后、邢后、柔福帝姬诸人。韦后北狩年近五十，再嫁虏酋，宁有此理？虏酋舍少年帝姬，取五旬老妇，亦宁出此舍是不恤？图复中原，天理人情，似无以易。诸公衮衮，未喻所裁。 

　　△宋史卷三六四韩世忠传：「会上元节，就秀州张灯高会，忽引兵趋镇江。及金兵至，则世忠军已先屯焦山寺。金将李选降，受之。兀朮遣使通问，约日大战，许之。战将十合，梁夫人亲执桴鼓，金兵终不得渡。尽归所掠假道，不听。请以名马献，又不听。挞辣在潍州，遣孛堇太一趋淮东以援兀朮，世忠与二酋相持黄天荡者四十八日。太一孛堇军江北，兀朮军江南，世忠以海舰进泊金山下，预以铁绠贯大钩授骁健者。明旦，敌舟噪而前，世忠分海舟为两道出其背，每缒一绠，则曳一舟沉之。兀朮穷蹙，求会语，祈请甚哀……是役也，兀朮兵号十万，世忠仅八千余人。」 
　　宋史卷二四三后妃传：绍兴「十九年，太后年七十……二十九年，太后寿登八十……」由此上推，知靖康元年北迁时，韦后已年四十七、八，与此云「年近五十」合。 
　　燕人麈云：时左帅兀朮名宗弼，右帅讹里朵名宗辅，新用事。兀朮尤骄横，所向无敌。自韩世忠败之黄天荡，吴璘败之和尚原，岳少保败之颍昌，锐气渐消。粘罕、挞懒亦浸淫子女、玉帛中，久厌兵。第胁和无术，始降指挥，继造秽书，以辱宋康。苟非技穷，一何至此？宋若坚心一志，不共戴天，中原未必不复。况如秽书，诬蔑已甚，虽不成和，难滋益谤。甘为人下，失策多矣。 
　　按燕人麈之感慨，颇得事理。若津津陈辞辨之必无，似无深意，徒费口舌而已。 

　　▲二十八日，安康郡王女生，林氏出。 

　　△宋俘记：「赵楃即安康郡王……楃曾娶林氏，生女于五国。」 

　　▲是月，陈过庭卒于显州。 

　　△建炎以来系年要录卷三四建炎四年六月「己亥……资政殿大学士陈过庭薨于燕山，年六十，后谥忠肃。」按是月辛未朔，己亥是二十九日。 

　　▲七月，又徙二帝于胡里改路五国城。舟行至东路，都统孛堇习古传虏主命，减去随从宗室仲瑅等五百人、内侍黎安国等三百人，流离咸州道中。惟和仪郡王有奕、永宁郡王有恭，燕王府节使有章、有亮，越王府节使有忠、有德六人从。 

　　△金史卷三太宗纪：天会八年七月，「徙昏德公、重昏侯于鹘里改路。」按「鹘里改」即「胡里改」。 
　　宋史卷二六高宗纪：建炎四年七月「乙卯，金人徙二帝自韩州之五国城。」按是月辛丑朔，乙卯乃十五日。 
　　宋俘记：宋二帝(天会)「八年七月流五国城。」 
　　建炎以来系年要录卷三五：建炎四年秋七月乙卯，「是日，二帝自韩州移居五国城。五国城者，在金国所都西楼之东北千里。金人将立刘豫，乃请二帝徙居之。时越王俣、郓王楷已薨。乌登路都统锡库者，以金人之命，减去随行宗室官吏，上皇力恳之，不从。乃召谕之曰：卿等相随而来，忧乐固当同之。但事属他人，无如之何。言讫泣下，皆相与号呼而出。于是宗室仲晷等五百余人皆移居临潢府，而内侍黎安国等数百人在辽东。从二帝者，惟晋康郡王孝骞、和义郡王有奕等六人而已。」 

　　▲虏敕云：「敕赵□，昨取汝女六人为宗室次妇，俾汝末路，可供取求，获利市于姻姬，安桑榆于饱暖。载念汝女汝媳，宫寝侍奉，已历二年，敬戒无违，迭承宠眷□□□□□□□□□□□□□□□□□□□□□□□□□□□□□□□□□□推此柔淑之姿，本尔作养之力。可赐缣绢十端，以示荣宠。」 
　　又敕：「比以奸民不靖，假祸汝躬，故令远徙，庶免波累。舟车行役，未免重劳。已令所司，优予馆伴。从兹阙廷远隔，难遂觐光；女妇长违，或劳恋系。可先入朝，允赐接见。尔受儿女之余恩，尚安晚节；朕采葑菲于下体，用沛殊恩。」 
　　又诏：「□□□□□□□□□□□□□□□□□□□□□□□□□□□□□□□□□□□□□用邀宠注，比并有身。叛奴赵□，曲加荫庇；免为庶人，尚知悔悟。毋污斧斨，藉此引援。恩承巾帼，故兹宣示，尚审从违。 【 从别本补八字。】 」 
　　又诏：「赵□妻朱氏，怀清履洁，得一以贞。众醉独醒，不屈其节。永垂畛恤，宜予嘉名，可封为靖康郡贞节夫人。典重激扬，共喻朕意。」 

　　△燕人麈云：昏德谢表：「臣□言。伏奉宣命，以臣女六人赐内族为妇，具表称谢，[伏蒙圣恩赐敕书奖谕]者。仰勤睿眷，曲念孤踪，察流寓之可怜，俾宗藩之有托。伏念臣栖迟万里，黾勉四迁。顾齿发以俱衰，指川途之正邈。昔居内地，罔间流言。得攀若木之枝，少慰桑榆之景。此盖伏遇皇帝陛下扩二仪之量，孚九有之恩，悯独夫所守于偷安，辨众情免涉于疑似。臣敢不誓坚晚节，力报深仁？倘伏腊稍至于萧条，赖葭莩必济乎窘乏。尚祈鸿造，俯鉴丹忱。[臣无任瞻天望圣，激切屏营之至]。」 
　　臣□言：「伏奉圣恩，赐敕书奖谕，具表称谢者。伏以天恩下逮，已失秋气之寒，父子相欢，顿觉春光之暖。遽沐丝纶之厚，仍蒙缣繐之颁。感涕何言，惊惶无地。窃以臣举家万里，流寓三年，每忧餬口之难，忽有联姻之喜。方虞季子之敝，谁怜范叔之寒？既冒宠荣，愈加惊悸。此盖伏遇皇帝陛下唐仁及物、舜孝临人。故此冥顽，曲蒙保卫。天阶咫尺，无缘一望于清光；短艇飘飖，自此回瞻于魏阙。」 
　　臣□言：「伏奉宣命，差官馆伴臣赴和啰噶路安置，于今月二日到彼居住者。曲照烦言，止从近徙。仍敦姻好，尚赐深怜。大造难酬，抚躬知幸。窃念臣举家万指，流寓连年；自维谴咎之深，常务省循之效。神明可质，讵敢及于匪图？天鉴无私，遂得安于愚分。惊涛万里，颠踬百端，幸复保于桑榆，仅免葬于鱼鳖。此盖伏遇皇帝陛下垂丘山之厚德，扩日月之大明，非风波而可移，亦浸润而不受。回瞻象阙，拜渥泽以驰心；仰戴龙光，感孤情而出涕。」 
　　重昏谢表：「臣□言，伏奉宣命入殿，赐见女弟、弟妇等，并颁缣绢，具表称谢者。暂留内殿，忽奉王言，特许手足之相欢，更被缣絪之厚赐。喜惊交至，恩赉非常。伏念臣禀性冥顽，赋质忠实。负丘山之罪，天意曲念；联瓜葛之亲，圣恩隆大。方念无衣之卒岁，遽欣挟纩之如春。此盖伏遇皇帝陛下仁恕及物，劳谦省己。惟天地有无私之覆载，而父母有至诚之爱怜。念报德之何时，怀此心而未已。」 
　　按燕人麈所载之表文，又见大金吊伐录卷四，文字略有异同。文中凡用方括号括起者，乃据吊伐录补。 

　　▲八月二十六日，嘉国公薨。 

　　△宋俘记：「赵椅即嘉国公……八年九月殁五国。」按此云「九月」乃大概言之。 

　　▲九月初五日，郑太后薨于五国城，年五十二。 

　　△宋俘记：昏德「妻五，郑皇后、乔贵妃……郑八年九月初五日殁五国。」 
　　宋史卷二四三后妃传：「郑皇后，开封人也……汴京破，从上皇幸青城。北迁，留五年，崩于五国城，五十二。」 
　　燕人麈云：昏德夫人郑氏薨于天会八年九月甲辰，赐赙。 

　　▲是月，济王生子成咸。 

　　△宋俘记：「赵栩即济王……八年九月生成咸于五国。」 

　　▲十月，肃王薨。 

　　△宋俘记：「赵枢即肃王……枢八年十月殁五国。」 

　　▲二十八日，少帝生女，慎德妃出。 

　　△宋俘记：宋少帝「入国后生子二……女二，七年四月、十年六月生，皆狄玉辉出。」所记与此不合，疑有误。 

　　▲十一月，莘王生子成定。 

　　△宋俘记：「赵植即莘王……植八年十一月生成定于五国。」 

　　▲十二月，拘留太原之洪皓、龚王■喜，拘留云中之王伦、朱弁及吏役沈珍、邱德、党超、张福、柯辛戍冷山，在长白山西北千余里。 

　　△建炎以来系年要录卷四０建炎四年十有二月：「初，徽猷阁待制洪皓与右武大夫龚璹持命至太原，金令其阳曲县主簿张维馆伴。留几岁，金遇使人礼益削。是岁，始遣皓、璹至云中。时通问使朝奉郎王伦、阁门宣赞舍人朱弁已被拘。伦、皓因以金遗商人陈忠，令密告两宫，以本朝遣伦等来通问，于是二帝始知建炎中兴之实。已而左副元帅宗维召皓等，遣官伪齐，皓力辞不可。宗维怒，命壮士拥以下，执剑夹承之，皓不为动。傍贵人唶曰，此忠臣也，止剑士以目，为跽请。宗维怒少霁，逆流递于冷山，与假吏沈珍，隶卒丘德、党超、张福、柯辛俱流递，犹中国编窜也。云中至冷山行两月程，距金国二百余里。」 
　　松漠记闻下：「长白山在冷山东南千余里……」 

　　▲绍兴元年 【 即金天会九年】 四月，金赠太上、康王时服各两袭。 
</div>
    <div class="pagination">
<a href="靖康稗史笺证_page26.html">上一页</a><span>...</span><a href="靖康稗史笺证_page22.html">22</a><a href="靖康稗史笺证_page23.html">23</a><a href="靖康稗史笺证_page24.html">24</a><a href="靖康稗史笺证_page25.html">25</a><a href="靖康稗史笺证_page26.html">26</a><span class="current-page">27</span><a href="靖康稗史笺证_page28.html">28</a><a href="靖康稗史笺证_page29.html">29</a><a href="靖康稗史笺证_page30.html">30</a><a href="靖康稗史笺证_page31.html">31</a><a href="靖康稗史笺证_page32.html">32</a><span>...</span><a href="靖康稗史笺证_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
