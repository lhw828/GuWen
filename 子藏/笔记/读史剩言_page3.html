<!DOCTYPE html>
<html>
<head>
    <meta charset="UTF-8">
    <title>读史剩言 - 第 3 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史剩言 - 第 3 页/共 5 页</h1>
    <div class="content">    
    唐家人传庄宗以好言劳军士曰得蜀金银五十万当悉给尔等对曰陛下与之太晚得者亦不感恩观此出纳之吝者亦可以鉴矣 
    
    五代史书李嗣源反纲目多恕辞观于嗣源监国魏王继岌至长安自杀嗣源之反乃不可得而掩矣盖乱兵之逼可恕绍荣之遏可恕洛阳之据不可恕洛阳之据纵可恕继岌之杀必不可恕且嗣源不据洛阳郭从谦亦无由倡乱而弑庄宗庄宗既弑果无叛心何不求其子继岌立之而使其自杀乎嗣源之为君甚有可取究无以解于反之一字也后其子从原为李从珂所杀遂至于亡亦天道也 
    
    明宗谓李金全曰卿患马多邪何进献之数也且卿治状如何无乃以马为事乎范延光对明宗曰一马之费可养步卒五人三万匹马十五万兵之食也明宗曰肥战马而瘠吾人此吾所愧也明宗闻言谷帛贱长无疾疫则欣然曰吾何以堪之当与公等作好事以报上天若明宗亦可谓令主矣 
    
    自宋以来禅主得善终者始见于故吴主杨溥则徐知诰之厚也 
    
    徐知诰本姓李故复姓李名昪自谓唐后故国号唐虽其世系无考然亦无据谓非唐后也则其得国较诸人为正况其受吴禅尊奉让皇亦与篡弒者迥殊惜作史者未表而出之 
    
    晋高祖石敬塘因帑藏不足欲敛于民皇后李氏谏曰方今起事号为义兵民未知惠而欲敛于民殆非新天子救民之义也今后宫所有请悉出之虽其不足垭亦不以为怨也高祖改容谢之按此与唐庄宗后贪财吝赏致失军心正相反一兴一亡宜哉 
    
    人当朱全忠八州之师众寡殊绝而卒以胜者扼淮以拒敌而不延敌以入淮也 
    
    五代史死节传三人一王彦章梁臣一裴约后唐臣一刘仁赡南唐臣彦章最知名若裴若刘知之者鲜矣然视彦章之党贼而死尤正 
    
    孙晟长于诗少为道士尝画唐诗人贾岛像置于屋壁晨夕事之为人口吃遇人不能道寒暄已而坐定谈辩风生为南唐主李昪相轻冯延己曰金椀玉杯盛狗屎可乎家益富骄每食不设几案使众妓各执一器环立而侍号肉台盘后使周守节不对江南事为世宗所害按晟骄侈似无可取而能完节不辱君命人可一节论哉 
    
    杨升庵曰五代人才王朴为冠其平边策攻取先后宋兴之后先平江南晚定河东次第不能易也其论星历宋定钦天历不能易也其论乐律宋作大晟乐不能易也内修文治外事征伐其言曰彼民与此民之心同是与天意同契天人意同则无不成之功近乎知道矣按王朴不死宋太祖必不能代周其视范质王溥犹松柏之于蒲柳耳天欲祚宋必先亡朴 
    
    曲洧旧闻艺祖平定天下悉招聚四方无赖不逞之人刺以为兵什伍相制束以军法厚禄其长付以生杀使不得动卫养良民各安田里所以太平之业定而无叛民也按此原良法然苦养兵无资现列军籍者多方冒滥朝廷惜费屡从裁减又安从广招而安辑之乎此开剙与守成形势不同而守成之法有倍难于开剙者也又曰艺祖养兵止二十万京师十万余诸道十万余使京师之兵足以制诸道则无外乱合诸道之兵足以当京师则无内变按此亦揣合之说夫欲以外兵制内事不可为矣此何进招董卓卒以致乱而早发孟德之笑者也 
    
    王氏挥麈录云太平兴国中诸降王旧臣或宣怨言太宗收置馆阁使修群书如册府元龟太平御览文苑英华广其帙厚其廪以役其心乃卒老于文字之闲按此以修书为牢笼之计亦巧矣然不独此天下英雄尽入吾彀中唐太宗已为进士举言之矣 
    
    宋王性之铚默记神宗谓滕章敏曰太宗自燕京城下军溃北人追之仅得脱凡行在服御宝器尽为所夺从人宫嫔尽陷没股上中两箭岁岁必发其弃天下竟以箭疮发云按此则宋太宗不为善终矣以彼之负兄杀侄卒以兵死天道真不爽哉此事宋史多粉饰阅此所载不禁快然汉高祖饮黥徒之箭而终明永乐为榆木之寃所杀皆古今痛快事也 
    
    张方平之论屯田曰唐氏府兵就田天下相望今淮阳许昌汝南之域人希土旷地力不尽东平巨野率多闲田民力不赡置屯之地无便于此江淮之境人稠土狭田无休易难以布屯或虑军簇久骄耕耘弗便不知昔之屯田多在师旅解甲执耜释耒秉戈出死入劳曾莫之憾惟所御用之而已又况四万无事疆边无役衣食足而起居时室家安而妻子聚使趋南亩各食其力又何慊焉汉氏之屯田也发弛刑焉曹氏之屯田也募百姓焉晋氏之屯田也置营卒焉后魏之屯田也借民力焉唐氏之屯田也以府兵焉或兵或民惟所用者今天下浮户依强家而为佃客者取分末之利输大半之租由无以自业也倘优制招来艳之以利宽其赋役复其它徭则愿屯之人襁负而至矣为置典农之官专司力穑之事功劳报赏为期必信因使冬隙简其强锐教之角射赏其精力是募屯夫得屯兵也不衣库帛不食廪谷骄卒可放省屯仓可待益虽有凶荒水旱之变而军不乏乎储峙民不增乎横赋建屯之利其亦博矣按国家糜费无过养兵徒生其骄无益于用岁耗巨万上下空虚故屯田之利百世皆然不独宋也何知其利而不行哉或率以久则生弊为解夫弊至养兵亦已亟矣乃不虑此有形之弊转先虑彼无形之弊何哉知其弊而防之斯无弊矣若养兵之弊虽知之而无可防何也为其坐耗也且今之兵亦苦矣常饩之外不谋艺则不能生一旦导之归农积谷未有不如水赴壑者纵其不愿招佃屯田使习战有成乃于营兵缺额勿补十年之后营悉变屯然后轻徭薄赋以苏黎民潴水筑防以备旱潦岂非万世太平之业哉何知其利而不行也因循为患岂浅哉 
    
    唐张说变府兵之制兵民分而为二民出食以养兵兵出力以卫民使天下安堵诚万世之利也惟朝廷有坐耗之弊诚力讲屯田以调剂之斯尽善矣一县屯田则兵足卫一县一郡屯田则兵足卫一郡何至郡县无兵一旦不逞势如破竹哉县屯必以知县主之郡屯必以知府主之平日抚循练习缓急可臂使 
    
    言何贵有用为贵又何贵有验为贵明允论审敌北宋亡国之形如烛照数计可谓大验矣使其言见之施行宋必不亡可谓大用矣或槩以为权术屏之则必取无用不验之言拘守以待亡然后为圣贤之绝学斯道之真传邪圣贤之道五谷与百药皆有谷以养生药以救病不可偏废也今日食谷以救病至死而谓药不可服岂理也哉或曰孔子固言自古皆有死民无信不立曰此孔子为不得已言之也明允所论正孔子足食足兵民信之道岂有当得已之日可为之时而自隳其兵食待死以为信者哉至于足之之道万有不齐在与时为变通未见孔子处北宋之时不以明尤之言为是者也 
    
    明允谏论于龙逄比干则取其心不取其术于苏秦张仪则用其术不取其心语似可验不知实本诸孔子也孔子论五谏曰吾从其讽谏焉即明允之指也拘者之论每使孔子之道偏落而不完美执滞而不淹通此其一也 
    
    仁宗之弊患在废弛故子瞻策之以振作神宗之弊患在纷更故子瞻策之以养安此正因时起义变动不居之道后儒反讥其矛盾又谓子瞻本欲变法因安石之误乃自觉其非而改说皆扣盘扪烛之见也其上仁宗策中有果于任人一条后神宗以果于任安石而败然则欲任人务先知人而上神宗策中又力言知人之难必合观而义始尽 
    
    子瞻生平所论亦未尽允其人实君子也朱晦翁以其忤程伊川极丑诋其心术必以小人诬之岂公论哉近犹有申朱说以诋苏者视其自立不敌子瞻之万一尤可笑不自量也宋史称轼言足以达其有猷行足以遂其有为义足以固其有守皆志与气为之也允为定论 
    
    王安石讥孟尝君收鸡呜狗盗不能得士以制秦然安石纵百万虎狼逞毒新法以亡宋责人无难自责惟艰信哉 
    
    安石论馆职剳子盖人主之患在不穷理不穷理则不足以知言不知言则不足以知人不知人则不能官人不能官人则治道何从而兴乎按以极执拗无理之人言之凿凿当理如此穷理之说乃道学执以傲千古者实自安石发之可见必于其人之性术行能而通观之其人而平正通达也者则所谓穷理必真理也其有误焉者鲜矣其人而刚愎自用也者则所谓穷理必强辞夺理者也其有当焉者鲜矣 
    
    神宗问曾巩安石何如人对曰安石文学行义不减扬雄以吝故不及帝曰安石轻富贵何吝也曰勇于有为吝于改过按此为安石总断其弟安国谓臣兄心本无他但多执拗耳执拗故吝心无他犹周旋语也果无他不执拗矣 
    
    能视病必善立方始可谓之良医能知弊必善立法始可谓之良相安石上仁宗书指陈天下之弊至明且切矣而更以学术乱天下岂非知弊易而立法难哉 
    
    家语曰心达而险行僻而坚言伪而辨记丑而博顺非而泽安石辈真其人也大戴礼曰有人焉容色辞气其入人甚愉进退周旋其与人甚巧其就人甚速其叛人甚易丁谓吕惠卿辈真其人也 
    
    亡国之君必愚未有若楚怀王齐王建宋徽钦之甚者也数君皆有可胜之势而甘以其身陷虎狼之敌夫鱼不脱于渊其智直不如鱼矣怀王有一屈原不能用王建有一即墨大夫不能用徽钦有一李纲不能用是谓下愚不移 
    
    围棋靖变者三费祎以度胜谢安以识胜宗泽以谋胜泽优矣哉 
    
    汪立信边兵之策既阻于前文天群分镇之谋复扼于后宋事愈不可为矣 
    
    
    读史剩言卷三 
    
    明燕王之篡人归咎于齐黄之削藩非也彼即不削亦反误在建文之小不忍勿使朕有杀叔父之名一语佐其成功也不然平安等歼之易易耳 
    
    燕王与盛庸战尝以十余骑迫庸营野宿明旦引马鸣角穿营而去诸将相顾不敢发一矢以上有旨无使朕负杀叔父之名也夫建文之愚惴固天夺其魄然诸将何不生缚而献之且将在外君命固有所不受也观铁铉在济南绐燕王入城下铁板几中是欲得而杀之矣盛庸真庸奴也 
    
    景帝于正统陷没之后信用于谦内抚外捍巩固苞桑明之不亡端赖于此厥功伟矣独惜顾位之念重爱兄之意微诸臣议迎英宗已多阻抑而于迎归礼仪太简复置之南内朝见悉无形同禁锢易太子伐宫树天性太薄乖气日积又不能防微杜渐寝成夺门之变皆处之不善有以致之也夫天位既定有何嫌疑自应厚礼迎銮同宫以处朝夕尽事兄之道家庭友爱和气熏蒸使英宗有太上之乐羣小无觊觎之嫌不幸疾笃或仍请英宗复辟或命传位宪宗均无不可则孝弟之道隆笃庆之恩普矣计不出此使群小挟以为资几成倾覆贻患一有功无罪之于谦岂不重可悼哉 
    
    唐高祖于初起事谓太宗曰今日化家为国由汝破家亡身亦由汝其辞犹缓徐有贞建夺门之策出门谓家人曰济则人否则鬼矣殆哉岌岌行险侥幸者不可思乎 
    
    于谦之功不世之功也其忠亦不世之忠也然而处成功不能无憾焉英宗误信王振陷身土木虽还决无复位之理既奉为太上皇则宜迎归大内景帝朝夕与处以尽弟道则和气致祥灾隙自消乃露处南内使宵小生心致启夺门之祸谦当国柄兵坐鼓不知何其疏也如景帝猜忌滋甚调剂弗从两姑之间难为妇惟有奉身而退耳观望不去致被宵小所陷又何疏也大抵古今君子悮于疏者甚多而谦亦不免固不能为贤者讳也若夫易储不谏不足为谦疵也 
    
    杀于谦之日薛瑄正入阁英宗颇信其言因瑄言免谦磔死夫不能救谦死仅免于磔等死耳与以梃易刃何异吾不知其理学安在也杀谦亘古奇寃瑄果真理学不惟当以去就争之直当以死生争之矣瑄一生讲学拘守朱晦庵此即晦庵不救赵汝愚之心法邪或曰瑄犯王振几致杀身似非畏死者曰犯王振初不料振遽杀己也夺门之群奸可畏时势危于王振故不敢力争耳瑄之趋避亦巧矣然福莫大于与君子同祸瑄之趋避亦拙矣 
    
    明之宪宗亦闇主也行政可取者甚少宠万贵妃至害太子佑极而不知纪妃生子六岁而始知之又不能保全纪妃以至暴卒一家以内尚闇如此况天下乎 
    
    明朝无令主差强人意者其有二乎前洪熙后弘治世宗继统张璁首唱邪说逢君之恶直考所生不知人虽以二本为嫌礼实以大宗为重继统继嗣难分两端如果笃念所生守长子不为人后之义惟有辞统归藩别立宗室则可既贪其位复便其私揆之忠孝均无所当断以孝宗为皇考此称既定纵复私于所昵虽称兴献为本生兴献帝犹之可也别立庙犹之可也伯孝宗考兴献则太甚矣祔太庙配南郊抑又甚奏近日赵云崧犹是张璁之说何其昧也由此推之宋英宗实称仁宗为皇考则当日韩琦欧阳修议追崇濮王称亲犹未太过即园立庙亦尚无嫌盖以本生之义礼有明文原不可没但明着本生犹胜称亲之笼统或曰于本生厚则于嗣父薄故本生必不可厚曰此掩耳盗铃之说也今谓嗣人者果能忘其本生邪使果忘其本生则一无良之痴物耳何取焉天下两端曰恩与义其尽礼于嗣父者义也其尽礼于本生者恩也恩义交尽又何歉焉若张璁专厚本生竟畔嗣父者昵于恩而悖夫义者也谓本生必不可厚者拘于义而忘夫恩者也曰如二本何曰恩义交尽正一本也一而一之者经也二而一之者权也 
    
    桀杀一龙逄纣杀一比干为千古罪魁明世宗杀数十龙逄比干罪浮于桀纣十倍不被南巢之放牧野之诛岂非幸哉生平最庇奸臣而恶言官凡攻奸臣者多以言而杖之死幸而听之又以言之不早杖之死是直臣无往而不得死也因议大礼庇张璁桂萼郭勋辈杀直臣若干因边疆又庇仇鸾严嵩赵文华辈杀能臣若干或以不战而杀犹有说若张经之死则以战胜而杀真视臣如草芥者也 
    
    小人而无忌惮未有若张璁之甚者也无知妄作擅议典礼谓孔子不当称王不当用天子礼乐改用六佾夫天子礼乐非孔子自用之也尊孔子者用之也自用则不可尊之者用之何不可自汉高祖以太牢祀孔子即以天子礼乐尊之矣孔子为万世天子之师天子既师之即当用天子礼祀之非于孔子有加损也亦明夫尊师之心极于无可加已耳璁岂有所不足于孔子之道与谓其不足为天子之师与不得用天子之礼即不当受天子之拜率天下后世贼道而轻师者必璁之言矣世宗贪其议大礼之私一切从璁之言且谬订一切礼乐孔子不云乎人而不仁如礼何人而不仁如乐何 
    
    嘉靖时名将推马永梁震永蓄士百余人皆西北健兄骁勇敢战辽东兵变永剿定之甚赖其力震蓄健儿五百人辽东兵素骄畏震亲兵尽听约束震前后数十百战未尝少挫时率之出塞劫敌营悉赖其力盖亲军心腹较胜行伍资其爪牙足备不虞为将者不可不知然必养之厚始足以得其心御之严始足以防其扰尤不可不慎也 
    
    凡攻奸臣最难当其得君势盛而攻之与委身饲虎无异必伺其间而攻之如杨一清之除刘瑾徐阶之除严嵩庶乎其可也 
    
    嘉靖诸相张璁桂萼小人之尤倡议大礼逢君之恶排陷忠良夏言颇有隽才能与之抗然心术醇疵参半器小易盈卒为严嵩所陷嵩父子济恶为有明奸臣之冠朝野元气斫丧几尽徐阶以练达之才深远之识锄奸于不觉消患于将成除嵩之后独相数年弥缝猜主默挽颓纲世宗之晚节稍清阶之力也求于明之贤相中未知谁与比数 
    
    席书亦为小人其推荐王守仁独有可取守仁讲学之得失姑置无论其经济实三代后超群绝类者也惜所遇暗主又为张璁辈羣奸所阻不得大用以尽其材殊可惜也 
    
    隆庆初高拱之相略有可称独其扼徐阶一节罪无可逭后见逐于冯保张居正螳蜋黄雀覆辙相寻天道好还殊可畏也 
    
    张居正为明之能相万历初政实属中兴勉延数十年国脉居正力也我圣祖仁皇帝推服居正允为定论但其骄气殊所未免故遭身后之祸海瑞谓其工于谋国拙于谋身亦切论也忠义之心天实鉴之曾孙同敞高节殉国丕振家声其即厚报居正也与 
    
    明大臣如夏原吉杨士奇周忱李贤辈皆居亲丧起复视事详载明史各传亦初不因军旅盖以其任大责重或经手未完或民情久安易人则必败事故夺情以济所谓权也张居正当万历初政方殷夺情视事正合此例乃吴中行辈持柄而摇吠影吠声哓哓成党遂成后来台阁相攻万不可解之祸流毒以至于亡国皆由一时争名客气所致非果有公道为持典礼安国家起见也后之君子可不戒哉 
    
    吴中行以门生劾座主张居正蒋键亦以门生劾赵南星后乃率以为常情事虽分悖德则一也丰点争大礼丰坊乃请以兴献入太庙配郊祀时人谓以子攻父然高<氵房>先已劾父铨以媚刘瑾大约世变至明而极君子则不近人情小人则灭绝天理虽以孔子生其时不能不受攻击也况下焉者乎 
    
    明之学术每以良知攻王阳明不知他人之良知不可恃阳明之良知正明体达用之根源也阳明死明无通儒矣明之治术每以揽权攻张太岳不知他人之揽权不可行太岳之揽权正尊主庇民之要务也太岳死明无宰相矣要之二公皆可独为而不可以共为学者当择而取之攻之则妄矣 
    
    范文正公闻韩魏公好水川之败叹曰当是时难置胜负于度外也熊襄愍覩王化贞败兵而泣笑曰六万众一举荡平何如姑就其言而反之而兵之宜慎可知矣 
    
    明之守辽东也熊廷弼主守王化贞主战后以战败则廷弼之主守者非惟不当诛直当赏矣乃任意诛戮当日言事之臣责其不死于兵败之时后来咏其事犹有不死右屯死西市之讥皆腐儒不达时务之苛论也廷弼于当时非所当十世宥之者哉且奸臣之杀廷弼欲陷杨左原非为封疆起见可谓奇冤矣明之用廷弼每于边疆残破之后及稍稍整理辄又罢之其后内扼于张鹤呜外犄于王化贞而卒至寃死我高宗纯皇帝特赐谧襃崇真快千古人心也 
    
</div>
    <div class="pagination">
<a href="读史剩言_page2.html">上一页</a><a href="读史剩言.html">1</a><a href="读史剩言_page2.html">2</a><span class="current-page">3</span><a href="读史剩言_page4.html">4</a><a href="读史剩言_page5.html">5</a><a href="读史剩言_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
