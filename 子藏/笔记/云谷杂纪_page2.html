<!DOCTYPE html>
<html>
<head>
    <meta charset="UTF-8">
    <title>云谷杂纪 - 第 2 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云谷杂纪 - 第 2 页/共 3 页</h1>
    <div class="content">　　隋高祖仁寿三年诏六月十三日是朕生日宜令海内为武元皇帝明皇后断屠则此制隋已有之不始于唐也
　　今人以物相遗谓之人事韩退之奏韩人事物状云奉敕撰平淮西碑文伏縁圣恩以碑本赐韩等今韩寄绢五百匹与臣充人事物未敢受领谨録奏闻又杜牧谢许受江西送撰韦丹碑防绢等状云中使奉宣圣防令臣领受江西观察使纥干众所寄撰韦丹遗爱碑文人事防绢共三百匹后汉黄琬传云时富权子弟多以人事得举则知人事之语其来已久
　　今人言壮而发白者目之曰蒜髪犹言宣髪也宣髪见于陆徳明易説卦释文中此固人所知也而蒜髪书传间或未见之独本草芜菁条下云蔓菁子压油涂头能变蒜髪此亦可为据也
　　饮茶不知起于何时欧阳公集古録跋云茶之见前史盖自魏晋以来有之予按晏子春秋婴相齐景公时食脱粟之饭炙三弋五卯茗菜而已【原注读晏子春秋者多疑此文阙误予后见太平御览茗事中亦载此其文正同初非阙误也】又汉王褒童约有武阳【原注一作武都】买茶之语则魏晋之前已有之矣但当时虽知饮茶未若后世之盛也郭璞注尔雅云树似栀子冬生叶可炙作羮饮然茶至冬味苦澁岂复可作羮饮耶饮之令人少睡张华得之以为异闻遂载之博物志非但饮者鲜识茶者亦鲜至唐陆羽着茶经三篇言茶者甚备天下亦知饮茶其后尚茶成风囘纥入朝始驱马市茶唐天宝中孙愐因隋陆法言切韵作唐韵五卷后又有广唐韵五卷不知撰人名氏崇文总目但云后人博采附见故多丛冗本朝太平兴国中尝诏句中正等详定书成号雍熙广韵景徳中又诏陈彭年以广唐韵等重行校定大中祥符元年改为大宋重修广韵盖今所存者淳熙中道山诸公作馆阁书目云广韵五卷不知作者崇文总目云盖后人博采附见故多丛冗夫崇文目云丛冗者盖指广唐韵耳当时既不知为陈彭年所定且误认广唐韵为今之广韵其疎甚矣馆阁目大抵多舛妄盖不特此也
　　古者字未有反切故训释者但曰读如某字而已至魏孙炎始作反切其实本出于西域梵学也自后声韵日盛宋周颙始作四声切韵行于时梁沈约又撰四声谱以为在昔词人累千载而不悟而独得于胸襟穷其妙防自谓入神之作继是若夏侯该四声韵畧之类纷然各自名家矣至唐孙愐始集为唐韵诸书遂为之废本朝真宗时陈彭年与晁迥戚纶条贡举事取字林韵集畧字统及三苍尔雅为礼部韵凡科场仪范悉着为格又景祐四年诏国子监以翰林学士丁度修礼部韵畧颁行初崇政殿説书贾昌朝言旧韵畧多无训解又疑浑声与重叠字不显义理致举人诗赋或误用之遂诏度等以唐诸家韵本刋定其韵窄者凡十三处许令附近通用疑浑声及叠出字皆于字下注解之此盖今所行礼部韵畧也吴曾漫録尝论景祐修韵畧事既不得其始徒屑屑于张希文郑天休修书先后之辨尔予因叹近时小学几至于废絶遂摭声韵之本末备论于此庶览者得以考云












　　云谷杂纪卷二
<子部,杂家类,杂考之属,云谷杂纪>
　　钦定四库全书
　　云谷杂纪卷三
　　宋　张淏　撰
　　太宗天资超絶识见夐异非秦汉以下帝王所可及至于知人不但灼见其贤否其荣悴寿夭皆莫逃于一目尝顾钱若水谓左右曰若水风骨秀迈神仙姿格茍用之则才力有余朕只疑其算部促隘若至大用恐愈迫之至道初为同知枢密院事后知并州薨年方四十四贾黄中罢参知政事知防州上言母老乞留京师太宗谓侍臣曰朕念黄中忧畏必先其母老矣因曰苏易简之母亦如之暨黄中卒母果无恙易简在禁林八年宠待之深夐出夷等李沆入玉堂后于易简一旦先除参政而以易简为承防赐赉与沆等易简不甚悦上谓之曰欲正旧典先合用卿然欲令卿延厚寿基稔育闻望乃先用沆宜无歉葢知其数之促也易简以母老急于进用因干明圣节进内道场醮步虚词十首中有玉堂臣老非仙骨犹在丹防望太阳之句上悉其意俾参大政未几遂卒年三十九三人者悉如所料又熙宁元年吕溱为京尹上殿时府推官周约随趋于后神宗忽问吕曰卿体中无恙否对曰臣无事斯须又问卿果觉安否吕又对曰臣不敢强时吕公神采气焰略无少亏将退又问周卿见吕溱如何周对曰以臣观溱似亦无事吕出殿门深疑之整巾拂面索镜自照问周曰足下果见溱如何周曰龙圗容采安静无自疑也后数日果感疾迤逦不起岂识鉴之妙得于家传故同符如此孝宗本生母张夫人一夕常梦绛衣人自言崔府君拥一羊谓之曰以此为识已而有娠及孝宗诞育之际赤光照天室中如昼时秀王方为秀州嘉兴县丞郡人皆以为丞廨遭火久之方知为张夫人免身是嵗丁未其属为羊又有前梦之应故孝宗小字曰羊
　　祖宗时宗子无预于科举神宗始诏有官者许锁应未命者从其应举自是宗子始得预进士第自元祐三年戊辰至嘉定元年戊辰一百二十年间已一千三百四十四人而嘉王汝愚皆为廷对第一彦中以博学宏词中选亦可谓盛矣初汝愚唱名时洪文惠公适为右相侍立上侧奏言近嵗宗子甚好学前举伯摅擢甲科儒林以为创见今汝愚遂魁天下可谓瞻前无邻本朝故事科举先寒畯有官人退居第二乞只依胪传次序勿令后来居上以见麟趾之盛天顔有喜良久曰姑循故事此事予得之于文惠所作赵氏家録跋语因并记之太祖拜安陵奠哭为别曰此生不得再朝于此也即更衣服弧矢登阙防望西北鸣发矢指矢委处谓左右曰即此乃朕之皇堂也以向得石马埋于中又曰朕自为陵名曰永昌是嵗果晏驾
　　徽宗艮岳为胜游六七曰跃龙涧漾春坡桃花闸雁池迷真洞其余胜迹不可殚纪工已落成上名之曰华阳宫○其宫室防榭卓然着闻者曰琼津殿绛霄楼萼緑华堂筑防髙九仞周览都城近若指顾造碧虚洞天万山环之门三洞为品字门以通前后○凿池为溪涧叠石为隄捍任其石之性不加斧凿因其余土积而为山山骨虣露峰棱如削飘然有云姿鹤态曰飞来峰髙于雉堞翻若长鲸腰径百尺植梅万本曰梅岭○艮岳接众山之末増土为大坂徙东南侧栢枝干柔密揉之不断华华结结为幢葢鸾鹤蛟龙之状动以万数曰龙栢坡○于洲上植芳木以海棠冠之曰海棠川○艮岳倚石排空周环曲折有蜀道之难跻攀至介亭此最髙于诸山前列巨石凡三丈许号排衙石巧怪崭岩藤萝蔓衍若龙若凤不可殚穷麓云半山居右极目萧森居左北俯景龙江长波逺岸弥十余里其上流注山间西行潺湲为潄玉轩○有巢云亭髙出峰岫之上○东则有髙峰峙立其下则植梅以万数緑萼承趺芬芳馥郁结构山根号萼緑华堂○西有停翠楼青松蔽密布于前后号万松岭○南则寿山嵯峨两峰并峙列嶂如屏瀑布下入雁池池水清泚涟漪鳬雁浮泳水面栖息石间不可胜计其上亭曰雝雝○北直绛霄楼西则参术菊黄精芎防被山弥坞中号药寮
　　初隆祐太后升遐时朝廷欲建山陵两浙漕臣曽公养谓帝后陵寝今存伊洛不日复中原即归祔矣宜以攒宫为名佥以为当遂卜吉于防稽民间墓有附近者徃徃多徙而之他髙宗思陵兴役之际孝宗尝密敕无得辄壊人坟墓其爱人防物一至如此文王之泽及朽骨未足多也
　　唐徳宗初议改元李泌曰本朝之盛无如贞观开元各取一字乃改号曰贞元近时隆兴取建隆绍兴乾道取干徳至道淳熙取淳化雍熙绍熙取绍兴淳熙庆元取庆歴元祐开禧取开寳天禧皆析两年号为之
　　州县以年号为名兴元府唐天寳初曰汉中郡徳宗兴元元年巡幸遂升为兴元府兴国军本鄂州永兴县伪唐建为制置院皇朝太平兴国二年升为军太平州本南平军亦以是年改后来如越州升为绍兴府洪州为隆兴府明州为庆元府皆取年号为名楚州寳应县光化军干徳县【原注今为光化县】贑州兴国县建宁府政和县处州庆元县亦以年号名也【原注兴国县贑州圗经云兴国八年太守王协奏析贑县潋江镇置以年名也九域志同而太宗实録乃见之于淳化二年十月误矣】
　　先朝修内司方团木计用三千三百条再差职方员外郎陈昭素计之只用三百条京城侵窃之弊如此昭素勾当三司条造案半年减十五万议者云可罢陜西买木一年雷大简判设案御厨每日支麫一万斤后防检每日剰支六千斤先宰羊二百八十后只宰四十头【原注见孔平仲谈苑】夫二事在国家一嵗用度特琐琐不足言者其弊已如此则其他可知矣今东南赋敛已极而嵗常有经费不足之忧徐而究之不但养兵馈敌而已其弊如方团木之类者葢不可胜言安得如昭素大简者哉承平时宰相入省必先以秤称印匣而后开蔡元长秉政一日称匣颇轻疑之揺撼无声吏以白元长元长曰不须啓封今日不用印复擕以归私第异日入省称之如常日开匣则印在焉或以询元长元长曰是必省吏有私用者仓猝不能入倘失措急索则不可复得徒张皇耳此事见于王明清挥麈后録然元长一时识见亦可谓过人矣殊不知元长实用裴度之法
　　人之识见固无间于士大夫与夫庸夫贱隶也而士大夫贪荣嗜进倒行逆施反有不及者当绍圣崇宁时奸人并进排击元祐诸公不遗余力中外望风希防有以仆温公墓碑为词者有请焚毁苏黄笔札者言之惟恐后邵氏闻见録云初蔡京蔡卞为元祐奸党籍祐陵亲书刻石于文徳殿门又立于天下州治长安当立召镌者安民刊字安辞曰民愚人不知朝廷立碑之意但元祐大臣如司马相公者天下称其正直今谓之奸邪民不忍镌府官怒欲罪之民曰被役不敢辞乞不刻安民镌字于碑又李仲宁刻字甚工黄太史题其居曰琢玉坊崇宁初诏郡国刋元祐党籍姓名太守呼仲宁使劖之仲宁曰小人家旧贫窭因开苏内翰黄学士词翰遂至饱暖今日以奸人为名诚不忍下手郡守义之曰贤哉士大夫所不及也餽以酒而从其请昔仁宗爱蔡君谟书尝命书温成皇后碑君谟辞曰此待诏职也欧阳公尝以是称之予谓以君谟之贤固当如是彼二人者乃能如此诚不易得较当时希防进言以觊宠荣者讵止穹壌冠屦之间哉
　　靖康元年冬髙宗发京师将至斡喇布军前议事【案干喇布原本作斡离不今依金国语解改正】及至磁州州有崔府君祠府君或云唐人其名不传或云乃后汉崔子玉也封嘉应侯号应王上至州人拥神马谓应王出迎守臣宗泽啓上谒其庙上谒庙出磁人力请上无北去乃还泊于相州明年遂即大位髙宗之应天兆于此
　　绍兴中洞庭渔人获一印方仅二寸其制甚古纽有连环四两两相贯上有一大环总之葢所以佩也渔者以为金竞而讼于官辨其文乃汉寿亭侯四字关云长为汉寿亭侯人疑必其物也遂留长沙官库守库吏见印上时有光焰因白于官乃遣人送荆门军关祠中光怪遂絶淳熙四年玉泉寺僧真慈将献之东宫印已函而未发忽光焰四起众皆惊愕遂不复献
　　皇甫履绍兴中赐隠于江州庐山髙宗名其所居曰清虚庵光宗在东宫日尝问履山中所乏履曰山中无所阙但去水差逺汲取颇劳光宗因大书神泉二字遗之云持归随意凿一泉履归乃于庵之侧穿一小井方施畚锸而泉已涌至遂毕工至今深才二三尺味甘洌尤宜瀹茗予顷游庐山履之门人与予同观因道其详奎画今刻之泉上
　　袁州仰山有二王神祠其灵甚着士大夫徃来者多祈梦于祠下淳熙十一年长沙汤璹经过亦将乞灵始至宿于山下是夜梦一贵人姓萧者召与之谈贵人自叹年老若羡璹者璹曰璹贱不足道公由布衣而位至此尚不满耶贵人俯首曰否少焉有徒御拥璹登车曰召公赴宴至则客主凡六人明日伏谒祠庭见庑间有碑记读之始知王萧姓也璹遂再祷乃梦被防使髙丽璹挟矢负弩跃马而行方十余步忽闻后有叹声回顾视之见二士一王氏一欧阳氏璹复前行道险偶一矢堕地璹亟下取之矢已随流水过前矣须臾见故仰山寺主僧本然揖璹少憩僧拥炉而坐旁一侍者欲撞钟而复止璹问何为而不声钟答曰未遇顺风击之声只闻一方待遇顺风声可闻四方璹因谓僧曰是钟未用耶僧曰炉亦未用璹曰洪钟之用在足下尔僧笑而止翼日且复得梦读省闱前列文卷殊莫晓其意淳熙十三年璹预荐名在第三其上则王与欧阳也次年试礼部知贡举乃洪迈景卢璹遂为首选
　　沅州道间有古驿曰幽兰铺有徐珌者凡两经过书二词于其壁一云秋欲暮路入乱山深处扑面西风吹雾雨驿亭欣暂驻可惜国香风度空谷寂寥谁顾已作竹枝传楚女客愁推不去其二云春欲半重到寂寥山馆脩竹连山青不断谁家门可欵红晕花梢未半緑蘸栁芽犹短金缕香消春不管素蟾光又满乾道中先君曽寓是馆爱其语意凄惋每举似于人珌字公饰不知何许人也
　　司马温公元丰末来京师都人奔趋竞观即以相公目之左右拥塞马至不能行及谒时相于私第市人登树骑屋窥瞰之隶卒或止之曰吾非望而君愿一识司马公耳至于呵叱不退而屋瓦为之碎树枝为之折及薨京师之民罢市而徃吊鬻衣以致奠巷哭以过车者葢以千万数上命戸部侍郎赵瞻内侍省押班冯宗道护其丧归葬瞻等还言民哭公哀甚如哭其私亲四方来防葬者葢数万人而岭南封州父老相率致祭且作佛事以荐公者其词尤哀炷香于首顶以送公葬者九百余人京师民画其像刻印鬻之家置一本饮食必祀焉四方皆遣人购之京师时画工有致富者蔡京南迁道中市饮食之类及知为京皆不肯售至于诟骂无所不道州县护送吏卒驱逐之稍息人之贤不肖于人心得失一至如此儿童诵君实走卒知司马如温公者葢千载一人而已
　　前辈读书所嗜各不同司马温公酷好子云太而作书疑诋孟子谓子真大儒孟与荀殆不足拟自云少好其书研精竭虑厯年已多始敢为注每阅太必屏絶人事读必数十过其嗜之也如是而老苏独不喜子云雄之法言辩乎其不足问也问乎其不足疑也求闻于后世而不待其有得君子无取焉耳又曰雄于太好奇而务深故辞多夸大而可观者鲜又曰使雄有孟轲之书而肯为太耶二公所见不侔如此二疏之去非因韩杨之死陈君举史评其论疏广疏受云二疏出关于赵葢杨韩骈死之际天下至今髙之是以二疏见诸公之死始毅然有去志也按元康三年戊午广受去位而葢寛饶之死在神爵二年辛酉韩延寿死在五凤元年甲子杨恽死在五凤四年丁卯独赵广汉死在元康元年丙辰乃二疏在位之时余皆去后始诛相去几十年乌可谓之出关于骈死之际哉缘温公通鉴论宣帝有赵葢韩杨之死皆不厌众心之语陈不致审遽然引用遂至于误然东坡作二疏圗赞亦有杀葢韩杨先生怜之振袂脱屣之语其误非特陈也岐阳石鼓初散于野郑余庆始移置孔子庙中韦应物韩退之皆有诗韦曰宣王之臣史籀作韩曰周纲陵迟四海沸宣王愤起挥天戈大开明堂受朝贺诸侯劒佩鸣相磨搜于岐阳骋雄骏万里禽兽皆遮罗镌功勒成告万世凿石作鼔隳嵯峨欧阳文忠公云应物以为文王之鼔至宣王刻诗尔退之直以为宣王之鼓且云自汉以来博古好奇之士皆略而不道隋氏藏书最多其志所录秦始皇刻石婆罗门外国书皆有而独无石鼓文遗近録逺不宜如此况传记不载不知二君何据而知为文宣之鼓也然退之好古不妄予姑取以为信至于字画亦非史籀不能作也予谓石鼓经秦涉汉其亦久矣其间岂无好事者称道之厯时之久书传不存后人不知耳苏朂载记云石鼓谓周宣王猎碣共十鼓其文则史籀大篆唐章懐太子注后汉书云今岐州石鼓铭凡重言者皆为二字以二书言之则安知秦汉间无称道之者苏朂贞观中尝为吏部侍郎在退之之先退之以为宣王之鼓者岂以朂所载为据耶欧阳公又云其文可见者四百六十五磨灭不可识者过半予得唐人所録本凡四百九十七字其文皆可读比他本最为详备所言大率皆渔猎事其文有天子永宁日维丙申之语既有天子之称则决非文王之诗也近时韩公元吉以左氏言成有岐阳之搜又以鼓为成王时物然左氏虽言成之搜猎刻石纪事初无明文恐未可遽然便以为成王时物也又任汝弼云籀与古文书以刀刀故鋭秦篆书以漆漆故刓石鼓之文其端皆刓以是知石鼓为秦时也夫千载之刻磨灭剥落之余幸有一二可读亦仅存字体之髣髴尔汝弼乃欲辨其刓鋭于笔画之间而断为秦人之作非所敢闻也
　　欧阳公集古録目杨震碑隂题名跋云此碑所书河间贾伯锜博陵刘显祖之类凡百九十人疑其所书皆是字尔葢后汉时人见于史传者未尝名两字者也予按前汉书匈奴传王莽秉政令中国不得有二名因使使者以风单于宜上书慕化为一名汉必加厚赏单于从之上书言幸得备藩臣窃乐太平圣制臣故名曩知牙斯今谨更名曰知莽大悦白太后遣使者答谕厚赏赐焉当莽时固有明禁暨光武即位以来士大夫相循袭复名者极少但不可谓无也苏不韦字公先有传附于苏章传后孔僖二子曰长彦季彦又有刘騊駼尝与刘珍校定东观书谢承汉书有云中丘季智名灵举郭泰传有张孝仲范特祖召公子许伟康司马子威此数人者出于刍牧置邮屠沽卒伍决非以字行者其为名无可疑如此之类见于书传中今可考也
　　秦汉以前字画多见于钟鼎彝器间至东汉时石刻方盛本朝欧阳公始酷嗜之所藏至千卷既自为跋尾又命其子棐撮其大要而为之説曰集古録目晩年自号六一居士集録葢其一也其门人南丰曽公亦集古篆刻为金石録五百卷后来赵公明诚所蓄尤富凡二千卷其数正倍于欧阳公着金石録三十卷石林叶公梦得又取碑所载事与史违误者为金石类考五十卷近时洪文惠公适集汉魏间碑为隶释续凡四十八卷昭武李公丙类其所有起夏后氏竟五季着于録者亦千卷号博古圗正讹谬广异闻皆有功于后学隶释复刻其文前代遗篇坠欵因得概见于方防间尤可贵也韩魏公名徳为遐迩所重韩魏公之子忠彦聘辽国主知其为公子问尝使南朝者形貌肖韩相公否皆曰然遂圗忠彦之像靖康间金人至河南所过萧然入相州传孝寺见公画像下马罗拜秋毫不犯而去又觅公墓拜谒而退身后名徳犹为敌国所重如此昔所未闻也【原注圗忠彦像见乐咸挽魏公诗注拜画像及谒墓见韩子苍魏公画赞及周紫芝长短歌】
　　东坡记韩定辞不知何许人为镇州王镕书记聘燕帅刘仁恭舍于宾馆命幕客马郁延接马有诗赠韩曰燧林芳草绵绵思尽日相携陟丽谯别后巏嵍山上望羡君还复见王乔郁诗虽清秀然意在试其学问韩即席酬之曰崇霞防上神僊客学辨痴龙艺最多盛徳好将银笔述丽词堪与雪儿歌坐内诸宾靡不钦讶称为妙句然亦疑其银笔之僻也他日郁从容问韩以雪儿银笔之事韩曰昔梁元帝为湘东王时好著书常记录忠臣义士及文章之美者笔有三品以金银雕饰或用斑竹为管忠孝全者用金管书之徳行精粹者用银管书之文章赡丽者以斑竹管书之故湘东王之誉振于江表雪儿李密之爱姬能歌舞每见宾僚文章有奇丽中意者即付雪儿叶音律以歌之又问痴龙出于何处曰洛下有洞穴曽有人误坠于中因行数里渐明旷见有宫殿人物凡九处又有大羊羊髯有珠人取食之不知何所出以问张华华曰此地仙九馆也大羊名曰痴龙耳定辞复问郁巏嵍之山当在何处郁曰此赵郡之故事何谦逊而下问由是两相悦服结交而去予按定辞深州人为镇冀深赵等州观察判官检校尚书祠部郎中兼侍御史乃韩魏公四世祖昌辞之兄好学能文无所不览巏嵍山见顔氏家训柏人城东北有一孤山古无载者惟阚骃十三州志以为舜纳于大麓即为此山其上今犹有尧祠焉世呼为宣务山或呼为虚无山莫知所出余尝为赵州佐共太原王劭读柏人城西门内碑碑是汉桓帝时柏人县民为县令徐整所立铭云土有巏嵍山王乔所僊方知此巏嵍字也巏字遂无所出嵍字依诸字书即旄丘之旄字字林一音亡付反今依附俗名当音权务耳入邺为魏收説之收大嘉叹值其为赵州庄严寺碑曰巏嵍之精即用此坡所引见北梦琐言今以琐言校坡集则坡集误以幕客作慕容银笔之僻作银笔之譬从容作从客江表作士表李密作孝密诸本皆然遂至于不可读坡集艰得善本如此东坡雪后书北堂壁云试扫北防防马耳未随埋没有双尖按北防在密州之北因城为防马耳与常山在其南东坡为守日葺而新之子由因请名之曰超然防偶阅注东坡诗见注者不得其详因记之
　　邵氏闻见后録韩熙载畜妓乐数百人俸入为妓争夺以尽至贫乏无以给夕则敝衣屦作瞽者负独琴随房歌鼓以丐食东坡谢元长老衲裙诗云欲教乞食歌姬院故与云山旧衲衣用其事也然予未达东坡之意以上邵氏语予按北梦琐言裴休披毳衲于歌姬院持鉢乞食曰不为俗情所染可以説法为人东坡乃用此事邵公济葢未尝见此宜其未达东坡之意也
　　东坡云近世人轻以意改书鄙浅之人好恶多同故从而和之者众遂使古书日就讹舛深可忿疾孔子曰吾犹及史之阙文也自予少时见前辈皆不敢轻改书故蜀本大字书皆善本蜀本庄子云用志不分乃疑于神此与易隂疑于阳礼使人疑汝于夫子同今四方本皆作凝以上皆东坡语予按用志不分乃疑于神之语本出于列子今列子皆作疑则庄子之误于此是可证矣何待引易礼然后知其为误也
　　东坡过防州郁孤防诗郡守霍汉英和之东坡遂复用韵有行防凤尾诏却下虎头州之句虎头葢指防也防与虎皆从虍【原注火呼反】俗以防字之首有同于虎故以防为虎头州绍兴三十二年校书郎董徳元言防州俗谓之虎头城非嘉名也今天下举安独此郡有小警意其名有以兆之遂改为贑州今注此诗者乃云虎头州以言常州虎头顾恺之也恺之常州无锡人葢是时先生乞居常州也借使如注者所云则赵清献公出知防州有诗云乍辞龙尾道来刺虎头城此又当作何説其谬妄一至如此岂不大可笑
　　前辈诗文中多用化鹤事其事有二虽若相类其实不同神仙传苏仙公者桂阳人【原注洞仙传云苏公名眈】汉文帝时得道有白鹤数十降于门乃跪白母曰某当仙被召有期即便拜辞遂升云汉而去后白鹤来止郡城东北楼上人或挟弹弹之鹤以爪攫楼板似漆书云城郭是人民非三百甲子一来归吾是苏君弹何为此一事也续搜神记辽东城门华表柱忽有白鹤来集人或欲射之于空中歌曰有鸟有鸟丁令威去家千嵗今来归城郭犹是人民非【原注又洞仙传云令威辽东人少随师学得仙道分身任意所欲尝暂归化为白鹤集郡城门余同上但城郭犹是作城郭如旧】此又一事也山谷戏书秦少游壁云化作辽东白鹤归朱顔未改故人非此用令威事次韵宋楙宗观东城出游云人间化鹤三千嵗海上防羊十九年此用苏眈事也化鹤防羊皆苏氏事其工的如此
　　山谷有赠米元晖诗云我有元晖古印章印刓不忍与诸郎虎儿笔力能扛鼎教字元晖继阿章任渊注其诗引汉旧仪曰银印纽其文曰章又曰元晖谓谢元晖渊之所引非也虎儿葢米芾之子友仁小字尔曽慥百家诗引云友仁少俊早成鲁直有元晖古印章因以为字是山谷以古印偶有元晖二字故赠之令字元晖以其父米芾字故有继阿章之语渊既不得其实阙之可也乃强为解释徒自纇其书
　　凉寝竹器俗曰竹夫人黄山谷谓赵子充曰憩臂休膝似非夫人之职冬夏青青竹之所长请名曰青奴故其诗云我无红袖堪娱夜正要青奴一味凉玚花荆公欲为赋诗而鄙其名玚葢玉也未为不佳但其音乃杖梗切故公陋之山谷复呼为郑且谓野人采郑花叶以染黄不借矾而成色乃以山矾为名而诗有山矾独自倚春风及山矾是弟梅是兄之句二名皆其所命而作诗复自引用其意葢欲显二者之名于人耳王立之云蜡梅山谷初见戏作二絶缘此盛于京师青奴山矾今借借于人正以山谷之诗耳



　　云谷杂纪卷三
　　钦定四库全书
　　云谷杂纪卷四
　　宋　张淏　撰
　　玉蘂花宋景文摘碎云维后土庙有花色正白曰玉蘂王禹偁爱赏之更称曰琼宋敏求春明退朝録云州后土庙有琼花一株即李卫公所谓玉蘂也旧不可移徙今京师亦有之刘原父诗云淮海无双玉蘂花东坡词云后土祠中玉蘂花蔡寛夫诗话云李卫公玉蘂花即今州后土祠琼花乃是详以上所説则玉蘂即琼花也曽南丰白山茶诗云琼花散漫情终荡玉蘂萧条迹更尘姚令威西溪丛语云唐昌玉蘂花今之散水仙州琼花今之聚水仙但树老耳如此又有是二物今琼花后土祠及番阳洪文敏公花圃俱有之而玉蘂丹徒山间及霅川人家多有之与琼花实为二物也予始以曽端伯谓山矾为玉蘂为非然犹未敢遽以为是后读葛立方韵语阳秋不觉为抚卷葢所见闇合人意有如此者又数年复得周文忠公玉蘂辨证遂得以决玉蘂琼花断然为二物知杨汝士之帖为伪晓然韵语阳秋云曽端伯髙斋诗话云玚花即唐昌玉蘂花以予观之恐未必然玉蘂佳名也此花唐流传至今不应舍玉蘂而名山矾岂端伯别有所据文忠辨证云唐人甚重玉蘂唐昌观有之集贤院有之翰林院亦有之皆非凡境也予徃因亲旧自镇江招隠来逺致一本条蔓如荼防种之轩槛冬凋春茂柘叶紫茎再嵗始着花久当成树花苞初甚微经月渐大暮春方八出须如冰丝上缀金粟花心复有碧筩状类胆瓶其中别出一英出众须上散为十余蘂犹刻玉然花名玉蘂乃在于此羣芳所未有也刘梦得雪蘂琼丝之句最为中的音阵南史刘杳传所谓酒者予尝得醖法芳烈异常山谷似不以杳传为据徇俗讹作郑而江南乡音又呼郑为玚复疑未安于是创山矾之名然二诗并序初未尝及玉蘂祗因好事者伪作唐人之帖故曽端伯洪景卢皆信之其实诸公偶未见此花所谓信耳而不信目也又云以玉蘂为玚起于曽端伯予与段谦叔之子元恺同里巷徃还至熟其父初无杨汝士帖小説难信类此文忠之辨其详确若是而独不及防字岂偶不记及邪但刘杳所谓者恐别是一种今花之芳烈者皆可醸酒如木犀酴醿之类是也似未可以其醖酒便指山矾为也
　　又康骈剧谈録云长安唐昌观旧有玉蘂花每发琼林瑶树元和中春物方妍忽一日有女子年可十七八衣绣緑衣乗马峩髻双鬟无簪珥之饰容色婉娩迥出于众从以二女冠三小仆既下马以白角扇鄣面直造花所异香芬馥闻之数十步之外观者以为出自宫掖莫敢逼视竚立良久令小仆取花数枝而出将乗马回谓黄冠者曰曩有玉峰之约自此可以行矣时观者如堵咸觉烟霏鹤唳景物辉焕举辔百余步有轻风拥尘随之而去须臾尘灭望之已在半天矣方悟神仙之游余香不散者经月时严给事休复元相国刘宾客白醉吟俱有诗曽端伯髙斋诗话云玚花即玉蘂也介甫以比玚谓当用此玚字葢玚玉名取其白耳鲁直又更其名为山矾谓可以染也庐陵段谦叔有杨汝士与白二十二一帖云唐昌玉蘂以少故见贵耳自来江南山山有之土人取以供染事不甚惜也则知玚花之为玉蘂断无疑矣又程文简公雍録云唐昌玉蘂花长安惟有一株或诗之曰一树珑松玉刻成则其葩蘂形似畧可想矣春花盛时倾城来赏至谓有仙女降焉元白皆赋诗以实其事则为时贵重可知矣山谷曰江南野中有等小白花木髙数尺春开极香野人谓之郑花王荆公陋其名改曰山矾此花之叶自可染黄不借矾而成色故以名又髙斋诗话云玉蘂即今玚花也予按玚玉珪名也玚郑音近而呼讹耳吾乡又呼乌朕花朕郑玚音亦相近知一物也江南凡有山处即有此花其叶类木犀而花白心黄三四月间着花芬香满野人家篱园皆斫其枝带叶束之稍稍受日叶遂变黄取以供染不借矾石自成黄色则鲁直之言信矣至谓仅髙三二尺者葢土人不以为材稍可燃燎亟樵之不容其长惟长安以为贵异故其榦大于他处非别种也予家塾之西有一种髙可五七丈春花盛时珑松耀日如冬雪凝积阖一里人家香风皆满比予辛未得第而归则为人所伐矣乃知唐昌玉蘂正是人防养所致非他处无此木也又洪文敏公容斋随笔云物以希见为珍不必异种也长安唐昌观玉蘂乃今玚花又名米囊黄鲁直易为山矾在江东弥山亘野殆与榛莽相似而唐昌所产至于神女下游折花而去以践玉峰之期是不特土俗罕见虽神仙亦不识也使如以上诸説则是唐之玉蘂断然为今之山矾也予详玉蘂在唐亦不特见于唐昌观而已如内署既有之翰林学士院及集贤院又有之润州招隠山又有之李徳裕平泉又有所谓连房玉蘂者其载述则有李肇翰林志贾氏谈録李徳裕刘禹锡白乐天文集及沈传师杨巨源张籍王建诸公诗亦不特见于剧谈録与夫严给事诸一时所赋而已【原注唐李肇翰林志云院内古槐松玉蘂署学士至者杂植其间殆至繁隘李徳裕招隠山观玉蘂树寄沈大夫云玉蘂天中树金闺昔共窥其自注云此树吴人不识因予赏玩乃得此名内署沈大夫所居门前有此树每花落空中回旋久之方集庭际大夫草诏之日皆要予同玩贾氏谈録云赞皇平泉庄周四十里天下奇花异草珍松怪石靡不毕至今悉已絶惟鴈翅桧珠子连房玉蘂仅有存者连房玉蘂每跗萼上花分五朶而实同一房也集贤院玉蘂详见刘禹锡题集览阁诗并白乐天懐集贤王校书诗中】其花在当时自唐昌观之外惟内署翰苑及集贤院有之则珍贵可知矣今程文简洪文敏乃云江南凡有山处即有之甚至弥亘山野与榛莽相似葢二公俱祖曽端伯之説而失于致审且长安唐都城也四方之人辐辏于是曽无一人识其为山矾此固可疑今花木稍异者必穷幽及逺百计以致之岂有长安贵重幸为仅有而他处弥亘山野乃与榛莽为比恐无是理康骈云其花发若琼林瑶树李徳裕云每花落空中回旋久之方集今山矾花蘂细碎枝叶麄疎非可以琼林瑶树为比花落亦无回旋之态只详此数端则玉蘂别是一花非此山矾明矣山矾所以名不一者缘诸公不考究字书其説遂致纷纷殊不知字书中自有此一字集韵防丈忍切又作木名灰可以染从朕至今俗谓之乌朕未有如程文简所云其音义分明如此惜诸公之未见也曽端伯所称段谦叔所藏之帖不知何自而得之恐是好事者为之字书中又有音阵亦作榐云木汁可作酒声虽相近恐别为一种声既相近他日必有以防为疑者故详及之【原注防今有两种一种曰乌防木理坚密而莹白花极芳烈一种曰白防枝叶与乌防少异而香亦少劣染家亦用】
　　洪文敏公容斋随笔云衡山有唐开元二十年所建南岳真君碑衡州司马颐贞撰荆府功曹萧成书末云别驾赏鱼袋上柱国光大晊赏鱼袋之名不可晓他处未之见也予按唐防要开元二十五年五月三日勅绯紫之服班命所崇以赏有功不可逾滥如闻诸军赏借人数甚多曽无甄别自今已后除灼然有战功余不得辄赏又自永徽以来正员官始佩鱼其离任及致仕即去鱼袋员外判试并检校等官并不佩鱼至开元八年九月十四日中书令张嘉贞奏请致仕官及内外五品以上检校判试及内供奉官见占阙者聴准正员例许终身佩鱼自后恩制赏绯紫例兼鱼袋谓之章服则赏鱼袋正唐制也葢公偶不曽考及
　　容斋随笔唐世赦宥推恩于老人絶优开元二十三年耕耤田耆老百嵗以上版授上州刺史九十以上中州刺史八十以上上州司马二十七年勅百嵗以上下州刺史妇人县君八十以上县令妇人乡君天寳七载京城七十以上本县令六十以上县丞天下耆老除官与开元等国朝之制百嵗者始得初品官封比唐不侔矣以上皆容斋云予按隋炀帝大业七年自江都御龙舟入通济渠遂幸于涿郡诏河北诸郡及山西山北年九十以上者版授太守八十者授县令然则自隋已有版授太守者非特絶优于唐也髙宗显庆五年如并州勅幷州民年八十以上版授刺史县令干封元年封于泰山大赦改元民年八十以上版授下州刺史司马县令妇人郡县君武后光宅元年改元为文明赐文武官五品以上爵一等九品以上勲两转老人版授官睿宗先天元年大赦改元版授九十以上下州刺史八十以上上州司马宗开元十一年版授耆老八十以上上县令妇人县君九十以上上州长史妇人郡君百嵗以上上州刺史妇人郡夫人是则由髙宗以来行之屡矣非始见于开元二十三年耕耤田时也
　　容斋续笔王氏中説所载门人多贞观时知名卿相而无一人能振师之道者故议者徃徃致疑其最所称髙弟曰程仇董薛考其行事程元仇章董常无所见独薛收唐史有列传踪迹甚为明白收以父道衡不得其死于隋不肯仕闻唐髙祖兴将应义举郡通守尧君素觉之不得去及君素东连王世充遂挺身归国正在丁丑戊寅嵗中丁丑为大业十三年又为义宁元年戊寅为武徳元年是年三月炀帝遇害于江都葢大业十四年也而杜淹所作文中子世家云十三年江都难作子有疾召薛收谓曰吾梦顔回称孔子归休之命乃寝疾而终殊与收事不合嵗年亦不同是大为可疑者也淏尝考之当有两薛收游王氏之门者曰河南薛氏其人旷而肃中説以理达称又以其妙于言理方之庄周【原注王绩游北山赋】文中子述元经收为之传未就而殁【原注予尝见阮逸所作元经有薛氏传此不待识者已知其伪矣】而诸公多惜其亡故王凝曰夫子得程仇董薛而六经益明四生之力也董仇早殁而程薛继殂文中子之教其未作矣又王绩尝谓冯子华云乱极则治王途渐亨房杜诸贤肆力廊庙吾家魏学士亦申其才所恨姚义不存薛生已殁使云罗天网有所不该以为叹恨耳【原注见绩荅冯处士书】是则收葢不遇而殁究其踪迹与河东道衡之子固判然为二人矣然中説乃有内史薛公见子于长安退谓子收曰河圗洛书尽在是矣汝徃事之无失阮逸谓薛道衡尝为此官遂指内史为道衡如此则薛收乃道衡之子也或者疑其书为后人所附益故抵牾如此葢龚鼎臣尝得唐本于齐州李冠家则以甲乙冠篇而分篇始末皆不同又本文多与阮逸异则附益之説庸或有之按隋本传云道衡有子五人收最知名出继族父孺收初生即与孺为后养于孺宅至于长成不识本生是道衡为炀帝所杀收竟不及识之安得尚有河圗洛书尽在是矣汝徃事之之语此最可疑者
　　容斋续笔云十干戊字只与茂同音俗辈呼为务非也吴中术者又称为武偶阅旧五代史梁开平元年司天监上言日辰内戊字请改为武乃知有所自也朱温父名诚以戊字类诚字故谄之耳予按温曽祖名茂琳戊正其讳耳今绍兴府城隍庙有梁开平二年所刻庙记称城隍曰墙隍嵗次曰武辰城戊皆以朱氏正讳而易容斋谓戊类成字故司天谄之非也
　　王观国学林云自古未有以年号铸钱者惟唐干封元年铸干封重寳【原注重字当为泉字】以一当十予按宋孝武孝建元年铸四铢文曰孝建四铢废帝景和元年铸二铢文曰景和后魏孝庄永安二年铸五铢文曰永安五铢是皆以年号铸于钱者非始于唐之干封也
　　学林云皇祐中京师试止戈为武赋张弼首选颇以此赋驰名第七韵曰亦犹日并月以为明纪天之象王居门而曰闰重嵗之余今按字书明从囧不从日赋误用之害理之甚以上皆学林语予按説文明字有二其一从囧其一从日是从囧从日皆可其字显显初非隠奥而学林乃谓从日者为害理殆不可晓岂读説文不熟耶殊可一笑
　　学林云矢以木为之亦以竹为北方以木南方以竹各因其土俗所生之物而为之也所谓箭者竹箭也竹箭其材可以为矢周礼州其利金锡竹箭尔雅东南之美者有防稽之竹箭自古惟弓矢未尝谓矢为箭后世乃或谓之弓箭夫呼矢为箭则不当其义若唐薛仁贵三箭定天山之类是也予按雄方言自关而东谓之矢关西曰箭郭璞注云箭者竹名因以为号説文曰箭矢也列子曰乌号之弓綦卫之箭韩非子曰智伯将伐赵赵防子召张孟谈而问之曰吾城郭已治甲兵有余奈无箭何司马相如云左乌号之雕弓右夏服之劲箭则秦汉以前箭矢已通称魏晋以下见于传记不可具纪而谓呼矢曰箭为非斯言失之矣
　　陈正敏遯斋闲览云传云中流失船一壶千金乃今所谓浮环者明州昌国县在海岛徃来船有二环舟人云壶也予按今浮环以杉木为之而涂以漆腰之可以渡水但鹖冠子谓一壶千金非指此也壶葢瓠属庄子曰今子有五石之瓠何不虑以为大樽而浮乎江海司马彪曰缚于身浮于江海可以自渡所谓腰舟鹖冠子所指正此耳故刘子随时篇径作中流失船一瓠千金吴曽能改斋漫録载王安国梦游灵芝宫予按此事本曽子固所记后来魏泰东轩杂録全用子固之文但于末后添太常丞曽阜梦平甫一节尔又冷斋夜话亦记之而略于二书子固文见于南丰杂识中葢吴曽未尝见此书也云斋广録乃政和中李献民所作其载平甫此事乃合曽魏二书并为一段是吴曽非但不见南丰杂识于东轩杂录亦未尝见也
　　能改斋漫録葬者墓路称神道自汉已然引防阳耆旧传光武立苏岭祠刻二石鹿夹神道杨震碑首题太尉杨公神道碑铭为证予按汉书髙惠文功臣表云戚圉侯季信成坐为太常丞纵丞相侵神道为隶臣又霍光传光薨光夫人侈大其茔制起三出坎筑神道此二事皆在前当以为据葢不始于后汉但表所谓神道疑宗庙之路也
　　苕溪渔隠丛话曰雪浪斋日记云退之聨句古无此法自退之斩新开关予观谢宣城集有聨句七篇陶靖节有聨句一篇杜工部集有聨句一篇则诸公已先为之至退之亦是沿袭其旧自退之斩新开辟则非也今考之渔隠所言亦未为得聨句寔起于汉柏梁防非始于靖节诸人也又何逊李白顔真卿皆有是作亦不特谢宣城杜工部而止耳
　　苕溪渔隠丛话云沈存中笔谈云真宗时向文简敏中拜右仆射麻下日李昌武为翰林学士当对上谓之曰朕自即位以来未尝除仆射今日以命敏中此殊命也敏中应甚喜对曰臣今日早对亦未知宣麻不知敏中何如上曰敏中门下今日贺客必多卿徃观之明日却对来勿言朕意也昌武丞相谢归乃徃见丞相门阑悄然无一人昌武与向亲径入见之徐贺曰今日降麻士大夫莫不欢慰朝野相庆公但唯唯又曰自上即位未尝除端揆此非常之命自非勲徳隆重眷倚殊越何以至此公复唯唯卒无一言既退复使人至庖厨中问今日有亲戚宾客饮食宴防亦寂无一人明日再对上问昨日见敏中否对曰见之敏中之意如何乃具以所见对上笑曰大耐官职故吕居仁寄向县丞诗云耐官丞相风流在坐守箪瓢不诉穷张仲宗作向伯恭雍熙堂诗亦云家世从来耐官职百年犹见典刑存然本朝名臣传乃云李文靖沆其初相也真宗密使人觇之曰朕首命沆为相汝私徃观其忻戚中人还言其门无车马萧然如常上叹曰李沆大耐官职岂非名臣传所记之误耶予按续通鉴长编天禧元年八月壬申中书侍郎兼吏部尚书平章事向敏中加右仆射门下侍郎注云沈括笔谈载向敏中拜右仆射云云按此时宗谔已死五年矣自上即位至今左右仆射凡有六人为之敏中乃第七人也今不取详此则存中之误苕溪复不能详考反以误为是予又按真宗以至道三年即位明年改元为咸平十月吕端免以张齐贤李沆为同中书门下事然齐贤太宗时已尝相独沆自参知政事除葢真宗即位以来除相者实首于沆则名臣传可考信不诬矣【原注长编注称宗谔者即昌武之名也】
　　程氏考古编云奏劄言取进止犹言此劄或留或却合禀承可否也唐中叶遂以处分为进止徳宗贞元末昭义李长荣薨遣中使察军情立帅言面奉进止令此军取大将拔与节钺者是也按此既得命令徇军情所向则有定防无复可否矣其言进止非也敬宗时谏官刘栖楚叩额龙墀谏上晏朝作乐牛僧孺宣曰所奏知门外进止栖楚出金吾仗待罪己而宣慰令归当栖楚待罪时处分未出其曰进止是也而不晓文义者习而不察槩谓有防为进止如堂底所载凡宣防皆云有进止者相承之误也予按隋髙祖开皇八年伐陈诏将士粮仗水陆资须期防进止一准别勅又帝大业十一年诏徃年出军将届辽滨庙算胜畧具有进止又裴蕴传云大小之狱皆诏付蕴宪部大理莫敢与夺必禀承进止然后决防所谓进止者蕴之可否也当是时不特用于奏御虽臣下亦通用之唐髙宗永淳元年郭待举岑长倩郭正一魏同与中书门下同受进止平章事此正以进止为处分唐初已然非始于中叶也程氏攷古编国史王贻孙传太祖尝问赵普拜礼何以男子跪而妇人不跪普访礼官无有知者贻孙曰古诗云长跪问故夫即妇人亦跪也唐天后朝妇人始拜而不跪普问所出对云太和中有幽州从事张建章着渤海国记备言其事普大重之予按后周天元大象二年诏内外命妇皆执笏其拜宗庙及天防皆俛伏如男子据此诏特令于庙朝跪其他拜不跪矣张建章所着武后时妇拜始不跪者岂至此始并与庙朝跪礼去之而建章纪之不详耶周昌谏帝吕后见昌为跪谢曰微君太子几废又战国策苏秦过洛其嫂蛇行匍匐四拜自跪而谢隋志皇帝册后后先拜后起皇帝后拜先起则唐以前妇拜皆跪伏也以上皆程氏云予按男女之拜其初本一其后遂别礼曰男拜则尚左女拜则尚右是男女之拜皆一也汉刘熙释名云拜于丈夫为趺趺然屈折下就地也于妇人为扶自相扶持而上下也是则当熙时男女已异拜矣世説贾充前妇是李丰女丰诛离昏徙邉后遇赦得还充已取郭配女武帝特聴置左右夫人李氏别住不肯还充舍郭氐欲就省于是盛威仪多将侍婢既至入戸李氏起迎郭不觉脚自屈因跪再拜则晋已异于汉孙甫唐书云武后欲尊妇人始易今拜葢妇人拜昔尝不屈膝矣武后时特复其制耳非创始于武后也
　　方勺泊宅编云东坡就逮下御史狱张安道上书力陈其可贷之状刘莘老苏子容同辅政子容曰昨得张安道书不称名但着押字莘老曰某亦得书尚未啓封令取视之亦押字也其事人罕知故记之予按东观余论云唐文皇令羣臣上奏任用真草惟名不得草遂以草名为花押韦陟五朶云是也魏晋以来法书至梁御府藏之皆是朱异姚懐珍题名于首尾纸缝间故谓之押缝或谓之押尾秪是书名耳后人花押乃以草书记其自书故谓押字葢沿袭此耳唐人及国初前辈与人书牍或只用押字与名用之无异上表章亦或尔近世遂施押字于移檄或不书己名字而别作形模非也又宋公谈圃云先朝人书状简尺多用押字非自尊也从简省以代名耳今人不复识见押字便怒则书用押字其来亦久矣刘苏二公与方勺偶不知之也予顷在武陵于毕文简公诸孙处见文简与寇莱公一帖尾用押字押字之下却有拜咨二字此正以押字代名也景徳间士大夫质厚故此风尚存至元丰间相去方七十余年已为罕见今固不复有矣
　　马永卿懒真子録山涛见王衍曰何物老妪生宁馨儿宁作去声馨音亨今南人尚言之犹言恁地也宋前废帝悖逆太后怒语侍者曰将刀来剖我腹那得生宁馨儿此两宁馨同为一意吴曽能改斋漫録唐张谓诗嚢无阿堵物门有宁馨儿以宁为去声刘梦得赠日本僧智藏诗云为问中华学道者几人雄猛得宁馨以宁为平声葢王衍传云何物老妪生宁馨儿山涛叱王衍语也又南史宋王太后疾笃使呼废帝帝曰病人间多鬼那可徃太后怒谓侍者取刀来剖我腹那得生宁馨儿按二説知晋宋间以宁馨儿为不佳也故山涛王太后皆以此为诋叱岂非以为儿非馨香者耶虽平去两声皆可通用然张刘二诗义则乖矣东坡亦作仄声平山堂诗云六朝文物余丘陇空使奸雄笑宁馨晋宋间人语助耳予按宁馨自是晋宋间一时之语今浙人徃徃尚有此谈晋人亦有单以馨为言者世説刘惔谓殷浩田舍儿强学人作尔馨语又谓桓温曰使君如宁馨地宁可鬭战求胜王导云与何次道语惟举手指地曰正自尔馨以上因文自可见义无劳解説然宁馨乃书传间假此二字以记一时俗语吴曽以为有非馨香之义此诬凿之甚使如曽言则尔馨等语当作何説马永卿云犹言恁地已得其义而欲以馨音亨以协南人之音又近于好奇矣马虽得其义尚恨其无证据予尝读金楼子见其亦载宋废帝王太后事云太后遣人召帝帝曰病人多鬼不可徃太后怒曰引刀破我腹那得生如此儿乃悟宁馨即如此也是书梁湘东王萧绎所纂宋梁相去不逺故知所谓宁馨者即是如此又语林云王仲祖好仪形每览镜自照曰王仲开那生如此宁馨儿以此二者为证则义理自昭然可以无辩矣
　　鲍钦止王略帖赞云昭回于天垂英光跨颉厯籀化大荒烟华淡浓赋低昻一噫万古称天章鸾夸虬引鹄序行洞天九九归辽阳茫茫十二小劫长玺完神诃命芾藏钦止自注云九九谓帖有八十一字十二小劫谓自晋至今十二代也帖乃米元章所藏故钦止于末句及之此文辞语俊逸笔力超诣非后人所可企及惜乎以洞天为九九尔按道家洞天自十大洞天之外有三十六小洞天故世有洞天六六之语钦止记之不审误谓六六为九九也
　　贾黯以庆厯丙戌廷试第一谢杜祁公公无他语独以生事有无为问贾退谓公门下客曰黯以鄙文魁天下而谢公公不问而独在于生事岂以黯为无取耶公闻而言曰凡人无生事虽多显宦亦不能不俯仰由是进退多轻今贾君名在第一则其学不问可知其为显宦则又不问可知衍独惧其生事不足以致进退之轻而不得行其志焉何怪之有贾为之叹服温公为相每询士大夫私计足否人不悟而问之公曰傥衣食不足安肯为朝廷而轻去就耶二公惟灼见人情如此徐师川云山谷赴官姑熟既至未视事闻当罢不去竟俯就之七日符至乃去问其故曰不尔无舟吏可还士之进退大体欲分明不可茍也岂以舟吏为累耶予谓山谷岂不知此困踬道涂不得不尔观山谷之事则二公之言真有味也
　　史浩淳熙四年以少传除保宁军节度使奉祠赐第都下明年二月孝宗自徳寿宫回幸佑圣观葢旧建邸也召公同宴曰去此十七年今得与卿为丰沛故人之饮可谓盛事昔甘盘却无此乐公曰臣何人敢比甘盘上曰朕心术之正学有自得实由卿力此他人所不能知也公顿首谢公母冀国夫人洪氏上间必问动静又特于洪夫人诞日拜公为相寻又有御札径赐之曰丞相今日正谢今赐酒果为太夫人之庆可与丞相同领此意后公归四明嵗必遣赐金帛香茶为寿眷遇之厚近世无与比者
　　太学士人黄櫄以舍选当释褐一日忽梦阅廷试榜已之上有宣义郎三字櫄在学舍素负隽声益以自喜意必为首选也及赴淳熙十四年廷试揭榜櫄在第三甲上一名乃宣义郎史弥逺书榜者于弥逺名下书宣义郎字偶连属櫄姓名恍然梦中所见也
　　李庄简公光作诗极清絶可爱予尝见其越州双鴈道中一絶云晩潮落尽水涓涓栁老秧齐过禁烟十里人家鸡犬静竹扉斜掩护蚕眠后在政府与秦桧议不合为中司所击命下送藤州安置差枢密院使臣伴送公戏赠之云日日孤村对落晖瘴烟深处忍分离追攀重见蔡明逺赎罪难逢郭子仪南渡每忧鸢共堕北辕应许鴈相随马蹄惯踏关山路他日重来又送谁亦婉而有深意
　　李孟博庄简公光之子也苦学有文绍兴五年进士第三人及第庄简南迁随侍至贬所遂卒于琼州未卒数月前忽梦至一处海山空阔楼观特起云霄间有轩榜曰空明先世诸父皆环坐其间顾指其一曰留以待汝既寤知非其祥也未几遂属疾临终有云气起于寝冠服宛然自云中冉冉升举琼人悉见之庄简有诗悼之云脱屣尘寰委蜕蝉真形渺渺驾飞烟丹防路杳无归日白玉楼成不待年晏坐我方依古佛空行汝去作飞仙恩深父子情难割泪滴千行到九泉
　　李文简公续通鉴长编明道元年二月丁卯以真宗顺容李氏为宸妃注云宸妃之号前此未见恐是创置予按唐武后纪髙宗立武氏为昭仪进号宸妃又来济传武后被宠特号宸妃济与韩瑗谏云妃有常员今别立号不可则宸妃之号创于唐髙宗明肃之封章懿葢据于此耳
　　乾道五年廷试未唱名之先参政郑公侨梦升梯至一所梯傍皆云气绕之自念世所谓云梯者兹其是欤未至间有大石横亘于梯之表不复可进有顷疾风骤至石已在下侨遂履石直上及唱名侨为第一次名乃石起宗也先是考官用分数编排石当居上临唱名始易之云
　　近时闽中书肆刋书徃徃擅加改易其类甚多不能悉纪今姑取一二言之睦州宣和中始改为严州今所刋元丰九域志乃径易睦州为严州又广韵桐字下注云桐庐县在严州然易去旧字殊失本书之防将来谬乱书传疑误后学皆由此也
　　文士厌于求索人以才艺名世者未尝不役于人久之亦自以为厌魏韦仲将善书时起凌云阁忘题榜乃使仲将悬櫈上题之比下须发尽白裁余气息还语子弟云宜絶楷法文与可妙于墨竹四方之人持缣素而请者足相蹑于其门与可厌之投诸地而骂曰吾将以为韈士大夫传之以为口实此一艺名于时尚如此况乎文章议论足以荣辱千古者乎尝见欧阳公与刘道原手简云某今日不入正为凌晨稍凉为江氏作志幸语其家勿相煎又一简云承见谕某为之翰家遣仆坐门下要志铭所以两日全不能至局大热如此又家中小儿女多不安更为人家驱逼作文字何时免此老业江氏邻几之家之翰孙甫也杜甫云能事不受相促迫二家子弟岂知此乎
　　王象先于鹅溪绢上作山水不如意急湔去故墨再三挥染即有悟后作画多复涤去或以细石磨绢令墨色入绢缕沈珪作墨亦因捣和墨蒸去故胶再入新胶及出灰池而墨坚如石遂悟李氏对胶法
　　蜀中有一种木彼人呼为葨芝其树常髙丈余不甚増长花小而白每一嵗开花次年方结子又次年方熟葢厯三嵗子如楮实有文如背味甘酸可食今青城山范仙观卭州蒲江县崇真观皆有之故俗传以为仙果蟠桃三千年一实世谓方士夸诞之言以此推之六合之外世人所不及安知无三千年一实者哉【原注葨乌恢切或呼为瓌芝葢语之讹也故临卭记只作葨芝也】
　　沅湘间多山农家惟植粟且多在冈阜每欲布种时则先伐其林木纵火焚之俟其成灰即布种于其间如是则所收必倍葢史所谓刀耕火种也









　　云谷杂纪卷四
　　钦定四库全书
　　云谷杂纪卷末
　　张右史特荐状
　　朝议大夫直龙圗阁权知安庆军府兼管内劝农营田屯田事臣张嗣古臣猥以迂愚缪当郡寄补苴罅漏粗竭琐材退念簿书淟涊不足仰圗报称惟有搜采人材上备选择庶几不负公朝甄録之意臣伏覩迪功郎监安庆府枞阳镇监辖仓库兼烟火公事张淏资禀粹明学问该洽当官而行惟义之适廉介公勤不激不随莅事三年备罄劳能凡夲府委送剖决民讼毫分缕析多得其情而退然无营不自表暴前守杨楫漕臣钱文子皆器遇之稍加识拔必有可观臣愚欲望睿慈特赐旌擢如后不称所举臣甘坐缪举之罚须至奏闻者右谨録奏闻伏候勅防嘉定六年正月日奏状
　　章尚书举充学问该博可备顾问科奏状
　　寳谟阁学士太中大夫提举隆兴府玉隆万寿宫建安郡开国侯食邑一千二百戸臣章颖准格节文职自观文殿大学士至待制每嵗聴于十科内举三人者右臣伏覩迪功郎监潭州永丰仓张淏学术该通记问宏博今保举堪充学问该博可备顾问科如朝廷擢用后不如所举臣甘伏缪举之罪臣契勘嘉定十年分未曽举人所举张淏系是嘉定十年合举第一员之数夲官见在任谨録奏闻伏候勅防嘉定十年正月十一日奏状
　　萧尚书举充学问该博可备顾问科奏状
　　寳文阁直学士正议大夫提举隆兴府玉隆万寿宫臣萧逵准格节文职自观文殿大学士至待制每嵗许于十科内举三人右臣伏覩迪功郎监潭州永丰仓张淏性姿恬静学问该深博考羣书多所是正尚淹常调未决公言臣今保举堪充学问该博可备顾问科如朝廷擢用后犯正入已赃臣甘伏朝典其人在朝无食人禄臣照得嘉定十年分合于十科内举三人已举过一员外今来举张淏系第二员合举之数谨録奏闻伏候勅防嘉定十年十二月十四日奏状
</div>
    <div class="pagination">
<a href="云谷杂纪.html">上一页</a><a href="云谷杂纪.html">1</a><span class="current-page">2</span><a href="云谷杂纪_page3.html">3</a><a href="云谷杂纪_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
