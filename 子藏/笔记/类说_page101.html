<!DOCTYPE html>
<html>
<head>
    <meta charset="UTF-8">
    <title>类说 - 第 101 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 101 页/共 176 页</h1>
    <div class="content">　　三代以韦为算袋盛算子及小刀磨石等魏易为袋唐永徽中四品官并给随身鱼袋天后改鱼为唐初卿大夫没追取鱼袋永徽中勅生平在官为用褒没则取之情所不忍五品以上薨鱼袋不追取
　　国忌奏军乐
　　神功元年破契丹凯还内使奏将军入城例有军乐今国家忌月请备而不奏王方庆奏晋穆帝纳后用九月是康帝忌月下太常礼官荀纳等议只有忌日而无忌月若有忌月当有忌嵗遂从纳议况军乐是军容与常乐不同于事无嫌乃从之
　　不讳嫌名
　　居官不讳嫌名书范晔防之子为太子詹事固辞朝议以礼不讳嫌名乃居之唐贾曾授中书舎人以父名忠辞不受议以中书是曹司名又与曾父名音同字别礼无嫌曾乃就职
　　墓志
　　齐太子穆妃将议立石志王俭曰石志不出礼经起顔延之为王珍作墓志以其素族无铭诔故也遂相祖习魏侍中缪袭埋文父母墓下将以千载之后陵谷迁变欲后人闻知但记姓名歴官祖父姻娅而已若有徳业则为铭大王戒墓诏有数百字然则魏晋以来有墓志也汉杜子夏临终作铭刋石埋坟前厥后墓志恐因此始
　　五色裙
　　梁武帝造五色綉裙加米防珍珠为餙隋炀帝作长裙十二破名仙裙
　　腰带
　　古有革带反挿垂头秦二世制名腰带唐髙祖诏令向下挿垂头取顺下之义
　　意林
　　夏条冬氷
　　太公金匮书云夏条可结冬氷可折
　　扁鹊兄弟
　　鹖冠子云扁鹊兄弟三人并医魏文侯问孰最善扁鹊曰长兄神视故名不出家仲兄神诊不失毫毛故名不出闾臣针人血脉投人毒药故名闻诸侯
　　西笑
　　桓谭新论云关东里语人间长安乐则出门西向而笑
　　乞浆得酒
　　袁惟正书云嵗在申酉乞浆得酒嵗在辰巳嫁妻卖子
　　诏书挂壁
　　崔元始正论云州郡讯如霹雳得诏书但挂壁迂书
　　余生六龄父兄教之书又七年稍闻圣人之道今二十七年时有所获书以示人人之论髙者则曰子之书庸而无竒众人所同知也论卑者则曰子之书迂而难用于世无益也故命其书曰庸书亦曰迂书
　　言戒
　　迂夫曰言不可不重也子不见钟鼓乎叩之然后鸣铿然有声人不以为异也若不叩而自鸣人孰不谓之妖邪可以言不言犹叩之而不鸣亦为废钟鼓矣
　　知非
　　或曰蘧伯玉五十而知四十九非信乎曰古之君子有垂死而知其未死之前所为为非者况五十乎道如山也愈登而愈髙如路也愈行而愈逺学者亦尽其力而止耳
　　天人
　　力所不及者人也故有耕耘敛藏力所不及者天也故有水旱螟蝗
　　无恠
　　有兹事必有兹理有兹理必有兹事世人之恠恠所希见由明者视之天下无可恠之事
　　事亲
　　迂叟事亲无以逾人能不欺而已其事君亦然
　　无益
　　言而无益不若勿言为而无益不若勿为余久知之病未能行
　　学要
　　学者所以求治心也学虽多而心不治安以为学
　　治心
　　小人治迹君子治心
　　文害
　　或谓迂叟子于道则得其一二矣惜乎无文以发之迂叟曰君子有文以明道小人有文以发身夫变白为黒变南为北非小人有文者孰能之
　　道大
　　圣人之道如天地天地之间靡所不有众人之道如山川如陵谷如鸟兽如草木如虫沙各尽其分不知其外天地则无不包也无不徧也
　　负恩
　　受人恩而不忍负者其为子必孝其为臣必忠
　　羡厌
　　人情若厌其所有羡其所不可得未得则羡已得则厌厌而求新则为恶无不至矣
　　释老
　　或问释老有取乎迂叟曰有取释取其空老取其无为自然舍是无取也
　　无为賛
　　学黄老者心如死灰形如槁木也迂叟以为不然作无为賛曰治心以正保躬以静进退有义得失有命守道在己成功则天无复何为莫非自然
　　讳有
　　人之情讳有而不讳无离娄之明人谓之瞽不愠矣桞下惠之清人谓之汚不怍矣
　　斥庄
　　或曰庄子之辨虽当世宿学不能自解迂夫曰佞人也尧之所诛舜之所难孔子之所患是青蝇之变白黒者也子独悦之乎或曰庄子之文人不能为也迂夫曰君子之学为道乎为文乎文胜而道不至者君子恶诸
　　辨扬
　　或曰扬子之谄也以王莽为可以继周公轶阿衡迂夫曰得已哉扬子之为书也品藻当世蜀庄子真仲元靡不及焉莽宰天下而自况伊周则与之况黄虞则不与也其志将曰为伊周而止斯可矣不止而至于簒伊周岂然哉
　　无党
　　或曰吾子摈庄引扬为党乎曰无党也使庄为扬言斯与之矣扬为庄言斯拒之矣孰党哉
　　三欺
　　迂夫曰鞠躬便辟不足为恭长号流涕不足为哀敝衣粝食不足为俭三者欺人可矣感人则未也君子感人者其惟诚乎欺人者不旋踵人必知之感人者益乆人益信之
　　天人
　　天之所不能为而能之者人也人之所不能为而能之者天也稼穑人也丰歉天也












　　类説卷三十五
　　钦定四库全书
　　类说目録
　　卷三十六
　　战国策
　　九鼎　　　　　　西周下水
　　大臣得誉非国家之美
　　祭地为祟　　　　张罗
　　反间　　　　　　由基善射
　　伐蜀　　　　　　忠孝
　　刺虎　　　　　　张仪之仇
　　病在耳前目下　　楚使多徤
　　魏丑夫　　　　　四宝
　　交疎言深　　　　擅国之谓王
　　防璞　　　　　　东门吴
　　至盛不及道理　　行百里半九十里
　　悍人　　　　　　战胜于朝廷
　　七珥　　　　　　象床直千金
　　一日见七士　　　伐魏
　　无恙　　　　　　田骈不宦
　　倚门望　　　　　田单解衣
　　食玉炊桂　　　　南郑
　　系蹄得虎　　　　与虞人期猎
　　老妾事主妇　　　市有虎
　　梁王觞于范台　　白珪
</div>
    <div class="pagination">
<a href="类说_page100.html">上一页</a><span>...</span><a href="类说_page96.html">96</a><a href="类说_page97.html">97</a><a href="类说_page98.html">98</a><a href="类说_page99.html">99</a><a href="类说_page100.html">100</a><span class="current-page">101</span><a href="类说_page102.html">102</a><a href="类说_page103.html">103</a><a href="类说_page104.html">104</a><a href="类说_page105.html">105</a><a href="类说_page106.html">106</a><span>...</span><a href="类说_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
