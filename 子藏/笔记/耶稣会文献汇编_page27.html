<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 27 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 27 页/共 368 页</h1>
    <div class="content">生当修德以死为解脱
盖君子於天下无所与，无所与即无所爱，无所爱则舍之无恨也。其志在天上不在人间，以彼为家，客闻欲近家，不啻无忧且大喜焉。以此躯壳为囚禁、为桎梏，则见其坏朽无任娱乐，如囚人视狴犴垣壁裂、桎梏坏烂，乃望其解脱拘系可归故乡，何忧哉？第兢业日慎不敢，辄自居安，辄自居贤，犹恐德未成也。是以孜孜惟日不足矣。
善备死候之法
徐子曰：於戏！此皆忠厚语，果大补于世教也。今而后，吾知所为备于死矣。世俗之备于死也，特求坚厚棺椁、卜吉宅兆耳，孰论身后天台下严审乎？
⑴棺椁为轻，神灵为重
余曰：迂哉！重所轻，轻所重，莫凶乎是也。文王墓在丰镐，而周公作诗以诰其后王曰：文王在上，於昭于天。则丰镐之文王，文王之灰烬焉耳。吾忘己之精灵，而独顾休吾灰烬乎？夫遗魄朽於高，朽於下，终生思之未审，何异欤？棺椁所不覆，固天覆之，奚厌其薄乎？然厚葬亲者，自是人情，不必非之；所丁宁者，惟毋自菲薄吾神灵焉，此世一生耳。身后永常苦乐皆自今造之。今世也，吾有不善可蠲，吾有善可增，此生以后绝不能也。死后按察赏罚之时，也有未犯王法、未得罪于人、而偶经过于司生杀者之前，入其庭犹且惴惴焉。矧终其身所为莫非违天命，获罪于天，临死时，将至乾坤主宰严台之前，按我万万世罪殃，而且得晏然乎？不思乎，妄望侥幸免乎？自昧而不信乎？谬矣！
⑵备死候在于三和
夫善备死候者，万法总在三和。三和者，和于天，和于人，和于己是也。
①和于天
得罪于天，无所逃，不从而祷於天，孰祷乎？系在此则祈解亦在此矣。即复勤询天主所贻至教，习其情，悔责吾前非，立心于守圣戒，以息天怒，以致其宠，此以和天也。
②和于人
吾藏人非义财物，即还之其人；尝毁谤人玷缺其名行，即以真实语奖许之，复成立之，尝与人交争，敖狠有仇，即恕宥和睦好待之。此以和人也。
③和于己
凡有以酒色自污篾本身，以丑念邪情乱荧心灵，即时洗涤，新新修善，志归道体。或有诱感我于非义，远离废之，勿惜此。以和已也。呜呼！倘死者已受天刑，今能复生于世一刻，以改前非，移心於道德，不难出无量数价，无苦不甘心取之以易之。其如不可得，而吾承启心以忖悟，备死候之实范，不图迅行之，何心哉？！  
第五节  君子希言而欲无言
一、圣人罕言而欲无言释
曹给谏问余曰：圣人皆希言而欲不言也，奚谓乎？余答曰：夫言、非言者，所自须乃令人知我意耳。若人已心胥通，何用言？如人面语，可省简牍也。圣人言以诲民，民自知则其言之功止矣。民弗知，圣人始言焉。然博雅之言，言约而用广，盖粹言比金铤焉，微而贾重矣。是以圣人罕言而欲无言也。无言，则人类迩於鬼神所谓：人以习言，师人；以习不言，师神也。故天主经典及西土圣贤莫不戒繁言，而望学者以无言矣。
二、禁言之故事
曹子曰：吾幼读孔子木讷近仁及利佞之说，即有志於减言，且闻贵邦尚真论，今愿闻禁言之法言，幸以告我，以证圣人之旨，以坚此寡言于同□□。余曰：窦承命，不敢辞。然兹论也，浩且博，吾试揭数端，□□□□详备焉。凡不肖者，言不顾行，行不践言，则易其言也。言也，如飞之汇，一出口，不得追而复含之矣。鸟出笼，即自此树飞於彼树；言出舌，亦自此口传於彼口，不还也。故智者多默希言，乃为翦其羽矣。
愚者不言，类乎智者
天主《圣经》曰：多言之际，不能无尤；能守己舌，乃智之至也。又曰：愚者不言，则人将谓之贤者。释之者曰：愚者未言，与贤者无异，惟舌与音为其愚之徵耳。是故，宜恒以手掩口也。
束乱氏不受隐密之言
束乱氏，古之贤者，于大众会不言。或讥之曰：言之穷乎？性之愚乎？曰：然愚者不能勿言。先世之所寄，臣曰：惟命。独有一物，臣不敢受寄。问何物？曰：隐密之言耳。曰：何谓也。曰：言也，难收矣。不泄之以声，恐露之以形；不漏之以醉，恐传之以梦也。
琐格剌得氏以默为
中古西一大贤琐格剌得氏，其教也，以默为宗。帷下弟子，每七年不言，则出。出其门者，多知言之伟人也。是默也，养言之根矣，根深养厚而株高干枝盛也。
名师充实而无言
又尝出一名师，教人论辩，所著格物穷理诸书无与为比，至今宗用之。而其人每静默希言。或问之曰：子自不言，何能教人言？对曰：子不见夫砺石乎？已不动不利，能使刃利焉。凡器之小而虚，则其声扬；器之大而充，则无音。何谓小人中无学问，惟徒以言高耳；君子充实而美，斯无言也。善行为，善言之证也；行也，无音而言矣。故曰：善言者，不可以邪行坏之。若言行不相顾，岂不以邪行坏其善言乎？造物者制人，两其手，两其耳，而一其舌，意示之多闻多为而少言也。其舌又置之口中，奥深而以齿如城，以唇如郭，以须如樏三重围之，诚欲甚警之，使訒於言矣。不尔，曷此严乎？
守言即守心
夫口也，又心之藩篱焉，故经曰：守言即守心也。园无藩篱，外患即侵而毁之；心无口之禁，不止受外人之累，自亦而失已矣。舌毋先心可也。吾未尝不言而悔，只多有言之悔耳。
责暖氏不言
敝社之东，有大都邑，名曰亚德那其。在昔时，兴学劝教，人文甚盛，所出高俊之士，满传记也。责暖氏者，当时大学之领袖也。其人有德有文，偶四方使命因事来庭，国主知使者贤甚，敬之则大飨之，而命诸名俊备主宾之礼，责暖氏居首。是日所谈，莫非高论，如云如雨，各逞才智，独责暖终席不言，将彻，使问之曰：吾侪归复命乎。寡君谓子何如，曰：无他，惟曰：亚德那有老者，於大飨时，能无言也。只此一语，蕴三奇矣。老者四体衰劣，独舌弥强毅，当好言也。酒於言如薪於火，即讷者于是，中变而哗也。亚德那彼时，贤者所出，佞者所出，则售言大市也。有三之一，难禁言，矧三兼之乎？奇哉！教可传之四表，故史氏不志诸伟人高论，而特志责暖氏之不言也。
邦伴氏专修免舌之咎
邦伴氏，至德之士。初发志修行即人学，其师方讲经次。经曰：吾将守我行，以免舌之咎。闻此一句即辞，而曰：足矣，请先习是句耳。久修而后□学，师问曰：何迟之久也。曰：未尽习初句不敢还也。自后德名藉藉，遽入深山，独居默修，用以晦迹铲名，而名日益高。夫名也，如影焉。避就者，就避者，而愈晚愈长。是以邦伴虽屏居数年，四方共景仰之。于时，有尊位持教官赴山中见之，邦伴了无言。官曰：乞赐片言，小吏取以布教。曰：子不取，我不言，何能取我言乎？此可谓尽习初句者矣。
默药能疗言病
载香器，必固塞其口；不尔，原气涣矣。子承传於心，苟冀储之，以备施用，莫若闭口默蓄矣。吁今之学，非为已，悉为人耳。故大学师，有人以其弟来学，其弟久侍而不言学。师令曰：言之，余以观汝。夫人在目前，必令言以观之乎。观面则视其形，闻言则视其心矣。试人如试陶等焉，叩击之，陶以音著其裂，人以言显其疵也。西邑谚曰：舌频回于病齿。故吾先正每曰：吾未闻一人言，常畏之往。时有一士，严坐于众，士列良久不言，俄发言，言其所不达。或曰：此人也，而终不言，不亦可谓士乎？默之一药能疗言之万病矣。世之大惑者，每从师以肄言，无师以习不言也。
禁言之难
第不言难，惟英俊能之耳。言欲遂而强止之，如以口含灭火烛，岂不难耶？志载：昔非里雅国王弥大氏生而广长其耳，翌然如驴，恒以耳珰蔽之，人莫知焉。顾其方俗，男子不蓄发，月剃之，恐其剃工露人，则使剃之后一一杀之矣。杀已众，心不忍，则择一谨厚者，令剃发毕，语以前诸工之被杀状，若尔能抱含所见绝不言，则宥尔。工大誓愿曰：宁死不言。遂生出之，数年抱蓄不胜其劳，如腹肿而欲裂焉。乃之野外屏处四顾无人，独自穴地作一坎，向坎俯首小声言曰：弥大王有驴耳。如是者三，即复填土而去乃安矣。后，王耳之怪传播多方，或遂神其说曰：此坎中从此忽生怪竹，以制箫管吹便发声如人言曰：弥大王有驴耳，国民因而知其事也。呜呼！禁言之难，乃至此欤。
士不谨言不成德
⑴西国君诰其臣
是故，昔西国君诰其贤臣曰：吾于卿属，有人之胸，特为流言沟焉，即入即出，无留乎心，无增乎行矣。彼喧哗之心无殊於隙瓮，虽斟之美液，四处漏奚得满乎？欲塞言之漏，纵不得不言，可不慎於言乎？曷事败不因言而败，曷国覆不因言而覆乎？所请人之生死都由舌也。善马不辔衔不可御，人士不谨言不成德。
⑵东方鹤过牛山
东方鹤初冬去之西土，道牛山，牛山产大鹰鸟，鹤所忌也。鹤过山则御小石，恐忘而妄鸣且受害，逾山昉舍石矣。人辈亦过此世之险山，五欲之鹰张爪吻以伤此心，何不以默之石塞口，而终日喧喧乎？
三、世之害莫大乎佞
束格剌得不取卑陋巧言
世之害莫大乎佞者，佞者以巧言迷人心，如仇类以金爵鸩人命也。其所言非昌徒以巧词绮语，饰而出之如涂朱傅粉，儿女之事非大丈夫之气也。束格剌得氏，当乱世卓立自好，正言不屈，奸人谋而陷之於罪被拘囚以诛焉。其门弟子大忧之，独己至死不色变。于时，有一名士，大雄辨，论理无对，则代之恸而作一文字，剖析事理，申雪枉，抑使束格剌得持于公堂庭，辨之必免刑也。躬诣狱，致之束格剌得，读毕曰：不对，不堪用。士曰：此文言言切中夫子之事，奚云不对，不堪用也？曰妇人履，称我足，我亦不著矣。男子气虽断于殃，不取于卑陋巧言，而汝安取之以自败其德乎哉？
佞者致言之病
佞者致言之病耳。盖言之期，期以人信焉。立言而无人信，如创室而无人居也。人所深信，乃其所明视耳，汝以言之叶蒙之，则有所不通矣，故人疑而弗信也。藏麦於窖，麦得土气欲圻出，而量之多于初，然麦浮败矣。言在佞人口，盛而增多，惟无孚也。尝闻人称誉人以多闻，不闻称誉以多言。言虽善也，多则人病之。善言不可多，而虚言、妄言、罪言可多乎？
四、非欲无言，乃欲正言
或曰：既尔，宇内何以言为，宁不皆御枚而喑然行世乎？曰：否也。圣人劝寡言，拯扶世流耳矣。无言孰世乎？禽世耳。惟言，众人以是别鸟兽，贤以是别愚，文明之邦以是别夷狄也。人无言，虞庭何以拜昌言，孔孟何以知言，且今多闻者从何而得闻乎？利兵以扞国御，奸□有妄持之以刺正人，则目为凶器、而禁之。非其人不藏焉，是贬言之原由人误用耳。圣人欲不言，欲人人皆正行矣，如医之慈者，欲无医乎，乃欲天下无病者乎。
隘琐伯氏论舌最佳
阨琐伯氏，上古明士。不幸本国被伐，身为俘虏，鬻于藏德氏，时之闻人先达也。其门下弟子以千计，一日设席宴，其高弟命阨琐伯治具。问何品，曰：惟觅最佳物。阨琐伯唯而去。之屠家，市舌数十枚，烹治之。客坐，隘琐伯行灸，则每客下，舌一器。客喜而私念，是必师以状傅教者，蕴有微旨也。次后，每肴异酱异治，而充席无非舌耳。客异之，主惭，怒咤之曰：痴仆乃尔辱主，市无他肴乎？对曰：主命耳。藏德滋怒曰：我命汝市最佳物，谁命汝特市舌耶？阨琐伯曰：鄙仆之意，以为莫佳於舌也。主曰：狂人，舌何佳之有？曰：今日幸得高士在席，可为判。此天下何物佳於舌乎？百家高论，无舌孰论之？圣贤达道无舌何以传之，何以振之？天地性理，造化之妙，无舌孰究之？不论奥微难通，以舌可讲而释之矣。无舌，商贾不得交易有无，官吏不得审狱讼辨黑白。以舌，友相友，男女合配；以舌，神乐成音，敌国说而和，大众聚。而营宫室、立城国，皆舌之功也。赞圣贤、诵谢上帝重恩造化大德，孰非舌乎？无此舌之言助兹，世界无美矣。是故鄙仆市之以称嘉会矣。客闻此理辩，则跃然喜请贳之。因辞去。
隘琐伯氏论舌最丑
厥明日，其诣师，谢语昨事，以谓非仆所及，意师之豫示之也。师曰：否，否。仆近慧，欲见其聪颖耳。众犹未信，师曰：若尔请复之。命隘琐伯曰：速之市，市肴宴昨客，不须佳物，惟须最丑者，第得鲜足矣。阨琐伯唯唯去，则如昨市舌耳，毕无他肴也。席设数下馔特见舌，视昨无异。客益异之，主忿怒大詈之，问曰：舌既佳畴，命汝市佳者，何弗若我，而惟欲辱我乎？对曰：仆敢冒主乎？鄙意舌乃最丑物耳。主曰：舌佳矣，何为丑乎？曰：吾解鄙，见请诸客加思而审之。天下何物丑於舌乎？诸家众流，无舌孰乱世俗乎？逆主道邪言淫辞，无舌何以普天之下乎？冒天荒诞、妄论纷欺下民，无舌，孰云之易知、易从？大道至理，以利口可辨而毁矣。无舌，商贾何得诈伪罔市，细民何得虚诬诤讼，而官不得别黑白乎？以舌之谤谀，故友相疏，夫妇相离；以舌淫乐，邪音导欲溺心。夫友邦作仇，而家败城坏国灭皆舌之愆也。侮神訧上帝，背恩违大德，孰非舌乎？无此舌之流祸，世世安乐矣。是故，鄙仆承命市丑物，偏简之惟见舌至不祥矣。客累闻二义陈说，既正音吐雅，俱离席敬谢教。是后，主视之如学士先生也。以是观之，舌也本善，人枉用之，非礼而言，即坏其善。是故反须致默，立希言之教，以遂造物所赋原旨矣。
五、言之五毋与五有
夫穀言无五毋有，五有也。污、邪、巧、谤、夸，五毋也；真、直、益、减、时，五有也。
五毋
⑴毋污
言毋污则近净而洁者，就之无纵。吐污言以咤小人，而先秽已口也。勿曰，彼耳是宜闻，惟曰，吾口是当言耳。恶言来，吾用恶语报之，是火将炽，而吾施之鞲；初恶一，今恶二矣。苟用善言迎之，是火渐延，而吾徙薪，岂非以我善致彼善乎？
⑵毋邪
毋邪则近正，而端者取之，正心必发正言，正言未必由正心也。虽然，而正言之时，心能据正，恒自据正，即有邪心，亦可匡也。若果伪者，并亦不能恒作正言，斯为邪耳。鹦鹉鸟能人言，而不自达其意，平时谆谆与人无异，忽逄撄扰，即扬禽声而复其咈咈也。诈正人，善为仁言，而不自通其旨也，无事便便与人无异，俄值拂逆，便转邪情而还其偏本也。诈不可久，矧能恒乎？
⑶毋巧
毋巧则近质，而诚者尚之。法言素朴而自光美，不求鲜华之饰；戾言病丑，不能不借于绘工。愚者雅之，智者病之。行，行古之道；言，言今之词耳。
⑷毋谤
毋谤则近恕，而忠者若之。世道衰下，谗言易发、易传也，故当戒口以言，戒耳以闻也。无听谗者，无谗。故谗人与闻谗者，吾未识罪孰重矣。
⑸毋夸
毋夸则近谦，而敖者去之。自伐善者，非因己既行德而言之，乃行德以言之耳。如是，以虚德为实慝矣。以慝易德，吾所伐善安在乎？吾之誉在我口，是反为訾也。彼称我善，爱道而长己德，吾自称己善，冒名而泯己德也。此五毋也。
五有
⑴有真
言有真则无诞，而人即信焉。真言全体相结，伪言始终不类也。真者如明烛焉，光四射，纵掩藏之，必乘隙而出矣。蒙者、醉者、狂者，三人之言咸真实无伪。汝为不然，岂不居三人之下乎？
⑵有直
直则无诡曲，而人悦依焉。直路一，而去彼界近；曲之无数，而皆弥远矣。汝冀蚤赴家，莫善於从径途也。视利而行，行不得义；察色而言，言不得直也。发矢不直，是无力，安能中乎？张弦不直，则无音，胡得和乎？发言不直，则无志、无气必不及致其所图也。
⑶有益
益则无窽而人以为用焉。有千金之言，有无贾之言，谁曰言无直欤？富赠人财，仁增人言。珍贝利财，忠言利德，二者孰利乎？凡无利於众，无补於身，悉妄言也。遇事当言，度言之胜乎？不言，而后言无悔矣。
⑷有减
减则不繁，而人好绎焉。凡真论欲人易晓，莫若淡且简也。约言近乎不言，故为趣矣。少可以成事，何用多为？无余无缺始为减也。有不言之处，有希言之处，无尽言之处。□□言之未，宁使人嗣之以思，无宁使断之以厌也。
⑸有时
时则不误，而人愿聆焉。时而不言，犹不时而言也。时雨，人翘首而望之；时言，为倾耳纳之，皆得其欲也。不对病之药，纵善而伤身；不合时之言，纵昌而败事也。虽然，知言之当以时发，众也知，尝言之时，几人乎？体仁之言真，从义之言直，由礼之言减，敦信之言益，惟智之言时矣。此五有也，使言毋斯五毋，获斯五有，谈自旦迄夕者，或谓之多言，吾敢谓之希言焉。有言者，人一闻而喜此言者，人百闻而犹喜也。语竟，曹子悦曰：旨哉！闻之曰，人也於言，如钟於音焉。大叩之大音，小叩之小音也。若无叩而音，其妖钟已。
请益。余曰：赡已。恐中国土诮我曰：西士以喋喋劝希言也欤。
第六节  斋素正旨非由戒杀
一、斋素之义不由释氏始
李水部设席招余。是日，值教中节日，余食止蔬果而已。李子曰：贵邦不奉佛，无杀牲戒，而子斋素，何也？余曰：岂独敝国，中国自三代以前，佛教未入，悉不奉佛也，皆以太牢事上帝，悉不戒杀牲也。然而，祭之前有散斋，有致斋。斋者悉不饮酒、不茹荤。今所见士大夫遇郊社大典，咸断酒肉，出居官次是。则斋素之义，不由释氏始，不以杀牲故明矣。
二、斋素三旨
李子曰：然吾儒将祭而斋者，将以斋一心志，致其蠲洁，对越明神也。敢问贵国斋素何意？时，余箧中适有旧稿一帙，中说天主教斋素三旨。即出帙观之，其辞曰：因戒杀牲而用斋素，此殆小不忍也。然斋有三志，识此三志，滋切滋崇矣。
自苦自责以赎己之旧恶
⑴人因犯罪而深诲
夫世固少有今日贤，而先日不为不肖者也，少有今日顺道，而昔日未尝违厥道者也。厥道也者，天主铭之於心，而命圣贤布之版册，犯之者必得罪于上帝。所从得罪者益尊，则罪益重，君子虽已迁善，岂恬然于往所得罪乎？曩者所为不善，人或赦弗追究，而己时记之、愧之、悔之。设无深悔吾所既失於前，乌可望免之于后也？
⑵君子自责精厚
况夫今之为善君子，不自满足，将必以窥己之短为离娄，以视己之长为盲瞽焉。所责备诸己者精且厚，人虽称人俊杰而己愧怍如不置也；所省疚于心者密且详，人虽谓其备美，而己勤敬如犹亏也。讵徒谦于言乎？讵徒悔于心乎？
⑶自苦自责则斋素
深自羞耻，奚堪欢乐？则贬食灭餐，除其肴味，而惟取其淡素。凡一身之用，自择粗陋，自苦自责，以赎己之旧恶及其新罪。晨夜惶惶稽颖于天主台下，哀悯涕泪，冀洗己污。敢妄自居圣，而夸无过；妄自宽已，而须他人审判其罪也乎？所以躬自惩诘不少姑恕。或者天主恻恤而免宥之，不再鞫也。此斋素正旨之一也。
淡饮薄食约诸欲合乎理
⑴私欲使人近于禽兽
夫德之为业，人类本业也，闻其说无不悦而愿急事焉。但彼私欲所发者，先已篡人心而擅主之，反相压难愤激攻伐，大抵平生所行悉供其役耳。是以凡有所事，弗因义之所令，惟因欲之所乐。睹其面容则人，观其行与禽何择乎？有人於此，人其性也，而将易之使禽其形，宁死不愿之。今者，人其形也，而禽其性，则安之何哉？
⑵私欲之乐大残元性
夫私欲之乐乃义之敌，塞智虑而蒙理窍，与德无交，世界之痼疾，莫深乎此矣。他病之害，止于躯壳；欲之毒药，通吾心髓而大残元性也。若以义之仇冤，摄一心之专权，理不几亡而厥德尚有地可居乎？呜呼！私欲之乐，微贱也，遽过也，而屡贻长悔于心。以卑短之乐，售永久之忧，非智之谓也。
⑶当约本身以遏私欲
然私欲惟自本，身藉力逞其勇猛，故遏其私欲当先约其本身之气。学道者愿寡欲而丰养身，比方愿灭火而益加薪，可得哉？
⑷饮食只是腹饥之药
君子之欲，饮食也，特所以存命；小人之欲，存命也，特所以饮食。夫诚有志於道，怒视是身若寇仇，然不获已而姑畜之。何者吾未尝为身，而生但无身又不得而生，则服食为腹饥之药，服饮为口渴之药耳。谁有取药而不惟以其病之所须，为度数焉者乎？吾辈此身皆当为虫所食，甘食厚味以益其膏，不几为虫作牧人乎？
⑸贪图饮食则五欲肆恶
</div>
    <div class="pagination">
<a href="耶稣会文献汇编_page26.html">上一页</a><span>...</span><a href="耶稣会文献汇编_page22.html">22</a><a href="耶稣会文献汇编_page23.html">23</a><a href="耶稣会文献汇编_page24.html">24</a><a href="耶稣会文献汇编_page25.html">25</a><a href="耶稣会文献汇编_page26.html">26</a><span class="current-page">27</span><a href="耶稣会文献汇编_page28.html">28</a><a href="耶稣会文献汇编_page29.html">29</a><a href="耶稣会文献汇编_page30.html">30</a><a href="耶稣会文献汇编_page31.html">31</a><a href="耶稣会文献汇编_page32.html">32</a><span>...</span><a href="耶稣会文献汇编_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
