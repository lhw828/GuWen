<!DOCTYPE html>
<html>
<head>
    <meta charset="UTF-8">
    <title>仕学规范 - 第 19 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仕学规范 - 第 19 页/共 28 页</h1>
    <div class="content">　　公谓李畋曰子还知公事有阴阳否对曰未也曰凡百公事未着字前则属阳阳主生也通变由之着字后属阴阴主刑也刑贵正名名不可改

　　转运黄虞部好举时才之士公劝曰大凡举人须举好退者好退者廉谨知耻若举之则志节愈坚少有败事莫举奔竞者奔竞者能曲事谄媚求人知己若举之必能矜才好利累及举官故不少矣其人既解奔竞又何湏举他

　　为政之道府吏曰治未也庶民曰治未也僧道曰治未也未若识见无私学古之士曰治斯治矣

　　公就转吏部侍郎谓李畋曰今忝圣恩为天官少宰可畏可畏又胜作正郎时正郎又胜作员外郎员外郎胜作三丞三丞胜作京秩若转下而思之则身不危若转上而思之则名必败【已上出张乖崖语録】

　　真宗朝因宴有亲事官失金楪子一片左右奏云且与决责上云不可且令寻访又奏云只与决小枤上云自有一百日限若百日限内寻得只小杖亦不可行也帝王尚守法如此为臣子者当何如【出丁晋公谈録】

　　王文正公曽再莅大名代陈康肃既视事府治毁圮者即旧而葺之无所改作什器之损失者修补之如数政有不便委曲弥缝悉掩其非及移守洛师康肃复为代覩之叹曰王公冝其为宰相我之量弗及已盖陈以昔时之嫌意谓公必返其故发其隠也

　　公尝言始参大政属故太尉王公旦当国每进用朝士必先望实或曰某人才某人贤则曰诚知此人然歴官尚浅人望未着且俾养望岁久不渝而后擢任则荣涂坦然中外允惬故公执政之日遵行是言而人皆心服【并出王文正公言行録】

　　古者郷田同井而民之出入相友故无争斗之狱今之郡邑之讼往往出于愚民以戾气相凌善为政者勿聴焉可也又时取强暴而好讥侮者痛惩之则柔良者安斗讼可息矣【出程氏遗书】

　　教人者养其善心而恶自消治民者导之敬逊而争自息

　　苗履见伊川语及一武帅苗曰此人旧日宣力至多今官髙而自爱不肯向前伊川曰何自待之轻乎位愈髙则当愈思所以报国者饥则为用饱则扬去是以鹰犬自期也

　　明道先生作县凡坐处皆书视民如伤四字常曰颢常愧此四字【已上出程氏外书】

　　赵清献帅蜀乃独以一琴一鹤一龟自随想其清致可知及再帅蜀纵鹤放龟想又以此为累矣此是渠清入妙处

　　有士夫见过云近日仕宦习气可恶上下相蒙只图茍免全无后虑若不如此则往往其祸先及为之柰何先生曰精金百錬则愈刚为器益利人自不至诚岂有不可为者小人为不善其心岂不自知特无刚膓耳吾歴任虽不多然尽诚于我依公而行人虽以我异已然道理既是彼自愧恐又安能尤人试平心处之当自知味

　　一士夫以改官少一二纸举状再三恳求宛转当路其意甚切因谓之曰某平生不能为人宛转且据公入仕可言者然后某亦可说斯人歴举某事某事曰是公合做底事又问其入仕几时及见其贫缕细以为问皆一一言其所得若干老幼若干日用若干语理甚真知其为廉勤之士曰如此当为公说然自此后不可失故歩又不可举此常为话柄某一时仓卒间以言信公心公不可以言欺此心

　　或问法未尝不便于民而吏每至于害法治吏者当如何先生曰仕宦者往往多以私意处法故吏得以欺之稍能以公心守正理则人情所在即是法意吏安能欺之

　　或问近日监司责守令守令唯务事办往往有所不恤故人情法意每每多失其间有一执法守正者动多拘疑不敢容易不以懦斥则以不能见鄙及违理背法一旦事败者则又处之幸不幸此当如何先生曰做不得不如去既任其职只得守理守法虽以懦斥或以无能见鄙于心无愧人岂不知若较之违法背理而自处于幸不幸者一败涂地非特在我有愧于人终岂无见察之理岂可谓之幸不幸

　　或问孔孟一圣一贤辙轘天下周游战国非不求进而卒不肯遽进者岂其情也先生曰君子之进不敢茍也必于义为当则终身为荣虽后世亦荣之一或不当终身受辱虽后世亦辱之如栁子厚刘禹锡结王叔文元稹结崔潭峻一则斥逐不用虽悔无益一则为武儒衡以青蝇见讥书之史册后人读之无不为之愧汗想其在当时其心亦何以自处李栖筠抗元载不得相李墉因吐突承璀得相而不愿受至今犹钦重其人大抵穷达贵贱皆有定分切不可谬用其心以自取千世笑端

　　或问当官临事如何先生曰切戒躁急躁急则先自处不暇何暇治事加以猾吏奸民窥伺机便以成其利非特害人于己甚害

　　或问赵广汉为京兆尹发奸摘伏使奸宄无所错后人少有能继者大扺皆挟术用数以此为治如何曰此岂君子所为揩摩吾心使明白无以私意乱公道如揭明镜于中庭凡物至前长短小大妍丑肥瘠一一自见镜何心哉使物至则应不必求以应物【已上出横浦语録】

　　襄城之民素不事蚕织鲜有植桑者范忠宣公患之因民之有罪而情轻者使植桑于家多寡随其罪之轻重后按其所植荣茂与除罪自此人得其利公去民怀之不忘至今号为著作公宰县时官也次任签书许州观察判官公事贾丞相文元守许政事无大小一皆询公公亦尽诚无所回避文元无不从者公退而叹曰贾公信我如此岂可容易妄言益使吾临事而惧谨择而言期不误公听文元由是深知爱公【出范忠宣公言行録】

　　仕学规范卷二十三

　　●钦定四库全书

　　仕学规范卷二十四

　　（宋）张镃 撰

　　○莅官

　　先君尝言仕宦不可以茍进惟委之以命则泰然李郎改转著作佐郎知齐州景城县乡人贾殿丞寿为审刑院详议官着令三年满日自举官为代吾与贾相知最密约贾候李郎替归荐以为代贾诺之俯拾无疑矣既而李替归居京半年余待贾削指日奏上去满两日一贵人召贾令举其子为代师益初豋第授并州推官有数达官先在并许与师益为地未赴任为堂除者所冲改注镇戎军判官镇戎僻逺与并大不相侔去日极甚不乐到日和籴斛■〈豆斗〉该赏格未一考改京官知京兆府咸阳县若果去并州不知能改官否汝辈在仕宦常以此二事较之不得茍进惟公勤待命则无悔吝

　　先君言大理丞张谷为雷夏宰公廉勤干民实頼之时有尉宣从吉者流外人稍有不廉之迹提刑杨孜过邑求从吉之罪于谷谷曰不知杨怒责谷曰为令长容佐官作过罪必同情谷曰邑事无大小皆决于某不闻从吉敢屈法于民某今日由同官得罪于监司岂敢自辩盖未尝伺察同官之所为以备监司之问已而杨意稍解汝辈在仕宦于同官常如谷之处心不患禄位之不永子孙之不盛【并出杜氏谈録】

　　王侍郎古说元宪宋公以言者斥其非才罢枢相守洛有一举人行槖中有不税之物公问何縁而发吏言因其仆告公曰举人应举孰无所贸之物然其情未可深罪若奴告主此风岂可长也寮属白以犯人乃言官之子也为其父尝有章及元宪意欲激其报耳公曰弗可送税乃治其奴罪而遣之众咸服其有徳【出尘史】

　　孙莘老知福州时民有欠市易钱系狱甚众有富人出钱五百万葺佛殿请于莘老莘老徐曰汝辈所以施钱者何也众曰愿得福尔莘老曰佛殿未甚坏佛又无露坐者孰若以钱为狱囚偿官逋使数百人释枷鏁之苦其得福岂不多乎富人不得已诺之即日输钱囹圄遂空

　　杜祁公为人清约平生非宾客不食羊肉时朝多恩赐请求无不从祁公尤抑侥幸所请即封还其有私谒上曰朕无不可但这白须老子不肯【并出孙氏谈圃】

　　迂叟曰寛而疾恶严而原情政之善者也【出涑水迃书】

　　马大年云仆见元城先生后三日仆献书求敎先生再读之似有喜色且以言见谢仆因问立身仕宦之道先生问余家属毕曰贤俸禄薄当量入以为出仆复问请益先生曰汉书云吏道以法令为师有暇可看条贯又曰不独可以治人亦可以保身仆归检汉书前语出薛宣传先生之意以仆初出场屋行已或犯法且为吏所欺故有此言【出元城语録】

　　公曰今人咸言事已如此不可复理某以为甚易耳孟子云夫天未欲平治天下也如欲平治天下当今之世舍我其谁哉非敢轻蔑天下之士自以实见天下有可为之理尔请言一事某少时在开寳寺习省课潞公为枢相一日以先人监牧司申一事颇违当时朝廷之意召某问之某以实对已而问近有所闻否某言昨有人相访云王介甫求去甚坚恐相公代其任潞公曰安得有此譬如立大厦其匠擅其工斤斧纷纷然其大木截之令小小者复碎之曽未就绪輙要主人辞去旧屋既毁新材又坏后之人如何其可为也余时甚少气颇锐应之曰某虽晚进以理观之似未然潞公愕然曰何故某曰今日新政不知果顺人之所欲为人之利乎若不然相公当之去所害兴所利反掌之间耳潞公黙然他日见先人云尝请令郎相见其论甚坚正也【出元城谈録】

　　胡珵问曰筮仕之初遽领推勘不知治狱要道何如公曰在常注意而一事不可放过某有同年宋若谷初在洛州同官留意狱讼当时遂以治狱有声监司交荐其后官至中散大夫尝曰狱贵初情每有系狱者一行若干人实时分牢异处亲往遍问私置一簿子随所通语毕记之因以手指画膝上敎珵曰题云某日送到某人某事若干人列各人姓名其后行间相去可三寸许以初问讯所得语列疏姓名左方其后结正无能出初语者盖人乍入狴犴既仓卒又异处不能相谋此时可以得其情耳狱贵初情此要道也【出南都道护録】

　　諌议大夫张师徳谒向文简公敏中曰师徳两诣王相公皆不得见恐为人轻毁望公从容明之一日方议知制诰王文正公旦曰可惜张师徳向曰何谓公曰累于上前说师徳名家子有士行不意两及吾门矣状元及第荣进素定但当靖以待之耳若奔竞而得使无阶而进者当如何也向方以师徳之意启之公曰某处安得有人敢轻毁但师徳后进待我浅也向公之称师徳适有阙望公弗遗公曰第缓之使师徳知聊以戒贪进激薄俗也

　　东封车驾在道夜有堂吏被酒忿争皆苍皇入白公卧不答既入对上出臣僚奏状千乘万骑在外可斩首以令众公曰此止小人一时醉殴若斩之是禁人饮酒令饮酒者皆惧车驾在外人情焉得安已捕归京府系治后府以此申覆公曰若轻断亦恐纵人今霈大赦可原之矣止减死一等

　　中书有事闗送密院事碍诏格冦莱公在枢府驰以闻上曰中书行事如此施之四方得非不便公见之拜于上前曰此实中书之失堂吏皆遭罚责密院吏皇恐白冦公曰中书密院日有相干自来止是逐房改易不期奏白而使宰相谢罪不踰月密院有事送中书亦违旧诏堂吏得之欣然而呈公公曰却送与密院密院吏出白冦公冦公大惭翌日见公曰王同年甚得许大度量公不答

　　公言庆歴中与希文彦愽同在两府上前争事议论各别然下殿来不失和气如未尝争也当时三人相善正如推车子盖其心主于车可行而已不为己也

　　公言国家事镇之则静但敢者少耳

　　公在政府时极有难处事尝言天下事无有尽如意须索包捴不然不可一日处矣

　　公言往时同列二三公不相下语尝至相击待其气定毎为平之以理使归于是虽喜胜者亦自然不争也

　　公言某待罪中书时事有当然者不当然者必坚立不动反复论列须正而后退不敢便取次放过

　　钱明逸久在禁林不满意出为秦州居常怏怏不事事公闻之语人曰虽不足意独不思所部有万千生灵耶【已上出名贤遗范録】

　　仕学规范卷二十四

　　●钦定四库全书

　　仕学规范卷二十五

　　（宋）张镃 撰

　　○莅官

　　徐仲车言人之同官不可不和和则事无乖逆而下不能为奸必欲和莫若分过而不掠美【出节孝先生语】

　　造意者常居尊与贤作事者常居卑与贱造意速作事迟以事之迟副意之速常不及故在上者不可以意之速责事之迟

</div>
    <div class="pagination">
<a href="仕学规范_page18.html">上一页</a><span>...</span><a href="仕学规范_page14.html">14</a><a href="仕学规范_page15.html">15</a><a href="仕学规范_page16.html">16</a><a href="仕学规范_page17.html">17</a><a href="仕学规范_page18.html">18</a><span class="current-page">19</span><a href="仕学规范_page20.html">20</a><a href="仕学规范_page21.html">21</a><a href="仕学规范_page22.html">22</a><a href="仕学规范_page23.html">23</a><a href="仕学规范_page24.html">24</a><span>...</span><a href="仕学规范_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
