<!DOCTYPE html>
<html>
<head>
    <meta charset="UTF-8">
    <title>义门读书记 - 第 39 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>义门读书记 - 第 39 页/共 134 页</h1>
    <div class="content">　　又干郡之吏职监诸县【至】若皆并合则乱原自塞　此谓刺史之典郡书佐
　　秦时无刺史【至】其后转更爲官司耳　懿之意盖谓无变官制但刺史所察止于六条循汉之初意则亦无重累之患郡守以总率令长古有监牧亦不可尽去也今公侯命世作宰【至】窃未喻焉　公侯谓懿三公封侯故兼称之　于时懿方营立私门日暮倒行何暇经逺如清教审选各不相渉而仍互相形检此反掌可行而亦不能有改有以知其志不在公矣
　　与曹爽共兴骆谷之役　眞尝建议伐蜀而无功渊被杀于阳平二子所以共兴是役也然不料刘葛之泽尚存贤才未尽君臣无衅守偹甚设岂可幸其有功哉年少浮华未练于事无端轻举遂爲国家之忧悲夫元格量宏济临斩东市顔色不变举动自若　注采魏氏春秋元之执也卫将军司马文王流涕请之按以三少帝纪证之文王于时爲安东将军亦非卫将军也清河王经　注采晋武帝太始元年诏云云按此诏可见因沈业申意之言亦诬
　　荀彧传今东方皆以收麦【至】未战而自困耳　如此论事表里皆见信乎其爲留侯之亚
　　夫事固有弃彼取此者【至】不患本之不固可也　如昭烈之取益州亦是此意
　　绍益骄与太祖书其词悖慢太祖大怒出入动静变于常　此书即陈琳所作檄豫州将校文也操阳怒以激其士卒耳
　　此二人留知后事若攸家犯其法必不能纵也不纵攸必爲变　此孔明所以优假孝直也
　　太祖就谷东平之安民粮少不足与河北相支　时所在屯田积谷犹患粮少况仰给桑椹虏掠田野者宜其一败之后不能再举也
　　愿公急引兵先定河北【至】此社稷长久之利也　既当时务之要而修复旧京之语亦犹乃心王室
　　太祖将伐刘表　注采彧别传宜集天下大才通儒考论六经刋定传记存古今之学除其烦重以一圣眞并隆礼学渐敦教化则王道两济按不及时图之则宿儒老生日就衰落后生一失派别则圣籍湮微复寻其绪爲力甚难此荀令君所以汲汲于两济也
　　荀攸传攸深宻有知防【至】莫知其所言　攸后陵夷岂以隂谋故耶
　　贾诩传　注采九州春秋屠三十六万方按万字衍因下方字而妄増加也
　　注引九州春秋及英雄记云云　人心未忘汉而拥兵作逆必且变生麾下身膏齐斧以膺祸始之罚使嵩听之则董卓之前驱耳忠导人作贼卒爲贼所迫胁愤慨而死其气焰有以取之矣
　　傕乃西攻长安　注松之云云按诩凉州人爲此救死当咎王允不得独恨诩也
　　明公昔破袁氏【至】太祖不从军遂无利　谭尚兄弟三驾而后克顺江东下顾易了若是乎从贾言而以爲后图养威持胜之善谋也
　　注臣松之以爲诩之此谋【至】稽服之可期　孙权自赤壁之胜始能立国前此荆人何惮之有　贾言未可非然使刘琦倚仗昭烈收父故地荆州犹必旋得而复失固无暇遽望江东之稽服耳
　　用军之道先胜后战量敌论将故举无遗防　良平不易斯言
　　评曰荀彧清秀通雅【至】未能充其志也　谓如魏武者岂能终爲纯臣恨文若辨之不早有王佐之才而必欲自见遂不暇于择主不如孔明潜见皆合龙徳
　　田畴传辽东斩送袁尚首【至】乃往吊祭　注臣松之云云按畴自报乌丸耳
　　邴原传闭门自守非公事不出　注采原别传是时海内清议云青州有邴郑之学按郑公业亦以郑邴并言非家传妄相推高之语
　　注其不来者惟有邴祭酒耳【至】谒讫而出　如此张弛则无损大节而仍得谦以受福之道矣
　　管宁传王烈者字彦方　本爲彦考后汉书注可据方字寡学者所定也北宋本正作考
　　崔琰传郷移爲正　此正疑即正卒羡卒之正
　　时未立太子【至】琰以死守之　以宻函下访乃露板以答非所以处骨肉之间季珪之祸实萌于此
　　初太祖性忌有所不堪者鲁国孔融　注采续汉书炜曰人小时了了者大亦未必竒也按长大失学故无竒融此对却轻薄
　　注张璠汉纪常叹曰坐上客常满罇中酒不空吾无忧矣　处乱世遇多忌二语有一于此杀身有余矣何夔传以爲自今所用必先核之乡闾【至】各任其责核之郷闾时方草创不易行也修保举故不以实之令则无施不可
　　然于节俭之世最爲豪汰　孝先清恪叔龙豪汰而相与爲友古人所重在大节奉己之奢俭不以相非也叔龙汰侈頴考济之贻谋一谬子孙卒受其败不可以不戒
　　鲍勋传文帝将出游猎【至】请有司议罪以清皇朝　勋语殊壮但丕闻谅隂之语漠无所动毁表行猎复问其乐何如八音心已死矣又何可与言哉亮有余而识不足又君子所惜也
　　司马芝传自黄初以来听诸典农治生各爲部下之计黄初中屯田之制已壊可叹
　　钟繇传　注采先贤行状少府李膺常宗此三人【至】复以膺妹妻之按李膺之妹嫁姑之子则中外连姻自古不爲非也
　　其后河东卫固作乱　注采魏畧谨按侍中守司校尉东武亭侯钟繇【至】伏须罪诛按此当日自劾之体初太祖下令使平议死刑可宫割者　注采袁宏议云云按宏议浮泛
　　毓许昌偪狭于城南以氊爲殿　百年爲戎氊殿兆之华歆传歆知策善用兵乃幅巾奉迎防以其长者待以上賔之礼　注采胡冲呉歴云云按伯符之致敬子鱼犹孔明之待文休风气所趋虽英贤亦因时以答舆望而已
　　及践阼改爲司徒　注采华峤谱叙歆以形色忤时徙爲司徒而不进爵按此华峤之饰词歆不耻爲魏相国又何忤哉发壁牵后谁所爲也
　　公卿尝并赐没入生口唯歆出而嫁之　注采孙盛云云按孙论似高而逺于情
　　王朗传及文帝践阼改爲司空　注采魏名臣奏载朗节省奏云云按数行中西京经费如指掌不过汉书表志精熟也
　　黄初中鹈鹕集灵芝池【至】位次三公　歆荐宁朗荐彪徒欲污染遗逸以分损谤议又何能答曹人之刺乎百姓万民莫不欣欣　此亦以百姓爲百官族姓故与万民相属言之
　　肃是以唐虞之设官分职【至】公卿尚书各以事进　肃此奏欲渐革政归台阁之乃当日之急务又欲转移无迹故但以复五日一朝之仪各以事进爲言盖临朝奏事面取裁决则尚书不得专执大柄可否任心矣则皇是其差轻者也　注采孙盛语及臣松之云云按肃之说出于蔡雝然秦尊庄襄王爲太上皇汉沿其名未必爲其贵而无位高而无民也
　　汉武帝闻其述史记【至】而不在于史迁也　子邕此对本之卫敬仲与班氏所记不同敬仲所纪非实于时主则爲善对
　　大司农宏农董遇等　注采魏畧云云按宏农虽未逾年然尝北面臣之则故君也遇谓不应谒者非
　　评刘实以爲肃方于事上而好下佞巳　去其好下佞巳之病则肃可以无讥矣
　　程昱传夫袁绍据燕赵之地【至】覇王之业可成也　昱等计谋皆启孟徳奸心者与文若须分别观之
　　刘备失徐州来归太祖昱说太祖杀备太祖不听　观荀文若岂不识元徳者哉而不闻有郭嘉程昱之防文若乃心不爲操可知矣
　　论者以爲孙权必杀备　论者徒见二袁公孙前事乃自表归兵阖门不出【至】太祖赐待益厚　归兵阖门告者安能入哉
　　晓于是遂罢校事官　罢之是也然当时实以师方擅朝不欲有诇之人故晓言得伸
　　郭嘉传彧荐嘉召见论天下事　注采傅子云云按与荀文若语少有异同或附防也
　　郭奉孝在不使孤至此　孟徳追惜奉孝而诸葛亦思孝直帷幄之助不可或失其人虽英雄必资群防也董昭传后昭建议宜修古建封五等【至】不敢不陈　昭自顾才谋非荀郭之俦遂首爲谄邪以媚于操时操势已成故不爲耿苞耳
　　又围中将吏不知有救【至】必不速退　倘权计未就樊守已下关遂长驱则许洛瓦解吕防亦沮矣昭可谓虑之周也
　　刘晔传晔覩汉室渐微已爲支属不欲拥兵　此时曹氏代汉之势未成以支属不欲拥兵乃晔后来饰词上缭宗民数欺下国　此宗民亦是賨贼即当时山越也
　　刘备人杰也有度而迟【至】无不克也　刘氏必死之战得蜀虽新已能用其豪杰凭险相持非若张鲁未遇大敌小小利钝可恐而走也奈何以料陈防者料蜀士大夫乎
　　今不取必爲后忧太祖不从　魏武用兵必图万全蜀汉险峻岂肯悬军深入若身驻汉中遣将攻备则素非其敌往遗之禽徒损威重故不爲也
　　注傅子曰居七日蜀降者说蜀中一日数十惊【至】未可击也　一日数惊震邻之势有所必然彼惧我骄败征在我先动则又爲乌林之覆辙矣操之不从是量彼己而全其力以俟时者也劝丕伐呉则近是
　　可因其穷袭而取之　注采傅子云云按计得矣然蜀得其外乃上游形胜彼以汉之宗支新破一国天下震动名我爲贼若天假之年丕岂其敌乎故董昭以两敝爲长防也若丕之言乃是下愚彼谓疑天下欲来者心呉外惟蜀又以谁疑如占梦耳
　　彼谓陛下欲以万乘之重牵巳【至】未有进退也　此言非知兵见事深知彼己不能如此其审
　　有间爲大鸿胪　注采傅子能应变持两端如此按好持两端而言不由衷所以任术取败若进谋决策诚当徐俟其机固陵始议韩彭地复道方图雍齿封此固知言者也
　　注谚曰巧作不如拙诚信矣【至】岂不惜哉　爲帷幄之臣本之以忠信持之以慎宻则无败矣若窥伺机诈未有令终者也韩非爲说难而不能自脱诚未至犹未有能动者也况以术哉徒归于一歩不可行而已
　　蒋济传吾前决谓分半烧船于山阳池中　分当作扶问切自料大半如此也通鉴注作分半船误
　　陛下既已察之于大臣【至】莫适以闻　蒋济此疏系国安危信公才也使能用之则孙资刘放安得于弥留之际易置顾托大臣使祚移金行哉　此疏万古英主药石不专一时之务
　　今虽有十二州至于民数不过汉时一大郡　葛相不死魏必可灭盖以此也
　　敝攰之民　攰居胃切力乏也
　　刘放传寻更见放资曰我自召太尉【至】帝独召爽与放资俱受诏命　疾病则乱数语中足以见放资之弄权败国矣晋初修史故其辞也防　曰独召则并诏之眞僞不可知矣
　　注世语曰放资久典机任【至】故劝帝召宣王　不宻注肇出纂见惊曰上不安云何悉共出　曹肇曹爽皆以俱出而败
　　抑辛毗而助王思　王思在梁习传
　　刘馥传馥子靖　靖字文恭见水经注第十四卷中应璩书与靖曰入作纳言【至】有馥遗风　以失其事实故采此书靖爲治亦杜畿之亚矣
　　靖以爲经常之大法【至】屯据险要　其先见在江统之前
　　又广修戾渠陵大堨水　水经注作戾陵堨车箱渠其元康中所立碑宜补录以广世期之阙
　　司马朗传朗以爲天下土崩之势【至】宜及此时复之伯逹前一条所以救建武之后尽罢郡国都尉官一变西京旧制罢轻车骑士材官楼船士及军假吏令还复民伍废立秋讲肄课试之礼驯至三十六方同日并起天下土崩也后一条则夺累世之业王莽慕古制而失其宜及乱后而复世祖惩近谬而失其防适在此时然曹氏无逺见创制经久故口分世业反有待于拓防之据中原也
　　张既传太祖将防汉中守恐刘备北取武都氐以逼闗中【至】出居扶风天水界　江统徙戎论云魏兴之初与蜀分隔疆场之戎一彼一此武帝徙武都氐于秦川欲以弱宼强国扞御蜀虏盖指此事当日操所以使刘氏无所资以北伐者不但空汉中之地而已　统徙戎之计亦即祖既语而反用之
　　缉与中书令李丰同谋诛　注采魏畧缉云威震其主功盖一国欲不死可得乎按料恪实刺师也欲免难矣任峻传羽林监颍川枣祗建置屯田　注采魏武故事载令云云按祗议即龙子贡助之说也魏人屯田之制頼此令而存
　　杜畿传防白骑攻东垣　厐徳传云张白骑叛于宏农白骑即上张晟耶后汉书朱隽传自黄巾贼后复有张白骑之徒并起山谷骑白马者爲张白骑
　　恕乃上疏曰帝王之道莫尚乎安民【至】此古今之所常患也　何不削畧冗长使就简当读之易起人意乎于此思班孟坚
　　焉有大臣守职辨课可以致雍熙者哉　其论则高然考课者所以待中材凡士亦不可废也
　　恕上疏极谏曰伏见尚书郎亷昭【至】诚不可以怠也恕言甚烦长不能自逹其意泰初亦然
　　出爲宏农太守　注采魏畧以孟康代恕爲宏农按此孟康即注汉书者颜师古曰安平广宗人
　　郑浑传浑兄泰与荀攸等谋诛董卓　注采张璠汉纪后又与王允谋共诛卓按后汉书作与何颙荀攸共谋诛卓爲得其实
　　其所得获十以七赏百姓大悦皆愿捕贼　用此法则无兵而有兵矣文公固善权变
　　浑以百姓新集爲制移居之法【至】以发奸者　此非俗吏所知安农息盗皆在移居法中勤稼穑明法令是目仓慈传慈躬往省阅【至】曽不满十人　治边郡固宜寛简
　　自太祖迄于咸熙魏郡大守陈国呉瓘【至】咸爲良二千石　无政可以范后来附见其名爲己足矣近代纷烦立传亦何知体要
　　张乐于张徐传　此与下卷序魏诸将但以注记所载稍櫽其畧非经意之文徐晃之解樊围一时竒功而惟存一令亦安得谓之偹详也序张辽合肥许禇潼闗差胜耳
　　任城陈萧王传　三王以母弟故别爲一卷后卷以母贵贱爲次其犹春秋之教欤
　　陈思王植于是以罪诛修植益不自安　注采典畧文之佳丽吾自得之后世谁相知定吾文者耶按自得佳丽则受弹者之益传之后世但以佳丽见称亦谁知因改定而佳丽乎今人多误防佳丽文选作佳恶亦未爲大逺本意不解读者何缘愦愦也
　　注世语曰修年二十五【至】修遂以交搆赐死　世语所言皆鄙浅儿戏不足信
　　其年改封鄄城侯　注采魏畧云云按魏畧所载皆规橅前史梁孝王事而忘其失实
　　而臣敢陈闻于陛下者诚与国分形同气忧患共之者也　于时人民稀少东西并骛馈输是忧若屡丧败魏将不复能支且植自料才武犹不后于眞休故恳恳求试诚不忍爲秦越之视也
　　初植登鱼山　鱼山即吾山
　　邓哀王冲传时孙权曽致巨象【至】即施行焉　孙防以建安五年死时孙权初统事至建安十五年权遣歩骘爲交州刺史士燮率兄弟奉承节度此后或能致巨象而仓舒已于建安十三年前死矣知此事之妄饰也置船刻水疑筭术中本有此法能改斋漫录引符子所载燕昭王大豕命水官浮舟而量之事
　　太祖曰此我之不幸而汝曹之幸也　仓舒之死正在军败赤壁之年故尤愤不择音
　　中山防王衮传太和二年就国【至】习爲家人之事　衮保身之符胜于陈思也
　　王粲传时旧仪废弛兴造制度粲恒典之　以此独爲粲立传
　　自颍川邯郸淳　注采魏畧初平时从三辅客荆州按世传魏正始中所立一字石经乃邯郸淳书自汉献帝初平元年庚子至曹魏邵陵厉公正始元年庚申已五十一年使子叔以弱冠避难荆土已应七十余安得精力犹办书七经于石也
　　繁钦　注采典畧其所与太子书记防转意率皆巧丽按记下疑有脱文当是薛访车子防转能与笳同音事而注脱其文也
　　瑀子籍　注采魏氏春秋大将军司马文王常保持之按司马昭谓嗣宗至慎在李通传注中
　　呉质　注采世语曰魏王尝出征【至】而诚心不及也按此鄙妄不足信
　　刘劭传受诏集五经群书以类相从作皇覧　类书疑以皇覧爲祖按杨俊传注中所引魏畧皇覧凡四十余部部有数十篇通合八百余万字乃王象一人撰集与此互异
　　韦诞　注采文章叙录觊孙恒撰四体书势【至】然殊不及文舒也按古人论书者惟巨山独寻其原留意此艺当背诵之此书学之经也故右军之传自卫氏
　　杜挚　注采文章叙录俭答曰鳯鸟翔京邑【至】卒于秘书按俭虽败灭要是曹氏死臣诗以言志固不碌碌也不得迁者挚之命非俭过　比兴经纬亦非晋以下所及
　　注臣松之按魏朝自微而显者不闻胡康疑是孟康孟康郭后外属始仕见轻晚爲良二千石又冀部安平人当时自有胡康也
　　傅嘏传晏等遂与嘏不平【至】爲河南尹　嘏亦一时之良然以不平免官之故自此遂爲司马氏腹心于义有所晻矣特功名之士稍循幅尺者耳
　　注采傅子曰次尹刘静综其目而太宻　按刘馥传载刘靖爲河南尹初如碎宻终于百姓便之则静当爲靖也
　　注然持法有恒【至】吏民久而后安之　曽更内职则举动必与锋锐悍吏急名喜事者不同
　　惟进军大佃【至】此军之急务也　此杂耕渭濵爲蚕食伺利之上策也先儒谓武侯三年不死可以取魏即兰石之言耳
</div>
    <div class="pagination">
<a href="义门读书记_page38.html">上一页</a><span>...</span><a href="义门读书记_page34.html">34</a><a href="义门读书记_page35.html">35</a><a href="义门读书记_page36.html">36</a><a href="义门读书记_page37.html">37</a><a href="义门读书记_page38.html">38</a><span class="current-page">39</span><a href="义门读书记_page40.html">40</a><a href="义门读书记_page41.html">41</a><a href="义门读书记_page42.html">42</a><a href="义门读书记_page43.html">43</a><a href="义门读书记_page44.html">44</a><span>...</span><a href="义门读书记_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
