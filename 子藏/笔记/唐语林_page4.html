<!DOCTYPE html>
<html>
<head>
    <meta charset="UTF-8">
    <title>唐语林 - 第 4 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐语林 - 第 4 页/共 12 页</h1>
    <div class="content">    李为淄青节度判官。其使尚衡，弟颇干政，悖屡言之。衡曰：“兄弟孤遗相长，不忍失意。”悖曰：“君既爱之，当训以道，何使其纵恣？”衡家又好祷，车舆出入，人吏苦之。又进谏，衡不能用。他日，衡对诸客有所问，曰：“前后献愚直，大夫不用，今复何问？”衡曰：“吾子好为诋讦。”曰：“忠言诋讦，久居何益？请从此辞。”遂趋出。衡怒，不使追之。
    裴操者，延龄之子，应鸿辞举，延龄于吏部候消息。时苗给事及杜黄门同时为吏部知铨，将出门，延龄接见，采侦二侍郎口气。延龄乃念操赋头曰：“是冲仙人。”黄门顾苗给事曰：“记有此否？”苗曰：“恰似无。”延龄仰头大呼曰：“不得，不得！”敕下，果无名操者。刘禹锡曰：“当延龄用事之时，不预实难也。非杜黄门谁能拒之？”
    韩太保皋为御史中丞、京兆尹，常有所陈，必于紫宸殿对百寮而请，未尝诣便殿。上谓之曰：我与卿言，于此不尽，可来延英。访及大政，多所匡益。或谓皋曰：“自乾元已来，群臣启事皆诣延英得尽。公何独于外庭对众官以陈之？无乃失于慎密乎？”公曰：“御史，天下之平也。摧刚植柔，惟在于公，何故不当人知之？奈何求请便殿，避人窃语，以私国家之法？且肃宗以苗晋卿年老艰步，故设延英。后来得对者多私自希宠，干求相位，奈何以此为望哉？”
    高平徐弘毅为知弹侍御史，创置一知班官，令自宣政门检朝官之失仪者，到台司举而罚焉。有公卿大僚令问之曰：“未到班行之中，何必拾人细事？”弘毅报曰：“为我谢公卿。所以然，不以恶其无礼于其君。”（案：此下有缺文）
    代宗时久旱，京兆尹黎干于朱雀门街造龙，召城中巫觋舞雩。干与巫觋史起舞，观者骇笑。经月不雨，干又请祷于文宣王。上闻之曰：“丘之祷久矣。”命毁土龙，罢祈雨，减膳节用，以听天命。及是大霈，百官入贺。
    李希烈跋扈蔡州。时卢杞为相，奏颜鲁公往宣谕，而谓颜曰：“十三丈此行自圣意。”颜曰：“公之先忠烈公面上血，是某舐之。忍以垂死之年饵虎口。”杞闻之，踣焉。卢即是御史中丞奕之子。
    裴为陕府录事参军。李岍公勉除长史充观察。始至官，属吏谒讫，令别召裴录事，与之语。公曰：“少顷有燕，便请随判官同赴。”凡三召，不至。公怒，明日召，让之曰：“久闻公名，故超礼分相召，何忽而不至？”曰：‘必也正名’，‘各司其局’，古人所守，某敢忘之？中丞自有宾僚，某走吏也，安得同宴？”岍公曰：“吾过矣。”遂请入幕。之子充，太常寺太祝，年甚少，时京司书考官之清高者，例得上考。充之同辈皆上中考，充诉于卿长，曰：“此旧例也。”充曰：“奉常职重地高，不同他寺。本设考课，为奖励，有劳则书，岂系于官秩？若一以官上下为优劣，则卿当上上考，少卿上中考，丞中上考，主簿中考，协律下考，某等当受杖矣。”卿笑且惭，遂特书“上”。后累迁同州刺史，所在有能名。充至湖州刺史。
    张万福以父祖力儒不达，因焚书，从军辽东有功，累官至右散骑常侍致仕。万福为人慷慨，嫉险佞，虽妻子未尝敢辄干。尝径造延英门，贺谏官阳城雪陆贽冤，时人称之。仕宦七十年，未尝病一日。虽不识字，为九郡，皆有惠爱。
    顺宗寝疾，韦执谊、王叔文等窃弄权柄。宪宗在东宫，执谊惧之，遂令给事中陆质侍读，潜伺上意，因解之。及质发言，上曰：“陛下令先生与寡人讲读，何得言他？”惶惧而出。
    李相国忠公，贞元十九年为饶州刺史。先是郡城已连失四牧，故府废者七稔。公莅任后，命启钥而居之。郡吏以有怪坚请，公曰：“神好正直，守直则神避；妖不胜德，失德则妖兴。居之在人。”
    李忠公之为相也，政事堂有会食之床。吏人相传，移之则宰臣当罢。不迁者五十年。公曰：“朝夕论道之所，岂可使朽蠹之物秽而不除？俗言拘忌，何足听也！以此获免，余之愿焉。敢彻而焚之。”其下铲去聚壤十四畚，议者称焉。
    裴先德在中书。有故人，官亦不卑，自远而至，给恤甚厚，从容款狎。乘间求京府判司，曰：“公诚佳士也，但此官与公不相当，不敢以故人之私，而隳朝廷纲纪。他日有瞎眼宰相怜公者，不妨却得。”其执守如此。
    柳元公初拜京兆尹，将赶上，有神策军小将乘马不避，公于市中杖杀之。及因入对，宪宗正色诘专杀之状。公曰：“京兆尹，天下取则之地。臣初受陛下奖擢，军中偏裨跃马冲过，此乃轻陛下典法，不独试臣。臣知杖无礼之人，不知打神策军将。”上曰：“卿何不奏？”公曰：“臣只合决，不合奏。”曰：“既死，合是何人奏？”公曰：“在街中，本街使金吾将军奏；若在坊内，则左右巡使奏。”上乃止。
    柳公绰善张正甫。柳之子仲郢尝遇张于途，去盖下马而拜，张却之，不从。他日，张言于公绰曰：“寿郎相逢，其礼太过。”柳作色不应。久之，张去，柳谓客曰：“张尚书与公绰往还，欲使儿子街市骑马冲公绰耶？”张闻，深谢之。寿郎，仲郢小字也。公绰为西川从事，尝纳一姬，同院知之，或征其出妓者。公绰曰：“士有一妻一妾，以主中馈，备洒扫。公绰买妾，非妓也。”
    张正甫为河南尹，裴中令伐淮西，置宴府西亭。裴公举一人词艺好解头，张正色曰：“相公此行何为也？何记得河南府解头！”中令有惭色。
    韩愈病将卒，召群僧曰：“吾不药，今将病死矣。汝详视吾手足支体，无诳人云‘韩愈癞死’也。”
    文宗时，昭义军节度使刘从谏袭父帅潞，少年明俊，自谓河朔近无伦比。及入朝，公卿辐凑其门。广纳金帛于权幸，名誉甚著。求带平章事，人多许之，而惮宰相李固言，欲观其意。遇休假，谒于私第，遂言其情。固言曰：“仆射先君以天平功书于简册，及镇上党，近二十年，但聚敛货财，雄壮军旅，不发一卒戍边，未尝修朝觐之礼。及即世后，仆射从三军之情，擅领戎务，坐邀爵秩。朝廷以仆射先君勋绩，不绝赏延，当领偏师，输忠沧景，遂不行典宪，将何以上报国恩？既不能效田承嗣、张茂昭、王承元，携家赴阙，永保禄位，则请边陲一镇，拓境复疆，朝廷岂不以衮职命赏？区区求之，一何容易！”从谏矍然失色，再拜趋出。从谏厚结幸臣，竟加同平章事。宰相饯于邮亭，李公曰：“相公少年，勉报国恩，幸保家，勿殃后嗣。”从谏以笏叩额下泪。至镇，谓将校曰：“昨者朝觐，遍观德望，唯李公峻直贞明，凛凛可惧，真社稷之臣也！”
    唐尚书特，太和六年，尉渭南，为京兆府试进士官。杜丞相时为京兆尹，将托亲知间等第（原注：时重十人内为等第），召公从容，兼命茶酒。及语举人，则趋而下阶，俯伏不对。杜公竟不敢言而止。是年上等内近三十余人，数年内皆及第，无缺落者，前后莫比。
    崔慎由以元和元年登第，至开成，已入翰林。因寓直，忽中夜有内使宣召，引入数重门，至一处，堂宇华复，帘幕重蔽，见二中尉对烛而坐，谓慎由曰：“上不豫已来已数日，兼自登极后圣政多亏，今奉太后中旨，有命学士草废立令。”慎由大惊曰：“某有中外亲族数千口，兄弟甥侄仅三百人，一旦闻此覆族之言，实不敢承命！况圣上高明之德，覆于八荒，岂可轻议？”二中尉默然，无以为对。良久，启后户，引慎由至一小殿，见文宗坐于殿上，二人趋阶而数文宗过恶，上惟亻免首。又曰：“不为此拗木枕错失，不合更在坐矣。”仍戒慎由曰：“事泄，即汝也。”于是二中尉自执炬送慎由出殿门，复令中使送至院。拗木枕者，俗谈强项也。慎由寻以疾出翰林，遂金其事，付其子垂休，遂切于剿绝宦官者由此。
    李相石在中书，京兆尹薛元赏谒石于私第。故事：百僚将至宰相宅，前驱不复呵。元赏下马，石未之知，方在厅，若与人诉竞者。元赏问焉，云：“军中军将。”元赏排闼进，曰：“相公，朝廷大臣，天子所委注。抚蛮夷，和阴阳，安百姓，叶众心，无敢乖谬；升绌贤不肖，赏功罚罪，皆公之职。安有军中一将，而敢如此哉！夫贵贱失序，纲纪之紊，常必由之。苟朝廷如此，犹望相公整顿颓坏，岂有出自相公者！”即疾趋而去，顾左右曰：“无礼军将，可擒于马下桥祗候。”元赏比至，则袒臂跽之矣。中尉仇士良有威权，其辈已有诉之者，宦官连声传士良命曰：“中尉奉屈大尹。”元赏不答，即命杖杀之。士良大怒，元赏乃白衣请见士良，士良出曰：“敢必杖杀军中大将，可乎？”元赏即具言无礼状，且曰：“宰相，大臣也；中尉，大臣也。彼既可无礼于此，此独不可以无礼于彼乎！国家之法，中尉所宜保守，一旦坏之可惜。某已白衫，惟中尉命。”士良以其理直，命左右取酒饮之而罢。
    李石从子庾，少擢进士第，石之力也。累拜监察御史，分司东都。崔相铉镇淮南，到洛累日不拜茔，庾封其节，将奏之，时人称焉。
    武宗数幸教坊作乐，优倡杂进。酒酣，作技谐谑，如民间宴席，上甚悦。谏官奏疏，乃不复出。遂召优倡入，敕内人习之。宦者请令扬州选择妓女，诏扬州监军取解酒令妓女十人进入。监军得诏，诣节度使杜，请同于管内选择。曰：“监军自承旨。不奉诏书，不可擅预椒房事。”监军怒，奏之，宦者请并下惊，上曰：“不可。藩方取妓女入宫掖，非禹、汤所为，斯极细事，岂宜诏大臣。杜累朝旧德，深得大体，真宰相也！”及入相，中谢，上曰：“昨诏淮南监军选择酒令妓女，欲因行幸，举酒为欢乐耳。音声使奏，偶然下命。朕德化未被，而色荒外闻，赖卿不徇苟且；不然，天下将献纳取悦，朕何由得知？报卿忠谠，命卿作相，内怀自贺，如得魏徵。”
    懿安郭太后既崩，礼院检讨王请景陵，配飨宪宗庙，宣宗大怒。宰相白敏中召，诘其事。曰：“郭太后是宪宗元妃，汾阳王孙，迨事顺宗为妇。宪宗崩，事出暧昧，母天下五朝，不可以疑似之事，黜合配之礼。”敏中怒甚，声色益壮。宰相将会食，周墀立敏中厅门以候，敏中语墀：“正为一书生恼乱，但乞先之。”墀就敏中问其事，益不屈。墀以手加额，赏其正直。翌日，贬句容县令，墀亦免相。大中十三年秋八月，上崩，令狐为山陵礼仪使，奏为判官。又论懿安合配享宪宗，始升焉。
    韦澳为京兆尹，豪右敛手。郑光，宣宗舅，庄租不纳。澳系其主者，期以五日，不足，必抵法。太后为言之。上延英问澳，曰：“今日纳租足！放否？”澳曰：“尚在限内，来日即不得矣！”澳既出，上连召之，曰：“国舅庄租今日纳足，放主者否？”噢曰：“必放。”上白太后曰：“韦澳不可犯，且与送钱纳却。”顷刻而租足。（案：此事已见《政事门》，文有异同，今并存之）
    李景让、夏侯孜立朝有风采。景让为御史大夫，视事之日，以侍御史孙玉汝、监察御史卢柏王觌不称职，请移他官。孜为右丞，以职方郎中裴诚、虞部郎中韩瞻无声绩，诙谐取容，诚改太子中允，瞻为凤州刺史。
    李景让为御史大夫，宰相宅有看街楼，皆封泥之，惧其劾奏也。然终以强毅为众所忌。故事：除大夫百日内，他人拜相，谓之辱台。景让未旬，蒋相伸先拜，景让除西川节度。不逾年，致仕归东都。
    崔瑶知贡举，以贵要自恃，不畏外议。榜出，率皆权豪子弟。其弟兄见之，辄曰：“勿观察吾眼。”
    刘允章祖伯刍，父宽夫，皆有重名。允章少孤自立，以臧否为己任。及掌贡举，尤恶朋党。初，进士有“十哲”之号，皆通连中官，郭、罗虬皆其徒也。每岁，有司无不为其干挠，根蒂牢固，坚不可破。都尉于琮，方以恩泽主盐铁，为极力，允章不应，竟不就试。比考帖，虬居其间，允章诵其涛，有“帘外桃花晒熟红”，不知‘熟红’何用？虬已具在去留中，对曰：“《诗》云‘关关雎鸠，在河之洲；窈窕淑女，君子好逑。’侍郎得不思之？”顷之唱落，众莫不失色。及出榜，惑于浮说，予夺不能塞时望。允章自鄂渚分司东都，其制，中书舍人孔晦之辞。弟纾为谏官，乃允章门生，率同年送于坡下。纾犹欲前行，允章正色曰：“请违公不去。”故事：门生无答拜者，允章于是答拜，同行皆愕然。
    懿宗迎佛骨，自凤翔至内，礼仪盛于郊祀。中出一道，夹以连索，不得辄有犯者。车马相接，缔以组绣，缘路迎拜，数十里不绝。天子亲幸安福楼，以锦彩成桥，骨至，即降楼礼讫，然后迎入禁中，置于安国寺。宰相以下，施财不可胜计。百姓竞为浮图，以至失业。明年，懿宗崩，京兆尹薛逢毁之无遗。
    封侍郎知举，首访能赋人。卢骈诣罗邵舆云：“主司爱赋十九官。”罗曰：“主司安邑住，邵舆居宣平，彼处爱赋，无由得知。”
    郑少尹师薰知举，放榜日，毕令到宅谢恩。至萧相公知举。放榜日，并无人及门，时论称之。主司放榜日，于贡院见门生，惟广南郑尚书及杨侍郎。礼部故事：每年主司中场多作风采，郑詹尹知举第一，李侍郎藩知举落人极多。唯许下杜相公帖日，每去一人，必吁嗟移时。
    太宗得鹞子俊异，私自臂之，望见魏公，乃藏于怀。公知之，遂前白事，因话自古帝王逸豫，微以为讽。上惜鹞子恐死，而又素严惮徵，欲尽其言。徵语愈久，鹞竟死怀中。
    贞观中，西域献胡僧，咒术能生死人。太宗令于飞骑中选卒之壮勇者试之，如言而死，如言而苏。帝以告宗正卿傅奕，奕曰：“此邪法也。臣闻邪不干正，若使咒臣，必不能行。”帝召僧咒奕，奕对之，初无所觉。须臾，胡僧忽然自倒，若为物所击者，更不复苏。
    王义方，时人比之稷、契。郑公每云：“王生太直。”高宗朝，李义府引为御史。李以定册立武后勋，恃宠任势，王恶而弹之，坐是见贬，坎坷以至于终。
    徐大理有功，每见武后将杀人，必据法廷争。尝与武后反复，词色愈厉，后大怒，令拽出斩之，犹回顾曰：“身虽死，法终不可改。”至市，临刑得免，除为庶人。如是再三，终不挫折。朝廷倚赖，至今犹忆之。其子预选，有司皆曰：“徐公之子，安可拘以常调乎？”
    狄内史仁杰，始为江南安抚使，以周赧王、项羽、吴夫概王、春申君、赵佗、马援、吴桓王等神庙七百余所，有害于人，悉除之，惟夏禹、吴太伯、季札、伍子胥四庙存焉。（案：此事已见本门首条。文有详略，今并存之）
    李日知为大理丞，武后方肆戮，胡元礼承旨，欲陷人死刑，令日知改断，再三不从。元礼使人谓李曰：“胡元礼在，此人莫觅活。”李谓使者曰：“日知在，此人莫觅死。”竟免之。
    高祖即位，以舞胡安叱奴为散骑侍郎，礼部尚书李纲进谏曰：“臣按周礼：均工乐胥，不参士伍，虽复才如子野，妙等师旷，皆终身继代，不改其业。故魏武帝欲使祢衡击鼓，乃解朝衣，露体而击之，问其故，对曰：‘不敢以先王法服，为伶人衣也。’虽齐高纬封曹妙达为王，安马驹为开府，有国家者但为殷鉴。天下新定，开太平之运，起义功臣；行赏未遍；高才硕学，犹滞草莱，而先令舞胡致位五品，鸣玉曳组，趋驰庙廊，固非创业规模，贻厥子孙之道。”高祖竟不能从。
    周兴、来俊臣罗织衣冠，朝野惧慑。御史大夫李嗣真上疏谏曰：“臣闻曲逆之事汉祖，谋疏楚之君臣，乃用黄金七千斤，行反间之术，项羽果疑臣下，陈平之计遂行。今告事纷纭，虚多实少，如当有凶慝，焉知不先谋疏陛下君臣，后除国家良善？臣恐为社稷之祸。伏乞陛下回思迁虑，察臣狂瞽，然后退就鼎镬，实无所恨。臣得没为忠鬼，孰与存为谄人。如罗织之徒，即是疏间之渐，陈平反间，其远乎哉！”遂为俊臣所构，放于岭表。俊臣死，征还，途次桂阳而终，赠济州刺史。中宗朝，追复本官。
    武三思得幸于中宫，京兆人韦月将等不堪愤激，上书告白其事。中宗惑之，命斩月将。黄门侍郎宋执奏，请按而后刑。中宗愈怒，不及整衣履，岸巾出侧门，迎谓曰：“朕以为斩矣，何以缓之？”命促斩。曰：“人言中宫私于三思，陛下竟不问而斩之，臣恐有窃议。”固请按而后刑。中宗大怒，曰：“请先斩臣，不然终不奉诏。”乃流月将于岭南，寻使人杀之。
    睿宗朝，太平公主用事。柳浑以斜封官复旧职，上疏谏曰：“陛下即位之初，纳姚、宋之计，咸黜斜封。今以斜封之人不忍弃，是先帝之意不可违。若斜封之人不忍弃，是韦月将、燕钦融之流不可褒赠，李多祚、郑克之徒不可清雪。陛下何不能忍于此而忍于彼？使善恶不定，反覆相攻，致令君子之道消，小人之道长，为正者衔冤，附伪者得志，将何以止奸邪？将何以惩风俗耶？”睿宗遂从之，因而擢浑拜监察御史。（原注：《太平御览》曰：“柳浑拜监察御史，台中执法之地，动限仪矩。浑性放旷，不甚检束。察长拘谨，忿其疏纵，浑不乐，乞外任。执政惜其才，特奏为左补阙。”）
    韦仁约弹右仆射褚遂良，出为同州刺史。遂良复职，黜仁约为清水令。或慰勉之，仁约对曰：“仆狂鄙之性，假以雄权，而触物便发。丈夫当正色之地，必明目张胆然，不能碌碌为保妻子也。”时武候将军田仁会与侍御史张仁不协而诬奏之。高宗临轩问仁，仁惶惧，应对失次。仁约历阶进曰：“臣与仁连曹，颇知事由。仁懦而不能自理。若仁会眩惑圣听，致仁非常之罪，则臣事陛下不尽，臣之恨矣。请专对其状。”词辩纵横，高宗深纳之，乃释仁。仁约在宪司，于王公卿相未尝行拜礼，人或劝之，答曰：“雕鹗鹰，岂众禽之偶！奈何设拜以卑之！且耳目之官，固当独立耳。”后为左丞，奏曰：“陛下为官择人，无其人则阙。今不惜美锦，令臣制之，此陛下知臣之深矣。”振举纲目，朝廷肃然。
    李义府恃恩放纵，妇人淳于氏有容色，坐系大理，乃托大理丞毕正义曲断出之。或有告之者，诏刘仁轨鞫之。义府惧泄，系正义于狱。侍御史王义方将弹之，告其母曰：“奸臣当路，怀禄而旷官，不忠；老母在堂，犯难以危身，不孝。进退惶惑，不知所从。”母曰：“吾闻王母杀身以成子之义。汝若事君尽忠，立名千载，吾死不恨焉。”义方乃备法冠，横玉阶弹之。先叱义府令下，三叱乃出，然后跪宣弹文云云。高宗以义方毁辱大臣，言辞不逊，贬叶州司户。秩满，于昌乐聚徒教授。母亡，遂不复仕进。总章二年卒。撰《笔海》十卷。门人何彦先、员半千制师服三年，毕丧而去。
    李昭德在则天朝，时谀佞者必擢用，有人于洛水中获白石，有数点赤，诣阙请进。宰臣诘之，其人曰：“此石赤心，所以进。”昭德叱之曰：“洛水石岂尽反耶？”左右皆大笑。昭德建立东都罗城及尚书省洛水中桥，人不知役而功成就。除数凶人，狱遂罢。以持正廷诤，为皇甫文所构，（案：《唐书 李昭德传》：昭德为邱、邓汪所构，与此异）与来俊臣同日弃市。国人欢憾相半，哀昭德而快俊臣也。
    魏元忠以摧辱二张，反为所构，云结少年为耐久朋。则天大怒，下狱勘之，易之以张说为证。召大臣，令元忠与易之、说等定是非，说气逼不应。元忠惧，谓说曰：“张说与易之共罗织魏元忠耶？”说叱曰：“魏元忠为宰相，而有委巷‘罗织’之言，岂大臣所谓！”则天又令说言元忠不轨状，说曰：“臣不闻也。”易之遽曰：“张说与元忠同逆。”则天问其故，易之曰：“说往时谓元忠居伊、周之地，臣以伊尹放太甲，周公摄成王之位，此其状也。”说奏曰：“易之、昌宗大无知，所言伊、周徒闻其语耳，不知伊、周之本末。元忠初加拜命，授紫绶，臣以郎官拜贺。元忠曰：‘无尺寸之功，而居重任，不胜畏惧。’臣曰：‘公当伊、周之任，何愧三品？’然伊、周历代书为忠臣，陛下遣臣不学伊、周，使臣将何所学？”说又曰：“易之以臣宗室，故托为党。然附易之，有台辅之望；附元忠，有族灭之势。臣不敢面欺，亦惧元忠冤魂耳。”遂焚香为誓。元忠免死，流放岭南。
    张易之、昌宗贵宠用事，有潜相者言其当王，险薄者多附会之。长安中，右卫西街有榜云：“易之兄弟、长孙汲、裴安立等谋反。”宋时为御史中丞，奏请穷理其状。则天曰：“易之已有奏闻，不可加罪。”曰：“易之为飞书所逼，穷而自陈。且谋反大逆，法无容免。请勒就台勘当，以明国法。易之等久蒙驱使，分外承恩，臣言发祸从，即入鼎镬，然义激于心，虽死不恨。”则天不悦。内史杨再思遽宣王命，左拾遗李邕历阶而进曰：“宋所争，事为国家社稷，望陛下可其所奏。”则天意始解。乃传命，令易之就狱推问。斯须，特敕原之，仍遣易之、昌宗就辞谢。拒而不见，令使者谓之曰：“公事当公言之。私见即私，法无私也。”谓左右：“恨不先打竖子脑破，而令混乱国经，吾负此恨久矣！”时朝列呼易之、昌宗为“五郎”、“六郎”，郑杲曰：“公何称易之为卿？”曰：“郑杲何庸之甚！若以官秩，正当卿号；若以亲，当为‘张五郎’、‘六郎’矣。足下非张氏家僮，号五郎、六郎，何也？”杲大惭而退。
    宋。则天朝，以频论得失不能容，而惮其公正，乃止敕往扬州推按。奏曰：“臣以不才，叨居宪府，按州县乃监察御史事耳，今非意差臣，不识其所谓，请不奉制。”无何，复令按幽州都督屈突仲翔。复奏曰：“御史中丞，非军国大事不当出。且仲翔所犯赃污耳，今高品有侍御史，卑品有监察御史，今敕臣，恐陛下有危臣之意，请不奉制。”月余，优诏令副李峤使蜀，峤喜，召曰：“叨奉渥恩，与公同谢。”曰：“恩制示礼数，不以礼遣，不当行，谨不谢。”乃上言曰：“以臣副峤，何也？恐乖朝廷故事，请不奉制。”易之等冀出使，当别以事诛之。既不果，伺家有婚礼，将刺杀之。有密以告者，乘车舍于他所，乃免。易之寻伏诛。
    宗楚客兄秦客潜劝则天革命，累迁内史，后以赃罪流于岭南死。楚客无他材能，附会武三思，神龙中为中书舍人。时西突厥阿史那与忠节不和，安西都护郭元振奏请徙忠节于内地，楚客与弟晋卿及纪处讷等纳忠节厚赂，请发兵以讨西突厥，不纳元振之奏。突厥大怒，举兵入寇，甚为边患。监察御史崔琬劾楚客等，中宗不从，遽令与琬和解。俄而韦氏败，楚客等咸诛。
    文宗谓宰臣曰：“太宗得魏徵，采拾阙遗，弼成圣政；今我得魏暮，于疑似之间，必极匡谏，虽不敢望贞观之政，庶几处无过之地。”令授暮右补阙，敕舍人善为词。又问暮曰：“卿家有何图书？”暮曰：“家书悉无，惟有文贞公笏在。”文宗令进来。郑覃在侧曰：“在人不在笏。”文宗曰：“卿浑未晓。但甘棠之义，非要笏也。”
    崔颢有美名，李邕常欲一见。及颢至献文，其首云：“十五嫁王昌。”邕叱起曰：“小子无礼。”遂不接。
    肃宗以王至为相，尚鬼神之事，分遣女巫遍祷山川。有巫者少年盛服，乘传而行，中使随之，所至诛求金帛，积载于后，与恶少十数辈横行州县。至黄州，左震为刺史，晨至驿门，扃户不启。震命坏锁而入，曳巫斩阶下，恶少皆死。籍其缗钜万，金宝堆积，悉列上曰：“臣已斩巫。请以所籍钱，代臣贫民输税，其中使送上，臣请死。”朝廷慰奖之。
    李公勉罢岭南节度，至石门停舟，悉搜家人犀象投水中。
    德宗在东宫，雅好杨崖州字，尝令打《李楷洛碑》，钉壁以玩。及即位，征拜。炎有崖谷，言论持正，对见必为之加敬，岁余不倦。及后以刘晏事，上不怿，卢杞揣知上意，因倾之。
    许孟容为给事中，宦者有以权幸相诱者，拒绝之。虽不大拜，亦不为患。
    韦相贯之为右丞，僧广宣造门曰：“窃知阁下不久拜相。”贯之叱曰：“安得此言。”命草奏，僧惶恐而出。
    朝廷每降使新罗，其国必以金宝厚为之赠，唯李纳判官一无所受，深为同辈所嫉。
    ●卷三 雅量
    狄梁公与娄师德同为相，狄公排斥师德非一日，则天问狄公曰：“朕大用卿，卿知所自乎？”对曰：“臣以文章直道进身，非碌碌因人成事。”则天久之曰：“朕比不知卿，卿之遭遇，实师德之力。”因命左右取筐箧，得十许通荐表，以赐梁公。梁公阅之，恐惧引咎，则天不责。出于外曰：“吾不意为娄公所涵，而娄公未尝有矜色。”
    唐公临性宽仁多恕，尝欲吊丧，令家僮归取白衫，僮仆误持余衣，惧未敢进。临察之，谓曰：“今日气逆，不宜哀泣，向取白衫且止之。”又令煮药，不精，潜觉其故，又谓曰：“今日阴晦，不宜服药，可弃之。”终不扬其过失。
    裴度在中书，印忽亡失，度命张筵，举座不晓其故。夜半宴酣，左右曰：“印复得。”度不答，极欢而罢。或问其故，度曰：“此盖诸胥盗印书券耳。缓之则存，急之则投诸水火。”人服其临事不挠。
    阳道州城未尝有所蓄积，虽所服用不可阙者，客称某物可佳可爱，公辄喜授之。有陈苌者，候其始请月俸，常往称其钱帛之美，月有获焉。
    韩皋为京兆尹。时久旱祈雨，县官读祝文，专心记公家讳，及称官衔毕，误呼先相之名，皋但惨然，因命重读，亦不加责。在夏口，尝病小疮，令医傅膏不濡，公问之，医云：“天寒膏硬。”公笑曰：“韩皋实是硬。”初皋自贬所量移钱塘，与李不协。后皋在鄂州，梦万岁楼上挂冰，因自解曰：“冰者，寒也；楼者，高也。岂韩皋来代我乎？”意甚恶之，果移镇浙右。
    文宗对翰林诸学士，因论前代文章，裴舍人素数称陈拾遗名，柳舍人目之，裴不觉。上顾柳曰：“陈字伯玉，近亦多以字行。”
    裴晋公为门下侍郎，过吏部选人官，谓同过给事中曰：“吾徒侥悻至多；此辈优一资半级，何足问也？”一皆注定，未曾退量。公不信术数，不好服食，每语人曰：“鸡猪鱼蒜，逢著则吃；生老病死，时至则行。”其宏达皆此类。
    文宗将有事南郊，祀前，本司进相扑人。上曰：“方清齐，岂合观此事？”左右曰：“旧例也，已在外祗候。”上曰：“此应是要赏物，可向外相扑了。”即与赏令去。又尝观斗鸡，优人称叹大好鸡，上曰：“鸡好，便赐汝。”
    文宗时入阁，郎官有误窥者。上觉之，班退，语宰相曰：“适省郎班内第某人，忽斜盼视朕，何也？”裴度对曰：“省郎卑微，安得如此！”欲与打著。上曰：“此小事，不打了。”
    靖安李少师宗闵，不以威重自处，好与宾客饮宴谈笑。善饮酒。暑月临池，以荷为杯，满酌酒，密系持近口，以筋刺之而饮，不尽再举。既散，有人言：“昨饮大欢也。”李曰：“今日言欢，明前日之不欢。自今好恶，一不得言。”
    夏侯孜在举场，有王生者，有时名，遇孜下第，偕游京西，凤翔节度使馆之，从事有宴召焉。酒酣，以骰子祝曰：“二秀才明年但得第，当掷堂印。”王生自负，怒曰：“吾诚浅薄，与夏侯孜同年乎？”不悦而去。孜后及第，累官至宰相，王生竟无所闻。孜在河中，王生之子不知有隙，偶获孜与其父生平书疏数纸，持以谒孜。孜问其所欲，一以予之，因召诸从事，语其事。
    郑公尝拜扫还，白太宗：“人言陛下欲幸山南，在外悉装束，而竟不行，何有此消息？”帝笑曰：“当时有心，畏卿等嗔，遂停耳。”
    卢尚书承庆，总章初考内外官。有督运，遭风失米，卢考之曰：“监运损粮，考中下。”其人容自若，无言而退。卢重其雅量，改注曰：“非力所及，考中中。”既无喜容，亦无愧词，又改曰：“宠辱不惊，考中上。”
    李昭德为内史，娄师德为纳言，相随入朝。娄体肥行缓，李屡顾待不即至，乃发怒曰：“叵耐杀人田舍汉！”娄闻之，徐笑曰：“师德不是田舍汉，更阿谁是？”师德弟为岱州刺史，将别，谓之曰：“吾以不才，位居宰相，汝今又拜州牧，叨据过分，人所疾也，将何以全先人发肤？”弟长跪曰：“自今唾某面上者，亦不敢言，但拭之而已。以此自勉，庶不为兄忧。”师德曰：“此适以为我忧也。夫前人唾者，发于怒也，汝今拭之，是恶前人唾而拭，是逆前人怒也。唾不拭而自乾，何若笑而受之？”当武后时，竟保其宠禄，率是道也。
    皇甫德参上书，言：“陛下修洛阳宫，是劳人也；收地租，厚敛也；俗尚高髻，是宫中所化也。”太宗怒曰：“此人欲使国家不收一租，不役一人，宫人无发，乃称其意！”魏徵进曰：“贾谊当汉文帝之时，上书曰：‘可痛哭者三，可长叹者五。’自古上书，率为激切。不激切，则不能动人主之心；激切，则似谤讪。所谓‘狂夫之言，圣人择焉’。惟在陛下裁察。今苟责之，则于后谁敢言？”乃赐绢二十匹，命归。
    陆兖公为同州刺史，有家僮不下马；参军责之，鞭其背见血。因谒曰：“小吏犯公，请去。”兖公颔之曰：“奴见官人不下马，打了，去也得，不去也得。”参军不测而退。（原注：当曰：“不下马，打也得，不打也得。官人打了，去也得，不去也得。”）
    袁亻参之破袁晁，擒其伪公卿数十人，州县大具梏，谓必生致阙下。亻参曰：“此恶百姓，何足以烦人。”乃笞之，遣去。
    韦丹少在洛阳，尝至中桥，见数百人喧集水滨，乃渔者网得大鼋，系之桥柱。丹不忍，问曰：“几钱可赎？”曰：“五千。”丹曰：“吾驴直三千，可乎？”于是与之，放鼋于水，徒步而归。
    任迪简为天德判官。军中宴，后至当饮觥酒，吏误以醋酌。迪简以军使李景略令酷，发之则死矣，乃强饮之，遂病吐血。军中闻之皆泣下，景略为之省刑。及景略卒，军中请以为主。自卫佐拜御史中丞，为观军使，终易定节度使。
    裴相尝应宏词，崔枢考之不第。及为相，擢之为礼部侍郎，笑曰：“此报德也。”枢惶恐欲坠阶，又笑曰：“戏言也。”
    长庆初，赵相为太常卿，赞郊庙之礼。时罢相二十余年，年七十六，众服其健。右常侍郎孝奕笑曰：“是仆为东府试官所送进士也。”
    元载之败，其女资敬寺尼真一，纳于掖庭。德宗即位，召至别殿，告其父死。真一自投于地，左右皆叱。德宗曰：“焉有闻亲之丧，责其哭踊？”遂扶出，众皆陨涕。
    ●卷三 识鉴
    贞观二十年，王师旦为员外郎，冀州进士张昌龄、王公瑾并有文辞，声振京邑。师旦考其策为下等，举朝不知所以。及奏等第，太宗怪问无昌龄等名，师旦对曰：“此辈诚有词华，然其体轻薄，文章浮艳，必不成令器。臣擢之，恐后生仿效，有变陛下风俗。”上深然之。后昌龄为长安尉，坐赃解，而公瑾亦无所成。
    中宗尝召宰相苏瑰、李峤子进见。二子同年。上曰：“尔宜记所通书言之。”瑰子应曰：“木从绳则正，后从谏则圣。”峤子亡其名，亦进曰：“朝涉之胫，剖贤人之心。”上曰：“苏瑰有子，李峤无儿。”
    张守，陕州平陵人也。自幽州入觐，过本县，见令李元，申桑梓之礼。见陕尉李桎梏裴冕，冕呼：“张公！困厄中岂能相救？”至灵宝，便奏充判官。（案：《唐书 裴冕传》：冕以王奏充判官，非张守，与此异）冕后至宰辅。
    代宗宽厚出于天性。幼时，玄宗每坐于前，熟视之，谓武惠妃曰：“此儿有异相，亦是吾家一有福天子。”
    西凉州俗好音乐，制《凉州》新曲，开元中列上献之。上顾问宁王，王进曰：“此曲虽佳，臣有闻焉：夫音者，始之于宫，散之于商，成之于角、征、羽，莫不根柢橐龠于宫、商也。宫杂而少商，征乱而加暴。臣闻：宫，君也；商，臣也。宫不胜则君势卑，商有余则臣下僭。君卑则畏下，臣僭则犯上。盖形之于音律，播之于歌咏，见之于人事。臣恐一日有播越之祸，悖乱之患，莫不由此曲也。”上闻之，默然。及安禄山之乱，华夏鼎沸，所以知宁王知音之妙也。
    安禄山初为张韩公帐下走使。韩公尝洗足，韩公足下有黑子，禄山窃窥之。韩公顾而笑曰：“黑子是吾之贵相，汝何窥之？”禄山曰：“贱人不幸，两足皆有，亦似将军者，色黑而加大。”公奇之，约为义儿，深加慰勉。
    王为太常卿。早起，闻永兴里人吹笛，问：“是太常乐人否？”曰：“然。”已后因阅乐而挞之。问曰：“何得罪？”曰：“卧吹笛。”又见康昆仑弹琵琶，云：“琵声多，琶声少，亦未可弹五十四丝大弦也。”自下而上谓之琵，自上而下谓之琶。
    裴宽尚书罢郡，西归汴中，日晚维舟，见一人坐树下，衣服故敝。召与语，大奇之，谓“君才识自当富贵，何贫也？”举船钱帛奴婢与之，客亦不让。语讫上船，奴婢偃蹇者鞭扑之，裴公益以为奇，其人乃张建封也。
    杜丞相鸿渐，世号知人。见马燧、李抱真、卢杞、陆贽、张宏靖、李藩，皆云“并为将相”，既而尽然。又大司徒杜公见张弘靖，曰：“必为宰相。”贵人多知人也如此。
    潘炎，德宗时为翰林学士，恩渥极异。其妻刘氏，晏之女也。京尹某有故，伺候累日不得见，乃遗阍者三百缣。夫人知之，谓潘曰：“岂有人臣，京尹愿一见，遗奴三百缣帛？其危可知也！”遽劝潘公避位。子孟阳，初为户部侍郎，夫人忧惕曰：“以尔人材而在丞郎之位，吾惧祸之必至也。”户部解谕再三，乃曰：“试会尔同列，吾观之。”因遍招深熟者。客至，夫人垂帘视之。既罢会，喜曰：“皆尔之俦也，不足忧矣。末后惨绿少年，何人也？”答曰：“补阙杜黄裳。”夫人曰：“此人自别，是有名卿相。”
    韦献公夏卿有知人之鉴，人不知也。因退朝，于街中逢再从弟执谊，从弟渠牟、丹，三人皆二十四，并为郎官。簇马久之，献公曰：“今日逢三二十四郎，辄欲题目之。”语执谊曰：“汝必为宰相，善保其末耳。”语渠牟曰：“弟当别奉主上恩，而连贵公卿。”语丹曰：“三命中，弟最长远，而位极旄钺。”由是竟如其言。
    韦献公夏卿不经方镇，唯尝于东都留守辟吏八人，而路公随、皇甫崖州葛皆为宰相，张尚书贾、段给事平仲、卫大夫中行、李常侍翱、李谏议景俭、李湖南词皆至显官，亦知名矣。
    李相绛，先人为襄州督邮，方赴举，求乡荐。时樊司空泽为节度使，张常侍正甫为判官，主乡荐。张公知丞相有前途，启司空曰：“举人悉不如李某秀才，请只送一人，请众人之资以奉之。”欣然允诺。又荐丞相弟为同舍郎。不十年而李公登庸，感司空之恩，以司空之子宗易为朝官。人问宗易之文于丞相，答曰：“盖代。”时人用以“盖代”为口实，相见论文，必曰：“莫是樊三盖代否？”后丞相之为户部侍郎也，常侍为本司郎中，因会，把诗侍郎唱歌，李终不唱而哂之，满席大噱。
    韩太保皋深晓音律，尝观客弹琴为《止息》，乃叹曰：“妙哉，嵇生之音也！为是曲也，其当魏、晋之际乎？”《止息》与《广陵散》，同出而异名也。其音主商，商为秋声，天将肃杀，草木摇落，其岁之晏乎？此所以知魏之季慢也。其商弦与宫同，时臣夺其君之位乎？此所以知司马氏之将篡也。‘广陵’，维扬也；‘散’者，流亡之谓也。‘杨’者，武后之姓，言杨后与其父骏之倾覆晋祚者也。晋难兴，终‘止息’於此。其音哀愤而噍杀，操者蹙而よ痛，永嘉之乱，其应此乎？叔夜撰此，将贻后代之知音，且避晋祸，托之神鬼，史氏非知味者，安得不传其谬欤？”
    吴兴僧昼一，字皎然，工律诗。尝谒韦苏州，恐诗体不合，乃于舟抒思，作古体十数篇为献。韦皆不称赏，昼一极失望；明日写其旧制献之，韦吟讽，大加叹赏。因语昼一云：“几致失声名。何不但以所工见投，而猥希老夫之意？人各有所得，非卒能致。”昼一服其能鉴。
    骆浚者，度支司书手也。尝健羡一杂事典，题诗一绝于柏树曰：“干耸一条青玉直，叶铺千叠绿云低；争如燕雀偏巢此，却是鸾不得栖。”会度支使巡诸司，见此题，问左右，云：“浚所为也。”召与语，可听。曰：“钱粗晓，词气不卑，言语古壮，人品亦佳。”翌日，以语巡官李吉甫，遂擢为度支巡官。浚请兼巡覆官。自以微贱，不敢厕士大夫之列。月余，九门内勾出数十万贯；数月，关右、蒲、潼、京西、京北、三辅勾四百万，佐大门，却河阴斗门，曹、汴、宿、宋，无水潦之患。后典名郡，有令名。于春明门外筑台榭，食客皆名人。卢申州题诗云：“地如拳石，溪横似叶舟。”即骆氏池馆也。
    裴晋公为相，布衣交友、受恩子弟，报恩奖引不暂忘。大臣中有重德寡言者，忽曰：“某与一二人皆受知裴公。白衣时，约他日显达，彼此引重。某仕宦所得已多，然晋公有异于初，不以辅佐相许。”晋公闻之，笑曰：“实负初心。”乃问人曰：“曾见灵芝、珊瑚否？”曰：“此皆希世之宝。”又曰：“曾游山水否？曰“名山数游，唯庐山瀑布状如天汉，天下无之。”晋公曰：“图画尚可悦目，何况亲观？然灵芝、珊瑚，为瑞为宝可矣，用于广厦，须杞、梓、樟、楠；瀑布可以图画，而无济于人，若以溉良田，激碾，其功莫若长河之水。某公德行文学、器度标准，为大臣仪表，望之可敬；然长厚有余，心无机术。伤于畏怯，剥割多疑。前古人民质朴，征赋未分，地不过数千里，官不过一百员。内无权悻，外绝奸诈。画地为狱，人不敢逃；以赭染衣，人不敢犯。虽已列郡建国，侯伯分理；当时国之大者，不及今之一县，易为匡济。今天子设官一万八千，列郡三百五十，四十六连帅，八十万甲兵。礼乐文物，轩裳士流，盛于前古。材非王佐，安敢许人！”
    相国牛僧孺，或言仙客之后，居宛、叶之间。少孤贫，力学有志。永贞中擢进士第，与同辈过政事堂，宰相谓曰：“扫厅奉候。”僧孺独出曰：“不敢。”众耸异之。元和初，登制科，历省郎至丞相。大中初卒。后白敏中入相，乃奏，谥曰“简”。
    李珏，字待价，赵郡赞皇人。早孤，居淮南，养母以孝闻。举明经，华州刺史李绛见而谓之曰：“日角珠庭，非常人也，当掇进士科。明经碌碌，非子发迹之地。”一举不第。应进士举，许孟容为礼部，擢上第。释褐，署乌重胤河阳府推官，书判高等，授渭南县尉，迁右拾遗，左迁下わ县令。丁母忧，庐居三年，不入室。免丧，诸侯交辟，皆不就。牛僧孺在武昌，掌书记，归御史府。韦处厚秉政，称曰：“清庙之器，岂击搏才乎？”擢拜礼部员外郎，改吏部员外。李宗闵为相，擢知制诰，改司勋员外郎，库部郎中，文宗召充翰林学士。珏风格端肃，属词敏赡，恩倾一时。累迁户部侍郎承旨，天子屡欲以为相。郑注以方术为侍讲学士，李训自流人入内廷，珏未尝私焉。训、注交谮，贬江州刺史。训诛，征为户部侍郎，与杨嗣复同日拜相。上虽切于求理，终优游不断。同列陈夷行、郑覃请经术孤立者进用，珏与嗣复论地胄词彩者居先，每延英议政，多异同，卒无成效，但寄之颊舌而已。文宗将崩，以敬宗子陈王成美为托。武宗立，事由两军，贬昭州刺史。宣宗即位，累迁河阳三城节度，吏部尚书。崔郸薨，又拜检校左仆射、淮南节度使。三载，薨，谥贞穆。
    李廓为武宁军节度使，不治，右补阙郑鲁上疏曰：“臣恐新麦未登，徐师必乱。乞速命良将，救此一方。”宣宗未之省。麦熟而徐师果乱，上感悟鲁言，擢为起居舍人。
</div>
    <div class="pagination">
<a href="唐语林_page3.html">上一页</a><a href="唐语林.html">1</a><a href="唐语林_page2.html">2</a><a href="唐语林_page3.html">3</a><span class="current-page">4</span><a href="唐语林_page5.html">5</a><a href="唐语林_page6.html">6</a><a href="唐语林_page7.html">7</a><a href="唐语林_page8.html">8</a><a href="唐语林_page9.html">9</a><span>...</span><a href="唐语林_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
