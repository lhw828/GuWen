<!DOCTYPE html>
<html>
<head>
    <meta charset="UTF-8">
    <title>说郛 - 第 351 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 351 页/共 601 页</h1>
    <div class="content">








　　齐民要术【贾思勰】
　　耕田
　　凡耕高下田不问春秋必须燥湿得所为佳若水旱不调宁燥不湿春耕寻手劳秋耕待白背劳凡秋耕欲深春夏欲浅犂欲亷劳欲再秋耕防青者为上初耕欲深转地欲浅菅茅之地宜纵牛羊践之七月耕之则死凡美田之法绿豆为上小豆胡麻次之悉皆五六月中防种七月八月犂防杀之为春谷田则亩收十石其美与蚕矢熟粪同凡秋収之后牛力弱未及即秋耕者谷黍穄梁秫茇之下即移羸速锋之地恒润泽而不坚硬乃至冬初尝得耕劳不患枯旱若牛力少者但九月十月一劳之至春种亦得
　　収种
　　凡五谷种子浥鬰则不生生者亦寻死种杂者禾则早晩不均春复减而难熟粜卖以杂糅见疵炊防失生熟之节所以特宜存意不可徒然粟黍穄粱秫常岁岁别収选好穗纯色者劁刈高悬之至春治取别种以拟明年种子其别种种子尝须加锄先治而别埋还以所治蘘草蔽窖将种前二十许日开出水洮即晒令燥种之依周官相地所宜而粪种之
　　种谷
　　凡谷成熟有早晩苗秆有高下収实有多少质性有弱强米味有美恶粒实有息耗地势有良薄山泽有异宜顺天时量地利则用力少而成功多任情返道劳而无获凡谷田菉豆小豆底为上麻黍胡麻次之芜菁大豆为下良地一亩用子五升薄地三升谷田必须岁易二月三月种者为植禾四月五月种者为穉禾二月上旬及麻菩杨生种者为上时三月上旬及清明节桃始花为中时四月上旬及枣叶生桑花落为下时岁道宜晩者五月六月初亦得凡春种欲深宜曵重挞夏种欲浅直置自生凡种谷雨后为佳遇小雨宜接湿种遇大雨待薉生春若遇旱秋耕之地得仰垄待雨夏若仰垄匪直荡汰不生兼与草薉俱出凡田欲早晩相杂有闰之岁节气近后宜晩田然大率欲早早田倍多于晩苗生如马耳则镟锄稀豁之处锄而补之凡五谷唯小锄为良良田率一尺留一科薄地寻垅蹑之苗出垅则深锄锄不厌数周而复始勿以无草而暂停春锄起地夏为除草故春锄不用触湿六月以后虽湿亦无嫌苗既出垄每一经雨白背时辄以铁齿楱纵横杷而劳之苖高一尺锋之耩者非不壅本苗深谷草益实然令地坚硬乏泽难耕锄得五徧已上不须耩凡种欲牛迟缓行种人令促歩以足蹑垄底熟速刈干速积凡五谷大判上旬种者全收中旬中收下旬下收
　　黍穄
　　黍者暑也种者必待暑先夏至二十日此时有雨疆土可种黍一亩三升黍心未生雨灌其心心伤无实黍心初生畏天露令两人对持长索槩去其露日出乃止凡种黍覆土锄治皆如禾法欲踈于禾
　　粱秫
　　粱秫并欲薄地而稀一亩用子三升半种与植谷同时燥湿之宜杷劳之法一同谷苗收刈欲晚
　　大豆
　　大豆保岁易为宜古之所以备防年也谨计家口数种大豆率人五亩此田之本也三月榆荚时有雨高田可种大豆土和无块亩五升土不和则益之种大豆夏至后二十日尚可种戴甲而生不用深耕大豆须均而稀豆花憎见日见日则黄烂而根焦也获豆之法荚黑而茎苍辄收无疑其实将落反失之故曰豆熟于塲于塲获豆即青荚在上黑荚在下
　　小豆
　　小豆不保岁难得椹黑时注雨种亩一升豆生布叶锄之生五六叶又锄之大豆小豆不可尽治也古所以不尽治者豆生布叶豆有膏尽治之则伤膏伤则不成而民尽治故其收耗折也故曰豆不可尽治飬美田亩可十石以薄田尚可亩取五石
　　种麻
　　凡种麻用白麻子麻欲得良田不用故墟地薄者粪之耕不厌熟田欲岁易良田一亩用子三升薄田二升夏至前十日为上时至日为中时至后十日为下时泽多者先渍麻子令芽生待他白背耧耩漫掷子空曵劳泽少者暂浸即出不得待芽生耧头中下之麻生数日中常驱雀布叶而锄勃如灰便刈欲小缚欲薄一宿辄翻之获欲净沤欲清水生熟合宜
　　大小麦
　　大小麦皆须五月六月暵地种大小麦先防逐犂防种者佳其山田及刚强之地则耧下之凡耧种者匪直土浅易生然于锋锄亦便穬麦非良地则不须种八月中戊社前种者为上时下戊前为中时八月末九月初为下时小麦宜下种八月上戊社前为上时中戊前为中时下戊前为下时正月二月劳而锄之三月四月锋而更锄今立秋前治讫蒿艾簟盛之良多种久居供食者宜作劁麦倒刈薄布顺风放火火既着即以扫箒扑灭仍打之
　　水稻
　　稻无所缘唯岁易为良选地欲近上流三月种者为上时四月上旬为中时中旬为下时先放水十日后曵陆轴十遍地既熟净淘种子渍经三宿漉出内草篅裛之若经三宿芽生长二分一亩三升掷三日之中令人驱鸟苗长七八寸陈草复起以鎌侵水芟之草悉脓死稻苖渐长复须薅薅讫决去水曝根令坚量时水旱而溉之将熟又去水霜降获之北土高原本无陂泽随逐隈曲而田者二月氷解地干烧而耕之仍即下水十日块既散液持木斫平之纳种如前法既生七八寸防而栽之溉灌收刈一如前法畦防大小无定须量地宜取水均而已藏稻必须用簟若于久居者亦如劁麦法舂稻必须冬时积日燥曝一夜置霜露中即舂
　　旱稻
　　旱稻用下田白土胜黑土凡下田停水处燥则坚垎湿则污泥难治而易荒墝埆而杀种其春耕者杀种尤甚故宜五六月暵之以拟麦麦时水涝不得纳种者九月中复一转至春种稻万不失一
　　胡麻
　　胡麻宜白地种二三月为上时四月上旬为中时五月上旬为下时种欲截雨脚一亩用子二升漫种者先以耧耩然后散子空曵劳耧耩者炒沙令燥中和半之锄不过三遍刈束欲小以五六束为一丛斜倚之候口开乘车诣田斗薮还丛之三日一打四五遍乃尽耳
　　种
　　区种法六月雨后种菉豆八月中犂防杀之十月又一转即十月终种率两步为一区坑大如盆口深五寸以土壅其畔如菜畦形坑底必令平正以足踏之令其保泽以子大豆各十枚遍布坑中以粪五升覆之又以土一斗薄散粪上复以足防蹑之冬月大雪时速并力推雪于坑上为大堆至春草生亦生茎叶肥茂异于常者且常有润泽旱亦无害五月便熟
　　种冬
　　种冬法傍墙阴地作区圆二尺深五寸以熟粪及土相和正月晦日种既生以柴木倚墙令其缘上旱则浇之八月断其梢减其实一本但存五六枚十月霜足收之削去皮子于芥子酱中或美豆酱中藏之佳
　　种茄子
　　种茄子法茄子九月熟时摘取擘破水淘子取沈者速曝干裹置至二月畦种着四五叶雨时合泥移栽之十月种者如区种法推雪着区中则不须栽其春种不作畦直如种凡法者亦得唯须晓夜数浇耳大小如弹圆中生食味似小豆角
　　种瓠
　　法以三月耕良田十亩作区方深一尺以杵筑之令可居泽相去一步区种四实蚕矢一斗与土粪合浇之水二升所干处复浇之着三实以马棰防其心勿令蔓延多实
　　种芋
　　种芋宜择肥缓土近水处和柔粪之二月注雨可种芋率二尺下一本芋生根欲深劚其旁以缓其土旱则浇之有草锄之不厌数多治芋如此其收常倍
　　种葵
　　临种时必燥曝葵子地不厌良故墟弥善薄即粪之葵生三叶然后浇之早种者必秋耕十月末地将冻散子劳之人足践踏之乃佳地释即生锄不厌数五月初更种之六月一日种白茎秋葵秋葵堪食仍留五月种者取子于此时附地剪却春葵冷根上枿生者柔輭至好仍供常食美于秋菜
　　蔓菁
　　种不求多唯须良地故墟新粪壤垣墙乃佳
　　种蒜
　　蒜宜良輭地三徧熟耕九月初种种法黄时以耧耩逐垄手下之五寸一株空曵劳二月半锄之令满三徧条拳而轧之叶黄锋出则辫于屋下风凉之处桁之冬寒取谷防布地一行蒜收条中子种者一年为独瓣种二年者则成大蒜科皆如拳又逾于凡蒜矣
　　种葱
　　收葱子必薄布隂干勿令浥鬰其拟种之地必须春种绿豆五月防杀之比至七月耕数徧一亩用子四五升
　　种韭
　　收韭子如葱子法治畦下水粪覆悉与葵同然畦欲深二月七月种种法以升盏合地为处布子于围内令常净高数寸剪之至正月扫去畦中陈叶冻解以铁杷耧起下水加熟粪韭高三寸便剪之剪如葱法一岁之中不过五剪收子者一剪则留之若旱种者但无畦与水耳耙粪悉同一种永生
　　种蜀芥芸薹芥子
　　蜀芥芸薹取叶者皆七月半种地欲粪熟蜀芥一亩芸薹一亩种法与芜菁同既生亦不锄之十月收芜菁讫时收蜀芥芸薹足霜乃收种芥子及蜀芥芸薹取子者皆二三月好雨泽时种旱则畦种水浇五月熟而取子
　　种姜
　　姜宜白沙地少与粪和熟耕如麻地不厌熟纵横七遍尤善三月种之先种耧耩寻垄下姜一尺一科令上土厚三寸数锄之六月作苇屋覆之九月掘出置屋中
　　种枣
　　常选好味者留栽之候枣叶始生而移之三步一树行欲相当欲令牛马覆践令净正月一日日出时反斧班駮椎之名嫁枣候大蚕入簇以杖击其枝间振落狂花全赤即收收法日日撼落之为上
<子部,杂家类,杂纂之属,说郛,卷七十五上>
　　种桃
　　桃柰桃欲种法熟时合肉全埋粪地中至春既生移栽实地以锹合土掘移之桃性皮急四年以上宜以刀竪其皮七八年便老十年则死
　　种樱桃
　　二月初山中取栽阳中者还种阳地隂中者还种阴地
　　种葡萄
　　葡萄蔓延性缘不能自举作架以承之叶宻阴厚可以避热
　　种李
　　李性耐久树得三十年老虽枝枯子亦不细
　　种梅杏
　　栽种与桃李同
　　种梨
　　种者梨熟时全埋之经年至春地释分栽之多着熟粪及水至冬叶落附地刈杀之以炭火烧头二年即结子挿者弥疾挿法用棠杜
　　种栗
　　栗种而不栽栗初熟出殻即裹埋着湿土中至春三月悉芽生出而种之既生数年不用掌近三年内每到十月常须草裹至二月乃解
　　种柰林檎
　　柰林檎不种但栽之取栽如压桑法以正月二月中飜斧班防椎之则饶子
　　种柿
　　柿有小者栽之无者取枝于防枣根上挿之
　　种安石榴
　　栽法以三月初取枝大如手大指者斩令长一尺半八九枝共为一窠烧下头二寸掘圆坑深一尺七寸口经尺竖枝于坑畔置枯骨礓石于枝间下土筑之水浇常令润泽既生又以骨石布其根下则科圆滋茂可爱十月中以藁裹而纒之
　　种椒
　　熟时收取黒子四月初畦种之方三寸一子筛土覆之令厚寸许复筛熟粪以盖土上旱则浇之常令润泽生高数寸夏连雨时可移之
　　种桑柘
　　桑柘熟时收黑鲁椹即日以水淘取子晒燥仍畦种常薅令浄明年正月移而栽之率五尺一根其下常劚掘种菉豆小豆栽后二年愼勿采沐大如臂许正月中移之率十歩一树行欲小掎角不用正相当
　　种榆
　　先耕地作垄然后散榆荚散讫劳之榆生共草俱长未须料理明年正月附地芟杀放火烧之亦任生长勿使长近又至明年正月劚去恶者其一株止有七八根生者悉皆砍去唯留一根麤直好者三年春可将荚叶卖之五年之后便堪作椽不挟者即可砍卖挟者镟作独乐及盏十年之后魁椀瓶榼器皿无所不任十五年后中为车毂及蒲桃其岁岁科简剥治之功指柴雇人十束雇一人无业之人争来就作卖柴之利己自无赀况诸器物其利十倍砍后复生不劳耕种所谓一劳永逸能种一顷岁收千疋唯须一人守防指挥处分既无牛耕种子人功之费不虑水旱风虫之灾比之谷田劳逸万倍男女初生各与小树二十株比至嫁娶悉任车毂一树三具一具值绢三疋成绢一百八十疋聘财资遣粗得充事
　　种藕
　　春初掘藕根节头着鱼池泥中种之当年即有莲花
　　种莲子
　　八月九月取莲子坚黑者于瓦上磨莲头令皮薄取墐土作熟泥封之如三指大长二寸使叶头平重磨去尖鋭泥干时掷于池中重颈泥下自然周正薄易生少时即出其不磨者皮既坚厚仓卒不能生也
　　栽树
　　凡栽一切树木欲记其隂阳不令转易大树髠之小则不髠先为深坑内树讫以水沃之着土令如薄泥东西南北揺之良久然后下土坚筑时时灌溉常令润泽埋之欲深勿令挠动凡栽树讫皆不用手捉及六畜触突凡栽树正月为上时二月为中时三月为下时
　　伐木
　　凡伐木四月七月则不虫而坚肕榆荚下桑椹落亦其时也然则凡木有子实者候其子实将熟皆其时也凡非时之木水沤一月或火煏取干虫则不生





</div>
    <div class="pagination">
<a href="说郛_page350.html">上一页</a><span>...</span><a href="说郛_page346.html">346</a><a href="说郛_page347.html">347</a><a href="说郛_page348.html">348</a><a href="说郛_page349.html">349</a><a href="说郛_page350.html">350</a><span class="current-page">351</span><a href="说郛_page352.html">352</a><a href="说郛_page353.html">353</a><a href="说郛_page354.html">354</a><a href="说郛_page355.html">355</a><a href="说郛_page356.html">356</a><span>...</span><a href="说郛_page352.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
