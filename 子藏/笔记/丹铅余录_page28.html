<!DOCTYPE html>
<html>
<head>
    <meta charset="UTF-8">
    <title>丹铅余录 - 第 28 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹铅余录 - 第 28 页/共 56 页</h1>
    <div class="content">




　　丹铅总録卷一
　　钦定四库全书
　　丹铅总録卷二　　　　　　明　杨慎　撰地理类
　　方城本万城
　　左传方城以为城古本方本万字古字万亦作万故讹尔唐勒奏土论曰我是楚也世伯南土自越以至叶垂境万里故曰万城也
　　盐泽醋沟
　　唐岑参诗雁塞通盐泽龙堆接醋沟方囘云盐泽人皆知之醋沟人所未知也非惟人未知方囘葢亦不知为此言以掩后人耳考阚骃十三州志山氏城北为髙逾渊又东北醋沟水出焉水在中牟盐泽见汉书【郭縁生述征记酱魁城至醋沟凡十里】
　　鬼方
　　高宗伐鬼方之事惟见于易鬼方极逺之国即莫靡之属也苍颉篇曰鬼之为言逺也世本黄帝娶于鬼方氏汉匡衡疏云成汤化异俗而懐鬼方意者汤时鬼方已内属于式围之中而复畔于中衰之日故髙宗伐之以中兴殷道也又西羗传曰殷室中衰诸侯皆叛至于武丁征西戎鬼方三年乃克故其诗曰自彼氐羗莫敢不来王是其证也竹书纪年周王伐西落鬼戎按今贵州有罗鬼夷俗又呼贵州为鬼州楚辞得人肉而祀以其骨为醢纣醢脯九侯亦效其虐也
　　九县
　　左传郑伯肉袒牵羊以逆楚子曰云云使改事君夷于九县注楚灭九国以为县愿得比之正义谓息邓黄防江六蓼庸权申息凡十一国不知何以言九沈重谓权是小国庸先属楚自外为九也皆曲説不通窃意九为阳数之极故书传凡言九者皆指其极也桓公九合诸侯今考之亦不止九也楚辞九歌乃十一篇亦止言九也如九陵九渊九攻九守皆可以此例推之后汉书云九县飚囘正用此语使孔颖逹沈重注汉书又指何地为九县乎
　　荧台火井
　　水经注火山似火从地中出名曰荧台今南中徃徃有之火井在蜀之临卭今嘉定犍为有之其泉皆油爇之然人取为灯烛正德中方出古人博物亦未及此也积阳之气所产固非怪异
　　度索寻橦
　　西域传有度索寻橦之国后汉书防渉悬度注溪谷不通以绳索相引而度唐独孤及招北客辞笮复引一索其名为笮人悬半空度彼絶壑予按今蜀松茂之地皆有此桥其河水险恶既不可舟楫乃施植两柱于两岸以绳絙其中绳上有一木筒所谓橦也欲度者则以绳缚人于橦上人自以手縁索而进行达彼岸复有人觧之所谓寻橦也非目见其制不知其觧独孤及之文以十七字形容之西域传只四字尽之可谓工妙矣
　　附庸
　　附庸之国庸古墉通城也尚书大传天子贲庸诸侯疏杼大夫有石材庶人有石承注庸廧也杼亦廧也
　　汉水有二
　　祝穆曰天下之大川以汉名者二班固谓之东汉西汉而黎州之汉水源于飞越岭者不与焉固之所谓东汉则禹贡之道漾自嶓冡山迳梁洋金房均襄郢复至汉阳入江者也西汉则苏代所谓汉中之甲轻舟出于巴乘夏水下汉四日而至五渚者其源出于西和州徼外迳阶沔与嘉陵水合俗谓之西汉又迳大安利劔果合与涪水合入于江
　　被池
　　左太冲诗衣被皆重池池被之心如池也李太白诗亦有緑池障泥锦之句又装潢家以卷缝罅处为玉池也
　　温泉
　　东坡诗纪所经温泉天下七处以骊山为最予在南中所见又不止七处也宁州白崖德胜闗浪穹宜良邓川三泊凡数十处而安宁为最凡温汤所在下必有硫黄其水犹有其味独安宁清彻见底垢自浮去不积且无硫气不知何理也旧有人见其窍出丹砂数粒乃知其下有丹砂传闻徽州黄山温泉亦类此后周王褒温汤铭曰白矾上彻丹砂下沉华清驻老飞流莹心乃知温泉所在必白矾丹砂硫黄三物为之根乃蒸为暖流耳
　　地志
　　地志诸家予独爱常璩华阳国志次之则盛之荆州记荆州记载鹿门事云厐德公居汉之隂司马徳操宅州之阳望衡对宇欢情自接泛舟褰裳率尔休畅记沮水幽胜云稠木傍生凌空交合危嵝倾岳恒有落势风泉传响于青林之下岩猿流声于白云之上逰者常苦目不周玩情不给赏若此二段读之使人神逰八极信竒笔也记三峡水急云朝发白帝暮宿江陵凡一千二百余里虽飞云迅鸟不能过也李太白诗朝辞白帝彩云间千里江陵一日还杜子美云朝发白帝暮江陵皆用盛之语也然二公诗语亦自有优劣试与诗流辨之
　　石墨
　　文选东京赋黒丹石缁注引孝经援神契曰徳至于山陵则出黒丹魏都赋墨井盐池滋素液注邺西髙陵西伯阳城西有墨井今在彰德府南郭村井产石墨可以书陆士龙与兄书云三台上有曹公石墨数十斤云烧此复消可用然烟中人不知兄颇见之否今送二螺即此物也又宜阳县有石墨山汧阳县有石墨洞赣州兴国县上洛山皆产石墨广东始兴县小溪中亦产石墨妇女取以画眉名画眉石按古者漆书之后皆用石墨以书大戴礼所谓石墨相着则墨是也汉以后松烟桐煤既盛故石墨遂湮废并其名人亦罕知之【水经注商州黄水北有墨山山石悉黒缋彩奋发黝焉若墨】
　　禹碑
　　徐灵期衡山记云夏禹导水通渎刻石书名山之髙刘禹锡寄吕衡州诗云传闻祝融峯上有神禹铭古石琅玕姿秘文龙虎形崔融云于铄大禹显允天德龙画傍分螺书匾刻韩退之诗岣嵝山尖神禹碑字青石赤形模竒又云千搜万索何处有森森緑树猿猱悲古今文士称述禹碑者不一然刘禹锡葢徒闻其名矣未至其地也韩退之至其地矣未见其碑也崔融所云则似见之葢所谓螺书匾刻非目覩之不能道耳宋朱晦翁张南轩逰南岳寻访不获其后晦翁作韩文考异遂谓退之诗为传闻之误葢以耳目所限为断也王象之舆地纪胜云禹碑在岣嵝峯又传在衡山县云宻峯昔樵人曾见之自后无有见者宋嘉定中蜀士因樵夫引至其所以纸打其碑七十二字刻于防门观中后俱亡近张季文佥宪自长沙得之云是宋嘉定中何政子一模刻于岳麓书院者斯文显晦信有神物护持哉韩公及朱张求一见而不可见余生又后三公乃得见三公所未见亦竒矣禹碑凡七十七字舆地纪胜云七十二字误也其文云承帝曰嗟翼辅佐卿洲渚与登鸟兽之门参身洪流而明发尔兴乆旅忘家宿岳麓庭智营形折心罔弗辰徃求平定华岳泰衡宗疏事裒劳余伸禋欝塞昏徙南渎衍亨衣制食备万国其宁窜舞永奔
　　翠微
　　尔雅山未及上曰翠微诗曰陟彼崔嵬崔嵬即翠微诗传授字各不同尔然崔嵬字不及翠微之工凡山逺望则翠近之则翠渐微故曰翠微也左思蜀都赋欝葐蒀以翠微注翠微山气之轻缥也孟郊诗山明翠微浅又山近渐无青东坡诗来看南山冷翠微皆有意态足以发诗人及尔雅之妙诠杜牧之云与客擕壶上翠微则直致不及孟苏矣
　　风裳水佩
　　水经注垂陇郑地有沙城左佩济渎又云鲍丘水北佩谦泽眇望无垠又云兰渠川水出自北山佩众溪南流注于渭水萦纡谓之佩自被山河字翻出而益竒唐李长吉诗风为裳水为佩又自水经注拈出语増竒矣
　　九有
　　左传九丘八索九丘即九州也八索即八泽也见淮南子或以八索为八卦谬矣通鉴外纪云人皇氏依山川土地之势财度为九州谓之九囿各居其一而为之长人皇居中州以制八辅此引春秋命歴叙文也九囿収育草木为义即后世所谓九州也中州则人皇之都石鼓文所谓寓逢中囿也八辅则余八囿也囿亦作有古字省文书书以有九有之师诗九有有截又奄有九有作九囿觧之义尤明畅左传谓之九薮阳纡云梦之属总而言之九有也九囿也九州也九薮也一也有与囿以字相近薮州以音相近其实一义耳
　　都鄙
　　都何以训美都者鄙之对也左传曰都鄙有章淮南子云始乎都者常卒乎鄙葢天子所居辇毂之下声名文物之所聚故其士女雍容闲雅之态生今谚云京様即古之所谓都相如传车从甚都是也邉氓所居蕞尔之邑狐狸豺狼之所嘷故其闾阎吝啬村陋之状出今谚云野様即古之所谓鄙老子云众人皆有以而我独顽似鄙是也
　　穴井
　　易井卦朱子觧云井者穴地出水之处不曰凿井而曰穴地何也按中山经云帝囷山有井焉名天井孙子兵法云地陷曰天井穴地出水葢此类耳穴地之井天所为也凿地之井人所为也先天上古穴井后天中古凿井也
　　禹生石纽
　　易林舜升大禹石夷之野后汉戴叔鸾传云大禹生西羗水经注禹生于蜀之广柔县石纽村今之石泉县也石纽村今之石皷山其山朝暮二时有五色霞气又有大禹采药亭在大业山其地药气触人徃徃不可到地志不载闻之土人云
　　五岭考
　　裴氏广州记云五岭大庾始安临贺桂阳掲阳邓德明南康记云五岭者台岭之峤五岭之第一岭也在大庾骑田之峤五岭之第二岭也在桂阳都厐之峤五岭之第三岭也在九真萌渚之峤五岭之第四岭也在临贺越城之峤五岭之第五岭也在始安都厐水荣注作部龙萌渚舆地志作明诸徐广曰五十万人守五岭淮南子曰始皇利越之犀角象齿翡翠珠玑乃使尉屠睢发卒五十万为五军一军塞镡城之岭一军守九嶷之塞一军处番禺之都一军守南野之界一军结余干之水注镡城在武陵西南接欝林九嶷在零陵番禺在南海南野余干在豫章其説五岭又不同并志之于此
　　浦即歩考
　　韩文歩有新船不知者改为渉朱子考异已着其谬葢南方谓水际曰歩音义与浦通孔戣墓志蕃舶至歩有下碇税即以韩文证韩文可也栁子原鐡鑪歩志云江之浒凡舟可縻而上下曰歩水经赣水西岸有磐石曰石头津歩之处也又云东北迳王歩葢齐王之渚歩也又云鹦鹉洲对岸有炭歩今湖南有县名城歩青箱杂记岭南谓村市曰墟水津曰歩罾歩即渔人施罾处也张勃吴録地名有歩鱼歩扬州有歩罗含湘中记有灵妃歩金陵图志有邀笛歩王徽之邀桓伊吹笛处温庭筠诗妾住金陵歩门前朱雀舫树萱録载台城故伎诗曰那看囬首处江歩野棠飞东坡诗萧然三家歩横此万斛舟元成原常有寄紫歩刘子彬诗云紫歩于今无士马沧溟何处有神仙字又作埠今人呼船侩曰埠头律文私充牙行埠头
　　拂林图
　　宣和画谱中载有拂林图或作拂林又作拂菻不知所谓后考杜环经行记拂林在苫国西一名犂靬其人顔色白妇人皆服珠锦善织络琉璃妙天下菻音力甚切董北苑画跋云拂林图自唐有之其人类中国妇人皆衣胡绫绀文杂锦戴金花歩揺缀以木难青珠卢肇双柘枝舞赋云菻妖姿西湖别部葢如唐人之胡旋女元末之天魔队耳
　　黄河九曲
　　黄河九曲其説出河图绛象今録于此河导昆仑山名地首上为权势星一曲也东流千里至规其山名地契上为距楼星二曲也邠南千里至精石山名地肩上为别符星三曲也邠南千里入陇首间抵龙门首名地根上为营室星四曲也南流千里抵龙首至卷重山名地咽上为卷舌星五曲也东流贯砥柱触阏流山名地喉上为枢星以运七政六曲也西距卷重山千里东至雒防名地神上为纪星七曲也东流至大岯山名地肱上为辅星八曲也东流过绛水千里至大陆名地腹上为虚星九曲也元学士潘昻霄河源志黄河九折胡地有二折葢竒尔穆苏及必齐勒也禹贡导河自积石以此参考之绛象河图及河源志与禹贡一一皆合
　　隂火
　　易泽中有火素问云泽中有阳焰如火烟腾腾而起于水面者是也葢泽有阳焰乃山气通泽山有隂霭乃泽气通山文选海赋隂火潜然唐顾况使新罗诗隂火暝潜烧是也东坡逰金山寺诗云是时江月初生魄二更月落天深黒江心似有炬火明飞焰照山栖鸟惊怅然归卧心莫识非鬼非仙竟何物注引物类相感志山林薮泽晦明之夜则野火生焉散歩如人秉烛其色青异乎人火刘须溪批云龙也非是坡公西湖诗又有湖光非鬼亦非仙之句与此可互证
　　水鬭河僵
　　国语曰谷洛鬭将毁王宫注不言其鬭之状宋绍兴十四年乐平水鬭有司奏言河冲里田水中类为物所吸聚为一直行髙平地数尺不假隄防而水自行里南程氏家井水溢亦髙数尺夭矫如长虹声如雷穿墙毁楼二水鬭于杉墩且前且却约十余刻乃解以后印前谷洛二水之鬭应亦如此也正德中文安县水忽僵立是日天大寒遂冻为氷柱髙五丈四围亦如之中空而傍有穴后数日流贼过文安乡民入氷穴中避之赖以全者颇多土人谓之河僵亦前史罕见也慎尝书之实録中
　　九宫【与十一卷九宫七色互观】
　　厯中九宫天蓬星太一坎水白天内星摄提坤土黒天衡星轩辕震木碧天辅星招揺巽木緑天禽星天符中土黄天心星青龙干金白天柱星咸池兊金赤天任星太隂艮土白天英星天乙离火紫见唐防要
　　丘处机论海潮
　　海潮人皆言因月唐卢肇独言因日余尝逰海上询其故老甚见分明月初出则潮初上月卓午则潮满月西转则潮渐退月没则潮退尽北方月出则潮复上斗北月中则潮满月东转则潮渐退月没则潮退尽卢肇言日是太阳水是纯隂日西入地时隂避太阳东海潮上日出时水乃西流东海潮下且箭之急疾昼夜不能行万里如河海之深濶洪波荡漾日夜能行数万里乎又肇之所言昼夜方是一潮知肇不曽海上逰行其文经进朝臣无有诘难者葢世间之事强辩者为胜自非圣达谁能穷理尽性哉余又曽较勘东莱与胶西陆地相去二百里许水行迂曲则千里许潮信不同莱北潮上即胶西潮下胶西潮上即莱北潮下比到南海约近万里据大体北海潮上则江淮以北皆潮满南海潮上江淮以北皆潮下即是如何登莱即墨盈缩不同又见四方大海潮流各异耳世间之事尚不能究况天外之事乎大抵海水盈缩譬乾象纵横耳于理则无有邉际随风飘荡莫能定准何乃昼夜循环不差度数亦圣功道力不可思议耳丘长春之説如此可与卢肇余靖及天原发微之説相参互故备録之然潮亦有不可知者如钱镠射潮而潮退西陵元兵驻钱塘沙上三日而潮不至似有神司之不可以常理推也
　　沟渎
　　易坎为水又为沟渎欲行水者用沟所以为涝之备欲停水者用渎所以为旱之备沟之一字以冓冓之为言搬也去水之害如搬弃也渎之为字从卖卖之为言椟也钟水之利如韫椟也矫揉水之性而为沟渎亦犹矫揉木之性而为弓轮圣人所以范围五行而曲成万物也周礼考工记凡沟逆地阞谓之不行水属【音注】不理孙谓之不行又曰梢沟三十里而广倍又曰凡行奠水罄折以参伍所谓水属者属沟洫也所谓梢沟者沟末也沟逺而不倍不足以容水水行不罄折不足以杀其势观黄河千里一大曲百里一小曲则沟洫之罄折可知矣是虽矫揉亦出自然反是则汉之鸿隙陂梁之浮山堰矣孟子所言过颡在山非止为喻盖桔橰斗古有为之者汉隂丈人所以目之为机事也
　　热海
　　岑参热海行云蒸沙烁石然虏云沸浪炎波煎汉月此循名想説之误参虽仕从邉幕亦未曽亲到热海也按奘西域记云淩山葱岭北隅坎雪积淩春夏不觧悬釜而炊席氷而寝七日出山有一清池亦曰热海以其对淩山不冻故得此名其水未必温也奘葢躬至目见非参想像之词耳
　　嚣字音义
　　唐诗春云生岭上积雪在嚣间山凹之地堪为墟市者曰嚣尚书序仲丁居于嚣其地在陈留浚仪之间秦之敖仓也敖即嚣也三川为天下之朝市故名曰敖云左传有嚣氏之隧史记注青阳在青之阳嚣在之嚣梁宣帝七山寺赋神嚣嵒嵒而特立仙的皎皎以孤临皆以嚣为地名也周礼司市之文云禁其鬭嚣注鬭以力争嚣以口争交市之地必多争故禁之此益可证嚣之为市其义所从来逺矣后世市谓之墟归市曰趂墟言有人则嚣无人则虚也蜀谓之塲滇谓之街岭南谓之务河北谓之集　再考説文嚣声也气出头上故从防页页头也左传晏子之居近市湫隘嚣尘杜预注嚣声也此尤可证嚣之为市无疑
　　三江
　　禹贡曰三江既入诸注家三江之説极多国语子胥曰三江环之民无所移韦昭注曰三江松江也钱塘也浦阳也秦语云越王擒之于三江之浦范蠡曰与我争三江五湖之利者非吴与吴越春秋曰范蠡乘舟出三江之口越絶书云出三江之口入五湖之中蔡沈书传主唐仲初吴都赋注松江下七十里分流东北入海为娄江东南流者为东江并松江为三江张守节史记正义曰三江者在苏州东南三十里名三江口一江西南上七十里至太湖名曰松江口笠泽江一江东南上七十里自蚬湖名曰上江亦曰东江一江东北下三百余里入海名曰下江亦曰娄江于其分处号曰三江口顾夷吴地记云松江东北行七十里得三江口东北入海为娄江东南入海为东江并松江为三江是也言理三江入海非入震泽也按太湖西南湖州诸溪从天目山下西北宣州诸山有溪并下太湖太湖东北流各至三江口入海其湖无通彭蠡湖及太湖处并阻山陆诸儒及地志等觧三江既入皆非也周礼职方氏云扬州薮曰具区川曰三江按五湖三江者韦昭注非也其源俱不通太湖引觧三江既入失之逺矣鄮山黄氏曰世之説三江者甚众率于地理不合至税安礼【蜀人作地理指掌图或以为东坡非也】禹贡指掌图一出指豫章江出彭蠡者为南江以足经文中江北江之数其论始定然审如其説于震泽何关耶其曰歴丹阳毗陵入今大江者为北江首受芜湖东至阳羡者为中江分于石城过宛陵入具区者为南江三江在震泽上下而皆入海其説似矣然丹阳毗陵之入江者特港脉一二讵应影附大江而谓之江而首芜湖分石城之二水皆在震泽上流又可以江之入海言耶以今所见受震泽水东入于海者惟吴松一江不见其二也旧有安亭一江由青龙镇入海罔利者虑其走商税塞之又有白蚬一江以通青龙今亦塞而耕稼之王半山送裴如晦宰吴江诗曰当知耕牧地徃徃茭蒲青三江断其二洪水何由宁岂禹三江之旧迹在是有可访而复之者耶抑水之为水有源有委旧説具区三万六千顷积之既多泄之已难矣熙宁八年旱太湖浅露见丘墓街井是昔为髙原今为污泽也湖之浸滛又不知其比旧增多防千顷非源委之不究而致然耶　慎按蔡沈黄震之説皆于下流求之名以地讹号随世改恐非禹贡三江之説也曷于上流发源求之徐注説文云江出防山至楚都名南江至浔阳为九道名中江至南徐州名北江入海郭璞山海经注岷山大江所出也崃山南江水所自出也崌山北江水所自出也三江皆发源于蜀而注震泽禹贡纪其源而及其委耳岂区区为吴地记其琐琐改易不常之名乎观禹贡三江之説当以此意求之则余之言虽大禹复生不能易矣
　　五湖
　　五湖之説有二周礼扬州其浸五湖国语与我争三江五湖之利者非吴耶史记河渠书于吴则通渠三江五湖货殖传曰夫吴有三江五湖之利太史公自叙曰登姑苏望五湖此五湖者即具区也其派有五故曰五湖一名震泽一名笠泽张勃吴録云五湖者太湖之别名以其周行五百里三万六千顷故以五湖名义兴记太湖射湖贵湖阳湖洮湖为五湖郦道元水经谓长塘湖射贵湖上湖滆湖太湖为五湖张守节史记正义云茭湖游湖漠湖贡湖胥湖皆太湖东岸五湾为五湖虞翻云太湖有五道东通长洲松江南通安吉霅溪西通宜兴荆溪北通晋陵滆湖西南通嘉兴韭溪陆鲁望云太湖上禀咸池之气一水而五名其名大同小异皆禹贡之所谓震泽也王勃文襟三江而五湖则摠言南方之湖洞庭一也青草二也鄱阳三也彭蠡【一名宫亭湖即禹贡滙泽】四也太湖五也
　　大江
　　江出岷山其源实自西戎万山来至嘉州而沫水自嶲州合大渡河穿夷界十山以防之至叙州而马湖江防之又十五里而南广江防之至泸州而内江又自资简防之至重庆而嘉陵江自利阆果合等州防之至涪州而黔江合南夷诸水防之至万县而开江水自开达等州防之夫然后摠而入峡是江自峡而西受大水凡八及出峡而下岳阳则防之者洞庭湖所受湖南北诸水也又自是而下鄂渚则防之者汉口所受兴元诸水也又自是而下黄州东四十里则防之者巴河也又自是而下九江则防之者彭蠡今名鄱阳湖所受江东西诸郡水也又自是而下则防之者皖水所受淮西诸水也夫然后摠而入海是以自峡而东又受大水凡五略计天下之水防于江者居天下之半其名称之大而可考者凡十有三故曰江源其出如瓮而能滔滔万里达海所受者众也呜呼问学者可以观矣
　　南梦北梦
　　左传注云梦跨江南北故有南梦北梦孙光宪号北梦取此　浯水有南浯北浯北浯在琅邪灵门南浯在九疑零陵　冀州之浸曰潞有东潞西潞东潞今之张家湾潞河驿西潞山西之上党也　东阳今之金华西阳今之黄州　山海经注东瓯今之永嘉在岐海中西瓯即闽越今之建安亦在岐海中　山有东吴西吴【西镇吴山在陇州】水有东汉水西汉水【见蜀志】
　　善防水滛
　　周礼考工记曰沟必因水势防必因地势善沟者水潄之善防者水滛之注家众矣惟王昭禹妙得其防其説曰沟所以导水不因水势则其流易壅防所以止水不因地势则其土易崩故为沟者必因水势之曲直则其流斯无壅矣为防者必因地势之髙下则其土斯无崩矣是故善沟者水必潄齧之而无所壅以其因水势故也善防者水必滛液之而无所决以其因地势故也又按説文滛浸滛随理也徐氏曰随其脉理而浸渍也此尤可以补善防水滛之义
　　四道三谷
　　何仲黙三秦志曰自秦入蜀有三谷四道三谷者其西南曰褒谷南曰骆谷从洋入东南曰斜谷从郿入其所从皆殊旧志谓首尾一谷非是其栈道有四出从成和阶文出者为沓中隂平道邓艾伐蜀由之从两当出者为故道汉髙帝攻陈仓由之从褒鳯出者为今连云栈道汉王之南郑由之从城固洋县出者为斜骆道武侯屯渭上由之此四道三谷者关南之险阨攻取所从来固矣【旧志云骆谷傥谷同一谷褒谷斜谷同一谷】
　　华不注
　　左传成公二年晋郤克战于鞌齐师败绩逐之三周华不注相传读不字俱作卜音伏琛齐记引挚虞畿服经不跗如诗萼不韡哗之不谓花蔕也言此山孤秀如华跗之注于水其説甚异而有徴又按水经注云华不注山单椒秀泽孤峰刺天青崖翠发望同防黛九域志云大明湖望华不注山如在水中李太白诗昔我逰齐都登华不注峰兹山何峻秀防翠如芙蓉比之芙蓉葢因华不之名也以数説互证之伏氏音不为跗信矣
　　行潦
　　孟子河海之于行潦行音杭潦音涝谓水涝之年大道上积水也淮南子所谓牛蹄之涔无尺之鲤是也又曰丘阜不能生云雨涔水不能生鱼鼈也
　　五管【补前五岭考】
　　岭南之地曰五管乃统治之名犹南中之六诏也曰广管曰桂管曰容管曰邕管曰琼管白玉蟾琼州人其文集在琼曰琼管集在闽曰武夷集今作琼琯非也
　　沙田
　　水邉地可耕曰沙金陵有白沙徽州有锦沙楚有长风沙秦塞有穆护沙佛经有毗沙瓶沙
　　郭璞墓
　　郭璞善地里凡遇吉地必剪爪发以瘗之故郭璞墓所在有之
　　右军帖
　　王右军之与谢安书云蜀中山川如岷山夏含霜雹校之所闻昆仑之仲也【见舆地志】
　　壦务
　　栢人城东北有一孤山阚骃十三州志以为舜纳于麓即此山栢人城西有碑汉桓帝时徐整所立铭曰上有壦务山王乔所仙壦音权务即旄丘之旄也收为赵州庄严寺碑壦务之精即用此事
　　夜郎
　　汉夜郎县属牂柯郡唐属珍州牂柯郡本且兰国在今播州界珍州在今施州歌罗寨夜郎在桐梓驿西二十里有夜城尚有古碑字已漫灭
　　壊植散羣説者不一范无隠云植者邉境植木以为界如榆关栁塞之类壊植散羣则撤戍罢兵邻封混一此尚同之俗也乐毅书曰蓟丘之植植于汶篁徐广注谓燕之疆界移于齐之汶水按此范説为长觧其天弢隳其天袠林疑独云人生束缚于亲爱如弓之在弢如书之在袠吕惠卿曰觧弢则弛张莫拘隳袠则卷舒无碍
　　杜诗左担之句
　　杜少陵愁坐诗云葭萌氐种迥左担犬羊屯葭萌左担皆地名葭萌人皆知之左担人罕晓也太平御览引李充蜀云蜀山自绵谷葭萌道径险窄北来担负者不容易肩谓之左担道觧者数十家无一知者又妄易左作立可笑【又益州记隂平县有左担道其路至险自北来者担在左肩不得度右肩也】
　　秦淮海易觧
</div>
    <div class="pagination">
<a href="丹铅余录_page27.html">上一页</a><span>...</span><a href="丹铅余录_page23.html">23</a><a href="丹铅余录_page24.html">24</a><a href="丹铅余录_page25.html">25</a><a href="丹铅余录_page26.html">26</a><a href="丹铅余录_page27.html">27</a><span class="current-page">28</span><a href="丹铅余录_page29.html">29</a><a href="丹铅余录_page30.html">30</a><a href="丹铅余录_page31.html">31</a><a href="丹铅余录_page32.html">32</a><a href="丹铅余录_page33.html">33</a><span>...</span><a href="丹铅余录_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
