<!DOCTYPE html>
<html>
 <head>
  <meta charset="utf-8"/>
  <title>
   太平广记 - 第 223 页/共 228 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平广记 - 第 223 页/共 228 页
  </h1>
  <div class="content">
   钦定四库全书
　　太平广记卷四百八十三　宋　李昉等　编蛮夷四
　　狗国　　　南蛮　　　缚妇民
　　南海人　　日南　　　拘弥国
　　南诏　　　獠妇　　　南中僧
　　番禺　　　岭南女工　芋羮
　　啷　　　南州
　　狗国
　　陵州刺史周遇不茹荤血尝语刘恂云顷年自青杜之海归闽遭恶风飘五日夜不知行几千里也凡厯六国第一狗国同船有新罗云是狗国逡巡果见如人裸形抱狗而出见船惊走又经毛人国形小皆被髪面身有毛蔽如又到野义国船抵暗石而损遂船人物上岸伺潮落阁船而修之初不知在此国有数人同入深林采野蔬忽为野叉所逐一人被擒余人惊走囘顾见数辈野义同食所得之人同舟者惊怖无计顷刻有百余野叉皆赤发裸形呀口怒目而至有执木鎗者有雌而挟子者篙工贾客五十余人遂齐将弓弩鎗剑以敌之果射倒二野义即舁拽朋啸而遁既去遂伐木下寨以防再来野义畏弩亦不复至驻两日修船方毕随风而逝又经大人国其人悉长大而野见船上鼓噪即惊走不出又经流虬国其国人么麽一槩皆服麻布而有礼竞将食物求易钉铁新罗客亦半译其语遣客速过言此国遇华人飘泛至者虑有灾祸既而又行经小人国其人祼形小如五六歳儿船人食尽遂相率寻其巢穴俄顷果见捕得三四十枚以归烹而充食后行两日遇一洲岛而取水忽有羣山羊见人但耸视都不惊避既肥且伟初疑岛上有人牧羊而又絶无人踪捕之仅获百口皆食之【出岭表録异】
　　南蛮
　　南道之酋豪多选鹅之细毛夹以布帛絮而为被复纵横纳之其温柔不下于挟纩也俗云鹅毛柔暖而性冷徧宜覆婴儿辟惊癎也【出岭表録异】
　　缚妇民
　　缚妇民喜他室女者率少年持白梃往趋墟路值之俟过即共擒缚归一二月与其妻首罪俗谓之妇也【出南海异事】
　　南海人
　　南海男子女人皆缜髪每沐以灰投流水中就水以沐以彘膏其髪至五六月稻禾熟民尽髠鬻于市既髠复取彘膏涂来岁五六月又可鬻【出南海异事】
　　南海解牛多女人谓之屠婆屠娘皆缚牛于大木执刀以数罪某峕牵若耕不得前某旹乗若渡水不时行今何免死耶以防举颈挥刀斩之【出南海异事】
　　南海贫民妻方孕则诣富室指腹以卖之俗谓指脂卖或己子未胜衣隣之子稍可卖往贷取以鬻折杖以识其短长俟己子长与杖等即偿贷者鬻男女如粪壤父子两不戚戚【出南海异事】
　　日南
　　天寳实録云日南廏山连接不知几千里裸人所居白民之后也刺其胸前作花有物如粉而紫色画其两目下去前二齿以为美饰【出酉阳杂俎】
　　拘弥国
　　顺宗即位年拘弥之国贡却火雀一雌一雄履水珠常坚冰变画草其却火雀纯黒大小燕其声清亮不并寻常禽鸟置于烈火中而火自散上嘉其异遂盛于火精笼悬于寝殿夜则宫人并蜡炬烧之终不能损其毛羽履水珠色黒銕大如鸡卵其上鳞皴其中有窍云将入江海可长行洪波之上下上始不谓之实遂命善防者以五色丝贯之系之于左臂毒龙畏之遣入龙池其人则步骤于波上若在平地亦潜于水中良久复出而遍体畧无沾湿上竒之因以御馔赐使人至长庆中嫔御试弄于海池上遂化为异龙入于池内俄而云烟暴起不复追讨矣常坚冰云其国有大凝山其中有氷千年不释及赍至京师洁冷如故虽盛暑赫日终不消嚼之即与中国氷冻无异变昼草芭蕉可长数尺而一茎千叶树之则百步内昏黒如夜始蔵于百寳匣其上缄以胡画及上见而怒曰背明向暗此草何足贵也命并匣焚之于使前使初不为乐及退谓鸿胪曰本国以变昼为异今皇帝以向暗为非可谓明德矣【出杜阳编】
　　南诏
　　南诏以十二月十六日谓之星囘节日逰于避风台命清平官赋诗骠信诗曰避风善阐台极目见藤越【邻国之名也】悲哉古与今依然烟与月自我居震旦【谓天子为震旦】翊卫防契伊昔经皇运艰难仰忠烈不觉岁云暮感极星囘节元昶【谓朕曰元谓卿曰昶】同一心子孙堪贻厥清平官赵叔达曰【谓词臣为清平官】法驾避星囘波罗毘勇猜【波罗虎也毘勇野马也骠信昔年幸此曽射野马并虎】河濶氷难合地暖梅先开下令俚柔洽【俚柔百姓也】献賝弄防【国名】来愿将不才质千载侍防台【出玉谿编事】
　　獠妇
　　南方有獠妇生子便起其夫卧牀褥饮食皆如乳妇稍不卫防其孕妇疾皆生焉其妻亦无所苦炊防樵苏自若又云越俗其妻或诞子经三日便澡身于溪河返具糜以饷壻壻拥衾抱雏坐于寝榻称为产翁其颠倒有如此【出南楚新闻】
　　南中僧
　　南人率不信释氏虽有一二佛寺吏课其为僧以督责释之土田及施财间有一二僧喜拥妇食肉但居其家不能少解佛事土人以女配僧呼之为师郎或有疾以纸为圆钱置佛像旁或请僧设食翌日宰羊豕以噉之目曰除斋【出投杂録】
　　又南中小郡多无缁流每宣德音须假作僧道陪位唐昭宗即位栁韬为客广宣告使赦文到下属州崖州自来无僧家临事差摄宣时有一假僧不伏排位太守王夫怪而问之僧曰役次未当差遣编并去去岁已曽摄文宣王今年又差作和尚见者莫不絶倒【出岭表録异】
　　番禺
　　广州番禺县常有部民谍诉云前夜亡失蔬圃今认得在于某处请县宰判状往取之有北客骇其説因诘之民云海之浅水中有藻荇之属被风吹沙与藻荇相杂其根既浮其沙或厚三五尺处可以耕垦或灌或圃故也夜则被盗者盗之百余里外若桴蔑之乗流也以是植蔬者海上往往有之【出玉堂闲话】
　　有在番禺逢端午闻街中喧然卖相思药声讶笑观之乃老媪旧揭山中异草鬻于富妇人为媚男药用此日采取为神又云采鹊巢中获两小石号鹊枕此日得之者佳妇人遇之有抽金簮解耳珰而偿其值者【出投荒録】
　　岭南女工
　　岭南无问贫富之家教女不以针缕绩纺为功但躬庖厨勤刀机而已善醯醢葅鲊者得为大好女矣斯岂遐裔之天性欤故偶民争婚聘者相与语曰我女裁袍补袄即灼然不防若修治水蛇黄鳝即一条必胜一条矣【出投録】
　　芋羮
　　百越人好食虾蟆凡有筵防斯为上味先于釡中置氷次下小芋烹之汤沸如鱼眼即下其蛙乃一一捧芋而熟如此呼为抱芋羮又或先于汤内安笋笴后投蛙及进于筵上皆执笋笴瞪目张口而座客有戏之曰卖灯心者又云介皮者最佳掷于沸汤即跃出其皮自脱矣皮既脱乃可以修馔时有一叟闻兹语大以为不可云切不得除此锦袄子其味絶珎闻之者莫不大笑【出南楚新闻】
　　啷
　　岭南獠民好为啷即防胎未瞬通身赤蠕者饲之以钉之筵上嗫嗫而行以筯挟取咬之啷啷作声故曰啷【出朝野佥载】
　　南州
　　王蜀有刘者善于篇章尝説少年赍益部监军使书案于黔巫之南谓之南州州多山险路细不通乗骑贵贱皆防杖而行其囊槖悉皆差夫背负夫役不到处便遣县令主簿自荷而行将至南州州牧差人致书迓之至则有一二人背笼而前将入笼内掉手而行凡登山入谷皆絶髙絶深者日至百所皆用指爪攀縁寸寸而进在于笼中必与负荷者相背而坐此即彼中车马也洎至近州州牧亦坐笼而迓于郊其郡在桑林之间茅屋数间而已牧守皆华人甚有心义翌日牧曰须畧谒诸大将乎遂差人引之衙院衙各相去十余里亦在林木之下一茅斋大挍三五人逢迎极至于是烹一犊儿乃先取犊儿结膓中细粪置在盘筵以筯和调在醯中方餐犊肉彼人谓细粪为圣虀若无此一味者即不成局筵矣诸味将半然后下麻虫裹蒸裹蒸乃取麻蕨蔓上虫如今之刺猱者是也以荷叶裹而蒸之勉强餐之明日所遗甚多【出玉堂闲话】














　　太平广记卷四百八十三
　　钦定四库全书
　　太平广记卷四百八十四　宋　李昉等　编杂传记
　　李娃传
　　李娃传
　　汧国夫人李娃长安之倡女也节行瓌竒有足称者故监察御史白行简为传述天寳中有常州刺史荥阳公者畧其名字不书时望甚重家徒甚殷知命之年有一子始弱冠矣隽朗有词藻逈然不羣深为时辈推伏其父爱而器之曰此吾家千里驹也应乡赋秀才举将行乃盛其服玩车马之饰计其京师薪储之费谓之曰吾观尔之才当一战而霸今备二载之用且丰尔之给将为其志也生亦自负视上第如指掌自毘陵发月余抵长安居于布政里尝逰东市还自平康东门入将访友于西南至鸣珂曲见一宅门庭不甚广而室宇严阖一扉有娃方凭一双鬟青衣立妖姿要妙絶代未有生忽见之不觉停骖久之徘徊不能去乃诈坠鞭于地其从者勑取之累眄于娃娃囘眸凝睇情甚相慕竟不敢措辞而去生自尔意若有失乃密征其友逰长安之熟者以讯之友曰此侠邪女李氏宅也曰娃可求乎对曰李氏颇赡前与通之者多贵戚豪族所得甚广非累百万不能动其志也生曰苟患其不谐虽百万何惜他日乃洁其衣服盛賔从而往扣其门俄有侍儿启扄生曰此谁之第耶侍儿不答驰走大呼曰前时遗防郎也娃大悦曰尔姑止之吾当整妆易服而出生闻之私喜乃引至萧墙间见一姥垂白上偻即娃母也生跪拜前致词曰闻兹地有隙院愿税以居信乎姥曰惧其浅陋湫隘不足以辱长者所处安敢言直耶延生于迟賔之馆馆宇甚丽与生偶坐因曰某有女娇小技艺薄劣欣见賔客愿将见之乃命娃出明眸皓腕举步艳冶生遽惊起莫敢仰视与之拜毕叙寒燠触妍媚目所未覩复坐烹茶斟酒器用甚洁久之日暮鼓声四动姥访其居逺近生绐之曰在延平门外数里冀其逺而见留也姥曰鼔已发矣当速归无犯禁生曰幸接欢笑不知日之云夕道里辽濶城内又无亲戚将若之何娃曰不见责僻陋方将居之宿何害焉生数目姥姥曰唯唯生乃召其家僮持双缣请以备一宵之馔娃笑而止之曰賔主之仪且不然也今夕之费愿以贫窭之家随其粗粝以进之其余以俟他辰固辞终不许俄徙坐西堂帷幙帘□焕然夺目妆奁衾枕亦皆侈丽乃张烛进品味甚盛彻姥起生娃谈话方切诙谐调笑无所不至生曰前偶过卿门遇卿适在屏间厥后心常勤念虽寝与食未尝或舍娃答曰我心亦如之生曰今之来非直求居而已愿偿平生之志但未知命也若何言未终姥至询其故具以告姥笑曰男女之际大欲存焉情茍相得虽父母命不能制也女子固陋曷足以荐君子之枕席生遂下阶拜而谢之曰愿以己为厮养姥遂目之为郎饮酣而散及旦尽徙其囊槖因家于李之第自是生屏迹戢身不复与亲知相闻日防倡优侪狎戏逰宴囊中尽空乃鬻骏乘及其家僮岁余资财仆马荡然迩来姥意渐怠娃情弥笃他日娃谓生曰与郎相知一年尚无孕嗣常闻竹林神者报应如响将致荐酹求之可乎生不知其计大喜乃质衣于肆以备牢礼与娃同谒祠宇而祷祝焉信宿而返防驴而后至里北门娃谓生曰此东转小曲中某之姨宅也将憇而觐之可乎生如其言前行不逾百步果见一车门窥其际甚敞其青衣自车后止之曰至矣生下驴适有一人出访曰谁曰李娃也乃入告俄有一妪至年可四十余与生相迎曰吾甥来否娃下车妪迎访之曰何久疎絶相视而笑娃引生拜之既见遂偕入西防门偏院中有山亭竹树葱蒨池榭幽絶生谓娃曰此姨之私第耶笑而不答以他语对俄献茶果甚珍竒食顷有一人控大宛汗流驰至曰姥遇暴疾颇甚殆不识人宜速归娃谓姨曰方寸乱矣某骑而前去当令返乗便与郎偕来生拟随之其姨与侍儿偶语以手挥之令生止于户外曰姥且殁矣当与某议丧事以济其急奈何遽相随而去乃止共计其凶议斋祭之用日晚乗不至姨言曰无复命何也郎骤往觇之某当继至生遂往至旧宅门扄钥甚宻以泥缄之生大骇诘其隣人隣人曰李本税此而居约已周矣第主自収姥徙居而且再宿矣征徙何处曰不详其所生将驰赴宣阳以诘其姨日已晚矣计程不能达乃弛其装服质而食赁榻而寝生恚怒方甚自昏达旦目不交睫质明乃防蹇而去既至连扣其扉食顷无人应生大呼数四有宦者徐出生遽访之姨氏在乎曰无之生曰昨暮在此何故匿之访其谁氏之第曰此崔尚书第昨者有一人税此院云迟中表之逺至者未暮去矣生惶惑发狂罔知所措因返访布政旧邸邸主哀而进膳生怨懑絶食三日遘疾甚笃旬余愈甚邸主惧其不起徙之于凶肆之中绵缀移时合肆之人共伤叹而互饲之后稍愈杖而能起由是凶肆日假之令执繐帷获其直以自给累月渐复壮每聼其哀歌自叹不及逝者辄呜咽流涕不能自止归则効之生聪敏者也无何曲尽其妙虽长安无有伦比初二肆之佣凶器者互争胜负其东肆车轝皆竒丽殆不敌唯哀挽劣焉其东肆长知生妙絶乃醵钱二万索顾焉其党耆旧共较其所能者阴教生新声而相赞和累旬人莫知之其二肆长相谓曰我欲各阅所佣之器于天门街以较优劣不胜者罚直五万以备酒馔之用可乎二肆许诺乃邀立符契署以保证然后阅之士女大和会聚至数万于是里胥告于贼曹贼曹闻于京尹四方之士尽赴趋焉巷无居人自旦阅之及亭午歴举辇轝威仪之具西肆皆不胜师有慙色乃置层榻于南隅有长髯者拥铎而进翊卫数人于是奋髯扬眉扼腕顿颡而登乃歌白马之词恃其夙胜顾眄左右旁若无人齐声赞扬之自以为独步一时不可得而屈也有顷东肆长于北隅上设连榻有乌巾少年左右五六人秉翣而至即生也整衣服俯仰甚徐申喉发调容若不胜乃歌薤露之章举声清越响振林木曲度未终闻歔欷掩泣西肆长为众所诮益慙耻宻置所输之直于前乃潜遁焉四座愕贻莫之测也先是天子方下诏俾外方之牧岁一至阙下谓之入计时也适遇生之父在京师与同列者易服章窃往观焉有老竖即生乳母壻也见生之举措辞气将认之而未敢乃然流涕生父惊而诘之因告曰歌者之貌酷似郎之亡子父曰吾子以多财为盗所害奚至是耶言讫亦泣及归防问驰往访于同党曰向歌者谁若斯之妙欤皆曰某氏之子徴其名且易之矣竖凛然大惊徐往迫而察之生见竖色动囘翔将匿于众中竖遂持其袂曰岂非某乎相持而泣遂载以归至其室父责曰志行若此汚辱吾门何施面目复相见也乃徒行出至曲江西杏园东去其衣服以马鞭鞭之数百生不胜其苦而毙父弃之而去其师命相狎昵者阴随之归告同党共加伤叹令二人赍苇席瘗焉至则心下微温举之良久气稍通因共荷而归以苇筒灌勺饮经宿乃活月余手足不能自举其楚挞之处皆溃烂秽甚同辈患之一夕弃于道周行路咸伤之往往投其余食得以充膓十旬方杖防而起被布裘裘有百结缕如悬鹑持一破瓯巡于闾里以乞食为事自秋徂冬夜入于粪壤窟室昼则周逰防肆一且大雪生为冻馁所驱冒雪而出乞食之声甚苦闻见者莫不凄恻时雪方甚人家外户多不发至安邑东门循理垣北转第七八有一门独启左扉即娃之第也生不知之遂连声疾呼饥冻之甚音响凄切所不忍聼娃自閤中闻之谓侍儿曰此必生也我辨其音矣连步而出见生枯疥厉殆非人状娃意感焉乃谓曰岂非某郎也生愤懑絶倒口不能言颔颐而已娃前抱其颈以绣襦拥而归于西厢失声长恸曰令子一朝及此我之罪也絶而复苏姥大骇奔至曰何也娃曰某郎姥遽曰当逐之奈何令至此娃敛容却睇曰不然此良家子也当昔驱髙车持金装至某之室不逾期而荡尽且互设诡计舍而逐之殆非人令其失志不得齿于人伦父子之道天性也使其情絶杀而弃之又困踬若此天下之人尽知为某也生亲戚满朝一旦当权者熟察其本末祸将及矣况欺天负人神不祐无自贻其殃也某为姥子殆今有二十岁矣计其赀不啻直千金今姥年六十余愿计二十年衣食之用以赎身当与此子别卜所诣所诣非遥晨昏得以温凊某愿足矣姥度其志不可夺因许之给姥之余有百金北隅因五家税一隙院乃与生沐浴易其衣服为汤粥通其膓次以酥乳润其臓旬余方荐水陆之馔头巾履袜皆取珍异者衣之未数月肌肤稍膄卒岁平愈如初异时娃谓生曰体已康矣志已壮矣渊思寂虑黙想曩昔之艺业可温习乎生思之曰十得二三耳娃命车出逰生骑而从至旗亭南偏门鬻坟典之肆令生拣而市之计费百金尽载以归因令生斥弃百虑以志学俾夜作昼孜孜矻矻娃常偶坐宵分乃寐伺其疲倦即谕之缀诗赋二岁而业大就海内文籍莫不该览生谓娃曰可防名试艺矣娃曰未也且令精熟以俟百战更一年曰可行矣于是遂一上登甲科声振礼闱虽前辈见其文罔不敛袵敬羡愿友之而不可得娃曰未也今秀士茍获擢一科弟则自谓可以取中朝之显职擅天下之美名子行秽迹鄙不侔于他士当砻淬利器以求再捷方可以连衡多士争覊羣英生由是益自勤苦声价弥甚其年遇大比诏征四方之隽生应直言极谏科防名第一授成都府防军三事以降皆其友也将之官娃谓生曰今之复子本躯某不相负也愿以残年归养老姥君当结媛鼎族以奉蒸尝中外婚媾无自黩也勉思自爱某从此去矣生泣曰子若弃我当自刭以就死娃固辞不从生勤请弥恳娃曰送子涉江至于劒门当令我囘生许诺月余至劒门未及发而除书至生父由常州诏入拜成都尹兼劒南采访使浃辰父到生因投刺谒于邮亭父不敢认见其祖父官讳方大惊命登阶抚背恸哭移时曰吾与尔父子如初因诘其由具陈其本末大竒之诘娃安在曰送某至此当令复还父曰不可翌日命驾与生先之成都留娃于劒门筑别馆以处之明日命媒氏通二姓之好备六礼以迎之遂如秦晋之偶娃既备礼岁时伏腊妇道甚修治家严整极为亲所眷向后数岁生父母偕殁持孝甚至有灵芝产于倚庐一穗三秀本道上闻又有白鷰数十巢其层甍天子异之宠锡加等终制累迁清显之任十年间至数郡娃封汧国夫人有四子皆为大官其卑者犹为太原尹弟兄姻媾皆甲门内外隆盛莫之与京嗟乎倡荡之姬节行如是虽古先烈女不能逾也焉得不为之叹息哉予伯祖尝牧晋州转户部为水陆运使三任皆与生为代故暗详其事贞元中予与陇西公佐话妇人操烈之品格因遂述汧国之事公佐拊掌竦聼命予为乃握管濡翰疏而存之时乙亥岁秋八月太原白行简云【出异闻集】
　　太平广记卷四百八十四
　　钦定四库全书
　　太平广记卷四百八十五　宋　李昉等　编杂传记二
　　东城老父传　　栁氏传
　　东城老父传【陈鸿譔】
　　老父姓贾名昌长安宣阳里人开元元年癸丑生元和庚寅岁九十八年矣视不衰言甚安徐心力不耗语太平事厯厯可聼父忠长九尺力能倒曳牛以材官为中宫幕士景龙四年持幕竿随宗入大明宫诛韦氏奉睿宗朝羣后遂为景云功臣以长刀备亲卫诏徙家东云龙门昌生七岁趫捷过人能抟柱乗梁善应对解鸟语音宗在藩邸时乐民间清明节闘鸡戏及即位泊鸡坊于两宫间索长安雄鸡金毫銕距髙冠昂尾千数养于鸡坊六军小儿五百人使驯扰教饲上之好之民风尤甚诸王世家外戚家贵主家侯家倾帑破产市鸡以偿鸡直都中男女以弄鸡为事贫者弄假鸡帝出逰见昌弄木鸡于云龙门道旁召入为鸡坊小儿衣食右龙武军三尺童子入鸡羣如狎羣小壮者弱者勇者怯者水谷之时疾病之悉能知之举二鸡鸡畏而驯使令如人防鸡坊中谒者王承恩言于宗召试殿庭皆中宗意即日为五百小儿长加之以忠厚谨宻天子甚爱幸之金帛之赐日至其家开元十三年笼鸡三百从封东岳父忠死太山下得子礼奉尸归塟雍州县官为塟器丧车乗洛阳道十四年三月衣闘鸡服防宗于温泉当时天下号为神鸡童时人为之语曰生儿不用识文字闘鸡走马胜读书贾家小儿年十三富贵荣华代不如能令金距期胜负白罗绣衫随软轝父死长安千里外差夫持道挽丧车昭成皇后之在相王府诞圣于八月五日中兴之后制为千秋节赐天下民牛酒乐三日命之曰酺以为常也大合乐于宫中岁或酺于洛元防与清明节率皆在骊山每至是日万乐具举六宫毕从昌冠雕翠金华冠锦袖绣襦袴执铎拂道羣鸡叙立于广塲顾眄如神指挥风生树毛振翼砺吻磨距抑怒待胜进退有期随鞭指低昂不失昌度胜负既决强者前弱者后随昌鴈行归于鸡坊角觝万夫跳剑寻撞蹴毬踏绳舞于竿颠者索气沮色逡巡不敢入岂教猱扰龙之徒欤二十三年宗为娶梨园弟子潘大同女男服佩玉女服绣襦皆出御府昌男至德至信天寳中妻潘氏以歌舞重幸于杨贵妃夫妇席宠四十年恩泽不渝岂不敏于伎谨于心乎上生于乙酉鸡辰使入朝服闘鸡兆乱于太平矣上心不悟十四载胡羯防洛潼闗不守大驾幸成都奔卫乗轝夜出便门马踣道穽伤足不能进杖入南山每进鸡之日则向西南大哭禄山往年朝于京师识昌于横门外及乱二京以千金购昌长安洛阳市昌变姓名依于佛舍除地击钟施力于佛洎太上皇归兴庆宫肃宗受命于别殿昌还旧里居室为兵掠家无遗物布衣顦顇不复得入禁门矣明日复出长安南门道见妻儿于招国里菜色黯焉儿荷薪妻员故絮昌聚哭诀于道遂长逝息长安佛寺学大师佛防大厯元年依资圣寺大德僧运平住东市海池立陁罗尼石幢书能纪姓名读释氏经亦能了其深义至道以善心化市井人建僧房佛舍植美草甘木昼把土拥根汲水灌竹夜正观于禅室建中三年僧运平人夀尽服礼毕奉舍利塔于长安东门外镇国寺东偏手植松柏百株搆小舍居于塔下朝夕焚香洒扫事师如生顺宗在东宫舍钱三十万为昌立大师影堂及斋舍又立外屋居防民取佣给昌因日食粥一杯浆水一升卧草席防衣过是悉归于佛妻潘氏后亦不知所往贞元中长子至信衣并州甲随大司徒燧入觐省昌于长夀里昌如己不生絶之使去次子至德归贩缯洛阳市来往长安间岁以金帛奉昌皆絶之遂俱去不复来元和中頴川陈洪祖携友人出春明门见竹柏森然而香烟闻于道下马觐昌于塔下聼其言忘日之暮宿鸿祖于斋舍话身之出处皆有条贯遂及王制鸿祖问开元之理乱昌曰老人少时以闘鸡求媚于上上倡优畜之家于外宫安足以知朝廷之事然有以为吾子言者老人见黄门侍郎杜暹出为碛西节度摄御史大夫始假风宪以威逺见哥舒翰之镇凉州也下石堡戌青海城出白龙逾葱岭界铁闗总管河左道七命始摄御史大夫见张説之领幽州也每岁入闗辄长辕挽辐车辇河间蓟州佣调缯布驾轊连軏坌入闗门输于王府江淮绮縠巴蜀锦绣后宫玩好而已河州炖煌道岁屯田实邉食余粟转输灵州漕下黄河入太原仓备闗中凶年闗中粟米蔵于百姓天子幸五岳从官千乘万骑不食于民老人岁时伏腊得归休行都市间见有卖白衫白叠布行隣比间有人禳病法用皂布一匹持重价不克致竟以幞头罗代之近者老人扶杖出门阅街衢中东西南北视之见白衫者不满百岂天下之人皆执兵乎开元十二年诏三省侍郎有缺先求曽任刺史者郎官缺先求曽任县令者及老人见四十三省郎吏有理刑才名大者出刺郡小者镇县自老人居大道旁往往有郡太守休马于此者惨然不乐朝廷沙汰使治郡开元取士孝弟理人而已不闻进士宏词抜萃之为其得人也大畧如此因泣下复言曰上皇北臣穹卢东臣鸡林南臣滇池西臣昆夷三岁一来防朝觐之礼容临照之恩泽衣之锦絮饲之酒食使展事而去都中无留外国賔今北胡与京师杂处娶妻生子长安中少年有胡心矣吾子视首饰鞾服之制不与向同得非物妖乎鸿祖黙不敢应而去
　　栁氏传【许尧佐譔】
　　天寳中昌韩翊有诗名性格颇落托覊滞贫甚有李生者与翊友善家累千金负气爱才其幸姬曰栁氏艳絶一时喜谈谑善讴咏李生居之别第与翊为宴歌之地而馆翊于其侧翊素知名其所问皆当世之彦栁氏自门窥之谓其侍者曰韩夫子岂长贫贱者乎遂属意焉李生素重翊无所恡惜后知其意乃具膳请翊饮酒酣李生曰栁夫人容色非常韩秀才文章特异欲以栁荐枕于韩君可乎翊惊栗避席曰防君之恩解衣辍食久之岂宜夺所爱乎李坚请之栁氏知其意诚乃再拜引衣接席李坐翊于客位引满极欢李生又以资三十万佐翊之费翊仰栁氏之色栁氏慕翊之才两情皆获喜可知也明年礼部侍郎杨度擢翊上第屏居闲岁栁氏谓翊曰荣名及亲昔人所尚岂宜以濯浣之贱稽采兰之美乎且用器资物足以待君之来也翊于是省家于清池岁余乏食鬻妆具以自给天寳末盗覆二京士女奔骇栁氏以艶独异且惧不免乃剪发毁形寄迹法灵寺是时侯希逸自平卢节度淄青素借翊名请为书记洎宣皇帝以神武返正翊乃遣使间行求栁氏以练囊盛麸金题之曰章防栁章防栁昔日青青今在否纵使长条似旧垂亦应攀折他人手栁氏捧金呜咽左右凄悯答之曰杨栁枝芳菲节所恨年年赠离别一叶随风忽报秋纵使君来岂堪折无何有蕃将沙咤利者初立功窃知栁氏之色劫以归第宠之専房及希逸除左仆射入觐翊得从行至京师已失栁氏所止叹想不已偶于龙首冈见苍头以駮牛驾辎軿从两女奴翊偶随之自车中问曰得非韩员外乎某乃栁氏也使女奴窃言失身沙咤利阻同车者请诘且幸相待于道政里门及期而往以轻素结玉合实以香膏自车中授之曰当遂永诀愿寘诚念乃囘车以手挥之轻袖揺揺香车辚辚目断意迷失于惊尘翊大不胜情防淄青诸将合乐酒楼使人请翊翊强应之然意色皆丧音韵凄咽有虞许俊者以材力自负抚剑言曰必有故愿一効用翊不得已具以告之俊曰请足下数字当力致之乃衣缦胡佩双鞬从一骑径造沙咤利之第其出行里余乃被衽执辔犯闗排闼急趋而呼曰将军中恶使召夫人仆侍辟易无敢仰视遂升堂出翊扎示栁氏挟之跨鞍马逸尘断鞅倐忽乃至引裾而前曰幸不辱命四座惊叹栁氏与翊执手涕泣相与罢酒是时沙咤利恩宠殊等翊俊惧祸乃诣希逸希逸大惊曰吾平生所为事俊乃能尔乎遂献状曰检校尚书金部员外郎兼御史韩翊久列参佐累彰勲效顷从乡赋有妾栁氏阻絶凶冦依止名尼今文明抚运遐迩率化将军沙咤利凶恣挠法凭恃微功驱有志之妾于无为之政臣部将兼御史中丞许俊族本幽蓟雄心勇决却夺栁氏归于韩翊义切中抱虽昭感激之诚事不先闻固乏训齐之令寻有诏栁氏宜还韩翊沙咤利赐钱二百万栁氏归翊翊后累迁至中书舍人然即栁氏志防闲而不克者许俊慕感激而不达者也向使栁氏以色则当熊辞辇之诚可继许俊以才举则曹柯渑池之功可建夫事由迹彰功待事立惜鬱堙不偶义勇徒激皆不入于正斯岂变之正乎葢所遇然也


　　太平广记卷四百八十五
　　钦定四库全书
　　太平广记卷四百八十六　宋　李昉等　编杂传记三
　　长恨传　　　无防传
　　长恨传【陈鸿譔】
　　唐开元中泰阶平四海无事宗在位岁久勌于旰食宵衣政无大小始委于丞相稍深居逰宴以声色自娱先是元献皇后武淑妃皆有宠相次即世宫中虽良家子千万数无悦目者上心忽忽不乐时毎岁十月驾幸华清宫内外命妇焜燿景従浴日余波赐以汤沐春风灵液淡荡其间上心油然恍若有遇顾左右前后粉色如土谒髙力士潜搜外宫得农杨琰女于夀邸既笄矣鬂髪腻埋纎秾中度举止闲冶如汉武帝李夫人别疏汤泉诏赐澡莹既出水体弱力微若不任罗绮光彩焕发转动照人上甚悦进见之日奏霓裳羽衣以导之定情之夕授金钗钿合以固之又命戴步揺垂金珰明年册为贵妃半后服用由是冶其容敏其词婉娈万态以中上意上益嬖焉时省风九州泥金五岳骊山雪夜上阳春朝与上行同辇止同室宴専席寝専房虽有三夫人九嫔二十七世妇八十一御妻暨后官才人乐府妓女使天子无顾盼意自是六宫无复进幸者非徒殊艶尤态独能致是葢才知明慧善巧便佞先意希防有不可形容者焉叔父昆弟皆列在清贵爵为通侯姊妹封国夫人富埒王室车服邸第与大长公主侔而恩泽势力则又过之出入禁门不问京师长吏为之侧目故当时謡咏有云生女勿悲酸生男勿欢喜又曰男不封侯女作妃君看女却为门楣其为人心羡慕如此天寳末兄国忠盗丞相位愚弄国柄及安禄山引兵向阙以讨杨氏为辞潼闗不守翠华南幸出咸阳道次马嵬六军徘徊持防不进従官郎吏伏上马前请诛错以谢天下国忠奉牦缨盘水死于道周左右之意未快上问之当时敢言者请以贵妃塞天下之怒上知不免而不忍见其死反袂掩面使牵而去之仓皇展转竟就絶于尺组之下既而宗狩成都肃宗禅灵武明年大凶归元大驾还都尊宗为太上皇就养南宫自南宫迁于西内时移事去乐尽悲来毎至春之日冬之夜池莲夏开宫槐秋落梨园弟子玉管发音闻霓裳羽衣一声则天顔不怡左右欷歔三载一意其念不衰求之梦魂杳沓而不能得适有道士自蜀来知上心念杨妃如是自言有李少君之术宗大喜命致其神方士乃竭其术以索之不至又能逰神驭气出天界没地府以求之又不见又旁求四虚上下东极絶天涯跨蓬壶见最髙仙山上多楼阁西厢下有洞户东向闚其门署曰玉妃太真院方士抽簮扣扉有双鬟童出应门方士造次未及言而双鬟复入俄有碧衣侍女至诘其所従来方士因称唐天子使者且致其命碧衣云玉妃方寝请少待之于时云海沉沉洞天日晚琼户重阖悄然无声方士屏息敛足拱手门外久之而碧衣延入且曰玉妃出俄见一人冠金莲披紫绡佩红玉曳凤舄左右侍者七八人揖方士问皇帝安否次问天寳十四载已还事言讫悯然指碧衣女取金钗钿合各折其半授使者曰为谢太上皇谨献是物寻旧好也方士受辞与信将行色有不足玉妃因征其意复前跪致词乞当时一事不闻于他人者騐于太上皇不然钿合金钗罹新垣平之诈也玉妃茫然退立有所思徐而言曰昔天寳十年侍辇避暑骊山宫秋七月牵牛织女相见之夕秦人风俗夜张锦绣陈饮食花燔香于庭号为乞巧宫掖间尤尚之时夜始半休侍卫于东西厢独侍上上凭肩而立因仰天感牛女事宻相誓心愿世世为夫妇言毕执手各呜咽此独君王知之耳因自悲曰由此一念又不得居此复于下界且结后縁或在天或在人决再相见好合如旧因言太上皇亦不久人间幸唯自安无自苦也使者还奏太上皇上心嗟悼久之余具国史至宪宗元和元年盩厔县尉白居易为歌以言其事并前秀才陈鸿作冠于歌之前目为长恨歌居易歌曰
　　汉皇重色思倾国御宇多年求不得杨家有女初长成养在深闺人不识天生丽质难自弃一朝在君王侧囘眸一笑百媚生六宫粉黛无顔色春寒赐浴华清池温泉水滑洗凝脂侍儿扶起娇无力始是新承恩泽时云鬂花顔金步揺芙蓉帐暖度春宵春宵苦短日髙起従此君王不早朝承欢侍宴无闲暇春従春逰夜専夜汉宫佳丽三千人三千宠爱在一身金屋妆成娇侍夜玉楼宴罢醉和春姊妹弟兄皆列土可怜光彩生门户遂令天下父母心不重生男重生女骊宫髙处入青云仙乐风飘处处闻缓歌慢舞凝丝竹尽日君皇看不足渔阳鞞鼓动地来惊破霓裳羽衣曲九重城阙烟尘生千乗万骑西南行翠华揺揺行复止西出都门百余里六军不发无柰何宛转蛾眉马前死花钿委地无人収翠翘金雀玉搔头君王掩面救不得囘看血涙相和流黄埃散漫风萧索云栈萦登剑阁蛾眉山下少行人旌旗无光日色薄蜀江水碧蜀山青圣主朝朝暮暮情行宫见月伤心色夜雨闻铃肠断声天旋日转囘龙驭到此踌躇不能去马嵬坡下泥土中不见玉顔空死处君臣相顾尽沾衣东望都门信马归归来池苑皆依旧太液芙蓉未央栁芙蓉如面栁如眉对此如何不泪垂春风桃李花开夜秋雨梧桐叶落时西宫南苑多秋草落叶满堦红不扫梨园弟子白髪新椒房阿监青娥老夕殿萤飞思悄然孤灯挑尽未成眠遅遅钟漏初长夜耿耿星河欲曙天鸳鸯瓦冷霜华重翡翠衾寒谁与共悠悠生死别经年魂魄不曽来入梦临卭道士鸿都客能以精诚致魂魄为感君王展转思遂令方士殷勤覔排空驭气奔如霓防天入地求之遍上穷碧落下黄泉两处茫茫皆不见忽闻海上有仙山山在虚无缥缈间楼殿玲珑五云起其中绰约多仙子中有一人名太真雪肤花貌参差是金阙西厢叩玉扄转教小玉报双成闻道汉家天子使九华帐里梦魂惊衣推枕起徘徊珠箔银屏迤开云鬂半偏新睡觉花冠不整下堂来风吹仙袂飘飘举犹似霓裳羽衣舞玉容寂寞泪阑干梨花一枝春带雨含情凝睇谢君王一别音容两渺茫昭阳殿恩爱絶蓬莱宫中日月长囘头下望人寰处不见长安见尘雾空将旧物表深情钿合金钗寄将去钗留一股合一扇钗劈黄金合分钿但令心似金钿坚天上人间会相见临别殷勤重寄词词中有誓两心知七月七日长生殿夜半无人私语时在天愿为比翼鸟在地愿为连理枝天长地久有时尽此恨绵绵无絶期
　　无双传【薛调譔】
　　唐王仙客者建中中朝臣刘震之甥也初仙客父亡与母同归外氏震有女曰无双小仙客数岁皆幼穉戏弄相狎震之妻常戏呼仙客为王郎子如是者凡数岁而震奉孀姊及抚仙客尤至一旦王氏姊疾且重召震约曰我一子念之可知也恨不见其婚室无双端丽聪慧我深念之异日无令归他族我以仙客为托尔诚许我瞑目无所恨也震曰姊宜安静自颐养无以他事自挠其姊竟不痊仙客防丧归塟襄邓服阕思念身世孤孑如此宜求婚娶以广后嗣无双长成矣我舅氏岂以位尊官显而废旧约耶于是饰装抵京师时震为尚书租庸使门馆赫奕冠葢填塞仙客既觐置于学舍弟子为伍舅甥之分依然如故但寂然不闻选取之议又于窓隙闻窥见无双姿质明艳若神仙中人仙客发狂唯恐姻亲之事不谐也遂鬻囊槖得钱数百万舅氏舅母左右给使达于厮养皆厚遗之又因复设酒中门之内皆得入之矣诸表同处悉敬事之遇舅母生日市新竒以献雕镂犀玉以为首饰舅母大喜又旬日仙客遣老妪以求亲之事闻于舅母舅母曰是我所愿也即当议其事又数夕有青衣告仙客曰娘子适以亲情事言于阿郎阿郎云向前亦未许之模様云云恐是参差也仙客闻之心气俱丧达且不寐恐舅氏之见弃也然奉事不敢懈怠一日震趋朝至日初出忽然走马入宅汗流气促唯言鏁却大门鏁却大门一家惶骇不测其由良久乃言泾原兵士反姚令言领兵入含元殿天子出苑北门百官奔赴行在我以妻女为念略归部署疾召仙客与我勾当家事我嫁与尔无双仙客闻命惊喜拜谢乃装金银罗锦二十防谓仙客曰汝易衣服押领此物出开逺门覔一深隙店安下我与汝舅母及无双出启夏门绕城续至仙客依所教至日落城外店中待久不至城门自午后扄锁南望目断遂乗骢秉烛绕城至启夏门门亦锁守门者不一持白棓或立或坐仙客下马徐问曰城中有何事如此又问今日有何人出此门者曰朱太尉已作天子午后有一人重戴领妇人四五辈欲出此门街中人皆识云是租庸使刘尚书门司不敢放出近夜追骑至一时驱向北去矣仙客失声恸哭却归店三更向尽城门忽开见火炬如昼兵士皆持兵挺刃呼斩斫使出城搜城外朝官仙客舍辎骑惊走归襄阳村居三年后知克复京师重整海内无事乃入京访舅氏消息至新昌南街立马彷徨之际忽有一人马前拜熟视之乃旧使苍头塞鸿也鸿本王家生其舅常使得力遂留之握手垂涕仙客谓鸿曰阿舅舅母安否鸿云并在兴化宅仙客喜极云我便过街去鸿曰某已得从良客户有一小宅子贩缯为业今日已来郎君且就客户一宿来早同去未晚遂引至所居饮馔甚备至昏黒乃闻报曰尚书受伪命官与夫人皆处极刑无双已入掖庭矣仙客哀寃号絶感动邻里谓鸿曰四海至广举目无亲戚未知托身之所又问曰旧家人谁在鸿曰唯无双所使婢采苹今在金吾将军王遂中宅仙客曰无双固无见期得见采苹死亦足矣由是乃刺谒以从侄礼见遂中具道本末愿纳厚价以赎采苹遂中深见相知感其事而许之仙客税屋与鸿苹居塞鸿每言郎君年渐长合求官职悒悒不乐何以遣时仙客感其言以情恳告遂中遂中荐见仙客于京兆尹李齐运齐运以仙客前衔为富平县尹知长乐驿累月忽报有中使押领内家三十人往园陵以备洒扫宿长乐驿氊车子十乗下讫仙客谓塞鸿曰我闻宫嫔在掖庭多是衣冠子女我恐无双在焉汝为我一窥可乎鸿曰宫嫔数千岂便及无双仙客曰汝但去人事亦未可定因令塞鸿假为驿吏烹茗于外仍给钱三千约曰坚守茗具无暂舍去忽有所覩即疾报来塞鸿唯唯而去宫人悉在下不可得见之但夜语喧哗而已至夜深羣动皆息塞鸿涤器搆火不敢辄寐忽闻下语曰塞鸿塞鸿汝争得知我在此郎健否言讫呜咽塞鸿曰郎君见知此驿今日疑娘子在此令塞鸿问又曰我不久语明日我去后汝于东北舍閤子中紫褥下取书送郎君言讫便去忽闻下极閙云内家中恶中使索汤药甚急乃无双也塞鸿疾告仙客仙客惊曰我何得一见塞鸿曰今方修渭桥郎君可假作理桥官车子过桥时近车子立无双若认得必开子当得瞥见耳仙客如其言至第三车子果开子窥见真无双也仙客悲感怨慕不胜其情塞鸿于閤子中褥下得书送仙客花牋五幅皆无双真迹词理哀切叙述周尽仙客覧之茹恨涕下自此永诀矣其书后云常见敕使説富平县古押衙人间有心人今能求之否仙客遂申府请解驿务归本官遂寻访古押衙则居于村墅仙客造谒见古生生所愿必力致之缯防寳玉之赠不可胜纪一年未开口秩满闲居于县古生忽来谓仙客曰洪一武夫年且老何所用郎君于某竭分察郎君之意将有求于老夫老夫乃一片有心人也感郎君之深恩愿粉身以答効仙客泣拜以实告古生古生仰天以手拍脑数四曰此事大不易然与郎君试求不可朝夕便望仙客拜曰但生前得见岂敢以遅晚为限半岁无消息一日扣门乃古生送书书云茅山使者囘且来此仙客奔马去见古生生乃无一言又启使者复云杀却也且吃茶夜深谓仙客曰宅中有女家人识无双否仙客以采苹对仙客立取而至古生端相且笑且喜曰借留三五日郎君且归后累日忽説曰有髙品过处置园陵宫人仙客心甚异之令塞鸿探所杀者乃无双也仙客号哭乃叹曰本望古生今死矣为之奈何流涕歔欷不能自已是夕更深闻叩门甚急及开门乃古生也领一篼子入谓仙客曰此无双也今死矣心头微暖后日当活微灌汤药切须静宻言讫仙客抱入閤子中独守之至明遍体有暖气见仙客哭一声遂絶救疗至夜方愈古生又曰暂借塞鸿于舍后掘一坑坑稍深抽刀断塞鸿头于坑中仙客惊怕古生曰郎君莫怕今日报郎君恩足矣比闻茅山道士有药术其药服之者立死三日却活某使人専求得一丸昨令采苹假作中使以无双逆党赐此药令自尽至陵下托以亲故百缣赎其尸凡道路邮皆厚赂矣必免漏泄茅山使者及舁篼人在野外处置讫老夫为郎君亦自刎君不得更居此门外有檐子一十人马五匹绢二百匹五更挈无双便发变姓名浪迹以避祸言讫举刀仙客救之头已落矣遂并尸葢覆讫未明发歴西蜀下峡寓居于渚宫悄不闻京兆之耗乃挈家归襄邓别业与无双偕老矣男女成羣噫人生之恝濶会合多矣罕有若斯之比常谓古今所无无双乱世籍没而仙客之志死而不夺卒遇古生之竒法取之寃死者十余人艰难走窜后得归故乡为夫妇五十年何其异哉









　　太平广记卷四百八十六
&lt;子部,小说家类,异闻之属,太平广记&gt;
　　钦定四库全书
　　太平广记卷四百八十七　宋　李昉等　编杂传记四
　　霍小玉传【蒋防譔】
　　大厯中陇西李生名益年二十以进士擢第其明年拔萃俟试于天官夏六月至长安舎于新昌里生门族清华少有才思丽词嘉句时谓无双先达丈人翕然推伏每自矜风调思得佳偶博求名妓久而未谐长安有媒鲍十一娘者故薛驸马家青衣也折券从良十余年矣性便僻巧言语豪家戚里无不经过追风挟策推为渠帅常受生诚托厚赂意颇德之经数月李方闲居舎之南亭申未门忽闻扣门甚急云是鲍十一娘至摄衣从之迎问曰鲍卿今日何故忽然而来鲍笑曰苏姑子作好梦也未有一仙人谪在下界不邀财货但慕风流如此色目共十郎相当矣生闻之惊跃神飞体轻引鲍手且拜且谢曰一生作奴死亦不惮因问其名居鲍具说曰故霍王小女字小玉王甚爱之母曰净持净持即王之宠婢也王之初薨诸弟兄以其出自贱庶不甚收録因分与资财遣居于外易姓为郑氏人亦不知其王女姿质秾艳一生未见高情逸态事事过人音乐诗书无不通解昨遣某求一好儿郎格调相称者某具说十郎他亦知有李十郎名字非常欢惬住在胜业坊古寺曲甫上车门宅是也已与他作期约明日午时但至曲头觅桂子即得矣鲍既去生便备行计遂令家僮秋鸿于从兄京兆防军尚公处假青骊驹黄金勒其夕生澣衣沐浴修饰容仪喜跃交并通夕不寐迟明巾帻引镜自照惟惧不谐也徘徊之间至于亭午遂命驾疾驱直抵胜业至约之所果见青衣立候迎问曰莫是李十郎否即下马令牵入屋底急急锁门见鲍果从内出来遥笑曰何等儿郎造次入此生调诮未毕引入中门庭间有四樱桃树西北悬一鹦鹉笼见生入来即语曰有人入来急下帘者生本性雅淡心犹疑惧忽见鸟语愕然不敢进逡巡鲍引净持下阶相迎延入对坐年可四十余绰约多姿谈笑甚媚因谓生曰素闻十郎才调风流今又见容仪雅秀名下固无虚士某有一女子虽拙教训顔色不至丑陋得配君子颇为相宜频见鲍十一娘説意防今亦便令永奉箕帚生谢曰鄙拙庸愚不意顾盼倘垂采録生死为荣遂命酒馔即令小玉自堂东閤子中而出生即拜迎但觉一室之中若琼林玉树互相照曜转盼精彩射人既而遂坐母侧母谓曰汝尝爱念开帘风动竹疑是故人来即此十郎诗也尔终日吟想何如一见玉乃低鬟微笑细语曰见面不如闻名才子岂能无貌生遽起连拜曰小娘子爱才鄙夫重色两好相暎才貌相兼母女相顾而笑遂举酒数巡生起请玉唱歌初不肯母固强之发声清亮曲度精奇酒阑及暝鲍引生就西院憩息闲庭宇帘幕甚华鲍令侍儿桂子浣沙与生脱靴解带须臾玉至言叙温和辞气宛媚解罗衣之际态有余妍低帏昵枕极其欢爱生自以为巫山洛浦不过也中宵之夜玉忽流涕谓生曰妾本倡家自知非匹今以色爱托其仁贤但虑一旦色衰恩移情替使女萝无托秋扇见捐极欢之际不觉悲至生闻之不胜感叹乃引臂替枕徐谓玉曰平生志愿今日获从粉骨碎身誓不相舍夫人何发此言请以素缣着之盟约玉因收泪命侍儿樱桃褰幄执烛授生笔研玉管之暇雅好诗书筐箱笔研皆王家之旧物遂取绣囊出越姬乌丝栏素缣三尺以授生生素多才思援笔成章引谕山河指诚日月句句恳切闻之动人誓毕命藏于宝箧之内自尔婉娈相得若翡翠之在云路也如此二歳日夜相从其后年春生以书判拔萃登科授郑县主簿至四月将之官便拜庆于东洛长安亲戚多就筵饯时春物尚余夏景初丽酒防宾散离恶萦怀玉谓生曰以君才地名声人多景慕愿结婚媾固亦众矣况堂有严亲室无冢妇君之此去必就佳姻盟约之言徒虚语耳然妾有短愿欲辄指陈永委君心复能聴否生惊怪曰有何罪过忽发此辞试说所言必当敬奉玉曰妾年始十八君才二十有二迨君壮室之秋犹有八歳一生欢爱愿毕此期然后妙选高门以谐秦晋亦未为晚妾便舍弃人事剪髪披缁夙昔之愿于此足矣生且媿且感不觉涕流因谓玉曰皎日之誓死生以之与卿偕老犹恐未惬素志岂敢辄有二三固请不疑但端居相待至八月必当却到华州防使奉迎相见非逺更数日生遂诀别东去到任旬日求假往东都觐亲未至家日太夫人已与商量表妹卢氏言约已定太夫人素严毅生逡巡不敢辞让遂就礼谢便有近期卢亦甲族也嫁女于他门聘财必以百万为约不满此数义在不行生家素贫事须求贷便托假故逺投亲知涉歴江淮自秋及夏生自以孤盟约大愆回期寂不知闻欲断其望遥托亲故不遣漏言玉自生逾期数访音信虚词诡说日日不同博求师巫徧询卜筮怀忧抱恨周歳有余羸卧空闺遂成沈疾虽生之书题竟絶而玉之想望不移赂遗亲知使通消息防求既切资用屡空往往私令侍婢潜卖箧中服玩之物多托于西市寄附铺侯景先家货卖曾令侍婢浣沙将紫玉钗一只诣景先家货之路逢内作老玉工见浣沙所执前来认之曰此钗吾所作也昔歳霍王小女将欲上鬟令我作此酧我万钱我尝不忘汝是何人从何而得浣沙曰我小娘子即霍王女也家事破散失身于人夫壻昨向东都更无消息悒怏成疾今欲二年令我卖此赂遗于人使求音信玉工凄然下泣曰贵人男女失机落节一至于此我残年向尽见此盛衰不胜伤感遂引至延先公主宅具言前事公主亦为之悲叹良久给钱十二万焉时生所定卢氏女在长安生既毕于聘财还归郑县其年腊月又请假入城就亲潜卜静居不令人知有明经崔久明者生之中表弟也性甚长厚昔歳常与生同欢于郑氏之室杯盘笑语曾不相间每得生信必诚告于玉玉常以薪蒭衣服资给于崔崔颇感之生既至崔具以诚告玉玉恨叹曰天下岂有是事乎徧请亲朋多方召致生自以愆期约又知玉疾候沈绵慙耻忍割终不肯往晨出暮归欲以回避玉日夜涕泣都忘寝食期一相见竟无因由寃愤益深委顿牀枕自是长安中稍有知者风流之士共感玉之多情豪侠之伦皆怒生之薄行时已三月人多春游生与同辈五六人诣崇敬寺翫牡丹花歩于西廊递吟诗句有京兆韦夏卿者生之密友时亦同行谓生曰风光甚丽草木荣华伤哉郑卿衔寃空室足下终能弃置实是忍人丈夫之心不宜如此足下宜为思之叹让之际忽有一豪士衣轻黄纻衫挟弓弹丰神隽美衣服轻华唯有一剪头胡雏从后潜行而聴之俄而前揖生曰公非李十郎者乎某族本山东姻连外戚虽乏文藻心尝乐贤仰公声华常思觏止今日幸防得覩清扬某之敝居去此不逺亦有声乐足以娱情妖姬八九人骏马十数匹唯公所欲但愿一过生之侪辈共聆斯语更相叹美因与豪士策马同行疾转数坊遂至胜业生以近郑之所止意不欲过便托事故欲马首豪士曰敝居咫尺忍相弃乎乃挽挟其马牵引而行迁延之间已及郑曲生神情恍惚鞭马欲回豪士遽命奴仆数人抱持而进疾走推入车门便令锁却报云李十郎至也一家惊喜声闻于外先此一夕玉梦黄衫丈夫抱生来至席使玉脱鞋惊寤而告母因自解曰鞋者谐也夫妇再合脱者解也既合而解亦当永诀由此征之必遂相见相见之后当死矣凌晨请母妆梳母以其久病心意惑乱不甚信之僶勉之间强为妆梳妆梳才毕而生果至玉沈绵日久转侧须人忽闻生来欻然自起更衣而出恍若有神遂与生相见含怒凝视不复有言羸质娇姿如不胜致时复掩袂返顾李生感物伤人坐皆欷歔顷之有酒肴数十盘自外而来一座惊视遽问其故悉是豪士之所致也因遂陈设相就而坐玉乃侧身转面斜视生良久遂举杯酒酧地曰我为女子薄命如斯君是丈夫心若此韶顔稚齿饮恨而终慈母在堂不能供养绮罗管从此永休征痛黄泉皆君所致李君李君今当永诀我死之后必为厉使君妻妾终日不安乃引左手握生臂掷杯于地长恸号哭数声而絶母乃举尸寘于生怀令唤之遂不复苏矣生为之缟素旦夕哭泣甚哀将葬之夕生忽见玉繐帷之中容貌妍丽宛若平生着石榴裙紫裆红緑帔子斜身倚帷手引绣带顾谓生曰媿君相送尚有余情幽防之中能不感叹言毕遂不复见明日葬于长安御宿原生至墓所尽哀而返后月余就礼于卢氏伤情感物郁郁不乐夏五月与卢氏偕行归于郑县至县旬日生方与卢氏寝忽帐外叱叱作声生惊视之则见一男子年可二十余姿状温美藏身暎幔连招卢氏生惶遽走起绕幔数匝倐然不见生自此心怀疑恶猜忌万端夫妻之间无聊生矣或有亲情曲相劝喻生意稍解后旬日生复自外归卢氏方鼓琴于牀忽见自门抛一斑犀钿花合子方圆一寸余中有轻绢作同心结坠于卢氏怀中生开而视之见相思子二叩头虫一发杀觜一驴驹媚少许生当时愤怒呌吼声如豺虎引琴撞击其妻诘令实告卢氏亦终不自明尔后往往暴加捶楚备诸毒虐竟讼于公庭而遣之卢氏既出生或侍婢媵妾之属蹔同枕席便加妬忌或有因而杀之者生尝游广陵得名姬曰营十一娘者容态润媚生甚恱之每相对坐尝谓营曰我尝于某处得某姬犯某事我以某法杀之日日陈说欲令惧已以肃清闺门出则以浴斛覆营于牀周回封署归必详视然后乃开又畜一短劒甚利顾谓侍婢曰此信州葛溪铁唯断作罪过头大凡生所见妇人辄加猜忌至于三娶率皆如初焉




　　太平广记卷四百八十七
　　钦定四库全书
　　太平广记卷四百八十八　宋　李昉等　编杂传记五
  </div>
  <div class="pagination">
   <a href="太平广记_page222.html">
    上一页
   </a>
   <span>
    ...
   </span>
   <a href="太平广记_page218.html">
    218
   </a>
   <a href="太平广记_page219.html">
    219
   </a>
   <a href="太平广记_page220.html">
    220
   </a>
   <a href="太平广记_page221.html">
    221
   </a>
   <a href="太平广记_page222.html">
    222
   </a>
   <span class="current-page">
    223
   </span>
   <a href="太平广记_page224.html">
    224
   </a>
   <a href="太平广记_page225.html">
    225
   </a>
   <a href="太平广记_page226.html">
    226
   </a>
   <a href="太平广记_page227.html">
    227
   </a>
   <a href="太平广记_page228.html">
    228
   </a>
   <a href="太平广记_page224.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
