<!DOCTYPE html>
<html>
 <head>
  <meta charset="utf-8"/>
  <title>
   说郛 - 第 196 页/共 601 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说郛 - 第 196 页/共 601 页
  </h1>
  <div class="content">
   创业起居注卷中
　　起自太原至京城凡一百二十六日
　　秋七月壬子以四郎元吉为太原郡守留守晋阳宫文武后事并委焉义师欲西入关移营于武徳南癸丑将引帝立军门仗白旗而大号誓众文曰夫天地定位否泰迭其盛衰日月着明亏昃贬其贞满惟神莫测尚乃盈虚矧兹王道能无悔恡克先帝世炎汉商周拨乱乗干多厯年所厥嗣坠绪时属艰危则其股肱宰衡藩屏亲戚戮力同奨推心翼戴颠或可扶糺合而奔官守恶不可救废放而安宗社伊霍桓文并其人也率尔踵武代有其事布在方策可得而言日者苍精云谢炎运将啓上天眷命属乎隋室于是我髙祖文皇帝以后父之尊周亲入相豹变陕左龙飞汉东诛尉逈于韩魏则神钲遏响勦王谦于巴蜀则灵山斯镂四罪咸服九有乐推经纶帷幄之间揖让岩廊之内造我区夏不更朞月舜禹以来受终未有如斯之易者以故临朝恭已庶绩为心亲览万防平章百姓兢兢慎于驭朽翼翼惧于烹鲜齐六合为一家等黔黎于赤子有陈不率殄虐政于江湖獯丑相屠降封章于沙漠其吊民也如彼其和戎也若兹散马牛于山林铸劒防为农器求瘼恤隠讼息刑清轻徭薄赋家给人足仓库流衍于里闾职贡委输于帑藏岂独水衡贯朽常平粟红而已哉加以爱民治国节用而敦本深根固蒂因河而践华肆觐朝宗止于京邑览纵观弗逾岐下遐迩叶和内外禔福凯泽洋溢休祥绍至一世之氓咸赖仁夀二纪之治可谓隆平扬防往初厯选前辟诗书所美莫之能尚然圣人千虑失于知子以正万国轻易元良废守器之长立不才之庶兆乱之萌于是乎在异哉今上之行巳也独智自贤安忍忌刻拓狂悖为混沌茍鸩毒为恣睢饰非好佞拒谏信谗敌怨忠艮仇讐骨肉巡幸无度穷兵极武喜怒不恒亲离众叛御河导洛肆舳舻而达江驰道縁邉径长城而傍海离宫别馆之所在车辙马迹之所向咸堑山而陻谷毕结瑶而搆琼辽水屡征殱丁壮于亿兆伊谷转输毙老幼于百万禽荒罄于飞走蚕食穷于水陆征税尽于重敛民力殚于劳止十分天下九为盗贼荆棘旅于阙廷豺狼充于道路带牛佩犊辍耕者连孤竹而防潢池锄耰棘矜大呼者聚萑蒲而起芒泽青白狄剽东道而肆威黄巾赤眉屠闾左而窃号曝骸如莽僵尸若麻敌国满画鹢之舟夷越绕和鸾之毂四海波振而冰泮五岳尘飞而土崩踞积薪以待然钳众口而寄坐眀眀皇祖贻厥无人赫赫宗隋灭为亡国某以庸愚谬嘉恵承七叶之余庆资五世之克昌遂得地居戚里家称公室典骁卫之禁兵守封唐之大宇义无坐观缀旒之絶不举勤王之师茍利社稷专之可也废昏立眀敢遵故实今便兴甲晋阳奉尊代邸扫定咸雒集寜防县放后主于江都复先帝之鸿绩固配天于圜寝存司牧于苍生岂谓一朝言及于此事不获已追増感欷凡厥士民义旅豪杰敏究时难晓达权谋家怨国耻雪乎今日从我同盟无为贰志有渝此盟神其殛之仍命以此誓辞檄谕所在郡县并命檄书勿得因循妄论军势帝性简质大度豁如前代自矜逺嫌之事皆以恕实行之不为欺绐自然反经合义妙尽机权类皆如此其义士等各以名到先后为次第泛加宣恵绥徳二尉官帝谓行之等曰吾今特为此官示宣行恵和绥抚以徳使逺者知有征无战见我心焉是夕次于清源牧马置营皆据髙险老弱樵采丁壮休息虞觇守之地飞鸟不通勿论人也帝乃将世子及炖煌公等率家僮十数廵行营幕次比器仗精粗坐卧饮食粮禀升斗马驴饥饱逮乎仆皆亲阅之如有不周即令从人借助亦不责所属典司顾谓二儿曰天下神器圣人大寳非符命所属大功济世不可妄居所以纳揆试艰虞登帝位栉风沐雨夏防诸侯自时厥后膺图甚众啓基创业未有无功而得帝王者也吾生自公宫长于贵戚牧州典郡少年所为晏乐从容懽娱事极饥寒贱役见而未经险阻艰难闻而不冒在兹行也并欲备尝如弗躬亲恐违天防尔等从吾勿欲懈怠今欲不言而治故无所尤庶愚者恱我寛容智者惭而改过世子及炖煌公请曰经纶机务一日万端取决英謩四方辐辏麾下驱驰儿等承之自余常事请付司存巨细以闻恐疲神思又虑将佐等不被委任颇以自疑帝曰是何言与是何言与中外不附爵赏不行吾之责也摧锋蹈刃斩将搴旗尔之务也深沟髙垒谈笑从容将吏之逸也吾忧责尔急于务逸乐推下功名与之贤自当内省不贤吾无所愧然晋阳从我可谓同心之人俱非致命之士汉初有萧曺而无尔辈今吾有尔辈而无萧曺天道平分乃复如是行矣自爱吾知尔懐自是以后记室奉命宣防称教部伍间事给付一物军书羽檄赏罚科条接抚初附慰恱逺近帝或口陈事绪手疏意防发言折中下笔当理非奉进止所司莫能裁答义旗之下每日千有余人请赏论勲吿寃申屈附文希防百计千端来众如云观者如堵帝处断若流常无疑滞人人得所咸尽懽心皆叹神眀谓为天下主也壬寅遣通议大夫张纶等率师经略稽胡离石龙泉文成等诸郡丙辰至于西河引见民庶等礼敬耆老哀抚防独赈贷穷困擢任贤能平章狱讼日昃而罢罔有所遗顾谓左右曰向之五条惟皇要道聪眀文思以之建极孤所以自强不息为义兵之先声也仍自注授老人七十已上通议朝请朝散三大夫等官教曰乞言将智事属髙年耄耋杖乡礼宜优异老人等年余七十匍匐垒壁见我义旗懽逾击壤筋力之礼知不可为肉帛之资虑其多阙式加荣秩以赒其养节级并如前授自外当土豪隽以资除授各有差官之大小并帝自手注量才叙効咸得厥宜口问功能笔不停辍所司唯给告身而已尔后遂为恒式帝特善书工而且疾真草不拘常体而草迹韶媚可爱尝一日注授千许人官更案遇得好纸走笔若飞食顷而讫得官人等不敢取告符乞寳神笔之迹遂各分所授官名而去乙丑张纶等下离石郡其太守杨子崇为乱兵所害崇即后主从弟也颇有学识性理帝甚惜之崇性怯而无谋故及于难入自雀鼠谷次于灵石县壬戌霖雨甚顿营于贾胡堡去霍邑五十余里此县西北抗汾水东拒霍太山守险之冲是为襟带西京留守代王遣骁将虎牙郎将宋老生率精兵二万拒守又遣左武侯大将军屈突通将辽东兵及骁果等数万余人据河东与老生相影响仍命临汾以东诸郡所在军民城守并随便受老生屈突等征发帝闻而笑曰亿兆离心此何为也老生乳臭未知师老之谋屈突胆薄尝无曲突之虑自防轻敌二子有之阃外相时俱非其事且屈突尝破感时人谓其能兵老生数胜羣盗自许堪当勍敌无识之徒因相蹈附谓其必能制我不遣援兵我若缓以持之彼必以吾为怯出其不意不过一两月间并当擒之吾无忧也于时秋霖未止道路泥泞帝乃命府佐沈叔安崔善为等间遣羸兵往太原更运一月粮以待开霁甲子有白衣野老自云霍太山遣来诣帝请谒帝达至理不语神怪逮乎佛道亦以致疑未之深信门人不敢以闻此老乃伺帝行营路左拜见帝戱谓之曰神本不测卿何得见卿非神类岂共神言野老对曰某事山祠山中闻语遣语大唐皇帝云若往霍邑宜东南傍山取路八月初雨止我当为帝破之可为吾立祠庙也帝试遣案行傍山向霍邑道路虽峻兵枉行而城中不见若取大路去县十里城上人即遥见兵来帝曰行逢滞雨人多疲湿甲仗非精何可令人逺见且欲用权谲难为之计山神示吾此路可谓指踪雨霁有徴吾从神也然此神不欺赵襄子亦应无负于孤顾左右笑以为乐丙寅突厥始毕使逹官级失特勤等先报已遣兵马上道计日当至帝曰地名贾胡知胡将至天其假吾此胡以成王业也巳巳荥阳贼帅李宻遣使送欵致书请与帝合从帝大恱谓大郎二郎等曰桀贼南柔强胡北附所忧此辈今并归心主上志在过江京都忧死不暇天下可传檄而定何乐如之初李宻与杨感同逆感诛而宻亡命投东郡贼帅翟譲譲知宻是蒲山公之子颇读汉书纳而礼之推为谋主宻以百姓饥弊説来据洛口仓屯守武牢之险宻自复旧封为魏公号翟让为司徒公让所部兵并齐济间渔猎之手善用长枪华驺龙廐细马所向江都者多为譲所刼故其兵锐于他贼加以宻是逃刑之人同守冲要隋主以李氏当王又有桃李之歌谓宻应于符防故不敢西顾尤加惮之宻虽为譲所推恐其图已恭俭自励布衣蔬食所居之室积书而已子女珍玩一无所取赈贷贫乏敬礼賔客故河汴间絶粮之士多往依之宻又形仪眇小譲弗之忌遂谋杀譲而并其众宻以炀帝不来翟让已死坐对敖仓便有自矜之志作书与帝以天下为己任屡有大言其书多不録大略云欲帝为盟津之会殪商辛于牧野执子婴于咸阳其防以杀后主执代王为意帝览书抵掌谓所亲曰宻夸诞不达天命适所以为吾拒东都之兵守成臯之阨更覔韩彭莫如用宻宜卑辞推奨以骄其志使其不虞于我得入闗据蒲津而屯永丰阻崤函而临伊洛东看羣贼鹬蚌之势吾然后为秦人之渔父矣记室承防报宻书曰顷者昆山火烈海水羣飞赤县丘墟黔黎涂炭布衣戍卒耰锄棘矜争帝圗王狐鸣蠭起翼翼京洛强弩围城膴膴周原僵尸满路主上南巡泛胶舟而忘返匈奴北炽将被髪于伊川辇上无虞羣下结舌大盗移国莫之敢指忽焉至此自贻伊戚七百年之基穷于二世周齐以往书契以还邦国沦胥未有如斯之酷者也则我髙祖之业防坠于地吾虽庸劣幸承余绪出为八使入典八屯位未为髙足成非贱素飡当世僶俛叨荣从容平勃之间谁云不可但颠而不扶通贤所责主忧臣辱无义徒然等袁公而流涕极贾生之恸哭所以仗旗役袂大防义兵绥抚河朔和亲蕃塞共匡天下志在尊隋以弟相几而作一日千里鸡鸣起舞豹变先鞭御宇当涂聿来中土兵临郏鄏将观周鼎营屯敖仓酷似汉王前遣简书屈为唇齿今辱来防莫我肯顾天生蒸民必有司牧当今为牧非子而谁老夫年逾知命愿不及此欣戴大弟攀鳞附翼惟兾早膺圗箓以寜兆庶宗盟之长属籍见容复封于唐斯足荣矣殪商辛于牧野所不忍言执子婴于咸阳非敢闻命汾晋左右尚须安辑盟津之防未暇卜期今日銮舆南幸恐同永嘉之势顾此中原鞠为茂草兴言感叹实疚于懐脱知动静迟数始报未面虚襟用増劳轸名利之地锋镝纵横深慎垂堂勉兹鸿业宻得书甚恱示其部下曰唐公见推天下不足定也遂注意东都无心外畧刘文静之使蕃也来迟而突厥兵马未至时有流言者云突厥欲与武周南入乗虚掩袭太原帝集文武官人及大郎二郎等而谓之曰以天賛我而言应无此势以人事见防而发无有不为此行遣吾当突厥武周之地何有不来之理诸公意谓何议者以老生突厥相去不遥李宻谲诳奸谋难测突厥见利则行武周事彼者也太原一都之防义兵家属在焉愚夫所虑伏听教防帝谓大郎二郎等曰尔辈如何对曰武周位极而志满突厥少信而贪利外虽相附内实相猜突厥必欲逺离太原寜肯近亡马邑武周悉其此势必未同谋又朝廷既闻唐国举兵忧虞不暇京都留守特畏义旗所以骁将精兵鳞次在近今若却还诸军不知其故更相恐动必有变生营之内外皆为勍敌于是突厥武周不谋同至老生屈突追奔竞来进阙圗南退穷自北还无所入往无所之畏溺先沉近于斯矣且今来禾菽被野人马无忧坐足有粮行即得众李宻恋于仓米未遑逺略老生轻躁破之不疑定业取威在兹一决诸人保家爱命所谓言之者也儿等捐躯力战可谓行之者也耕织自有其人请无他问雨罢进军若不杀老生而取霍邑儿等敢以死谢帝喜曰尔谋得之吾其决矣三占从二何借舆言懦夫之徒几败乃公事耳丙子太原运粮人等至八月己卯霖止帝指霍太山而言曰此神之语信而有徴封内名山礼许诸侯有事乃命所部乡人设祠致祭焉庚辰命诸军曝行装整铠仗辛巳且发引取傍山道而趍霍邑七十余里初行雾甚俄而秋景澄眀帝谓大郎二郎曰今日之行在卿两将景色如此天似为人唯恐老生怯而不战闭门城守其若之何大郎二郎启帝曰老生出自寒微勇而无智讨捕小盗颇有名声今来居此必当大赏劳若不出战死在不疑轻骑挑之无忧不出如其固守便可诬其相引谬为诚节彼无识解不知逺大为其左右体悉凡庸羣小相猜自成疑阻无妨宻相表奏不废传首京都小慧之人思此解事以此量之来战不惑帝曰老生不能逆战贾胡吾知无能为也尔等筹之妙尽其实是日未时帝将麾下左右轻骑数百先到霍邑城东去五六里以待步兵至方欲下营且遣大郎二郎各将数十骑逼其城行视战地帝分所将人为十数队巡其城东南而向西南徃徃指麾似苦安营而攻城者仍遣殷开山急追马步等后军老生在城上遥见后军欲来真谓逼其城置营乃从南门东门两道引兵而出众将三万许人帝虑其背城不肯逺鬭乃部勒所将骑兵马左右军大郎领左军拟屯其东门二郎将右军拟断其南门之路仍命小缩伪若避之既而老生见帝兵却谓为畏巳果引兵更前去城里许而阵殷开山等所追步兵前军统到方阵以当老生中军后军相续而至未及战帝命大郎二郎依前部分驰而向门义兵齐呼而前红尘暗合鼔未及动锋刃巳交响若山崩城楼皆振帝乃传言已斩宋老生所部众闻而大乱舍仗而走争奔所出之门门有大郎二郎先所屯守悬门不发老生取入不得城上人下绳引之老生攀绳欲上去地丈余军头卢君谔所部人等跳跃及而斩之传首诣帝于是兵随所向奋击禁不可止数里之间血流蔽地僵尸相枕日欲将落帝见战士心锐仍命登城时无攻具肉薄而上自申至酉遂平霍邑帝视战地怆然谓左右曰河东已来孤之所使百姓见义旗有诚节老生所逼至于涂炭乱兵之下善恶不分火烧昆山谁论玉石无妨死人之内大有赤心于我者也取来不得及此战亡生未被知没有余恨静而思之良深痛惜从今已去当以文徳来之不复用兵戈矣其破霍邑攻战人等有勲者并依格赏受事不逾日惟有徒一色勲司疑请教曰义兵取人山藏海纳逮乎徒亦无弃者及着勲绩所司致疑览其所请可为太息岂有矢石之间不辩贵贱庸勲之次便有等差以此论功将何以劝黥而为王亦何妨也赏宜从重吾其与之诸部曲及徒征战有功勲者并从本色勲授壬午帝引霍邑城内老生文武长幼见而劳之曰老生之外孤无所咎纵卿不诚于孤亦当以赤心相仰乃节级授官与元从人齐等其丁壮胜兵者即遣从军配左右领军天都督还取其同色同党自相统处之不为疑异俘降之徒不胜喜跃欣若再生其有关中人欲还者即授五品散官放还内外咸恱咸思报効仍命宋老生以本官之礼自是以后未归附者无问乡村堡坞贤愚贵贱咸遣书招慰之无有不至其来诣军者帝并节级授朝散大夫以上官至于逸民道士亦请効力教曰义旗拨乱庶品来蘓类聚羣分无思不至乃有出自青溪逺辞丹灶就人间而齐物从戎马以同尘咸愿解巾负兹羁鞢虽欲勿用重违其请逸民道士等诚有可嘉并依前授人或以授官太髙谏帝者帝曰不恡爵赏汉氏以兴比屋可封唐之盛徳吾方稽古敢不遵行天下之利义无独飨率土皆贵于我岂不益尊乎且皇隋败壊各归于此雁门解围之効东都援台之勲在难即许授大夫免祸则惟加小尉所以士无鬭志将有堕心版荡分崩至于今日覆车明鉴谁敢効尤然亦使外冦觊觎之徒尝授无过此也又加官慰抚何如用兵杀戮好生任赏吾觉其优当以不日而定天下非卿等小见所及丙戌入临汾郡劳抚任用郡内官民一如霍邑庚寅宿于绛郡西北之鼔山此山帝为讨捕大使时旧停营所故逗而宿焉去绛十余里绛城不下是日晓鼔山西北有大浮云色或紫或赤似华葢楼阙之形须防有暴风吹来向营而临所居帐上帝指绛城而谓傍侍曰风云如此见从彼何不达之甚仍命厨人明日下城而后进食辛卯帝观兵于绛城将士等争欲先登因而纵上自卯及巳遂取之而食于正平县令李安逺之宅通守陈叔逺巳下面缚请罪并舍而不问待之如初余依临汾郡部分癸巳至于龙门县刘文静康鞘利等来自北蕃突厥五百人马二千疋从鞘利等至帝喜其兵少而来迟借之以关陇谓刘文静曰吾已及河突厥始至马多人少甚惬本懐先是帝使时于此县界见河水清皇太子又于此界获狐于往县西南宴见鞘利并与县内道俗等叙旧极懽丙申至汾隂遣书招冯翊贼帅孙华华所部强兵至余数千积年刼掠非常富实泺水以北莫敢当之帝书到华喜而从命己亥进营停于壶口分遣诸军问津水濵之人具舟争进日有数百仍署水军焉辛丑太原获青石形文有丹书四字曰李治万世齐王遣使献之翠石丹文天然映彻上方下锐宛若形神工器物见者咸惊竒异帝初弗之信也乃令水渍磨以验之所司浸而经宿久磨其字愈更鲜眀于是内外毕贺帝曰上天眀命贶以万吉恭承休祉须安万方孤以寡徳寜堪预此既为人下不容以之颁告宜以少牢祀石而爵送人用彰休庆是日又有获嘉禾而献者教曰嘉禾为瑞闻诸往策逮乎唐氏世有兹祥放获之于前叔虞得之于后孤今糺合复逢灵贶出自兴平来因善乐休徴伟兆何其美与顾循虚薄未堪当此呈形之处须表天休送嘉禾人兴平孔善乐宜授朝散大夫以旌嘉应壬寅孙华率其腹心轻骑数十至自郃阳华年余弱冠言容质直帝见而轻之华每殷勤诚欵请先立効帝乃厚加抚遇甚得其情谓华曰卿能渡河逺来相见吾当贵卿不减邓仲华也关中卿辈不少名并劣卿卿今率先从我羣雄当相继而至于是拜华左光禄大夫封武乡县公加冯翊郡守从其来者仍委华以次授官颁赐各有差仍命华先济为西道主人华大恱而去仍命左右统军王长谐刘基并左领军大都督府长史陈演夀等率师次华而渡据河西岸以待大兵九月乙邜张纶自离石道下龙泉文城等郡获文城太守莘公郑元璹送焉帝见元璹释而遣之初王长谐刘基陈演夀之济河也帝诫之曰屈突通今在河东精兵不少相去五十余里而不敢来足验人情不为之用然通虽不武久在戎行守法惧罪终无坐位不妨伺便时相邀袭冝为之备以折要冲通苦不入闗河东自然归我分兵向彼我即击其河东通若全兵守城卿其絶其桥道可谓前扼其喉后抚其背首尾相救非通所堪若不走之必成擒矣吾且按兵观其进退至是通闻孙华导长谐等渡河果遣虎牙郎将桑显和率骁果精骑数千人夜驰掩袭长谐等军营谐及孙华等奉教备预故并觉之伺和赴营设伏分击应时摧散追奔至于饮马泉斩首获生略以千计显和走入河东城仅以身免仍撤断蒲津桥帝闻而谓官属曰屈突遣兵此行事不获巳今若进逼围之必不敢出使刘基孙华等至关门断其行路然后吾于壶口朝服济河利涉大川斯之谓矣戊午帝亲率诸军围河东郡分遣大郎二郎长史裴寂勒兵各守一面帝登城东原上西望城内所为屈突果不敢出兵闭门自守城髙甚峻不易可攻帝观义士等志试遣登之南面千余人应时而上时值雨甚帝命旋师军人既得上城遂不时速下帝曰屈突宿衞旧人解安阵队野战非其所长婴城善为捍御我师常胜人必轻之骁锐先登恐无还路今且示威而巳未是攻城之时杀人得城如何可用乃还命诸将移营河渚文武将佐等已下定河北众余十数万今欲入关请兼置公府观领太尉増选僚属帝曰兵临蒲坂诸君欲以舜职见推此意可知未烦如此必为僚属増府任从便宜加置于是复领太尉丙辰冯翊太守萧造率官属举郡归义相继有华隂县令李孝常据永丰仓遣子弟妹夫窦轨等送欵仍便应接河西关上兵马又京兆万年醴泉等诸县皆遣使至帝曰吾未济者正须此耳今既事办可以济乎乃命所司以少牢祀河庚申率诸军以次而渡甲子舍于朝邑长春宫三秦士庶衣冠子弟郡县长吏豪族弟兄老幼相携来者如市帝皆引见亲劳问仍节级授官教曰义旗济河关中响应辕门辐凑赴者如归五陵豪杰三辅冠盖公卿将相之绪余侠少良家之子弟从吾投刺咸畏后时扼腕连防争求立效縻之好爵以永今朝于是秦人大恱更相语曰真吾主也来何晚哉咸愿前驱以死自効丙寅遣世子陇西公将司马刘文静统军王长谐姜寳谊寳琮诸军数万人屯永丰仓守潼关备他盗慰抚使人窦轨等受节度焉遣炖煌公率统军刘基长孙顺徳杨毛等诸军数万人往髙陵道定泾阳云阳武功盩厔鄠诸县等慰抚使人掾殷开山等受节度焉先是帝从弟赵兴公神通起兵鄠县有众数千闻义旗渡河遣使迎帝又贼帅李仲文遣兄仲威送款仲文则魏宻之从父也以宻反于荥阳縁坐亡命招集无赖抄刼郿县之间众将四五千盩厔贼帅何潘儿向善志等亦各率众数千归附宜君贼帅刘旻又率其党数千人降帝并以不次封遣书劳之仍令各于当界率众便受炖煌公部署旬日间京兆诸贼四面而至相继归义罔有所遗商农工贾各安其业京城留守代王及尚书衞文升将军隂世师京兆丞骨仪等以帝威徳遐振民愿所从恐京邑之人一旦尽去乃闭门拒守运粮入宫帝闻而叹曰吾既平戎于王翼尊隋室欲立孺子以报髙皇今被见疑拒不相纳方知召奭不恱周旦非徒言耳隂衞羣小负我之深巳巳帝之蒲津观河东城庚午南过永丰仓是夜宿于临晋泺渭合流之防将渡渭津人以见船朽破不堪帝渡及于泺水上流数十里更取好船苦于水浅沙积相次船行不进忧怖不知所为其夜三更天甚晴霁忽然觉水暴长数尺逆流而上船泛深波得达津次及明帝登船欲渡乃见逆流不已津司以闻众咸骇异以为光武滹沱之冰无以异此并于舟中拜贺帝曰此偶然耳吾何徳以堪之乃命所司以少牢祀泺渭并有事于华山帝至仓所劳军见箱廪填实铭题数多喜谓从者曰千里逺来急于此耳此既入手余复何论食之与兵今时且足信出于己久行诸将俱谨备守无为他虑未下马仍开仓大赈饥民辛未还宫壬申进屯冯翊郡过旧宅飨告五庙礼也初周齐战争之始周太祖数往同州侍从达官随便各给田宅景皇帝与隋太祖并家于州治隋太祖宅在州城东南西临大路景皇帝宅居州城西北而面泺水东西相望二里之间数十年中两宅俱出受命之主相继代兴时人所见开辟已来未之有也乙亥炖煌公至盩厔所过诸县及诸贼界莫不风驰草靡褁粮卷甲唯命是从遣使啓帝请期日赴京帝曰屈突东行不可西归无路观吾成败方有所之不可为虞矣乃命陇西公量简仓上精兵自新丰道趋长乐离宫令炖煌公率新附诸军自鄠县道屯长安故城至并各听教迨上郡雎隂以北咸遣使归款丙子大军西引厯下邽过栎阳路左所有炀帝行宫园苑及宫人等并罢之教曰大业已来巡幸过度宿止之防好依山水经兹胜地每起离宫峻宇雕墙亟成壮丽良家子女充牣其间怨旷感于幽眀靡费极于民产替否迭进将何糺逖驰道所有宫室悉宜罢之其宫人等并放还亲属冬十月辛巳帝至灞上仍进营停于大兴城春明门之西北与陇西炖煌等二公诸军二十余万众防焉帝勒诸军各依垒壁勿入村居无为侵暴若无兵者恭以俟命代王与留守衞文升隂世卿等以义兵多而且肃不令而齐门防转严拒守愈固信使不通告喻事絶帝虽每遣使至城下申以尊隋夹辅之意愚人俗吏不达变通闇于事机徃而无报如此向经旬日诸将相率啓帝曰京城不啓此是隋运其亡天既亡之非人能复违天弃日劳师费粮坐守愚夫恐非长策请进围之以观其意帝曰兵纒象魏矢及黄屋人其谓我何哉诸将对曰无成王之主不得行周公之事又恐巨猾之徒知义兵已定关中来争形胜请更思之帝乃逡巡未决有报京兆旧贼帅等并以家近帝城不预元从耻无功乃各率所部兵分地逼城而上帝虑其轻脱失利辛卯命二公各将所统兵往为之援京城东面南面陇西公主之西面北面炖煌公主之城中见而失色更无他计惟兾屈突及东都救援而已甲午关中羣帅等各请率骁锐登城二公莫之能止时帝在春明门外闻而驰入舎于罗郭安兴坊以镇之甲辰诸军各竞造攻具以临城帝又未之许二公及文武所司等固请曰太原以来所过未尝经宿长驱四塞罕有不克之城今至京师不时早定玩敌致冦以挫兵锋又虑初附之人私轻太原之兵无防为也此机不小请速部分帝曰弩长防吾岂不许用之所兾内外共知以安天下斯志不果此外任诸公从民所欲然七庙及代王并宗室支戚不得有一惊犯乃下教有违此者罪及三族于是诸军各于所部营分角修攻战之具云梯竞耸楼橦争髙百道齐来千里并进近京竹木殱于斯矣十一日丙辰昧爽咸自逼城帝闻而驰往欲止之而弗及才至景风门东面军头雷永吉等已先登而入守城之人分崩帝乃遣二公率所统兵依城外部分封府库收圗籍禁掠军人勿杂勿相惊恐太仓之外他无所干吏民安堵一如汉初入关故事代王先在东宫乃奉迎居于大兴后殿是日帝还移营舍于长乐宫浐川上先是隋主以枭灭作逆掘其坟垄而洿其室隂世师骨仪等遂以为恒准乃令京兆郡访帝之五庙茔域所在并发掘焉帝以此憾之言必流涕戊午收隂世师骨仪崔毘伽李仁政等并命陇西公斩于朱雀街道以不从义而又愎焉余无所问京邑士女懽娱道路华夷观听相顾欣欣乃命太常促择吉日告髙庙定尊位立代王之礼文武将佐等议请曰天厌隋徳厯数在唐讴歌在路被于遐迩起兵晋阳逺定秦雍百余日间廓清帝宅神武之速此谓若飞非天啓圣孰能如是昔汉髙入关不即自王项羽后至悔无所及公虽卑以自牧须安天下佥议请依符防上尊号帝愀然改容曰举兵之始本为社稷社稷有主孤何敢二刘季不立子婴所以屈于项羽孤今尊奉世嫡何复忧哉壬戌乃率百僚备羽仪法物具法驾迎代王即位于大兴殿是时年十余嵗矣大赦天下改大业十二年为义寜元年复天下勿出今年租赋赐民子孙承后者爵一级是日仍遥尊后主为太上皇以少帝在不言废也






　　创业起居注卷下
　　起摄政至即真日凡一百八十三日
　　义寜元年冬十一月甲子少帝以帝为丞相进封唐王位在王公上以武徳殿为丞相府改教称令万防百度礼乐征伐兵马粮仗庶缋羣官并责成于相府惟郊祀天地四时禘祫奏闻帝固辞不拜公卿将佐等请曰公负孺子当朝岂得辞乎摄政公不入相王室何依临兹大节义无小让帝叹曰王家失鹿遂使狐同老狼乃奏诏受册乙丑榆林灵武五原平源安定诸郡并举城降并遣使诣义军请命于是遣书发使慰喻巴蜀丙寅置丞相府长史已下属官还以大将军府僚裴寂等依次为之己卯以陇西公为唐王世子改封炖煌公为秦国公四郎元吉为齐国公仍改太原留守为镇北府総统山东诸郡十二月陇西金城郡奴贼薛举等破贼率唐弼于扶风自称天子初弼遣使诣帝归欵投状扶风郡而为薛举所围帝遣援兵往扶风未至弼党在郡城外为举所圗弼遂被郡守窦璡所杀俄而璡及河池郡守萧瑀相继归京师于是拜璡为户部尚书上柱国封燕国公瑀拜礼部尚书封宋公是月也屈突通自潼闗都尉府欲奔东都关上刘文静等诸军追而获焉送之相府帝见通舍而礼之谓曰公以清贞奉上臣道不亏孤所翘心惟恨得卿之晚通拜刘文静等仍定农郡及佐诸县义寜二年春正月蜀汉及氐所在诸郡雄豪并守长等奉帝书感恱竞遣子弟献款络绎而至所司报答日有百余梁益之间宴如也承诏封丞相长史裴寂为魏国公司马刘文静为鲁国公赵兴公神通为郑国公永安公孝基为蜀国公自余将佐殷开山刘基已下并以次封开国郡公县公焉其日令曰李宻趦趄巩洛自许当涂王城如燬忧心孔棘东都危逼有若倒悬西人之子理本奔命其左右大都督府所统诸军并宜诫严以时式遏有征无战是谓义师招谕不从勿难还也初年孟月春作方兴不夺农时宜知其速于是以世子为左元帅秦王为右元帅左右二府诸军十余万众引于浐水之北仍以尚书萧瑀为相府司马刘文静为左元帅府长史尚书窦璡为掾殷开山为右元帅府司马长史又拜屈突通为上柱国封国公检校行军左右虞事军士以下僚佐等皆选知名者为之帝亲诣军劳而誓遣之二月涿郡大守罗艺与渔阳上谷北平栁城等郡诸官民遣使送款先是平原贼窦建徳聚众数万人充斥河右渤海髙阳等郡大将军府使人张道源所定赵郡襄国武安清河等郡至是并防于贼道源亦随而没焉建徳遂僣称王自号夏国又南阳朱粲众有数万并好食人自称可达汗莫知可达汗之名有何义理酷害异常又有贼萧铣起兵于江陵于是以华阳公郑元璹为太常卿封沛国公遣将兵出商山上洛道定南阳以东诸郡并遣使人左领军大都督府司兵马元规慰抚安陆及荆襄间三月左右二元帅军招谕东都城门不啓李宻又不敢西冦时逼农月遂奉令旋师宜阳新安二郡而还留行军总管史万寳盛彦师镇宜阳吕绍宗任懐镇新安少帝以帝功徳日懋天厯有归欲行禅譲之礼乃进帝为相国加九锡赐殊物加殊礼焉册曰于戯维尔假黄钺使持节大都督内外诸军事録尚书大丞相新除相国总百揆唐王夫乾道贞观四象所以运行坤徳含万有冯其载育是以天地交泰资始由乎圣人隂阳顺成总已归其元辅故防陶甄品物代彼天工息四海之羣飞廻三灵之掩耀百揆时序五典克从虽伊尹格于皇天周公光于四表方斯蔑如也今将授王典册其敬听朕命上天不造降祸于我国家髙祖弃盛业而升龙太上释寳圗以委御王室如燬丧乱多数属道消时钟代季郊庙絶主有若缀旒则我祖宗之业已坠于地矣王应休眀之运从兆人之欲奉七玺于代邸飞六辔于周京此乃纲我絶维有大造于皇家者也曩者塞表省方羣胡反噬矢流君侧围甚平城沦陷指期阽危莫恤王释位同谋总伐千里晨炊蓐食倍道兼行匈奴逺迹乗舆反正此则王之功也厯山飞称兵戈燕赵妄假名号河朔响应山西屯结王首啓戎行大殱丑类此又王之功也戎狄贪婪属犯关塞驱迫良善杀略吏人王鞠旅理兵卷甲长驾追奔逐北扫地无遗此又王之功也王威徒党潜谋逆乱外交邉裔内骋奸回实繁有徒倾覆宗社王收戮凶渠罪人斯得此又王之功也四郊多垒三辅倒悬黄巾示宫阙之名赤眉为园陵之祸凶荒仍嵗荆棘旅庭王投袂义举星言电迈取霍邑如摧枯举秦关如反掌克清河渭志存匡复此又王之功也北荒獯鬻事借羇縻比者中原多故龙堆道絶王式遏有方款关请吏更敦隣睦复我旧藩此又王之功也汾晋地险逋逃攸聚山藏川量负罪稽诛类马腾之乞活同严尤之尽赦王懐柔伏叛杖信示威交臂屈膝申其向化此又王之功也河潼转漕宻迩关畿京坻委积由来尚矣羣凶据窃一鼓而崩此又王之功也京师危迫奸臣放命异一相之居内同四凶之扇祸王大誓师旅兴言感慨荡清上国拯厥赘旒暴市焚尸并枭元恶此又王之功也上天贻爱莫甚乎人爰祚圣哲弼予冲幼官守司存社稷有奉济方割于下垫烁员光于上防此又王之功也唐弼凶草窃岐阳吞噬旧邦侵逼都鄙王制以衔策观其携二亲离众叛我尽収之此又王之功也华阳黒水控接岷嶓山川阻深尽为逋薮义风所靡化行江汉此又王之功也薛举崇奸同恶相济僣拟舆服防天泯夏西土游魂秦山肆毒赫斯受律咸俘丑类岐陇齐筑京观汧渭为之不流此又王之功也三蜀奥区一都之防夷民纷杂蛮陬荒梗王发一介之使降咫尺之书而灵关洞开劒阁无隘此又王之功也农甸服襟带河陜鞠为寇场连城阻乱长策逺振不征而服此又王之功也王有济天下之勲重之以眀徳爰初发迹肇自鸿阶峻极比于嵩华清澜运于溟海体兹将圣道被如仁在物不失其宜含灵咸安其所春生夏长信及四时地平天成义兼
&lt;子部,杂家类,杂纂之属,说郛,卷四十二&gt;得一总万防之务因百姓之心保乂我皇家济乎多难者也是以济济多士庶政缉熙穆穆四时要荒式序激清风以厉俗畅和气以调时神功侔于造化积徳髙于垂象朕又闻之先王之宰物也尊贤尚徳茂赏畴庸五侯専征九命作伯周防光锡桓文是膺大啓南阳以表东海况乃道冠伊稷功髙晋郑酬勲蔑尔朕甚惧焉今晋授相国以河内汲郡清河武安魏郡信都髙阳平原赵郡襄国通前三十郡増封唐国锡兹黒土苴以白茅爰定尔邦用建家社昔周召分陕咸为保傅毛毕诸侯入作卿士内外之任礼实攸冝今授相国印绶唐王玺绂茅土金兽符第一至第五竹使符第一至第十相国礼絶羣后任总所司朝班彛数宜以事革其以相国总百揆去録尚书之号上所假黄钺内外都督丞相印绶又加王九锡其敬听后命以王绳纪礼度哀矜折狱罔不用情无或迁志是用锡王大辂戎辂各一牡二驷以王分地敦本人天是赖疏爵务农所寳惟谷是用锡王衮冕之服赤舄副焉以王风雅所被獯戎咸格隂阳顺理遐迩宅心是用锡王轩悬之乐六佾之舞以王翼宣皇道义声遐畅三才所运四海攸归是用锡王朱户以居以王登贤命秩褎徳升朝思帝所难能官流咏是用锡王纳陛以登以王正色持衡镕范御下式遏奸宄荡清华夏是用锡王武贲之士三百人以王威同夏日志厉秋霜刑厝有期寛而不漏是用锡王鈇钺各一彤弓一彤矢百玈弓十玈矢千以王霜露履践禋祀恭严天地幽通孝思至感是用锡王秬鬯一卣圭瓒副焉唐国宜置丞相已下一遵旧式往钦哉祗奉大礼用膺多福踵舜之譲禹以眀尧哲示天下为至公不私己于尊位故賔虞以后若脱屣焉是知非尧不防让舜非舜不能命禹商周徳所不逮有拨乱反正之功顺天行诛逆取顺守咸以至诚兼济无隠神祗三五帝王称兹四圣英声茂实飞腾万古尧舜不及于子譲徳而称帝汤武不私于后力取而为王故道有降差名有优劣然立功立徳亦各一时末叶后来功徳无纪时逢屯否拥兵窃命托云辅政择立余孽顽嚚支庶先被推崇睿哲英宗宻加夷戮専权任已逼令让位虽欲已同于舜不觉禅者非尧贬徳于唐虞见过于汤武岂不悖哉魏晋宋齐为惑已甚托言之士须知得失羣公退而恱服私相谓曰相王格论絶后光前发眀典谟申理誓诰可谓君子一言定八代之荣辱矣帝又谓所亲曰诸人虽复见吾言论仍自不知至理吾今一匡天下三分有二入关时形势颇似汉髙祖且起军甲子旗帜已革如何更于少帝之处却受九锡而求殊礼孺子有知不容肯行此事既成无识此乃吾自为之立身以来不欺暗室如何今日诬罔天听所区别帝王激扬名理以惩是古非今之辈谬相劝逼于是惟改丞相府为相府国而九锡殊礼并属诸有司是月也宇文化及兼弟智及等并骁果武贲司马龛监门郎将裴干通等谋同逆因骁果等欲还精锐遂夜率之而围江都宫杀后主于彭城阁初骁果兵等苦于久在江都咸思归叛至是炀帝知唐据有西京过江计定仍先分骁果往守防稽诳之云往东吴催米故化及等因之而作难于是隋主崩问至帝乃率文武羣贤僚佐从少帝举哀于大兴后殿帝哭甚哀有谏止帝者帝曰吾为人下丧居何可不哀然亦恨后主不亡于开皇之末以延鼎祚耳化及等因思归之众而行杀逆及以许公之子为众所推至是遂僣称尊号率其同恶欲入关以李宻断成臯据洛口乃圗北取黎阳仓从白马津而渡帝乃遣统军张伦将蒲津以东从兵往魏郡道招慰化及等继遣淮安王神通往定山东诸郡又募犯罪者数千人听効力赎罪并张伦等并是淮安王节度焉李宻闻化及之趣河北乃分兵遣别将徐世勣等屯黎阳拒守化及从宛道渡河絶粮遂顿于聊城县淮安王等率众围城部分失机行兵不利退保魏郡化及众聚聊城粮无所出窦建徳知其穷蹙遂攻破之获化及兼弟智及责以弑逆并斩之而狥众炀帝萧皇后亦没于贼庭于是江都宫人美女珍寳金帛及乎玉玺并建徳有之不逞之徒因说建徳送萧皇后及宫人等多赍金帛重赂突厥市马而求援少帝年未胜衣不经师傅长于妇人之手时事茫然既知炀帝不存惟求潜逊夏四月诏曰天祸隋国大行太上皇遇盗江都酷甚望夷衅深骊北悯予小子奄绍丕愆哀号永感五情糜溃仰惟荼毒仇复靡申形影相吊罔知啓处相国唐王膺期命世扶危拯溺自北徂南东征西伐总九合于一匡决百胜于千里糺率夷夏大庇氓黎保乂朕躬繄王是赖徳侔造化功格苍旻兆庶归心厯数斯在屈为人臣载违天命昔在虞夏揖譲相推茍非重华谁堪命禹当今九服崩离三灵改卜大运去矣请避贤路兆谋布徳顾已莫防私僮命驾须归藩国予本代王及予而代天之所废岂其如是庶慿稽古之圣以诛四凶幸值惟新之恩愿充三恪雪耻怨于皇祖守禋祀为孝孙朝闻夕殒及泉无恨今遵故事逊于旧邸庶官羣后改事唐朝宜依前典趣上尊号若释重负感泰兼懐假手真人俾除丑逆济济多士眀知朕意仍勅有司凡是表奏皆不得以闻章奏不通理难再请欲召公卿议之渐以啓谕于是文武将佐裴寂等二千人不谋同辞并不肯奏诏乃相率上疏劝进曰臣闻天下至公非一姓之独有圣人达节与万物而推移故五运递兴百王更王春兰秋菊无絶终古玉疏石记笔舌纷纶垂统有光焕乎寳箓伏惟陛下资灵种徳禀庆至真固纵惟神生知乃圣量包乎宇宙智周乎品物羣生涂炭跻之仁夀逢百六之厄创业云雷追三五之踪财成天地仲夏之半龙跃晋阳孟冬伊始鳯翔灞上鸿志猬毛之反者雾委来庭触柱防山之大盗风驰献欵三晋子弟共獯猃而陪麾咸秦豪杰连巴蜀而响应英声西被懋徳东渐南谐交趾北变幽都躬未戎衣手不提剑机务成于雄断人杰得于才子威加四海功出一门计极万安战穷百胜小往大来算无遗防时未期月业倍前王今古代兴膺斯拨乱若兹之举如兹之速载籍以来未之前闻也臣等诚欢诚喜顿首顿首死罪窃以陛下承家开国积徳累功世济拟于髙阳纉绪盛于周武载诞烛神光之异仪形表玉胜之竒白雀呈祥丹书授厯名合天渊姓符桃李君尧之国靡不则天星纪云周奉时圗始甲子之旦不【阙】而脱起兵西北势合乗干我来自东位当出震至八井深水之圗防唐唐李树之骁歌固以备在人謡无徳而称者也且夫体非常之道立非常之功实非常之人有非常之事不时正位人神伫式天命不常惟徳是与迁虞事夏抑有前防臣等敢録旧典奉上尊号当今万几旷主九有困穷伏愿降鉴回虑忧世外已上顺天心只膺允执俯从人愿屈就乐推变黎庶于时雍配上帝于宗祀勿以王者兼济之功而为匹夫独美之操昔之尧佐咸大天工绩尤著者飨稷卨播谷之都余庆商周臯陶好生洽人今兴陛下盛徳有后其若是乎四相三王齐名踵武千年得一相继风声符命所钟有自来矣愿纳缙绅慺慺之情允副亿兆颙颙之望率土更生含灵幸甚臣等诚惶诚恐昧死以闻顿首顿首死罪死罪所司以表意奏闻帝退所奏表谓奏者曰吾固知如是拒而不答裴寂等进见曰昔桀纣虽复不贤亦各有子未闻汤武臣辅之镜已见兹无所疑也先人有言曰功葢天下者不赏陛下欲譲天尊而为臣下恐隋朝不然此事且臣等唐之将佐茅土大位受之唐国陛下不为唐帝臣等应须去官伏愿深思容臣等有地帝笑曰裴公何相逼之深当为审思亦未之许裴寂等又依光武长安同舍人强华奉赤伏符故事乃奏神人太原慧化尼蜀郡卫元嵩等歌謡诗防慧化尼歌词曰东海十八子八井唤三军手持双白雀头上戴紫云又曰丁丑语甲子深藏入堂里何意坐堂里中央有天子又曰西北天火照龙山昭童子赤光连北斗童子木上悬白旛胡兵纷纷满前后拍手唱堂堂驱羊向南走又曰胡兵未济汉不整治中都防有八井又曰兴伍伍仁义行武得九九得声名童子木底百丈水东家井里五色星我语不可信问取衞先生蜀郡衞元嵩周天和五年闰十月作诗戌亥君臣乱子丑破城隍寅邜如欲定龙蛇伏四方十八成男子洪水主刀傍市朝义归政人寜俱不荒人言有恒性也复道非常为君好思量何为号禹汤桃源花簇簇李树起堂堂只看寅卯嵗深水没黄杨未萌之前謡防遍扵天下今覩其事人人皆知之陛下虽不以介懐天下信为灵効持此欲作常藩将何以免须上为七庙下安万民既膺符命不得拘文牵防违天不祥裴寂等言之甚切帝曰所以逡巡至于再三者非徒推譲亦恐羣公面谀退为口实然汉髙云诸侯王推髙于寡人以为皇帝位甚便宜于天下之民则可矣孤亦何能有异之哉于是寂等再拜舞蹈称万嵗而出遂与国子博士丁孝乌等数百人具礼仪择良日以武徳元年嵗在戊寅五月甲子皇帝即位于太极前殿设坛于长安城南柴燎告天册文曰皇帝臣某敢用牡昭告于皇天后帝生人以来树之司牧睠命所属谓之大寳厯数不在罔【一作时】或偷安故舜禹至公揖譲而兴虞夏汤武兼济干戈而有商周事乃殊途功成一致后之剏业咸取则焉某承家庆世禄降祉曰祖曰考累功载徳赐履参墟建侯唐旧地居戚里门号公宫丕绪建基足为荣矣但有隋属厌大业爽徳饥馑师旅民胥怨咨谪见咎徴昭于皇鉴备闻卑听所不忍言某守晋阳驰心魏阙授手濡足拯溺救焚大举义兵式寜区宇惩边荒之辫髪辑兆庶之离心誓以捐驱救兹生命指除丧乱期之乂安有功继世无希九五惟身及子竭诚尽力率先锋镝誓以无二再诱克济艰难电扫风驱廓清大邑传檄而定峨嵋拱手而平关陇西戎即叙东夷底定非啓非賛孰能兹速尊立世嫡翼奉宗隋戮力辅政无亏臣节值鼎祚云革天禄将移讴歌狱讼聿来唐邸人神符瑞辐凑微躬逺近宅心华夷请命少帝知神器有适大运去之逊位而禅若隋之初让徳不嗣羣情逼请六宗阙祀七政未齐罪有所归恐当天谴请因吉日克举前典设坛肆类祗谒上帝恵兹下人翼子谋孙罔敢愆徳则小则大无或有违对越鸿休伏深惭惧谨遣太尉公裴寂等用荐告之礼瑞册苍璧秬鬯清酌芗合芗萁眀粢嘉蔬禋祀于皇皇后帝眀灵降享【阙】　　备羽仪法物临轩大赦天下改义寜二
　　年为武徳元年【阙】　　　　　　践祚有司以子夘不
　　乐请择他日帝曰嵗在戊寅【阙】　　　　　　始此为难得至今遇之乌可失之且殷周二代【阙】
　　所之以为大吉同域之诫又甲于五行为木木加于
　　子【阙】　　良日虽欲勿用其能舍诸故自起军逮乎入相登极咸用甲子焉




　　干淳起居注【周宻】
　　乾道三年三月初十日南内遣閤长至徳夀宫奏知连日天气甚好欲一二日间恭邀车驾幸聚景园看花取自圣意选定一日太上云传语官家备见圣孝但频频出去不惟费用又且劳动多少人本宫后园亦有防株好花不若来日请官家过来闲看遂遣提举官同到南内奏过遵依讫次日进早膳后车驾与皇后太子过宫起居二殿讫先至灿锦亭进茶宣召吴郡王曽两府已下六员侍宴同至后苑看花两廊并是小内侍及幕士效学西湖铺放珠翠花朶玩具疋帛及花篮閙竿市食等许从内人关扑次至毬场看小内侍抛防毬蹴秋千又至射防看百戱依例宣赐囘至清妍亭看荼防就登御舟绕堤闲逰亦有小舟数十只供应杂艺嘌唱鼓板蔬果与湖中一般太上倚栏门看适有双燕掠水飞过得防令曽觌作词遂赋进阮郎归云桞隂庭院占风光呢喃春昼长碧波新涨小池塘双双蹴水忙萍散漫絮飞扬轻盈体态狂为怜流水落花香衔将归画梁既登舟知阁张抡进栁梢青云栁色初浓余寒似水纎雨如尘一阵东风縠纹微皱碧沼鳞鳞仙娥花月精神奏鳯管鸾弦鬭新万嵗声中九霞杯内长醉芳春曽觌和进云桃靥红匀梨腮粉薄鸳径无尘鳯阁凌虚龙池澄碧芳意鳞鳞清时酒圣花神看内苑风光又新一部仙韶九重鸾仗天上长春各有宣赐次至静乐堂看牡丹进酒三盏太后邀太皇官家同到刘婉容位奉华堂听摘阮奏曲罢婉容进茶讫遂奏太后云本位近教得二女童琼华緑华并能琴阮下棊写字畵竹背诵古文欲得就纳与官家则剧遂令各呈伎艺并进自制阮谱三十曲太后遂宣赐婉容宣和殿玉轴沉香槽三峡流泉正阮一面白玉九芝道冠北珠縁领道氅银绢三百疋两防子一百万贯是日三殿并醉酉牌还内自此官里知太上圣意不欲频出劳人遂奏知太上命修内司日下于北内后苑建造冷泉堂叠巧石为飞来峰开展大池引注湖水景物并如西湖其西又建大楼取蘓轼诗句名曰聚逺并是今上御名恭书又御制堂记太上赋诗今上恭和刻石堂上是嵗翰苑进端午帖子云聚逺楼前面面风冷泉堂下水溶溶人间炎热何由到真是瑶台第一重又曰飞来峰下水泉清台沼经营不日成境趣自超尘世外何须方士覔蓬瀛皆纪实也
　　淳熙三年五月二十一日天申圣节先十日驾诣徳夀宫进香并进奉银五万两绢五千疋钱五万贯度牒一百道用緑油匣二百个上贴签云臣某【御名】谨进令幕士安顿寝殿前阁长到宫移入殿上并铺放进香排目皇太子皇太子妃并大内职典等进香至日夘时车驾率皇太子太子妃文武百僚并诣宫上夀车驾至小次降辇太上遣本宫提举传防减拜行礼上囘奏云上感圣恩容臣依礼上夀太上再命减十拜俟太上升殿皇帝起居拜舞如仪并率皇太子百官奉上御酒乐作衞士山呼驾兴入幄次小歇乐人再排立殿上降帘太上再坐太后率皇后太子妃上夀六宫次第起居礼毕退上侍太上过寝殿进早膳太上令宣唤吴郡王等官前来伴话上侍太上同往射防看百戏依例宣赐再入幄次小歇上遣阁长奏知太上午时三刻恭请赴坐至期车驾并赴徳夀殿排当自皇帝已下并簪花侍宴至第三盏太上遣内侍请官家免花帽束带并缷上葢衣官里回奏上感圣恩并免皇后头冠皇太子穿执并谢恩讫太上泛赐皇太子垒金嵌寳盘盏紫罗紫纱南北内互赐承应人日子钱主管禁衞官率禁衞等人于殿门外谢恩又入幄次小歇约二刻再请太上徃至乐堂再坐教坊太使申正徳进新制万嵗兴龙曲乐破对舞各赐银绢有差又移宴清华宫看蟠松宫嫔五十人皆仙妆奏清乐进酒并衙前呈新艺约至五盏太上赐官里御书急就章并金刚经官家却进御书真草千文太上看了甚喜云大哥近日笔力甚进上起谢同皇太子步至蟠松下看御书诗再入坐太上皇索翡翠鹦鹉杯官里与皇后亲捧杯进酒太上曰此是宣和间外国进到可以屑金就以为赐上谢恩时太上官家并有七八分醉再服上盖率皇后太子谢恩宣平辇近里升辇太上宣谕知省云官家已醉可一路小心照管知省等领圣防还内来早上遣知省至宫恭问二圣起居并奏欲亲到宫谢恩太上就令提举往问兴居并免到宫行礼八月二十一日夀圣皇太后生辰先十日车驾过宫先至太上处起居方至本殿进香次皇后皇太子太子妃荘文太子妃张娘娘已下并进香起居上至太上内书院进泛索遂奏安止还内十二日婉容到宫至西便门廊下先至太上处奏起居次入本殿进香值雨免下堦起居大内进香十三日知省及大官到宫进香阁长就管押进奉银绢度牒等并七寳金银器皿比天申节减半并珠子十号并于后殿铺放十六日本殿提举率本宫官属进香并设放夀星及神仙书画等物隔帘奏喏免起居退次日皇太后宅亲属到宫进香并本宫人吏后苑官属作院使臣等并节次进香二十一日夘时皇后先到宫驾到至太上前殿起居次至本殿官家第一班皇后第二班太子并太子妃第三班上夀讫太后宅亲属上夀并同天申节仪太上邀官里至清心堂进泛索值雨不呈百戯依例支赐午初二刻奏辩就本殿大堂面北坐官家花帽儿上盖皇后三钗头冠并赐簪花至五盏并免大衣服官里便背儿赴坐第七盏小刘婉容进自制十色菊千秋嵗曲破内人琼琼柔柔对舞上衣阁子库取赐五两数珠子一号细色北段各满十疋太后又赐七寳花十枝珠翠芙蓉领縁一副又移坐灵芝殿有木犀防进酒次到至乐堂再更后还内十月二十二日太上皇帝防庆圣节至日车驾过宫太上升殿起居簪花拜舞进夀酒讫太上回赐夀酒次至太后殿行礼【详并见第一卷】从太上至后苑梅坡看早梅又至浣溪亭看小春海棠午初至载忻堂排当官家换素帽儿太后赐官家女乐二十人上再拜谢恩并教坊都管王喜等进新制防庆万年薄媚曲破对舞并赐银绢太上以白玉桃杯赐上御酒云学取老爹年纪早早还京上饮酒再拜谢恩三盏后官家换背儿免拜皇后换冠背儿太子免系裹再坐本宫御侍六人并升郡夫人就赐诰谢恩并照例支散日子钱太上又赐官里玉酒器十件垒珠嵌寳器皿一千两克丝作金龙装花软套阁子一副侍宴官吴郡王已下各赐金柈盏疋段并薇露酒香茶等是日官里大醉申后宣逍遥子入便门升辇还内
　　淳熙五年二月初一日上过徳夀宫起居太上留坐冷泉堂进泛索讫至石桥亭子上看古梅太上曰苔梅有二种宜兴张公洞者苔藓甚厚花极香一种出越上苔如緑丝长尺余今嵗二种同时着花不可不少留一观上谢曰恭领圣防上皇因言多日不见史浩命内侍宣召既至起居讫赐坐并召居广郑藻初筵教坊奏乐呈伎酒三行太上宣索市食如李婆婆杂菜羮贺四酪面三臓猪胰胡饼戈家甜食等数种太上笑与史浩曰此皆京师旧人各厚赐之史起谢又移宴静乐堂尽遣乐工全用内人动乐且用盘架品味百余种酒行无算又宣索黄玉紫心葵花大盏太上亲自宣劝史捧觞为两宫夀时君臣皆已霑醉小内侍宻语史相公云少酌上闻之曰满酌不妨当为老先生一醉太上极喜赐史少保玉带一条冰片脑子一金合紫泥罗二十疋御书四轴史相谢恩退
　　淳熈六年三月十五日车驾过宫恭请太上太后幸聚景园次日皇后先到宫起居入幕次换头面车驾至供泛索讫从太上太后至聚景园太上太后至防芳殿降辇上及皇后至翠光降辇并入幄次小歇上邀两殿至瑶津少坐进泛索太上太后并乘步辇官里乗马遍逰园中再至瑶津西轩入御筵至第三盏都管使臣刘景长供进新制泛兰舟曲破吴兴柘舞各赐绢上亲捧玉酒船上夀酒酒满玉船船中人物多能举动如活太上喜动顔色散两宫内官酒食并承应人日子钱遂至锦壁赏大花三面漫坡牡丹约千余丛各有牙牌金字上张碧油绢幕又别剪好色様一千朶安顿花架并是水晶玻瓈天晴【一作天青】汝窑金瓶就中间沉香卓儿一只安顿白玉碾花商尊约髙二尺径二尺三寸独挿照殿红十五枝进酒三杯应随驾官人内官并赐两面翠叶滴金牡丹一枝翠叶牡丹沉香柄金丝御书扇各一把是日知阁张抡进壶中天慢云洞天深处赏娇红轻玉髙张云幙国艳天香相竞秀琼苑风光如昨露洗妖娆风传馥郁云雨巫山约如春浓酒五行台榭楼阁　圣代道洽功成一尘不动四境无鸣柝屡有丰年天助顺基业増隆山岳两世明君千秋万嵗永享升平乐东皇呈瑞更无一片花落赐金杯盘法锦等物【此词或谓是康伯可所赋张抡以为已作】又进酒两盏至清辉少歇至翠光登御舟入里湖出断桥又至真珠园太上命买湖中鱼放生并宣唤在湖卖买等人内侍用小防旗招引各有支赐时有卖鱼羮人宋五嫂对御自称东京人氏随驾到此太上特宣上船起居念其年老赐金钱十文银钱一百文绢十疋仍令后苑供应泛索时从驾官丞相赵雄枢宻使王淮叅政钱良臣并在显应观西斋堂侍班各赐酒食翠花扇子至申时御舟梢泊花光亭至防芳少歇时太上已醉官里亲扶上船并乗轿皃还内都人尽出观瞻賛叹圣孝
　　九月十五日明堂大礼十三日值雨未时奏请宿斋北内送天花藦菇蜜蒸山药枣儿乳糖巧炊火烧角儿等十四日早车驾诣景灵宫回太庙宿斋雨终日不止午后太上遣提举至太庙传话官家连日祀事不易所有十六日诣宫饮福以隂雨泥泞劳顿可免到宫行礼天气隂寒请官家善进御膳频添御服圣防遣阁长回奏上感圣恩至日若登楼肆赦时依旧诣宫行礼若值雨不登门时续当奏闻至晚雨不止宣谕大礼使赵雄来早更不乗辂止用逍遥辇诣文徳殿致斋一应仪仗排立并行放免从驾官并常服以从并遣御药奏闻北内来日为值雨更不乗辂谨遵圣防更不过宫行饮福礼太上令传语官家既不乗辂此间也不出去看也大礼使赵雄虽已得防犹不许放散上闻之曰来早若不晴时有何面目雄闻之曰纵使不晴得罪不过罢相耳坚执不肯放散至黄昏后雨止月眀上大喜遣内侍李思恭宣谕大礼使仍旧乗辂再遣御药奏闻北内以天晴仍旧乗辂登楼肆赦讫诣宫行饮福礼礼毕略至绛华堂进泛索知阁张抡进临江仙词云闻道彤庭森寳仗霜风【阙】　驱云六龙扶辇下青防香随鸾扇逺日映赭袍【阙】　卷天街人顶戴满城喜气氤氲等闲散作【阙】
　　欲知天意好昨夜月华新
　　淳熙七年十二月二十八日南内遣御药并后苑官管押进奉两宫守嵗合食则剧金银钱消夜嵗轴果儿锦厯钟馗爆仗羔儿法酒春牛花朶等就奏知太上皇帝元日欲先诣宫朝贺然后还内引见大金人使太上不许传语官家至日可先引见人使讫行到宫
　　淳熙八年元日上坐紫宸殿引见人使讫即率皇后皇太子太子妃至徳夀宫行朝贺礼【详见第一卷】拜进呈画本人使面貌姓名及管伴问答是嵗太上圣夀七十有五旧嵗欲再行庆夀礼太上不许至是乃宻进黄金酒器二千两上侍太上于椤木堂香阁内说话宣押棊待诏并小说人孙竒等十四人下棊两局各赐银绢供泛索讫官家恭请太上太后来日就南内排当初二日进早膳讫遣太子到宫恭请两殿并只用轿儿禁衞簇拥入内官家亲至殿门拱迎亲扶太上降辇至损斋进茶次至清燕殿闲看书画玩器约午时初后苑恭进酥酒十色熬煮午正三刻就凌虚排当三盏至蕚緑华堂看梅上进银三万两防子十万贯太上云此无用钱防不须得上再三奏请止受三分之一未初雪大下正是腊前太上官家甚喜云今年正欠些雪可谓及时太上云雪却甚好但恐长安有贫者上奏云已令有司比去年倍数支散矣太上亦命提举官于本宫支拨官防照朝廷数目发下临安府支散贫民一次又移至明逺楼张灯进酒节使吴琚等进喜雪水龙吟词云紫皇髙宴萧台双成戱击琼包碎何人为把银河水剪甲兵都洗玉样乾坤八荒同色了无尘翳喜冰消太液暖融鳷鹊端门晓班初退圣主忧民深意转鸿钧满天和气太平有象三宫二圣万年千嵗双玉杯深五云楼逈不妨频醉细看来不是飞花片片是丰年瑞上大喜赐镀金酒器二百两细色段疋复古殿香羔儿酒等太后命本宫歌板色歌此曲进酒太上尽醉至更后宣轿儿入便门上亲扶上辇还宫
　　淳熙九年八月十五日驾过徳夀宫起居太上留坐至乐堂进早膳毕命小内侍进防竿垂钓上皇曰今日中秋天气甚清夜间必有好月色可少留看月了去上恭领圣防索车儿同过射防射弓观御马院使臣打毬进市食看水傀儡晚宴香逺堂堂东有万嵗桥长六丈余并用吴璘进到玉石甃成四畔雕镂栏槛莹彻可爱桥中心作四面亭用新罗白罗木盖造极为雅洁大池十余亩皆是千叶白莲凡御榻御屏酒器香奁器用并用水晶南岸列女童五十人奏清乐北岸芙蓉冈一带并是教坊工近二百人待月初上箫韶齐举缥缈相应如在霄汉既入座乐少止太上召小刘贵妃独吹白玉笙霓裳中序上自起执玉杯奉两殿酒并以垒金嵌寳注椀杯柈等赐贵妃侍宴官开府曽觌恭上壶中天慢一首云素颷飏碧看天衢穏送一轮眀月翠水瀛壶人不到比似世间秋别玉手瑶笙一时同色小按霓裳叠天津桥上有人偷记新阕当日谁幻银桥阿暪儿戱一笑成痴絶肯信羣仙髙宴防移下水晶宫阙云海尘清山河影满桂冷吹香雪何劳玉斧金瓯千古无缺上皇曰从来月间不曽用金瓯事可谓新竒赐金束带紫畨罗水晶注椀一副上亦赐寳盏古香至一更五防还内是夜隔江西兴亦闻天乐之声
　　淳熙十年八月十八日上诣徳夀宫恭请两殿往浙江亭观潮进早膳讫御辇檐儿及内人车马并出潮门有命修内司于浙江亭两旁防防席屋五十间至是并用防缬幕防得防从驾百官各赐酒食并免侍班从便观看先是澉浦金山都统司水军五千人抵江下至是又命殿司新刺防江水军临安府水军并行阅试军船摆布西兴龙山两岸近千只管军官于江面分布五阵乗骑弄旗标枪舞劒如履平地防放五色烟炮满江及烟收炮息则诸船尽藏不见一只奉圣防自管军已下并行支犒一次自龙山已下贵邸豪民防幕凡二十余里车马骈阗几无行路西兴一带亦皆防防幕次防绣照江有如铺锦市井弄水人如僧儿留住等凡百余人皆手持十幅防旗踏浪争雄直至海门迎潮又有踏混木水傀儡水百戏撮弄等各呈技艺并有支赐太上喜见顔色曰钱塘形胜东南所无上起奏曰钱塘江潮亦天下所无有也太上宣谕侍宴官令各赋酧江月一曲至晚进呈太上以吴琚为第一其词云玉虹遥挂望青山隠隠一眉如抺忽觉天风吹海立好似春霆初发白马凌空琼鳌驾水日夜朝天阙飞龙舞鳯郁葱环拱吴越料此景天下应无羡东南形胜伟观真竒絶好是吴儿飞防帜蹴起一江秋雪黄屋天临水犀云拥看击中流楫晚来波静海门飞上眀月两宫并有宣赐至月上还内
　　淳熙十一年六月初一日车驾过宫太上命提举传防盛暑请官家免拜至内殿起居太上令小内侍扶掖免拜谢恩太后处亦免拜太上邀官里便背儿至冷泉堂进早膳讫太上宣谕云今嵗比常年热甚上起荅云伏中正要如此太上云今日且留在此纳凉到晚去或三省有紧切文字不妨就幄次进呈上领圣防遂同至飞来峰看放水帘时荷花盛开太上指池心云此种五花同干近伯圭自湖州进来前此未见也堂前假山修竹古松不见日色并无暑气后苑小厮儿三十人打息气唱道情太上云此是张抡所撰鼔子词后苑进沆瀣浆雪浸白酒上起奏曰此物恐不宜多吃太上曰不妨反觉爽快上曰毕竟伤脾太上首肯因闲説宣和间公每遇三伏多在碧玉壶及风泉馆万荷荘等处纳凉此处凉甚每次侍宴虽极暑中亦着衲袄儿也命小内侍宣张婉容至清心堂抚琴并令棋童下棊及令内侍投壷赌赛利物则剧官家进水晶提壶连索儿可盛白酒二斗白玉双莲杯柈碾玉香脱儿一套六个大金盘一面盛七寳水戱并宣押赵喜等教舞水族又进太皇后白玉香珀扇柄儿四把龙涎香数株佩带五十副真珠香囊等物直至酉初还内





　　御塞行程【赵彦卫】
　　自东京至女真所谓御塞行程东京四十五里至封丘县皆望北行四十五里至胙城县腰顿四十五里至渡河沙店四十五里至滑州馆二十五里至濬州七十里至汤隂县腰顿三十五里至相州安阳馆六十里至磁州阳驿腰顿七十里至邯郸县馆四十里至临洺镇七十里至信徳府邢台驿三十五里至皇甫村驿柏乡县五十里至赵州平棘驿一百里至真定驿六十里至新乐县五十里至中山驿五十里至望都县七十里至保州金台驿四十里至保州梁台驿三十里至固城五十里至马村铺五十里至涿州本道馆六十里至良乡县六十里至燕京水平馆始望东行六十里至潞县九十里至三河县七十里至蓟州八十里至永济务九十里至七个岭九十里至平州八十里至新安县六十里至润州自此皆沿海行四十里至迁州八十里至莱州八十里至隰州八十里至淘河岛八十里至胡家务八十里至新城八十里至梯已寨六十里至仓官寨三十里至广寜府三十里至显州五里至东馆八十里至儿埚八十里至梁虞务六十里至辽河大口平津馆七十三里至广州广平馆复望北行七十里至沈州乐郊馆八十里至兴州兴平馆五十里至银铜馆九十里至咸州咸平馆三十里至宿州宿寜馆八十里至贾道铺懐方馆四十里至杨八寨通逺馆五十里至合叔孛堇铺同风馆三十六里至义和馆五十里至如归馆四十里至信州彰信馆七十里至胜州来徳馆五十里至山寺铺防方馆五十里至威州威徳馆五十里至龙骧馆六十里至详州常年馆六十里至濵州混同馆六十里至髙平馆四十里至同流馆五十里至没搭合孛堇菜同馆七十里至乌龙馆三十里至北寨号御寨今之使北者止至燕未有至乌龙馆者长安圗元丰三年五月五日龙圗阁待制知永兴军府事汲郡吕公大防命户曹刘景阳按视邠州观察推官吕大临检定其法以隋都成大明宫并以二寸折一里城外取容不用折法大率以旧圗及韦述西京记为本叅以诸书及遗迹考定太极大明兴庆三宫用折地法不能尽容诸殿又为别圗汉都城纵广各十五里周六十五里十二门八街九陌城之南北曲折有南斗北斗之象未央长乐宫在其中未央在西直便门长乐在东直社门隋都城外郭纵十五里一百七十五步广十八里百十五步周六十七里髙一丈八尺东西南北各三门纵十二街横十四街当皇城朱雀门南北九里一百七十五步纵十一街各广百步皇城之南横街十各广四十七步皇城左右各横街四三街各六十步一街直安福延喜门广百步朱雀街之东市一坊五十五万年治之街之西市一坊五十五长安治之坊之制皇城之南三十六坊各东西三门纵各三百五十步中十八坊广各三百五十步外十八坊广各四百五十步皇城之左右共七十四坊各四门广各六百五十步皇城左右之南六坊纵各五百五十步北六坊纵各四百步市居二坊之地方各六百歩四面街各广百步面各二门皇城纵三里一百四十步广五里一百一十五步周十七里一百五十步纵五街横七街百司居之北附宫城南直朱雀门皆有大街各广百步东西各二门南三门大极宫城广四里纵二百四十步周十三里一百八十步髙二丈五尺东一门西二门南六门北三门宫城之西有大安宫唐大明宫城在苑内广二千一百四十八步纵四百九十五步东北各一门南五门西二门禁苑广二十七里纵三十里东一门南二门北五门西内苑广四里纵二百四面各一门东内苑广二百五十步纵四里九十五步东一门以渠道水入城者三一曰龙首渠自城东南导浐至长乐坡洒为三渠一北流入苑一经通化门兴庆宫由皇城入太极宫二曰永安渠导交水自大安坊东街入城北流入苑注渭三曰清眀渠导坑水自大安坊东街入城由皇城入太极宫城内有六髙冈横列如干之六爻初隋建都以九二置宫室九三防百司九五不欲令民居乃置都观兴善寺此后汉隋唐宫禁城邑之制而西京记云街东西各五十四坊六典注西市居其中両坊之地凡一百一十坊今除市居外其余各五十五坊当以六典注为正又六典注土阁之西延英李庚赋东则延英耽耽当以庚赋为正又西京记大兴城南直子午谷今据子午谷乃汉城所直隋城南直石鼈谷又唐志大明宫纵一千八百步广一千八十步今实计纵一千一百一十八步广一千五百三十五步此旧说之误也唐髙宗始营大明宫于丹鳯后南开翊善永昌二坊各为二外郭东北隅永福二坊筑八庑先天以后为十六王内宅又髙宗以隆庆坊为兴庆宫附外郭为复道自大明宫经过通化门蹬道潜通以达此宫谓之夹城又制永嘉坊西百步入宫外郭东南隅一坊始建都城以地髙不便隔在郭外为芙蓉园引黄渠水注之号曲江明皇増筑兴庆宫夹城直至芙蓉园又武宗于宣政殿东北筑台曰望仙今人误以为蓬莱山武宗又修未央宫为通光亭宣宗修宪宗遗迹于夹城中开便门自芙蓉园北入至青龙寺俗号新开门自门至寺开敦化以北四坊各为二此迁改之异也大底唐多仍隋旧故吕公受其制度之宻而伤唐人冒袭史氏没其实遂刻而为圗故志之










　　熙丰日厯【王明清】
　　绍兴庚申金国以河南故地归我诏以孟富文庾为东京留守富文辟毕少董良史以自随未防又败盟少董身防伪地者累年常于相国寺鬻故书处得熙丰日厯残帙数叶无复伦叙少董南归出以相示于是缉其可以传信者凡八条今録于编亦有已见裕陵日録中者并存之云
　　中书劄子度支员外郎充龙圗待制秦鳯路经略安抚使吕大防奏伏见本州路鳯翔府寄居著作佐郎前崇文院校书郎张载学术精深性资方毅昨因得告寻医未朝廷召命义难自进老于田间众所共惜臣未敢别乞朝廷任使欲望圣慈且令召还书馆旧职有不如臣所举甘坐罔上不忠之罪俟勅防奉圣防依奏许朝参令发来赴阙依旧供职
　　中书省劄子已降勅防奉使髙丽船第一只赐号凌虚致逺安济神舟第二只赐号灵飞顺济神舟右奉圣防额宜令御书院如法书写一面疾速入急递至明州交割及本州制造牌额安排所有勅牒令安焘等收掌均州奏为本州编管前漳州军事判官练亨甫逐次与兄练劼弟练冲甫往女弟子鲁丽华家逾滥后收养在寳林院郭和尚房下令求食因探见鲁丽华与百姓王尤在店饮酒唤归寺殴打鲁丽华致乐营将申举已送司理院照对去讫奏闻
　　晋州奏据雄州防御推官知秀州崇徳县事充晋州州学教授陆长愈状欲乞今后春秋释奠并以兖邹二公配享如允所请乞即下礼部定夺次序立式伏乞备闻奏州司所据陆长愈状闻勅防寻下太常寺定夺申部今据本寺状看详至圣文宣王以先师顔子配享及以次从祀皆其门弟子也孟子知道固当尊礼然与孔子异代难与顔子并行配享之礼所请难议施行申部看详太常寺所定未得允当古者配享及从祀但取着徳立功其道又以相成者不必皆用同时之人如蜡之祭也主先啬而祭司啬先农之配即以后稷神勾芒为少昊氏之子祝融为髙辛氏火正今春秋之祭则勾芒配伏羲祝融太庭迎气之日又为从祀异代之人得为配祀明矣唐贞观二十一年诏伏生与髙堂生杜预范寗之徒二十一贤与顔子俱配享孔子庙堂至今犹为从祀孟子亦于孔圣之门当在顔子之列至荀况扬雄韩愈皆发明先圣之道有益学者未久配享诚为阙典伏请自今春秋释奠以邹国公孟子配享文宣王设位于兖国公之次所有荀况扬雄韩愈并以世次先后祀于左丘明等二十一贤之间所贵上称圣朝褒崇儒贤备条祀典之意谨録奏闻伏勅防帖检防左丘明至范寗二十一人并封伯爵如允所请即乞荀况扬雄韩愈并加伯爵自国子监及天下至圣文宣王庙皆塑邹国公像其冠服同兖国公仍画荀况等像于从祀之列荀况在左丘明之下冠服皆从封爵奉圣防依议
　　勅下江东转运使断太中大夫充龙圗阁待制江寜府陈绎为前知广州日将造到公使库檀木观音将松木观音换檀木观音入已并将公使钱籴粮喂饲自己白鹇等并役使土丁枪手修筑廨宇内地基及并将官乳香于神寺独自焚烧并申奏辨眀所犯虚诈及取勘时逐次虚妄对罪并男承务郎新差汝州洛南稻田务陈彦辅从使广州军人织造木棉生活等罪并取勘虚妄并将仕郎试国子监四门助教郭应之于广州公使库受供给与陈绎管勾宅库买卖物亏价陈绎合追见在太中大夫旧职大夫龙圗阁待制或以职当徒一年勒停縁前项轻罪内犯盗賍一疋仍令准勅例追毁出身以来诰勅文字除名勒停杖陈彦辅各从杖一百私罪上定断罚铜十斤放郭应之该勅奉勅并依断内陈绎特见除名勒停落龙圗阁待制仍追一官差知建昌军替郑琰成资过满阙陈彦辅特冲替
　　王安石劄子奏幸遇圣运超防等夷知奨眷怜逮兼父子戴天负地感涕难胜顾廹衰残糜捐何补不胜蝼蚁微愿臣今所居江宁府上元县园屋为僧寺一所永逺祝延圣夀如矜许特赐名额广昭希旷荣遇一时仰慿威神誓报无已取进止奉圣防依所乞以报本禅寺为名额其中载练亨甫事以知经术驰名熙寜间为王荆公之髙弟而所坐乃尔殊不可晓又恐在谪籍一时官吏迎合观望如秦少游未可知耳
　　太皇太后复生诏差御药院李舜举传宣中书宻院両府南防医询本人称限六十日内当如其所陈于京师城内金眀池内修坛作醮差御药监及宣赐静衣一套至期无验复诘之云太皇方与仁宗凭玉防干赏千树梅花无意复思人间上以狂妄除名送秀州编管后不知所终




　　唐年补録【马揔】
　　孔威
　　咸通末有舒州刺史孔威进龙骨一具因有表録其事状云州之桐城县善政乡有百姓胡举有青龙鬭死于庭中时四月尚有茧箔在庭忽云雷暴起闻云中有击触声血如酾雨洒茧箔上血不污箔渐旋结聚可拾置掌上须臾令人冷痛入骨初龙拖尾及地绕一泔桶即腾身入云及雨悉是泔也龙既死剖之喉中有大疮凡长十余尺身尾相半尾本褊薄鳞鬛皆鱼唯有须长二丈其足有赤膜翳之双鱼各长二丈其腹自相龃龉时遣大云仓使督而送舟以肉重不能全举乃剸之为数十段载之赴官
　　王忠政
　　泗州门监王忠政云开成中死十二日复活始见一人碧衣赤帻引臂登云曰天召汝行雨于左落队其左右落队各有五方甲马簇于云头俯向下重楼深室嚢柜之内纎细悉见更异者见米粒长数尺凡两队而一队于小项缾子贮人间水一队所贮如马牙硝末谓之干雨雨皆在前风车为殿












　　说郛卷四十二
&lt;子部,杂家类,杂纂之属,说郛&gt;
　　钦定四库全书
　　说郛卷四十三上　　　　元　陶宗仪　撰东观奏记卷上【裴庭裕】
　　孝明郑太后润州人也本姓朱氏李锜据浙西反相者言于锜曰朱氏有竒相当生天子锜取致于家锜诛死后入掖庭为郭太后侍儿宪宗皇帝爱而幸之生宣宗皇帝为母天下十四年懿宗即位尊为太皇太后又七年崩以郭太后配享出祭别庙
　　上性至孝奉郑太后供养不居别宫只于大明宫朝夕侍奉亲舅郑光即位之初连任平卢河中两镇节度使大中七年自河中来朝上因与光商较政理光素不晓文字对上语时有质俚即命宰臣别选河中节度使留光奉朝谒后或以光生计为忧即厚赐金帛不复更委方面
　　宪宗皇后晏驾之夕上虽幼颇记其事追恨先陵商臣之酷即位后诛锄恶党无漏网者时郭太后无恙以上英察孝果且懐惭惧时居兴庆宫一日与二侍儿同升勤政楼倚衡而望便欲殒于楼下欲成上过左右急持之即闻于上上大怒其夕后暴崩上志也
　　懿安郭太后既崩丧服许如故事礼院检讨官王皥抗疏请后合景陵配享宪宗庙室疏既入上大怒宰臣白敏中召皥诘其事皥曰郭太后是宪宗春宫时元妃汾阳王孙逮事顺宗为新妇宪宗厌代之夜事出暗昧母天下五朝不可以暗昧之事黜合食之礼敏中怒甚皥声益厉宰臣将会食周墀驻敏中防门以俟同食敏中传语墀正为一书生恼乱但乞先之墀就中防问其事皥益不挠墀以手加额于皥赏其孤直翌日皥贬润州句容令墀亦免相大中十三年秋八月上崩宰臣令狐绹为山陵礼仪使奏皥为判官又皥拜章论懿安合配享宪宗始升袝焉
　　上延英聴政问宰臣白敏中曰宪宗迁座景陵龙輴行次忽值风雨六宫百官尽避去惟有一山陵使胡而长攀灵驾不动其人姓氏为谁为我言之敏中奏景陵山陵使令狐楚上曰有儿否敏中奏长子绪见任随州刺史上曰可任宰相否敏中曰绪小患风痹不任大用次子绹见任湖州刺史有台辅之器上曰追来翌日授考功郎中知制诰到阙召充翰林学士间歳遂立为相时人感叹敏中亮直无隐不掩人于上
　　上因读元和实録见故江西观察使韦丹政事卓异问宰臣孰为丹后宰臣周墀奏臣近任江西观察使见丹行事余风遗爱至今在人其子宙见任河阳观察判官上曰速与好官持宪者闻之奏为侍御史
　　加赠故楚州刺史尚书工部侍郎李徳修礼部尚书徳修宪宗朝宰相吉甫长子也吉甫薨太常谥曰简度攴郎中张仲芳以宪宗好用兵吉甫居辅弼之任不得谓之简仲芳贬开州司马寳歴中仲芳徴谏议大夫徳修不欲同立朝连牧舒湖楚三州时吉甫少子徳裕任荆南节度使检校司徒平章事上即位普恩徳裕当追赠祖父乞廻赠其兄故有是命
　　白敏中守司徒兼门下侍郎充邠寜行营都綂讨山南平夏党项发日以禁军三百人从敏中上论请依裴度讨淮西故事开幕择廷臣不阻大吏上允乃以右谏议大夫孙商为左庶子行军司马驾部郎中知制诰蒋【名与庭裕私讳同】为右庻子节度副使驾部员外李荀为节度判官户部员外李为都綂掌记将军冉昈陈君从为都虞
　　上亲妹安平公主下嫁驸马都尉刘异上命宰臣与一方面中书拟平卢节度使上谓曰朕只有一妹时欲相见平卢隔越淄青去京夐逺卿别思之宰臣乃奏邠寜节制近于平卢仍许安平公主歳时乗传入京
  </div>
  <div class="pagination">
   <a href="说郛_page195.html">
    上一页
   </a>
   <span>
    ...
   </span>
   <a href="说郛_page191.html">
    191
   </a>
   <a href="说郛_page192.html">
    192
   </a>
   <a href="说郛_page193.html">
    193
   </a>
   <a href="说郛_page194.html">
    194
   </a>
   <a href="说郛_page195.html">
    195
   </a>
   <span class="current-page">
    196
   </span>
   <a href="说郛_page197.html">
    197
   </a>
   <a href="说郛_page198.html">
    198
   </a>
   <a href="说郛_page199.html">
    199
   </a>
   <a href="说郛_page200.html">
    200
   </a>
   <a href="说郛_page201.html">
    201
   </a>
   <span>
    ...
   </span>
   <a href="说郛_page197.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
