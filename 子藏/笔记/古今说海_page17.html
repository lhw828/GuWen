<!DOCTYPE html>
<html>
<head>
    <meta charset="UTF-8">
    <title>古今说海 - 第 17 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今说海 - 第 17 页/共 59 页</h1>
    <div class="content">　　古今说海卷二十

　　●钦定四库全书

　　古今说海卷二十一

　　（明）陆楫 编

　　说渊一【别传一】

　　○灵应传【阙名】

　　泾州之东二十里有故薛举城城之隅有善女湫广袤数里蒹葭藂翠古木萧疎其水湛然而碧莫有测其浅深者水族灵怪往往见焉乡人立祠于旁曰九娘子神岁之水旱祲禳皆得祈请焉又州之西二百余里朝那镇之北有湫神因地而名曰朝那神其肹蠁灵应则居善女之右唐干符五年节度使周宝在镇日自仲夏之初数数有云气如奇峯者如美女者如鼠如虎者由二湫而兴至于丛激迅风震雷电发屋拔树数刻而止伤人害稼其数甚多宝责躬励已谓为政之未效致阴灵之所谴也至六月五日日午视事之暇昏然思寐乃解巾就枕寐犹未熟见一武士冠鍪被铠持钺而立于阶下曰有女客在门欲申参谒故先听命宝曰尔为谁乎曰某即君之阍者効役有年矣宝将诘其由己见二青衣歴阶而升长跪于前曰九娘子自郊墅特来告谒故先使下执事致命于明公宝曰九娘子非吾通家亲戚安敢造次相面乎言犹未终而见祥云细雨异香袭人俄有一妇人年可十七八衣裙素澹容质窈窕凭空而下立庭庑之间容仪绰约有絶世之貌侍者十余辈皆服饰鲜洁有如妃主之仪顾步徊翔渐及阶所宝将少避之以俟其意侍者趋而言曰贵主以君之节义可申诚信可托故将寃抑之状上诉明公明公忍不救其急难宝遂命升阶相见宾主之礼颇甚肃恭登席而坐祥烟四合紫气充庭敛态低鬟若有忧戚之貌宝命酌醴设馔厚礼以待之俄而敛袂离席逡巡而言曰幸以寓止郊园绵歴多祀醉酒饱德蒙惠诚深虽以孤枕寒床甘心没齿茕婺有托负荷逾多但以显晦殊途行止乖互今乃迫于情礼岂暇缄藏傥鉴幽情当敢披露宝曰愿闻其说兼冀识其宗系茍可展分安敢以幽显为辞君子杀身以成仁徇其毅烈蹈赴汤火旁雪不平乃宝之志也对曰妾家世会稽之鄮县卜筑于东海之潭桑榆坟陇百有余代其后遭世不造瞰室贻灾五百人皆遭庾氏焚炙之祸纂绍几絶不忍戴天潜遁幽岩庾寃莫雪至梁天鉴中武帝好奇召人通龙宫入枯桑岛以烧燕奇味结好于洞庭君宝藏主第七女以求异宝寻闻家雠庾毘罗自鄮县白水郎弃官解印欲承命请行阴怀不道因使得入龙宫假以求货覆吾宗嗣赖杰公敏鉴知渠挟私请行欲赐无辜之害虑其反贻伊戚辱君之命言于武帝武帝遂止乃命合浦郡落黎县欧越罗子春代行妾之先宗羞其共戴虑其后患乃率其族韬光灭迹易姓变名避仇于新平真宁县安村披榛凿穴筑室于兹先人弊庐殆成胡越今三世卜居先为灵应君寻受封应圣侯后以阴灵普济功德及民又封普济王威德临人为世所重妾即王之第九女也笄年配于象郡石龙之少子良人以世袭猛烈血气方刚宪法不拘严父不禁残虐视事礼教蔑闻未及朞年果贻天谴覆宗絶嗣削迹除名唯妾一身仅以获免父母抑遣再行妾终违命王侯致聘接轸交辕诚愿既坚遂欲援刀自劓父母斥其刚烈遂遣屏居于兹土之别邑音问不通于今三纪虽慈颜未复温凊久违离羣索居甚为得志近年为朝那小龙以季弟未婚潜行礼聘甘言厚币峻阻复来灭性毁形殆将不可朝那遂通好于家君欲成其事遂使其季弟权徙居于王畿之西将质于我王以成姻好家君知妾之不可夺情乃令朝那纵兵相逼妾亦率其家僮五千余人付以兵仗逆战郊原众寡不敌三战三北师徒倦弊犄角无怙将欲收拾余烬背城借一而虑晋阳水急台城火炎一旦攻下为顽童所辱纵没于泉下无面见石氏之子故诗云泛彼栢舟在彼中河髧彼两髦实维我仪之死矢靡他母也天只不谅人只此卫世子孀妇自誓之词又云谁谓鼠无牙何以穿我墉谁谓女无家何以速我讼虽速我讼亦不女从此召伯听讼衰乱之俗微贞信之教兴强暴之男不能侵凌贞女也今则公之教可以精通显晦贻范古今贞信之教固不为姬奭之下者幸以君之余力少假兵锋挫彼凶狂存其鳏寡成贱妾终天之誓彰明公赴难之心輙倾至诚幸无见阻宝心虽许之讶其辨博欲拒以他事以观其词乃曰边徼事繁烟尘在望朝廷以西陲陷敌芜没者三十余州将议举戈复其土壤晓夕恭命不敢自安匪夕伊朝前茅即举空多愤悱未暇承命对曰昔者楚昭王以方城为城汉水为池尽有荆蛮之地藉父兄之资强国外连三良内助而吴兵一举乌迸云奔不暇婴城迫于奔走宝玉迁徙宗社陵夷万乗之灵不能庇先王之朽骨使申胥乞师于嬴氏血泪污于秦庭七日长号昼夜靡息秦伯悯其窘急竟为出师复楚退吴仅存亡国况芈氏为春秋之强国申胥乃衰楚之大夫而以矢尽兵穷委身折节肝脑涂地感动于强秦矧妾一女子父母斥其孤贞狂童凌其寡弱缀旒之急安得不少动仁人之心乎宝曰九娘子灵宗异派呼吸风云蠢尔黎元固在掌握又焉得示弱于世俗之人而自困如是者哉对曰妾家族望海内咸知只如彭蠡洞庭皆外祖也陵水罗水皆中表也内外昆季百有余人散居吴越之间各分地土咸京八水半是宗亲若以遣一介之使飞咫尺之书告彭蠡洞庭召陵水罗水率维扬之轻鋭征八水之鹰扬然后檄冯夷说巨灵鼔子胥之波涛混阳侯之鬼怪鞭驱列缺指挥丰隆扇疾风翻暴浪百道俱进六师鼓行一战而成功则朝那一鳞立为虀粉泾城千里坐变污潴言下可观安敢谬矣顷者泾阳君与洞庭外祖世为姻戚后以琴瑟不调弃掷少妇遭钱塘之一怒伤生害稼怀山襄陵泾水穷鳞寻毙外祖之牙齿今泾上车轮马迹犹在史传具存固非谬也妾又以夫族得罪于天未蒙上帝昭雪所以销声避影而自困如是君若不悉诚欵终以多事为辞则向者之言不敢避上帝之责也宝遂许诺卒爵撤馔再拜而去宝及晡方寤耳闻目览恍然如在翌日遂遣兵士一千五百人戍于湫庙之侧是月七日鸡初鸣宝将晨兴疎牖尚暗忽于帐前有一人经行于帷幌之间有若侍巾栉者呼之命烛竟无酬对遂励声而叱之乃言曰幽明有隔幸不以灯烛见迫也宝潜知其异乃屏气息音徐谓之曰得非九娘子乎对曰某即九娘子之执事者也昨日蒙君假以师徒救其危患但以幽显事别不能驱策茍能存其始卒幸再思之俄而纱窓渐白注目视之悄无所见宝良久思之方达其义遂呼按吏命兵籍选亡没者名得马军五百人步卒一千五百人数内选押衙孟逺充行营都虞候牒送善女湫神是月十一日抽回戍庙之卒见于厅事之前转旋之际有一甲士仆地口动目瞬问无所应亦不似暴卒者遂置于廊庑之间及明方寤遂使人诘之对曰某初见一人衣青袍自东而来相见甚有礼谓某曰贵主蒙相公垂莫大之恩拯其焚溺然亦未尽诚欵假尔明敏再通幽情幸无辞免也某急以他词拒之遂以袂相牵懵然颠仆但觉与青衣者继踵偕行俄至其庙促呼连步至于帷薄之前见贵主谓某云昨蒙相公悯念孤危俾尔戍于弊邑往返途路得无劳止余近蒙相公再借兵师深惬诚愿观其士马精强衣甲铦利然都虞候孟逺才轻位下甚无机畧今月九日有游军三千余骑掠我近郊遂令孟逺领新到将士要击于平原之上设伏不密反为彼军所败甚思一权谋之将俾尔速归达我情素言讫拜辞而出昏然似醉余无所知矣宝验其说与梦相符意欲质其前事遂差制胜闗使郑承符以代孟逺是月十三日晚衙于后球场沥酒焚香牒请九娘神收管至十六日制胜闗申云今月十三日夜三更已来闗使暴卒宝惊叹急使人驰传看之至则果卒唯心背不冷暑月停尸亦不败壊其家甚异之忽一夜阴风惨冽吹砂走石发屋拔树禾苗尽偃及晓而止云雾四布连夕不解至暝有迅雷一声划如天裂承符忽呻吟数息其家剖棺视之良久复苏是夕亲邻咸聚悲喜相仍信宿如故家人诘其由乃曰余初见一人衣紫绶乗骊驹从者十余人至门下马命吾相见揖让周旋手捧一牒授吾云贵主得吹尘之梦知君负命世之才欲遵南阳故事思殄邦雠使下臣持兹礼币聊展敬于君子而冀再康国步幸不以三顾为劳也余不暇他辞唯称不敢酬酢之际已见聘币罗于阶下鞍马器甲锦彩服翫櫜鞬之属咸布列于庭吾辞不获免遂再拜受之即相促登车所乗马异常骏快饰装鲜洁仆御整肃倐忽行百余里有甲马三百骑已来迎候驱殿有大将军之行李余亦颇得志指顾之间望见一城雉堞穹崇沟洫深浚余戃恍不知所自俄于郊外备帐乐设享燕罢入城观者如堵传呼小使交错其间所经之门不记重数及至一处有如公署左右使余下马易衣趋见贵主贵主使人传命请以宾主之礼见余自谓既受公文器甲临戎之具即是臣也遂坚辞具戎服入见贵主使人复命请去櫜鞬宾主之间降杀可也余遂舍器仗而趋入见贵主坐于厅上余拜一如君臣之礼拜讫连呼登阶余亦再拜升自西阶见红妆翠眉蟠龙髻鳯而侍立者二十余辈弹弦握管秾花异服而执役者又数十辈腰金拖紫曳组攒簮而趋隅者又非止一人也轻裘大带白玉横腰而森罗于阶下者其数甚多次命召女客五六人各有侍者十数辈差肩接迹累累而进余亦低视长揖不敢施拜坐定有大校数人皆令与坐举酒进乐酒至贵主敛袂举觞将欲兴词叙向来征聘之意俄闻烽燧四起呌噪喧呼云朝那贼部步骑数万人今日平明攻破堡寨寻已入界数道齐进烟火不絶请发兵救应侍坐者相顾失色诸女不及叙别狼狈而散余及诸校降阶拜谢伫立听命贵主临轩谓余曰吾受相公非常之惠悯以孤惸继发师徒拯其患难然以车甲不利权畧是思今不羞弊陋所以命将军者正为此危急也幸不以幽僻为辞少匡不逮遂别赐战马二匹黄金甲一副旌旗旄钺珍宝器用充庭溢目不可胜计彩女二人给以兵符锡赉甚丰余拜捧而出传呼诸将指挥部伍内外响应是夜出城相次探报皆云贼势渐雄余素谙其山川地里形势孤虚遂引军夜出去城百余里分布要害明悬赏罚号令三军设三伏以待之迟明排布已毕贼汰其前功颇甚轻进犹谓孟逺之统众也余自引轻骑登高视之见烟尘四合行阵整肃余先使轻兵搦战示弱以诱之接以短兵且行且战金革之声天裂地坼余引兵诈北彼亦尽鋭前趋鼓噪一声伏兵尽起十里转战四面夹攻彼军败绩死者如麻再战再奔朝那狡童漏刃而去从亡之卒不过十人余选生马二十骑追之果生置于麾下由是血肉渍草木脂膏润原野腥秽荡空戈甲山积贼帅以轻车驰送于贵主贵主登平朔楼受之举国士民咸来会集引于楼前以礼责问唯称死罪竟絶他词遂令押赴都市腰斩临刑有一使乗传来自王所持急诏令促赦朝那曰朝那之罪吾之罪也汝可赦之以轻吾过贵主以父母再通音问喜不自胜顾谓诸将曰朝那妄动即父之命也今使赦之亦父之命也昔吾违命乃贞节也今若又违是不祥也遂命解縳使单骑送归未及朝那包羞而卒于路余以克敌之功大被宠赐寻备礼拜平难大将军食朔方一万三千戸别赐第宅舆马宝器衣服婢仆园林邸第麾幢铠甲次及诸将赏赉有差明日大宴预坐者不过五六人前所见六七女皆来侍坐丰姿艳态愈更动人笑语竟夕酣饮甚欢酒至贵主觞而言曰妾之不幸少处空闺天赋孤贞不从严父之命屏居于此三纪矣蓬首灰心未得其死邻童迫胁几至颠危若非相公之殊惠将军之雄武则息国不言之妇又为朝那之囚耳永言斯惠终天不忘遂以七宝钟酌酒使人持送郑将军吾因避席再拜而饮余自是颇动归心词理恳切遂许给假一月宴罢明日辞谢讫拥其麾下三十余人返于来路所经之处闻鸡犬颇甚酸辛俄顷到家见家人聚哭灵帐俨然麾下一人令余促入棺缝之中余拟前而为左右所耸俄闻震雷一声醒然而悟承符自此不事家产唯以后事付妻孥果经一月无疾而终其初欲暴卒每告其所亲曰余本机钤入用効节戎行虽奇功蔑闻而薄効麄立洎遭衅累谴谪于兹平生志气欝然未申丈夫终当扇长风摧巨浪推泰山以压卵决东海以沃萤奋其鹰犬之心为人雪不平之事吾朝夕当有所受与子分襟固不久矣其月十三日有人自薛举城晨发十余里天初平晓忽见前有车尘竞起旌旗焕赫甲马数百人中拥一人气槩洋洋然逼而视之郑承符也此人惊讶移时因伫于路左见瞥如风云抵善女湫而去俄无所见

　　古今说海卷二十一

　　●钦定四库全书

　　古今说海卷二十二

　　（明）陆楫 编

　　说渊二【别传二】

　　○洛神传【阙名】

　　大和中处士萧旷自洛东游至孝义馆夜憩于双美亭时月朗风清旷善琴遂取琴弹之夜半调甚苦俄闻洛水之上有长叹者渐相逼乃一美人旷因舍琴而揖之曰彼何人斯女曰洛浦神女也昔陈思王有赋子不忆也邪旷曰然旷又问曰或闻洛神即甄皇后后谢世陈思王遇其魄于洛滨遂为感甄赋后觉事之不正改为洛神赋寄意于宓妃有之乎女曰妾即甄后也为慕陈思王之才调文帝怒而幽死后精魄遇王于洛水之上叙其寃抑因感而赋之觉事之不典易其题乃不谬矣俄有双鬟持茵席具酒殽而至谓旷曰妾为袁家新妇时性好鼓琴每弹至悲风及三峡流泉未尝不尽夕而止适闻君琴韵清雅愿一听之旷乃弹别鹤操及悲风神女长叹曰真蔡中郎之俦也问旷曰陈思王洛神赋如何旷曰真体物浏亮为梁昭明之精选尔女微笑曰状妾之举止云翩若惊鸿婉若游龙得无疎矣旷曰陈思王之精魄今何在女曰见为遮须国王旷曰何为遮须国女曰刘聪子死而复生语其父曰有人告某云遮须国久无主待汝父来作主即此国是也俄有一青衣引一女曰织绡娘子至矣神女曰洛浦龙君之爱女善织绡于水府适令召之尔旷因语织绡曰近日人世或传栁毅灵姻之事有之乎女曰十得其四五尔余皆饰词不可惑也旷曰或闻龙畏铁有之乎女曰龙之神化虽铁石金玉尽可透达何独畏铁乎畏者蛟螭辈也旷又曰雷氏子佩丰城剑至延平津跃入水化为龙有之乎女曰妄也龙木类剑乃金金既克木而不相生焉能变化岂同雀入水为蛤雉入水为蜃哉但宝剑灵物金水相生而入水雷生自不能沈于泉耳其后搜剑不获乃妄言为龙且雷焕只言化去张司空但言终合俱不说为龙任剑之灵异亦人之鼔铸锻炼非自然之物是知终不能为龙明矣旷又曰梭化为龙如何女曰梭木也龙本属木变化归本又何怪也旷又曰龙之变化如神又何病而求马师皇疗之女曰师皇是上界高真哀马之引重负逺故为马医愈其疾者万有余匹上天降鉴化其疾于龙辱吻间欲验师皇之能龙后负而登天天假之非龙真有病也旷又曰龙之嗜燕血有之乎女曰龙之清虚食饮沆瀣若食燕血岂能行藏盖嗜者乃蛟蜃辈耳无信造作皆梁朝四公诞妄之词尔旷又曰龙何好曰好睡大即千年小不下数百岁偃仰于洞穴鳞甲间聚积沙尘或有鸟衔木实遗弃其上乃甲坼生树至于合抱龙方觉悟遂振迅修行脱其体而入虚无澄其神而归寂灭自然形之与气随其化用散入真空若未胚腪若未凝结如物在恍忽精奇杳冥当此之时虽百骸五体尽可入于芥子之内随其举止无所不之自得还元返本之术与造化争功矣旷又曰龙之修行向何门而得女曰高真所修之术何异上士修之形神俱达中士修之神超而形沉下士修之形神俱坠且当修之时气爽而神凝有物出焉即老子云恍恍忽忽其中有物也其于幽微不敢泄露恐为上天谴谪尔神女遂命左右传觞叙语情况眤洽兰艳动人若左琼枝而右玉树缱绻永夕感畅其怀旷曰遇二仙娥于此真所谓双美亭也忽闻鸡呜神女乃留诗曰玉筯凝腮忆魏宫朱丝一弄洗清风明晨追赏应愁寂沙渚烟销翠羽空织绡诗曰织绡泉底少欢娱更劝萧郎尽此壶愁见玉琴弹别鹤又将清泪滴真珠旷答二女诗曰红兰吐艳间天桃自喜寻芳数已遭珠佩鹊桥从此断遥天空恨碧云高神女遂出明珠翠羽二物赠旷曰此乃陈思王赋云或采明珠或拾翠羽故有斯赠以成洛神赋之咏也龙女出轻绡一匹赠旷曰若有贾人购之非万金不可神女曰君有奇骨异相当出世但澹味薄俗清襟养真妾当为阴助言讫超然蹑虚而去无所睹矣后旷寳其珠绡多游嵩岳友人尝遇之备写其事今遁世不复见焉

　　古今说海卷二十二

　　●钦定四库全书

　　古今说海卷二十三

　　（明）陆楫 编

　　说渊三【别传三】

　　○梦游録【阙名】

　　樱桃青衣

　　天宝初有范阳卢子在都应举频年不第渐窘迫尝暮乗驴游行见一精舍中有僧开讲听徒甚众卢子方诣讲筵倦寝梦至精舍门见一青衣携一篮樱桃在下坐卢子访其谁家因与青衣同餐樱桃青衣云娘子姓卢嫁崔家今孀居在城因访近属即卢子再从姑也青衣曰岂有阿姑同在一都郎君不往起居卢子便随之过天津桥入水南一坊有一宅门甚高大卢子立于门下青衣先入少顷有四人出门与卢子相见皆姑之子也一任戸部郎中一前任郑州司马一任河南功曹一任太常博士二人衣绯二人着緑形貌甚美相见言叙颇极欢畅斯须引入北堂拜姑姑衣紫衣年可六十许言词高朗威严甚肃卢子畏惧莫敢仰视令坐悉访内外备谙氏族遂访儿婚姻未卢子曰未姑曰吾有一外甥女姓郑早孤遗吾妹鞠养甚有容质颇称令淑当为儿平章计必允遂卢子遽即拜谢乃遣迎郑氏妹有顷一家并到车马甚盛遂检厯择日云后日大吉因与卢子定谢姑云聘财函信礼物儿并莫忧吾悉与处置儿在城有何亲故并抄名姓并具家第凡三十余家并在台省及府县官明日下函其夕成结事事华盛殆非人间明日拜席大会都城亲表拜席毕遂入一院院中屏帷床席皆极珍异其妻年可十四五容色美丽宛若神仙卢生心不胜喜遂忘家属俄又及秋赋之时姑曰礼部侍郎与姑有亲必合极力更勿忧也明春遂擢第又应宏词姑曰吏部侍郎与儿子弟当家连官情分偏洽令渠为儿必取高第及榜出又登甲科授秘书郎姑云河南尹是姑堂外甥令渠奏畿县尉数月勑授王屋尉迁监察转殿中拜吏部员外郎判南曹铨毕除郎中余如故知制诰数月即真迁礼部侍郎两载知举赏鉴平允朝廷称之改河南尹旋属车驾还京迁兵部侍郎扈从到京除京兆尹改吏部侍郎三年掌铨甚有美誉遂拜黄门侍郎平章事恩渥绸缪赏赐甚厚作相五年因直諌忤旨改左仆射罢知政事数月为东都留守河南尹兼御史大夫自婚媾后至是经三十年有七男三女婚宦俱毕内外诸孙十人后因出行郄到昔年逢携樱桃青衣精舍门复见其中有讲筵遂下马礼谒以故相之尊处端揆居守之重前后导从颇极贵盛高自简贵辉映左右升殿礼佛忽然昏醉良久不起耳中闻讲僧唱云檀越何久不起忽然梦觉乃见着白衫服饰如故前后官吏一人亦无彷徨迷惑徐徐出门乃见小竖捉驴执帽在门外立谓卢曰人饥驴饥郎君何久不出卢访其时奴曰日向午矣卢子惘然叹曰人世荣华穷达富贵贫贱亦当然也而今而后不更求宦达矣遂寻仙访道絶迹人世焉

　　独孤遐叔

　　贞元中进士独孤遐叔家于长安崇贤里新娶白氏女家贫下第将游剑南与其妻诀曰迟可周岁归矣遐叔至蜀羇栖不偶逾二年乃归至鄠县西去城尚百里归心迫速取是夕到家趋斜径疾行人畜既殆至金光门五六里天色已暝絶无逆旅唯路隅有佛堂遐叔止焉时近清明月色如昼系驴于庭外入空堂中有桃杏十余株夜深施衾帱于西窻下偃卧方思明晨到家因吟旧诗曰近家心转切不敢问来人至夜分不寐忽闻墙外有十余人相呼声若里胥田叟将有供待迎接须臾有夫役数人各持畚锸箕箒于庭中粪除讫复去有顷又持床席牙盘蜡炬之类及酒具乐器阗咽而至遐叔意谓贵族赏会深虑为其迫逐乃潜伏屏气于佛堂梁上伺之铺陈既毕复有公子女郎共十数辈青衣黄头亦十数人步月徐来言笑晏晏遂于筵中闲坐献酬纵横履舄交错中有一女郎忧伤摧悴侧身下坐风韵若似遐叔之妻窥之大惊即下屋栿稍于暗处迫而察焉乃真是妻也方见一少年举杯属之曰一人向隅满坐不乐小人窃不自量愿闻金玉之声其妻寃抑悲愁若无所控诉而强置于坐也遂举金雀收泣而歌曰今夕何夕存耶没耶良人去兮天之涯园树伤心兮三见花满座倾听诸女郎转西挥涕一人曰良人非逺何天涯之谓乎少年相顾大笑遐叔惊愤久之计无所出乃就阶间扪一大砖向坐飞击砖纔至地悄然一无所有遐叔怅然悲惋谓其妻死矣速驾而归前望其家步步凄咽比平明至其所居使苍头先入家人并无恙遐叔乃惊愕疾走入门青衣报娘子梦魇方悟遐叔至寝妻卧犹未兴良久乃曰向梦与姑妹之党相与翫月出金光门外向一野寺忽为凶暴者数十胁与杂坐饮酒又说梦中聚会言语与遐叔所见并同又云方饮次忽见大砖飞堕因遂惊魇殆絶纔寤而君至岂幽愤之所感耶

　　邢鳯

　　元和十年沈亚之始以记室从事陇西公军泾州而长安中贤士皆来客之五月十八日陇西公与客期宴于东池便馆既半陇西公曰余少从邢鳯游记得其异请言之客曰愿听公曰鳯帅家子无他能后寓居长安平康里南以钱百万质故豪洞门曲房之第即其寝而昼偃梦一美人自西楹来环步从容执卷且吟为古妆而高鬟长眉衣方领绣带被广袖之襦鳯大悦曰丽者何自而临我哉美人曰此妾家也妾好诗而常缀此鳯曰幸少留得观览于是美人授诗坐西床鳯发卷视其首篇题之曰春阳曲曲终四句其后他篇皆类此凡数十篇美人曰君必欲传无令过一篇鳯即起从东庑下几上取彩笺传春阳曲其词曰长安少女翫春阳何处春阳不断肠舞袖弓弯浑忘却罗帷空度九秋霜鳯卒吟请曰何谓弓弯曰妾昔年父母使教妾此舞美人乃起整衣张袖舞数拍为弓弯状以示鳯既罢美人低徊良久即辞去鳯曰愿复少留须臾间竟去鳯亦寻觉昏然无有所记及更衣于襟袖得其辞惊视复省所梦事在贞元中后鳯为余言如是是日监军使与宾府羣佐及宴陇西独孤铉范阳卢简辞常山张又新武功苏涤皆叹息曰可记故亚之退而着録明日客复有至者渤海高元中京兆韦谅晋昌唐炎广汉李■〈王属〉吴兴姚合洎亚之复与集于明玉泉因出所著以示之于是姚合曰吾友王生者元和初夕梦游吴侍吴王久之闻宫中出辇吹箫击鼔言葬西施王悲悼不止立诏门客作挽歌词生应教为词曰西望吴王阙云书鳯字牌连江起珠帐择土葬金钗满地红心草三层碧玉阶春风无处所凄恨不胜怀词进王甚佳之及寤能记其事王生本太原人也

　　沈亚之

　　太和初沈亚之将之邠出长安城客索泉邸舍春时昼梦入秦主内史廖家内史廖举亚之秦公召至殿前促前席曰寡人欲强国愿知其方先生何以教寡人亚之以齐桓对公悦遂试补中涓【秦官名】使佐西乞术伐河西【晋秦郊也】亚之帅将卒前攻下五城还报公大悦起劳曰大夫良苦休矣居久之公幼女弄玉壻萧史先死公谓亚之曰微大夫晋五城非寡人有甚德大夫寡人有爱女而欲与大夫备洒扫可乎亚之少自立雅不欲遇幸臣蓄之固辞不得请拜左庶长尚公主赐金二百斤民间犹谓萧家公主其日有黄衣中贵骑疾马来延亚之入宫阙甚严呼公主出鬒髪着偏袖衣妆不多饰其芳姝明媚笔不可模画侍女祗承分立左右者数百人召见亚之便馆居亚之于宫题其门曰翠微宫宫人呼为沈郎院虽备位下大夫繇公主故出入禁卫公主喜鳯箫每吹箫必翠微宫高楼上声调逺逸能悲人闻者莫不自废公主七月七日生亚之尝无贶寿内史廖曽为秦以女乐遗西戎戎王与之水犀小合亚之从廖得以献公主主悦尝爱重结裙带上穆公遇亚之礼兼同列恩赐相望于道复一年春公之始平公主无疾忽卒公追伤不已将葬咸阳原公命亚之作挽歌应教而作曰泣葬一枝红生同死不同金钿坠芳草香绣满春风旧日闻箫处高楼当月中棃花寒食夜深闭翠微宫进公公读词善之时宫中有出声若不忍者公随泣下又使亚之作墓志铭独忆其铭曰白杨风哭兮石甃髯莎杂英满地兮春色烟和朱愁粉瘦兮不生绮罗深深埋玉兮其恨如何亚之亦送葬咸阳宫中十四人殉亚之以悼怅过戚被病犹在翠微宫然处殿外特室不居宫中矣居月余病良己公谓亚之曰本以小女将托久要不谓不得周奉君子而先物故弊秦区区小国不足辱大夫然寡人每见子即不能不悲悼大夫盍适大国乎亚之对曰臣无状肺腑公室待罪右庶长不能从死公主幸免罪戾使得归骨父母国臣不忘君恩他日将去公追酒高会声秦声舞秦舞舞者击髆拊髀呜呜而音有不快声甚怨公执酒亚之前曰予顾此声少善愿沈郎赓扬歌以塞别公命趣进笔砚亚之受命立为歌辞曰击髆舞恨满烟光无处所泪如雨欲拟着辞不成语金鳯衔红旧绣衣几度宫中同看舞人间春日正欢乐日暮东风何处去歌卒授舞者杂其声而和之四座皆泣既再拜辞去公复命至翠微宫与公主侍人别重入殿内时见珠翠遗碎青阶下牎纱檀点依然宫人泣对亚之亚之感咽良久因题宫门诗曰君王多感放东归从此秦宫不复期春景似伤秦丧主落花如雨泪臙脂竟别去公命车驾送出函谷闗出闗已送吏曰公命尽此且去亚之与别语未卒忽惊觉卧邸舍明日亚之为友人崔九万具道之九万博陵人谙古谓余曰皇览云秦穆公葬雍槖泉祈年宫下非其神灵凭乎亚之更求得秦时地志说如九万言呜呼弄玉既僊矣恶又死乎

　　张生

　　有张生者家在汴州中牟县东北赤城坂以饥寒一旦别妻子游河朔五年方还自河朔还汴州晩出郑州门到板桥已昏黑矣乃下道取陂中径路而归忽于草莽中见灯火荧煌宾容五六人方宴饮次生乃下驴以诣之相去十余步见其妻亦在坐中与宾客语笑方洽生乃蔽形于白杨树间以窥之见有长须者持杯请措大夫人歌生之妻文学之家幼习诗礼甚有篇咏欲不为唱四座勤请乃歌曰叹衰草络纬声切切良人一去不复还今夕坐愁鬓如雪长须云劳歌一杯饮讫酒至白面年少复请歌张妻曰一之谓甚其可再乎长须持一筹筯云请置觥有拒请歌者饮一锺歌旧词中笑语准此罚于是张妻又歌曰劝君酒君莫辞落花徒绕枝流水无返期莫恃少年时少年能几时酒至紫衣者复持杯请歌张妻不悦沉吟良久乃歌曰怨空闺秋日亦难暮夫壻断音书遥天鴈空度酒至黑衣胡人复请歌张妻连唱三四曲声气不续沉吟未唱间长须抛觥云不合推辞乃酌一锺张妻涕泣而饮复唱送胡人酒曰切切夕风急露滋庭草湿良人去不回焉知掩闺泣酒至緑衣少年持杯曰夜已久恐不得从容即当暌索无辞一曲便望歌之又唱云萤火穿白杨悲风入荒草疑是梦中游愁迷故园道酒至张妻长须歌以送之云花前始相见花下又相送何必言梦中人生尽如梦酒至紫衣胡人复请歌云须有艶意张妻低头未唱间长须又抛一觥于是张生怒扪足下得一瓦击之中长须头再发一瓦中妻额閴然无所见张君谓其妻已卒恸哭连夜而归及明至门家人惊喜出迎张君问其妻婢仆曰娘子夜来头痛张君入室问妻病之由曰昨夜梦草莽之处有六七人遍令饮酒各请歌妾凡歌六七曲有长须者频抛觥方饮次外有发瓦来第二中妾额因惊觉乃头痛张君因知昨夜所见乃妻梦耳

　　刘道济

　　光化中有文士刘道济止于天台山国清寺尝梦见一女子引生入窻下有侧栢树葵花遂为伉俪后频于梦中相遇自不晓其故无何于明州奉化县古寺内见有一窻侧栢葵花宛是梦所游有一客官人寄寓于此室女有美才贫而未聘近中心疾而生所遇乃女之魂也又有彭城刘生梦入一倡楼与诸辈狎饮尔后但梦便及彼处自疑非梦所遇之姬芳香常袭衣亦心邪所致闻于刘山甫也

　　古今说海卷二十三

　　●钦定四库全书

　　古今说海卷二十四

　　（明）陆楫 编

　　说渊四【别传四】

　　○吴保安传【阙名】

　　吴保安字永固河北人任遂州方义尉其乡人郭仲翔即元振从侄也仲翔有才学元振将成其名宦会南蛮作乱以李蒙为姚州都督帅师讨焉蒙临行辞元振元振乃见仲翔谓蒙曰弟之孤子未有名宦子姑将行如破贼立功某在政事当接引之俾其縻薄俸也蒙诺之仲翔颇有干用乃以为判官委之军事至蜀保安寓书于仲翔曰幸共乡里籍甚风猷虽旷不展拜而心常慕仰吾子国相犹子幕府硕才果以良能而受委寄李将军秉文兼武受命专征亲绾大兵将平小冦以将军英勇兼足下才贤师之克殄功在旦夕保安幼而嗜学长而专经才乏兼人官从一尉僻在剑外地迩蛮陬乡国数千闗河阻隔况此官已满后任难期以保安之不才厄选曹之格限更思微禄岂有望焉将归老丘园转死沟壑侧闻吾子急人之忧不遗乡曲之情忽垂特达之眷使保安得执鞭弭以奉周旋録及细微薄沾功効承兹凯入得预末班是吾子丘山之恩即保安铭镂之日非敢望也愿为图之幸照其欵诚而寛其造次专策驽蹇以望招携仲翔得书深感之即言于李将军召为管记未至而蛮贼转逼李将军至姚州与战破之乗胜深入蛮覆而败之李身死军没仲翔为虏蛮夷利汉财物其没落者皆通音耗令其家赎之人绢三十匹保安既至姚州适值军没迟留未返而仲翔于蛮中间闗致书于保安曰永固无恙顷辱书未报值大军已发深入贼庭果逢挠败李公战没吾为囚俘假息偷生天涯地角顾身世已矣念乡国窅然才谢锺仪居然受絷身非箕子且见为奴海畔牧羊有类于苏武宫中射鴈宁期于李陵吾自陷蛮夷备尝艰苦肌肤毁剔血泪滂沱生人至艰吾身尽受以中华世族为絶域穷囚日居月诸暑退寒袭思老亲于旧国望松槚于先茔忽忽发狂腷臆流恸不知涕之无从行路见吾犹为伤愍吾与永固虽未披欵而乡里先达风味相亲想覩光仪不离梦寐昨蒙枉问承间便言李公素知足下才名则请为管记大军去逺足下来迟乃足下自后于戎行非仆迟遗于乡曲也足下门传余庆天祚积善果事期不入而身名并全向若早事麾下同参幕府则絶域之人与仆何异吾今在厄力屈计穷而蛮俗没留许亲族往赎以吾国相之侄不同众人乃苦相邀求绢千匹此信通问仍索百缣愿足下早附白书报吾伯父宜以时到得赎吾还使亡魂复归死骨更肉惟望足下耳今日之事请不辞劳若吾伯父已去庙堂难可谘启即愿足下亲脱石父解夷吾之骖往赎华元类宋人之事济物之道古人犹难以足下道义素高名节特着故有斯请而不生疑若足下不见哀矜猥同流俗则仆生为俘囚之竖死则蛮夷之鬼耳更何望哉已矣吴君无落吾事保安得书甚伤之时元振已卒保安乃为报许赎仲翔仍倾其家得绢二百匹因往嶲州十年不归经营财物前后得绢七百匹数犹未至保安素贫窭妻子又在遂州贪赎仲翔遂与家絶每于人有得虽尺布升粟皆渐积之后妻子饥寒不能自立其妻乃率弱子驾一驴自往泸南求保安所在于途中粮尽犹去姚州数百里其妻计无所出因哭于路左哀感行人时姚州都督杨安居乗驿赴郡见保安妻哭异而访之妻曰妾夫遂州方义尉吴保安以友人没蕃丐而往赎因住姚州弃妾母子十年不通音问妾今贫苦往寻保安粮乏路长是以悲哭安居大奇之谓曰吾前至驿当候夫人济其所乏既至驿安居赐保安妻钱数千给乗令进安居驰至郡先求保安见之执其手升堂谓保安曰吾尝读古人书见古人行事不谓今日亲覩于公何分义情深妻子意浅捐弃家室求赎友朋而至是乎我见公妻来思公道义乃心勤伫愿见颜色吾今初到无物助公且于库中假官绢四百匹济公此用待友人到后吾方徐为填还保安喜取其绢令蛮中通信者持往向二百日而仲翔至姚州形状憔悴殆非人也方与保安相识语相泣也安居曽事郭尚书则为仲翔洗沐赐衣装引与同坐宴乐之安居重保安行事甚宠之于是令仲翔摄治下尉仲翔久于蛮中知其欵曲使人于蛮洞市女口十人皆有姿色既至因辞安居归北且以蛮口赠之安居不受曰吾非市井之人岂待报邪钦吴生分义故因人成事耳公有亲老在北且充甘脆之资仲翔谢曰鄙身得还公之恩也微命得全公之赐也翔虽瞑目敢忘大造但此蛮口固为公求来公今见辞翔以死请安居难违乃见其小女曰公既频繁有言不敢违公雅意此女最小常所钟爱今为此女受公一小口耳因辞其九人而保安亦为安居厚遇大获资粮而去仲翔到家辞亲十五年矣却至京以功授蔚州録事参军则迎亲到官两岁又以优授代州戸曹参军秩满内忧葬毕因行服幕次乃曰吾赖吴公见赎故能拜职养亲今亲殁服除可以行吾志矣乃行求保安而保安自方义尉选授眉州彭山丞仲翔遂至蜀访之保安秩满不能归与其妻皆卒于彼权窆寺内仲翔闻之哭甚哀因制缞麻环绖加杖自蜀郡徒跣哭不絶声遂至彭山设祭酹毕乃出其骨每节皆墨记之【墨记骨节书其次第恐葬敛时有失也】盛于练囊又出其妻骨亦墨记贮于竹笼而徒跣亲负之行数千里至魏郡保安有一子仲翔爱之如弟尽以家财二十万厚葬保安仍刻石颂美亲庐墓侧行服三年既而为岚州长史又加朝散大夫携保安子之官为娶妻恩养甚至仲翔德保安不已天宝十二载诣阙让朱绂及官于保安之子以报时人甚高之初仲翔之没也赐蛮酋为奴其主爱之饮食与之等经岁仲翔思北因逃归追而得之转卖与南洞洞主严恶得仲翔苦役之鞭笞甚至仲翔弃而走又被逐得更卖南洞中其洞号菩萨蛮仲翔居中经岁困厄复走蛮又追得之复卖他洞洞主得仲翔怒曰奴好走难禁止耶乃取两板各长数尺令仲翔立于板以钉自足背钉之钉达于木每役使常带二木行夜则纳地槛中亲自鏁闭仲翔二足经数年疮方愈木鏁地槛如此七年仲翔初不堪其忧保安之使人往赎也初得仲翔之首主展转为取之故仲翔得归焉

　　古今说海卷二十四

　　●钦定四库全书

　　古今说海卷二十五

　　（明）陆楫 编

　　说渊五【别传五】

　　○昆崘奴传【阙名】

　　唐大歴中有崔生者其父为显僚与盖代之勋臣一品者熟生是时为千牛其父使往省一品疾生少年容貌如玉性禀孤介举止安详发言清雅一品命妓轴帘召生入室生拜传父命一品忻然慕爱命坐与语时三妓人艶皆絶代居前以金瓯贮绯桃而擘之沃以甘酪而进一品遂命衣红绡妓者擎一瓯与生食生少年赧妓辈终不食一品命红绡妓以匙而进之生不得已而食妓哂之遂告辞而去一品曰郎君闲暇必须一相访无间老夫也命红绡送出院时生回顾妓立三指又反掌者三然后指胷前小镜子云记取余更无言生归达一品意返学院神迷意夺语减容沮怳然凝思日不暇食但吟诗曰悞到蓬山顶上游明珰玉女动星眸朱扉半掩深宫月应照琼芝雪艶愁左右莫能究其意时家中有昆崘磨勒顾瞻郎君曰心中有何事如此抱恨不已何不报老奴生曰汝辈何知而问我襟怀间事磨勒曰但言当为郎君释解逺近必能成之生骇其言异遂具告知磨勒曰此小事耳何不早言之而自苦耶生又白其隠语勒曰有何难会立三指者一品宅中有十院歌姬此乃第三院耳反掌三者数十五指以应十五日之数胷前小镜子十五夜月圆如镜令郎君来耳生大喜不自胜谓勒曰何计而能达我郁结耶磨勒笑曰后夜乃十五夜请深青绢两匹为郎君制束身之衣一品宅有猛犬守歌妓院门外常人不得輙入入必噬杀之其警如神其猛如虎即曹孟海州之犬也世间非老奴不能毙此犬耳今夕当为郎君挝杀之遂宴犒以酒肉至三更携炼椎而往食顷而回曰犬已毙讫固无障塞耳是夜三更与生衣青衣遂负而逾十重垣乃入歌妓院内止第三门绣戸不扃金釭微明惟闻妓长叹而坐若有所伺翠鬟初坠红脸纔舒幽恨方深殊愁转结但吟诗曰深谷莺啼恨阮郎偷来花下解珠珰碧云飘断音书絶空倚玉箫愁鳯凰侍卫皆寝邻近閴然生遂掀帘而入姬黙然良久跃下榻执生手曰知郎君颖悟必能黙识所以手语耳又不知郎君有何神术而至此生具告磨勒之谋负荷而至姬曰磨勒何在曰帘外耳遂召入以金瓯酌酒而饮之姬白生曰某家本居朔方主人拥旄逼为姬仆不能自死尚且偷生脸虽铅华心颇郁结纵玉筯举馔金炉泛桨云屏而每近绮罗绣被而常眠珠翠皆非所愿如在桎梏贤爪牙既有神术何妨为脱狴牢所愿既伸虽死不悔请为仆隶愿侍光容又不知郎君高意如何生愀然不语磨勒曰娘子既坚确如是此亦小事耳姬甚喜磨勒请先为姬负其囊槖妆奁如此三复焉然后曰恐迟明遂负生与姬而飞出峻垣十余重一品家之守御无有警者遂归学院而匿之及旦一品家方觉又见犬已毙一品大骇曰我家门垣从来邃密扃鐍甚严势似飞蹻寂无形迹此必是一大侠矣无更声闻徒为患祸耳姬隠崔生家二岁因花时驾小车而游曲江为一品家人潜志认遂白一品一品异之召崔生而诘之事惧而不敢隠遂细言端由皆因奴磨勒负荷而去一品曰是姬大罪过但郎君驱使踰年即不能问是非某须为天下人除害命甲士五十人严持兵仗围崔生院使擒磨勒磨勒遂持匕首飞出高垣瞥若趐翎疾同鹰隼攒矢如雨莫能中之顷刻之间不知所向然崔家大惊愕后一品悔惧每夕多以家童持剑戟自卫如此周岁方止十余年崔家有人见磨勒卖药于洛阳市容髪如旧耳

　　古今说海卷二十五

　　●钦定四库全书

　　古今说海卷二十六

　　（明）陆楫 编

</div>
    <div class="pagination">
<a href="古今说海_page16.html">上一页</a><span>...</span><a href="古今说海_page12.html">12</a><a href="古今说海_page13.html">13</a><a href="古今说海_page14.html">14</a><a href="古今说海_page15.html">15</a><a href="古今说海_page16.html">16</a><span class="current-page">17</span><a href="古今说海_page18.html">18</a><a href="古今说海_page19.html">19</a><a href="古今说海_page20.html">20</a><a href="古今说海_page21.html">21</a><a href="古今说海_page22.html">22</a><span>...</span><a href="古今说海_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
