<!DOCTYPE html>
<html>
 <head>
  <meta charset="utf-8"/>
  <title>
   挥麈录 - 第 7 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   挥麈录 - 第 7 页/共 8 页
  </h1>
  <div class="content">
   钱义妻德国夫人李氏和文之孙女早岁人物妹丽建炎初侍其姑秦鲁大主避敌入淮次眞州而为巨寇张遇冲刧骨肉散走度大江抵句容境上复为贼之溃党十余人所畧同时被掠侪六十軰姿色皆胜敺之入村落閴无人迹之境悉置一古庙中每至未晓则羣盗皆出扄鏁甚固至深夜廼归必携金缯酒肉而来葢椎埋得之逾旬无计可脱一日午间忽闻庙外有嗽咳之音诸妇出隙中窥之一男子坐于石上即呼来隔扉与之语男子云我荷檐于此所谓货囊者妇各以实告且祈哀以求生路许以厚图报谢其人复云此距廵简司才十余里吾当亟徃告之以营捄若等今夕必济幸无怖也何用报乎至夜盗归醉饱而寝忽闻锣声甚振廼廵简者领兵至矣尽获贼徒无一人脱者询妇軰各言门阀皆名族贵家于是遣人以礼津送其归夫人后享富贵者数十年顷歳其子隽道端英奉版舆过天台夫人已老亲为明清言之
　　向伯恭为淮南漕张昌僭窃于京师遣向之甥刘逵赍伪诏来伯恭不啓封焚之械系逵于狱遣官奉表劝进高宗于河北其后以此柬上之知至位法从挂冠而去宠遇极渥世所共知而胡仁仲宏作其行状亦尝及焉时又有徐端益字彦思婺州人也为宿州虹县武尉昌赦书至邑邑令以下迎拜宣读如常仪端益不屈膝而走事定伯恭为言于朝诏换文资后终于朝请大夫子亦登科彦思博学多闻与先游从所厚者也先人甞以诗着其节淳熙戊申冬明清调官于临安解后其次子于相府方识之以其父前绩祈造化于周益公坐客莫有知者于立谈间乃指明清为引证旧闻益公将上得防令与属官差遣
　　赵叔近者宗室子登进士第有材畧建炎初为两浙提刑统兵平钱塘之乱擢龙图阁时大驾驻维以抡守秀州治绩甚着或有言其贪污者免所居官拘系于郡遣朱芾代其任芾到官未久颇肆残酷军民怨愤有茶酒小卒徐明者帅其众囚芾迎叔近复领州事叔近知事不可遏登防呼卒徒安慰而告之曰新守暴虐不防致汝軰所以爲此我当爲汝等守印请于朝别差慈祥恺悌之人来拊此一方羣卒俯伏不敢猖獗奏牍未及彻阍而朝廷已闻诏遣大军徃讨之矣先是王渊在京爲小官时狎露台娼周者稔甚乱后为叔近所得携归家渊每对人切齿是时适渊爲御营司都统制张韩俱为渊部曲渊命张提师以往张素以父事渊拜辞于廷渊云赵叔近在彼张黙解其指将次秀境叔近乘凉舆以太守之仪郊迎于郡北沈氏园张即叱令供析方下笔而羣刀悉前断其右臂叔近号呼曰我宗室也众云汝既从逆何云宗室已折首于地秀卒见叔近杀始忿怒返戈婴城以距敌纵火欧畧一郡之内喋血荼毒翌日破关诛其首恶虽曰平定然其扰尤甚凯旋行阙第功行赏焉张于乱兵中获周娼以献于渊渊劳之曰处置甚当但此妇人吾岂宜纳君当自取之张云父既不取某焉敢耶时韩在旁渊顾曰汝留之无嫌也韩再拜而受之既归韩甚以宠嬖为韩生子韩既贵盛周遂享国封之荣朝廷后知叔近之死于不幸诏特赠集英殿修撰制词云士有以权济事当时赖之未几奸人图之于今公议归之此朕所深悼者也可无愍典以光泉壤哉尔属籍之英吏能优昨者嘉禾适所临典旁近部狂寇三发悉赖尔以定一方怗然而适与祸防可谓眞不幸矣御史以寃状闻朕用尽伤追荣论譔式表忠勤尚或有知歆此休命官其二子【邹浩然云】


　　挥麈三录卷二
　　钦定四库全书
　　挥麈三录卷三
　　宋　王明清　撰
　　刘廷者开封人向氏甥颇知书少年不捡无家可归从张怀素左道于眞州一日怀素语廷云吾尝遣范信中往说诸迁客于湖广间乆之不至闻从京口入都矣岂非用心不善乎子其往京师侦探之廷俶装西上道中小缓而进比次国门则见怀素与其党数人皆鎻颈累累而过防防甚严廷皇怖休于旅邸又数日变易名姓买舟南下有二白衣軰与之共载既相欵洽忽自云我开封府捉事使臣也君识一刘廷秀才否近以通谋为逆事露官遣我捕之君其为我物色焉廷畧不露其踪迹次临淮岸分背自此遁迹江淮间建炎初思陵中兴应天乃更名诲上书自奋应募愿使敌廷召对称防自韦布授京秩秘阁借侍从以行将命有防擢显谟阁守楚州制词云昨将使指之光华备歴征途之崄岨命分忧于凋郡并进于清班己酉岁金人渡淮诲奔走钱塘时大驾已幸四明杭守康志升允之委城而遁军民乃共推诲领郡适敌寨于郊外诲登钱塘门楼遣人下与计事又唱言诲欲以城献敌者为众所杀时有黄大本者江湖浪人也靖康初蔡绦効丁晋公赂海商遣表之计使大本持书于吴元中云自谓不出蔡氏可乎心应知之葢谓其父畴昔有保防东宫之功果为开封府所获上之元中坐此免相然元长竟得弗诛大本己酉岁亦以上书补京官假朝奉大夫秘阁奉使北方既归为池州贵池县丞坐赵元振秉钧恨其前日与蔡氏为地使元长得逃于戮遂正刑典又有朱弁字少张徽州人学文颇工早岁漂泊游京洛间以道为学官于朝一见喜之归以从女弁以啓谢之云事大夫之贤者以其兄子妻之又以李虚中之术较量休咎游公间六飞在维有荐之者授修武郎阁门宣賛舍人副王正道伦出疆被拘在朔庭因正道之归赍表于上云节上之旄尽落口中之舌徒存叹马角之未生魂飞雪窖攀龙髯而莫逮泪洒氷天上览之感怆厚恤其家留匈奴凡十九岁绍兴壬戌始与洪光弼张才彦俱南归易宣教郎直秘阁主管佑神观以终旅殡于临安近朱元晦以其族人为作行状而尤先生延之作志铭迁于西湖之上有聘游集三十卷曲洧纪闻一书事多出于氏之言世颇之及与洪张为輶轩唱和集去岁朝廷録其孙为文学云
　　明清顷有沈必先日记言奏事殿中髙宗云近有人自东京逃归闻张九成见为刘豫用事可怪必先奏云张九成在其乡里临安府盐官县寄居去行阙无百里而逺两日前方有文字来乞将磨勘一官回授父改绯章服幸陛下裁之上云如此则所传妄矣可笑不便与一差遣召来盖子韶廷试策流播伪齐人悉讽诵故疑焉翌日降防除秘书郎
　　吕元秉钧既乆又侍上泛海囘越益肆其功自任威福赵元镇为中司上疏力排之元移元镇为翰林学士元镇引司马温公故事以不习骈骊之文不肯就职且辞且攻之章至十数上元直竟从防免以优礼而去元鎭径除签书枢密院事时建炎四年四月也
　　许志仁龙舒之秀士能诗善谑早为李伯纪之门賔伯纪捐舘诸子延缁徒为佛事羣僧请懴悔之词于许乃取汪彦章昔所行谪词中数语以授之僧徒高唱云朋邪罔上罪消灭欺世盗名罪消灭如此者不一诸子愤怒询其所繇知出于志仁诟责而逐之【李元度云】
　　绍兴初梁仲谟汝嘉尹临安五鼓往待漏院从官皆在焉有据胡床而假寐者旁观笑之又一人云近见一交椅様甚佳颇便于此仲谟请之其説云用木为荷叶且以一柄揷于靠背之后可以仰首而寝仲谟云当试为诸公制之又明日入朝则凡在坐客各一张易其旧者矣其上所合施之物悉备焉莫不叹伏而谢之今逹宦者皆用之葢始于此
　　外祖曾空青任知信州日尝辩宣仁圣烈诬谤以进于高宗皇帝首尾甚详今备录之切伏惟念宣仁圣烈皇后遭无根之谤四十余年陛下践祚之初首降德音昭示四方明文母保祐之功诛奸臣贪天之慝赫然威断风动天下薄海内外鼓舞懽呼小臣么微尝冐万死于建炎元年八月内备录先臣遗记扣阍以陈葢自绍圣以来大臣报复元祐私怨造为滔天之谤上及宣仁先臣某方位枢筦论议为多臣于家庭之间固已与闻其畧而先臣亲书记录尤为详尽其后蔡渭缴文及甫等伪造之书附防废立之谤当时用事之臣至以谓神考非宣仁所生以实倾揺废立之迹欲以激怒哲宗頼哲宗皇帝天姿仁孝洞照谬妄而又先臣每事极论痛伐贼谋故于宣仁终不能遂其奸计是时蔡京撰造仁宗欲以庻人之礼改葬章献意在施之宣仁先臣所陈乃以谓天命何可移易宣仁必无此心乞宣谕三省于诏命之中推明太母德意时哲宗圣谕云宣仁乃妇人之尧舜又蔡京以谓不诛楚邸则天下根本未正先臣所陈乃以谓就令楚邸有谋亦当涵容阔畧岂唯伤先帝笃爱兄弟之恩亦恐形迹宣仁上累圣德时哲宗又有他必不知之语虽追贬王珪力不能囘而于珪责词中犹用先臣之言增四句云昭考与子之意素已着明太母爱孙之慈初无间隙哲宗至再三称善元符之末太上皇帝践祚钦圣献肃垂之初先臣又尝陈三省言元祐废立之事钦圣云寃他娘娘岂有此意又云无此事又云当时不闻谁敢説及此事葢钦圣受遗神宗同定大防禁中议论无不与闻叹息惊嗟形于圣语诬罔之状明白可知逮崇寜之后蔡京用事首逐先臣极力倾挤寘之死地一时忠良相继贬窜方遂其指鹿为马之计岂复以投鼠忌器为嫌顚倒是非甘心快意至与蔡懋等撰造宫禁语言事迹加诬钦圣欺罔上皇以诳惑众聼国史所载臣虽不得而见然以绍圣不得伸之奸谋施于崇宁擅权自肆之后其变乱是非巧肆诬诋亦不待言而后知也然彼不知者公论所在判若黑白于陛下圣德亦已久矣又况二圣玉音如在先臣记录甚详乃欲以一二奸人之言欺罔天地成其私意今日之败必至之理也本末事实尽载先臣三朝正论伏望圣慈万机之暇特赐省览付之外廷宣之史官播告中外使天下后世晓然皆知哲宗仁孝之德初无疑似钦圣叹息之语深切着明而四十余年间止缘二三奸臣贼子兴讹造讪以报帘帏之怨贪天之力以掩巍巍之功使宣仁圣烈皇后保佑大德返遭诬今者考正是非诛鉏谤讟隂霾蔽蚀之际然后赫然日月之光旁烛四海焜燿万世与天地合德于无穷也先臣不昧亦鼓舞于九泉之下矣此绍兴三年五月也三朝正论士大夫家往往有之
　　绍兴庚申岁明清侍亲居山隂方总角有学者张尧叟唐老自九江来从先人适闻岳侯父子伏诛尧叟云仆去岁在匡庐正覩岳侯葬母仪卫甚盛观者塡塞山间如市解后一僧为仆言岳葬地虽佳但与王枢密之先茔坐向既同龙虎无异掩圹之后子孙须有非命者然经数十年再当昌盛子其识之今乃果然未知它日如何耳王枢密乃襄敏本江州人葬其母于乡里有十子辅道既罹横逆而有名宇者为开封幕过桥堕马死名端者待漏禁门檐瓴氷桂折坠穿顶而没后数十年辅道之子炎弼彦融以勲德之裔朝廷录用以官把麾持节升内阁炎弼二子万全万枢今皆正郎而诸位登进士第者接踵岳非辜之后凡三十年满洗寃诬诸子若孙骤从缧绁进躐清华昔日之言犹在耳也
　　绍兴癸亥和议初成有南雄太守黄逹如者考满还朝献言请尽诛前此异议之士庶几以杜后患秦防之喜之荐为监察御史方数日广东部使者韩球按其污钜万奏牍既上虽秦亦不能揜仅止罢绌人亦快之
　　洪景伯兄弟应博学宏词以克敌弓铭为题洪惘然不知所出有巡铺老卒覩于案间以问洪云官人欲知之否洪笑曰非而所知卒曰不然我本韩世忠太尉之部曲从军日目见有人以神臂弓旧様献于太尉太尉令如其制度制以进御赐名克敌并以岁月告之洪尽用其语首云绍兴戊午五月大将【云　云】主文大以惊喜是岁遂中科目若有神助焉此葢熈寜中西人李宏中创造因内侍张若水献于陵者也【李平叔云】
　　郑亨仲刚中为川陜宣抚节制诸将极为尊严呉璘而下每入谒必先堦墀然后升防就坐忽璘除少保来谢语主阍吏乞讲钧敌之礼吏以为白亨仲亨仲云少保官虽高犹都统制耳倘变常礼是废军容少保若欲反则取吾头可矣堦墀之仪不可易也璘皇恐听命人皆韪之
　　政和末秦防之自金陵往参成均行次当涂境上値大雨水冲桥断不能前进虚中居民开短窻延一士子教其子弟士子于书室窻中窥见秦徒歩执葢立风雨中淋漓凄然甚怜之呼入令小愒至晩雨不止白其主人推食挽留而共榻翌日晴霁送之登途秦大以感激秦既自叙其详复询士之姓名云曹筠庭坚也秦登第即宦显絶不相闻久之曹建炎初以太学生随大驾南幸至维扬免省防名后为台州知录老不任事太守张偁对移为黄岩主簿无憀之甚时秦专权乆矣曹一夕偶省悟其前此一饭之恩因谋诸妇妇吴越钱族晩事曹颇解事谓曰审尔何不漫愬之筠因便介姑作诗以致祈恳末句云浩浩秦淮千万顷好将余浪到滩头其浅陋不工如此秦一览慨然兴念以删定官召之寻改官入台遂进南床高宗恶之亲批逐出秦犹以为集英殿修撰知衢州未几坤维阙师即擢次对制阃全蜀到官之后弛废不治遂致孝忠之变秦竟庇防之奉祠而归秦没始夺其职云
　　方务德帅荆南有寓客张黜者乃魏公之族子出其乃翁所记建炎荆州遗事一编示务德云孔彦舟领众十余万破荆南城是时朝廷方经理北敌未暇讨捕羣盗张单骑入城说谕彦舟使之効顺朝廷著名青史勿罣丹书为天下笑彦舟感悟与部下谋咸有纳欵之意张又语之云太尉须立劳効庶为朝廷所信四川宣抚乃我之叔父也目今去朝廷甚逺俟见太尉立功当为引领头目人入川叅宣抚以求保奏推赏如何彦舟云甚好今有一项敌人往湖南劫掠闻朝夕取道襄阳以归北界待与栏截勦杀以图报国张云此项来寇人数不多又是归师在今日无甚利害鼎州一帯有贼徒钟相众号四十万乃国家腹心之疾大尉傥能平此朝廷必喜将士以此取富贵何患不济诸将皆喜云此亦何难彦舟亦首肯张遂促其出师一战而胜贼徒犇溃张遂与彦舟具立功人姓名及归降文字与彦舟心腹数人俱入蜀谒魏公行至防州又遇剧贼刘超者拥数万众欲往湖南刼掠张又以説彦舟之言告之且言太尉或肯相从我当并往宣抚司言之超亦听命驻军于夔州不为卤掠之计以俟朝命张行未及宣抚司数舍遇族兄自魏公处来问何干且以两事告之族兄者从而攫金张答以此行止为朝廷寛顾忧及救数路生灵之命岂有闲钱相助其人不悦迳返往见魏公先言以为张受三贼赂甚厚其谋变诈不可信魏公然之张至宣抚司乞推赏孔彦舟部曲以彦舟为主帅且令屯驻荆南使之弹压钟相余党招抚襄汉荆湖之人复耕桑之业魏公悉不从姑令彦舟领部曲往黄州屯驻大失望徒党皆不乐黄州之行以谓宣司不信其诚心遂率众渡淮降敌绍兴初杨么复啸聚钟相余党二十万占洞庭湖襄汉湖湘之民蹂践过半至今州县荒残不能复旧刘超者只驻军州后遇刘季高自蜀召趍朝携降书入奏朝廷大喜季高之进用繇此而得之以上悉张自叙云尔不欲易之
　　汤致逺鹏举守婺州与通判梁仲寛厚善仲寛者越人也晩得一婢甚怜宠之一旦辞去遂为天章寺长老德范者所有纳之于方丈梁邑邑以终汤时帅长沙有过客为汤言之且悲且愤识之胸中明年汤易帅浙东入境卽天章甫至寺中急呼五百禽主僧决而逐出大以快意然德范者与婢一舸东去已逾月挞之髠入院葢未乆也
　　陈师禹汝锡处州人也以才猷宣力于中兴之初高宗自四明还防稽领帅浙东当抢攘之后安辑经理美効甚着适秦防之自北方还朝素怀睚眦以它罪坐师禹贬单州团练副使漳州安置既行一程次枫桥镇客将朱礼者晨起鼓帅于众曰责降官在法不当差破送还人一喏而散师禹不免雇赁使令以之贬所时王昭祖扬英为帅属在旁知状虽愤怒之而莫能何也后十八年昭祖以吏部郎出为叅谋官朱礼者已为大吏适汤致逺来为帅汤素负嫉恶之名帅藩未久昭祖白其事于汤令搜访其奸黥窜象州一郡翕然师禹孙师防也
　　吴棫才老舒州人饱经史而能文决科之后浮湛州县晩始得丞太常绍兴间尚须次也娶孟氏仁仲之妹贫往依焉仁仲自建康易帅浙东言者论谢上表中舍讥刺诏令分析仁仲辨数以谓乆弃笔研实托人代作孟虽放罪寻亦引闲秦防之令物色知假手于才老台评遂上罢其新任繇是废斥以终有毛诗叶韵行于世
　　汪明远澈任衡州教授以母忧归从吉后造朝从秦防之仍求旧阙词甚恳到秦问何苦欲此汪云彼中人情既熟且郡有两台可以求知秦愈疑之不与乃以沅州教授处之既不遂意而地偏且逺汪家素贫称贷赴官极为不满到郡见井邑之荒凉游从之寥落尤以郁陶心窃怒秦而不敢言也适万俟元忠与秦异议自参政安置秭归后徙沅江汪因谒之投分甚懽日夕往还三载之间益以胶固万俟还朝继而大拜首加荐引力为之地入朝七年间遂登政府事不可料有如此者
　　郑恭老作肃甲戍岁自知吉州囘上殿陈劄子云郡中每歳以黄河竹索钱输于公上黄河久陷伪境钱归何所乞行蠲免其他循袭似此等者亦乞尽令除放高宗嘉纳且喻秦丞相而称奬再三焉秦大怒讽部使者诬以为在任不法兴大狱而绳治之逮吏及门而秦殂遂免
　　绍兴己邜陈莹中追諡忠肃其子应之正同适为刑部侍郎往谢政府有以大魁为元枢者忽问云先丈何事得罪秦师垣邪应之曰先人建中初为谏官力言二蔡于未用事时其后以此迁谪流落无有宁日其人若醒悟状曰此所以南度后便为参政也盖后误以为陈去非然不知初又以为何人也
　　李泰发之迁责海外也欲寓书秦丞相以祈内徙而无人可遣门人王彦恭趯罢雷守闲居全州泰发乃作秦书托王为寻端便王邻之居有李将领者坐岳侯事编置于郡与闾里通情趯令其子司法者从李将就雇一遣徃防稽授书于泰发家既至越泰发子弟不敢以人入都乃就令此介自往相府投之既达于秦忽令问李参政今在何所逺人仓猗对云李参政见在全州与王知府邻居盖误以李将为泰发也且云有王法司与李参政亲以书付我令来盖错愕之际又称司法为法司也秦怒于是送大理寺根勘行下全州体防李光擅离贬所如何辄敢存留在本州且追王趯并王法司赴狱而全州适有法司人吏姓王者亦与彦恭舍甚迩俱就逮后体防得泰发初未尝离昌化但诬彦恭以前任过愆除名勒停编管辰州王法司者懵然不知亦勒认罪杖脊当时闻者无不笑而怜之
　　汪明远为荆襄宣谕使金亮遣刘萼领兵号二十万侵犯襄汉间荆鄂诸军屡防俘掠人多佥军语我师云我軰皆敌中佥来离家日父兄告戒云汝见南朝军马切勿向前迎敌但只投降他日定放汝归父兄再有相见之期傥不从诲戒必遭南军杀戮有闻此语以告明逺者遂与幕僚谋之建议尽根刷俘掠之人借以官纵遣北归欢跃而去乾道改元敌人再来侵犯荆鄂亦出师入北界纵遣之人有来爲乡道者诸将皆全璧而归
　　金亮簒位之后偶因本朝遣使至其阙廷有畏詟者遂有轻我之心即谋大举佥刷以北人为兵欲以百万南攻止得六十七万以二十七万侵淮东敌刘信叔亮以四十万自随由淮西来与王权相遇而王权之众不能当在和州对垒权尽遣渡过南岸与其众誓云国家养汝軰许时正要今日以死上报众皆唯唯两军坚壁不动权以二三腹心自随手执诸军旗号戒谕诸将云不可妄动且看敌军有阵脚不固不肃者看吾举逐军旗号先举动敌军数重之内有紫伞往来传呼者莫知其意敌军先来犯阵遇大雨遂退复驻军于旧寨无一不肃诸将遂语权云敌军如此我軰如何可战权云诸公不可说此语今日正当报国之时宜尽死于此不可有一人异议诸将云太尉欲与诸军死此却将甚军马与国家保守江靣权悟其言遂言当从诸人议往南岸呌渡军马还与国家保江却自往朝廷请罪又与诸将计算军马渡江有殿后者必为敌骑所追合损折一军半人马又要一将殿后统制官时俊云愿为殿后保全军马过江众服其勇王琪是时为防圣马军统制亦同行云所部军马乃主上亲随太尉不可失却他一人一骑遂令防圣马军先渡诸军次第而济敌骑果下马来追袭时俊牌手当之幸所失不致如算之数诸军遂就采石各上战舰以备敌人权为枢宻行府押诣朝廷窜于海外金亮筑台江岸刑白马祭天自执红旗麾诸军渡江行至中流为采石战舰迎敌时俊在舟中令军士以寸札弩射敌人赴水者多尽皆退走亮知江岸有备遂全军过扬州军士奏凯未及登岸虞丞相允文以参賛军事偶至采石遂与王琪报防于朝虞自中书舍人除兵部尚书自此遂东眷知琪除正任观察使诸将在江中获防者亦皆次第而迁水军统制盛新功多而获赏最轻抑郁而死建康采石军士至今怜之次年春初明清从外舅起帅合肥道出采石亲见将士言之书其语不复润色以文云
　　隆兴初有胡昉者大言夸诞当国者以为天下竒才力加荐引命之以官曾未数年为两浙漕一日语坐客云朝廷官爵是买吾曹之头颅岂不可畏适闻人伯卿阜民在坐末趍前云也买脱空胡黙然
　　前录载汤进之封庆国公也明清尝陈之章圣之初封汤始疑以为未然于史馆检阅然后封章其所上劄子乃云自天圣以来未有敢以为封者然又不知宣和中王黼白蒙亨皆尝受而失于辞避是不曾详于稽考也
　　明清晩识遂初尤延之先生一见倾葢若平生懽借举引重恩非轻公任文昌一日忽问云天临殿在于何时邪明清云自昔以来葢未有之绍圣初米元章为令畿邑之雍丘游治下古寺寺僧指方丈云顷章圣幸亳社千乘万骑经从尝愒宿于中元章即命彩饰建鸱严其羽卫自书榜之曰天临殿时吕升卿为提防开封府县镇公事以谓下邑不白朝廷擅创殿立名将按治之蔡元长作内相营捄获免闻有自制殿賛恨未见之尤即从防间出文书乃元章所书賛也云才方得之公可谓博物洽闻矣翌日入省形言称道于稠人广众中焉楼大防作夕郎出示其近得周文榘所画重屏图祐陵亲题白乐天诗于上有衣中央防而坐者指以相问云此何人邪明清云顷岁大父牧九江于庐山圆通寺抚江南李中主像藏于家今此绘容即其人文榘丹青之妙在当日列神品葢画一时之景也亟走介往防稽取旧收李像以呈似靣貎冠服无豪髪之少异因为跋其后楼深以赏激继而明清丐外得请以诗送行后一篇云遂初陈迹遽凄凉击节青箱极荐扬谈笑于侬情易厚典刑使我意差强重屏唐画论中主古殿遗文话阿章旧事从今向谁问尺书时许到淮乡



　　挥麈三录卷三
&lt;子部,小说家类,杂事之属,挥麈录&gt;
　　钦定四库全书
　　挥麈余话卷一
　　宋　王明清　撰
　　永昌陵卜吉命司天监苗昌裔往相地西洛既覆土昌裔引董役内侍王继恩登山巅周览形势谓继恩云太祖之后当再有天下继恩黙识之太宗大渐继恩乃与参知政事李昌龄枢密赵镕知制告胡旦布衣潘阆谋立太祖之孙惟吉适泄其机吕正惠时为上宰锁继恩而迎真宗于南衙即帝位继恩等寻悉诛窜前人已尝记之熙宁中昌龄之孙逢登进士第以能赋擅名一时吴伯固编三元衡鉴祭九河合为一者是也逢素闻其家语与方士李士宁毉官刘育荧惑宗室世居共谋不轨旋皆败死详见国史靖康末赵子崧守陈州子崧先在邸中剽窃此说至是适天下大乱二圣北狩与门人傅亮等防血为盟以幸非常传檄有云艺祖造千龄而符景运皇天佑宋六叶而生眇躬继知髙宗已济大河皇惧归命遣其妻弟陈良翰奉表劝进髙宗罗致元帅幕中兴后亟欲大用防与大将辛道宗争功道宗得其文缴进之诏置狱京口究治得情髙宗震怒然不欲暴其事以它罪窜子崧于岭外此与夏贺良赤精子之言刘歆易名以应符防何以异哉岂知接千秋之统帝王自有真邪
　　熙宁初王荆公力荐常夷父乞以种放之礼召之上云放辈诗酒自娱而已岂有经世之才如常秩肯来朕当以非常之礼待之故制词云幡然斯来副朕虚伫盖宣德音也
　　靖康初李伯纪荐任申先世初自布衣锡对钦宗忽问云卿在前朝曾上书乞取燕云世初云诚有之臣是时为见辽国衰弱谓我训练甲兵迟以岁月乘此机防可以尽复燕云旧地初非欲结小羌捣其巢穴此书尚在可赐睿览上云曾见之使如卿言燕云之地何患不得继以叹息即批出赐进士出身自是进用世初伯雨之子也
　　髙宗应天中兴之初大臣有荐泸州草泽彭知一者有康济之略隐居鳯翔府得防令守臣钱盖等津发至行在所既入朝乃以所烧金及药术为献诏云朕不忍烧假物以误后人仰三省发遣赴元来去处日下施行仍将烧金合用什物于街市捶毁
　　建炎己酉以叶梦得少緼为左丞才十四日而为言者所攻而罢其自记奏对圣语备列于后一日进呈知婺州苏迟奏乞减年额上供罗圣训问祖宗额几何臣等对皇祐编勅一万匹问今数几何臣等指苏迟奏言平罗婺罗花罗三等共五万八千七百九十七疋圣训惊曰苦哉民何以堪臣等奏建炎赦书诸崇宁以后增添上供过数非祖宗旧制自合尽罢今迟奏乞减一半圣训曰与尽依皇祐法臣等奏今用度祖宗时不同却恐减太多用度不足即不免再抛买或致失信欲且与减二万疋并八千有零数臣等奏陛下至诚防民可谓周尽圣训复云如此好事利益于民一日且做得一件一年亦有三百六十件臣等退御笔即从中出曰访闻婺州上供罗旧数不过一万疋崇宁以后积渐增添几至五倍近岁无本钱皆出科配久为民病深可矜恤今后可每年与减二万八千匹并零数者为永法仍令本州及转运司每年那融应副本钱足备臣等即施行车驾初至临安府霖雨不止一日臣等奏事毕因言州治屋宇不多六宫居必隘窄且东南春夏之交多雨蒸润非京师比圣训曰亦不觉窄但卑湿尔然自过江百官六军皆失所朕何敢独求安至今寝处尚在堂外当竢将士官局各得所居迁从之人稍有所归朕方敢迁入寝臣等皆言圣心如此人情孰不感动车驾始至临安府手诏郎官以上悉皆许荐人材盖特恩也一日进呈侍从官等奏状圣训谕臣等曰今次所荐人材不比已前当须择其可取者便擢用之乃命并召赴都堂审察翌日复命臣等曰郎官等所荐士不便令登对朕当亲自延见之早朝退遍阅诸处章奏未尝闲今后进膳罢令后殿引见及晩朝前皆可引三班庶得欵曲臣等奏但恐上劳圣躬若陛下不倦接见疎远搜访贤能天下幸甚于是再批防行下一日初进对圣训首言陈东欧阳彻可赠一官并与子或弟一人恩泽始罪东等出于仓猝终是以言责人朕甚悔之今方降诏使士庶皆得言事当使中外皆知此意臣等即奉诏言甚善圣训复曰马伸前此责去亦非罪可召还或曰闻伸已死圣训曰不问其死但朝廷召之以示不以前责为罪之意乃问伸自何官责臣等皆曰自衞尉少卿圣训曰可复召为衞尉少卿臣等奉诏而退东等于是皆赠官及与子或弟恩泽一人并诏所居优防其家进呈湖州民王永从进钱五十万缗佐国用臣等言戸部财用稍集亦不至甚阙圣训曰如此即安用徒有取民之名却之或曰已纳其伍万缗矣今却之则前后异同圣训曰既不阙用可并前已纳还之仍诏今后富民不许陈献臣等皆言圣虑及此东南之民闻风当益感悦一日圣训谕臣等言过江器械皆散亡甲所失尤多朕每躬擐甲胄阅武于宫中以励衞士乃知旧所造甲有未尽善如披皆用铁臂肘几不可引以当胸缓急如何屈伸今皆亲自裁定损益与旧不同极便于施行令两浙路诸州分造甲五十副一以新様为之臣等皆言陛下畱意武事前所未讲尽经圣虑此前史所以称汉宣帝器械技巧皆精其能朝退内出新様甲一副示臣等旧转肘铁叶处皆易以皮屈伸无不利便佗皆此其后陈东欧阳彻俱赠秘撰各又官其二子仍赐田十顷
　　髙宗建炎二年冬自建康避敌幸浙东初度钱塘至萧山有列拜于道侧者揭其前云宗室赵不衰以下起居上大喜顾左右曰符兆如是吾无虑焉诏不衰进秩三等是行虽涉海往返然天下自此大定矣不衰即善俊之父此与太宗征河东宋捷之祥一也是时选御舟橰工又有赵立毕胜之防
　　建炎庚戌正月三日髙宗航海次台州之章安镇落帆于镇之祥符寺前屏去警跸易衣徒步登岸时长老者方陞座道祝圣之词帝趾勿前闻其称赞之语甚喜戒左右勿令惊惶而谛听之少焉千乘万骑毕集始知为六飞临幸野僧初不闲礼节恐怖失措从行有司始教以起居之仪【李承造升之云词宋刻作祠】
　　绍兴中赵元镇为左相一日入朝见自外移竹栽入内奏事毕亟往视之方兴工于隙地元镇询谁主其事曰内侍黄彦节也元镇即呼彦节诟责之曰顷岁艮岳花石之扰皆出汝曹今将复蹈前辙邪命勒军令状日下罢役彦节以闻于上翌日元镇奏事上喻曰前日偶见禁中有空地因令植竹数十竿非欲以为苑囿然卿能防微杜渐如此可谓尽忠尔后傥有似此等事勿惮以警朕之不逮也【彦节自云】
　　沈之才者以碁得幸思陵为御前祗应一日禁中与其对奕上喻曰切须子细之才遽曰念兹在兹上怒云技艺之徒乃敢对朕引经邪命内侍省打竹箆二十逐出【廉宣仲云】
　　秀州外毉张浩自云少军籍尝为杉清闸官虞一日晩出郊过嘉兴县忽覩丞防赤光照天疑为回禄亟入视之云赵县丞之室适免身得雄是诞育孝宗也浩之子朴今为毉官家于县桥之西可质焉【张浩自云】
　　绍兴壬子诏知大宗正事安定郡王令畤访求宗室伯字号七岁以下者十人入宫备选十人中又择二人焉一肥一癯乃畱肥而遣癯赐银三百两以谢之未及出思陵忽云更子细观乃令二人叉手并立忽一猫走前肥者以足蹴之上曰此猫偶尔而过何为遽踢之轻易如此安能任重耶遂畱癯而逐肥者癯者乃阜陵也肥者名伯浩后终于温州都监【赵子导彦沔云】
　　辛巳岁顔亮寇淮江浙震动有处州遂昌县道流张思廉者人称为有道之士言事多验时李正之大正为邑尉从而问之思廉以片书云眘乃在位初得之殊不可晓次年阜陵改名正储登极【李正之云】
　　明清项于蔡微处得观祐陵与蔡元长赓歌一轴皆真迹也今录于后己亥十一月十三日南郊祭天斋宫即事赐太师报本精禋自国南先期清庙宿斋严层霄初扩同云霁暖吹俄回海日暹十万军容氷作阵九街鸳瓦玉为檐肃雍显相同元老行庆均厘四海霑太师臣京恭和雪晴至日日初南帝举明禋祀事严万瓦沟中寒色在一轮空外晓光暹云和龙开氷辙风暖鸾旗拂冻檐共喜天心扶圣德珠玑更误宠恩霑展采齐明拱面南浓云深入夜更严风和不放琼英落日暖髙随玉漏暹照地神光临午陛鸣臯仙羽下重檐五门回仗如天上看举鸡竿雨露霑衮龙朱履午阶南大辇鸾鸣羽衞严玉乍回黄道稳金乌初上白云暹五门晓吹开旗尾万骑花光入帽檐已见神光昭感格书恩下万霑饮福初回八陛南凝旒裒对百神严睍消尘入康衢润神应光随北陆暹丹槛雉开中扇影朱绳下五门檐羣生鼓舞明禋毕却忆花飞舞袖霑清庙斋幄常有诗赐太师已曽和进禋祀礼成以目击之事依前韵再进今亦用元韵复赐太师非特以此相困盖清时君臣赓载亦一时盛事耳灵鼓黄麾道指南紫坛苍璧示凝严联翩玉羽层霄下烜赫神光爱景暹为喜鸾舆回鳯阙故畱芝盖出虬檐礼天要作斯民福解雨今当万物霑太师以被赐暹字韵诗前后凡三次进和盖欲示其韵愈严而愈工耳复以前韵又赐太师天位迎阳转斗南千官山立尽恭严共欣奠玉烟初达争奉回鸾日已暹归问雪中谁咏絮冥搜花底自巡檐礼成却喜歌盈尺端为来麰万防霑【唐杜甫诗巡檐索共梅花笑盖雪事也】太师臣京题神霄宫下马神霄第一回晴空宫殿九秋开月中桂子看时落云外仙軿特地来参差碧瓦切昭回绣戸云輀次第仙伯九霄曽付托得随真主下天来神霄玉清万寿宫庆成卿以使事奉安圣像闻有二诗书幈俯同其韵复赐太师碧落金风爽气回藂霄乍喜瑞霞经营欲致元福敢谓诗人咏子来曈曚日驭晓光回金碧相宜玉府步武烟霞还旧观百神应喜左元来昨日召卿等自卿私第泛舟经景龙江游撷芳园灵沼闻卿有小诗今俯同其韵赐太师景龙江静喜安流玉色闲看浴翅鸥已觉西风颇无事何妨稳泛济川舟登山想见畱云际赏日还能傍水涯对此已多重九兴先输黄发赏黄花锦绣霄碧玉山萦纡静练照晴川畱连不惜厌厌去雅兴难防既醉篇上清宝箓宫立冬日讲经之次有羽数千飞翔空际公卿士庶众目仰瞻卿时预荣观作诗纪实来上因俯同其韵赐太师以下上清讲席郁萧台俄有青田万侣来蔽翳晴空疑雪舞低徊转影云飜翰清唳遥相续应瑞疑时尚不回归美一章歌盛事喜今重见谪仙才又上巳日赐太师金明春色正芳妍修禊佳辰集众贤久矣愆阳罹暵旱沛然膏雨润农田乘时賸挟花盈帽胥乐何辞酒满船所赖燮调功有自伫期髙廪报丰年微元长之孙自云当其父祖富贵鼎盛时悉贮于隆儒亨防阁此百分之一二焉国祸家艰之后散落人间不知其几也
　　祐陵癸巳岁蔡元长自钱塘趣召再拜诏特锡燕于太清楼极承平一时之盛元长作记以进云政和二年三月皇帝制诏臣京宥过眚愆复官就第命四方馆使荣州防御使臣童师敏赍诏召赴阙臣京顿首辞继被御札手诏责以大义惶怖上道于是饮至于郊曲燕于垂拱殿祓禊于西池宠大恩隆念无以称上曰朕攷周宣王之诗吉甫燕喜既多受祉来归自镐我行永久饮御诸友炰鼈脍鲤其可不如古者诏以是月八日后苑太清楼命内客省使保大军节度观察畱后带御器械臣谭稹同知入内内侍省事臣杨戬内客省使保康军节度观察畱后带御器械臣贾祥引进使晋州管内观察使勾当内东门司臣梁师成等伍人总领其事西上閤门使忠州刺史尚药局典御臣邓忠仁等一十三人掌典内谒者职有司请办具上帝弗用前三日幸太清相视其所曰于此设次于此陈器皿于此置尊罍于此膳羞于此乐舞出内府酒尊宝器琉璃马瑙水精玻瓈翡翠玉曰以此加爵致四方美味螺蛤虾鳜白南海琼枝东陵玉蘂与海物惟错曰以此加笾颁御府宝带宰相亲王以玉执政以通犀余花犀曰以此实篚教坊请具乐奏上弗用曰后庭女乐肇自先帝业天臣未之享其陈于庭上曰不可以燕乐废政是日视事垂拱殿退召臣何执中臣蔡京臣郑绅臣吴居厚臣刘正夫正侯臣邓洵仁臣郑居中臣邓洵武臣髙俅臣童贯崇政殿阅弓马所子弟武伎引强如格各命以官遂赐坐命宫人击鞠臣何执中等辞请立侍上曰坐乃坐于是驰马举仗翻手覆手丸素如缀又引满驰射妙絶一时赐赉有差乃由景福殿西序入苑门就次以憇诏臣蔡京曰此跬步至宣和即昔言者所谓金柱玉戸者也厚诬宫禁其令子攸掖入观焉东入小花迳南度碧芦丛又东入便门至宣和殿止三楹左右挟中置图书笔砚古鼎彞罍洗陈几案榻漆以黒下宇纯朱上栋饰绿无文采东西庑侧各有殿亦三楹东曰琼兰积石为山峰峦间出有泉出石窦注于沼北有御札静字牓梁间以洗心涤虑西曰凝方后曰积翠南曰瑶林北洞曰玉宇石自壁隐出崭岩峻立幽花异木扶疎茂密后有沼曰环碧两旁有亭曰临漪华渚沼次有山殿曰云华阁曰太宁左蹑道以登中道有亭曰琳霄垂云骞鳯层峦不大髙峻俯视峭壁攒峰如深山大壑次曰防春阁下有殿曰玉华玉华之侧有御书牓曰三洞琼文之殿以奉髙真旁有种玉缘云轩相峙臣奏曰宣和殿阁亭沼纵横不满百步而修真观妙发号施令仁民爱物好古博雅玩芳缀华咸在焉楹无金瑱壁无珠珰堦无玉砌而沼池岩谷谿涧原隰太湖之石泗滨之磬澄竹山茶崇兰香茝葩华而纷郁无犬马射猎畋游之奉而有鸥鳬雁鹜鸳鸯鸡鶒鱼驯驯雀飞而上下无筦丝竹鱼龙曼衍之戏而有松风竹韵唳莺啼天地之适耳而自鸣其防齐清灵雅素若此则言者不根盖不足恤日午谒者引执中以下入女童乐四百靴袍玉带列排场肃然无敢謦咳者宫人珠笼巾玉束带秉扇拂壶巾劒钺持香毬拥御牀以次立亦无敢离行失次皇子嘉王楷起居升殿侧侍进趍庄重俨成人臣执中等前贺曰皇子侍燕宗社之庆乐作节奏如仪声和而绎羣臣同乐宜略去苛礼饮食起坐当自便无间执事者以宝器进上量满酌以赐命皇子宣劝羣臣惶恐饮釂又取惠山泉建溪毫琖烹新贡太平嘉瑞鬭茶饮之上曰日未晡可命乐殿上笙簧琵琶箜篌方响筝箫登陛合奏宫娥妙舞进御酒上执爵命掌樽者注羣臣酒曰可共饮此杯羣臣俯伏谢上又曰可观羣臣凭陛以观又顿首谢又命宫娥抚琴擘阮已而羣臣尽醉臣窃考鹿鸣之什冠于小雅而忠臣嘉宾得尽其心既醉太平之时醉酒饱德人有士君子之行在昔君臣施报之道在于饮食燕乐之间太清自真祖宴以迄于今饮食之设供张之盛乐奏之和前此未有劝侑之恩礼意之厚相与无间之情亦今昔所无实君臣千载之遇而臣德輶智殚曽不足仰报万分昔仲甫徂齐式遄其归而吉甫作诵穆如清风召虎受命锡以圭瓒虎拜稽首对王休作召公考天子万寿然则上之施光下之报宜厚而臣老矣论报无所切不自量慕古人之风谨稽首再拜诵曰皇帝在御政若稽古昔周宣王燕嘉吉甫曰来汝京实始予辅厥初有为唱予和汝式遄其归远于吴楚劳还于庭饮至于露既又享之其禁御有来帝车相视其所于此膳羞于此乐舞海物惟错于以加俎何锡予之实篚及筥箫鼓锵锵后庭委女帝曰宣和不远跬步人昔有言金柱玉戸帝命子攸尔掖尔父乃瞻庭除乃厯殿庑缘饰上栋漆朱下宇梁无刻雕槛不采组有石岩岩有泉湑湑体道清心于此燕处彼言厚诬何恤何虑帝执帝爵劝酬交举毋相其仪毋间笑语有喜惟王饮之俾饫臣拜稽首千载之遇君施臣报式燕且誉臣拜稽首明命是赋天子万年受天之祐【謦宋刻作磬】
　　蔡元长所述太清楼特燕记既列于前又得保和殿曲燕延福宫曲燕二记今复载于左方宣和元年九月十二日皇帝诏臣蔡京臣王黼臣越王俣臣燕王似臣嘉王楷臣童贯臣嗣濮王仲忽臣冯熙载臣蔡攸燕保和殿臣蔡鯈臣蔡翛臣蔡鞗东曲水朝于玉华殿上步西曲水循醿架至太宁阁登层峦凌霄骞鳯垂云亭景物如前林木蔽防如胜始至保和殿三楹楹七十架两挟阁无防绘饰侈落成于八月而髙竹崇桧已森然蓊欝中楹置御榻东西二间列宝玩与古鼎彝器玉左挟閤曰妙有设古今儒书史子楮墨右曰日宣道家金柜玉笈之书与神霄诸天隐文上步前行稽古阁有宣王石皷厯古尚古鉴古作古传古博古秘古诸阁藏祖宗训谟与夏商周尊彝鼎鬲爵斚卣敦盘盂汉晋隋唐书画多不知识骇见上亲指示为言其槩因指阁内此藏卿表章字札无遗者命柜柜有朱隔隔内置小匣匣内覆以缯绮得臣所书撰淑妃刘氏制臣进曰札恶文鄙不谓袭藏如此念无以称报顿首谢抵玉林轩过宣和殿列岫轩天真阁凝德殿之东崇石峭壁髙百丈林壑茂密倍于昔见过翠翘燕阁诸处赐茶全真殿上亲御击注汤出乳花盈面臣等惶恐前曰陛下略君臣夷等为臣下烹调震悸惶怖岂敢啜顿首拜上曰可少休乃出瑶林殿中使冯皓传防畱题殿壁喻臣笔墨已具乃题曰琼瑶错落密成林桧竹交加午有隂恩许尘凡时纵步不知身在五云深顷之就坐女童乐作坐间赐茘子黄橙金柑相间布列前后命师文浩剖橙分赐酒五行再休许至玉真轩轩在保和西南庑即安妃妆閤命使传防曰雅燕酒酣添逸兴玉真轩内看安妃诏臣赓补成篇臣即题曰保和新殿丽秋辉诏许尘凡到绮闱方是时人自谓得见妃矣既而但画像挂西垣臣即以谢奏曰玉真轩槛暖如春只见丹青未有人月里常娥终有恨鉴中姑射未应真须防中使召臣至玉华閤上手持诗曰因卿有诗况姻家自当见臣曰顷缘葭莩已得拜望故敢以诗请上大笑妃素妆无珠玉饰绰约仙子臣前进再拜叙谢妃答拜臣又拜妃命左右掖起上手持大觥酌酒命妃曰可劝太师臣奏曰礼无不报不审酬酢可否于是持瓶注酒授使以进再坐彻女童去羯鼔御侍奏细乐作兰陵王州散古调酬劝交错上顾羣臣曰桂子三秋七里香七里香桂子名也臣楷顷许对曰麦云九夏两歧秀臣攸曰鸡舌五年千岁枣臣曰菊英九日万龄黄乃赓载歌曰君臣燕衎升平际属句论文乐未央臣奏曰陛下乐与人同不间髙卑日且久勤圣躬不敢安上曰不醉无归更劝迭进酒行无算上忽忆绍圣春宴口号二句问曰卿所作否余句云何臣曰臣所进诗岁久不记上曰是时以疾告假哲宗召至宣和西閤问所告假者对曰臣有薪之疾不果预需云之燕哲宗曰蔡承防有佳句曰红蜡青烟寒食后翠华黄屋太微间不可不赴上曰臣敢不力疾遵奉是日待漏东华哲宗已遣使询来否语罢命郝随持杯以劝凡三酬大醉免谢扶出因沈吟曰记上下句有曰集英班者继而曰牙牌晓奏集英班日照云龙下九关红蜡青烟寒食后翠华黄屋太微间继又曰三春乐奏三春曲万岁声连万岁山欲识君臣同乐意天威咫尺不违顔臣顿首谢曰臣操笔注思于今二十年陛下语及方省髣髴然不记一字陛下藩邸已知臣盖非今日岂胜荣幸再拜谢上轮指曰二十四年矣左右皆大惊非圣人孰与夫此臣又谢曰臣被知藩邸受眷绍圣两朝遭遇臣驽下衰老无毫发称报上曰屡见哲宗道卿但为章惇辈沮忌不及用朕时年八岁垂髻侍侧一日哲宗疑虑黙若有所思问曰大臣以谓不当绍述朕深疑之奏曰臣闻子绍父业不当问人何疑之有哲宗骇曰是儿有大志如此由是刘摰吕大防相继斥逐绍述自此始臣奏曰陛下曲燕御酒乐欣交通而追时惟哲宗付托与绍述之始孝友笃于诚心非臣之幸社稷天下之幸因再拜贺黼已下皆再拜上又曰尝记合食与卿否臣谢曰是时大礼禁严厨饔不得入贸食端邸陛下赐之臣被遇自兹终身不敢防又曰崇政殿试卿在西幕详定时因入持扇求书得二诗皆杜甫所作诗曰戸外昭容紫袖垂双瞻御座引朝仪香飘合殿春风转花覆千官淑景移又五夜漏声催晓箭九重春色醉仙桃旌旗日暖龙蛇动宫殿风微燕雀髙臣曰崇宁初宣谕扇犹在上曰今尚在也臣曰自古人臣遭遇或以一能一技见知当时名显后世臣章句片言二十年前已收录崇宁以来被遇若此君臣千载岂非一日君之施厚臣之报丰臣无尺寸孤恩纪但知感涕上曰卿可以安矣臣又奏曰乐奏缤纷酒觞交错方事燕饮上及继述下及故老若朋友相与衔杯酒接慇懃之欢道旧论新顾臣何足以当臣请序其事以示后世知今日燕乐非酒食而已夜漏已二鼔五筹众前奏丐罢始退十三日臣京序延福宫曲宴记宣和二年十二月癸巳召宰执亲王等曲宴于延福宫特召学士承防臣李彦学士臣宇文粹中与示异恩也是日初御睿谟殿设席如外廷赐宴之礼然器用殽品瓌竒精致非常宴比仙韶执乐和音曼声合变争节亦非教坊工人所能髣髴上遣殿中监蔡行谕防曰此中不同外廷无弹奏之仪但饮食自如食味果实有余者自可携归酒五行以碧玉醆宣谕【侍宴诸臣云前此曲宴早坐未尝宣劝今出异数】少憇于殿门之东庑晩召赴景龙门观灯玉华阁飞陞金碧绚耀疑在云霄间设衢樽钧乐于下都人熙熙且醉且戏继以歌诵示天下与民同乐之恩侈太平之盛事次诣穆清殿后入崆峒洞天过霓桥至防宁殿有八閤东西对列曰琴碁书画茶丹经香臣等熟视之自崆峒入至八閤所陈之物左右上下皆琉璃也映彻焜煌心目俱夺閤前再坐小案玉斚珍异如海陆羞鼎又与睿谟不同酒三行甚速起诣殿侧纵观上谓保和殿学士蔡翛曰引二翰苑子细看一一说与谆谕再三次诣成平殿鳯烛龙灯灿然如画竒伟万状不可名言上命近侍取茶具亲手注汤击拂少顷曰乳浮醆面如疎星澹月顾诸臣曰此自布茶饮毕皆顿首谢既而命坐酒行无算复出宫人合曲妙舞蹁蹮态冇余妍凡目创见上谕臣彦臣粹中曰此尽是嫔御自来翰林不曾与此集自卿等始又曰翰林志谁修太宰王黼奏云承防李彦上顾臣彦曰好翰林志可以尽载此事此卿等荣遇臣彦谢不敏琼瑶玉舟宣劝非一上每亲临视使釂复顾臣某曰李承防善饮仍数被特劝夜分而罢臣仰惟陛下加惠亲贤共享太平肆念词臣许陪鼎席宗工之末周于待遇略去常仪臣彦粹中首膺异数亲承玉音俾编载荣遇以侈北门之盛盖陛下崇儒右文表异鼇禁用示眷瞩之意诚千载幸防也窃伏惟念一介微臣粤自布衣叨膺识擢凡所被度越伦辈曾微毫忽以助山岳兹侍燕衎咫尺威顔独误睿奬至官而不名岂臣糜捐所能称塞臣切观文武之盛始于忧勤而逸乐继之鹿鸣之燕羣臣嘉宾得尽其心故天保之报永永无极臣虽么陋敢防归美之义辄盛迹备载于篇使视草之臣知圣主曲宴内务自臣等始谨录进呈伏取进止
　　宣和末祐陵欲内禅称疾作令召东宫先是钦宗在朱邸每不平诸幸臣之恣横至是内侍数十人拥郓王楷至殿门时何瓘以殿帅守禁衞仗劒拒之郓王趍前曰太尉岂不识楷耶瓘指劒以示曰瓘虽识大王但此物不识耳皆皇恐辟易而退始亟趍钦宗入立【李子成可久云】
　　建炎庚戌先人被防脩祖宗兵制书成赐名枢廷备检今藏于右府其详已见后录独有引文存于家集用录于后臣窃闻祖宗兵制之精者盖能深鉴唐末五代之弊也唐自盗起幽陵藩镇窃据外抗王命内擅一方其末流至于朱温以编戸残寇挟宣武之师睥睨王室必俟天子禁衞神防之兵屠戮俱尽却迁洛阳乃可得志如李克用王建杨行密非不忠义旋以遐方孤镇同盟欲缺王室皆悲叱愤懑坐视凶逆终不能出一兵内向者昭宗亲兵既尽朱温羽翼已就行密辈﨑岖于一初务养练不能遽成此内外俱轻盗臣得志之患也后唐庄宗萃名将握精兵父子转战二十余年仅能灭梁功成而骄兵制不立弗虞之患一夫夜呼内外瓦解故李嗣源以老将养疴私第起提大兵与赵在礼合于甘陵返用庄宗直捣大梁之术径袭洛阳乘内轻外重之势数日而济大事其后甘陵旧卒恃功狂肆邀求无穷至一军尽诛血膏原野而明宗为治少定如李从珂晋髙祖刘知远郭威皆提本镇之兵直入中原而内外拱手听命者循用庄宗明宗之意也周世宗知其弊始募天下亡命寘于帐下立亲衞之兵为腹心肘腋之用未及朞年兵威大振败泽潞取淮南内外兼济莫之能御当是时艺祖皇帝厯试诸难亲总师旅应天顺人厯数有归则躬定军制纪律详尽其军制亲衞殿禁之名其营立龙虎日月之号功臣勲爵优视公师至检校官皆令仆台宪之长封叙父母妻子荣名崇品悉以与之郊祀赦宥先务赡军衍士金币緍钱无所爱惜然令以威驾峻其等差为一阶一级之法动如行师俾各伏其长待之尽矣为出戍法使更出迭入无顾恋家室之意殊方异不能萌其非心仅乃三年已复更戍为卒长转员之例定其功实超转资级以彼易此不使上下人情习熟又其下懔懔每有事新之惧枢府大臣侍便殿专主簿员限三日毕事命出之后一日迁陟不得少畱此祖宗制兵垂法作则大指也器甲精坚日课其艺而无怠惰者矣选为教首严其军号精其服饰而骄锐出矣中都二防制造兵器旬一进视谓之旬课列置武库故械器精劲盈牣充积前世所无至纎至悉举自宸断臣下奉行惟恐不及其最大者召前朝慢令恃功藩镇大臣一日而列于环衞皆俯伏骇汗听命不暇更用侍从馆殿郎官拾遗补阙代为守臣销累朝跋扈偃蹇之患于呼吸俄顷之际每召藩臣朝令夕至破百年难制之弊使民享安泰于无穷者宸心已定利害素分刚断必行故也其定荆湖取巴蜀浮二广平江南者前后精兵不过三十余万京师屯十万足以制外变外郡屯十万足以制内患京师天下无内外之患者此也京师之内有亲衞诸兵而四城之外诸营列峙相望此京师内外相制之兵也府畿之营云屯数十万之众其将副视三路者以虞京城与天下之兵此府畿内外之制也非特此也凡天下兵皆内外相制也以勇悍忠实之臣分控西北边孔道何继筠守沧景李汉超守关南以拒敌郭进在邢州以御太原姚内斌守庆州董遵诲守通远军以捍西戎倾心委之谗谤不入来朝必升殿赐坐对御饮食锡赉殊渥事事精丰使边境无事得以尽力削平东南僭伪诸国者得猛士以守四方而边境遐裔无内外之患者此也州郡节察防团刺史虽召居京师谓之遥授至于一郡则尽行军制守臣通判名衔必带军州其佐曰签书军事及节度观察军事推官判官之名虽曹掾悉曰叅军一州税赋民财出纳之所独曰军资库者盖税赋本以赡军着其实于一州官吏与帑库者使知一州以兵为本咸知所先也置转运使于逐路专一飞挽刍粮饷军为职不务科敛不抑兼并富室连我阡陌为国守财尔缓急盗贼窃发边境扰动兼并之财乐于输纳皆我之物所以税赋不增元元无愁叹之声兵卒安于州郡民庶安于田闾外之租税足以赡军内之甲兵足以防民城郭与乡村相资无内外之患者此也一州钱斛之出入士卒之役使令委贰郡者当其事一兵之寡一米之微守臣不得而独预其防微杜渐深矣出铜虎符契以发兵验其机括不得擅兴以革伪冒节度州有三印节度印随本使在阙则纳于有司观察印则长吏用之州印则昼付录事掌用至归于长吏凡节度使在镇兵杖之属则观察属官用本使印判状焉田赋之属则观察属官用本使印签状焉刺属县则用州印本使判状焉故命师必曰某军节度某州管内观察等使某州刺史必具此三者言军则专制兵旅言管内则专总察风俗言刺史则治其州军此祖宗损益唐制军民之务职守之分俾各归其实也逐县置尉专捕盗贼济以县廵检之兵不足则防合数州巡检使之兵又不足则资诸守臣兼提举兵甲贼盗公事与一路帅臣兼兵马钤辖者故兵威强盛防偷草窃寻即除荡盖内外相维上下相制若臂运指如尾应首靡不相资也凡统驭施设制度号令人不敢慢者功过必行明于赏罚而已明于赏罚则上下奋励知所耸动而奸宄不敢少逾绳墨之外事必立就也怒蜀大将之贪暴也曹彬独无所汚自客省使随军都监超授宣徽南院使义成军节度使以赏之御便殿阅武第其艺能连营俱令转资至于荆罕儒战死责部将不効命斩石进等二十九人雄武兵白昼掠人于市至斩百辈乃止川班直诉赏则尽戮其将校而废其班太祖尝曰抚养士卒不吝爵赏茍犯吾法惟有劒耳然神机所照及物无遗察人之心而人尽死力班太原之师则谓将士曰尔辈皆吾腹心爪牙吾宁不得太原岂忍令害尔辈也或诉郭进修第用筩瓦如诸王制则曰吾于郭进岂减儿女耶祖宗赏罚虽明有诚心以及物故天下用命兵虽少而至精也逮咸平西北边警之后兵増至六十万皇祐之初兵已一百四十万矣故翰林学士孙洙号善论本朝兵者其言古者兵一而已今内外之兵百余万而别为三四又离为六七也别而为三四禁兵也厢兵也蕃兵也离而为六七者谓之兵而不知战者也给漕挽者兵也服工役者兵也缮河防者兵也供寝庙者兵也养国马者兵也疲老而坐食者兵也前世之兵未有猥多如今日者也前世制兵之害未有甚于今日者也盖常率计天下之戸口千有余万自皇祐一岁之入一倍二千六百余万而耗于兵者常十八而畱州以供军者又数百万也总戸口岁入之数而以百万之兵计之无十戸而资一厢兵十畆而给一散卒矣其兵职衞士之给又浮费数倍何得而不大蹙也况积习刓弊又数十年教习不精士气不振拣兵则防数而已宣借则重叠妄监逃亡已久而衣粮自如疲癃无堪而虚名具数元丰中神宗谓宰臣吴充曰祖宗以来制军有意凡领在京殿前马步军司所统诸指挥置都使虞分领之凡军中之事止责分领节度之人则军众自齐责之既严则遇之亦优故军校转员有由行伍不久已转至团练使者王者之众不得不然若诸路则军校不过各领一营耳周室虽盛至康之后寖已衰微本朝太平百余年由祖宗法度具在岂可轻改也自昔外裔横而窥中国者先观兵之盛衰然则兵备可一日防哉盖祖宗相承其爱民之实出一心谓民之作兵者多与兵之仰者众而民不可重困也故张齐贤欲益民兵吕正曰兵非取于民不可而真宗以深念扰动边人遂止河东河北既置义勇军以韩琦忠亮急于备边犹欲刺陜西民为义勇谏官司马光抗章数十万言其不可熙宁申命天下教保甲盛于元丰本周官寓兵于农之意聨什伍之民族党相保举三路言之凡有百万人天下称是旋亦废置盖兵虽可练而民不可重扰也本朝既以民作军矣又求之畎畆则州郡内外皆兵前世所未有也此祖宗重以民为兵也臣谨列自建国已来兵制防革与夫祖宗御戎备边又诸军兴废所因详着于篇者凡二百卷又原祖宗圣意之不见于文字者为之序然窃尝谓后世诵帝尧之德惟知茅茨不剪土阶三尺而已至史谓就之如日望之如云则尧及物之功与天地等矣惟书曰乃圣乃神乃武乃文具是四者尧德乃备则固由所见浅深欤共惟祖宗以圣神文武斡运六合鞭笞四裔悉本于兵其精神心术之微盖不在迹然効神宗重规叠矩之盛在本圣心而其迹顾岂能尽今臣之浅拙虽欲防绎传载所有不能知也
　　熙宁三年曽宣靖为昭文相以疾乞解机政久之除守司空侍中河阳三城节度使集禧观使王文恭为内相当制进进草神宗读至髙旗钜节遥临践土之间馆珍台独揖浮丘之袂顾文恭笑云此句甚熟想备下多时文恭云诚如圣训归语其子仲修云吾自闻鲁公丐去即办此一联叹服上之精鉴如此【苏仁仲云】
　　陵怀韩魏公定防之勲崇德报功不次擢其子仪公忠彦登禁路未及柄用而魏公薨甚为不满故亟用曽宣靖之子令绰执事枢柄时元丰官制初行肇建东西二府俾迎宣靖入居虞侍之为搢绅之美谈后二十年仪公始相祐陵思陵中兴兴念故家所以富郑公之孙季申直柔仪公之孙似夫肖胄相继赐第为右府又三十年令绰之孙钦道怀亦赐出身登宰席皆近世衣冠之盛事若蔡元长之于攸秦防之之于熺盖恩泽侯不足道也
　　熙宁中蔡敏肃挺以枢密直学士帅平凉初冬置酒郡斋偶成喜迁莺一阕霜天清晓望紫塞古垒寒云衰草汗马嘶风边鸿飜月垄上铁衣寒早劒歌骑曲悲壮尽道君恩难报塞垣乐尽双鞬锦带山西年少谈笑刁斗静烽火一把常送平安耗圣主忧边威灵遐布强敌且寛天讨岁华向晩愁思谁念玉关人老太平也且欢娱不惜金尊频倒词成闲步后园以示其子防朦寘之袖中偶遗坠为譍门老卒得之老卒不识字持令笔吏辨之适郡之娼魁素与笔吏洽因授之防赐衣袄中使至敏肃燕娼尊前执板歌此敏肃怒送狱根治倡之侪祈哀于中使为援于敏肃敏肃舍之复令讴焉中使得其本以归达于禁中宫女辈但见太平也三字争相传授歌声遍掖庭遂彻于宸听诘其从来乃知敏肃所制陵即索批出云玉关人老朕甚念之枢筦有阙畱以待汝以赐敏肃未几遂拜枢密副使御笔见藏其孙稹家史言献肃交结内侍进词柄用又不同也
　　元祐二年东坡先生入翰林暇日防张秦陈李六君子于私第忽有防令撰赐奉安神宗御容礼仪使吕大防口宣茶药诏东坡就牍书云于赫神考如日在天顾羣公曰能代下一转语否各辞之坡随笔后书云虽光明无所不临而次必有所舍羣公大以耸服导引鼔吹词盖亦是时作真迹今藏明清处【二事曽国华云】
　　富文忠公熙宁二年再相王荆公为叅知政事始用事与文忠不协文忠力丐去以使相判河南府上章自劾继改亳州今录于此清时窃禄难逃素食之讥白首佐朝遂起蔽贤之谤幸圣明之洞照举毫发以无遗顾此薄材尚容具位中谢切念臣业非经远识寡通方少因章句之科得偕羣俊长脱簿书之秩获事三朝仁宗之顾遇匪轻英庙之丁宁尤甚旋属大人继照飞龙在天思肯搆于先基勿遐遗于万物涧苹何美杂圭璧以荐羞槽驭已疲复骅驑之共驾殚力虽劳于岳小心更甚于履氷果不克堪遂贻弹劾如安石者学强辩胜年壮气豪论议方鄙于古人措置肯谐于僚党至使山林末学草泽后生放自得之良心乐人传之异说苹苹者子譊譊其书足以千名足以取贵拖绅朝序者非安石之党则指为俗吏圜冠校学者异安石之学则笑为迂儒叹古人之不生恨斯文之将丧臣切观安石平居之间则口笔丘旦有为之际则身心管商至乃忽故事于祖宗肆巧讥于中外喜怒惟我进退其人待圣主为可欺视同僚为不物台谏官以兹切齿谓社稷付在何人士大夫防不动心以朝廷安用彼相为臣及此事主若何臣非不能秉笔华衮之前而正其非覆身青蒲之上而排其失重念陛下方当渊黙尧舜中和禹汤同天德之尚待人臣之有体徒髙唇吻莫补聪明且区区晋都尚有相先之下佐况赫赫昭代岂有不和之大臣愚念及斯众言陋此伏乞陛下特申雄断大决羣疑正安石过举之谬以幸保家白臣等后言之罪而俾归田里如其尚矜微朽处以便藩不唯有遂于物情亦以不妨于贤路如是则始终事圣史传不附于奸朋去就为臣物议庶归于直道其临薨二表尤为恳切明清家旧有之今不复存东坡先生公神道碑云手封遗表使其子上之者也徐敦立国纪亦载其略至于谓宫闱之臣不可使之专总兵柄人心不服易以败事后来童贯之徒是矣韪哉先见之明焉【氷宋刻作水】
　　熙宁初司天监亢瑛奏后三十年西南有乱出于同姓是时方议皇族补外官于是诏宗室不得注授川峡差遣至建中靖国初赵谂叛于渝州相距果三十年其言乃验继而瑛又言丙午丁未汴都不守乘舆有播迁之厄不可轻改祖宗之法恐致召乱王荆公大怒啓陵窜瑛英州【韩知命云】
　　鲁文肃十子最钟爱外祖空青公有寿词云江南客家有宁馨儿三世文章称大手一门兄弟独良眉籍甚众多推千里足来自渥洼池莫倚善题鸎鹉赋青山须待健时归不似傲当时其后外祖果以词翰名世可谓父子为知己也
　　陈禾字秀实四明人政和初为右正言明目张胆展尽底緼时称得人徽宗批出除给事中防宦官童贯黄经臣恃贵幸骄险且与中执法卢航相为表里搢绅侧目莫敢言者禾曰吾备位台谏朝廷有至可虑者一迁给舍则非其职此而不言后悔何追未受告命即抗疏上言力陈汉唐之祸不可不戒此隙一开异日有不胜言者惟陛下畱意于未然论列既久上以日晩颇饥拂衣而起曰朕饥矣禾褰挽上衣泣奏曰陛下少畱容臣罄竭愚衷上为少畱禾曰此曹今日受富贵之利陛下它日受危亡之祸孰为重轻愿陛下择之上衣裾脱落上曰正言碎朕衣矣禾奏曰陛下不惜碎衣臣又岂惜碎首以报陛下其言激切上为之变色且曰卿能如此朕复何忧内侍请上易衣上止之曰畱以旌直节翌日经臣率其党诉于上前曰国家极治如此安得有此不祥之语继而卢航上章谓禾一介书生言事狂妄东台之除既寝复责授信州监酒久之自便丐祠奉亲还里先是陈莹中寓居郡中禾交游日久又遣其子正彚来从学后莹中论列蔡元长得罪禾上书力为救解及正彚告发蔡氏事父子俱就逮监狱者知莹中与禾游谓言必自禾发移文取证禾荅以事诚有之罪不敢逃人谓禾曰岂宜以实对禾曰祸福死生吾自有处岂肯以一死易不义耶傥得分贤者辠固所愿也朝廷指以为党勒停宣和中起守龙舒以卒事见髙抑崇闶所述行状绍熙间史直翁再相上其所着易与春秋传特官其孙近脩四朝史无人为之立传此节义遂失传于后世可胜太息
　　林子忠有野史一编世多传之其间议论与平日所为极以背驰殊不可晓岂非知公论不可揜欲盖其迹于天下后世耶
　　东坡先生虽窜斥于绍圣元符然元祐中黄庆基赵君锡贾易之徒已摘取其所行训词中语以为诋诬后来施行盖权舆于是史册可以具考
　　近人作好事如郑介夫邹志完陈莹中士林每以为佳话然如王和父之救东坡先生江民表之乞不深治蔡邸狱丰相之于祐陵前辩元祐诸公之无罪方轸之上书力诋蔡元长之失雍孝闻之奉廷对李彪之拟贤良防数二蔡之奸二人者俱罹刑辟之尚多皆人之所难言惜乎世人之不尽知也
　　成都人景焕野人闲话盖干德三年所述其间载蜀后主一条今录于后蜀后主孟氏讳昶字保元尊号睿文英武仁圣明孝皇帝道号玉霄子承髙祖纂业性多明敏以孝慈仁义在位三纪已来尊儒尚学贵农贱啇初用赵季良母昭裔知政事李仁学赵廷隐等分主兵权李昊徐光浦掌牋檄王处回为枢要无何政教壅滞恩泽杂遝一旦赫怒诛权臣张业出王处回自命二相【李昊徐光浦】献纳院创贡举场不十余年山西潭隐者俱起肃肃多士赳赳武夫亦一方之盛事城内人生三十岁有不识米麦之苗者每春三月夏四月有游浣花香锦浦者歌乐掀天珠翠阗咽贵门公子乘彩舫游百花潭穷奢极丽诸王功臣已下皆置林亭异果名花小神仙之境兵部王尚书珪题亭子诗其一联曰十字水中分岛屿数重花外见楼台皆此也自大军收复蜀主知运数有归寻即纳欵识者闻之嘉叹蜀主能文章好博览知兴亡有诗才尝为箴诫颁诸字人各令刋刻于坐隅谓之颁令箴曰朕念赤子旰食宵衣托之令长抚养惠绥政在三异道在七丝驱鸡为理畱犊为规寛猛得所风俗可移无令侵削无使疮痍下民易虐上天难欺赋与是切军国是资朕之赏爵固不逾时尔俸尔禄民膏民脂为民父母莫不仁慈勉尔为诫体朕深私治平中张次功着蜀极杭亦书是箴与此一同【旦宋刻作但】
　　章献明肃初自蜀中泛江而下舟过真州之长芦有闽僧法灯者筑茅庵岸旁灯一见听其歌声许以必贵倒囊津置入京继遂遭际及位长乐灯尚在后捐奁中百万缗命淮南两浙江南三路转运使创建大刹工巧雄丽甲于南北俾灯住持赐予不絶李邯郸为之碑至今存焉皇祐初名僧谷全号全大道以道行价重禅林住庐山圜通寺忽一男子货药入山自云帝子全见其状貌颇异厚资其行使往京师自陈鞫治得其妄乃都人冷绪之男青也诛之全坐黥配郴州郡中令荷筑城之圡经岁当盛暑忽弛檐市中作颂云今朝六月六老全受罪足不登天堂定是入地狱言讫趺坐而化郡人即其地建塔焉事有相而祸福不侔如此者徐敦立国纪乃云全与青俱弃市误矣
　　王文穆钦以故相来守杭州钱塘一老尉苍顔华发矣文穆初甚不乐询其履厯乃同年生恻然哀之遂封章于朝诏特改京秩尉以诗谢之云当年同试大明宫文字虽同命不同我作尉曹君作相东君元没两般风【武子云】
　　章俞者郇公之族子早岁不自拘检妻之母杨氏年少而寡俞与之通已而有娠生子初产之时杨氏欲不举杨氏母勉令畱之以一合贮水缄置其内遣人持以还俞俞得之云此儿五行甚佳将大吾门雇乳者谨视之既长登第始与东坡先生缔交后送其出守湖州诗首云方丈仙人出茫髙情犹爱水云乡以为讥已由是怨之其子入政府俞尚无恙尝犯法以年八十勿论事见神宗实录绍圣相天下坡渡海盖修报也所谓燕国夫人墓独处而无祔者即杨氏也【章芳仲云儿宋刻作而】
　　元丰末章子厚为门下侍以本官知汝州时钱穆父为中书舍人行告词云鞅鞅非少主之臣悻悻无大臣之操子厚固怨之矣元祐间穆父在翰苑诏书中有不容羣枉规欲动摇以指子厚尤以切齿绍圣初子厚入相例遭斥逐穆父既出国门蔡元度饯别因诵其前联云公知子厚不可撩拨何故诋之如是穆父愀然曰鬼劈口矣元度曰后来代言之际何故又及之穆父笑曰那鬼又来劈一劈了去【朱希真先生云】
　　周美成彦元丰初以太学生进汴都赋神宗命之以官除太学录其后流落不偶浮沈州县三十余年蔡元长用事美成献生日诗略云化行禹贡山川内人在周公礼乐中元长大喜即以秘书少监召又复荐之上殿契合诏再取其本生进表云六月十八日赐对崇政殿问臣为诸生时所进先帝汴都赋其辞云何臣对曰赋语猥繁岁月持久不能省忆即勅以本来进者雕虫末技已玷国恩刍狗尘言再干睿览事超所望忧过于荣切惟汉晋以来才士辈出咸有颂述为国光华两京天临三国鼎峙竒伟之作行于无穷共惟神宗皇帝盛德大业卓髙古初积害悉平百废再举朝廷郊庙防不崇饰仓廪府库防不充仭经术学校防不兴作礼乐制度防不厘出遐荒片地防不流行理财禁非动协成算以至鬼神怀鸟兽若搢绅之所诵习载籍之所编记三五以降莫之与京未闻承学之臣有所歌咏于今无传视古为愧臣于斯时自惟徒费学廪无益治世万分之一不揣所堪裒集盛事铺陈为赋冒死进投先帝哀其狂愚赐以首领特从官使以劝四方臣命薄数竒旋遭时变不能俛仰取容自触罢废漂零不偶积年于兹臣孤愤莫伸大恩未报每抱旧藁涕泗横流不啚于今得望天表亲奉圣训命录旧文退省荒芜恨其少作忧惧怕惑不知所为伏惟陛下执道御有本于生知出言成章匪由学习而臣也欲晞云汉之丽自呈绘画之工唐突不量诛死何恨陛下德侔覆焘恩浃飞沈致絶异之祥光出久幽之神玺丰年屡应瑞物毕臻方将泥金泰山鸣玉梁父一代方册可无述焉如使臣殚竭精神驰骋笔墨方于兹赋尚有靡者焉其元丰元年七月所进汴都赋并书共二防谨随表上进以闻表入乙览称善除次对内祠其后宣和中李元叔长民献广汴都赋上亦甚喜除秘书省正字元叔定之孙也
　　桺色黄金嫩梨花白雪香隂铿诗也李太白取用之杜子美太白诗云李白有佳句往往似隂铿后人以谓以此讥之然子美诗有蛟龙得云雨雕鹗在秋天一联已见晋书载记矣如氷肌玉骨清无汗水殿风来暗香满孟蜀王诗东坡先生度以为词昔人不以袭为非南部烟花录夕阳如有意偏傍小窻明唐人方域诗新唐书艺文志有方域诗一卷烟花录一名大业拾遗记文词极恶可疑而大业幸江都记自有十二卷唐著作杜宝所纂明清家有之永平时州印本也
　　沈睿达辽文通之同胞长于歌诗尤工翰墨王荆公曽文肃学其笔法荆公得其清劲而文肃传其真楷登科后游京师偶为人书帬带词颇不典流转鬻于相蓝内侍买得之达于九禁近幸嫔御服之遂尘乙览时陵初嗣位励精求治一见不悦防遣监察御史王子韶察访两浙临遣之际上喻之曰近日士大夫全无顾借有沈辽者为倡优书冶之辞于帬带遂达朕听如此等人岂可不治子韶抵浙中适睿达为吴县令子韶希防以它罪劾奏时荆公当国为申解之上复伸前说竟不能释疑遂坐深文削籍为民其后卜居池阳之齐山有集号云巢编行于世










　　挥麈余话卷一
&lt;子部,小说家类,杂事之属,挥麈录&gt;
　　钦定四库全书
　　挥麈余话卷二
　　宋　王明清　撰
　　丁晋公自海外徙宅光州临终以一巨箧寄郡帑中上题云五十五年有姓丁来此作通判可分付之至是岁有丁姓者来贰郡政即晋公之孙计其所畱年月尚未生啓视之但一黒匣贮大端研一枚上有一小窍以一碁子覆之揭之有水一流出无有歇时温润之甚不可名状丁氏子孙至今珤之又陈公密缜未达时尝知端州闻部内有富民蓄一研竒甚至破其家得之研靣世所谓熨斗焦者成一黒龙奋迅之状可畏二鸜鹆眼以为目每遇隂晦则云雾辄兴公密没归于张仲谋询政和间遂登金门祐陵置于宣和殿为书符之用靖康之乱龙德宫服御多为都监王球藏匿事露下大理思陵欲诛之子裳叔祖为卿为之营捄止从远窜其后北归以此研谢子裳至今藏于家二研真希世之宝也
　　明清尝于王莹夫瓘处见王荆公手书集句词【宋刻作诗】一云海棠乱发皆临水君知此处花何似凉月白纷纷香风隔岸闻啭枝黄鸟近隔岸声相应随意坐莓苔飘零酒一桮今不知在何所
　　周美成晩归钱塘乡里梦中得瑞僊一阕悄郊原带郭行路永客去车尘漠漠斜阳映山落敛余红犹恋孤城防角凌波步弱过短亭何用素约有流莺劝我重解绣鞍缓引春酌不记归时早暮上马谁扶醉眠朱阁惊飚动幕犹残醉绕红药叹西园已是花深无地东风何事又恶任流光过却归来洞天自乐未几方腊盗起自桐庐拥兵入杭时美成方防客闻之仓黄出奔趍西湖之坟庵次郊外适际残腊落日在山忽见故人之妾徒步亦为逃避计约下马小饮于道旁旗亭闻莺声于木杪分背少焉抵庵中尚有余醺困卧小阁之上恍如词中逾月贼平入城则故居皆遭蹂践旋营缉而处继而得请提举杭州洞霄宫遂老焉悉符前作美成尝自记甚详今偶失其本姑追记其略而书于编
　　周美成为江宁府溧水令主簿之室有色而慧美成每款洽于尊席之间世所传风流子词盖所寓意焉新绿小池塘风帘动碎影舞斜阳羡【一作见】金屋去来旧时巢燕土花缭绕前度莓墙绣阁鳯帷深几许听得理丝簧欲说又休虑乖芳信未歌先噎愁转清啇暗想新妆了朱户应自待月西厢最苦梦魂今宵不到伊行问甚时却与佳音密耗拟将奏镜偷换韩香天便教人霎时厮见何妨新绿待月皆簿防亭轩之名也【俞羲仲云】
　　曽文肃初与蔡元长兄弟皆临川王氏之亲党后来位势既隆遂为仇敌崇宁初文肃为元长攘其相位文肃以观文守南徐时元度帅维赴镇过郡元度燕甚勤自为口号云并居二府同事三朝怅契阔于当年喜逢迎于斯地又云对掌紫枢参大政同扶赫日上中天谬为恭敬如是而中实不然已而兴狱文肃遂迁衡阳
　　元祐初滕章敏帅定武时耿晞道南仲为教授偶燕集郡僚章敏席间作诗坐客皆和独晞道辞云某以经义过省不习为诗章敏之壻何洵直滑稽名世忽云熙宁中陵后苑射弓而殿帅林广云不能上询其故云臣本出弩手阖坐大笑【黄六丈叔愚云】
　　李处迈邯郸之孙政和初以直秘阁知相州外甥张澄如莹繇宗女夫为承节郎侍行掌扎牍之寄时聂贲远山为郡博士王将明甫为决曹掾如莹处甥馆既与二公往还且周旋甚至悉皆怀感王聂同年生也始甚欢而聂于乐籍中有所属意王亦昵之每戒不令前聂恨之因而遂成仇怨其后甫改名黼为相荐如莹易文阶除枢密院编修已而更秩为郎聂后以蔡元长称其刚方有立荐之改名昌擢侍从黼大用事贬聂散官安置衡州益衔黼矣靖康时事大变召登政府黼之诛死聂有力焉而聂亦以是岁出使至绛州被害黼初败如莹踪迹颇危赖聂之回互竟无它南渡之后出入中外浸登要途至端明殿学士宣奉大夫拜庆远军节目以终四十三年无一日居闲中兴以来如莹一人而已【孙长文云】
　　徐干臣伸三衢人政和初以知音律为太常典乐出知常州尝自制转调二郎神之词云闷来弹鹊又搅碎一帘花影谩试着春衫还思纎手薫彻金虬烬冷动是愁端如何向但怪得新来多病嗟旧日沈腰如今潘鬓怎堪临镜重省别时泪滴罗襟犹凝为我厌厌日髙慵起长托春酲未醒鴈足不来马蹄难驻门掩一亭芳景空伫立尽日栏干倚遍昼长人静既成防开封尹李孝寿来牧吴门李以严治京兆号李阎罗道出郡下干臣大合乐燕劳之喻羣娼令讴此词必待其问乃止娼如戒歌至三四李果询之干臣蹙頞云某顷有一侍婢色艺冠絶前岁以亡室不容逐去今闻在苏州一兵官处屡遣信欲复来而今之主公靳之感慨赋此词中所叙多其书中语今焉适有天幸公拥麾于彼不审能为我之地否李云此甚不难可无虑也既次无锡宾赞者请受谒次第李云郡官当至枫桥桥距城十里而远翌日舣舟其所官吏上下望风股栗李一阅刺字忽大怒云都监在法不许出城乃亦至此使郡中万一有火盗之虞岂不殆哉斥都监下堦荷校送狱又数日取其供牍判奏字其家震惧求援宛转哀鸣致恳李笑云且还徐典乐之妾了来理防兵官者解其指即日承命然后舍之【曾仲恭云】
  </div>
  <div class="pagination">
   <a href="挥麈录_page6.html">
    上一页
   </a>
   <a href="挥麈录.html">
    1
   </a>
   <a href="挥麈录_page2.html">
    2
   </a>
   <a href="挥麈录_page3.html">
    3
   </a>
   <a href="挥麈录_page4.html">
    4
   </a>
   <a href="挥麈录_page5.html">
    5
   </a>
   <a href="挥麈录_page6.html">
    6
   </a>
   <span class="current-page">
    7
   </span>
   <a href="挥麈录_page8.html">
    8
   </a>
   <a href="挥麈录_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
