<!DOCTYPE html>
<html>
 <head>
  <meta charset="utf-8"/>
  <title>
   艳异编 - 第 41 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   艳异编 - 第 41 页/共 67 页
  </h1>
  <div class="content">
   又歌曰：
  
玉户金缸，愿陪君王。
邯郸宫中，金石丝簧。
卫女秦娥，左右成行。
纨缟缤纷，翠眉红妆。
王欢顾盼，为王歌舞。
愿得君欢，长无灾苦。
 
歌竟，已是四更，即有一黄衫人，头有角，仪貌甚伟，走入拜曰：“婆提王命娘子速来！”女郎等皆起而受命，却传语曰：“不知王见召。适相与望月至此，敢不奔赴。”因命青衣收拾盘筵。 讽因大声嚏咳，视庭中无复一物。明旦拾得翠钗数只，将出示人，不知是何物也。
李陶
天宝中，陇西李陶寓居新郑，常寝其室。睡中有人摇之，陶惊起，见一婢，袍裤容色甚美，陶问：“那忽得至此？”婢云：“郑女郎欲相诣。”顷之，异香芬馥，有美女从西北陬壁中出，至床所再拜。陶知是鬼，初不交语，妇人惭怍却退。婢谩骂数四云：“田舍郎，待人固如是耶？令我女郎愧耻无量。”陶悦其美色，亦心讶之。因绐云：“女郎何在？吾本未见，可更呼之。”婢云：“女郎重君旧缘，且将复至，勿复如初，可以殷勤待之也。”及至，陶下床致敬，延之偶坐。须臾相近，女郎貌既绝代，陶深悦之。留连十余日。陶母躬自窥觇，累使左右呼之，陶恐阻己志，亦终不出。妇云：“夫家召君，何以不往？得无生罪于我！”陶乃诣母。母流涕谓曰：“汝承人昭穆，乃有鬼妇乎？”陶言其故。自尔半载，留连不去。其后，陶参选之上都，留妇在房。陶后遇疾笃，鬼妇在房，谓其婢云：“李郎今疾亟，为之奈何？当相与往省问。”至潼关，为鬼关司所遏，不得过。会陶堂兄亦赴选入关，鬼妇得随过，夕至陶所，相见欣悦。陶问：“何得至此？”云：“知卿疾甚，故此相视。”素所持药，因和以饮陶。陶疾寻愈。其年选得临津尉，与妇同众至舍。数日，当之官，鬼辞不行。问其故，云：“相与缘尽，不得复去。”言别凄怆，自此遂绝。
王玄之
高密王玄之，少美丰仪，为蕲春丞，秩满归乡里，家在郭西。尝日晚，徙倚门外，见一妇人从西来，将入郭，姿色殊绝可喜，年十八九。明日出门，又见之。如此数四，日暮辄来。王戏问之曰：“家在何处，暮暮来此？”女笑曰：“儿家近在南冈，有事须至郭。”王试挑之，女遂欣然，因留宿，甚相亲呢。明旦辞去，数夜辄一来。后乃夜夜来宿。王情爱甚至，试谓曰：“家既近，许相过否？”答曰：“家甚狭陋，不堪延客。且与亡兄遗女同居，不能无嫌疑耳。”王遂信之，宠念转密。于女工特妙。王之衣服，皆女裁制，见者莫不叹赏之，左右一婢，亦有美色，常以之随。其后，虽在昼日，亦不复去。王问曰：“兄女得无相望乎？”答曰：“何须强预他家事？”
如此积一年，后一夜忽来，色甚不悦，啼泣而已。王问之，曰：“过蒙爱接，方复离异，奈何？”因呜咽不能止。王惊问故，女曰：“得无相难乎？儿本前高密令女，嫁为任氏妻。任无行见薄，父母怜念，呼令归。后乃遇疾卒，殡于此。今家迎丧，明日当去。”王既爱念，不复嫌忌，乃便悲惋。问：“明日将至何时？”曰：“日中耳。”一夜叙别不眠。明日临别，女以金镂玉杯及玉环一双留赠，王以绣衣一箱答之。各握手挥涕而别。明日至期，王于南冈视之，果有家人迎丧，发榇，女颜色不变，粉黛如故。见绣衣一箱在棺中，而失其所送玉杯及玉环。家人方觉有异，王乃前具陈之，兼示之玉杯与环。皆捧之悲泣。因问曰：“兄女是谁？”曰：“家中二郎女，十岁病死，亦殡其旁。婢亦帐中木人也，其貌正与从者相似。王乃临柩，悲泣而别。左右皆感伤，后念之切，遂恍惚成疾，数日方愈，然每思辄忘寝食也！
郑德荥阳郑德，常独乘马，逢一婢，姿色甚美。马前拜云：“崔夫人奉迎郑郎。”郑愕然曰：“素不识崔夫人，我未有婚，何故相迎？”婢曰：“夫人小女，颇有容质。且以清门令族，宜相匹敌。”郑知非人，欲拒之。即有黄衣苍头十余人至，曰：“夫人趋郎进。”辄控马，其行甚疾，耳中但闻风鸣。奄至一处，崇垣高门，外皆列植楸桐。郑立于门外，婢先入。须臾，命引郑郎入。进历数门，馆宇甚盛。夫人着素罗裙，年可四十许，姿容可爱，立于东阶下，侍婢八九，皆鲜整。郑趋谒再拜。夫人曰：“无怪相屈，以郑郎清族美才，愿托姻好。小女无堪，幸能垂意。”郑见逼，不知所对，但唯唯而已。夫人乃上堂，命引郑郎自西阶升，堂上悉以花荐地，左右施局脚床，七宝屏风，黄金屈膝，门垂碧箔，银钩珠络。长筵列撰，皆极丰洁。乃命坐。夫人善清谈，叙置轻重，世难与比。食毕，命酒，以银尊贮之，可三斗余，琥珀色，酌以金镂杯。侍婢行酒，味极甘香。向暮，一婢前白：“女郎已严妆讫。”乃命引郑郎出就外间，浴以香汤，左右进衣冠履袜。并美婢十人扶入，恣为调谑，自堂及门，步致花烛，乃延就帐。女年十四五，姿色甚艳，目所未睹。被服灿丽，冠绝当时。郑遂欣然，其夜成礼。明日夫人命女与花东堂。堂中置红罗绣帐，衾帏席，悉皆精绝，女善弹箜篌，曲词新异。郑问：“所迎婚前乘马来，今在何处？”曰：“已令返矣。”如此百余日，郑虽情爱颇重，而心稍嫌忌。因谓女曰：“可得同归乎？”女惨然曰：“幸托契会，得事巾栉。然幽冥理隔，不遂如何？”因涕泣交下。郑审其怪异，乃白夫人曰：“家中相失，颇有疑怪，乞赐还也。”夫人曰：“过蒙见顾，良深感慕。然幽冥殊途，理当暂隔。分离之际，能不泫然！”郑亦泣下，乃大宴会，与别曰：“后三年当相迎也。”郑因拜辞。妇出门挥泪握手曰：“虽有后期，尚延年岁。欢会尚浅，乖离苦长，努力自爱！”郑亦悲惋。妇以衬体红衫及金钗一双赠别，曰：“若未相忘，以此为念。”乃别而去。夫人敕送郑郎，乃前青骢也。被带甚精。郑乘马出门，倏忽复至其家。奴遽云：“家中已失一年矣。”视其所赠，皆真物也。家人语云：“郎君出行后，其马自归，不见有人送到。”郑始寻其故处，惟见大坟，旁有小冢。茔前列树，皆已枯矣，而前所见，悉华茂成阴。其左右人，传此崔夫人及女郎墓也。郑尤异之。自度三年之期，必当死矣。后至期，果见前所赐使婢乘车来迎，郑曰：“生死固有定命，苟得乐处，吾复何忧？”乃悉分判家事，预为终期。明日乃卒。
柳参军传
华州柳参军，名族之子，寡欲早孤，无兄弟，罢官，于长安闲游。上已日，于曲江见一车子，饰以金碧，从一青衣，殊亦俊雅。已而翠帘徐褰，见掺手如玉，指画青衣令摘芙蓉。女容色绝代，斜柳生良久。生鞭马从之，即见车入永崇里。柳生知其大姓崔氏女，亦有母。青衣字轻红。柳生不甚贫，多方赂轻红，竟不之受。他日，崔氏女病，其舅执金吾王，因候其妹，且告曰：“请为子纳焉。”崔氏不乐。其母不敢违兄之命。女曰：“愿嫁得前时柳生足矣！必不允，以某与外兄，终恐不生全。”其母念女深，乃命轻红于荐福寺僧道省院，达意柳生。为轻红所诱，又悦轻红。轻红大怒曰：“君性正粗！奈何小娘子如此待君子，某一微贱，便忘前好，欲保岁寒，其可得乎？某且以足下事白小娘子！”柳生再拜谢不敏。始曰：“夫人惜小娘子情切，今小娘子不乐适王家，夫人是以偷成婚约，君可两三日就礼事。”柳生极喜，备数千百财礼，期日结婚。后五日，柳挈妻与轻红于金城里居。及旬月，金吾到永崇，其母王氏泣云：“吾夫亡，子女孤露，被侄不待礼会，强窃女去矣。兄岂无教训之道？”金吾大怒，归笞其子数十，密令捕访，弥年无获。无何，王氏殂，柳生挈妻与轻红自金城里赴丧。金吾之子既见，遂告父，父擒柳生。生云：“某于外姑王氏处纳采娶妻，非越礼私诱也，家人大小皆熟知之。”王氏既殁，无所明，遂讼于官。公断王家先下财礼，合归于王，金吾子常悦表妹，亦不怨前事。经数年，轻红竟洁己处焉。金吾又亡，移其宅于崇义里。崔氏不乐事外兄，乃使轻红访柳生所在。时柳生尚居金城里，崔氏又使轻红与柳生为期；兼赉看圃竖，令积粪堆，与宅垣齐。崔氏女遂与轻红蹑之，同诣柳生。柳生惊喜，又不出城，只迁群贤里。后本夫终寻崔氏女，知群贤里住，复兴讼夺之，王生情深崔氏，万途求免，托以体孕，又不责而纳焉。柳生长流江陵。二年，崔氏与轻红相继殂，王生送丧，哀恸之礼至矣。轻红亦葬于崔氏坟侧。柳生江陵闲居，春二月，繁花满庭，追念崔氏，凝想形影，且不知存亡。忽闻叩门甚急，俄见轻红抱妆奁而进，乃曰：“小娘子且至！”闻似车马之声，比崔氏之门，更无他见，柳生与崔 氏叙契阔，悲欢之甚。问其由，则曰：“某已与王生诀，自此可以同穴矣。人生意专，必果夙愿。”因言曰：“某少习乐，箜篌颇有功。”柳生即时置箜篌，调弄绝妙。二年间，可谓尽平生矣。无何，王生旧使苍头过柳生门，忽见轻红，不知其所以，又疑人有相似者，未敢遽言。问阎里，又言是流人柳参军，弥怪，更伺之。轻红知是王生家人，亦具言于柳生，匿之，苍头却还城，具言于王生。王生闻之，命驾千里而来。既至柳生门，于隙窥之，正见柳生坦腹于临轩之上，崔氏女新妆，轻红捧镜于侧。崔氏匀铅黄未竟，王生门外极叫，轻红镜坠地，有声如磬。崔氏与王生无憾，遂入。柳生惊，亦待如宾礼。俄又失崔氏所在。柳生与王生具言其事，二人相看不喻，大异之。相与造长安，发崔氏所葬验之，即江陵所施铅黄如新，衣服肌肉，且无损败。轻红亦然。柳与王相誓，却葬之，二人入终南访道，遂不返。
崔书生
博陵崔书生，住长安永乐里。先有旧业在渭南。贞元中，尝因清明节归渭南，行至昭应北墟垄之间，日已晚，歇马于古道。方北百余步，见一女人靓妆华服，穿越楱莽，似失路于松柏间。崔闲步戏逼，渐近，乃以袖掩面，而足趾跌蹶，屡欲仆地。崔使小童逼而觇之，乃二八绝代之妹也。遂令小童诘之曰：‘日暮何无俦侣，而凄惶于墟间耶？”默不对。又令一童将所乘马逐之，更以仆马奉送。美人回顾，意似微纳。崔乃偻而缓逐之，以观其近远耳。美人上马，一仆控之而前。才数百步，忽见女奴三数人，哆口坌息，踉跄而谓女郎曰：“何处求之不得。”拥马行十余步，则长年青衣数辈，驻足以候。崔渐近，乃拜谢崔曰：“郎君悯小娘子失路，脱骖仆以济之。今日色已暮，邀郎君至庄 可乎？”崔曰：“小娘子何忽独步凄惶如此？”青衣曰：“因被酒兴酣，致此。”取北行一二里，复到一树林，室屋甚盛，桃李甚芳，又有青衣七八人，迎女郎而入。少顷，一青衣出，传主母命曰：“小外甥因避醉，逃席失路，赖遇君子，恤以马仆。不然，日暮，或值恶狼狐媚，何所不加？阖室感佩。且憩，即当奉邀。”青衣出入候问，如亲戚之密。顷之，邀崔入宅，既见，乃命具酒，酒至，从容叙言：“某王氏外甥女，丽艳精巧，人间无双，欲侍君子巾栉，何如？”崔迈逸者，因酒拜谢于坐侧。俄命外甥出，实神仙也。一住三日，宴游欢洽，无不酬畅。王氏称其姨 曰“玉姨”，好与崔赌。玉爱崔口脂合子，玉姨输玉环相酬。崔输且多，先于长安买得合子六七枚，都输玉姨。崔亦赢玉指环二枚。忽一日，一家大惊曰：“有贼至。”其妻推崔生于后门出。才出，妻已不见，但身卧于一穴中。惟见莞花半落，松风晚清，黄萼紫英，草露沾衣而已。其赢玉指环，犹在衣带，却省初见美人之路而行，见童仆以锹锸发掘一墓穴，已至阑中。见铭记曰：“后周赵王女玉姨之墓。平生怜重王氏外甥，外甥先殁，后令与外甥同葬。”棺柩俨然，开榇中，各有一盒，盒内有玉环六七枚，崔比其赌者，略无异矣。又一盒中，有口脂合子数枚，乃崔生输者也。先问仆人，但见郎君入柏林，寻觅不得，方寻掘此穴，果不误也。玉姨呼崔生奴仆为贼耳。生感之，即为掩瘗 仍旧云。

艳异编卷三十七鬼部二
独孤穆传
唐贞元中，河南独孤穆者，客淮南，夜投大义县宿。未至十里余，见一青衣乘马，颜色颇丽。穆微以词调之，青衣对答甚有风格。俄有车辂北下，导者引之而去，穆遽谓曰：“向者粗承颜色，谓可以周旋终接，何乃顿相舍乎？”青衣笑曰：“愧耻之意，诚亦不足。但娘子少年独居，性甚严整，难以相许耳。”穆因问娘子姓氏，及中外亲族。青衣曰：“姓杨，第六。”不答其他。既而不觉行数里，俄至一处，门馆甚肃。青衣下马入，久之乃出，延客就馆，曰：“自绝宾客，已数年矣。娘子以上客至，无所为辞，勿嫌疏陋也。”于是秉烛陈榻，衾褥毕具。有顷，青衣出，谓穆曰：“君非隋将独孤盛之后乎？”穆乃自陈是盛八代孙。青衣曰：“果如是，娘子与郎君乃有旧。”穆讯其故。青衣曰：“某，贱人也，不知其由。娘子即当自出申达。”须臾设食，水陆毕备。食讫，青衣数十人前导曰：“县主至。”见一女，年可十三四，姿色绝代。拜跪讫，就坐，谓穆曰：“庄居寂寞，久绝宾客，不意君子惠顾，然而与君有旧。不敢使婢仆言之，幸勿为笑。”穆曰：“羁旅之人，馆谷是惠，岂意特赐相见，兼许叙故旧，且穆平生未离京洛，是以江淮亲故，多不之识，幸尽言也。”县主曰：“欲自陈叙，窃恐惊动长者。妾离人间已二百年矣，君亦何从而识？”穆初闻其姓杨，及自称县主，意已疑之。及闻此言，乃知是鬼，亦无所惧。县主曰：“以君独孤将军之贵裔，世禀忠烈，故欲奉托，勿以幽冥见疑。”穆曰：“穆之先祖，为隋室忠臣。县主必以穆忝有祖风，故欲相托，乃生平之乐闻也。有何疑焉。”县主曰：“欲自宣泄，实增悲感。妾父齐王，隋 帝第二子。隋室倾覆，妾之君父，同时遇害。大臣宿将，无不从逆，推君先将军，力拒逆党。妾时年幼，尚在左右，具见始未。及乱兵入宫，贼党有欲相逼者，妾因骂辱之，遂为所害。”因悲不自胜。穆因问其当时人物，及大业未事，大约多同隋史。久之，命酒对饮，言多悲咽。为诗以赠穆曰：   
江都昔丧乱，阙下多构兵。
豺虎恣吞噬，干戈日纵横。
逆徒自外至，半夜开重城。
膏血浸宫殿，刀枪倚檐槛。
今知从逆者，乃是公与卿。
白刃污黄屋，邦家遂因倾。
疾风表劲草，世乱识忠臣。
哀哀独孤公，临死乃结缨。
天地既板荡，云雨时未亨。
今者二百载，幽怀犹未平。
山河风月古，陵寝露烟青。
君子秉恒德，方垂忠烈名。
华轩一惠顾，土室以为荣。
丈夫立志操，存没感其情。
求义若可托，谁能抱幽贞？
 
穆深嗟叹，以为班婕好所不及也。因问其平生制作，对曰：“妾本无才，但好读古集。尝见谢家姊母，及鲍氏诸女，皆善属文，私怀景慕，帝亦雅好文学。时时被命。当时薛道衡名高海内，妾每见其文，心颇鄙之。何者，情发于中，但直叙事耳。何足称赞。”穆曰：“县主才自天授，乃邺中七子之流，道衡安足比拟。”穆遂赋诗以答之曰：   
皇天昔降祸，隋室如缀旒。
患难在双阙，干戈连九州。
出门皆凶竖，所向多逆谋。
白日忽然暮，颓波不可收。
望夷既结衅，宗社亦贻羞。
温室兵始合，宫闱血已流。
悯哉吹箫子，悲啼下凤楼。
霜刃徒见逼，玉笄不可求。
罗遗侍者，粉黛成仇雠。
邦国已沦覆，余生誓不留。
英英将军祖，独以社稷忧。
丹血溅黼，丰肌染戈矛。
今来见禾黍，尽日悲宗周。
玉树深寂寞，泉台千万秋。
感兹一顾重，愿以死节酬，
幽显倘不昧，终焉契绸缪。
 
县主吟讽数回，悲不自胜者久之。逡巡，青衣人皆将乐器，而有一人前白县主曰：“言及旧事，但恐使人悲感。且独孤郎新至，岂可终夜啼位相对乎？某请充使，召来家娘子相伴。”县主许之。 既而谓穆曰：“此大将军来护儿歌人，亦当时遇害。近在于此。”俄顷即至，甚有姿色，陪言笑，因作乐，纵饮甚欢。来氏歌数曲，穆惟记其一云：   
平阳县中树，久作广陵尘。
不意何郎至，黄泉重见春。
 
良久曰：“妾与县主居此二百余年，岂期今日忽有嘉礼。”县主曰：“本以独孤公忠烈之家，愿一相见，欲豁幽愤耳。岂可以尘土之质，厚诬君子。”穆因吟县主诗落句云：“求义若可托，谁能抱幽贞？”县主微笑曰：“亦大强记。”穆因以歌讽之曰：   
今闻久无主，罗袂坐生尘。
愿作吹箫伴，同为骑凤人。
县主亦以歌答曰：   
朱轩下长路，青草启孤坟。
犹胜阳台上，空看朝暮云。
 
来氏曰：“曩者，萧皇后欲以县主配后兄子，正见江都之乱，其事遂寝。独孤冠冕盛族，忠烈之家，今日相对，正为嘉偶。”穆问县主所封何邑，县主曰：“儿以仁寿四年生于京师。时驾幸仁寿宫，因名寿儿。明年太子即位，封清河县主。上幸江都宫，徙封临安县主。特为皇后所爱，常在宫内。”来曰：“夜已深矣，独孤郎宜早成礼，某当奉候于东阁，俟晓拜贺。”于是群婢戏谑，皆若人间之仪。既入卧内，但其气奄然，其身颇冷。顷之，泣谓穆曰：“殂谢之人，久为尘灰。幸得奉事巾栉，死且不朽。”于是复召来氏，欢宴如初。因问穆曰：“承君今适江都，何日当回，有以奉托可乎？”穆曰：“死且不顾，其他何有不可乎？”县主曰：“帝既改葬，妾独居此。今为恶王墓所扰，欲聘妾为姬，妾以帝王之家，义不为凶鬼所辱。本愿相见，正为此耳。君将适江南，路出其墓下，以妾之故，必为其所困。道士王善交，书符于淮南市，能制鬼神。君若求之即免矣。”又曰：“妾居此亦终不安。君江南回日，能挈我俱去，置我洛阳北坂上，得与君相近，永有依托，生成之惠也。”穆皆许诺曰：“迁葬之札，乃穆家事矣。”酒酣，倚穆而歌曰：“露草芊芊，颓茔未迁。自我居此，于今几年。与君先祖，畴昔恩波，死生契阔，忽此相过。谁谓佳期，寻当别离。俟君之北，携手同归。”因下泪沾襟。来氏亦泣语穆曰：“独孤郎勿负县主厚意。”穆因以歌答曰：“伊彼维扬，在天一方。驱马悠悠，忽来异乡。情通幽显，获此相见。义感畴昔，言存缱绻。清江桂舟，可以遨游。惟子之故，不遑淹留。”县主泣谢穆曰：“一辱佳贶，永以为好。”须臾，天将明。县主涕泣，穆 亦相对而泣，凡在坐者，皆与辞诀。
既出门，回顾无所见，地平坦，亦无坟墓之迹。穆意恍惚，良久乃定。因徙柳树一株以志之。家人索穆颇急。后数日，穆乃入淮南市，果遇王善交于市，遂求一符。既至恶王墓下，为旋风所扑三四。穆因出符示之乃止。先是，穆颇不信鬼神之事，及县主无不明晓，穆乃深叹讶，亦私为所亲者言之。次年正月，自江南回，发其地数尺，得骸骨一具，以衣衾敛之。穆以其死时草草，葬必有阙。既至洛阳，大具威仪，亲为祝文以祭之，葬于安喜门外。其后独宿于村野，县主复至，谓穆曰：“迁葬之德，万古不忘，幽滞之人，分不及此者久矣。幸君惠存旧好，使我永得安宅。道途之间，所不奉见者，以君为我腐秽，恐致嫌恶耳。”穆睹其车舆导从，悉光赫于当时。县主谢曰：“此皆君子赐也。岁至己卯，当遂相见。”其夕因宿穆所，至明乃去。
穆既为数千里迁葬，复昌言其事。凡穆之故旧亲戚，无不毕知。贞元十五年，岁在己卯。穆晨起将出，忽见数人至其家，谓穆曰：“县主有命。”穆曰：“岂相见之期至耶？”其夕暴亡，遂合葬于杨氏。
崔炜传  贞元中，有崔炜者，故监察向之子。向有诗名，知于人间，终于南海从事。炜居南海，意豁如也。不事家产，多友豪侠。不数年，财业殚尽，多栖止佛舍。时中元日，番禺人多陈设珍异于佛庙，集百戏于开元寺。炜因闲玩，见乞食老妪，因蹶而破他人之酒，当垆者殴之。计其值，仅一缗。炜怜之，为脱衣偿其所值。妪不谢而去。异日又来，乃告炜曰：“谢子脱其难。吾善灸赘疣，今有越井冈艾少许奉子。每赘疣，灸一炷，当即愈。不独愈疾，且兼获美艳。”炜笑而受之，妪倏亦不见。后数日，因游海光寺，遇一老僧赘生于耳。炜出艾试灸之，应手而落。其僧感之，谓讳曰：“贫道无以奉酬，但转经以资郎君之福耳。此山下有一任翁者，藏镪巨万，亦有斯疾，君子能疗之，当有厚报。请为书达焉。”炜曰：“然。”任翁一闻喜跃，礼请甚谨。炜因出艾，一而愈。任翁告炜臼：“谢君子痊我所苦，无以厚酬。有钱十万奉子，幸且从容，无草草而去。”因被留款。炜素善丝竹，能造其妙。闻主人堂中琴声，乃诘家童，曰：“主人之爱女也。”因请琴弹之。女潜听而有意焉。时任翁家事鬼，日毒神，每三岁必杀一人飨之。期已逼矣，求人不获。任翁与其子计之曰：“门下客既无血属，可以为飨。尝闻大恩尚不报，况愈小疾乎！”遂令具神馔。俟夜半，拟杀炜。已潜扃炜所处之室，而炜不之悟。是女密知之，潜持刀于窗隙间告炜曰：“吾家事鬼，今夜当杀汝而祭之。汝可以此破窗遁去，不然少顷死矣！此刀亦望将去，无相累也。”炜闻恐悸流汗，以刀断窗棂，携艾跃出，拔键而走。任翁俄觉，率家童十余人，持刀秉炬，逐之六七里，几及之。炜因迷道失足，坠于大枯井中。追者失踪而返。伟虽坠井，为槁叶所藉幸而不伤。及晓视之，乃一巨穴，深百余丈，无计得出。四旁嵌空，宛转可容千人。中有一白蛇，盘曲可长数丈。光照穴中，前有石臼，岩上有物滴下，如饴蜜，注召集臼中。蛇就饮之。炜察蛇有异，乃诣蛇稽颡谓之曰：“龙王，某不幸，堕于此，愿王悯之，而不为害！”因饮其余，遂不饥渴。细视蛇之唇吻，亦有疣焉，炜感蛇见悯，欲为灸之，而无烛不遂，须臾，忽有飘火入穴，伟乃燃艾启蛇而灸，则疣应手坠地。蛇之饮食久已妨碍，及去，颇以为适，遂吐径寸珠酬炜。炜不受，而启蛇曰：“龙王能施云雨，阴阳莫测，神变由心，行藏在己，必能有道，拯拔沉沦。倘赐挈维，得还人世，则死生感激，铭在肺腑，但遂归心，不愿怀宝。”蛇遂吞珠，蜿蜒将有所适。讳即再拜，跨蛇而出。去不由穴口，只于洞中行可数十里，其中幽暗若漆。但蛇之光烛两壁，时见绘画古丈夫，咸有冠带。最后触一石门，门有金兽环，洞然明朗，蛇抵此不进，而卸下炜。炜将谓已达人世矣。入户，但见一室，空阔可百余步。穴之四壁，皆镌为房室。当中有锦绣数间，垂金泥紫帏，更饰以珠玉，炫晃如明星之缀。帐前有金炉，炉上有蛟龙鸾凤龟蛇燕雀，皆开口喷出香烟，芳芬蓊郁。旁有小池，砌以金壁，贮以水银。凫之类，皆琢琼瑶而泛之。四壁有床，咸饰以犀象，上有琴瑟笙簧鼗鼓祝，不可胜记。炜细视手泽尚新。乃恍然莫测是何洞府也。良久，取琴试弹，四壁户牖皆启，有小青衣出而笑曰：“玉京子已送崔家郎至矣。”遂即走入。须臾，有四女，皆古鬟髻，曳霓裳之衣，谓炜曰：“何崔子擅入皇帝玄宫耶？”炜乃舍琴再拜。女亦酬拜。炜曰：“既是皇帝玄宫，皇帝何在？”曰：“暂赴祝融宴尔。”遂命炜就榻鼓琴，炜弹《胡笳》。女曰：“何曲也？”曰：“《胡笳》也。”曰：“何以为《胡笳》，吾不晓也。”伟曰：“汉蔡文姬，即中郎邕之女也，被虏没于胡中。及归，感胡中故事，因抚琴而成斯弄，象胡中吹笳哀咽之韵。”女皆怡然曰：“大是新曲。”遂命酌醴传觞。炜乃叩首求归，词旨颇切。女曰：“崔子既来，皆是宿分，何必匆遽，幸且驻淹。羊城使者，少顷当来，可以随往。”谓崔子曰：“皇帝已配田夫人而奉箕帚，然便可相见。”崔子莫测所由，未敢应荷。已命侍女召田夫人，夫人不肯至，曰：“未奉皇帝诏，不敢见崔家郎君。”再命不至。女谓炜曰：“田夫人淑德美丽，世无俦匹，愿君子善待之，亦宿业耳。夫人，即齐王女也。”崔子曰：“齐王何人也？”女曰：“王讳横。昔汉初国亡而居海岛者。”逡巡，有日影入照座中。炜因举首，上见一穴，隐隐然睹人间天汉耳。四女曰：“羊城使者至矣。”遂有一白羊，冉冉自空而下，须臾至座间。背有一丈夫，衣冠俨然，执大笔，兼封一青竹简，上有篆宇，进于香几上。四女命侍女读之曰：“广州刺史徐绅死，安南都护赵昌克替。”女酌醴饮使者。使者唱喏。谓炜曰：“他日须与使者易服葺字，以相酬劳。”炜但唯唯。四女曰：“皇帝有敕，令与郎君国宝阳燧珠，将往至彼，当有胡人具十万缗而易之。”遂命侍女开玉函，取珠授炜。伟再拜而捧之，谓四女曰：“讳不曾朝谒皇帝，又非亲族，何见遗如是？”女曰：“郎君先人有诗，帝愧之，亦有诗继和。赏珠之意，已露诗中，不假仆说。郎君岂不晓耶？”炜曰：“敢遂请皇帝诗？”女命侍女书题于羊城使者笔管上，云：  
千岁荒台隳路隅，一章太守重椒涂。
感君拂拭意何极，报尔佳人与明珠。
炜曰：“皇帝原何姓字？”女曰：“已后当自知耳。”女又谓炜曰：“中元日须具美酒丰馔于广州蒲涧寺静室，吾辈当送田夫人往。”炜遂再拜告去。欲蹑使者之羊背。女曰：“知有鲍姑艾， 可留少许。”炜但留艾，不知鲍姑是何人也，遂留之。瞬息而出穴，复于平地，遂失使者与羊所在。望其星汉，时及五更矣。俄闻蒲涧寺钟声，遂抵寺。僧人以早糜见饷，遂归广平。    崔子先第舍税居，至日往主人舍询之，已三年矣。主人谓炜曰：“子何所适，而三秋不返？”炜不实告。开其户，尘榻严然，颇怀凄怆。问刺史，徐绅果已死，而赵昌替矣。乃抵波斯店，潜鬻是珠。有老胡人一见，遂匍匐礼拜曰：“郎君的入南越王赵佗墓中来，不然不合得斯宝。”盖赵佗以珠为殉故也。崔子乃具实告，方知皇帝是赵佗也。佗亦曾称南越武帝耳。遂具十万缗而易之。崔子诘胡人曰：“何以辨之？”曰：“我大食国宝阳燧珠也。昔汉初赵佗使异人梯山航海，盗归番禹，仅千载矣。我国有能玄象者，言来岁国宝当归。故我王召我具大舶之资，抵番禺而搜索，今日果有所获矣。”遂出玉液而洗之，光鉴一室。胡人遽泛舶归大食去。伟得金，遂具家产。然羊城使者，竟无影响。
忽有事于城隍庙，见神像有类使者，又睹神笔上有细字，乃侍女所题也。方具酒脯而奠之，兼重粉绘，及广其宇，是知羊城即广州城隍庙，有五羊焉。又征任翁之室，则村老云，南越尉任嚣之墓耳。又登越王殿台，睹先人诗云：   
越井冈头松柏老，越王台上生秋草。
古墓千年无子孙，野人踏践成官道。

兼睹越王继和诗，踪迹颇异。乃询其主者。主者曰：“徐大夫绅，因登此台，感崔侍御诗，故重粉饰台殿，所以焕赫耳。”后将及中元日，遂丰洁香撰甘醴，留于蒲涧寺之僧室。夜半，果四女伴田夫人至，容仪艳逸，言旨澹雅。四女与崔生会饮谐谑，将晓告去。崔子遂再拜讫，致书达于越王，卑辞厚礼，敬荷而已。遂与夫人归室。因诘夫人曰：“既是齐王女，何以远配于南越？”夫人曰：“某国破家亡，遭越王所虏，以为嫔御，王薨因以为殉，乃今不知几时也。看烹郦生，如昨日耳。每忆故事，不觉潸然。”炜问曰：“彼四女何人也？曰：“其二东瓯王摇所献，其二闽越王无诸所献也，俱为殉耳。”又问曰：“昔四女云鲍姑，何人也？”曰：“鲍静女，葛洪妻也，多行灸道于南海耳。”炜叹曰：“乃昔乞丐之老妪焉。”又曰：“四女呼蛇为玉京子何也？”曰：“安期生长跨斯龙而朝玉京，故号之玉京子耳。”炜因在穴，饮龙之余，肌肤少嫩，筋骨轻捷。后居南海十余载，遂散金破产，栖心道门，挈室往罗浮访其鲍姑，后竟不知所适。
郑绍
商人郑绍者，丧妻后，方欲再娶。行经华阴，止于逆旅。因悦华山之秀峭，乃自店南行，可数里，忽见青衣谓绍曰：“有人令传意，欲暂邀君。”绍曰：“何人也？”青衣回：“南宅皇尚书女也。适于宅内登台望见君，遂令致意。”绍曰：“女未适人耶？何以止于此？”青衣曰：“女郎方自往求婿，故止此。”绍诣之。俄及一大宅，又有侍婢数人，出命绍入，延绍于馆舍。逡巡，有一女子出，容甚丽，年可初笄，从婢十余，并衣锦绣。既相见，即谓绍曰：“既遂披觌，当出形迹，冀稍从容。”绍唯唯随之。复入一门，见珠箔银屏，焕烂相照。闺阁之内，块然无侣。绍乃问女：“是何皇尚书家？何得孤居如是耶，尊亲焉在？嘉偶为谁？虽荷宠招，幸祛疑抱。”女曰：“妾是故皇公之幼女也。少丧二亲，久离城郭，故止于此。方求自适，不意良人惠然辱顾，既惬所愿，何乐如之！”女乃命绍升榻坐定，具酒肴，出妓乐，不觉向夕。女引一金献绍曰：“妾求佳婿已三年矣。今既遇君子，宁元自得。妾虽惭不称，敢以金合卺，愿求奉箕帚。可乎？”绍曰：“予一商耳，多游南北，惟利是求。岂敢与簪缨家为戚属也？然遭逢顾遇，谨以为荣，但恐异日为门下之辱。”女乃再献金，自弹筝以送之。绍闻曲音凄楚，感动于心，乃饮之。交献，誓为伉俪。女笑而起，时已夜久，左右侍婢以红烛前导，成礼。至曙，女复于前阁备芳醪美馔，与绍欢醉。经月余，绍曰：“我当暂出，以缉理南北货财。”女泣曰：“鸳鸯匹对，未闻经月离也。”绍不忍矣。经月余，绍复言曰：“我商人也，泛江湖，涉道途，盖是常分。虽深诚见挽，若不出行，亦心有所不乐，愿勿以此为嫌。当如期而至。”女以绍言切，方许之。遂于家园张祖席以送。绍乃橐货就路。至明年春，绍复至此，但见红花翠竹，流水青山，杳无人迹。绍号恸经日而返。
孟氏
维扬孟贞者，大商也，多在外贸易财宝。其妻孟氏，先寿春之妓人也，美容质，能歌舞，薄知书，稍有词藻。春日独游家园，四望而吟曰：   
可惜春时节，依前独自游。
无端两行泪，长只对花流。
 
吟罢，泣下数行。忽有少年，容貌甚美，逾垣而入，笑曰：“何吟之苦耶？”孟氏大惊曰：“君谁家子，何得遂至于此，而复轻言也？”少年曰：“吾性落拓不拘检，惟爱高歌大醉。适闻吟咏，不觉喜动于心，所以逾垣而至。苟能容我花下一接良谈，我亦可以强攀清调也。”孟氏曰：“欲吟诗耶？”少年曰：“浮生如寄。少年时犹繁花正妍，黄叶又继，枉惹人间之恨，愁绪千端。岂如且偷顷刻之欢也。”孟氏曰：“妾有良人，去家数载，所恨当兹丽景，远在他乡。岂惟惋叹芳菲，固是伤嗟契阔。所以自吟拙句，略叙幽怀耳。不虞君之越涉吾地，而见侮如此也。宜速去，勿自取辱。”少年曰：“我向闻雅咏，今睹丽容，苟蒙见纳，虽死且不惜，况责言何害乎。”孟氏命笺，续赋诗曰：   
谁家少年儿，心中暗自欺。
不道终不可，可即恐郎知。
 
少年得诗，喜不自胜，乃答之曰：   
神女配张硕，文君遇长卿。
逢时两相得，聊足慰多情。
 
自是孟遂私之，挚归己舍。少年貌既妖艳，又善玄素，绸缪好合，乐可知也。逾年而夫自外归，孟氏优惧且泣。少年曰：“勿恐，吾固知其不久也。”言讫，腾身而去，阒无所见，不知其何怪也。
李章武
李章武，字子飞，其先中山人。生而敏博，遇事便了。工文好学，虽弘道自高，恶为洁饰，而容貌闲美，即之温然。少与清河崔信友善。信亦雅士，多聚古物。以章武精敏，每寻访辩论，皆洞达玄微，研究原本，时人比之张华。贞元七年，崔信任华州别驾，章武自长安诣之。数日，出行，于市北见一妇人，甚美。因绐信云：“须州外与亲故知闻。”遂僦舍于美人之家。主人姓王，此则其子妇也。乃悦而私焉。居月余，所计用值三万余，子妇所供费倍之。既而两心克谐，情好弥切。无何，章武系事，告归长安，殷勤叙别。章武留交颈锦绮一端，仍赠诗曰：
〖 鸳鸯绮，知结几千丝。
  </div>
  <div class="pagination">
   <a href="艳异编_page40.html">
    上一页
   </a>
   <span>
    ...
   </span>
   <a href="艳异编_page36.html">
    36
   </a>
   <a href="艳异编_page37.html">
    37
   </a>
   <a href="艳异编_page38.html">
    38
   </a>
   <a href="艳异编_page39.html">
    39
   </a>
   <a href="艳异编_page40.html">
    40
   </a>
   <span class="current-page">
    41
   </span>
   <a href="艳异编_page42.html">
    42
   </a>
   <a href="艳异编_page43.html">
    43
   </a>
   <a href="艳异编_page44.html">
    44
   </a>
   <a href="艳异编_page45.html">
    45
   </a>
   <a href="艳异编_page46.html">
    46
   </a>
   <span>
    ...
   </span>
   <a href="艳异编_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
