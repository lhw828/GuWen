<!DOCTYPE html>
<html>
<head>
    <meta charset="UTF-8">
    <title>日涉编 - 第 98 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日涉编 - 第 98 页/共 115 页</h1>
    <div class="content">真宗是日幸含芳园习射 【宋史】 
唐裴佃开元七年为都督广州使是日夜漏未阑忽然天晓星月皆没禽鸟尽飞举郡惊异之裴公于是衣冠而出召参佐及宾客至皆异之因留宾寮于厅良久天色昏暗夜景如初宾寮执烛而归诘旦裴公询问无有能辨者忽有商船远自南至谓郡人曰我八月十一日夜舟行忽遇巨鳌出海举首北向而双目照曜千里毫末皆见久之复没夜色依然征其时则裴公集宾寮之时也 【集异记】 
加老子号太上老君混元上德皇帝 【大中祥符六年出事物纪原】 
怀让禅师圆寂于衡岳 【怀让姓杜氏金州人也于唐仪凤二年四月八日降诞感白气在安康之分帝问何祥太史对曰国之法器乃敕太守韩偕慰其家家有三子惟师最小性喜惟让父乃命名让年十岁时惟乐佛书时有三藏玄静过舍告其父母曰此子若出家必获上乘广度众生至垂拱二年辞亲往玉泉寺出家通天二年诣曹溪参六祖祖问甚么处来曰嵩山来祖曰甚么物恁么来师无语遂经八载忽然有省天宝三年八月十一日圆寂于行?鱼岳谥大慧禅师出楚志】 
　　　诗
半秋初入中旬夜已向阶前守月明从未圆时看却好一分分见傍轮生 【王建八月十一日夜作】 
　　十二日
后汉隐帝葬于颖陵 【陵在许州阳翟县通考】 
蒋玄晖弒昭宗于椒殿帝单衣旋柱而走 【天佑元年唐书】 
南豊石仙岩中冷真人升仙 【集仙录】 
长庆中有王先生者弘农晦之闻其术往谒焉王留之宿乃八月十二日也先生召其女七娘谓之曰汝为吾刻纸状今夕之月置于室东之垣上有顷七娘以纸月施于垣上忽月光洞然一室毫发尽辨晦之惊叹不测此与杨隐之宿唐道家事同 【出宣室志据太平广记有王先生者家于乌江上一日里中有火起延烧庐舍先生往视之呼曰火且止火且止于是尽灭弘农晦之闻其术往谒先生隐几而坐风骨清逸晦之愈健慕于是留宿时八月十二日也及晓将去先生一杖击之俄而尘起见山谷重迭晦之悸然背汗毛发竖立先生曰陵谷速迁吾子安所归乎晦之益恐泣曰不知一旦有桑田之变岂仙都瞬息而尘世已千载乎先生笑曰子勿惧于是持篲扫其庭门而庭门如旧晦之喜即驰马而去】 
　　　诗
桂子风高豆雨牧才经三日是中秋称觞会集欢声沸祝寿推开瑞气浮 【翰墨大全】 
乱云遮却台东月不许交依次第看莫为诗家先见境被他龙与作艰难 【王建八月十二夜作】 
　　十三日
唐懿宗即帝位 【大中十三年八月七日诏立为皇太子监国十三日即位年二十七姿貌雄丽宣宗长子出旧唐书】 
唐文宗以李仲言为谏官李德裕谏之上曰李逢吉荐之朕不欲食言对曰逢吉身为宰相乃荐奸邪以误国亦罪人也 【文宗太和八年李仲言流象州遇赦还东都会留守李逢吉思复入相仲言自言与郑注善逢吉使仲言厚赂之注引仲言见王守澄守澄荐于上曰仲言善易上召见之时仲言有母服难入禁中乃使衣民服仲言仪状秀伟倜傥尚气颇工文辞有口辨多权数上见之大悦以为奇士待遇日隆八月十三日以仲言为谏官出唐书】 
西汉张骞乘舟游黄河至暮误泛入天河见一女浣纱骞问曰此何地也女人授一石与骞谓曰汝归问成都卖卜严先生 【张骞八月十三误入天河有女授一石既归持石问严君平先生君平曰此织女支机石也汝何得来骞告其故君平曰我见彼月客星犯斗牛之间骞曰是矣正其时也出山堂肆考】 
仙人葛玄语弟子张奉曰吾为上帝所召当八月十三日尸解至期衣冠入室卧而气绝其色不变弟子焚香三日大风折木失玄所在 【葛玄能积薪烈火而坐薪尽而衣冠不灼饮酒一斛入深泉中卧酒解乃出玄游会稽有贾人过神庙庙神语贾人曰欲附一书与葛玄因以一书掷贾人舟中如钉入木中不可取及达会稽贾人报玄玄自取之即得葛玄字孝先出神仙传】 
太极左仙公上升日 【冲应真人出翰墨大全】 
　　　诗
八月秋欲半后夜月将圆 【事文类聚】 
今夜月明胜昨夜新添桂树近东枝立多地湿舁床坐看过墙西寸寸迟 【王建八月十三日夜作】 
　　十四日
月有重轮潘炎作重轮赋赋曰时属高秋瑞彰元后光泛皎洁之斜汉色映阑干之北斗金波耀景非悬阚泽之名璧彩扬辉不入七衡之乎理殊吴梦符炳汉谣净桂花于日道环水镜于丹霄 【唐中宗景龙元年八月十四日夜月重轮出文苑英华】 
宋绍兴三十二年是日文武百僚太傅以下行事官并朝服入诣大庆殿下立班皇帝自内服履袍入御幄服通天冠绛纱袍出至大庆殿诣册宝位前拜在位官皆拜 【宋高宗诏皇太子即位左仆射陈康伯等请上太上皇帝尊号太上皇后尊号八月十四日奉上册宝皇帝与文武百僚诣册宝前拜宋史礼志】 
宋真宗幸含芳苑宴射帝中的者再 【祥符三年八月十四日出通典】 
八月获秃鹙于宫内诏以示崔光本光本曰蒙示十四日所得大鸟此即诗所谓有鹙在梁 【光本名孝伯字长仁秃鹙贪恶之鸟野泽所育不应入殿庭出魏书】 
杭有月岩惟中秋之月穿窍而出若八月十四日与十六日则外此窍矣余月尤斜 【杭江于凤凰山有石如片云拔地高数丈亦奇峰也巅有一隙尺余名曰月岩古今名人游赏题咏亦多焉出七修类稿】 
　　　诗
犹欠一宵轮未满紫霞红衬碧云端谁能唤得嫦娥下引向堂前仔细看 【元祯八月十四夜玩月】 
银汉无声露暗垂玉蟾初上欲圆时清樽素瑟宜先赏明夜阴晴未可知 【孙明复八月十四夜】 
月似圆来渐渐凝玉盘盛水欲浸棱夜深尽放家人睡直到天明不炷灯 【王建八月十四夜】 
月拟来宵好吾先今夕遭纔升半壁许已复一轮高迁坐明相就群飞影得逃望秋惟有此彻夜敢辞劳 【杨诚斋八月十四翫月】 
光华岂不盛赏宴尚迟迟天意将圆夜人心待满时已知千里共犹讶一分亏来夕如澄霁清风不负期 【范仲淹八月十四夜】 
去年看月寿边楼云罅微光如玉钩主人不乐客叹息清歌空送黄金舟今年看月三?市纤云不作良宵累素娥命驾扫客愁我亦倾杯邀共醉风露万里万渺然水轮无辙行碧天盈盈耿耿意无尽月不忍落人忘眠一言欲报广寒殿茅檐华屋均相见明年万事不足论但愿月满人长健 【陆游字务观号放翁山阴人八月十四夜三?市观月】 
　　十五日
南阳府有龙泉在汝州西南其水莹洁中秋之夕阴云蔽月俯观泉中魄形自若诗人有我欲龙泉观夜月崆峒烟雨阻行人之句 【天下一统志】 
移花日 【通考】 
为月夕 【提要录】 
中秋月有光则是岁珠多 【海贾云】 
天子以八月之望与诸侯并观涛于广陵之曲江 【枚乘七发】 
高宗诏郡国同以八月十五日试举人 【绍兴二十四年宋史】 
东坡居士以丙辰中秋欢饮达旦大醉作水调歌都下传唱神宗问内侍外面新行小调内侍录此进呈读至又恐琼楼玉宇高处不胜寒上曰苏轼终是爱君乃命量移汝州 【山堂肆考】 
宋晏元献公守南郡王琪君玉时已馆阁校勘公特请于朝以为府佥判尝遇中秋夜阴晦斋厨已宿为备晏适无命不敢请君玉乃为诗以入曰只在浮云最深处试听弦管一吹开公枕上得诗大喜即索衣起径召客治具大合乐至夜分月果出遂相与乐饮达旦 【石林诗话】 
苏颋 【音挺】 与李义封掌文诰是日夜于禁中直宿诸学士翫月备文酒之晏时长天无云月色如昼苏曰清光可爱何用灯烛遂使掷去 【出翰苑名谈颋字廷硕雍州人义字尚真赵州人】 
谢尚镇牛渚中秋夕与左右微服泛江会袁宏于别舫讽咏声韵清朗词意藻拔尚即逆宏舟吐华达旦 【晋书】 
中秋天色阴晴与夷狄同苏东坡曰故人史生为余言尝见海贾云中秋之月虽相去万里他日会合相问阴晴无不同者公集中有中秋诗尝闻此宵月万里同阴晴天公自着意此会那可轻 【山堂肆考】 新罗国风俗是日设乐令官人射赏以马布 【新罗国在高丽东南其俗亦同出隋书】 
杭俗有弄潮之戏 【吴王赐子胥死乃取其尸盛以鸱夷之革浮之江中子胥因流扬波依潮来往或有见其乘白马素车在潮头者因为之立庙每岁仲秋既望潮水极大杭人以旗鼓迓之有弄潮之戏出临安志】 
长庆中有人是夜玩月见林中光属天如匹布寻视之见一金背虾蟆疑是月中者 【酉阳杂俎】 
何中正登第后求卜于郭从周从周赠之诗三五来时月正圆一麾从此出秦关中正后以八月十五日改知制诰出秦州 【翰苑名谈】 
金人田特秀卒 【特秀母妊时问之卜者卜者曰前中后是五五三一十五生死与成败逍遥在廊庑莫识其故后生时五月五日午时以为合三五之数矣岂知因其生遂名五儿所居里名半十行当第五二十五岁府省御四试皆中第五死于忧午轩寿五十五时八月十五日也出七修类稿】 
孔坦字君平孔愉之从子中秋日疾笃与庾亮书不谓疾苦遂至顿弊修短命也将何所悲但以身往名没朝恩不报所怀未叙若死而有灵潜听风烈俄卒时年五十一追赠光禄勋谥曰简 【坦方直有雅望常以国事为已忧亮报书曰廷尉孔君神游体离呜呼哀哉得八月十五日书知疾患转笃遂不起济悲恨伤楚不能自胜足下才经于世世常须才况今日倍相痛惜吾以寡乏忝当大任国耻未雪夙夜忧愤常欲足下同在外藩戮力时事此情未果邈然永隔夫复何言谨遣报荅并致薄祭望足下降神飨之出晋书】 
唐明皇是夜叶静龙邀上游月宫将行请上衣裘而往及至月宫寒凛特异上不能禁静龙出丹二粒进上服之 【山堂肆考】 
明皇是夜与太真叶法静游月宫少顷见龙楼雉堞金阙玉扉冷气逼人后西川奏是夕有天乐过 【明皇杂录】 
玄宗玩月罗公远取杖掷之化为长桥其色如银请帝登之至大成阙公远曰此月宫也见仙女数百素练宽衣舞于庭帝问曰此何曲曰霓裳羽衣曲 【异闻集】 
周贯有道术附书于李生云明年中秋夕当上谒至时生以事出贯乃以白土书其门曰今年中秋夕求赴去年约不见折足铛弹指空剥剥 【周贯号木鴈子先三年至袁州见李生秀韵欲携归林下李嗜酒色难其行贯指煮药铛作偈曰顽钝天教合作铛初从三足岂能行虽然有耳不能听只爱人间恋火坑后有见于京师者附书于李生云云出冷斋话夜】 
唐太和中周生善道术中秋客至周曰我能梯云取月置怀袖中因取筋数百条绳梯架之命闭目良久忽天黑仰视无云俄呼曰至矣手举其衣出月寸许一室尽明寒入肌骨 【宣室志】 
九华山道士赵知微玄真之师也中秋夜浓云无月玄真谓同门者曰惜良宵无月耳知微命侍童曰可备酒肴遍召从学者升天柱峰玩月从学者虽唯应而心疑以为浓云暴雨无复有月顷之知微曳杖而出从学者随之登峰之巅皓月如昼至月色尽落各归山舍浓云暴雨如故 【三水小牍】 
钟陵西山有游帷观每至中秋车马喧阗豪贵游多召名妹善讴者握臂连踏而唱太和末有书生文萧往观睹一妹甚丽且歌曰若能相伴陟仙坛应得文萧驾彩鸾自有绣繻并甲帐琼台不怕雪霜寒生意其神仙植足不去妹亦相盻歌罢独秉烛穿大松径将尽陟山扪石冒险而升生蹑其踪妹曰莫是文萧耶相引至绝顶有仙童持天判曰吴彩鸾以私欲泄天机谪为民妻一纪妹乃与生下山归钟陵 【传奇录】 
武夷山神号武夷君秦始皇二年一日语村人曰汝等以八月十五日会山顶是日村人毕集见幔亭彩屋设宝座施红云紫霞褥器用甚设令男女分坐闻空中人声不见其形须臾乐响亦但见乐器不见其人酒行命食味皆甘美惟酒差薄诸仙既去众皆欣喜因名其地曰同亭三水 【诸山记】 
许真君晋元康三年举家四十二口拔宅上天 【出山堂肆考翰墨大全据史纂左编八月初一飞升两日俱载真君名逊字敬之汝南人为旌阳令】 
太虚真人成道 【蜀人李班得黄房公丹道改名栖真号太虚诣武夷山潜修七月归经龙虎山先夕雩坛有梦真人者时旱祷弗应次日真人至其处众弗知也梦者指所至贫道人为是众请祷雨应时沾霈后至真州玉虚庵以道授张紫琼嘱曰金丹宜潜修大道当人授入青城山道成出道书】 
刘湛真人拔宅上升
轩辕皇帝骑火龙上升 【以上翰墨大全】 
有梵僧从天竺鹫山飞来云八月十五日夜桂子落 【禅林备览】 
长安中秋夜有人闻鬼吟曰大街鼓歇行人绝九衢茫茫空有月又闻有和者曰九衢生何劳劳长安土尽槐根高俗云务本西门是鬼市 【南部新书】 
　　　诗
合望月时长望月分明不得似今年仰头五夜风中立从来团圆直到圆 【王建八月十五夜月】 
人道中秋明月好欲邀同赏意如何华阳洞里秋坛上今夜清光此处多 【白居易华阳观中中秋夜招友翫月】 
一年明月在中秋数日阴云不奈愁忽喜新晴转书室极知清夜照歌楼 【韩仲止】 
长风迅扫太空云银汉无声斗柄横秋到今朝三五半月于此夜十分明 【晁无咎】 
一年秪有今宵月尽上江楼独病眠寂寞竹窗闲不闭夜深斜影到床前 【熊孺登中秋夜卧疾】 
云卷庭虚月逗空一方秋草尽鸣虫是时兄弟正南北黄叶满阶来去风 【薛能中秋旅舍】 
把酒冰壶接胜游今年喜不负中秋故人心似中秋月肯为狂夫照白头 【戴复古字式之号石屏天台人中秋夜李漕冰壶燕集】 
桂影中秋特地圆况当余闰魄澄鲜因怀胜赏初经月免使诗人叹来年 【赵大成】 
千崖爽气已平分万里青天碾玉轮如向钱塘江上望相逢却是广寒人 【白玉蟾中秋夜】 
暮云收尽溢清寒银汉无声转玉盘此生此夜不长好明月明年何处看 【苏轼中秋夜】 
满目飞明镜归心折大刀转蓬行地远攀桂仰天高水路疑霜雪林栖见羽毛此时瞻白兔直欲数秋毫
稍下巫山峡犹衔白帝城气沉全浦暗轮侧半楼明刁斗皆催晓蟾蜍且自倾张弓倚残魄不独汉家营 【杜工部】 
天将今夜月一遍洗寰瀛暑退九霄凈秋澄万景清星辰让光彩风露发晶英能变人间世翛然是玉京 【刘宾客中秋翫月】 
凉意今年早蟾光七泽多凭栏共怀古拥袂独高歌风物关山远功名岁月过一樽聊复尔于此兴如何 【张栻字敬夫号南轩与僚佐登江陵郡城观月】 
向老逢清节归怀托素辉飞萤元失照重露已沾衣稍稍孤光动沉沉众籁微不应明白发似欲劝人归 【陈后山】 
待月东林月正圆广庭无树草无烟中秋云净出沧海半夜露寒当碧天轮影渐移金殿外镜光犹挂画楼前莫辞达曙殷勤望一堕西岩又来年 【许浑夜宿鸡鸣寺翫月】 
银台金阙静沉沉此夕相思在禁林三五夜中新月色二千里外故人心渚宫东面烟波冷浴殿西头钟漏声犹恐清光不同见江陵地湿足秋阴 【白乐天八月十五日夜禁中寓直寄元四积】 
月晃长江上下同画桥横截冷光中云头艳艳开金饼水面沉沉卧彩虹佛氏解为银色界仙家多住玉华宫地雄景胜言不尽但欲追随乘晓风 【苏□钦中秋松江新桥对月】 
　　十六日
宋仁宗御大庆殿门观南郊仪仗法物宰臣两制预焉 【景佑五年八月十六日观南郊仪仗法物出礼志】 
宋高宗出所书孝经诗书篇章宣示宰执曰朕詹仰古圣王之治以为规戒 【绍兴三年玉海】 
杜工部祖母范阳太后卢氏以是日葬于河南之郾师 【卢氏卒于陈留之私第工部代叔父作志出年谱】 
杨廷秀中秋夜宿辟邪市至十六日早起晓星已上日欲出而月未落光景万变天下奇观乃作羲和谣以纪之曰羲和梦破欲启行紫金毕逋啼一声声从天上落人世千村万路鸡争鸣素娥西征未归去（上竹下欺）弄银盘浣风露一丸玉弹东风来打落桂林雪毛兔谁将红锦幕半天赤光绛气贯山川须臾却驾丹砂毂推上寒空辗苍玉诗翁已行十里强羲和早起道无双 【事文类聚】 
天曹掠剌真君降 【道经】 
　　　诗
旧把金波爽皆传玉露秋关山随地阔河汉近人流谷口樵归唱孤城笛起愁巴童浑不寐半夜有行舟 【工部八月十六夜翫月】 
年年岁岁望中秋岁岁年年雾雨愁凉月风光三夜好老夫怀抱一生休明时谅费银河洗缺处应须玉斧修京洛胡尘满人眼不知能似浙江不 【曾茶山癸未八月十四日至十六日夜月色皆佳作茶山年八十】 
　　十七日
骨利干正观二十一年是日遣使贡良马百匹中有十匹尤骏唐太宗各为制名曰喷沬则千里飞红流汗则三条振血尘不及起影不暇生 【玉海】 
唐文宗以是日葬于章陵知枢密刘弘逸薛季棱率禁军护灵驾二人素为文宗奖遇仇士良恶之心不自安欲倒戈诛士良即日觉其谋弘逸季棱伏诛 【开成五年出考异】 
元人唐怀德卒 【字思诚幼而颖悟未就师传即能诵诗既长受业于文懿许公六经百家之说无不探讨学以濂洛诸儒为宗故粹然出于正武威余公持节海右深慕思诚之学余公善大篆或请书扬雄九州岛岛箴者余公不知所出思诚曰此载自古文苑即援笔写之后覆以其书不差一辞余公惊服至正丁酉年八月十七日卒出宋濂集】 
元国子博士吴师道卒 【先生少勇于学稍长许文懿公以朱子之学淑学者先生持所悟识造门质难许公甚重之于元英宗至治元年举进士授高邮丞后入为国子助教踰年升博士先生声着中朝士子持所疑以问即开以机钥师道字正传婺之兰溪人于至正四年八月十七日卒于家寿六十二出宋濂集】 
</div>
    <div class="pagination">
<a href="日涉编_page97.html">上一页</a><span>...</span><a href="日涉编_page93.html">93</a><a href="日涉编_page94.html">94</a><a href="日涉编_page95.html">95</a><a href="日涉编_page96.html">96</a><a href="日涉编_page97.html">97</a><span class="current-page">98</span><a href="日涉编_page99.html">99</a><a href="日涉编_page100.html">100</a><a href="日涉编_page101.html">101</a><a href="日涉编_page102.html">102</a><a href="日涉编_page103.html">103</a><span>...</span><a href="日涉编_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
