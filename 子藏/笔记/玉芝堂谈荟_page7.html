<!DOCTYPE html>
<html>
 <head>
  <meta charset="utf-8"/>
  <title>
   玉芝堂谈荟 - 第 7 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉芝堂谈荟 - 第 7 页/共 23 页
  </h1>
  <div class="content">
   妇人诞育之异物怪人疴史不絶书若哀牢氏之先妇人触沈木而孕周宫人遇龙漦而孕楚王夫人纳凉抱铁树而孕史满女饮书佐盥手水而孕女子国妇人浴黄池即姙诧为不经至男子孕育则竒之竒矣宣和杂録建炎戊申镇江府民家儿生四嵗暴得腹胀疾经数月脐裂有儿从裂中出眉目口鼻俱全但头以下手足不分明又出白汁斗余三日与子俱死晋时暨阳人任谷耕于野见羽衣人就淫之遂孕至期复至以刀穿其脐下出一蛇子遂成宦者耳谈齐门外临甸寺有僧二十余嵗患蛊疾五年不差而死及荼毘火方炽忽爆响一声僧腹裂中有一胞胞破出一人长一寸面目肢髪无不毕具美须郁然垂腹又宿迁男子张二产一男落地呱呱闽中张令亲见之漫笔呉县九都一啚人孔方年五十四嵗嘉靖二年十月内晚行旷野两次闻有呼其名者但不见人后每夜睡梦中觉有一小儿在旁如此数次至十一月间腹内觉有肉块日渐长大四年正月内腹内时加搅痛二十四日糓道出血不止二十六日巳时产下一胞当即晕倒妻沈氏随将磁瓦画开有一男子小躯在内身长一尺发二寸口耳目鼻俱全邻妇徐氏看称怪异即弃太湖中又宋史宣和六年有卖青果男子孕而生女蓐母不能收易七人始娩而逃去庚巳编嘉定江东沈镗者病革时尻后傥出一人长寸许两目手足肢节无不毕具后数日镗死谢在杭曰近日男色甚于女此必至之势余谓鸠摩罗释见二小儿登肩欲得妇人一入帏而生二子又读南楚新闻南方獠妇生子便起其夫卧床褥饮食皆如乳妇稍不卫防其孕妇疾皆生焉又云越俗其妻或诞子经三日便澡身于溪河返具糜以饷婿婿拥衾抱雏坐于寐榻称为产翁夫欲障既感男子则即孕育其体自无可疑然则向之孕成而产乃真产翁可发一粲又有鬼魂生子者幽明録上郡胡馥之妇李氏无子而卒哭之恸妇忽起坐曰感君痛悼我不即朽可于灯后见就当为君生一男馥之如言就之既十月生一男名灵产又因梦受孕者异苑晋咸和初徐精逺行梦与妻寝有身明年归妻果产如其言国初呉与弼聘君母居江右父宦于京同梦相交合而生聘君并志之以广异闻
　　孕三年子
　　异苑太原温盘石妻懐孕三年然后生堕地便坐而笑须发覆面牙齿皆具画墁録凤翔妇与黄冠通而孕不能决在禁中四年英庙登极赦到宣竟而妇生子髪被面齿满口甘泽谣大厯未洛阳惠林寺僧圆观与谏议李公入三峡维舟山下见妇女辈出游圆观垂泣李公惊问圆观曰其中孕妇姓王者是某托生之所孕三载未产以某未至也某往投生公三日后来视一笑为验是夕圆观卒而孕妇生子矣成化间漳平县有朱孔良冢妇懐孕三年乃生子即转生行步升楼而去数月生复来而去周嵗复来自断发为一小结取藏之与母别曰数十年后发解则吾复生矣遂去不复来昔尧十四月而生明帝亦十四月而生老子至八十一年而产此等事自古有之游宦纪闻济南同知胡约妇李氏自幼弗孕至年四十八忽有身居二十四月至嘉靖戊戌生子发长覆眼落地即能言笑近大司马中翰呉徳内人以癸卯成孕至庚戌免身葢阅八嵗而始生子亦不甚大但发长尺许闽医生为余言前海道潘与偕一郎孕四十月始生生而能言才四嵗如七八嵗人知其事世不乏也可縁经佛在世时阿舍城中有长者财寳无量其妇满足十月便能产子然不肯月出寻重其身足满十月复产一子先懐者住在右脇如是次第懐娠九子各满十月而产惟先一子故在胎中迨母命终载其尸请太医耆婆破看得一小儿形状故小发皓白俯偻而行语诸亲言我由先世詈辱众僧故在此热藏中经六十年受此苦恼
　　扇半释迦
　　辍耕録世有男子虽娶妇而终身无嗣育者谓之天阉世俗则命之曰黄门晋海西公常有此疾北齐李世生而天阉按黄帝鍼经宦者去其宗筋伤其冲脉血冩不复皮肤内结唇口不荣故须不生其有大宦者任冲不盛宗筋不成有气无血唇口不荣故须不生大般若经载五种黄门云梵言扇半释迦唐言黄门其类有五一曰半释迦总名也有男根而不生子二曰伊利沙半释迦此云妬谓他行欲即发不见即无亦具男根而不生子三曰扇半释迦谓本来男根不满亦不能生子四言博义半释迦谓半月能男半月能女五曰留挐半释迦此谓割谓被割形者此五种黄门名为人中恶趣受生处医书载五不男夭防妬变半五不女螺纹角鼓线
　　生男两头共身
　　汉中平元年六月壬申雒阳男子刘仓居上西门外妻生男两头共身后齐天保中临鄣有妇人产子二头共体仪凤三年四月泾州献小儿连心异体初鹑觚县卫士胡万年妻呉生一男一女其胸相连余各异体析之则皆死又产复然俱男也遂育之至是四嵗以献于朝汉平帝元始中长安女孕生儿两头异颈面相向四臂共胸俱前向尻上有目长二寸愍帝建兴四年新蔡县吏任侨妻胡氏产二女腹与心相合自胸止脐以下分葢未有之妖也时内史吕防上言案瑞应图异根同体谓之连理草木之属犹以为瑞今二人同心天垂灵象故易云二人同心其利断金斯葢四海同心之瑞谨画图上识者哂之咸通十三年四月太原晋阳毛家有婴儿两头四手聨足此天下不一之妖隆兴元年建康民流寓行都产子二首具羽毛之形庆元元年平乐县民妇生子有尾永州民产子首有角腋有肉翅乾道五年余杭民妇产子连体两面相向者三家淳熙十年畨阳南乡产子时各有三臂及长鬬则六臂并连汉刘聪时光义人羊充妻产子二头其夫窃而食之三日而死南汉刘鋹时南海民妻生子两首四臂嘉靖元年镇江后军妻生子一身二首四臂呉祝允明语怪载治间太仓民家生儿两身背相粘着两面外向其首如雀其阴皆雄山海经三身国在夏后启北一首而三身一臂国一臂一目一鼻孔竒肱之国一臂三目又一目国一目中其面而居柔利国为人一手一足反膝曲足居上深目国为人一手一目又日服常树其上有三头人伺琅玕树又大荒之山有人焉三面一臂是颛顼之子三面之人不死
　　人兼男女二体
　　宋赵忠惠帅维扬日幕僚赵叅议有婢慧黠尽得侪辈之欢赵昵之坚拒不从疑有异强即之则男子也闻于有司葢身二形前后奸状不一遂寘之极刑近李安民尝于福州得徐氏处子年十五六交接一再渐具男形小説有池州李氏女及婢添喜事正相类此外絶不见于古今书传岂以为人妖而污笔墨不复载乎惠帝时京洛有人兼男女二体亦能两用人道而性尤淫乱史臣谓乱气所生自咸寜太康之后男宠大兴甚于女色士大夫莫不尚之或至夫妇离絶多生怨旷故男女气乱而妖形作也禇氏遗书曰非男非女之身精血散分又曰感以妇人则男脉应胗动以男子则女脉顺指皆天地不正之气也事载周公谨癸辛杂志又玉厯通政经男女两体主国淫乱异物志灵猩一体自为阴阳故能媚人而二十八宿真形图所载心房二星皆两形与丈夫妇女更为雌雄又理之不可解者谢在杭五杂俎云近闻毘陵一缙绅夫人从子至午则男从未至亥则女其夫亦为置妾媵数辈侍之有伎亲承枕席出以语人云与男子无殊但阳道少弱耳或云上半月为男下半月为女晋光熙元年防稽谢真生子头大而有髪两蹠反面上有男女两体生便作丈夫声经一日死此皇之不极下人伐上之疴于是诸侯王有僭乱之象
　　女子阴在首
　　元帝大兴初有女子其阴在腹当脐下自中国来至江东其性淫而不产又有女子阴在首上在扬州性亦淫京房易传曰人生子阴在首天下乱在腹天下有事在背天下无后于时王敦据上流将为乱是其征也又恭帝元熙元年建阳人阳道无头正平本下下作妇人形体义熙末豫章呉平人有二阳道重累生后周保定二年有人产子男阴在背上如尾两足如兽爪
　　无头人织草履
　　人至丧元断颈无复可生理夷坚志载忠翊郎刁端礼道经严州一村舍问其姓氏答曰姓潘一无头人手织草履运手快疾刁异之潘生曰此吾父也宣和庚子方贼之乱斩首而死某访尸积骸中负归时手足犹动不忍殡敛造一小函寘首埋屋后而用药敷断处其后疮愈别生一窍欲饮食则啾啾然徐灌以粥汤至今已三十六年年七十余矣广五行记载崔广宗开元中为蓟令犯法被枭首而不死家人舁归每腹饥画地作饥字家人屑食颈孔中饱即书止字家人有过犯书令决之世情不替更生一男一日书地云后日当死宜备凶具如其言也广异记载太原王穆为鲁旻部将于南阳战贼以劒斫穆颈殪而殒地觔骨俱断惟喉尚连初防然不觉至食顷乃悟而头在脐上方始心惋遂以手力扶头附颈须臾复落闷絶方苏正颈之后以发分系两畔心亦茫然而所乘马初不离穆穆扶榻立左右发解头坠懐中夜后方苏穆心念马卧方可得上马忽横伏穆前因上马行穆麾下见之扶还旻军养病二百日方愈绕颈有肉如指头竟小偏独异志载唐周光智为华州刺史吏邵进绐已遽命斩之其首付妻儿妻即以针线缝颈俄顷复活以药傅之浃旬疮愈又广异记载荥阳郑防少以力闻天寳末贼蜂起防恃其力恒乘马四远觇贼忽五日不还其家树上忽有灵语曰前往探贼遂为所杀尸在道傍沟中到舍可以毂树皮作线挛之言讫作鬼啸而去家人依其法挛凑毕数日乃能视恒以米饮灌之百日如常萍洲可谈载监左帑龙野张宣义言有亲戚游宦西蜀经襄汉见一人无首主人云因患瘰头脱而活每有所需以手指画日以汤粥灌之犹存中朝故事段安节云天复中避乱出京至商山中逆旅见一老妇人无半头坐床心缉麻运手甚熟其儿妇在侧言广明庚子嵗巢冦入京为贼所伤自鼻一半以上并随刅去有人以药封裹之得不死两日亦如往者后微动手足眷属以水饮灌口中悠乆而无恙今已二十余年矣
　　新津县图经汉朱遵仕郡功曹公孙述僣号遵不服战死绊马讫以手摸头始知失首就其地为健儿庙又国史豫章太守贾雍有神术出界讨贼为贼所杀失头上马囬营胸中语曰战不利为贼所伤诸君视有头佳乎无头佳乎吏涕泣曰有头佳雍曰不然无头亦佳言毕遂死眉州城西有花卿庙唐花敬定单骑遇贼头已断犹跨马荷戈至镇下马盥手适浣沙女曰无头何盥为遂僵仆
　　定命録朱泚乱时李太尉军中一卒名耿浩为乱兵所刅身颈异处凡七日忽不知其然而自起身颈已属但觉颅骨哽咽而受刃处痒甚自言体与颈分之时全不悟其害忽为人驱入城门见緑衣长吏防籍姓名云不合来令左右逐出一人髠桑木如臂大其状若浮沤钉将身首断处勘合用桑木钉自脑钉入喉俄而觉再见日月不甚痛楚妻儿披顶发而观则皮里桑木黄文存焉
　　入墓再生
　　汉献帝初平中长沙有人姓桓氏死棺敛月余其母闻棺中有声发之遂生占曰至阴为阳下人为上其后曹公由士庶起穷神秘苑窦建徳尝发邺中一墓见妇人顔色如生可二十余似有气息乃收养之三日而生能言曰我魏文帝宫嫔説甄后见害了了分明其后建徳为太宗所灭帝将纳之辞曰妾幽闭黄壌已六百年非窦公何以得见天日今死乃妾之分遂饮恨卒平帝元始元年二月朔方女子赵病死敛之棺已六日忽出棺外自言见其已死夫翁言己不当死遂归建安四年武陵女子李娥年十六余物故瘗于城外已十四日行人闻其墓中有声发之遂活明帝太和三年有人开周时古冢得殉死亡女子数日有气数月能言郭太后养之五行记晋干寳父莹有宠婢莹亡葬之遂生埋婢于墓后十余年母丧开墓而婢伏棺如生载还经日乃苏言其父恩情如旧地中亦不觉为恶既而嫁之太原人发冢破棺棺中有一生妇问其本事不知但视其墓约有三十年义熙中东阳人莫氏生女不养埋之数日于土中啼取养遂活刘曜时上洛男子张卢死二十七日有盗发其冢者卢得苏呉永安四年呉民陈焦死七日复生穿冢而出武徳四年太原尼志觉死十日而苏贞元十七年十一月翰林待诏戴少平死十有六日而苏又宣州南陵县丞李嶷死已殡三十日而苏淳熙十三年行都有人死十四日复生俱见正史咸寜二年琅邪人顔畿死棺敛已乆家人咸梦畿言我当复生遂开棺出之渐能饮食瞻视但不能行语惠帝时杜锡而婢误不出后十年开冢祔而婢尚生始如瞑有顷渐觉苏自谓如再宿耳初婢之入年十五六及更生犹十五六也嫁之有子陈后主至徳三年建康人婢埋之九日更生有牧牛人闻其声掘而出之广异志刘长史女二十病死官苑中刘与司丘掾髙广相善秩满同归刘载女丧还髙广子在舡中披书遥见一女自船后出髙便持之遂加欵密忽谓髙曰儿本长史亡女命当更生使为开棺夜中以面承霜露饮以薄粥当遂活也髙诣刘具陈其事刘初深拒梦女云命当更生天许配合何乃靳固如此刘如言开棺见女姿色鲜明渐有暖气设帏置其中夜以面承露昼为哺饮稍开目至暮能言数日如故搜神记秦始时长安王道平幼与同村唐叔偕女小名父喻誓为夫妇道平被官差九年不归父母以女聘刘祥为妻女嫁三年悒悒而死死经三年平还家往女墓悲号逡巡女魂自墓出言念君宿念不忘妾身未损可以再生还为夫妇宜速开冢破棺平审言启墓其女果活随平还家其夫刘祥申诉州县检律断之无条乃奏归道平为妻寿一百三十嵗再生而又竒寿更为异闻晋武世河间有男女私悦男从军不归女家更嫁寻死男还哭之哀不胜其情发冢开棺女即复活前夫讼之王导断还开冢者仙拾遗蜀川张尉之妻死而忽生复为夫妇叶法善曰尸媚之病也不速除张死矣投符化为异气焉
　　纪闻李强名妻清河崔氏暴疾卒忽见梦曰吾命未合絶但形已败帝命天鼠为吾生肌肤待七七日尽则生矣果有白鼠如防出入殡所发其柩有肉生焉积四十九日发之妻则苏矣妻素美丽及再生美倍于前一日妻复言病遂亡计其再生才百日耳或曰有物凭焉
　　后魏菩提寺逹多发墓取砖得一人曰姓崔名涵死时年十五今乃二十七在地下十二年常似醉卧不甚了了既苏性畏日不敢仰天
　　死尸起舞
　　酉阳杂俎处士郑宾于言尝客河北有村正妻新死未敛日暮忽有乐声渐近至庭宇尸已动矣及入房如在梁栋间尸遂起舞乐声复出尸倒旋出门随乐声而去其家惊惧村正被酒大骂寻之入墓林约五六里复闻乐声在一栢林上及近树树下有火荧荧然尸方舞矣举杖击之尸倒乐声亦止遂负尸还通幽记涪陵崔咸独在斋中忽有女子年十六七逾垣而入拥之入室问其所从来而终无言疑其遁者乃深藏之将旦而毙惧未敢发须臾有奴婢六七人丧服行语曰死尚逸况生乎咸从而问之曰吾舍小娘子亡来三日昨方殓雷电尸起出忽不知所向问其形容衣服乃具昨夜之状引騐之果是衫履有泥污其家大异之宣室志元和间有郭翥者与刘执谦友善二人每恨幽显不得通约先没者当来告后执谦卒数月翥居华阴一夕独处户外嗟吁聆其音执谦也鬼请去烛翥如言彻烛与同榻话旧夜既分忽又见秽气不可受以手扪之其躯甚大不类执谦知为他怪佯与语留之将晓求去愈急翥不答顷之遂不闻语俄天晓见其人长七尺余如卒数日者秽不可近命弃郊外忽有里人疾来视之曰吾兄也亡数日昨夜忽失所在乃取尸而去独异志贞元初河南少尹李则卒有一朱衣人申吊自称苏郎中既入哀恸俄顷尸起与之相搏家人惊走二人闭门殴击及暮方息二尸共卧在床长短形状姿貎须髯衣服一无异差聚族不能识遂同棺之
　　数升眼睛
　　原化记肃宗朝尚书郎房集私第独坐忽有小儿持一布囊房初谓是亲故家相省问之不应又问囊中何物小儿答曰眼睛也遂倾囊中可数升眼睛在地四散皆縁墙上壁一家惊怪顷不复见后坐事诛续异记零陵太守广陵刘兴道罢郡住斋中忽见东壁边有一眼须臾之间便有四渐渐见多遂至满室乆乃消散不知所在酉阳杂俎太和五年复州医人王超死经宿而苏言梦至一处一人左膊有肿大如杯令超治之为针出脓升许顾黄衣吏曰可领视毕也超随入一门署曰毕院庭中有人眼数千聚成山视内迭瞬明灭黄衣曰此即毕也俄有二人分处左右鼓巨箑吹激聚眼扇而起或飞或走为人者顷刻而尽超访其故曰有生之类先死为毕言讫忽活广异记寜州有人掘得太嵗大如方相头状类赤菌有数千眼其家移之大路有异僧惊曰此太嵗也速埋之其家经一年人死畧尽
　　好食人肉
　　西方圣人之教放生戒杀不忍以口腹之欲残伤物命乃世间一种穷竒窫窳同类相残至有嗜食人肉者隋麻叔谋好食人肉尝蒸小儿以为膳五代史苌从简家世屠羊官至左金吾好食人肉所至多潜捕民间小儿以为食唐节镇张茂昭频吃人肉有人问之曰人肉腥且防争堪吃又严震亦有此嗜宋邕智髙母阿侬性惨毒嗜小儿肉每食必杀小儿周岭南首领陈大光设客令一袍袴行酒光怒令曳出遂杀之须臾烂煮以食客后呈其二手客惧攫喉而吐施州刺史独孤庄染病惟忆人肉部下有奴婢死者遣人割肋下肉食之三国志呉将髙澧好使酒嗜杀人而饮其血日暮必于宅前后掠人而食之朝野佥载武后时临安尉薛震好食人肉有债主及奴诣临安止于官舍饮之醉并杀之水银和煎并骨销尽又欲食其妇妇知之逾墙而遁以告县令具得其情杖死耳目记隋末深州诸葛昻性豪侠渤海髙瓉闻而造之先令爱妾行酒妾无故笑昂叱下须臾蒸此妾坐银盘仍饰以脂粉衣以锦綉遂擘骽肉以啖瓉诸人皆掩目昂于奶房间撮肥肉食之尽饱而止赵与时宾退録宋王继勲分司两京强市民间女子少不如意即杀而食之太宗即位防有诉者斩于洛阳又知钦州林子之坐食人肉削籍海南又有生噉人者梁羊道生见故旧部被防拔刀刳其睛吞之宋王彦升俘获蛮人置酒宴饮以手裂其耳咀嚼乆之徐饮巵酒俘者流血被面痛楚呌号而彦升谈笑自若前后噉数百人贼臣赵思绾自倡乱至败凡食人肝六十六面剖而脍之至食欲尽犹宛转呌呼此诸人真人类之妖孽也至时值离乱野无青草民生斯时弱肉强食其性命不啻虫蠛秦苻登登每战杀贼名为肉食谓军人曰女等朝战暮便饱肉何忧于饥士众从之噉死人肉辄饱健能鬭黄巢兵围陈州掠人为粮生投碓硙并骨食之秦宗权遣将四出所至屠戮殆尽行兵未尝转粮止载盐尸以从杨行密围广陵城中无食军士掠人诣市卖之驱戮屠割如犬豕然讫无一生赵思缩据长城城中无食取妇女幼稚为军粮日计数而给之每犒军辄屠数百人隋朱餐有众二十万剽掠淮汉间军中乏食教士卒烹妇人婴儿噉之曰肉之美者无过于人但使他国有人何愁无食置扬磨塞大铜钟可二百石煮人肉以餧贼及无食降唐霞确乘醉侮餐曰闻卿好噉人人作何味餐曰噉醉人正如糟彘肉耳遂杀确烹食之宋庄季裕鸡肋编靖康丙午嵗金兵云扰六七年间山东京西淮南等处荆榛千里斗米至数千钱盗贼官兵以至居民更互相食人肉之价贱于犬豕肥壮者一枚不过十五钱全躯暴以为脯又登州范温率忠义之人泛海至钱塘有持至行在充食者老瘦男子谓之饶把火妇人少艾者名之为美羊小儿呼为和骨烂又通目为两脚羊南村辍耕録天下甲兵方殷而淮右之军嗜食人以小儿为上妇女次之男子又次之或使坐两缸间外逼以火或于铁架上生炙或纒其手足先用沸汤洗泼以竹帚扫去苦皮或垂夹袋中入巨锅或煑或封作事件而腌之男子则止断其双腿妇人则特剜其双乳谓之想肉每阅史至此不觉掩卷太息岂真众生业障深重致令阎浮国土化为罗刹之场耶近户垣王掌科家彦疏云崇祯九年二月三十日山西抚臣以异常灾变告三月十二日唐王以南阳连荒七年告在南阳以亲母而烹食其女则有郭廷玉妻霍氏山西闻喜以父而杀食幼男则有广盈里杨雷子至杀人母而并食者则有张河图等十三名口后接河南按臣掲饥民累累相食在上蔡有朱天贵杨槐等十二名口而乞妇则张氏马氏勒死解思敬五嵗之女而煑之有如烹豚至南召新野地方则惟见割肉盈筐争相剖食名不胜书读之真堪为下泪也
　　嗜好之异
　　人性之异有难以理推者何晏食蒸饼不拆作十字不食侯思正食笼饼必令缩葱加肉明李于鳞食馒首必欲有葱味而不见葱以至文王之嗜菖蒲武王之嗜鲍鱼呉王余之嗜鱼炙屈到之嗜芰曽晳之嗜羊枣公仪休之嗜鱼王莽之嗜鳆鱼王右军之嗜牛心宋明帝之嗜蜜浸鱁鮧齐宣帝之嗜起麫与鸭臛髙帝之嗜肉脍陈后主之嗜驴肉萧颖胄之嗜白肉脍辛绍先之嗜羊肝陆鸿渐之嗜茶此犹在常味中好有独钟也至齐剑南节度使鲜于叔明嗜臭虫每拾得三五升浮于微热水泄其气酥及五味熬卷蒸食之为天下至味知福建院权长舆嗜人爪甲见之口内流涎李栋之好服人精国朝僧宗泐嗜粪中芝蔴杂米和粥驸马都尉赵辉喜食女人隂津月水国子监祭酒刘俊喜食蚯蚓李辅国大畏薯药或人因以示之必眼中火出毛发沥血南州州人烹犊取犊儿结肠中细粪以筯调醯谓之圣韲无此一味即不成盛筵南史刘邕性嗜疮痂以为味似鳆鱼诣孟灵休灸疮痂落邕取食之灵休因取痂之未落者并以餤邕遂至举体流血南康国史二百余人不问有罪无罪递使与鞭以痂结饍可谓易牙之同嗜乎至刘先主好结髦叔夜好锻铁王粲好驴鸣李山松好唱挽歌梁简文观床上鼠迹魏明帝好槌凿声亦复可骇而南史梁王萧詧尤恶见妇人相去数步遥闻其臭经御妇人之衣不复更着王荆公恶新衣孟氏妇畏打银声国朝梁次攎好束人臂股或阴茎使急迫而以针刺之血濡缕髙数尺至丈则大快呌絶又令积绵于楼之庭与槛齐已从髙坠其中籍厚不能伤而绵裹身若茧然人争解之以为乐驸马都尉崔京山侯之子好杀猪日缚数十口干金鱼池而杀之观其血涂涌及呌声则笑乐俱堪一拊掌也
　　日饮鲜血半升
　　世间固有一种竒疾非书理所载者如贾耽所视滑州老人虱瘕日饮鲜血半升世无物可疗惟千年木梳灰及黄龙浴水饮之可愈有噎死剖腹得鳖者白马溺淋之悉化水有患应声虫者人教以读本草至雷丸独不应遂以立方投之而差有生人面疮者诸药饲之俱下咽至贝母则闭口瞑目乃扶而灌之遂结痂有皮肤中生虫如蟹走作声如小儿啼者治用雄黄雷丸为末糁猪肉熟啖之有手足甲忽倒长入肉痛不可忍者葵菜治之有面上遍生疮如猫眼有光彩无脓血痛痒不恒者鸡鱼葱韮治之有遍身肉出如锥痛痒不可忍者青皮当归灰淋洗饮豉汤解之有遍体生泡如甘棠梨破之水出中有石一片如指甲大去之复生以荆三棱蓬莪术为酒服之有灼艾痂落后疮肉忽片片如蝶飞去大黄朴硝为末治之有遍身皮里滚滚如波浪声痒不可忍谓之血奔人参青盐细辛治之有口内生肉毬根长五寸如钗股饮食则毬吐复吞痛彻心髓水洞生麝香治之有大肠出不断断之复生行坐不安水调鹤虱治之有手十指俱断惟有筋连无节虫行如灯心长数尺余遍身緑毛卷名曰血余以茯苓胡黄连煎汤饮之愈有眼白浑黒见物依旧毛发直如铁条虽能饮食不语如醉名曰血渍用五灵脂服之有鼻中毛出昼夜可长一二尺渐渐粗圆如绳摘去即生此因食猪羊血过多乳香磠砂治之有睂毛摇动目不能视交睫唤之不应酒调蒜汁治之又辍耕録载驸马纲噶尔萨庆王因堕马得一竒疾两眼黒睛俱无而舌出至胸诸医罔知所措广惠司卿聂兄儿识此症为翦去之顷间复生一舌亦剪之又于真舌两侧各去一指许涂以药而愈晋书有人腹内痛昼夜不眠勅其子曰吾气絶后可剖视之死后其子剖之得一铜鎗华陀闻之便往出巾箱中药投之鎗即化为清酒傅舍人为太常博士忽得肠痒之疾满腹作痒欲笑难笑欲泣难泣数年方愈陈子直主簿妻每腹胀则中有声如皷逺闻于外腹消则止每月一作孟叅政庾夫人恶闻打银声及徐姓得子见闻即举体战栗松滋令蒌愚病不识字经年方愈宋时一女子视直物皆曲弓界尺之类尽如钩齐书天统中武成酒色过度恍惚不恒曽病发初见空中有五色物稍近变成美妇人去地数丈亭亭而立食顷变为观音浙有士人一指隠痛其中指甲生一珊瑚髙二寸许气成海市城郭树木宛然其人嗜烧酒人以为火所吐幻景复有足胫生瘿者因至亲家为猘犬所齚正齧其瘤其中得针百余枚皆可用贺知章鼻出黄胶数盆医者谓饮酒之过梁邺上元后忽发变如血卜曰元夜食牛肺犯天枢巡使夜行祷谢可免
　　酒魔茗瘕
　　元载鼻闻酒气便醉有人以针挑鼻尖出一小虫曰此酒魔也闻酒即畏之是日载饮至二斗有人饮茗至一斛二斗忽饮过量吐出一物如牛肺以茗浇之容一斛二斗医者曰此斛二瘕也呉郡陆颙嗜麫食愈多而貭愈瘦有异人曰食麫者非君也乃腹中一虫耳出药饵之吐出一虫二寸许青状如蛙曰此消麫虫天下至寳也至海上搆火置虫鼎中忽有童子分发衣青自海中出捧径寸珠甚多异人叱之又顷一玉女捧紫玉盘大珠数十异人又叱之而去俄一仙人被紫霞衣捧綘帕葢盘有一珠径二寸余竒光泛空照数十步异人看其珠入海水皆豁开十步珠寳任所取择谈薮宋明帝宫人患腰痛牵心众医以为肉症徐文伯曰此发瘕也以油灌之则吐物如发稍稍引之长三尺头已成蛇悬梁上水滴尽一发而已广异记句容佐史能啖鲙至数十斤县令饱餤之至尽百斤因觉气闷吐出一物如麻鞋底县令命洗出安鲙所鲙悉成水累问医人莫能知令小史持往扬州卖之髙其价以冀识者一贾人求买至三百贯问之曰此销鱼精也能消人腹中块病以一指片系置患处其块即消本国太子患此病悬赏千金竟卖半与之
　　人面疮
　　知法师邂逅一僧患痂摩罗疾候视无倦至别僧曰子后有难可往西蜀彭城茶陇山相寻后至安国寺禧宗礼之赐沈香座忽膝生人面疮因入蜀寻访告以所苦曰无伤也山有泉且澡之即愈及明至泉所方掬水际疮忽语曰公知袁盎杀鼂错乎公即盎后身吾乃错也累世求报而公十世为髙僧戒律精严不得其便今公受赐过奢名利心起故能害之而迦诺尊者以三昧法水洗我我去汝不为怨矣乃掬水洗之疮遂差酉阳杂俎江表尝有商人左臂有疮悉如人面亦无他苦商人戏滴酒口中其面亦赤以物食之食多觉膊肉胀起或不食之则一臂瘠焉有善医者敎其歴试诸药皆无苦至贝母其疮乃聚眉闭口商人喜曰此药必可治也以苇筒毁其口灌之数日成痂而愈朝野佥载洛州士人患应声病以问张文仲张令取本草读之皆应至其所畏者即不言乃取药和丸服之而止文昌杂録淮西士人杨勔得应声虫病刘伯时教以读本草至雷丸不复应服之而愈广五行记綘州僧病噎卒后开视胸中一物似鱼而有两头遍体肉鳞置鉢中以各味投之俱化为水毒药亦然时夏中蓝熟因以少许置鉢中此虫恇惧绕鉢驰走须臾化水世因传靛水疗噎病续搜神记昔有人与奴俱得腹瘕奴死因剖腹视之得一白鳖以药浇灌并无损动偶有客乘一白马马溺溅鳖鳖乃惶骇须臾变为水病者遂服白马溺而愈
　　沙压
　　辍耕録湖南益阳州夜中同寝之中无故忽自相打每每有之名曰沙压土人熟此不以为异惟取冷水喷噀候稍息饮之汤徐就醒然犹二三日如醉杨用脩云周礼司寤氏主夜觉者疏云人之寐卧在寝有忽觉而漫出门者谓之夜觉正徳庚辰寜邸将乱南昌城中街巷军民夜梦发颠或至江棹舶行数十里知为梦也而返寜濠举事次夜一军皆然谓之阵亡发史传所未有也








　　玉芝堂谈荟卷十一
&lt;子部,杂家类,杂纂之属,玉芝堂谈荟&gt;
　　钦定四库全书
　　玉芝堂谈荟卷十二
　　明　徐应秋　撰
　　耳中闻道士修醮声
　　暖姝繇笔高一斋佥宪之堂姊嫁南门外严某八十一岁时耳中忽闻有二道士声音如一老一少诵经修醮云爲其保安身命者朝夕不休行住坐卧兼逹昼夜每日通诚奏章三朝懴悔科仪无一少异医药祷不效又闻其卜年寿自八十一岁歴数至九十岁云去不得了至八十三岁闻説三年圆满若欲毕事者其子乃请道士设醮答之自此寂然无声今嘉靖十四年乙未八十四岁矣一斋公邀余观灯坐间谈此甚详岂所谓宿缘者与耳谈山东穆吏部湥无罪而罢居田间寒俭甚对客两目睫忽如蝶翅开闭不休一日目上视见山峦层见叠出一人骑驴鞭策而来俄而坠涧中则已脑也其人从脑中日鼓拍而歌脑欲裂岑岑不可耐又见心前后左右各洞开一门皆有一人居中皆是己身四人喧鬭于外而己居中爲解喃喃有声云笈七籖耳中凡闻金声玉音者眞气入道欲成也忽闻弦歌之声者六十玉女卫道也晁文元公迥少时闻方士之术凡人耳有灵响目有神光其后于静中听之若铃声逺闻公名之曰三妙音一曰幽泉潄玉二曰清磬揺空三曰秋蝉曵绪酉阳杂爼永贞中东市百姓王布有女十四五艶丽聪悟鼻两孔各垂息肉如皂荚子其根如麻线长寸许触之痛入心髓一日有梵僧以药吹鼻中少顷摘去之乞此息肉珍重而去计僧去五六坊有少年羙如冠玉叩问曰玉帝失乐神二人知藏君女鼻中我天人也奉命来取不意僧先取之当获谴矣司马承祯脑中有小儿诵经声玲玲如振玉额上小日如钱照射一席抱朴子上党赵瞿病垂死有仙人赐以松脂服之年百七十岁夜见面上有粉色女长二三寸游戏口鼻间如是一年此女长如人时在侧闻琴瑟声小説伶人刁俊朝妻项瘿如鸡卵渐如数斛之囊中有琴瑟笙磬之音瘿裂一猱跳出曰吾老猴精也解风雨与江汉鬼愁潭老蛟往还天诛蛟搜党与故逃匿夫人蝤蛴之领今于凤皇山处求起亾膏请君涂之妻复【缺二字】起杂事张王基本旧治也大乱后百余年有一男子隂嚢如斗陜西贾识爲至宝买去俟其死破嚢得二玉碗酉阳杂爼许州有一老僧自四十以后每寐熟即防声如鼓簧若成韵节伶人俟其寝即谱其声按之皆合古奏薛君胄居鹤鸣山下尝长啸独饮忽觉两耳中有车马声因頽然思寝头才至席遂有小车朱轮青葢驾赤犊出耳中各高二三寸车有二童緑帻青帔亦长二三寸谓君胄曰吾自兜国来向闻长啸私心奉慕愿接清论君胄大骇曰君适出吾耳何谓兜国来童子曰兜国在吾耳中君耳何能处我一童因倾耳示君胄觇之乃别有天地花卉繁华□栋连接清泉萦绕岩岫杳因扪投之已至一都防城池楼堞穷极壮丽顾见二童已在侧命谒眞伯授主箓大夫因暇登楼逺望忽有归思二童怒逐君胄如防落地仰视乃在童子耳中落已在旧去处童子亦不复见【怪录】搜神记高辛氏有老妇居王宫得耳疾挑之乃得物大如茧妇人盛匏中覆之以盘俄化爲犬文五色名盘瓠后戎呉强盛盘瓠衘其主头至阙下王因以女妻盘瓠生六男六女遂爲蛮荒之祖陈睂公闻见录载永乐中呉城有老父偶治耳于耳中得五谷金银衣服器皿等物凡一箕后更治之无所得唯正中有一小木交椅制作精妙椅上坐一人长数分甚有精气后无他异清异录载盩厔吏某馆客有牙蛀疾一日左腮掀瘴有声发于龈腭人马喧閧渐出口外至夜半闻向声云小都郎囘活玉窠狯园载处州村妪耳中爬出五谷日可得升许不测所从来村人戏呼其爲仓耳子闻竒录金州防御使金尧封有亲外甥李言告左目上脬忽痒而生小疮大如鸭卵尧封饮之酒令大醉遂剖去赘既破中有黄雀鸣噪而去宣室志天宝中陇西李生病左乳痛不可忍一日痈溃有雉自乳中飞突而出不知所之富顺綦公令京山其冢妇忽感异疾鼻中流出蟢子无数而肤内隐隐百虫蠕动如蜻蜓蝴蝶之类足翅皆见半岁忽无恙
　　腹中有金字经
　　狯园万厯丁未呉县石湖民陈妻许氏产夜乂白鱼后又妊过期不产一日请治平寺僧在家转经祈祐忽产下一胞破视之乃一秤银铜法马子也举家大骇权其重可十两背有铸成万暦二十六年置七字迹甚分明又徐州呉瑞妻初生子歴五十四日忽呕出水数合有铜青气及旦遂呕出三角物数十其家怪而洗之乃成二钱分爲四块五六日连下数升合之得大钱七十五文皆有年号轮廓周正其儿后产无他异骤阅之似诞而不经然考晋书及述异记汉末时有一人腹内痛昼夜不眠敇其子曰吾气絶后可剖视之死后其子果剖之得一铜鎗后华陀闻之便往出巾箱内药投之鎗即化爲清酒正与前事相类张玉兰天师之孙不茹荤血十七岁见赤光自天而下光中金字篆文缭绕数十尺随光入其口中遂有孕一夕谓侍婢曰吾不能忍耻而生死而剖腹以明我心其夕无疾而卒忽有物如莲华自疈其腹而出开其中得素金书本际经十卷又怀帝永嘉元年呉郡呉县万详婢生子鸟头两足马蹄一手无尾黄色大如枕五年五月抱罕令严根妓产一龙一女一鵞大业四年雁门宋谷村有妇人生一肉卵大如斗埋之后数日云雾合而雷震失卵所在录异记合州赵燕奴其母初孕数月产一虎弃江中复孕数月产一巨鼋又弃之又孕数月产一夜义长尺余又弃之复孕数月而产燕奴睂目口鼻皆具而自顶以下其身如断瓠两手足各长数寸无肘臂腕掌于圆肉上各生六指及长只尺二寸神功元年来俊臣婢产肉块如二升器剖之有赤虫湏臾化爲蜂螫人而去开元中有医纪明者尝授秘诀于隠士周亷有黄门奉使自交广至周顾谓曰此人腹中有蛟龙上惊问故因大热路傍饮水遂腹坚如石以硝石硫黄饮之立下物如指大以器覆之明日器中已生一龙矣
　　十二影
　　酉阳杂爼道士郭采真言人影数至九各有名影神一名右皇二名魍魉三名泄节枢四名尺鳬五名索鬭六名魄奴七名灶八名亥灵九【鱼食两字不记】曹能始一统名胜志仙游九座山在县西北唐元和初邑留坡陈氏子生不茹荤行于日月中有十二影随身遂出家学道咸通六年建太平院于此术人有照影而知吉防者有治疾而炙影者又有撤病人所卧席药之而病愈者似未可信然本草蠼螋能溺人影令人生疮射工居水中能吐气射人影沙虱居水中能含沙射人影则炙影而病愈又何疑乎
　　妇人有须
　　李光弼母须数十根宋徽宗时有酒保妇朱氏四十生须长六七寸宣政杂录宣和初有朱节以罪置外州其妻年四十居望春门外忽一夕頥颔痒甚至明须出长尺余问其实莫知所以赐度牒爲女冠居于家庚已编载治末应州县女子生须三寸许又郧阳一妇羙色生须三缭约数十茎而皆无他异元顺帝仍改至元元年正月汴梁祥符县市中一乞丐妇人忽生髭须
　　飞头蛮
　　桓谭新论荆州有鼻饮之蛮南城有头飞之国搜神记晋朱桓一婢其头夜飞或从天出入以耳爲翼将晓复还旁人怪之夜中照视惟有身无头其体防冷乃之以被至晓头还碍被不得安两三度堕地喑叱甚怒而其体气急若将死乃去被头复附首北户录岭南溪洞中往往有飞头者头将飞前一日颈有痕匝如红缕其夜头忽生翼脱身而去乃于泥崕寻蠏蚌食之将晓飞还梵僧菩萨胜又言婆国中有飞头者其人无目瞳子星槎胜览占城国妇人有头飞者人知而封固其项及移其身则死蠃虫集七挝国鼻饮水浆头飞食鱼瀛州胜览占城有尸头蛮但眼无瞳人爲异夜寝则头飞去食人家小儿粪矢拾遗记汉武时因墀国言南方有觧形之民能使头飞南海左手飞东海右手飞西海至暮头还肩上两手遇疾风飘于海外
　　有文在手
　　摘辅象仲尼锡文在手宰我握户子游手握文雅公冶长手握辅子贡手握正公旧周手握直期世説周昭王庶子食采翁山夫人观白虹而有孕生子两拳不开王笑之即开左手有文曰公右手有文曰羽遂赐姓翁氏唐叔生而有文在手曰虞遂以爲名鲁惠公夫人生而有文在手曰爲鲁夫人李郃手握三公之字苻秦背有文隠起曰艸付梁武舌文八字有文在手曰武隋高袓五柱入顶有文在手曰王黄巢足下有黄巢二字张良手纹如琴陈平手纹有兵符其妻张氏手有帝金花印刘渊生而左手有文曰渊彭神符生而有文在手曰神符元和姓谱周平王小子生而有文在手曰武遂以爲氏周不窟生子手文曰鞠是爲鞠陶薛氏血脉谱周文王曹夫人姜女见赤龙交而孕十二月生子手把薛字因氏爲薛姓源类谱盘庚妃姜氏梦龙入怀孕十二月而生手把赤字长封荆州号爲南赤龙南唐裴休发愿爲国王防佛法后于阗国王生一子手文中有裴休二字晋书王和女可右足下有七星星皆有毛长七寸康帝建元二年陈续女台有文在其足曰天下之母炙之愈明有司收系自建康县狱亾去王莽建国二年甄寻手理有天子字帝王世纪大禹足履已字抱朴子老君足下有八卦李固足履龟文傅咸掌有卧龙文指甲隠起花草如雕刻是以文章过人老学庵笔记张文潜生而有文在其手曰丰故以爲名而宇文潜集仙传女仙谢自然絶粒三十年两膝忽有印形如人间官印而小古篆六字粲如白玉后其印移于两右膝并膝则两印相合分毫无差
　　焦侥三尺
　　家语孔子曰焦侥三尺短之极也山海经周饶国其人短小冠带一曰焦侥国字防不同耳列子汤问及诗含神雾从中州以东四十万里得焦侥国人长一尺五寸东北极有人名曰竫长九寸外国圗焦侥国人长一尺六寸迎风则偃背风则仆睂目皆具故郭璞圗讃焦侥极麽竫人惟小四体具足睂目才了然则竫人又短于焦侥也又史载王长三尺论衡汉光武时颍川张师仲长一尺二寸神异经广延国人长二尺陀移国人长三尺寿万岁洞记未多国人长四寸独异志李子昻长七寸日行千里海鹄吞之处鹄腹三年不死一云齐桓公得鸣鹄杀之嗉中有人长三寸二分陈章识之名李敖广志东方有小人如蝼蛞手撮之满手得二十枚酉阳杂爼李章武有人腊长三寸许百骸皆具博物志西北荒有小人长一寸朱衣朱冠识万物名字博物志补曰常在都下有中官言天财库有朱匣藏一小人可六七寸取视之皂防朱髪睂目具在辍耕录至正乙已春平江金宝国袖人腊出售长六寸口耳鼻目无异亦有髭须髪眦黄色间有白髪徧身黄毛二寸许脐下隂乃男子也外国所贡世宗以赐国公阿尔尼格未防死遂剔肠胃缝合烘干命曰人腊述异记魏时河间王子元家雨中有小児八九枚堕于庭前长六七寸自言家在河东爲风所飘至此与之言甚有所知万厯甲戌甘肃掘地得小棺千余皆长尺许其中人男子幞头红袍束带女子习冠霞帔顔色如生不知何种人也耳谈何仲仁兄子嘉靖己卯赴省试一丐将茶盘捧一小人自云于江干拾得者长尺余如猴状五官毕具须髪半白则短之极者又不止于焦侥矣职方外纪欧逻巴北海濵有小人国高不二尺絶无须睂男女无辨跨鹿而行鹳鸟尝欲食之两泰子地毬圗注矮民国男女长尺余以羊爲骑五岁生子八岁而老常爲鹳鹞所食留青日札嘉靖三十四年衢州商人胡秀在余杭杨一松家寓携一小人可长一尺睂目须髪种种皆备乃男子也约年五十余岁云至海东大洋中泊岸时忽风浪中得此同辈男女一十七人众商救之各分其一乃以朱红鸟笼盛之承以木板以米水食之口中俱作唧唧声不知所言见人亦不惊惧又人之长大者河图玉版昆仑以北九万里得龙伯国人长三十丈以东得大秦国人长十丈从此以东十万里得佻人国长三十丈五尺洞防记支提国人皆三丈三尺三臂三指至防风国人身横九畆长狄侨如长五丈苻坚时申香夏黙防磨那俱长一丈九尺爲拂葢郎佛长一丈六尺小弟阿难与从弟调逹俱长一丈四尺五寸呉伍员巨毋覇俱长十尺毋霸轺车不能载三马不能胜腰带十围魏史拓拔猗防魁岸马不能胜恒乗安车驾大牛牛角容一石人之肥重者安禄山三百五十斤司马保八百斤孟业一千斤
　　身如水晶
　　张南轩晚得竒疾虚阳不秘及卒通身透明腑脏筋骨歴歴如水晶楚纪薛文清公瑄河津人父贞敎训玉田母齐氏梦一紫衣人入谒遂生瑄生而肌肤如水晶瓶五脏皆露家人以爲怪其祖闻啼声曰体清而声宏必异人也遂举之太平广记大厯中元察爲卭州刺史州有魏淑者忽有异疾身体日缩未周岁即如婴儿不能坐立言语其母与妻更相提抱半岁乃复其初又宋吕夏卿歴知制诰年五十三得竒疾身体日缩卒时才如小儿齐志陆法和死及殓尸小缩至三尺许北朝道士防谦之死尸忽长八尺三寸三日后缩小仅六寸许菽园杂记同年薛爲学登进士时体甚肥及爲御史忽尔瘦削未几一疾而殒殁时身躯缩小如十余岁小儿宋帝元嘉末长广人病差便能食而不能卧一饭輙觉身长数日头遂出屋刺史叚究度之凡三丈复还渐缩如旧经日而亾晋安帝义熈七年无锡人赵永年八岁一旦暴长八尺髯须蔚然三日而死宋淳熈十四年六月临安府浦头妇产子生而能言四日暴长四尺元顺帝至正九年四月枣阳县民张氏妇生男甫周嵗长四尺许皤腹拥肿见人而笑如俗所画布袋和尚云
　　赤蛇入鼻中
　　僞呉寿州节度使姚景爲儿时事濠州节度使刘金给事廐中金尝卒行至廐见景方寝有二小赤蛇戏于景面出入两鼻中良久景寤蛇乃不见繇是骤加宠擢周太袓防时尝昼寝有如小虺五色出入颧鼻之间宋神宗居濮邸一日昼寝有紫气自鼻中出盘旋如篆时以爲瑞骆山人堂尝相王庭凑醉寝时鼻中之气左如龙而右如虎龙虎气交当贵后军士共推为成徳军留后就加节制王锷爲辛杲下偏裨一旦击毬驰逐既酣锷仰天呵气高数丈若白练上冲杲谓妻曰此极贵相以女弟配之锷终爲将相
　　泪凝如血
　　薛灵芸闻别父母欷累日泪下沾衣至升车之时以玉唾壶盛泪即如红色至京师壶中泪凝如血矣杨贵妃初承恩与父母相别涕泣登车时天寒泪结爲红冰王德琏词泪结红冰香消獭髓杨亷夫诗红冰嚼碎齿不冷丹霞入腹鸣殷雷张节之有悼妾诗桃叶歌残思不胜天风吹泪结红冰夜来书馆寒威重谁送薰香半臂绫拾遗记呉潘夫人游昭宣台唾于玉壶中侍婢防于台下得火齐指环即挂石榴枝上因其处起榴环台又杨贵妃每夏月衣轻绡有汗出红腻而多香或拭之于巾帕之上其色如桃花也
　　骨如葵子
　　高僧传刘萨诃师卒于肃州形骨小细如葵子中皆有孔可以绳聨续怪录延州有妇人颇白晳孤行城市年少之子与之游一无所却及卒有异僧向墓敬礼曰此鏁子骨菩萨也不信可启视之开墓视之遍身骨钩结皆如鎻状李邺侯外传李泌辟谷身轻能行屏风上毎导引骨节珊然有声谓之鏁子骨南城县壶公岩洞中有石函贮鏁子骨一云南城县壶公岩洞中有石函贮七星剑及五色鏁子骨遂宁县有幽襌师真身塔防昌中寺废地防成池太守王公见有僧立公庭逐之入池而没因掘地得异骨如金色钩鏁相连谓之菩萨骨乃复兴塔寺有五色圆光现谷中人以爲观音化身又殷时有仙女昌容隔窗见骨沙门卫道安爲天长寺僧积修苦行坐化之夕毫光五采荼毗之日顶骨有唵室利迦诃阿六字梵书人始知爲文殊之化以宝甁盛其灵骨化清水
　　足掌有黑子
　　画墁录汾阳王足掌有黑子一日使浑咸宁洗足咸宁捧翫久之对曰咸宁足亦有此王使跣爲视之哂曰不迨我葢云浑止中寿耳定命录安防山初爲韩公张仁愿帐下吏仁愿常令防山洗足仁愿足下有黑子防山窃视之仁愿顾笑曰黑子吾贵相也防山曰某贱人不幸两足皆有此比将军者纯黒色而加大仁愿观而异之纳爲义子加宠笃焉
　　儿啼腹中
　　唐太宗在孕语声外逹鸡跖集王昙逸母孕时腹中闻啼声防稽先圣阚泽在母胞八月叱声震外搜神记哀帝建平四年四月山阳方与女子田无啬孕子未生二月前儿啼腹中及生不举塟之陌上后三日有人过闻儿啼声母因掘收飬之宋孝武大明中张畅妾怀孕二子腹中啼声闻于外又后废帝元徽中车莞徐垣妻怀孕亦然录异记呉左中胡熈女名中许嫁当出而歘有身熈欲杀之有鬼语腹中何杀吾母及产遗地则不见儿形止闻儿声
　　血如竹箭
　　梁天监十五年七月荆州市杀人血如竹箭上丈余然后如雨细下是岁荆州大旱晋元帝托运粮不至而杀其臣令史淳于伯血逆柱而上二丈三尺搜神记东海孝妇周青太守枉杀之青将死以十丈竹竿悬五幡立誓于众曰青若有罪血当顺下若枉死血当逆流既行刑其血青黄缘幡竹而上极标又缘旛而下
　　血痕不灭
　　永新志谭节妇赵氏被元兵并其子杀之血渍礼殿间入砖上宛然一妇人抱女儿状或磨以石不灭又煆以火益显齐杀斛律光其血在地去不灭台州志王贞妇爲元兵所杀至嵊县清风岭齧指出血书字山石投崖死血渍石间天隂即坟起如始书宋时叛卒防南剑州掠民妇欲与乱妇死不受污遂遇害尸所枕藉处血迹宛然不灭毎雨则干晴则湿或削去即复见覆以他土其迹愈明又至人有被杀而无血者高僧示化往往有之唐王朴爲黄巢所杀涌起白膏数尺一曰涌白乳尺五寸元董抟霄爲贼所刺但见白气一道冲天可谓异矣
　　香从顶穴中出
　　仙佛竒幻之迹有不可思议者聊举数则如长者李通着华严论以虎防经嚢至神福山土龛前于龛中着论毎夕口出白光以代灯烛洪昉襌师南天王提头頼叱请师至天供飬于是置食食己身诸毛孔皆出异光毛孔之中尽能观见诸佛僧伽太师顶有一穴以絮塞之夜则去絮香从顶穴中出烟气满房非常芳馥及晓香还入顶穴中又絮塞之佛圗澄左乳旁一孔通彻腹内有时光从中出或以絮塞孔夜欲读书輙防絮则一室洞明又以麻油杂脂涂掌千里外事皆彻见掌中又斋日輙至水邉分肠洗之复纳腹中司马承祯脑中有小儿诵经声玲玲如振玉额上小日如钱照射一席渉正闭目二十年弟子固请之正乃开目有声如霹雳而闪光若电唐贞观中道昻尝夜讲无灯昻举掌放光明照堂宇抱朴子上党赵瞿仙人赐以松脂服之年百七十岁夜见面上有粉色女长二三寸游戏口鼻间如是一年此女长如人在侧闻琴瑟声隋开皇中释道英入水晏坐六宿方出又值冰厚雪深仰卧三宿方起释少康缙云人乞食得钱诱小儿诵佛一声予一钱康声独高一日众见佛从康口中出立逝之夕有光烛天金舌和尚赵人修道中条山唐开成间文宗三召不至乃截其舌以进焚之化爲金舌哦经如故彭宗能以一气诵五千文通爲两过音甚清畅咸康中竹林寺尼净简见天女持五色华自空中来尼遂腾空直上清凉僧海丰苦行二十余年人见其睂睫常化佛千百大如黍米往来游行已不觉也刘宋元嘉中来那跋摩于袛洹寺奄化众见一物如龙直上空中法朗往兹国卒焚骸两肩涌泉直上唐贞观初道逊讲湼槃经至请寄来生偈忽然而逝送柩于山有异花绕柩而生长一二尺可五百余茎杯渡和尚尝乘木杯渡水惟荷一芦圌子数人举不能动或窥其中有四小儿面目端正乃四天王也从网师乞鱼不与取两石子掷水中俄有两水牛鬭网悉碎败不复见牛乾元中僧无漏立化于禁中足去地尺许隋大业初慧侃住栖霞寺住扬都偲法师所将还寺僧请见神力侃即从窗中出臂长数十丈轩辕集年过数百立于床前则髪垂至地坐闇室则目光可长数尺虽一日百处莫不分体而至人命饮则百斗不醉夜垂髪盆中其酒沥沥而出马自然时以拳入鼻及出拳鼻如故又指溪水令逆流指栁树令随溪水去指桥令断复续又于遍身及袜上摸钱所出钱不知多少后唐天成初常觉襌师居东京普浄院北隣张生请师供飬至夜窃窥见师体遍满一榻头足俱出榻外李阿逄犇牛以足胫置车下轹其骨皆折阿死须臾复生足亦如故胡超身不甚长每处稠人中首独昻出指地中寳器穿之率如言而获韦震能以水石爲六畜龙虎能渉江海含水喷之皆成珠玉与弟子行各泥丸爲马日行千里又能吐气五色起数丈能令弟子举目见千里外事李八百丹成抹拍石上顽石化玉人或凿崖取之即风雷爲变卖药翁葫芦内药一丸入口足下五色云起飘飘而去薛尊师居昊天观无病坐亡顔色不变遂于本院中造塔不塞塔户毎至夜輙召弟子告以修行之术阿专师骑一破墙口唱叱叱墙堵忽然升上须臾映云而威稠襌师方造寺诸方施木数千根师咒之诸木起空中自相搏击声若雷霆鬭触摧折纷续如雨亦将子与不食五谷而噉百草花能随风雨徃来寗封爲陶正能出五色烟积火自烧而随烟上下修羊公眠华山文仙谷石上榻穿防汉景帝问公不答化爲白石羊后置石羊于通灵台石羊复不知何往孙博能令草木金石皆爲火亦能使身自成火口中吐火葛弟子姚光自言得爲火仙呉大帝积薪焚之光安坐火中阅素书一卷王探与人行身散云雾或屹立平地俄起崇山左慈遇徐堕门下宾客牛车六七乘欺慈云不在慈去客见牛在杨树杪适行上树即不见下即复见行树上又车毂皆生荆棘砍之不断推之不动客叩头谢过车牛各复如故曹公欲收之走入羣羊中追者语欲得见先生有大羊前跪曰爲审尔否吏相谓曰此跪羊慈也于是羣羊咸向吏言曰爲审尔否吏不复分刘正服朱英丸能变化隠形隠三军之众使成一丛林水亦能使成鸟兽能令一人作千人聚壤成山刺地成川嘘气成云又能吐气爲风化生羙女之形又吐五色气方广十里直上连天又能跃上去地数百丈陈复休众中徐行奔走追之终不能及以锄剧地金玉货物随剧而出班孟能坐空虚中与人语又能入地初没足至胸已而尽没以指刺地即成井可汲吹屋上瓦瓦飞入人家含墨喷纸尽成文字各有意义晋罗什与人碁拾敌子死处如龙鳯形轩辕先生坐暗室中目光可长数尺与人饮百斗不醉夜垂髪盆中其酒沥沥而出面药之香散髪用气能以桐竹叶满手挼之悉成钱又能散髪用气攻其髪条条如植葛仙翁能积薪烈火而坐其上薪尽而衣冠不灼爲客致酒无人杯杯自至人前饮不尽杯不去与客谈语时天大寒仙翁吐气火赫然从口出客皆热脱衣常有宾后来者出迎之坐上又有一与客语潄口口中饭尽成大蜂飞行作声张口羣小蜂还入口中嚼之故是饭也邓州一僧名隠慧日食二鸠或笑之师张口鸠从口出一能行一匍匐在地蓟子训诸老人头髪毕白者子训但与之共语其髪宿息之间明旦皆黑矣南诏张子辰习天竺持明法诏问修建有何功德乃坐露地前置一鉢顷之有水晶观音自鉢中乗云升空壶公悬空壶于屋上身跳入壶中费长房随之入壶见有楼观重门鸡足僧小沉与二僧吃食问识何法门曰能使死者生极乐界有防之者曰超度死魂何所证验愿入棺试之及小沉启视此人已死矣诏生之有顷遂苏曰我生在七宝宫殿中何复来此他日叩迦叶石门门訇然中开二僧追呼门则闭矣或谓小沉迦叶化身也殷七七值宾防次以二栗爲令接者皆闻异香或笑之作石缀于鼻掣拽不落秽气不可堪共起狂舞祈谢石自鼻落乃复爲栗龙树尊者化南天竺王问诸天何所作爲答曰天今与阿修罗战湏臾空中刀剑及修罗误鼻相继下王乃惊服又与善咒婆罗门角力婆罗门化大池莲华坐其上龙树化白象入池鼻举莲华高掷婆罗伤背而伏元时黄衣和尚毎渡津即歩行水面衣冠不湿遇虎豹輙叱之而驭贞明中龙潮普问将他适以院寺付聪敎二弟子乃跨虎陵晨抵信州斋僧方集师就长者覔斋长者不诺师覔水一盂噀拄杖爲虎高驭而去又释静蔼以周武将灭佛法上书力诤不得遂归太乙山锡谷中厌身情廹勑遣侍者跏坐磐石自条身肉叚叚布于石上引肠挂于松枝五脏皆外见自余筋肉手足头面脔析都尽以刀割心捧之而卒次日合掌捧心跏坐如故所伤余骸一无遗血白乳滂流凝于石上慧力寺僧善周沭浴而化五日后髪须再生梵僧难陀在饮食防令人断其头钉耳于柱无血身坐席上酒至防入头疮中面赤而歌手复按节防罢自起提首安之都无痕也澄虚太师入山精修母啖之食以刃刳肠涤浄女仙湘媪弟子逍遥媪暂之罗浮三稔逍遥懵坐于室媪至以杖叩地逍遥如寐醒欲拜忽遗左足如刖于地媪拾足勘膝噀之以水乃如故洪武中下度僧之令中有冒名代请者帝大怒命锦衣卫戮之呉僧永隆请焚身以求免帝允之取香一瓣书风调雨顺字语中使曰烦语陛下遇旱以此祷雨必验乃秉炬自焚骸骨不倒异香逼人羣鹤旋舞于龛顶诛后大旱以所遗香祷雨立应上曰此神僧永隆雨也希建中僧法郎多异迹能户钥中出入张果隠恒州条山乗一白驴一日行数万里休则重叠如纸置巾箱中乗则以水噀之更成驴矣香阇黎止益州青城寺三月三日诸檀越所奉酒食随得随尽若填巨壑及晚临坑大吐雉肉自口出即能飞鸣羊肉自口出即能驰走酒浆乱防将欲满坑鱼虾鵞鸭游泳交错元和中道树襌师结茅寿州三峯有怪现花百端或现佛菩萨天仙等形或光出方响师至怪灭人问师何道术师云野狐伎俩有尽老僧不见不闻无尽此等神通直是游戏三昧固非隠沦变化之小术可同年而语也
　　菜花中各有一佛
　　笔谈熈宁中李賔客中知润州园中有菜花悉作荷花仍各一佛坐于中形如雕刻杜阳编唐文宗好食蛤蜊一日左右以方盘而进中有擘不开裂者上疑其异乃焚香祝之俄顷自开中有二人形睂端秀质体悉备螺髻璎珞足履菡蓞上遂置之金粟檀香合以玉线覆之赐兴善寺艺苑雌黄呉兴郡宗益剖蚌中有现罗汉像偏袒右肩翘首左顾宗益以归慈感寺戒庵老人漫笔常熟丘郡锡镟中置熟鸡半只见厨邉光焰发视之见鸡气蒸成一小佛殿中坐佛一尊如世间大士像睂目分明万厯癸未正月事也唐询家烹鸡忽火光出釜中发葢视之水面尽成五色有未产鸡子其黄化爲菩萨像袖手伸足睂目了然其白化爲莲花座耳谈万厯己卯严州建德县有渔者获一鳖重八斤一酒家买悬室中夜半作人声明日割烹之腹内有老人长六寸许五官皆具首戴皮防时郡守杨廷诰入觐以木匣贮之又乙未年遂昌民宋甲剖一鼈中有比丘端坐握摩尼珠衫履斩然頴川王户部一日宴客庖人烹鼈剖之有鬼判各一朱髪蓝面皂防绿袍左执笔右执簿种种皆具刻画所不及溧水俞集舟行淮上见捕蚌蛤者必买放之一日舟人买蛤一篮倍价偿之不允坚置釡中忽起光焰一大蚌裂开有观世音像旁有竹两竿相对端严衣冠璎珞竹叶枝干皆细真珠缀成者舟人皆诵佛悔罪仁品恩州民张氏以屠牛致冨一牛临命跪膝若有请张不肯释杀之取其肝忽水珠迸出色如水银而圆大小不等及烹肉就货刀不能切皆有圆珠如石满其中胃脏尽然始知舍利也张即日罢业裒从来所弃牛骨并舍利作一塔塟之墨庄漫录崇宁二年三月初一日卫州获嘉县民职氏杀猪祭神而民刘氏猎犬得其弃骨之狺狺四日不食民使其子折视牡齿臼中得肉如拇谛视之如来像也髻有珠如粟瞑目跌跏瞳子隠然庄严毕具鼂无咎作赞叹之政和丁酉真州近村富人羣犬争啣一牛胫骨众异而破之其中血凝如玉成一菩萨形衣纹璎珞相好竒特虽雕琢不及我佛慈悲化身无乎不在示希有之异好杀者得不少悛乎
　　龙神求舍利
　　春渚记闻含山令李兖伯源宣和间侍其季父仲将爲广东宪觧秩繇江道还楚舟过小孤风势虽便而篙橹不进因上谒龙祠祷龙以祈安济乞筊不获旁有言者曰龙知还自番禺或有犀玉之属顾视行李独有番琉璃贮佛舍利百余因以启龙一掷而许伯源乃跪船舷以瓶下投水面忽开裂观见其间神鬼百怪宝幢羽葢鸣螺击鼓钹执金炉迎导甚众而不沾湿一人拱手上承舍利既下水即随合舟柁轻飏转首之间已行百里矣又阁门宣事陈安上言元丰初安焘厚卿陈睦和叔奉使三韩渡海舟中安贮佛经及所过收聚败经余轴以备投散放洋之间风势甚恶波涛汹涌后舟载者俱见海神百怪攀船而上以经轴爲求先举轴付之继来者众度不能给即析经随纸付之又度不给则剪经行与之至剪经字而一字之投莫不忻悦顶戴而去指顾风涛恬息皆获安济谈圃吕相国端奉使高丽过洋祝曰囘日无虞当以金书摩诘经爲谢比囘风涛輙作遂取经沉之闻丝竹之声起于舟下音韵清越非人间比新繁县西王李村隋代有书生以笔于空中冩般若经后忽雷雨其地丈许并无沾湿唐武德初有异僧曰此地空中有般若经陈尧咨泊舟三山矶下梦一老叟曰来日当覆舟慎勿渡翌日果然夜复梦曰我江中游奕神也公大贵故相报愿求金光明经一部公与之辞谢而去王荣老过扬子江风涛暴作投玉尘端砚虎帐诸物皆不应有黄山谷书韦应物诗取以投之香火未收水光如镜嘉祐中一贵人携韩干马渡采石风大作数日不得行祷于水神梦神求畵献之风乃止
　　鵞毛成莲花
　　刘程之遗民性好佛常于定中见佛光照地皆成金色阿弥陀佛玉毫光垂手引授又见入七宝池莲香色其水湛湛有人项有圆光胸有万字指池水曰此八功德水可饮之及寤异香发于毛孔耳谈李太宰生平戒杀生凡爲已杀者皆不食一日客招之爲宰一鵞公不悦曰我故不食鵞何宰焉语毕其鵞毛翎从地飞起至云结成莲花一朶现于筵前久之始散青螺郭公曾劄记其事公乙未年以大司空居艰时事也又云金坛曹太史大章家居时建碧霞元君庙于郊外尝自往薰修隆庆丁卯四月朔再往先是四明王生携一童子亦在顶礼白日忽雷霆大作攫童子离殿二三丈地裂爲池池水即注焉碧绿漪涟结成雷泉如愿四字而童背亦有此四字硃书久始渐灭大史着有元君灵应记狯园常熟陈庄靖公瓒爲给事以直言放归一意修西方浄业后超迁至秋官尚书万厯戊子秋七月公病革弥留诵佛益庄故事京师大臣自三品以上暑月赐冰既置冰于榻前众见冰中涌出七级浮屠栏楯钩缀窗格玲珑无不周备移时氷势渐销塔影渐瘦顷之报公气絶一无所覩又黄氏仆母者常熟罟里村媪也平居持斋念佛了无他异有子爲黄观察时雨家仆万厯甲寅秋媪年六十五疾笃将逝其旧蓝裠衣里十二幅须臾现出十二面观音像各幅变相不同咸具竹林鹦鹉之致经一昼夜乃灭慧广大师俗姓姚氏无锡人卓锡明州阿育王寺亲覩舍利光中现释迦文佛法身师遂誓焚身以报佛恩取香油涂身合掌诵佛号火然俄成灰烬大众见五色祥云自师顶上起光中现菩萨金身长可二尺晃然四照映云而灭又四空法师出家五台山说法天花昼下临化嘱弟子十年后荼毘僧徒聚薪棺至忽自起火道俗见白云中现出西方景界有七重栏楯网罗竹树七宝池金沙地楼阁宫殿并是渠玛瑙所严饰池中青白莲花白鹤孔雀鹦鹉舍利迦频伽共命之鸟种种竒妙俄而天乐振空移时方灭
　　白虹跨东井
　　奘在玉华宫繙大般若经麟德元年示灭其夜北方有白虹四道从北亘南横跨东井即自念曰昔如来灭度白虹十二道从西贯于太微于是有防林之灭今将非玉华大师有无常事耶至九日凶问至娄道者涟水人生有异相掌中一目中指七节长爲承天寺僧干兴元年侧卧而化焚之三日衣裓不动忽雷雨骤作薪火皆灭口中出白烟自焚立尽独留目睛与舌根不坏舍利无数梅仙祖师学道白云山夏月偶坐化于梅树下数里间闻梅花香经旬不息庐山逺法师命尽之日山中峯涧寺落皆见千眼仙成队执旛幢香花赴东林寺温州浄居寺尼机尝习定于平阳大日山石窟中开元中倒立而化将塟风雷隂黯失其柩越二日有自大日来者云是夕空中有箫磬声柩已厝峯上义熈中僧叡沐浴还座合掌而逝五色香烟从叡房出大明末慧益焚身闻空中笳管异香芬苾赵惠宗宜都人得九天仙箓唐天宝中积薪自焚怡然坐火中诵度人经化爲瑞云仙鹤而去
　　讲经雨花
　　梁武与云光法师讲经金陵感天雨花天厨献食因筑雨花防慧逺襌师退隠硖石山注湼槃经成掷其笔曰若防义契理笔当驻空已而果然后人因名曰掷笔当竺道生公讲道于虎丘无信之者乃聚石爲徒与谈至理石皆爲防头先天元年觉叅曹溪六祖一见语合遽归永嘉着证道篇即时定中见其字化爲金色满虚空界蓝田悟真寺有高僧冩湼槃经羣鸽自空中啣水添砚圭峯襌师出家青莲山讲经地涌青莲八龙听讲东晋防陀罗尊者译经于广陵寺之青莲池有二青蛇自池中出化爲童子爲洒扫焚香迄暮收经而去译经毕不知所在唐法师焚金刺血冩经笔端常有舍利又楞严大师于精严寺作楞严防梦文殊菩萨飞入口中永明中僧卞善梵音尝诵经有羣鹤下集皆前经终则去永嘉中安慧冩大品经入火不烧大顺初温州大云寺僧洪梵诵经说法陆地生莲灵蛇听法大业末智超诵法华经瓶水自溢中和初温州法空院僧慧升结庐北岩冩法华经至普贤劝法品天雨舍利二颗
　　经声发石函中
　　梁高僧传齐武帝时东山人掘土见一物状如两唇其中舌鲜红赤色沙门和尚曰此持法华经者亾相不坏也诵满千遍其验徴矣乃集持法华经者围绕诵经才发声其唇舌一时鼓动见者毛竪宣室志悟真寺僧夜如蓝溪忽闻有诵法华经者月下四望閴然无覩僧惨然有惧述于众僧明日俱听之乃闻经声自此中发掘之得一颅骨在积壤中独唇吻与舌鲜而且润遂持归置于千佛殿每夕经声发石函中法华经云有人闻是品者能通喜讃叹是人口中生青莲花香欧阳公知颍州有官妓卢媚儿姿貌端秀口中尝作芙蕖花香有属僧曰此人前世爲尼诵法华经二十年又石斗山中法华寺碑载樵者掘地得石函藏一童子舌不坏上生莲花一枝又后魏范阳寺僧以诵法华白鹿寺童子以供给僧诵法华死后舌俱不杇
　　入珊瑚林
　　塔者梵名塔婆此云方坟或云支提翻爲灭恶生善处西梵正音名曰窣堵波此云庙庙者貌也又塔西国浮圗也此翻聚相戒坛国经云依梵本座佛骨所名曰塔婆有舍利者名塔无舍利者名支提正法念经云四种人得树偷婆汉言家四种人者轮王罗汉辟支如来也佛经治故塔者生白身天其身鲜白入珊瑚林扫塔者生意燥天其身浄洁犹如明镜去塔中草水者生先音天众宝宫殿光明是不可计量以花香供塔者生兠率夫诸毛孔有栴檀香具三明六通及八觧脱道严供飬塔庙寿一百五岁道卓建塔三龙防之拾得龙毛长三尺许修空慧寺塔有金瓮相对修檀防山古塔有古窑熟甎三十余所临黄塔有水底莲花弥满三日长干塔有石匣中爪髪髪引施如螺雍州塔有夜雨宝屑天花芭蕉防榈皆满魏州塔有降金银花小者如火精大者如榆荚灵鹫寺塔有羣燕共绣像智门寺塔有神黒蜂连理木甘露降闲居寺塔有白云如大蜨色似青琉璃翺翔而下栖岩寺塔有火照二百里逺望者皆言烧山鳯泉塔有碁石子渐变尽如水晶诸凡载在佛藏中功德难以具悉魏书干陀国城东南七里有佛塔高七十丈周三百歩所谓雀离佛圗也唐奘传健防国有雀离浮圗伽蓝记此浮圗天火七烧佛法当灭道鉴传云王修浮圗木工既讫犹有铁柱无能上者王于四角起大高楼在上烧香散花至心精神然后辘轳绞索一举便到故国人皆云四天王助之塔内事物悉是金玉旭日始开则金盘晃朗微风渐发则宝铎和鸣西域浮圗此爲第一广明集瑜珈之建宝塔百鬼助以日工雀离之起浮圗四王扶其夜力又蓝莫国王得佛一分舍利奉归起塔即名蓝莫塔塔邉有池池中有龙常守防此塔昼夜供飬拘彜竭城城北防树间希连河邉世尊于此北首而般泥洹及须防最后得道处以金棺供飬世尊七日处金刚力士放金杵处八王分舍利处皆起塔
　　阳神隂神
　　宋张紫阳名用成修炼功成受刘海蟾秘诀时有一僧自谓得最上乘襌能入定出神数百里间顷刻即到一日相遇紫阳曰可与襌师同游远方乎僧曰可愿同往扬州观琼花于是紫阳与僧同处一静室瞑目趺坐皆出神游紫阳至其地僧已先到绕花三匝紫阳曰今日与师各折一花爲记少顷紫阳与僧欠伸而觉紫阳于手内折出琼花一枝问师琼花何在僧袖手皆空后紫阳弟子问吾师与襌师同游何以有折花之异紫阳曰我金丹大道性命兼修故聚则成形散则成气所至之地真神见形谓之阳神彼之所修直修性宗不复修命故所至之地无复形影谓之隂神此其异也钟离正阳亦云逹摩面壁九年方超内障世尊心六载始出凡笼以此知释迦性命防修分晓其定中出隂神乃二乗坐襌之法宅舍难固不免迁徙一念差误终无所归止于投胎夺舍而已此非道家纯阳之仙所谓第五鬼仙虽曰仙其实鬼也狯园皈的逹者西域圣僧也洪武中来朝阙下马足所践地涌金莲高皇帝竒待之时的逹与真人张宇皆侍从焉帝令二人较术谓宇曰朕闻西域某国有玉龙可取试爲朕设坛召将取之真人遂受诏作法的逹止求盂水置前结跏趺坐而已约以三时返命俄逾六日不至帝心已懈命罢之宇皇恐无地于是奏言的逹破其术帝大笑复谓的逹曰上人既能禁之亦能觧之乎的逹曰此最易事呼侍者取盂水防于地有顷诸神至矣以次入见对云取得玉龙行抵流沙忽见洪涛涨天遂迷失道六日后水退始得渡而玉龙竟沉于沙中失所在矣帝不悦的逹便从怀内探出玉龙以献帝骇以爲神赏赍无数余读释摩腾及唐罗公逺金刚不空三藏事颇相似译经圗称明帝永平三年帝感异梦勑郎中蔡愔中郎将秦景将士王道等西寻佛法至印度国请迦叶摩腾竺法兰用白马防经至洛阳帝造白马寺译四十二章经五岳道士褚善信等不悦请较试遣尚书令宋庠引入长乐宫集白马寺南门信等以灵宝诸经置道东坛上帝以经像舍利置七宝行殿上信等升天入火履冰隠形诸术所试不验时佛舍利光明五色直射空中旋环如葢映蔽日轮摩腾先是阿罗汉即以神足游空飞行坐卧天雨宝花及奏众乐此道敎爲佛屈也唐宗幸东洛罗公逺叶法善金刚三藏皆从时方修麟趾殿庭有大方梁数丈径六七尺帝谓叶尊师曰师试爲朕举此方木叶受诏作法方木一头揭数尺而一头不起宗曰师之神力何有失耶曰三藏使金刚善神众压一头故不举已而使叶设法录于是取三藏金襴袈裟折之以盆压之叶绕之三匝曰太上老君摄去盆下袈裟之缕随色各爲一聚又覆而祝之则袈裟如故又令三藏固收袈裟令罗公逺取之三藏跏趺作法取袈裟置银合又安数重木匣众见中有一重菩萨外有一重金甲神人又以一重金刚围之贤圣比肩环绕甚严公逺言笑自若食顷启视封鎻依然中已空矣即令人于其院中开柜取来宗问之公逺曰菩萨力士圣之中者甲兵诸神道之小者适使玉清神女取之则菩萨金刚遂不见其形耳此释敎爲道术屈也皆其徒相倾煽之语耳
  </div>
  <div class="pagination">
   <a href="玉芝堂谈荟_page6.html">
    上一页
   </a>
   <span>
    ...
   </span>
   <a href="玉芝堂谈荟_page2.html">
    2
   </a>
   <a href="玉芝堂谈荟_page3.html">
    3
   </a>
   <a href="玉芝堂谈荟_page4.html">
    4
   </a>
   <a href="玉芝堂谈荟_page5.html">
    5
   </a>
   <a href="玉芝堂谈荟_page6.html">
    6
   </a>
   <span class="current-page">
    7
   </span>
   <a href="玉芝堂谈荟_page8.html">
    8
   </a>
   <a href="玉芝堂谈荟_page9.html">
    9
   </a>
   <a href="玉芝堂谈荟_page10.html">
    10
   </a>
   <a href="玉芝堂谈荟_page11.html">
    11
   </a>
   <a href="玉芝堂谈荟_page12.html">
    12
   </a>
   <span>
    ...
   </span>
   <a href="玉芝堂谈荟_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
