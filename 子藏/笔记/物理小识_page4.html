<!DOCTYPE html>
<html>
<head>
    <meta charset="UTF-8">
    <title>物理小识 - 第 4 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>物理小识 - 第 4 页/共 11 页</h1>
    <div class="content">　　牛病　肩烂緜絮灰漏蹄以紫草猪脂铁箆烙之伤热用胡麻叶汁灌癞用杜衡藜芦末涂疫热葛竹叶苍术蕉汁灌之或加大黄鼻头无汗加麻黄口出血加蒲黄胀用燕子屎噎用皂角末吹鼻身生虫捣当归浸醋涂之
　　马病　马急黄黑汗取旧靴头皮浸汁灌不效用大黄当归盐水灌之或鍼破马尾尖出血胞转肠结以硝灌之或用细辛防风芍药盐水灌后用芒硝郁金大青酒油灌之或以小儿尿和水灌之或捣蒜内小便孔中虫嗓者酱清灌鼻重者葶苈子桑白皮大枣汤灌脊疮黄丹敷忌风破脊尿泥涂伤水烧人髪熏两鼻或用川草乌白芷胡椒皂角吹鼻疥用皂荚米泔洗樗根麻油涂或巴豆腻粉麻油涂啌喘大麻子饲
　　鸽病　用古壁螺殻续随子银杏捣为丸饲之
　　鹤病　宜用蛇防及大麦煮熟饲之
　　病　宜用蚯蚓蛇及饭喂之
　　鹿病　宜用盐拌料豆喂之常以料豆艸喂之亦佳猿病　萝匐喂之
　　医南禽发风　鹦防八哥白鹇锦鸡孔雀之类或发风不食上有一肉味圆如荳大以针挑破之则立愈右尾尖上即所谓壶也鹦防县烟处体痒自啄饲以陈皮水孔雀病饲以铁水凡鸟疾饲以麻油子







　　物理小识卷四
<子部,杂家类,杂说之属,物理小识>
　　钦定四库全书
　　物理小识卷五　　　　　明　方以智　撰医药类
　　医药通类约几　潜草曰至理不测因物则以征之医固一大物理之槖籥也喙者跂者核者柯者皆可以任督荣卫观之皆可以好恶制化穷之形色精神臭味燥润无非元气阴阳之升降出入也无非五六十二之运气经络也用在中节调其亢承类应之纲符几不二尽其性者秩序变化在其中矣岂愁约则荒而博则混哉雌雄子母药之伦也水土之抽为草木其水母而土父乎动物之荣卫脂膏其水母而火父乎究论之六淫亦水火也七情亦水火也其病也亢火与元气不两立停水亦与元气不两立其交济也水火即元气也气为体水为相火为用不相离也是皆可以叅两而通类硏几焉气味最切而形色应之【如香走气味入血花实蔓榦各具形色】轻重各分阴阳而上下遂专升降【金石主坠而硫以质扬沉香神砂兼统升降】凡有头尾三停以分【耆归防桔类】皮骨筋节皆应表里【竹茹走膜诸皮走皮藤则象筋藕杉用节】腐糵溲通同主于化【麯豉皆因腐变畜粪槩谓之通寒号食柏实而遗已复自食其遗故通血分】物体全具取其专长【瓠藤含水萆麻吸物秦艽以纠象络石菖以清入心荎具五味而功在酸收葈耳同豨莶而专入巅脑】其通类固犁然矣永叔曰船上惊病者刮舵牙汗末和丹砂茯神饮之而愈蜈蚣螫者唾墨画鸡咮啄之止痛此亦以其神情而通类也
　　何往非药　药知其故乃能用之反因约类尽变不难先曾祖本庵公知医具三才之故廷尉公中丞公皆留心纪验不肖以智有穷理极物之僻闲尝约之补防也对治从治也寒热温凉而平统之五味归于甘苦而淡统之皆概也而好恶最防因地因时相制而变久习而转皆有其端圣人举一二以通类特常人信不及耳日用如醤能制杀醋能敛入麪防发散酒醴活血烧酒行阳寒食饭能化瘢锅焦健脾柴霜收火下行土能和物化物金石下镇水火其统用也矢溺皆妙垢浴养身椒热下行姜独发散盐汤能吐贫人得糯为补饫后得茶即清何待他求哉人信不及反多一疑疑则又成一病古人验症既确直与之药不言其故而且先为之説以平其神故效也学者明人身矣知药性矣騐症之寒热虚实为要初中后三法和取从折属之五治不可不知【中徳曰先高祖封御史讳学渐号本庵髙景逸总宪序其书门人諡明善先生精医中通曰公因一也反因二也此方氏之易学真破天荒一切皆然即医可以取证】
　　上下分余气　兔丝寄生在木上分余气者【兔丝同女萝而色近赤萝则青也寄生不一而取桑寄生芝则随地寄生不假种识】茯苓豕苓雷丸桓檀皆在下而分余气者也【茯苓为松余豕苓为枫余雷丸为竹余桓檀为檗余】
　　物皆有任督闗节　蛴螬背行先循乎督蝮蜟之用专依乎任化为元蝉复循任防督如环无端可以悟蒸变矣运任防督于颠鹿运督防任于尾闾海螵蛸上表坚薄如介里理轻脆而通葢维持者督阖辟者任口以腹息以胎矣艸木之根皮节花亦任督也节则带络之闗防也
　　用心骨核　石枣核濇精而今何去核沈括之説也麦冬连心用方合土徳全体王绍隆之説也枸杞根实神农通用而后分之根乃去骨何所本乎莲实去薏失圣胎种矣此卢颐之説也潜艸曰去骨心核者取其味粹存之者象形取证也【苏恭曰枳实宜全核穰连理亭曰栀子连壳治上焦若今连翘去仁用壳则不知何所本也连翘入手足少阳阳明又肖心入心治耳聋陆皕京曰人心虚草木心多实故天麦冬莲子去心者以入心坚而不化也】
　　艸之沙者属金属降　蒲黄如沙如黄金之不变是其专精在黄【舌肿渗之即消】石园荽之花上如沙曰海金沙主治石淋因其如沙而消瘀通下也
　　赤箭芝　根为天麻自内及外苗为赤箭达上反下沈括惜世但以治风岂知其为补益上品哉实如楝六棱至秋不落却透空入茎中还筒而下潜生土内抱朴称独摇芝根有十二子环之乘雅附六芝中将谓别一物耶芝以雨霁云彻而生不假种植故益五脏有中之无赤黑者交心肾之引药也【番豆花透空入土结豆当通润藏府是一类推法也皆贯无于有之药】
　　蓍蒿　茵蔯艾薷皆蒿类蓍以耆老末大于本故神明幽赞归之一茎直上百嵗满百长丈羲孔墓生神农本经云益气充肌明目潘去肰云孔林蓍六棱今药不用蓍以用茵蔯即蓍也
　　反时生　秋冬生长夏至死是升出降入倒用者芥麦例也羊踶千金子夏枯艸皆然【羊踶主秃疮隂蚀千金子夏枯皆行水而夏枯入目珠治瘰疬】智在粤见有十字草冬青夏槁叶尖长四布如十字春于叶中抽四枝结果三棱断茎有白汁似泽漆猫儿睛緑花而本草言五枝抽谓四分而兼中抽为五乎最治蛊毒记以俟考【岭北亦处处有之】
　　黄连燥栀子润　皆苦寒而口干渴宜炒栀湿痢宜黄连
　　参　参似人形力大白者切之须有金井玉栏土木参明润不白盖上党紫团之类乎近以泡参胶接小参殊自难辨市上节参似小菖蒲而曲乃参芦也【芦可涌吐虚人用以发散亦可同黄茋萎防用之】江楚岭北大山亦有三桠五叶生树阴者其味淡直茎紫而叶如青葙两开者沙参也乗雅曰人参天地故以名之【音骖】卫气日行阳道则寤夜入五脏则寐凡病张皇不能假寐者人参入口便得安寝急走衔参不喘此亦视其人耳能囘元气于垂亡能理一切虚证气虚者固宜血虚亦不可缺无阳则隂无以生李言闻薛立斋详矣医宗曰肺脉洪实火气方逆血热妄行不可骤用痧初发身虽热而斑未形伤寒始作症未定而邪热方炽勿悮投也有时多用则宣通少用反壅滞【贫者闻贵药则吝小医利在行其所便故王海藏王节斋之説适借口耳　中履曰出参之土木在古北口外非向宣府之土木也】
　　甘草　存中辨景纯蘦大苦非甘草是也今重秦粉艸正以西边风劲其根直深故其力厚刘客生言西宁镇番甘草最多叶似天竹但冬凋耳根须直下数丈外域成树
　　黄连　本草贵宣连今黄山所产是也时重川连而南楚辰播皆是愚在城步辰阳见人取之是鸡爪类髙守恒曰卭州黄连长尺粗如筋或如小指雅阆巴皆小鸡爪愚按云贵连皆无毛诸深山连皆有毛生溪石上叶似小芹而冬不凋但其味更苦耳防心生用余可吴萸姜制
　　大黄　川雅州大黄最大如盌锦纹而香陜西平凉大黄有大如者得此酒制上巅九蒸晒补硫制化积如神
　　黄精偏精　黄精似姜而一榦对分叶长尺许本草谓如竹叶不肖也初苗名笔管菜其偏精即萎防华陀告樊阿之青黏也濒湖极称萎防功并人参【神隠有萎防饵法二月九月采根形比黄精叶狭而长表白里青茎直如箭榦有节三月开青花结圆实】
　　附子　出彰明赤水苗三四尺叶似石龙芮及艾花紫碧色冬至沃田豕粪种之明秋始茂其根生子如芋宋杨天惠记详矣近年各处种之隔年发叶似菊三年始生子盖乌头沃种久之而大也灌以金汁其曰奚毒即雀芋非此种也雀芋之最大者海芋即观音莲博物志交州俚子药箭即曝雀芋根射人沸烂饮月水及粪汁时有瘥者射猪狗无恙以食粪也山中以射虎【中徳曰乙酉张献忠乱蜀时附子至三四十金一枚中通曰底平尖正者少皆刻术盒以盐浸耎而安木盒中印造之彭飞云曰真彰明色灰秦产色白叶廕生曰巩昌皆种乌头多年成附子平凉一带四月八腊八寺煮乌头饭众盖煮一昼夜极熟则自无毒揭盖加水则不可食河北咂酒皆以乌头为麯】
　　钟乳　钟乳孔公孽皆石精所凝而相谓补阳愚尝疑之两粤最多黎美周曰性澁而凝精合阳药走下部故方家用之服乳忌参术谓术能动钟乳也存中所载夏英公与其小吏利害相反然哉江邻几曰髙敏之以钟乳饲牛而饮其乳后患血痢卒以钟乳太澁也【中履曰黎美周遂球广州孝廉丙戌与杨机部郭云机万吉人姚有仆同防难有集行世】
　　雄黄　杨亿笔记杨嵎依郑元黄堥五毒药而愈颊疡虞雍公以甘艸服雄黄蒸饼丸而愈痢黄堥瓦合有盖者范汪改为飞黄散是也瓦盆中安雌黄南丹砂北慈石东曾青西白石英上为礜石膏次之钟乳居下雄黄覆之云母布于底以盆盖之羊毛固济以陈苇烧一曰取其飞黄用之夫雄黄治疮杀蛊毒之上品也而入肝经气分故能定癎涎治疟痢又能化血为水凡赤者为雄有臭黄以醋洗其臭者当辨之武都阶州有水窟雄黄可充丹砂但研细色黄耳老父在蜀得蒜汁炼雄精成佩方置牀室却病辟蛇鬼若以化物当与硝石同用【中徳曰先祖中丞公筮仕在蜀】
　　硫　淮南曰夏至硫黄泽盖阳入地遇阴而成者舶硫如蜜黄中有金红处击开如水晶有光金青硫不佳也陆丽京云硫暖而利其性下行焰硝暖而散其性上行礞石寒而下消石暖而上刘荐叔曰今以消石化硫为水以竹筒盛之埋马粪中一月而合铅霜十之一制度甚妙最化积聚专欲扶阳则埋一瓮豆浆而以小罂盛矾硫松毛塞之令口向瓮涂泥固之金粟火煅之滴下者精乃以猪脏同煮孙公谈圃曰三伏日饵硫黄百粒去脏腑秽滞以暖而速下也七寳丹治久患防痢宿食气痛最騐白乐天曰退之服硫终一病讫不痊王谠唐语林曰韩愈病卒召羣僚曰吾不药今将病死矣汝详视吾手肢体无诳人云韩愈癞死也老人原可服硫死自天命翛然而去与硫何与而谤之黄山谷在宜州服紫霞丹自云得力曾纡劝其勿服山谷曰公等疽根在旁乃不可服如仆服之殆是晴云之在川谷也【中徳日丽京乃陆鲲庭年伯之兄善医刘荐叔年伯名中藻福安人中通曰刘安期医学主子和而却服硫　揭子暄曰阳气入地遇水则死为硫升云则爆为雷乃生养万物之原药当以此为第一种但须善制耳遇硫毒研釡底煤泡汤饮盖煤为火之宅犹以油饼收油也】
　　龙脑　婆律木如杉而叶圆背白皮有甲错叶廷珪则谓千年杉锯版取脑则与取樟脑法同矣唐天寳交趾贡龙脑如蚕蝉形宋史熙宁九年英州雷震一山樟树尽枯中皆龙脑可信树汁降香亦有取链者不必执一也今以梅花片食咽锁喉者真韶州升樟脑似之切新樟片井水浸三日锅煎栁搅汁减半栁有白霜即泌入瓦盂经宿自成再合二皿湿纸封之文武火熁之半时取冷如此三四次即冰片也或以杉木铺之合诸药封二盌入水半盏煨之水干取开脑自升于上赞宁曰其赤色者曰父婆律凡诸力厚有汁之老树遇大冻枯者皆有香皆可作片取脑升用松潘有娑罗树化龙脑之事【中通曰筛壁土与樟脑拌匀摊盌内捩薄荷汁洒土上又以一盌合定湿纸条固其缝而蒸之少时樟脑飞上盌底皆成冰片】
　　巴豆　有三种而起线者为雄不去膜伤胃不去心则呕沉香浸则能升降同大黄则防反缓盖巴豆恶大黄而仲景备急丸同用之王好古曰可以通肠可以止防世不知也吴鉴在曰巴豆树叶有刺本草未载蜡匮丸治久溏妙甚退斋雅闻云赵傅霖传方枳殻去穰纳巴豆一以麻皮合之水煮烂即去巴豆焙干枳末待用治一切痞【中履曰吴鉴在徳操为子逺公侄己丑为桂林巡按履随老父依之一年　暄曰巴豆作防伤人者浓煎黄连汁服】
　　锦地罗三七猪腰子山羊血　广西四种妙药瞿稼轩年伯取以济人极验锦地罗蔓结子根似括蒌萆薢防典贡锦地罗二斤言其贵也诸疮立溃散血最神三七乃山漆也根似干地黄而短止血散血定痛猪腰子六瓣形似之土人干之以为县钥牌磨治肿毒山羊血止心痛跌死者酒服三钱即活【中通曰近见金道隠年伯记韶州丹霞崖上产锦地罗则广东亦有之生石上有藤藤生叶如钱大叶聚五相间生生不过五六寸常枯遇雨复活】
　　百草霜　能止上下诸血及一切疮又能消化积滞人知其以黑止血而讵知其能散火耶盖彼乃火化故与火同类而散火尤捷也
　　吴茱萸　柯古云椒下行吴茱萸上行而常子正中丞痰饮以吴茱萸愈小便皆有茱萸气梅杨卿用酒浸吴茱萸三宿以茯苓末拌之酒下百粒将谓茯苓引之下耶又云咽舌生疮以醋调吴茱萸末贴两足心迻夜便愈与附子同功则何尝不引热下行耶川椒功在闭精吴茱乃温中下气者也椒子不如漆光者多食则闭气胡椒暖胃助阳干姜守而不走生姜发散茴香入小肠砂仁荳蔲香而开胃肉蔲能澁常食料之暖者用各有宜
　　延胡索　延胡索叶似竹叶根似半夏茅山上龙洞杭州笕桥种之入手足太阴厥阴能行血中气滞气中血滞乃活血化气第一品也崇祯丁丑老父为南京玺卿时宴集散疑鯸鲐腹闷误服香油遂痛而呕医家以为阴病服药不效因而下闭一医以万应丸三服而不下迷急几死金申之来视之此药祸也当服黄连延胡索诸医曰服凉药则不救智卜于天服申之药而愈其方乃黄连延胡索各三钱甘艸一钱而已盖药毒结于腹巴豆猛于上膈得黄连防胸中而延胡索通血滞故解耳当腹闷时藿香正气散即无事矣以智于是学医北齐李元忠隋许道幼唐王勃王寿宋髙若讷皆因亲病通医书人子须知不可不勉
　　独脚莲　东壁以为鬼臼其根一年一臼愚所见茎端盖叶如荷四周或五瓣或八叶边有小刺一名羞天艸与海芋同名而实非海芋
　　蚤休　一茎直上七叶围一层又抽为重楼亦开四出白花李东壁谓叶如芍药不似也大约与鬼芋天南星一类但此一层七叶而南星十一叶耳
　　仙茅　似茅而叶薄不割肤緑又浅耳庾岭三月开黄花如栀子东壁曰六出而不似栀子八月花衡山仙茅花碧武功山仙茅花有紫者其根干之皆如小筒三白草　卢颐曰三月生苗叶如薯叶而对生小暑后茎端发叶如粉背面一如初小渐大大则叶根先白延至叶尖如是者三花穗亦白根须亦白此与本草纲目异愚所见有二种田泽畔叶如蓼色如苦荬入夏上三叶白此与东壁説同又见石岩泉边有小木叶似冬青而短其枝端三叶白如粉则卢所见叶如薯者又一种也
　　山慈姑　老鸦蒜根无毛而光山慈姑根茸毛固殻为辨东壁曰山茨菰叶如水仙花叶乗雅言冬生苗如楸叶而小二月抽茎尺许作花如绒纽状三月缀实子有三棱书以俟证
　　熊胆通利　妙丹以熊胆一分作三丸雄黄为衣白汤吞之无不下者取其破尘迅疾入血分而不伤不必巴豆硝黄牵牛也钱乙曰熊胆色通明每以一粒水中转如飞愚者曰凡胆之性无不转动者而熊胆尤迅以其善跌臕也
　　虎油　虎一身皆入药而本草未载虎油之功效愚于猎户取其油以涂腊梨疮一二次即愈亦可治大麻风犀牛皮治风闻近有从舶上来者治风活血最效是本草未载者
　　葈耳　苍耳子入脑除风通行周身功同豨莶而时不知用向在姚有仆署中有令亲黄肿百药不效采苍耳根叶三飡食之遂愈杜工部有咏苍耳诗但子欲去刺又欲取仁最难不如熬根叶为膏易耳【中履曰姚有仆年伯讳奇老父庚辰同门也丙戌以御史死防　暄曰此药能满骨髓却疾轻身功可配老君筋】
　　乳香　枫胶松脂皆可混乳香而功亦彷佛所谓薰陆乳香者陈承云是熏陆之乳头也刘珣曰乳香没药皆波斯松脂也将以白黑分之耶叶廷珪曰乳香出大食国其树类松寇宗奭曰薰陆木叶类棠梨镕塌在地曰塌香南印度阿叱厘国出之没药黑色似安息香其树类橄防物理所曰真乳香久留生舍利丹房曰乳香哑铜用者碎之或同灯心或同糯米不如酒研如泥少夫曰乳香先置孔中半日取指甲二三片置鉢中擂之不黏而易成末【中通曰近得造乳香法择有瘿松树锯开瘿就上凿一孔以糯米一斗作飰入盐一升拌匀再杵成糍入孔中却以原锯下瘿封之盐泥封固百二十日足而取之即成乳香】
　　黄蘗为杀物神药　龙城録云贾宣伯有神药能治三虫止熬黄蘗木以热酒沃之在松江以刀圭投此药鱼一吸即死吴江有蛟怪宣伯以此投潭明旦老蛟死云授之閤皂王天师涉海者亦需之黄蘗有四种本草止载其二
　　桂能制肝益脾肾　五苓散通渗而必用肉桂人知其防乎肝盛脾衰药易两犯惟桂能克肝以益脾附子不得桂亦不能补命门也水经注笺桂父服桂和脑以滋隂济桂也桂能治诸种心腹痛
　　取竹沥以旋斫者　破竹烧节两头接水一法也断节近尺其下去节以壜受之以瓦炽其节则汁流壜中预知子　本草载预知子似皂荚蔓生依木按赞宁曰即僊沼子生池间苗似牵牛有逆刺节有房殻殻中有二子者取之三子者勿取为偏气不足其二子隂阳和合能除虫毒其状如经霜则带黑色如采满升其间爆鸣似人轻防两爪相击声取法将所采者分为二分听其有声者何在则又分为二堆有鸣则记之佩于衣襟入虫毒处其子鸣爆
　　木鼈　木鼈麻纒雌雄则生而去雄乃结实马观瀛涯胜览曰古俚国木鼈子树髙十余丈緑囊如柿三四十枚其力更倍孟熙所载是也今所卖木鼈大如钱四周有伸缩如帬乃马钱子秘方用木鼈枳实各一两熊胆二钱法制丸之每服七厘去痰如神然弱人宜审服之举身如动容成术用木鼈入鼈胆取其动也堕胚亦取其动【暄曰退大热单用七厘如神过服则寒颤牙噤惟桂枝汤可解中徳曰麻油慢火炮番木鼈捣末随症加补防之药借彼力防无不通耳】
　　箭头草　即今芹菜叶形三角檐尖有齿梗如圆茎劈半半有三棱四月开紫花冬枯干末之【四两】合山豆根【两半】乳香没药【五钱】儿茶【三钱】水敷痈肿最神
　　广木香　白色嚼之粘齿者真黑色吮之辣者番白芷踯躅丹　閙羊花炒锅文炒研末遇跌击损伤服三分被覆出汗【痳呕任之】伤重再服【骨折者黄雄狗头烧灰末小黄米粉等分水调敷之】土鼈　土鼈是象房屎中所生斩断之自合今值三分一枚能接骨或以旋土成窝者充之非旋土窝曰沙鸡母同金墨磨涂口疮
　　蝃蝥黄　余岸少养蜘蛛以小者饲大者久之以朱砂饲大蜘蛛数十日满身皆赤其腹有黄可以去翳开瞽翘摇　仙方以翘摇合胡麻零余子为丸翘摇乃豌豆之扁者金乡单县产之土呼臭防豆
　　菟茯莲丸　局方菟丝子五两茯苓三两莲肉二两酒糊丸治白浊遗精盖谓思多而济心肾也菟丝感枝主外与上茯苓伏踵主内与下莲实补中而薏之生机疏化则内外上下中周行调和矣加参为莵丸可以潜消痘毒
　　秋石　叶梦得水云録称二炼之妙皂荚搅澄釜熬结霜入礶固济曰阳炼水倍溺而搅澄之曰隂炼陈嘉谟防筌收之以秋露澄重纸铺灰晒干方断曰秋取溺缓煎之锅岸生垽则竹刀掠下沸溢则竹枝搅定俟干成滓取置阳城礶上空二寸覆盏封固养火一周渐生如雪或成五色宜贮银瓶藏隂静处不则风化成水复须升养仍结如霜此秋冰也既济元黍秘法选童男女各积其溺炼成秋石又各取其虎子之白垽晒干之先置女垽于银釜底次置男秋石次置女秋石次置男垽上余二寸六一泥封固三方火温养七日则粒粒丹红交结釜顶矣金申之曰血症溲愈者多还元汤且有功况精取乎固济秋冰与乳合服岂患火气隂炼则久浸砖而取霜上也濳艸曰无泑乌盆浸溺既久掘土埋之七七取出盆覆生乳扫收最上乗雅曰白作润下咸还可水济火垽集尘埃土复可土承水
　　红铅　童溺落经纸乌梅之下乗也铅作偃月槖取之以秋石结之可矣二七天癸眉心先有红艳上应星下应潮法用偃月槖先以头生男乳晒粉抹槖之内次筛秋石于乳上经至而系之则结槖内矣倾去黄水以竟为度首经者中结枚子或一或二三当炼五气上丹为一金丸丸径九分劈口容圆青豆以其位安枚子也入枚蜡封子后午前防系童女脐午后子前防系童男脐满七七日枚子遂长满其窍此异授也一法乳阳起石四两置银釜底乃安红铅三两于上封固温养七日后丹生其中色如桃花仅得百厘每月一厘重緜裹防子寅二时纳左鼻孔行数百息即入脑矣反老还童之寳也试以死胫镂孔置数厘于孔内埋土过宿起视枯骨如生或置分许于磁盘内覆磁杯于丹上水和麦麪封固其口缓火炙之麪焦冷开其丹尽沁杯内击碎其砭都成丹色仍以杯砭乳细入釜温养丹复提出毫末不减亦异术也【居经避经暗经感胎漏胎病经变生皆所不采】卢不逺曰濒湖未见神奇徒秽诋之【白飞霞医通言潄乳使气入脑亦厘丹纳鼻入脑之意】惩人恃补纵欲岂止此乎识者以通至理
　　蟠桃饮　乳汁阴丹张苍何尚之騐矣吾桐盛菊泉方天癸先十日空心与通乳饮三日三服用儿咂乳久之乳汁自来以豕踶作糜食不时饮葱椒汤宜酒勿茶逺煎煿物忌房此乳与红铅何殊乎寻常取洁产男乳大涤盘盛之滚水冲之乳粉自澄去浮面水收下乳粉干之任用
　　嗣寿丹　赤何首乌五斤泔浸木碎酒浸牛膝一斤肉苁蓉一斤次以怀地四两蝭檗各一两煎汁听用次以版琐阳二两枸杞乳茯苓补骨脂虎胫骨各四两焙干末之乃置沙锅净地以栁甑蒸之布豨苓甘菊枳实于甑下水中取斗黑豆九分之以一分合首乌牛膝蒸香一炷去豆曝药次易一分豆蒸如前次三至八如之次九则以一分豆合苁蓉同蒸出干而末之乃炼蜜五斤和诸药丸如梧子盐汤酒下皆可豆亦当果啖也阳壮精脂髪白转黑忌荤莱菔合药时勿令女见【精冷加附子别用膏贴至闗穴或饮羊藿红花酿】
　　磁硃丸　倪防徳原机启防集用真磁石火煅醋焠七次硃砂半之神麯生用三倍砂更煮神麯加蜜丸之治眼昬内障亦治心火乘金水衰反制之病潜草曰硃赤入心磁黑入肾神麯中枢化之而水上火下交济矣【不可多服以硃砂所沁入最深最捷】
　　萎阳　王文禄庭闻曰武宗宿豹房刘瑾等以蚦蛇油萎其阳是以不入内蚦蛇几年萎亦如之按蚦肉能驱风当是蚦胆耳针肩井阴蹻而灸至阴则闭复可针而起之苾蒭服丝瓜红藤内经曰隂平阳秘精神乃治古之道人閟欲阳盛故久服天门冬石菖蒲正相宜耳【朱虬庵言武宗天奄】
　　药蜂鍼　取黄蜂之尾鍼合硫炼加冰麝为药置疮疡之头以火而灸之先以湿纸覆疮其易干者即疮之顶也本草未载此法旧以雀矢破痈头当用雄者若雌则或横或平不能破也雄雀粪直立而尖白
　　狸骨　李绰尚书故实曰荀舆冩狸骨治劳方右军临之号狸骨帖按本草惟猫头骨治蛊毒心腹痛杀虫盖古方多用貍今人多用猫虽二种而气性相同故可通也
　　眼发汗方　史长惺有不服药而防眼发汗方以初男胎粪炼而升之加冰麝磁甖收有当发汗者男左女右以乳防之卧即汗出本草所未及也愚又遇一人言犬豕初生粪皆可合炼仙药録曰丹砂涂身向火则汗若烧地铺桃叶则徐文伯以起范云而知二年后不救者也院方以代赭石同干姜末醋热调涂掌心合定盖卧则汗敝房师傅海峰言用之验【中徳曰傅海峰太老师讳钟秀崇祯庚辰以户科都同考试老父出其门】
　　代杖　崇祯庚辰黄公石斋解公石帆叶公润山被杖士夫皆谋蚺蛇胆愚谓此大寒令人絶嗣不如三七无名异地龙蜡丸酒服则杖不知痛如不即得则白蜡一两防虫一枚酒服亦妙壬午则熊公鱼山姜公卿墅复以直言拜杖矣智急白如须用之中州集曰贞祐中髙琪柄国士夫被棰辱医家以酒下地龙散投以蜡丸则受杖失痛范中歌曰嚼蜡谁知味最长一杯丣酒地龙香年来纸价长安贵不重新诗重药方偶书及此为之一叹疻痏青肿用莱菔烂罨之即消或用菉荳粉调附出镞　蜣蜋巴豆同涂痒不可当以雄磁石拔之即出象牙牡防肝脑栗屑乌鸡尾灰白梅人爪人齿垽和黑虱皆能出箭头铁鍼在肉者张子和儒门事亲方端午取莨菪作丸黄丹衣之置脐而箭头自出刘荐叔曰近日行伍中惟以干苋菜与沙糖涂之能出箭头与铅礟子此常验者则古方所未载也
　　下导　密导乃炼蜜入魄门也老人虚闭者宜之近以猪胆作积筒向魄门射之即通矣挟热者宜之先祖廷尉公曰小儿闭结皆以蜡烛导之或用酱姜一导即出此则古方所未闻
　　良姜香附散　髙皇帝庐山碑记周颠仙方酒洗髙良姜七次焙末醋洗香附子七次焙末寒起倍姜怒起倍附各加生姜汁一匙服之凡心口痛皆胃口痛也气正则自平或加乌药沉香即顺气汤
　　火眼　初起以甘菊花水熏洗之乃以纸撚防鼻即略出泪其气即散矣药用老王开顶纳皮硝而封之络县檐下久则自出霜收贮随意之风热生眵则铜緑当归皮硝等分绵裹顿热数揩之即愈刘禹锡方用黄连末防核仁研入枣心緜裹置瓯重汤煮之以汁眼赤眦生翳皆消【暄曰蒸表风寒药入白矾或朴硝少许频洗令泪出火散即退】
　　辟瘟　时气一行合门相染草绳度病人之户屈而结之于壁则一家不染丹徒何氏曰入瘟疫家以麻油涂鼻中既出以纸撚取嚔则不染或佩玉枢丹厐安常言务成萤火丸免疫甚騐其方乃汉武威太守刘子南得之尹公受战阵矢不能及后有青牛道士传之皇甫隆以传魏武帝云用萤火鬼箭羽蒺藜各一两雄黄雌黄各二两羖羊角煅存性一两半矾石火烧二两铁锤柄入铁处烧焦一两半俱为末以鸡子黄丹雄鸡冠一具和捣千下丸如杏仁作三角绛囊盛五丸带于左臂上从军系腰居家挂户可辟盗贼愚者曰壮气即所以壮神此不可思议矣雄黄为要焚龙脑亦散法也外纪哥阿岛患疫有名医卜加得令城内外遍举大火烧一昼夜火息而病亦愈盖疫为邪气所侵火气猛烈能荡涤诸邪邪尽而病愈至理也吕锡侯笔记曰庾肩吾诗朱泥却鬼丸按襍俎梁武嵗赐却邪丸葛洪炼化篇敷子散用柏子仁麻仁细辛干姜附子丸服之刘次卿以敷子散和雄黄智按今本草作敷于散讹
　　乌须髪　内服胡麻丸外用鳢肠【即旱莲墨草】青盐作牙散或兼桑椹用之孙真人金陵草煎用旱莲草一秤绞汁日中煎五日又取姜汁与蜜各一斤和合日中煎之任服普济方用大水蛭七枚为末汞一两以银合盛之用蚯蚓泥固济埋马矢中七七日取出化为黑油以鱼脬笼指蘸须上自黑至根或以油蜒蜗饮墨水而化之或以溺皆倒上法【中通曰真生漆一斤入二蟹盛一瓦瓶内又取黑桑椹一斤入瓦瓶内同日埋土一月取起滤去其滓和匀贮一罐中入麝少许用鸡肫皮包手指蘸药水抹须尾即上其根若用药一钟加酒一钟饮之可黑半载常染则石灰铅粉或铜緑耳】
　　黑髪油　蔓菁子甘松三奈青蘘蕉汁三伏暴之能黑髪而不防今多取茶子油【兆兖曰建兰叶浸油黑髪而不落本草未载】化鲠法　獭爪以搔喉则诸鱼鲠可化与橄榄同功生得其涎尤妙陈襄曰倒流水半盏先问其人使之应吸其气入水中面东诵干彖七次吸气入水饮少许即瘥张谊言南硼砂治骨鲠胜金方曰防鳜鱼胆滴酒可化一切哽刺咽喉即蠡鱼鮀鱼鲫鱼之胆皆可
　　冬月唇燥　用麻油抹之酥尤妙不可以津润
　　癣　硫二钱于陈土堑掘窝九处以铜勺熬化灌九窝内竹刀破癣以硫生抹之刘禹锡言卢防一两炙甘艸半之温浆先洗傅之立干便瘥连理亭集方曰用楮树叶四十九以毛向癣拍四十九下自愈先以猪胆围癣使小而后治之【暄曰硫一两醋数碗频添煮干刮癣擦上】
　　消肉刺　身上生肉丁木强者以茄根烧热摩之或以芝蔴花摩之
　　去指甲内垢　以白梅与肥皂合洗之自去
　　酒后口气　啖枣一二枚用理中调气末干服少许治鸡眼方　乌梅肉糜烂和少醋贴患处自消不痛一曰黄脚症鸡眼用河豚目又雀脑荸荠又曰研硇砂化牛胶调贴之其根尽出一曰地锦一名血见愁治鸡眼或云以黑白二虱髪缚置鸡眼上自消移门广牍曰蜈蚣硇砂各一钱白矾少许麻油浸埋土中一月取出鸡眼自落后再不发
　　治瘊子方　地肤子白矾等分煎汤洗数次尽消去【中履曰瘊亨钩切或以纸火烧之】
　　治脚缝臭烂方　寒水石煅五两绯丹砂五钱五分半研和傅之
　　去身斑　紫背浮萍端午收隔水晒干四两汉防已五钱浓煎浴身三五次即除又以羊踶菜根肥皂中洗之擦紫白瘕风速愈
　　花香不宜轻臭　凡诸香花皆有虫嗜之不可贪臭壶中赘録曰凌霄花中露水能损人目又能堕胎挥犀曰金钱花渠防异花皆有毒不可近眼李卫公言嗅金沸草花能损目
　　犁头刺藤　刺藤其叶三角如犁头多在篱边生可治瘰疬亦可截疟【有草直茎对生叶叶似菊无岐但前有齿耳叶柔滑面淡青背白折之有香烈触鼻以七叶作丸冷吞之截疟殆芫花叶乎】
　　蛇蔓草　陈子升言蛇蔓子治发背园地有之蔓生小草每枝三叶叶前如锯齿以肉汁拌之敷一切痈疽亦可服又鱼腥草肿节似牛膝叶似乌桕而长四围有刺光緑叶厚折之甚作鱼腥傅痈颇效殆醉鱼艸乎刀伤药　焦弱侯笔乗言夏至石灰收百草方甚验愚者曰百草霜止血但嫌其黑耳惟以生半夏末与制过松香最妙敷上即合口以半夏力得不知痛
　　硃砂雄黄灯　凡诸疮流毒不愈者但以硃砂雄黄作纸撚麻油灯熏之以被作屋口衔水频换之则毒发出而愈
　　返魂香　过庭録曰赵清献公好焚香谓可却疾章子厚自岭表还言匡山崔道人积香数斛一日尽发香烟盛时忽跃峰顶此亦子厚乗云气之快笔乎然香能入心宣扬辟恶其理也李珣言聚窟洲有返魂香树如枫柏花香闻百里采根汁链之如漆博物志言月氐贡汉武长安大疫焚此香皆活説似奇而理有之今舶人以笃耨兜纳为返魂香姚有仆覔得濠镜一方曰笃耨兜纳迷迭瓶香各二两降沉三两炼蜜和前末为大丸又取犀皮猬皮穿山甲蛇头乌头雄黄合古冡内土泥其外外更黄土泥之閟干埋向东庿门柏下七七日出之日中七七然后剖其外二土末其内丸投龙脑丹硃雄黄各五钱以鲎甲煎苏合油作饼瓷盒贮之凡阴迷死卒魇死瘟疫死焚此香纸幔中半日必苏宓山曰病惟火症不宜闻香痘疹以香发之气防阳衰以香起之诸香皆能辟恶而柏樟苍术雄黄尤消鬼气【大虚者忌麝】灵药　汞一两明矾硃砂火硝皂矾各八钱盐三钱大碗覆净锅细沙压之先文后武最便若依法须甘锅深大者铁盏葢口盐泥封固盏内干十二盏水为度今但以甘锅灰泥磁碗于锅即可升单升朱砂者色红更妙多用食盐则白又火急则黑火缓则黄必用皂矾者緑矾为铁华汞为金魂二气同根也盐矾硝皂亦可单升总名粉霜硫汞曰灵砂旧言服之益气明目今害无比惟容成用此养铅剑
　　矢醴　素问以鸡矢醴治蛊胀王冰注云本草鸡矢利小便不治蛊胀殊不知鸡矢能下气通利故岐伯用之并能解金石毒蜈蚣蚯蚓诸虫毒以醋涂之普济方以鸡矢白半斤袋盛渍酒温服之范汪方云宋青龙中司徒史顔奋女髀痛一人令穿地作坑取鸡矢荆叶然之安胫入坑中熏之有长虫出遂愈桂林医方刻矢醴丸言此物渍酒不可口法笼乌骨鸡与水饮数日勿与食将盐拌乌蛇竹刀切与食之待鸡下粪取隂干以酒沃其末干则沃之后乃以黑豆末和为丸治一切蛊毒腹胀反胃吐食临时水服酒服皆可
　　围疮疖肿　疮疖肿者以枳橘全者剖半刳空而覆疮上以醋麪涂之则自溃出
　　照背痈法　发背开花蜈蚣入之以硫硃黄蜂房为末作纸烛而油之别以过街蜈蚣草活人丹与蛞蝓汁涂扇而照之则痈中之蜈蚣尽出
　　继病　单宇菊坡丛语曰小儿乳哺时值母有孕辄眉心黑泄防尔雅翼言伯劳能疗继病继病者母娠而乳子使子得疾如痁
　　服巨胜者济其润　米芾得智永临右军帖云元度忽肿至可忧虑疾自恐难邪史称许询服巨胜实莫知所终此可鉴也孟诜云久食明麻抽人肌肉愚者曰此亦臆也其油冷利蒸食甚养人昔诃陵国舶主方以补骨脂合胡桃服今以黑芝麻合服尤妙补骨脂即胡韮子南番色赤广南色緑岭北吉州种者色黑
　　扶桑至寳丹　桑叶一斤黑芝麻四两取汁炼蜜为丸此宋时智縁禅师方智縁乃诊视父脉而知其子病者饧能出物　近峯闻略曰稚子误吞线锤胡僧教啖饧糖半斤果从后出僧曰凡误吞五金者皆可出也救误吞钓钩　误吞钓鱼钩者以其钓丝穿茧口向外更以光滑念珠穿其丝如絫絫然逼入喉中其钩脱肉为茧所防因念珠之路相承拔之即出
　　当归膏下法　以润通也或加火麻仁老弱用附子藤黄收膏　黎峒以治痈疽效
　　冻疮皴　黄蜡胭脂汁涂之
　　取白僵蚕　取直死者曲则药力不行
　　明胶　胶多黑用重汤收者通明
　　椅足泥　炕干之可以生肌
　　收药例　参宜火烘不宜晒以细辛切碎隔纸收之或炒米一瓮而包参于其中枸杞子不宜晒晒则黑宜烘黄蓍畏虫宜火熏之怀庆牛膝易油宜火煏之收在稻谷中冰片见风则折宜以薄荷封其外苏恭言以糯米炭相思子贮之则不耗赞宁言以杉木炭养之更良白术易油入瓮稻中收收薄荷隔夜破水浇之次日又浇待干收之则凉
</div>
    <div class="pagination">
<a href="物理小识_page3.html">上一页</a><a href="物理小识.html">1</a><a href="物理小识_page2.html">2</a><a href="物理小识_page3.html">3</a><span class="current-page">4</span><a href="物理小识_page5.html">5</a><a href="物理小识_page6.html">6</a><a href="物理小识_page7.html">7</a><a href="物理小识_page8.html">8</a><a href="物理小识_page9.html">9</a><span>...</span><a href="物理小识_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
