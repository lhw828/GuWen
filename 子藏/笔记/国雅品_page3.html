<!DOCTYPE html>
<html>
<head>
    <meta charset="UTF-8">
    <title>国雅品 - 第 3 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国雅品 - 第 3 页/共 4 页</h1>
    <div class="content">
　　尹宗伯崇基薛学宪仲常莫方伯子良万侍郎懋卿茅副使顺甫

　　冯光禄汝言陆符卿子传周聘君公瑕陆宗伯与吉何翰止无朗

　　万礼侍思节张录宪玄超秦方伯子成谢山人茂秦俞山人仲蔚

　　王观察元美王仪部敬美黄文学淳父张中丞肖甫徐兵宪子与

　　吴学宪明卿洪山人从周张选部助甫余宪副德甫黎员外惟敬

　　王大名阳德欧司训桢伯梁中舍思伯陆山人无从沈山人嘉则

　　郭山人次甫李禁直惟寅潘白岳象安康山人裕卿梁文学伯龙

　　张太学幼于郑山人顺卿陈山人济之王太学百縠莫文学云卿

　　童太末子鸣丘户部谦之张少参安甫华比部起龙硃光禄在明

　　黄伯子吉甫叶山人茂长张文学仲立成季子玄复孙太学齐之

　　俞伯子希颜俞仲子希曾邬季子汝翼顾季子嗣海安仲子茂卿

　　右品後凡称目者，即前所序阙文例也。乃按卷编次本集，偶多同咏辈，合作一卷，间有一二家互入不次，特便阅耳。此昉史氏同传附例。

　　◎闺品（洪武迄嘉靖凡十九人。）

　　郭国嫔善理定量宗闻其贤，聘至都，竟病卒，封国嫔。事在《淑秀集》。其自哀古体，酷效蔡文姬，尤得情性之正。属圹辞於淹诀之顷，舂容永怀，非闻道超悟者畴能之。推其恒居所咏，必多雅词而见者不多。惜哉！古之宫阃里巷之语，颇关政化。今闺品中刑於内范者，自嫔始。

　　王司采《明音》所载司采《宫词》一首，颇遒丽，亦椒庭之艳发者。惜乎不多见耳。

　　中给事沈氏按《淑秀集》，沈聪慧，善属文，入宫为中给事。孝宗时试《守宫论》，惟沈文最佳，擢为第一。其《送弟就试》云：“朝迎凤辇归青琐夕捧鸾书入紫微夕捧鸾书入紫微。”又：“年来望尔登金籍，同补华虫上衮衣。”较之李唐夹纩裁锁之句，故《雅》《卫》悬绝矣，非直宫阃中语。

　　阆州妇《明音》作宋氏女子，其《题邮亭歌》是自序体，殊凄惋剀切。特不详其夫之姓字，为僚佐所嫉，监司坐赃被击，竟饿而死。仍籍其母子妇置之金齿，子复暴死中野，其妇一身奉老姑，万里之戍，狼狈甚矣。歌末云：“妾心汪汪澹如水，宁受饥寒不受耻。几回欲葬江鱼腹，姑存未敢先求死。”又：“姑亡妾亦随姑亡，地下何惭见夫面？说罢伤心泪如寸，咽咽垂头不成语。”读此至再，不觉潸然。独悲其邅回穷荒，饿寒至困，犹能从容文辞，深得情性之正，盖凛乎有烈丈夫风节者，当续之古《列女》。

　　两女郎铁氏铁方伯御靖难之师，成祖籍其两女郎於教坊，辄献二诗。长云：“旧曲听来犹有恨，故园归去已无家。”次云：“骨肉相离旧业荒，一身何忍去归倡？”并悲而婉，稍稍闻上，获赤，归於良家。

　　方氏父从军，初为伪男子，偕之还乡。值父卒，即依主舍刘氏子奇同学。及长，觉方女郎也。奇作《燕巢诗》调之，方答云，有“雄号将雌故不知”句，竟谐伉俪。

　　孟居士荆山居士其自号也。孟论硃淑真云：“作诗贵脱凡化质，僧诗贵无香火气，铅粉亦然。”其计如《春归》云：“无情最是枝头鸟，不管人愁只管啼。”《书怀》云：“天连莫看如钩月，钓起新愁与旧愁。”不但无铅粉气，且雅善用虚字，亦鱼玄机之亚。

　　陆寡妇志尚端严，观其《卖宅》《冠子》二绝可见，视今纫绮子，呼卢挥金，竟坠业倾绪，死而不悔，何欤？

　　李夫人陈氏中丞公昂之配，道州士魁之母。其集颇富，如：“绿绕郊原外，青回远近中。”又：“引泉竹溜穿云入，堕粉松花绕舍香。”“深院雪消芳草绿，小园风过落梅多。”情致幽绝，足为女郎之秀。

　　硃静庵昔刘长卿谓李秀兰为女中诗豪，余亦称硃为闺品之豪者。或讥其配周非偶，每形诸吟咏。《落梅》云：“可怜不遇知音赏，零落残香对野人。”余读其《鹤赋》云：“何虞人之见获，遂羁络於轩墀。主人之过爱，聊隐迹而栖迟。”其与周偕老，已见乎辞。所咏《虞姬》又云：“贞魂化作原头草，不逐东风入汉郊。”词义颇烈，意者周无叱咤之状，何遂抵为野人邪？斯窥之也薄矣。

　　濮孺人赛贞费文宪公叙《外母集》，谓“聪慧博雅，诗有奇思，无愧於士，因号士斋”。其《寄妹三四》云：“寒粟侵肌玉，秋蓬乱鬓蝉。”即所称奇处。

　　陈少卿妻相传少卿弃而取妾，作《寄夫》云：“新人貌如花，不如旧人能绩麻。绩麻做衫郎得着，眼见花开又花落。”晚唐葛鸦兒《寄良人》云：“胡麻好种无人种，正是归时不见归。”稍与同调。

　　碧天道人潘学使女，归裘氏。五言云：“夜久人未眠，碧水荡秋月。”“未开云外户，先听水连松。”七言云：“不知燕子栖何处，此际东风依旧回。”“明月晓光移槛白，芙蓉秋色映江红。”故《玉阶》之赋，《纨扇》之词，讵足夸邪？

　　俞节妇俞廉访之母，《早起》一首，汝成自叙，谓得之先君稿中，断为吾母诗。即其发端云：“喔喔者，亻放宾王《咏鹅》体，末作‘论证道天未明，前见红旭’。”或云：“未若‘窗前掩残烛’为佳。”

　　王素娥《钱塘喜晴》云：“试看小舟轻似叶，载将山色过西陵。”思朗致新。季兰之後，又得一俊媛。

　　杨孺人黄氏用脩公殁後，奉改元诏，得称孺人。相传孺人能诗，余见南中少年多习孺人所为小令《黄莺兒》，非只一阕。及见刘安宁有用脩手书卷亦有“日归”“其雨”之句，似用脩代内作，以其思多深僻也。若出孺人，更当流亮，故天分所限。俞氏所纂《春日即事》一首，旧说是祝英台讥梁山伯而作，余少时便闻梨园要人唱此，断非孺人所作。为附证之，恐伤闺体也。《文纂》作张九，亦非。

　　陈孺人马氏鲁南公继室也。俞氏所刻有《芷居集》如《苦雨》云：“岭云生屋角，野水没篱根。”《谢寄鞋》云：“无限巧心劳远寄，露多不忍下阶墀。”新致可诵。昔之谢媛捷咏，郑姬属辞，出自文士门风渐摩使然。

　　孙夫人杨氏文恪公志高继室也。夫人三子，皆进士，列卿曹翰苑。其《寄诸子》诗，感喻兼到，得箴规体，不有此母，焉有此子？忠烈世家，文宪作於内范，殆见国风之盛。其《闻雁》两聊云：“川原万里来何远？关塞千重度更多。曾寄尺书归上苑，还拖秋影落寒波。”以“秋影”“寒波”自对，即右丞“东家流水入西邻”例也。此非深於诗不可得。《文纂》署杨夫人作，非也。

　　◎闺品目（自嘉中迄今凡三人。）

　　姜舜玉赵燕如王文卿

　　◎仙品（洪武迄嘉靖凡七人。）

　　张外史伯雨外史清真高逸，当时廉夫仲瑛辈，咸钦其风。其诗如深谷幽兰，苾芬远袭，亦品中灵秀也。

　　张真人无为国初来真人称诗者，仅师一人。其《春晓》云：“弱柳摇烟落絮轻，绿阴初长小池平。”思亦幽间，特非霞外语。

　　卢大雅、周养真并羽流高逸。周尝被文皇帝所眷，卢又为张外史所知，知非恒人矣。余观卢之《怀古》，周之《游仙》，钧有思致。周致在方内，兴在方外。卢兴在方内，致在方外。古之沉冥，无此累心处。

　　张全一世称“邋遢张”，即三丰也。邸尝遇三丰，所与言多奇验。及即位，遣胡忠安公访之，且追及，见张大雪中戴笠披蓑，寻复无踪。时人得其蓑草一茎，烹而食之，遂却疾永年。其家故有沈香所雕小像，可尺许，嘉靖丙午间，献之永禧仙宫。其《琼花》诗云：“便欲载回天上去，拟从博望借灵槎。”便负超凡气。

　　邓羽国初尝为青阳令，後弃官入武当山为道士，不知所终。其《写怀》云：“山头月落虎长啸，海面风生龙自吟。”亦自寓得道意。嘉靖辛本间，茅山有秀头者，相传时有一虎随之，先公尝延致之。锡山三茅行宫壁上，秀尝手题一联云：“陟山惊虎啸，渡海挟龙吟。”句率类前。余见秀之谈颇文，似亦工於诗者。恒有怪语，载《知非历》。

　　钱月龄锡中道人。有《丹丘漫稿》，颇多吟咏。其“皱红榴破，新粉竹含香”之句，如盆涵鱼藻，小闲幽致。

　　◎仙品目（自嘉中迄今凡一人。）

　　吴道人少君。

　　◎释品（洪武迄嘉靖凡十三人。）

　　福慧僧宗泐泐公博达古雅，实当代弘秀之宗。高皇帝尝奇之，赐今号。其诗如乘芦涉江，雪浪凌空，步步超脱尘埃。选中有“不辞斗死多，但恨生男少”，“心非樯上帆，随风岂舒卷”，“青山白云际，绿树幽人庐”，“松响风忽来，泉流雨初歇”，“高帆天际遥，独雁云边没”，“群动夜方息，白云亦孤还”，都从陶韦乘中来。

　　来复复公富於题咏，并多感慨，所乏幽净永思。《兰若》云：“枫林不惊虎卧石，山雨忽来龙听经。”颇颇警拔。

　　一初仁公尝供事高皇帝。其为诗秀丽夐拔，如：“鸡鸣谷口风，木落溪上雨。”又：“夜壑有声都是雨，春山无处不啼鹃。”“风度钟声来北固，帆将灯影过扬州。”“虎石半销金气尽，翠崖中断剑池开。”“溪雨初晴云更折，湖霜未落草犹青。”可并净土莲花，是绰约含空之语。

　　机先妙声并洪永间高僧。《明音》所载机有《虎丘》，声有《榆城》，各一二首，未脱元调。聊备品中一流。

　　浪琦溥洽道源《文纂》所载琦题赠顾玉山二作。其与仲瑛游，亦是高逸沙门也。至洽之应制《东桥》，源之《吴江晚泊》，又琦之亚矣。

　　明秀秀公所游，皆王阳明孙太白郑少谷沈石田辈，知是高流。其《雪江集》句，如：“朔风吹断雁，斜日照荒荆。“津亭然夜火，江市脍鲈鱼。”“世难还看剑，家贫不废书。”又：“海郭清砧寒近捣，山楼短笛夜深吹。”纤裁剿净，如空际风幡，迥出凡境，不减道林思致。

　　鲁山献吉云：“鲁山，秦人也。喜儒，嗜声音。”仲默亦云：“读书好咏，旷怀善谈。”余观其《栖间集》，颇事行脚，尝历终南太行峄岱间，良多胜致。其“越平吴亦尽，剑去水空流”，“寒蝉依树响，秋藓上阶生”之句，亦自间雅。
</div>
    <div class="pagination">
<a href="国雅品_page2.html">上一页</a><a href="国雅品.html">1</a><a href="国雅品_page2.html">2</a><span class="current-page">3</span><a href="国雅品_page4.html">4</a><a href="国雅品_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
