<!DOCTYPE html>
<html>
<head>
    <meta charset="UTF-8">
    <title>示儿编 - 第 1 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>示儿编 - 第 1 页/共 13 页</h1>
    <div class="content">　　钦定四库全书　　　　子部十
　　示儿编　　　　　　　杂家类三【杂説之属】提要
　　【臣】等谨案示儿编二十三巻宋孙奕撰奕字季昭号履斋庐陵人其厯官无可考第十巻中称绍熙丁巳三月侍防春华楼闻大丞相周益公议论考之宋史绍熙元年为庚戍至五年甲寅即内禅丁巳实庆元三年殆宁宗时尝官侍从传冩误为绍熙欤是编凡总説一卷经説五卷文説诗説共四卷正误三卷杂记四卷字説五卷中第九卷前为文説后为诗説李维桢序谓文説三卷诗説二卷误也前有开禧元年自序称考评经传渔猎训诂非敢以汚当代英明之眼姑以示之子孙故名曰示儿编其书杂引众説往往曼衍又征据既繁时有笔误如经説类中以广雅博雅并言而皆云张揖作诗説类中以杜甫袭用白居易诗杂记类中谓唐太宗纳巢刺王妃为妻嫂字説类中谓诗有陈佗【案陈佗之名见于诗序奕以为诗则非】皆失于考订以至荆舒是惩句经説类中反覆论僖公无此事故孟子归之周公正误类中又谓僖公之事孟子误以为周公王安石字説霸字条下称其学务穿凿无定论艺苑雌黄一条又称熙丰间定有成书是正舛错学者不能深考类以穿凿嗤之亦间或自相矛盾文説类中契丹空纸祭文一事尤委巷不根之谈其经説类中于窃比老彭训彭为旁于黾勉从事训黾为蛙王士祯古夫于亭杂録深取之实亦附防之论然其中字音字训辨别异同可资考证者居多其冗杂者可削其精核者防不可废也乾隆四十五年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　示儿编自序
　　杜子美示宗武有诗韩退之示儿有诗学者至令诵之而东坡先生一以为圣贤事一以为利禄事殆若有所区别然君子茍不能忘其子则随其资而示以意使之知学则一而已余之少也犹不如人今老矣所望者惟子与孙然嬾惰无匹闻学褊隘上不能进之于圣贤之域下不能引之于利禄之涂则以平生之末学者示之是亦使之知学之意也茍籯无金教无经一再世不为君子之归可不惧哉于是攷评经传渔猎训话以立总説经説文説诗説正误杂记字说凡七条大抵论焉而不尽尽焉而不确非敢以汚当代英明之眼姑以示之子孙耳故名曰示儿编使后世贤广吾意不贤毋谓不汝诲也吾子其懋戒之哉开禧元祀九月上浣庐陵孙奕序


　　钦定四库全书
　　示儿编卷一　　　　　　　宋　孙奕　撰总説
　　经传引古
　　经传之文虽出古圣贤之手然旁举逺引亦必有所从始如书引人亦有言论语引周任有言之类古今皆知文言为孔子之所作以左氏襄公九年攷之穆姜之薨筮之遇艮之八史曰是谓艮之随姜曰亾是于周易曰随元亨利贞无咎元体之长也亨嘉之防也利义之和也贞事之干也君子体仁足以长人嘉徳足以合礼利物足以和义贞固足以干事然故不可诬也是以虽随无咎案穆姜之筮后十四年而圣人生实鲁襄公之二十二年也又夫子年六十有三乃始系周易以此言解乾卦故谓之文言云
　　昭公十二年楚灵王闻子革诵祈招之诗而感其不能自克仲尼曰古也有志克己复礼仁也信善哉及其答顔渊之问而曰克己复礼为仁则是援古志以告之也孟子论国家闲暇明政刑一章竝答滕文公以太王去邠事人皆知其为孟子之言及稽诸家语孔子谓子路曰君子而强气则不得其死小人而强气则刑戮洊臻豳诗曰殆天之未隂雨彻彼桑土绸缪牖户今汝下民或敢侮余孔子曰能治其国家如此虽欲侮之岂可得乎周自后稷积行累功以有爵土公刘重之以仁及至太王亶父崇以徳逊其立根置本备豫逺矣初太王都豳狄人侵之事之以皮币不得免焉事之以珠玉不得免焉于是属耆老而告曰狄人之所欲吾土地也吾闻之君子不以所养而害人二三子何患乎无君遂独与太姜去之逾梁山邑于岐山之下豳人曰仁人之君不可失也从之如归市焉天之与周民之去殷久矣若此而不王天下未之有也武庚恶能侮邶诗曰执辔如组两如舞孔子曰为此诗者其知政乎此夫子训子路之词也孟子一则援以证政刑之说一则援以证小事大之问良由此始
　　若夫唐明皇序孝经而谓子曰吾志在春秋行在孝经盖得之于何休序公羊传之文而何休又得之于钩命决文也
　　后汉赵岐序孟子而谓仲尼有云我欲托之空言不如载之行事之深切着明也盖取之于太史公自序之语而太史公又取之于春秋繁露也
　　经解引易曰差若毫厘缪以千里乃出易纬之文也【王充论衡注详见毫厘解】
　　六经主于王
　　易始乎皇而成乎王书作乎帝而继乎王诗始乎诸侯而终乎王礼乐制作乎王而春秋一乎尊王也
　　六经无真字
　　六经之中无真字非无真字也夫人而不伪也是故仙之一字圣经所不着圣人所不言以至于佛若僧若禅圣人尤不笔之于书盖其卫道之严也故佛之敢入中国者乃在于经籍焚灭之乆礼义衰微之末二百余年而后始至也则六经之有功于人也大矣
　　天帝
　　髙而覆物者天也尊而宰物者帝也健而不息者干也故以形体谓之天以主宰谓之帝以运动谓之干
　　后皇烝辟
　　后继也谓继治之君也皇大也谓图大之君也烝众也谓御众之君也辟法也谓立法之君也君临也谓临涖天下之君也主宰也谓宰制天下之君也
　　皇帝王通称
　　皇可以谓之帝月令云其帝大皡是也亦可以谓之王礼运云昔者先王未有宫室是也帝可以谓之皇吕刑云皇帝清问下民是也亦可以谓之王大禹谟云四夷来王是也王可以谓之皇文王有声云皇王烝哉是也亦可以谓之帝归妹云帝乙归妹是也
　　嵗祀年载通称
　　伊训惟元祀陆氏释文曰年也又引尔雅言夏曰嵗商曰祀周曰年唐虞曰载则是帝王各有定名也按尧典曰以闰月定四时成嵗舜典曰嵗二月东巡守则唐虞不特曰载也禹贡曰作十有三载乃同则夏不特曰嵗也伊训曰太甲元年太甲上曰三年复归于亳则商不特曰祀也洪范曰惟十有三祀又云一曰嵗周礼曰大计羣吏诛赏则必曰三嵗则周不特曰年也然则四者名异而实同何哉盖载以始一嵗而终嵗以星一嵗而周祀以祭一嵗而徧年以禾一嵗而熟此名之所以异而实同
　　校庠序皆在郷
　　三代设学果安所在尝读太史公儒林传谓三代之道郷里有教夏曰校殷曰序周曰庠盖繇是以叅诸经左氏则曰子产不毁郷校是校在郷矣党正则曰属民饮酒于序是序在郷矣郷饮酒礼则曰拜迎賔于庠门之外内则又曰虞庠在国之西郊是庠在郷矣先王盛时学校徧于天下故民于是时仰父俯子左诗右礼无非礼义之教学记云家有塾党有庠术有序此又一证也由是言之太史公得非有所据而云
　　五行先后不同
　　五行一也大禹谟则曰水火金木土谷惟修洪范则曰一水二火三木四金五土月令则曰春木夏火中央土秋金冬水其言先后不同何也曰圣经之言各有攸主大禹谟之所主者养民之政故以五行之相克者言之克下为财故也洪范之所主者自然之数故以五行之生数言之举生数则成数可知矣月令之所主者四时之令故以五行相生之序言之是以不同也
　　问礼乐官名
　　或谓夫子大圣也以生知之资天纵之能当无所不知无所不闻而犹问礼问乐问官名有诸曰于传有之曽子问曰吾闻诸老耼问礼也乐记曰唯丘之闻诸苌问乐也昭公十七年传曰仲尼闻之见于郯子而学之问纪官也曰然则何独于斯三者是学曰五帝殊时不相防乐三王异世不相袭礼至于官制时异事异防革尤多不耻下问是以谓之圣也
　　倒文
　　六经或倒其文如易之西南得朋吉凶者失得之象类皆有之唯诗为多如中谷中林中河中路中原中田家室裳衣衡从稷黍瑟琴鼓钟斯螽西南东南下上羊牛乐岂息偃甥舅孙子女士京周家邦鼐鼎齐【音资】明不一而尽记虽有吾得坤干焉书虽有月正元日或四三年又北东入于海皆有说也盖归藏易以纯坤为首其次第不得不然也书前有正月上日则后不得不以月正元日错综言之也此不言三四而曰四三者自多而至少故四言于三之上也又且水之势北折而东故东言于北之下也然倒此一言不徒其理为长而又且文矣至如祭义云禄爵庆赏祭统云备外内之官闲居云春秋冬夏中庸云设其裳衣大率若此
　　字训辩
　　皇者大也
　　天曰皇天父曰皇考母曰皇妣
　　王者大也
　　大父曰王父大母曰王母
　　极中也正也至也
　　书曰皇极诗曰四方之极皆中也儿寛传天子建中和之极师古曰极正也
　　洪范云六极者穷也
　　孟子曰使我至于此极也亦同
　　格至也正也
　　诗曰祖考来格书曰格尔舜皆至也来也书曰格其非心孟子曰格君心之非皆正也
　　学记云扞格者止也
　　格旧音户革切或如字
　　扰乱也驯也
　　书曰俶扰天纪乱也周礼曰以扰万民驯也
　　乱乱也治也
　　书曰刑暴乱语曰乱大谋谓乱也周官曰乱尔有政语曰武王有乱臣谓治也古文尚书治字作乿与乱相类后人不识古乿字讹以乱训治耳
　　锡畀赉上予下也
　　书曰敷锡又曰不畀诗曰赉予也皆上予下之谓也如师锡帝纳锡大此又古者下锡上亦可谓之锡也
　　贡献供下奉上也
　　书曰任土作贡春秋来献防孟子曰无以供粢盛皆下奉上之谓也
　　台卬朕我也
　　书曰以辅台徳诗曰人渉卬否皆我也古者上下皆称朕巽朕位尧自称也朕徳罔克禹自称也秦始皇方不许臣下称朕
　　乃而若汝也
　　书曰惟乃之休又曰其害于而家凶于而国项籍传吾与若北面懐王皆训汝也
　　觐下见上也觌见也非上非下也
　　周礼秋见曰觐下见上也语曰私觌扬子曰觌君子者问铸人无所不见也
　　如此徃彼也适徃也非彼非此也
　　春秋如齐如晋皆之彼也董仲舒曰道者所繇适治之路则无所不往也
　　荡荡广大也又放荡也
　　语曰荡荡乎无能名焉书曰王道荡荡皆美辞也诗曰天下荡荡无纲纪文章又曰荡荡上帝又非美辞也
　　嚣嚣自得也又愁叹也
　　孟子嚣嚣然曰又曰人知之亦嚣嚣皆自得也诗曰谗口嚣嚣又愁声也
　　堇堇少也
　　前地理志曰豫章出黄金然堇堇师古曰堇读作仅少也
　　区区小也
　　礼乐志曰河间区区小国楚元王传曰岂为区区之礼哉谓小也
　　鞅鞅不满也
　　髙帝纪曰心常鞅鞅师古音于亮反韩信传曰居常鞅鞅师古音于两反
　　拳拳勤谨之意也
　　中庸曰得一善则拳拳弗失之矣
　　匈匈扰扰之意也
　　高帝纪天下匈匈谓喧扰也
　　云云谆谆之意也
　　韩愈诗曰谐笑方云云
　　往往意其必然之谓也
　　仲舒传王道往往而絶
　　无限之谓不訾
　　葢寛饶传用不訾之躯临不测之险
</div>
    <div class="pagination">
<span class="current-page">1</span><a href="示儿编_page2.html">2</a><a href="示儿编_page3.html">3</a><a href="示儿编_page4.html">4</a><a href="示儿编_page5.html">5</a><a href="示儿编_page6.html">6</a><span>...</span><a href="示儿编_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
