<!DOCTYPE html>
<html>
<head>
    <meta charset="UTF-8">
    <title>游宦纪闻 - 第 2 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>游宦纪闻 - 第 2 页/共 3 页</h1>
    <div class="content">　　永福下乡有农家子姓张以采薪鬻锄柄为业乡人目为张锄柄状貌丑恠口能容拳一日入山遇仙人对奕投之以桃苦不可食张心知为仙冀有所遇忍苦噉咽且及半若将螫舌遂弃其余而归因忽忽若狂絶粒食草木实时言人隠恶能道未来祸福素不谙书忽奋笔作字得羲献体口占颂偈立成如宿搆传闻四散士夫多往赴之因度为僧人号为张圣者游邑中募縁造高盖石桥富屋挥金相先人曰圣者作大功徳又自可无一颂语僧笑云只两好事石桥半出通判石桥全出状元无庸颂也及侍讲萧公国梁魁天下乃生于桥成之月桥方半时实生通判吴公时有黄倅少魏未第倦游太学善人伦者多言其油腻天罗屯滞相也黄稍稍有沮意僧且谓曰待我及第日汝当及第乃自笑谓僧人及第理所无也既而黄以张安国榜中第访张僧乃近住安国寺云僧发狂时言无不验其言祸败事尤竒中人于狂时亦畏其毒骂莫敢诣者作字多以左手或以足指挟笔又时扱笔□书时里中有吴氏建重光寺轮藏成求赞于僧援笔立就云无上雄文贝叶鲜防生三藏往西天行行字字为寳句句言言是福田苦海波中猴行复况毛江上马駞前长沙过了金沙难望岸还知到岸縁夜义欢喜随心答菩萨精防合掌传半千六十余函在功德难量熟处圆笔力遒劲可爱一日游白面村有少妇随众往谒僧命至前痛撮其项妇号叫观者哄堂大哂归语其夫夫怒奋臂勇往诟骂僧笑曰子毋怒公案未了宜令再来骂者不听居亡何妇以他恚投缳而死又有乡民着新紫襦诣谒僧请以为施民有难色僧曰急抖擞去狗毛盖民窃烹隣狗得襦人无知者故戏之又有富室防少女求颂僧曰好弓鞋敢求一只语再四不得已遗之即裂其底得衬纸乃佛经也神异多类此后防郡郛大为帅府赏识十禅僧颇多类此忌疾中伤之不可及冬一夕张坐定有青衣擎生荔一柈献诘旦遗遣郡帅是日十禅朔参帅举似之中一僧云得毋诈耶山间偶亦有此归献百颗盖郡中多以穰代薪献台禾熟时寺仓积穰荔树上及冬穰空荔实偶尚无恙得以巧设欺计帅亦因此疎张人谓张狂时防灵岂献荔之夕适防其不狂耶张自遇异人后絶烟火走人间五十余年竒事不止如此友人吴信可永福人为予言是数事皆其髫龀时得之乡里长老末议且神仙方技秘恠之事书传所记从古有之然诡诞不经无补世教而君子存之者岂非以其能言祸福于无形之先使不知命者有所悟至于发人隐恶虽亏雅道亦使暗室屋漏之下有所警是亦小道之可观者不然亦何足尚云
　　福之永福西山曰高盖为天下第一福地出县郭陟峻岭山行五十里而近最上处有禅刹曰名山徐眞君上升东西二室归寂其所也朝廷累降御香有樵禁该曲台祀典石门揷天杉桧昼暝猿清啸与寒泉响答眞伟观也徐本牧儿饭牛山椒一日闻乐声出林杪縁崖造观至则有二人奕拱立良久遗徐棊子一叱令归归即精解手谭时碎瓦器为子布地为局纵防岩上往往与二人遇遂得修行烧炼诀有赵眞君不逺千里访之以所得秘宻与之参契徐喜酌酒共饮草庐中时霜月草木雕空徐曰主人远访无以为乐以余沥一濆顷刻林花遍开今名所居曰花林庄徐功行成将入山炼大丹仙去埋棊子田中涌土成墩植牛杖其傍旋生枝叶今老树尚存尝有耕者发墩致风雷之变至今相指为戒丹成之日与兄弟姊妹七人饵之同时上升故其地七仙有亭徐赵二眞君有祠云自仙羽化后俗眼凡骨莫有一诣其上者数百年下有浙僧防小师来主寺有轻身术偕至徐君坛得二石室乃凿山通道飞磴自石门中出始尽发地秘四方防者于是翕集其东室明洁前有水帘自千仞崖颠垂空而下如其门之广山中佳致可坐而揖西则晻蔼亦不乏竒观独去洞数歩有石龟与石棊枰对立古老相传云龟旧处室中徐君叱而出之其事颇诞一日东室主僧赴邑斋防小师乗其逺出趋师牀坐逝主僧于斋席中即知之叹云叵耐小鬼夺我山中佳处亦即席坐逝其徒议舁归以登渉之劳乃茶毗囊骨归塑西室虽加丹粉作喜色每一风雨即脱落如怒或者犹疑二僧禅寂虽高而贪嗔一念未能了然者小师之趋东室也急欲化去跏趺不尽一脚数十年前有髙僧数其败教之罪折而正之言其中如败炊饼云耳目所得梗概如此高盖为闽中佳山虽僻左名胜往往逺从游览吟题甚富有一联云云幄防坛仙世界水帘遮室佛家风时人赏之以为能防出山中眼目云
　　永福古有防语曰天保石移瑞云来竒龙爪花红状元西东乾道间福清天保瑞云寺后石崖横山而行齧地成蹊既而永邑东乡石壁溪岩松上产龙爪瑞花其年萧公国梁果魁天下次举黄公定胪唱第一盖瑞花生处西之于萧东之于黄各三十五里此状元西东之应也又次举郑公侨廷试复先多士邑宰见黄丰姿秀发惊喜曰有如此竒男子安得出我门下既而豫荐尉喜甚约妻以女及中第日尉已捐馆其妻挈累扶榇相遇于中途黄哭之恸命逆旅主人逹情请遂初约夫人曰往事尚忍言之哉无禄县尉清贫死无余资吾防百指扶防而归衣衾斥卖殆尽方以不逹乡井为虑那可复议脔先辈事况黄甲少年当结好鼎族吾且行矣善为我辞黄垂涕曰呜呼吾许人以诺死而负之吾行将何归夫人不念死者言乃作世俗炎凉语茍遂吾志秋毫自赍不敢闻命也遂定婚于邂逅间分防恸哭而别某氏从公归能执妇道琴瑟在御没齿无间言公登从橐夫人尚无恙若公者可谓有徳有言者也噫今之年少弄笔墨取科第者项背相望闻公之风盍亦知所以自省哉
　　永福邑东三十五里曰三岛村村东北山曰方广岩往昔荆榛防茸不可上给事黄公筑室读书山下一日猎师逐兽归能言其境给事命仆剪荆劚险攀縁而上抵一石室下可蔽千人乡人从往即其地奉浮屠故水旱必于此乎祷后数年水暴至漂一巨木长可丈余广半之卧山下者累月风雨晦暝之夕往往若有神光舁致室中亡何有异人来请斵为宾头卢尊者像像成不受直去莫知所之今县官祷雨必躬往迎致其应如响像眉毫修白骨气龙钟殆若生动每至邑中人士敬叹瞻礼喜其来而惜其去好事者至有命精工模仿以易之虽毫髪无欠精神莫具不独主岩者能辨之自造像后香火日昌往来供施相属室内遂搆三层阁不戴片瓦虽疾风暴雨不能犯也室距平地可五里许其间梁空磴险山径峭拔防者有攀跻伛偻之难及防上峯廻路转倐忽风景不同岩洞飞惊台殿缥缈使人神观轩豁忘其罢惫周廻有十竒如石门水帘瀑布石灯石钟磬观音影之类皆自然天巧居最者有龙尾泉状如石龙裂岩而去尚余不尽尾修及寻丈望之作蜿蜒势尾锋涌泉一滴冬夏不枯人敬其水以为佛供越室而右有羚羊洞云其中可容三四人作诗云翀峯龟岭与龙屿三处家山一壮哉相去未逾一百里七年三度状元来盖萧公翀峯郑公龟岭黄公龙屿也萧公登科歳第一人本丞相忠定赵公故事设科以待草茅士凡豫属籍挂仕版者法当逊避唱名曰陞萧公为榜首故萧公对御吟有名传玉陛星辰晓泽霈金枝雨露春之句其谢啓有云豫飞龙之选淮安论次以当先无汗马之劳鄼侯何功而居上盖用宗室及萧家事至今脍炙人口因幷书之
　　永福邑有东岳宫乃吴太博经剙大门内建三清殿上梁日邑中诸寓公咸在吴以书梁俪语首逊给事黄公龟年公即领畧立解手帖濡墨作字云风马云车俪百顺勾陈之卫金枝玉叶拱万龄宸极之尊词语铿润笔法髙古太博初见公略不经思复疑帛书非法既而双美吴始大喜心服归语家人子侄辈曰吾邦山川之秀有如此公者操行过人数等不独词翰可敬其未第时最贫素自处澹如应乡贡引保日有考官某县尉居帘内见公十辈微径仅可着足下临无际人莫敢进独主岩者藏贮其中来往如猱亦野性便习然也詹事王公十朋曽游作十竒律诗五言六十字见公集内士友吴信可亦有纪游诗云曾访神仙岩洞来人言伟观似天台藤萝足下猨猱啸钟鼓声邉日月开灯续佛光凝紫翠云将蜃气作楼台最怜贯石神龙尾犹带天东雨露回岩中乞灵多验如前司农薄柯公垓少时乡试回尝径从主岩者先夜夣尊者命之曰可设榻煮茗来日当有十九歳官人来及期与公同游者十余人老行前致茶问稠中谁为十九歳官人遂以夣告柯公是岁乡举次年登科果如其言已上六説皆友人吴兄信可为世南言信可讳锜永福人诚敬而疏通博学而和粹月旦之评最所推重世南方以得友为喜纳友不百日而遂隔今古嗟乎信可践履如此而遽止于斯亦可悲也已追思纪录以备遗忘
　　借书一痴还书一痴或作嗤字此鄙俗无状语前辈谓借书还书皆以一瓻礼部韵云瓻盛酒器也山谷以诗借书目于胡朝请末联云愿公借我藏书目时送一鸱开鏁鱼坡公和陶诗云不持两鸱酒肯借一车书吴王取伍子胥尸盛以鸱夷革浮之水中应劭曰取马革为鸱夷榼形范蠡号鸱夷子皮师古曰若盛酒之鸱夷扬子云酒箴鸱夷滑稽腹大如壶师古云鸱夷革囊以盛酒也苏黄用鸱字本此














　　游宦纪闻卷四
　　钦定四库全书
　　游宦纪闻卷五
　　宋　张世南　撰
　　东坡先生尝亲笔录其外曾祖程公逸事云公讳仁覇蜀山人以仁厚信于乡里蜀平中朝士大夫惮逺宦官缺选士人有行义者摄公摄录参军眉山尉有得盗芦菔根者实窃而所持刃误中主人尉幸赏以刼闻狱掾受赇掠成之太守将虑囚囚坐庑下涕泣衣尽湿公适过之知其寃咋谓盗曰汝寃盍自言吾为汝直之盗果称寃移狱公既直其事而尉掾争不已复移狱竟杀盗公坐纵囚罢归不及月尉掾皆暴卒后三十余年公昼日见盗拜庭下曰尉掾未伏待公而决前此地府欲召公蹔对我扣头争之曰不可以我故惊公是以至今寿尽今日我为公荷担而往蹔对即生人天子孙寿禄朱紫满门矣公具以语家人沐浴衣冠就寝而卒轼防时闻此言已而外祖父寿九十舅氏始贵显寿八十五曾孙皆仕有声同时为监司者三人孙宦学益盛而尉掾之子孙微矣或谓盗德公之深不忍烦公蹔对可也而狱久不决岂主者亦因以苦尉掾也欤绍圣二年三月九日轼在忠州读陶潜所作外祖孟嘉传云凯风寒泉之思实钟厥心意凄然悲之乃记公之逸事以遗程氏亦庶防渊明之心也是歳九月二十七日惠州星华馆思无邪斋书此叚玉山端殿汪公应辰刻先生手书于石笔法遒美极可爱
　　辨博书画古器前辈盖尝著书矣其间有议论而未详眀者如临摹硬黄响搨是四者各有其论今人皆谓临摹为一体殊不知临之与摹逈然不同临谓置纸在傍观其大小浓澹形势而学之若临渊之临摹谓以薄纸覆上随其曲折宛转用笔曰摹硬黄谓置纸热熨斗上以黄蜡涂匀俨如枕角毫厘必见响搨谓以纸覆其上就明窓牖间映光摹之辨古器则有所谓欵识腊茶色朱砂斑真青緑井口之类方为真古其制作则有云纹雷纹山纹轻重雷纹垂花雷纹鳞纹细纹粟纹蝉纹黄目飞亷饕餮蛟螭虬龙麟凤熊虎龟蛇鹿马象鸾防牺蜼【余季切】鳬双鱼蟠虺如意圜络盘云百乳鹦耳贯耳偃耳直耳附耳挟耳兽耳虎耳兽足防足百兽三螭穟草瑞草篆带【若纠结之势】星带【四旁饰以星象】辅乳【钟名用以节乐者】碎乳【钟名大乳三十六外复有小乳周之】立防双防之类凡古器制度一有合此则以名之如云雷钟鹿马洗鹦耳壶之类是也如有欵识则以欵识名如周叔夜鼎齐侯钟之类是也古器之名则有钟【大曰特中曰镈小曰编】鼎尊罍彛舟【类洗而有耳】卣【音酉又音由中尊器也有攀足盖类壶】瓶爵斗【有耳有流有足流即嘴也】巵觯【之防反酒觞也】角【类彛而无柱】杯敦簠【其形方】簋【类鼎而矮盖有四足】豆甗【牛偃切无底甑】锭【徒径切又都定切】斚觚鬲【形制同鼎汉志谓空足曰鬲】镬【方宥切玉篇云似釜而大其实类小瓮而有环】盉【户戈切又胡卧切成五味之器也似鼎而有盖有嘴有执攀】壶【其类有四曰圎曰匾曰方曰温】盦【于含切覆盖也似洗而腰大有足有提攀】瓿【类壶而矮蒲后切】铺【类豆铺陈荐献之义】【类釜】鉴【盛氷器上方如斗镂底作风窓下设盘以盛之】匜【弋支切沃盥器】盘洗盆鋗【呼切类洗玉篇云小盆也】杅磬錞铎钲【类钟而矮】铙戚镦【饰物柄也】奁鉴【即镜】节钺戈矛盾弩机表坐旂铃刀笔杖头蹲龙【宫庙乗舆之饰或云栏楯间物】鸠车【儿戱之物】提梁龟蛇砚滴车辂杔辕之属此其大概难于尽备然知此者亦思过半矣所谓欵识乃分二义欵谓阴字是凹入者刻画成之识谓阳字是挺出者正如临之与摹各自不同也腊茶色亦有差别三代及秦汉间之器流传世间岁月寖久其色防黄而润泽今士大夫间论古器以极薄为眞此盖一偏之见也亦有极薄者有极厚者但观制作色泽自可见也亦有数百年前句容所铸其艺亦今铸不及必竟黑而燥须自然古色方为真古也
　　左太冲三都赋序云相如赋上林而引卢橘夏熟扬雄赋甘泉而云玉树青葱考之果木则生非其壤校之神物则出非其所于辞则易为藻饰于义则虚而无徴且夫玉巵无当虽寳非用侈言无验虽丽非经又云余既思摹二京而赋三都其山川城邑则稽之地圗其鸟兽草木则验之方志又蜀都赋则云旁挺龙目侧生荔枝布緑叶之萋萋结朱实之离离读至此而窃有疑焉世南防蜀道徧歴四路数十郡周旋凡二十余年风俗方物靡不质究所谓龙目未尝见之间有自南中防到者蜀人皆以为竒果此外如荔枝橄榄余甘榕木蜀皆有之但无龙目榧实杨梅三者耳岂蜀昔有而今无耶抑左氏考方志草木之未精耶
　　辛稼轩初自北方还朝官建康忽得防疝之疾重坠大如杯有道人教以取叶珠【即薏苡仁也】用东方壁土炒黄色然后水煮烂入砂盆内研成膏毎用无灰酒调下二钱即消沙随先生晚年亦得此疾辛亲授此方服之亦消然城郭人患不能得叶珠只于生药舗买薏苡仁亦佳按本草薏苡仁上等上上之药为君主养命多服不伤能轻身养命不老延年者本经上品味甘微寒无毒治拘挛不可屈伸除风湿痹下气除筋骨寒邪气不仁利肠胃消水肿令人能食久服轻身益气其根下三虫生眞定平泽及田野八月采实采根无时今在在有之眞良药也蜀中巴蓬间甚多士大夫以此相馈遗杂之饮食间也饶之城中有宗子善平病肾虚腰痛沙随先生以其尊人所传宋谊叔方用杜仲酒浸透炙干捣罗为末无灰酒调下赵如方制之三服而愈
　　沙随先生在泰兴时有乳妪因食冷肉心脾发痛不可堪忍知县钱仁老名寿之以药与之一服痛止再服即无他其药以陈茱茰五六十粒水一大盏煎取汁去滓入官局平胃散三钱再煎热服钱云高宗尝以赐近臣时有归正官校尉添差县尉后归军中以是愈人疾甚多其妻弟王得中又以其药归昌国亦多愈人疾眞竒方也
　　砚品中端石人皆贵重之载于谱记凡数家取予各异或佳其有眼为端或以无眼为贵然石之青脉者必有眼嫰则多眼坚则少眼石嫰则细润而发墨所以贵有眼不特为石之验也眼之品类不一曰鹦哥眼曰鸜鹆眼曰了哥眼【谓秦吉了也】曰雀眼曰鸡翁眼曰猫眼曰菉豆眼各以形似名之翠緑为上黄赤为下谚谓火黯为佳然亦石之病乾道癸巳高庙尝书翰墨数説以赐曹勋其一云端璞出下嵓色紫如猪肝宻理坚致潴水发墨呵之即泽研试则如磨玉而无声此上品也中下品则皆砂壤相杂不惟肌理既麤复燥而色赤如后歴新皆不可用制作既俗又滑不留墨且石之有眼余亦不取大抵瑕翳于石有嫌况病眼假眼韵度尤不足观故所藏皆一段紫玉略无防缀已上皆圣语石眼少而色正者方为佳物
　　三山方言茨菇曰苏傍水多植之虽尝在水中遇晚稻损苏亦损有一种柑曰回青实大凌冬不凋满树垂金至春复回青再黄始摘味不甚佳花极香与抹利相颉颃永嘉之柑为天下冠有一种名朱栾花比柑橘其香絶胜以栈香或降眞香作片锡为小甑实花一重香骨一重常使花多于香窍甑之傍以泄汗液以器贮之毕则彻甑去花以液清香明日再蒸凡三四易花暴干置磁器中宻封其香最佳朱栾乃好柑之祖栽接之法始取朱栾核洗净下肥土中一年而长名曰柑澹其根簇簇然明年移而疎之又一年木始大盈握遇春则取柑之佳品或橘之美者接于木身则尽为佳者矣朱栾乃枳也
　　三山荔子丹时最可观四月味成曰火山实小而酸五月味成曰中冠最后曰常熟中冠品佳者不减莆中二十年来始能用掇树法取品高枝壅以肥壤包以黄泥封防惟谨久则生根锯截移种之不逾年而实自是愈繁衍矣日干致逺者皆次品果中又有黄澹子金斗子菩提果羊桃皆他处所无黄澹大如小橘色褐味微酸而甜本草载于橘柚条岂橘中别有名黄澹者长乐志曰王坛子旧记又云相传生于王覇坛侧
　　玉出蓝田昆冈本草亦云好玉出蓝田及南阳徐善亭部界日南庐容水中外国于阗踈勒诸处皆善今蓝田南阳日南不闻有玉国朝礼器及乗舆服御多是于阗玉晋天福中髙居诲从使于阗为判官作记纪其采玉处云玉河在国城外源出昆山西流千三百里至国界牛头山分为三曰白玉河在城东三十里曰緑玉河在城西二十里曰乌玉河在緑玉河西七里源虽一玉随地变故色不同每歳五六月水暴涨玉随流至多寡由水细大水退乃可取方言曰捞玉国主未采禁人至河滨大观中添创八寳从于阗国求大玉一日忽有国使奉表至故事下学士院召译表语而后答诏其表云日出东方赫赫大光照见西方五百国五百国条贯主师子黑汗王表上日出东方赫赫大光照见四天下四天下条贯主阿舅大官家你前时要者玉自家甚是用心力只为难得似你尺寸底自家已令人两河寻访才得似你尺寸底便奉上也当时传以为笑后果得之厚大逾二尺色如截肪昔未始有也大抵今世所寳多出西北部落西夏五台山于阗国玉分五色白如截肪黄如蒸栗黑如防漆红如鸡冠或如胭脂惟青碧一色高下最多端带白色者浆水又分九色上之上之中之下中之上之中之下下之上之中之下宣和殿有玉等子以诸色玉次第排定凡玉至则以等子比之高下自见今内帑有金等子亦此法
　　三山溪中产小鱼斑纹赤黑相间里中儿豢之角胜负为博戱昔有闘禽未见有闘鱼亦可观也闻永嘉亦有之
　　本朝宰相三入者四人赵韩王向文简王冀公文潞公四入者止蔡京而已然其人不足算也
　　自甲至癸为十榦自子至亥为十二枝后人省文以榦为干以枝为支非也
　　改元始于共和纪号剏于汉武后世遵用之我宋年号无过九年者惟天圣尽九年至十年十二月改明道熈宁亦尽十年绍兴乃三十二年淳熈亦十六年而后揖逊高庙居德寿者二十六年孝庙居重华六年光庙居寿安宫七年宁宗嘉定十七年









　　游宦纪闻卷五
<子部,杂家类,杂说之属,游宦纪闻>
　　钦定四库全书
　　防宦纪闻卷六
　　宋　张世南　撰
　　世南有令原之戚以绍定戊子仲冬往怀玉修伊蒲供山行百里始至其下舍舆策杖无非崇山峻岭又二十里有平地广袤数百畆人烟数十家田畴井井满目桑麻问道傍之人云嵗熟可得米千斛其上复有峰峦围绕一目不能穷又五里始至寺寻考记载乃唐大厯中髙僧志初经始干符初元南岳僧寳光来居又四年赐名怀玉古志云天帝遗玉此山山神藏焉故其地灵爽垲仙佛所居因以是名由古至今兵戈不到疫疠不及僖宗于干寜之四年改赐定水禅院时有双峰长老师复自长安领徒千人止息邓公场【今徳兴县是也】遣人致词于寳光曰师复酷爱此山师具慈悲若为取舍光曰舍则不舍来则不止语意深逺众莫晓解于是双峰选日入院光师擕杖下山别建禅刹即今兴教院是也时禅月大师混居防下深达性相文笔神敏爱其林木潇洒水石连云建读书堂修禅观隐居山中遗趾犹存尝梦游他国于岩阿石室亲见大士觉而追想谓之应梦罗汉或云师则罗怙罗【罗汉】身每入定观率意挥染皆其真容非世间相末乃照水自状本形既而絶笔故托于梦感自正本之外别有临摸二本予登罗汉阁取禅月亲作本谛观竟日其间有极破碎糜烂者笔法髙玅相貌古怪至道丙申五月太宗搜天下古书画悉以进呈至二年正月复付本寺免进间有题其傍云西岳僧贯休作皆篆文或古体或玉筯或栁叶又一轴题云大蜀国龙楼待诏明因辨果功徳大师翔鳞殿引驾内供奉继律论道门选练教授三教逸大师守两川僧録大师食邑三千戸赐紫大沙门贯休字徳隐今人知禅月之号则以为髙僧闻贯休之名则以为能画殊不知当时所作神异如此非特能画且于诗文尤髙有西岳集三十卷翰学吴融为之序唐相张格韦庄王锴周庠皆有诗纪其事去寺之左里许下梯径又二里有亭曰辅龙乃先兄之冰翁董讳【煟】字季兴所创季兴向为瑞安邑大夫有志斯世所着活民书夀国脉书尝经乙览今浙漕有刋本作亭之意盖为四方祈祷者憇息之所则辅龙之名良有以也且舍田入寺为辅龙不朽计又半里许始至龙湫仰望瀑布作三级倾防于两山之间飞琼溅雪汹涌澎湃浩浩然声若奔雷下临石壁屹立万丈真竒观也时云雨未收溪流初涨岚雾滃郁山巅水涯千态万状得寓目者移时不忍舍去世南既登览山川之竒秀且得考覈其事之颠末故详纪之以告来者
　　秦防之当轴时几务之微者皆欲豫闻此相权之常态然士夫投献必躬自披阅间有去取吾郡徳兴士人姚敦临字公仪能篆书秦喜之令作二十家篆孝经上表以进时绍兴十一年二月十九日也许授以文资未降防闲防之招饮姚喜忘其敬不觉振股以此恶之寻得防令充枢宻院効士辨验篆文而已又有蜀士投啓千册其间一聫云乾坤二百州未有托身之所水陆八千里来归造命之司秦尤称道之遂得陞擢
　　董季兴昔尝为世南言沙随先生绍兴丙午苦淋血之疾两年不愈明年七月二十四日筮易遇涣之观其辞曰涣奔其杌悔亡俄梦知大冶县赵定叟相访定叟名不疚疚乆病也言不久病也偶董阅本草因见白冬瓜治五淋于是日食三大瓯七日而愈前此百药皆无效董沙随先生之壻也先生尝书此事于家庙之壁
　　今之逺官及逺服贾者皆曰天涯海角盖俗谭也顷在成都尝闻有天涯地角石暇时访古及阅图志乃知天涯石在中兴寺耆老传云人坐其上则脚肿不能行至今人不敢践履及坐其上又有天牙石在大东门对昭觉寺髙六七尺有庙今石市于汤家园地角石旧有庙在罗城内西北角髙三尺余王均之乱为守城者所坏今不复存矣钦州有天涯亭廉州有海角亭二郡盖南辕穷途也
　　栁子厚息壤记永州龙兴寺东北陬有堂堂之地隆然负塼甓而起者广四步髙一尺五寸始之为堂也夷之而又髙凡持锸者尽死秦甘茂盟息壤乃在秦地非此也龙兴寺今在永州太平寺而息壤不复见矣江陵城内有法济院今俗称为地角寺乃昔息壤祠图经引溟洪録云江陵南门有息壤焉隆起如伏牛马状平之则一夕如故前古相传不知其始牛马践之或立死开元中裴宙牧荆州掘之深六尺得石城与江陵城同制中径六尺八寸弃徙于墙壁间是年霖雨不止江潦涨从道士欧阳献之谋复埋之祭以酒脯而水止厥后凡亢旱徧祷无应即诣地角寺欲发掘必得霶之雨遂为故事详见皇祐辛夘刑侍王子融息壤记二郡大率相类而秦地之息壤则未详也
　　沙随先生寓居鄱阳一日买得米元晖小端砚后刻铭曰惟端有溪孕石惟黟兹乃下岩举无有此色夺芝英温坚玉理以贻安中是亦成美后书绍兴己未盖元晖亲书以遗建昌守喻安中者后又得张无垢遗樊茂实研后刻诗曰端溪石砚天下竒紫光夜半吐虹霓不随凡石追时好真与日月争光辉韬藏久矣不乱用惟恐翰墨汚染之樊子文章有余地汪汪万顷谁能窥赠君此砚无轻弃经史玅处其发挥飞流溅沬徧天下要使咳唾皆珠玑无垢居士作子喻子书盖小篆玉泉先生学张有篆无垢从沈元用学汪端明从无垢学凡十有二年三公相继魁多士建炎二年李顺之作魁玉泉亦登髙第世南尝见沙随先生亲笔纪载卒章云此竒物也子孙世传不知樊公家何以不寳守此物以三先生盛名此物乃随程氏世传之寳二砚今亦流落不知所在良可叹惜
　　沙随先生尝云顷于行在见一道人以笛柱项下吹曲其声清畅而不近口竟不晓所以然此説已在三十年前嘉定庚辰先兄岳翁赵宪伯鳯自曲江擕一道人归三衢亦喉间有窍能吹箫凡饮食则以物窒之不然水自孔中溢出每作口中语则塞喉间作喉间语则以手掩口先兄之所目覩但不知沙随先生昔所见有似此人否
　　先伯讳【大正】字汝弼登淳熈丁未第初隆兴乙酉诣乡举时主司命题云平康正直彊弗友刚克燮友柔克沈潜刚克髙明柔克己而春官失利梦神人告曰汝若再遇四克始克有济自以为经防中别无四克矣淳熈丁酉再试题云抚于五辰庶绩其凝无教逸欲有邦兢兢业业一日二日万几场中遇程三畏字景宣厉声云汝弼可贺矣不记向时之梦耶今果有四克是年遂再荐景宣为解首嘉定辛酉乡人王佐起莘以免举赴省忽一日告从侄庆辰云昨宵梦赵宰拉赴鹿鸣与公隣坐已而杳然后三举庚午庆辰豫荐时新举只六人宰招已第者十人同宴起莘豫焉果与庆辰隣坐宰亦天族【师俌】信知得失莫非前定云
　　张约斋种花法云春分和气尽接不得夏至阳气盛种不得立春正月中旬宜接樱桃木樨徘徊黄蔷薇正月下旬宜接桃梅李杏半丈红腊梅梨枣栗柿杨柳紫薇二月上旬可接紫笑绵橙匾橘已上种接并于十二月间沃以粪壤两次至春时花果自然结实立秋后可接金林檎川海棠黄海棠寒毬转身红祝家棠梨叶海棠南海棠以上接种法并要接时将头与木身皮对皮骨对骨用麻皮纒上用篛叶寛覆之如萌茁稍长即撤去篛叶无有不成也
　　沙随先生尝蓄一歙砚后有蔡忠惠题诗曰玉质纯苍理致精锋铓都尽墨无声相如闻道还持去肯要秦人十五城后以送汪书季路又汪书寓三衢以五千得一砚后刻东坡铭曰东坡砚龙尾石开鹄卵见苍璧与居士同出入更寒暑就燥湿今何者独先逸同叅寥老空寂二砚皆佳物也
　　鄱阳自雍熈乙酉梁颢榜至绍定己丑登科者五百七十余人其间三世聮登者唯三家龙溪先生汪藻汪槃汪糓张宗谔张琮张棫鲍煜鲍安世鲍升之汪氏之登科者七世张氏今亦六世然非正嫡相续也鲍氏安国安行安世兄弟三科连中故程文昌伯禹赠之诗有七年三破桃花浪之句其余父子兄弟俱中科第者甚多不胜纪载
　　世南家尝藏髙丽国使人状数幅乃宣和六年九月其国遣使金紫光禄大夫检校司空知枢宻院事上柱国李资徳副使太中大夫尚书礼部侍郎柱国赐紫金鱼袋金富辙至本朝谢恩进奉各有四六仿中国体李之词云跂予望之适江干之弭节亦既【犯髙庙嫌讳】止幸堂上之披风况飞五朶之云特贶千金之币礼当拜受心则愧惶金之词云穆如清风幸被余光之照酌彼行潦可形将意之勤幸被寛裕而有容敢以菲微而废礼所尘名品别具染濡私觌之物则幞头纱三枚白成钑花银盘一面【十二两】紫大蔽罗一疋生大纹罗二疋白蹵大绫一疋生花绫二疋白细苎布三疋大纸八十幅黄毛笔二十管松烟墨二十挺松扇三合折叠扇二只螺钿砚匣一副螺钿笔匣一副尅丝药袋一枚克丝箆子袋一枚绣系腰一条茯苓二斤白术二斤白铜器五事而已是年有请于上愿得能书者至国中于是得防以徐兢为国信使礼物官兢之归因譔髙丽图经备载其建国立政之体风俗事物之宜上之徽庙览其书大悦召对便殿赐同进士出身擢为宗丞兼掌书学其奉使时李资谦为太师尚书令髙丽国王多纳李氏为后妃由是门戸光显资徳其弟也金富轼为同接伴金氏为大族自前史已载其与朴氏族望相埒故其子孙以文学进富轼丰貌硕体面黑目露博学彊识善属文知今古富辙亦有时誉徐尝宻访其兄弟命名之意盖有所慕文章动蛮貊此语盖不诬云











　　游宦纪闻卷六
　　钦定四库全书
　　游宦纪闻卷七
　　宋　张世南　撰
　　沅芷黎溪砚紫者类端石而无眼有金束腰眉予纹间有润者其初甚发墨久而复滑或磨以细石乃仍如新有色緑而花纹如水波者有色黑而金星者有生自然铜于石中琢以为北斗三台之类者有生白线当中而为琹様者其类不一庆元间单路公炜字丙文始创为砚以遗故旧今遂盛行终在端歙之下单虽西班乃中原故家居黔阳好古博雅所蓄竒玩甚富仍精于别辨平生俸入尽费于此学小王书笔法尤玅始习补之梅而自成一家吾乡姜尧章学书于单姜帖今亦少有世南尝藏姜一帖正与单论刘次庄軰十数家释帖非是又云吾帖中只张芝秋凉帖钟繇宣示帖皇象文武帖王廙小字二表皆在右军之上其说尤亲有绛帖平二十卷恨未之见也
　　嘉定甲申夏有持颍滨先生帖十数幅求售踪迹所自知非赝物明甚有黄楼赋一篇读之其间前则项籍刘戊一句中观澜文作刘备颍滨集作刘季观澜文注云徐州牧陶谦病笃谓别驾糜竺曰非刘备不能安此邦及谦死竺率州人迎先主先主未敢当陈登孔融晓谕之先主遂领徐州刘戊乃楚元王交之子也汉六年既废楚王信分其地为二国立刘贾为荆王交为楚王王薛郡东海彭城三十六县先有功也及薨戊嗣稍遂应吴王反起兵防吴与周亚夫战絶吴粮道士饥吴王走戊自杀彭城即徐州先生之意盖以此也不知当来作刘备刘季而后来易以戊耶或传冩讹谬而意其为备为季耶要当以先生手书为定也
　　己丑孟秋访一亲旧出示古物数种皆所未见一刀长可七八寸微弯背之中有细齿如锯末有环予退而考诸传记乃知其为削考工记筑氏为削长尺博寸合六而成规此所以微弯也郑氏谓之书刀以灭青削椠如仲尼作春秋笔削是也萧曹皆秦刀笔吏师古曰刀所以削书也古用简牒皆以刀笔自随郑氏又谓三分其金而锡居一谓之大刀五分其金而锡居二谓之削如此是刀与削分为二物也郑氏曰刃刀劒之属削今之书刀孔安国曰赤刀赤刃削少仪曰刀却刃授頴削授拊郑氏曰頴环也拊把也释名曰刀到也其末曰锋若锋刺之利也其本曰环形似环也然则直而本环者刀也曲而本不环者削也予所谓有齿如锯者正释名所谓若锋刺之利者但其本有环又不可名之以削古人制作精微必有所本更俟请教于博洽君子云
　　包逊字敏道众山先生之上足也寳庆丁亥为世南言顷在临安谒魏舍人了翁防予进因出云萍録令书包有六子皆从心其间名恊者舍人指曰此非从心乃是从十有馆客李丈留心字学数十年矣待为叩之少选李至遂及此云其义有二从十乃众人之和是谓协和万邦之协从心乃此心之和是谓三后恊心之恊世南尝以语士大夫间有云恐出臆断后阅集韵果如前所云是知作字偏旁不可毫髪之差李丈名肩吾眉人学问甚富世南尝识之云
　　坡公元丰七年自黄量移汝海五月访张文定公于瑞七八月间留连金陵过阳羡九月抵宜兴通真观侧郭知训提举宅即公所馆徃年邑簿朱冠卿续编图经云五十五里地名黄土村坡公尝与董秀才步田至焉地主以酒见饷谓坡曰此红友也坡言此人知有红友不知有黄封真快活人也田主有曹姓者已鬻而造讼有司已察而斥之坡公移牒以田归之邑人慕容挥嗜酒好吟不务进取家于城南所居有双楠并植如盖东坡访之目为双楠居士长桥元丰元年火四年邑宰褚理复立榜曰欣济东坡过之为书曰晋周孝侯斩蛟之桥刻石道傍崇寜禁锢沈石水中不知所在
　　诸香中龙涎最贵重广州市直每两不下百千次等亦五六十千系畨中禁之物出大食国近海傍常有云气罩山间即知有龙睡其下或半载或二三载土人更相守视俟云散则知龙已去徃观必得龙涎或五七两或十余两视所守人多寡均给之或不平更相讐杀或云龙多蟠于洋中大石卧而吐涎鱼聚而之土人见则没而取得又一说大洋海中有涡旋处龙在下涌出其涎为太阳所烁则成片为风飘至岸人则取之纳官予尝扣泉广合香人云龙涎入香能收敛脑麝气虽经数十年香味仍在岭外杂记所载龙涎出大食西海多龙枕石一睡涎沫浮水积而能坚鲛人采之以为至寳新者色白稍久则紫甚久则黑又一说云白者如百药煎而腻理黑者亚之如五灵脂而光泽其气近于臊似浮石而轻或云异香或云气腥能发众香气皆非也于香本无损益但能聚烟耳和香而用真龙涎焚之则翠烟浮空结而不散坐客可用一剪以分烟缕所以然者蜃气楼台之余烈也又一说云龙出没于海上吐出涎沫有三品一曰泛水二曰渗沙三曰鱼食泛水轻浮水面善水者伺龙出没随而取之渗沙乃被涛浪飘泊洲屿凝积多年风雨浸气味尽渗于沙土中鱼食乃因龙吐涎鱼竞食之复化作粪散于沙碛其气腥秽惟泛水者可入香用余二者不堪曲江邓灏以为就三说较之后说颇是诸家之论不同未知孰当以愚见第一说稍近
　　天地万物莫逃乎数知数之理莫出乎易知易之玅惟康节先生其学无传观皇极经世书概可见矣此外有所谓太乙数能知运祚灾祥刀兵水火阴晴风雨又能以之出战守城傍门小法亦可知人命贵贱渡江后有北客同州免解进士王湜潜心此书作太乙肘后备检三卷为阴阳二遁绘图一百四十有四上自帝尧以来至绍兴六年丙辰凡三千四百九十二年皆随六十甲子表以分野如通鉴编年前代兴亡歴歴可考然自古及今应者虽多不应者亦或有之景祐间命司天杨维徳脩五福太乙占书考验行度亦为精详其间云自石晋天福四年己亥歳入东北辽东分至国朝雍熈元年甲申歳入东南吴分至天圣七年己巳歳入西南蜀分后人继加考算至熈寜七年甲寅歳入中宫洛阳分至宣和元年己亥歳入西北西河分至隆兴二年甲申歳入东北辽东分至嘉定二年己巳歳入东南吴分向后至甲寅年入西南秦分上来五福太乙所临之分自合太平至治今推而上之后周宣帝元年己亥歳至唐髙祖武徳六年癸未歳五福太乙在西南凡四十五年中更隋唐禅代之变正在本宫分野又自唐宣宗大中三年己巳歳至昭宗景福二年癸丑歳五福太乙在中宫凡四十五年中更僖宗广明黄巢之变中国之祸甚惨既曰五福所临何为又却如此本朝兴国九年有方士楚芝兰言五福今照吴分上命建太乙宫于京城外之苏村芝兰为春官正又命宰臣张齐贤醮享之然其所以不应者亦有说王湜跋肘后备检立论甚通其说云后羿寒浞之乱得阳九之数七赧王衰微得阳九之数八桓灵卑弱得阳九之数九炀帝灭立得阳九之数十周宣王父厉而子幽得百六之数十二敬王时吴越相残海内多事得百六之数十三秦灭六国得百六之数十四东晋播迁十六国分裂得百六之数极而反于一五代乱离得百六之数三此皆所应者也舜禹至治万世所师得百六之数七成康刑措四十余年得百六之数十一小甲雍巳之际得阳九之数五而百六之数九庚丁武乙之际得阳九之数六武丁享国五十九年得百六之数八盘庚小辛之际得百六之数十明帝章帝继光武而臻泰定得百六之数十五正观二十三年近世所谓太平得百六之数二此皆所不应者也福应集云唐武徳七年甲申五福太乙入中宫洛阳之分继有正观之治遂以此为福应然宣懿僖昭之际再入中宫而正观之治何不复举又云唐昭宗天祐四年丁卯四神太乙入六宫雍州之分而昭宗禅位于梁遂以此为福应然开元十六年亦入六宫乃太平极治与正观比以至夏桀放于南巢商纣亡于牧野王莾簒汉禄山乱唐阳九百六之数皆不逢之此其何故也余尝深究其所以然者周公问太公何以治齐曰举贤而尚功周公以之为强臣之渐太公问周公何以治鲁曰亲亲而尚恩太公以之为浸弱之基是以圣人推三代损益而百世可知大抵天下之事因縁积累固有繋于人事未必尽由天理通天地人曰儒通天地而不通人曰技拘然执此以为不可改易乃术士之蔽非儒者之通论善言天地者以人事善言人事者以天地岂可蔽于天而不知人乎古之善为政者尚以知变为贤况防防之中奉行天地号令或主吉或主凶皆本于天地之一气安有固而不知变者以尧舜禹为君臣文武周公为父子虽遇阳九百六之数越理而降以祸必不其然自此而下其他不能详知者皆可以类推也色不过五五色之变不可胜观声不过五五声之变不可胜听太乙不过十神十精四计之类彼其周流于天地间始而有终终则复始古既不异于今今亦不异于古然上古至治终不可复又中间盛衰兴废亦不可循前而取岂非人事之不齐故应之者亦不一耶术固有之太乙考治人君之善恶临有道之国则昌临无道之国则亡有天下国家者可不谨哉已上皆王说盖太乙数中专考阳九百六之数以四百五十六年为一阳九二百八十八年为一百六阳九竒数也为阳数之穷百六偶数也为隂数之穷大抵歳运值之终有厄防洪文敏公五笔中载阳九百六之说与此不同本朝康定庚辰庆厯辛巳间西羌方炽天下骚动诏求有文武材可用者叅政宋绶侍读林瑀皆以徐复荐至仁宗访以世务复曰今年气运类唐徳宗居奉天时上惊曰何至尔耶复曰徳宗性忌刻其徳与凶防陛下防俭仁恕屈己容物虽时与徳宗同而徳与徳宗异运虽凶无能为也此说正与王湜之论合故幷纪之









　　游宦纪闻卷七
　　钦定四库全书
　　游宦纪闻卷八
　　宋　张世南　撰
　　黄公铢字子厚富沙浦城人与朱文公为交友长于诗刘潜夫宰建阳刻其谷城集于县斋黄之母笔力甚髙世南甞见黄亲録词稿今载于此云先妣冲虚居士少聪明頴异絶人于书史无所不读一过輙成诵年三十先君捐弃即抱贞节以自终平生作为文章诗辞甚富晚遭囘禄燬无余此词数篇皆脍炙在人者因访求得之适予与景绍主簿兄有好且屡见索敬书以赠绍兴三年中春二十有四日黄铢识景绍则太参郑公昭先也其一滴滴金云月光飞入林前屋风策策度庭竹夜半江城撃柝动寒梢栖宿等闲老去年华促祗有江梅伴幽独梦绕夷门旧家山恨惊回难续其二序云力脩寳学贤表宴胡明仲侍郎遣歌来乞词作醉蓬莱令歌之看鸥翻波溅苹末风轻水轩消暑云叠竒峰破桐隂亭午列岫连环澑泉鸣玉对幅巾芒屦况有清时风流故人剧谭挥麈才冠一时论髙两汉书扇豪踪吐鳯辞语昼锦归来庆长年老母且尽緑尊莫懐归兴听扇歌髙举防见登庸泥封诏下促朝天去其三菩萨蛮阑干六曲天围碧松风亭下梅初白腊尽见春回寒梢花又开曲琼闲不卷沈燎看星转凝竚小裴回云间征鴈来其四序云葛氏侄女子告归作少年游送之雨晴云敛烟花澹荡遥山凝碧驱车问征路赏春风南陌正雨后梨花幽艳白悔怱怱过了寒食归家渐春暮探酴醿消息其五序云季温老友归樵阳人来问书因以为寄秋寂寞秋风夜雨伤离索伤离索老懐无奈泪珠零落故人一去无期约尺书忽寄西飞鹤故人何在水村山郭其六醉思仙晚霞红防山迷暮霭烟暗孤松动翩翩风袂轻若惊鸿心似镜髩如云弄清影月明中谩悲凉歳冉冉蕣华潜改衰容前事销凝久十年光景怱怱念云轩一梦囘首春空防鳯逺玉箫寒夜悄悄无穷叹黄尘久埋玉断肠挥泪东风
　　朱文公晚年居考亭便着野客服有位榜云荥阳吕公甞言京洛致仕官与人相接皆以闲居野服为礼而叹外郡或不能然其指深矣衰朽无状虽幸已叨误恩许致其事而前此或宾客不鄙下访初未敢遽援此例便以老大自居近縁久病艰于动作诎伸俯仰皆不自由遂不免遵用旧京故俗輙以野服从事然而上衣下裳大带方屦比之凉衫自不为简其所便者但取束带足以为礼解带可以燕居免有拘绊纒绕之患脱着疼痛之苦而已切望深察恕此病人且使穷乡下邑得以复见祖宗盛时京都旧俗其美如此亦补助风教之一端也至于筋骸挛缩转动艰难迎不时攀送不及区区之意亦非敢慢幷冀有以容之为大幸也
</div>
    <div class="pagination">
<a href="游宦纪闻.html">上一页</a><a href="游宦纪闻.html">1</a><span class="current-page">2</span><a href="游宦纪闻_page3.html">3</a><a href="游宦纪闻_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
