<!DOCTYPE html>
<html>
<head>
    <meta charset="UTF-8">
    <title>古今说海 - 第 46 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今说海 - 第 46 页/共 59 页</h1>
    <div class="content">
　　苏子瞻泛爱天下士无贤不肖欢如也尝自言上可以陪玉皇大帝下可以陪悲田院乞儿子由晦黙少许可尝戒子瞻择交子瞻曰吾眼前见天下无一个不好人此乃一病子由监筠州酒税子瞻尝就见之子由戒以口舌之祸乃饯之郊外不交一谈唯指口以示之【沧浪野録】

　　荆芥穂为末以酒调下三二钱凡中风者服之立愈前后甚验是日顺儿疾已革以酒滴水中调服之立定真再生也【曽公谈録】

　　治走马疳方用瓦垄子【比蚶子差小未经酱淹者】连肉火煅存性置冷地用盏子盖覆候冷取出碾为末干糁患处

　　疮疹黑陷者用沉香乳香檀香不拘多寡于火盆内焚之抱孩儿于烟上熏即起

　　马蹄烧灰入盐少许糁走马疳患处

　　治恶疮取冬瓜一枚中截先以一头合疮候瓜热削去再合热减则已

　　治破伤风用黄连五钱酒二盏煎至七分入黄蜡二钱同煎和滓服

　　治恶疮用蒜泥作饼疾上灸不痛者灸痛即止痛者灸不痛止

　　小儿耳后疮肾疳也地骨皮一味为末麤者热汤洗细者香油调搽良【已上神秘方】

　　温州有土地杜十姨无夫五髭须相公无妇州人迎杜十姨以配五髭须合为一庙杜十姨为谁杜拾遗也五髭须为谁伍子胥也若少陵有灵岂不对子胥笑曰尔尚有相公之称我乃为十姨何雌我邪有自中原来者云北方有牛王庙画百牛于壁而牛王居其中间牛王为何人乃冉伯牛也呜呼冉伯牛乃为牛王【随手杂録】

　　大观三年五月天子视学学官孟翊袖出卦象一轴以为本朝火徳当中微有再造之象行将见之宜有大更革上怒编管海州死后七年金人入汴髙宗中兴【吹剑续録】

　　古今说海卷一百二十八

　　●钦定四库全书

　　古今说海卷一百二十九

　　（明）陆楫 编

　　说纂十三【杂纂一】

　　○乐府杂録【唐段安节】

　　雅乐部

　　宫悬四面天子乐也轩悬三面诸侯乐也判悬二面大夫乐也特悬一面士乐也宫悬四面每面五架架即簨虡也其上安金铜仰阳以鹭鸶孔雀羽装之两面缀以流苏以彩翠丝绂为之也十二律上锺九乳依月排之每面石磬及编钟各一架每架列锺十二所亦依律编之四角安鼓四座一曰应鼓【四旁有两小鼓为朄鼓也】二曰腰鼓三曰警鼓四曰雷鼓皆彩画上各安寳轮以珠翠装之乐即有箫笙竽埙篪钥跋膝琴瑟筑将竽形似小钟以手将之即鸣也次有登歌皆奏法曲御殿即奏凯安广□雍熈三曲宴羣臣即奏□□□□鹿鸣三曲近代内宴即全不用法乐也郊天及诸坛祭祀即奏太和冲和舒和三曲凡奏曲登歌先引诸乐逐之其乐工皆戴平帻衣绯大袖每色十二在乐悬内已上谓之坐部伎八佾舞则六十四人文武各半皆着画帻俱在乐悬之北文舞居东手执翟状如鳯毛武舞居西手执戚文衣长大武衣短小其钟师及磬师登歌八佾舞并诸色舞通谓之立部伎柷敔乐悬既陈太常卿押乐在乐悬之北面太乐令鼓吹令俱在太常卿之后太乐在东鼓吹居西协律郎二人皆执翚竿亦用彩翠妆之一人在殿上翚竿倒殿下亦倒遂春乐协律郎皆緑衣大袖戴冠

　　云韶部

　　用玉磬四架乐即有琴瑟筑箫篪钥跋膝笙竽登歌拍板乐分堂上堂下登歌四人在堂下坐舞童五人衣绣衣各执金莲花引舞者金莲如仙家行道者也舞在阶下设锦筵宫中有云韶院

　　清乐部

　　乐即有琴瑟云和筝其头像云笙竽筝箫方响篪跋膝拍板戏即有弄贾大腊儿也

　　鼓吹部

　　即有卤簿钲鼓及角乐用弦鼗笳箫又即用哀笳以羊角为管芦为头也警鼓二人执朱旛引乐衣文戴冠已上乐人皆骑马乐即谓之骑吹俗乐亦有骑吹也天子卤簿用大全仗鼓一百二十面金钲七十面郊天谒庙吉礼即衣云花黄衣鼓四钲二下山陵凶礼即衣云花白衣鼓二钲二下册太后皇后及太子用鼓七十面金钲四十面谓之小全仗公主出降及册三公并祔庙礼葬并用大半仗鼓四十面钲二十面诸侯用小半仗鼓三十面钲十四面吉凶如上自太子已下册礼及葬祔庙并无警鼓

　　驱傩

　　用方相四人戴冠及面具黄金为四目衣熊裘执戈扬盾口作傩傩之声以除逐也右十二人皆朱发衣白褶画衣各执麻鞭辫麻为之长数尺振之声甚厉乃呼神名其有甲作食凶者胇胃食梦者腾简食不祥者览诸食名者祖盟强食其磔死寄生者桃根食虎者等侲子五百小儿为之衣朱褶青襦戴面具以晦日于紫宸殿前傩张宫悬乐太常卿及少卿押乐正到西合门丞并太乐署令鼓吹署令协律郎并押乐在殿前事前十日太常卿并诸官于本寺先阅傩并遍阅诸乐其日大宴三五署官其朝寮家皆上棚观之百姓亦入看颇谓壮观也太卿上此岁除前一日于右金吾龙尾道下重阅即不用乐也御楼时于金鸡竿下打赦鼓一面钲一面以五十人唱色十下鼓一下钲以千下

　　熊罴部

　　其熊罴者有十二皆有木雕之悉髙丈余其上安版床复施寳幰皆金彩妆之于其上奏雅乐含元殿方奏此乐也奏唐十二时万宇清月重轮三曲亦谓之十二按乐具库在望仙门内之东壁俗乐古都属乐园新院院在太常寺内之西北也开元中始别署左右教坊上都在延政里东都在明义里以内官掌之至元和中只署一所又于上都广化里太平里兼各署乐官院一所

　　鼓架部

　　乐有笛拍板答鼓即腰鼓也两杖鼓戏有代面始自北齐神武弟有胆勇善斗战以其颜貌无威每入阵即着面具后乃百战百胜戏者衣紫腰金执鞭也钵头昔有人父为虎所伤遂上山寻其父尸山有八折故曲八迭戏者被发素衣面作啼盖遭丧之状也苏中郎后周士人苏葩嗜酒落魄自号中郎每有歌场輙入独舞今为戏者着绯戴帽面正赤盖状其醉也即有踏谣娘羊头浑脱九头狮子弄白马意钱以至寻橦跳丸吐火吞刀旋盘筋斗悉属此部

　　龟兹部

　　乐有觱篥笛拍板四色鼓楷羯鼓鸡娄鼓戏有五常狮子髙丈余各衣五色每一狮子有十二人戴红抹额衣画衣执红拂子谓之狮子郎舞太平乐曲破阵乐曲亦属此部秦王所制舞人皆衣画甲执旗斾外藩镇春冬犒军亦舞此曲兼马军引入场尤甚壮观也万斯年曲是珠崖李太尉进此曲名即天仙子是也

　　胡部

　　乐有琵琶五弦筝箜篌觱篥笛方响拍板合曲时亦击小鼓钹子合曲后立唱歌凉府所进本在正宫调大遍小者至贞元初康昆仑翻入琵琶□□□□□□□□玉宸殿故有此名合诸乐即黄锺宫调也奉圣乐曲是韦南康镇蜀时南诏所进在宫调亦舞伎六十四人遇内宴即于殿前立奏乐更番替换若宫中宴即坐奏乐俗乐亦有坐部立部也

　　歌

　　歌者乐之声也故丝不如竹竹不如肉迥居诸乐之上古之能者即有韩娥李延年莫愁【乐府诗云莫愁在何处住在石城西艇子折两桨催送莫愁来】善歌必先调其气氤氲自脐出至喉乃噫其词即分抗坠之音既得其术即可致遏云响谷之妙也明皇朝有韦青本是士人尝有诗三代主纶诰一身能唱歌官至将军开元中内人有许和子者本吉州永新县乐家女也开元末选入宫即以永新名之籍于宜春院既美且慧善歌能变新声韩娥延年殁后千余载旷无其人至永新始继其能遇髙秋朗站台殿清虚喉啭一声响传九陌明皇尝独召李謩吹笛逐其歌曲终管裂其妙如此又一日赐大酺于勤政楼观者数千万众諠哗聚语莫得鱼龙百戏之音上怒欲罢宴中官髙力士奏请命永新出楼歌一曲必可止諠上从之永新乃撩鬓举袂直奏曼声至是广场寂寂若无一人喜者闻之气勇愁者闻之肠絶洎渔阳之乱六宫星散永新为一士人所得韦青避地广陵日夜凭阑于上河之上忽闻舟中奏水调者曰此永新歌也乃登舟与永新对泣久之青始亦晦其事后士人卒与其母之京师竟殁于风尘及卒谓其母曰阿母钱树子倒矣
　　大厯中有才人张红红者本与其父歌于衢路丐食过将军韦青所居在昭国坊南门里青于街牖中闻其歌者喉音寥亮仍有眉首即纳为姬其父舍于后户优给之乃自传其艺颕悟絶伦尝有乐工自撰歌即古长命西河女也加减其节奏颇有新声未进闻先侑歌于青青召红红于屏风后听之红红乃以小豆数合记其拍乐工歌罢青入问红红如何云已得矣青出云有女弟子久曾歌此非新曲也即令隔屏风歌之一声不失乐工大惊异遂请相见钦服不已再云此曲先有一声不稳今已正矣寻达上听翊日召入宜春院宠泽隆异宫中号记曲娘子寻为才人一日内史奏韦青卒上告红红乃上前呜咽奏云妾本风尘丐者一旦老父死有所归致身入内皆自韦青妾不忍忘其恩乃一恸而絶上嘉叹之即赠昭仪也贞元中有田顺曽为宫中御史娘子元和长庆以来有李贞信米嘉荣何戡陈意奴武宗已降有陈幼奇南不嫌罗宠咸通中有陈彦晖

　　舞工

　　舞者乐之容也有大垂手小垂手或象惊鸿或如飞燕婆娑舞态也蔓延舞缀也古之能者不可胜记即有健舞软舞字舞花舞马舞健舞曲有棱大阿连柘枝剑器胡旋胡腾软舞曲有凉州緑腰苏合香屈柘团圆旋甘州等【字舞以舞人亚身于地布成字也花舞着緑衣偃身合成花字也马舞者栊马人着彩衣执鞭于床上舞蹀■〈爕〉蹄皆应节奏也　开元中有公孙大娘善舞剑器僧懐素见之草书遂长盖凖其顿挫之势也】

　　俳优

　　开元中黄幡绰张野狐弄参军始自汉馆陶令石耽耽有赃犯和帝惜其才免罪每宴乐即令白衣夹衫命优伶戏弄辱之经年乃放后为参军误也
　　开元中有李仙鹤善此戏明皇特授韶州同正参军以食其禄是以陆鸿渐撰词言韶州盖由此也武宗朝有曹叔度刘泉水醎淡最妙咸通以来即有范传康上官唐卿吕敬迁等三人弄假妇人大中以来有孙干刘璃缾近有郭外春孙有熊僖宗幸蜀时戏中有刘真者尤能后乃随驾入京籍于教坊弄婆罗大中初有康乃李百魁石寳山大别有夷部乐即有扶南髙丽髙昌骠兹康国疎勒西凉安国乐即有单龟头鼓及筝蛇皮琵琶盖以蛇皮为槽厚一寸余鳞介具亦以楸木为面其捍拨以象牙为之画其国王骑象极精妙也鳯头箜篌卧箜篌其工颇竒巧三头鼓铁拍板葫芦笙舞有骨尘舞胡旋舞俱于一小圆球子上舞縦横腾踏两足终不离于球子上其妙如此也

　　琵琶

　　始自乌孙公主造马上弹之有直项者曲项者便于急闗中也古曲有陌上桑范晔石崇谢奕皆善此乐也开元中有贺懐智其乐器以石为槽鹍鸡筋作弦铁拨弹之贞元中有康昆仑第一手始遇长安大旱诏移南市祈雨及至天门街市人广较胜负斗声乐即街东有康昆仑琵琶最上必谓街西无以敌也遂令昆仑登彩楼弹一曲新翻羽调録腰其街西亦建一楼东市大诮之及昆仑度曲西市楼上出一女郎抱乐器先云我亦弹此曲兼移在枫香调中及下拨声如雷其妙入神昆仑即惊骇乃拜请为师女郎遂更衣出见乃僧也盖西市豪族厚赂庄严寺僧善本姓段以定东鄽之声翊日徳宗召入令陈本艺异常嘉奬乃令教授昆仑段奏曰且请昆仑弹一调及弹师曰本领何杂兼带邪声昆仑惊曰段师神人也臣小年初学艺时偶于邻舍女巫授一品弦调后乃易数师段师精鉴如此玄妙也段奏曰且遣昆仑不近乐器十年使忘其本领然后可教诏许之后果尽段之艺
　　贞元中王芬曹保保子善才其孙曹钢皆袭所艺次有裴兴奴与钢同时曹善运拨若风雨而不事扣弦兴奴长于拢捻类时人谓曹钢有右手兴奴有左手武宗初珠崖李太尉有乐吏廉郊者师于曹钢尽钢之能钢常曰教人多矣未有此性灵弟子也郊尝宿平泉别墅值风清月朗携琵琶池上弹蕤宾调忽闻芰荷间有物跳跃之声必谓是鱼及弹别调即无所闻复弹旧调依旧有声遂加意朗弹忽有一物锵然跃出池岸之上视之乃方响一片盖蕤宾铁也以指拨精妙律吕相应也
　　某门中有乐史杨志善琵琶其姑尤更妙絶姑本宣徽弟子后放出宫于永穆观中住自惜其艺常畏人闻每至夜方弹杨志恳求教授坚不允且曰誓死不传于人也志乃赂其观主求寄宿于观窃听其姑弹弄仍系脂鞓带以手画带记节奏遂得一两曲调明日携乐器诣姑姑大惊异志即告其事姑意乃回尽传其能矣
　　文宗朝有内人郑中丞善胡琴【中丞即宫官也】内库二琵琶号大小忽雷郑尝弹小忽雷偶以匙头脱送崇仁坊南赵家修理大约造乐器悉在此坊其中二赵家最妙时有权相旧吏梁厚本有别墅在昭应之西正临河岸垂钩之际忽见一物浮过长五六尺许上以锦绮纒之令家僮接得就岸即秘器也及发开视之乃一女郎妆饰俨然以罗领巾系其颈解其领巾伺之口鼻有余息即移入室中将养经旬乃能言云是内弟子郑中丞也昨以忤旨命内官缢杀投于河中锦绮即弟子相赠尔遂垂泣感谢厚本即纳为妻因言其艺及言所弹琵琶今在南赵家寻值训注之乱人莫有知者厚本赂乐匠购得之每至夜分方敢轻弹后遇良夜饮于花下酒酣不觉朗弹数曲洎有黄门放鹞子过其门私于墙外听之曰此郑中丞琵琶声也翊日达上听文宗方追悔至是惊喜即命宣召乃赦厚本罪仍加锡赐焉咸通中即有米和即嘉荣子也申旋尤妙复有王连儿也前羽调緑腰注云本自乐工进曲上令録其要者今以为名设言緑腰也

　　筝

　　筝者蒙恬所造也元和至太和中李青青及龙佐大中以来有常述本亦妙手也史从李从周皆能者也从周即青孙亚其父之艺也

　　箜篌

　　箜篌乃郑卫之音权舆也以其亡国之音故号空国之侯亦曰坎侯古乐府有公无渡河之曲昔有白首翁溺于河歌以哀之女丽玉善箜篌撰此曲以寄哀情咸通中第一部有张小子忘其名弹弄冠于今古今在西蜀太和中有季齐皋者亦为上手曽为某门中乐史后有女亦善此伎为先徐相姬大中末齐皋尚在有内官拟引入教坊辞以衰老乃至胡部中此乐妙絶教坊虽有三十人能者一两人而已

</div>
    <div class="pagination">
<a href="古今说海_page45.html">上一页</a><span>...</span><a href="古今说海_page41.html">41</a><a href="古今说海_page42.html">42</a><a href="古今说海_page43.html">43</a><a href="古今说海_page44.html">44</a><a href="古今说海_page45.html">45</a><span class="current-page">46</span><a href="古今说海_page47.html">47</a><a href="古今说海_page48.html">48</a><a href="古今说海_page49.html">49</a><a href="古今说海_page50.html">50</a><a href="古今说海_page51.html">51</a><span>...</span><a href="古今说海_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
