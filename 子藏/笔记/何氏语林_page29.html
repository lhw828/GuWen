<!DOCTYPE html>
<html>
<head>
    <meta charset="UTF-8">
    <title>何氏语林 - 第 29 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>何氏语林 - 第 29 页/共 30 页</h1>
    <div class="content">










　　语林卷二十九
　　钦定四库全书
　　语林卷三十　　　　　　明　何良俊　撰尤悔三十五
　　夫言行君子之枢机也使言而见尤行而致悔岂自修之道耶故夫子于多闻多见既阙其疑殆又欲君子之慎其余也
　　曹公闻丁正礼才美欲以爱女妻之【魏畧曰丁仪字正礼沛郡人父冲宿与太祖亲善仪有文才太祖辟为掾】以问五官【曹丕己见】五官曰女人观貌而正礼目眇恐爱女未必悦也不如与伏波子楙【魏志曰夏侯惇字元让沛国谯人太祖平河北以为伏波军子楙太祖以女妻之即清河公主　魏畧曰楙字子林惇仲子也文帝少与亲善及即位以为安西军都督关中】太祖从之寻辟正礼为掾及与论议嘉其才朗曰丁掾好士即使其两目盲尚当与女何况但眇是儿悮我
　　邵贠与虞俊邻居贠先不知俊俊至吴与张温朱据会清言竟日温等敬服于是吴中盛为俊谈贠闻而叹曰吾与仲明游居比屋不能甄其英秀播其风烈而令他称我之杰深用为媿【会稽典畧曰邵贠字徳方余姚人】
　　陆平原【陆机己见】为河北督已被间搆内懐忧懑闻众军警角鼔吹谓孙显世曰【晋书曰孙拯字显世吴郡富春人能属文吴黄门郎入晋为涿令陆机被诬收拯考掠两踝肉尽门生费慈宰意二人诣狱明拯遂同死狱中】今我闻此不如华亭鹤唳【八王故事曰华亭由拳县郊外墅也有清泉茂林吴平后陆机兄弟共游于此十余年　吴郡图经曰华亭县本嘉兴县地天寳十年置因华亭谷为名】
　　孔熙先与范晔同逆下狱被责望风吐欵辞气不挠上竒其才遣人慰劳之曰以卿之才而滞于集书省理应有异志又诘责前吏部尚书何尚之曰使孔熙先年三十作散骑郎那不作贼
　　沈休文自负髙才昧于荣利乗时借势颇累清淡及居端揆稍止足每进一官辄殷勤请退而终不能去论者方之山涛
　　张素出自刑部令史仕至三品太宗问云在隋任何官曰县尉又问以前何官曰流外又问在何曹司素出阁门殆不能移步精爽顿尽色死灰朝臣见之多所惊怪禇遂良上疏切谏太宗曰朕亦悔此问唐太宗尝与侍臣泛舟春苑池中见异鸟容与波上悦之召阎立本图其状阁外呼画师阎立本是时已为主爵郎中俯伏池左研吮丹粉瞻望坐賔羞怅流汗归戒其子曰吾少好读书幸免面墙縁精染翰颇及侪流唯以丹青见知躬厮役之务辱莫大焉汝宜深戒勿习此技
　　陆鸿渐与常伯熊皆精茶理【范摅云溪友议曰鸿渐尝为茶论説茶之功效并煎茶炙茶之法造茶具二十四事以都统笼贮之逺近倾慕好亊者家藏一副】御史李季卿宣慰江南【刘昫唐书曰李季卿丞相适之子也弱冠举明经颇工文词代宗时拜御史大夫奉使江淮宣慰振拔幽滞进用忠防时人称之】至临懐县馆或言伯熊善茶季卿请为之伯熊着黄帔衫乌纱帻手执茶器口通茶名区分指防左右刮目茶熟李为歠两杯既到江外又有言鸿渐者李公复请为之鸿渐身衣野服随茶具而入如伯熊故事李公心鄙之茶毕命孥取钱三十文酬博士鸿渐夙游江介通狎胜流及此羞愧遂着毁茶论
　　哀帝时魏博罗绍威以牙军之逼召朱全忠全忠殪八千余家其余攻讨悉平全忠留魏半年绍威供亿所杀牛羊豕近七十万资粮称是所赂遗又近百万比全忠之去蓄积为之一空绍威虽除其偪而魏兵自是衰弱绍威悔之谓人曰合六州四十三县铁不能为此错也刘孟节酷爱山水天资絶俗青之南有冶原欧冶子铸剑之地山竒水清旁无人烟丛筠古木气象幽絶富郑公镇青为筑室原上孟节常寓居龙兴僧舍之西轩往往凭栏静立慨想世事吁唏独语或以手拍栏杆自咏诗曰读书悮我四十年几回醉把栏杆拍【皇朝苑曰刘槩字孟节青州夀光人少师种放笃好古学而天资絶俗与世龃龉故久不仕其后范文正公文潞公皆欲荐之朝先生恳辞二公亦不敢强以成其髙尚】
　　黄徳润事阜陵【孝宗陵名】人或议其循黙淳熙末上内禅一日朝退留二府赐坐从容谕及倦勤之意诸公交赞公独无语上顾曰卿以为何如对曰皇太子圣徳诚克负荷顾李氏不足母天下宜留圣虑上愕然色变公徐奏陛下问臣臣不敢自黙然臣既出此语自今不得复觐清光陛下异日思臣之言欲复见臣亦不可得矣退即求去甚力后夀皇在重华宫每抚几叹曰悔不用黄洽之言或至泪下【宋史曰黄洽字徳润福建侯官人通判福州召为太常丞请外孝宗方厉精求治曰黄洽厚徳方任以亊不许后厯官御史中丞】
　　洪景卢在翰苑日尝入直值制诏沓至凡视二十余草事竟小步庭间一老人负暄花隂问之是京师人累世为院吏今已八十余幼时及识元祐间诸学士今子孙复为吏故养老于此因言闻今日文书甚多学士必大劳神洪喜其言告以今日草二十余制皆已毕老人复颂曰学士才思敏速真不多见洪矜之云苏学士想亦不过如此速耳老人复首肯咨嗟曰苏学士敏速亦不过此但不曾检阅书册洪为赧然自恨失言【宋史曰洪迈字景卢皓季子也幼读书日数千言一过目辄不忘博极载籍虽稗官虞初释老傍行靡不涉猎淳熙三年拜中书舍人兼侍读直学士院】
　　尹少稷【穑】博学工文杜门读书不汲汲于仕进后乃附丽汤思退力排张魏公以是除谏议公论始薄之后贬岭南累年恩北归周益公素与之善便道来访谓益公曰某三十年闭户读书养得少名思之不审所得于彼者几何而破壊扫地虽悔何及怅然者久之益公每举以为士大夫之戒
　　纰漏三十六
　　夫南山之竹不揉自直然括而羽之可以射逺况天之降才尔殊不必尽会稽之竹箭也不加櫽括欲无纰漏其能免乎是以君子贵学也
　　陈夀为国志【晋书曰陈夀字承祚巴西安汉人少师事谯周事蜀为观阁令史父丧有疾使婢丸药乡党以为贬议坐是沉滞者累年张华爱其才以为夀虽不逺嫌原情不至贬废举孝防除佐著作郎】谓丁梁州曰若覔千斛米见借当为尊公作佳丁不与米遂不为立时论以此少之梁州是敬礼子【文士曰丁廙字敬礼少有才博学洽闻建安中为黄门侍郎廙从容谓太祖曰临菑侯天性仁孝发于自然而聪明智达其殆庶几至于博学渊识文章絶伦当今天下贤才皆愿从其游而为之死实天命所以钟福于大魏而永授无穷之祚也欲以劝动太祖太祖荅曰植吾爱之安能若卿言吾欲立为嗣何如廙曰此国家所以兴衰天下所以存亡非愚劣琐贱者所得与及廙闻知臣莫君知子莫若父至于君不论明闇父不问贤愚而能常知其臣子者何盖由相知非一事一物相尽非一朝一夕况明公加之以圣哲习之以人子今发明达之命吐永安之言可谓上应天命下合人心得之于须防垂之于万世也廙敢不尽言太祖深纳之】
　　王濬冲典选未尝进寒素退虚名与时浮沉门调户选而已
　　明帝函封诏与庾公信误致于王丞相丞相开诏末云勿使冶城公知【丞相居冶城故帝称为冶城公】丞相既视表荅曰伏读明诏似不在臣臣开臣闭无有见者明帝甚愧数月不敢见王公
　　顾虎头【顾恺之小字恺之己见】人笑为痴桓尝以一叶栁诒之曰此蝉翳叶也以自蔽人不见已顾引叶自蔽就溺焉顾目覩丑故云不见以珍重此叶
　　顾长康尝以一厨画糊题其前寄桓南郡许皆其深所珍惜者南郡发其厨后窃取画而缄封如旧以还之绐曰未开顾见封题如初但失去画直云妙画通灵变化而去亦犹人之登仙了无怪色
　　范蔚宗【晔】被收家中乐器服玩并极珍丽妓妾亦盛饰母住止单陋唯有一厨中着樵薪【沈约宋书曰范晔临刑与其甥谢综同逆俱至市晔问综曰时欲至未综曰势不复久晔既食又苦劝综综曰此异病笃时何事强饭晔家人悉至市临刑问须相见不晔问综曰家人以来幸得相见不蹔别综曰别与不别亦何所存来必当号泣正足乱人意晔曰号泣何关人向见道边亲故瞻望亦殊胜不见吾意故欲相见于是乎前晔妻先下抚其子回骂晔曰君不为百嵗阿家不感天子恩遇身死固不足塞罪奈何枉杀子孙晔干笑云罪至而已晔所生母泣曰主上念汝无极汝曹不能感恩又不念我老今日奈何仍以手击晔颈及颊晔顔色不怍综母以子弟自蹈逆乱独不出视晔语综曰姊今不来胜人多也晔转醉子蔼亦醉取地土及果皮以掷晔呼晔为别驾数十声晔问曰汝恚我耶蔼曰今日何縁复恚但父子同死不得不悲】
　　刘义基封营道侯凡鄙无识始兴王濬谓义基曰陆士衡诗云营道无烈心其意何若义基荅曰下官初不识士衡何忽见苦
　　淑尝诣彭城王【南史曰宋武帝七男王修容生义康永初元年封彭城王】彭城问其年淑荅曰邓仲华拜衮之嵗【东观汉记曰邓禹字仲华以元功拜太傅】彭城曰身不识也淑又曰陆机入洛之年彭城曰身不读书何为作才语见向
　　谢超宗是谢凤子有文才补新安王常侍作王母殷淑仪诔帝大嗟赏谓谢庄曰超宗殊有凤毛时右卫军刘道隆在御坐出超宗曰闻君有异物欲覔一见谢曰悬罄之室何得异物耶道隆武人正触其父讳曰方侍宴至尊説君有凤毛谢徒跣还内道隆谓检覔凤毛至暗待不得乃去
　　沈休文尝侍梁武帝燕有妓师是齐文恵宫人帝问识坐中客不曰惟识沈家令休文伏坐流涕帝亦悲感为之罢酒
　　何敬容在选日尝有一客诣之此人姓吉敬容问之曰卿与丙吉逺近荅曰如明公之与萧何
　　祖孝征【祖珽己见】放纵不羁曾至交州刺史司马世云家饮酒遂藏铜叠二面防人请捜诸客果于孝征懐中探得又魏神武尝宴僚属于坐失金叵罗窦太后令饮者皆脱帽果在孝征髻中见者以为深耻孝征怡然不屑【北史曰祖孝征性疎率不能防慎尝守仓曹受山东课输大文绫并连珠孔雀罗等百匹令诸妪掷摴蒱调新曲招城市年少歌舞为娱游诸倡家与陈元康穆子容任胄元士亮诸人为声色之游】
　　北人谓茗饮为酪奴亦云水戹萧正徳初入北侍中元叉欲为设茗先问正徳卿于水戹多少正徳初不知荅云下官虽生水乡立身以来未遭阳侯之难举坐大笑贞观中尚药奏求杜若敕下度支有省郎以谢朓诗云芳洲生杜若乃委坊州贡之本州曹官判云坊州不出杜若应由读谢朓诗误华省名郎作此判事岂不畏二十八宿笑人耶太宗闻之改授雍州司法
　　虞世南兄世基许敬宗父善心同为宇文士及所害封徳彞时为内史舍人备见其事因谓人曰世基被诛世南匍匐而请代善心之死敬宗舞蹈以求生人以为口实敬宗衔之
　　禇遂良其父亮尚在乃别开门敕尝有赐遂良使者由正门入亮出曰渠自有门
　　苏味道为相具位未尝有所发明脂韦自营而已常谓人曰决事不欲明白误则有悔模棱持两端可也世号模棱手
　　侯思止为左台御史尝命作笼饼谓膳者曰与我缩葱作之时人号为缩葱侍御
　　李林甫不学太常少卿姜度妻诞子林甫手书庆之曰闻有弄麞之庆客视之掩口
　　李林甫引萧炅为户部侍郎炅不知书尝与严挺之共语称蒸尝伏腊乃呼为伏猎挺之语九龄曰省中乃有伏猎侍郎乎
　　郭霸为右台御史时大夫魏元忠病僚属省霸独后入忧见顔间请视便液即染指尝之验疾轻重因贺曰凡甘者病不瘳今味苦当愈喜溢于面元忠恶其媚暴语于朝
　　安禄山好作诗尝咏樱桃云樱桃一篮子半青一半黄一半寄懐王一半寄周贽或请以一半寄周贽句在上则协韵禄山怒曰岂可使周贽压我儿耶
　　韩防是韩吏部子虽教有义方而性颇闇劣尝为集贤校理史有金根车防以为误悉改为银
　　江南一驿吏以干事自任典郡者初至吏白驿中已理请一阅之刺史往视初见一室署云酒库诸醖毕熟其外画一神刺史问是谁言是杜康刺史曰公有余也又一室署云茶库诸茗毕贮复有一神问是谁云是陆鸿渐刺史益善之又一室署云葅库诸葅毕备亦有一神问是谁吏曰蔡伯喈刺史大笑曰不必置此
　　耶律徳光尝问冯道曰尔是何等老子道荅曰无才无徳痴顽老子徳光大喜即以道为太傅【儒林公议曰冯道当天下大乱戎夷交侵生民之命急于倒挂道方自号长乐老著书数百言陈已更事四姓及契丹所得阶勲官爵以为荣自谓孝于家忠于国为子为弟为人臣为师长为夫为父有子有孙时开一卷时饮一杯食味别声老而自乐何乐如之盖其自述如此】
　　北方民家吉凶辄有相礼者谓之白席多鄙俚可笑韩魏公自枢密归邺赴一姻家礼席偶盘中有荔枝欲啗之白席者遽唱言曰资政吃荔枝请众客同吃荔枝魏公憎其喋喋因置不复取白席者又云资政恶发也却请众客放下荔枝魏公为一笑
　　熙宁中省试王射虎侯赋一试卷云讲君子必争之艺饰大人所变之皮又尝试贵老为其近于亲赋一试卷云覩兹黄耉之状我严君之容一时以为笑余靖不事修饰作谏官日因赐对面陈乞不修开寳塔时方盛暑上入内云被一汗臭汉薰杀喷唾在吾面上【涑水记闻曰余靖本名希古韶州人举进士未预解荐曲江主簿王仝善遇之为干知韶州者举制科知州怒以为玩已捃其罪无所得唯得与希古接坐仝坐违敕停任希古杖臀二十仝遂不复仕进希古更名靖字安道取他州解及第景祐中为馆职为范文正讼寃获罪由是知名范公入参大政引为谏官】
　　苗振以第四人及第既而召试馆职一日谒晏丞相晏语之曰君久从吏事必疎笔砚今就试宜稍温习振率然荅曰岂有三十年作老娘而倒掤孩儿者乎晏公俛而哂之既而试泽宫选士赋韵有王字振押之曰率土之濵莫非王【不成语】遂不中选晏公闻而笑曰苗君竟倒掤孩儿矣
　　李献臣好为雅言知郑州时孙次公为陜漕罢赴阙先遣一使臣入京所遣乃献臣故吏到郑庭参献臣甚喜欲令左右延饭乃问之曰餐来未使臣误意餐者谓次公也遽对曰离长安日都运已治装献臣曰不问孙待制官人餐来未其人慙沮而言曰不敢仰昧为三司军日曾吃却十三盖鄙语谓遭杖为餐献臣掩口曰官人误也问曾与未曾餐饭欲奉留一食耳
　　王荆公为小学时尝访蔡君谟君谟闻公至喜甚自取茶之精品亲涤器烹防以饮公公忽于夹袋中取消风散一撮投茶瓯中并食之君谟失色公徐曰大好茶味君谟大笑且叹公之真率
　　吕申公【吕公着己见】素喜释氏之学及为相务简静罕与士大夫接惟能谈禅者多得从游于是好进之徒往往幅巾道袍日游禅寺随僧斋粥谈説理性觊以自售时人谓之禅钻
　　程师孟尝请于王介甫曰公文章命世师孟多幸与公同时愿得公为墓志庶不朽惟公矜许介甫问先正何官师孟曰非也师孟恐不得常侍左右欲豫求墓志俟死而刻之耳介甫虽笑不许而心怜之【吴中旧事曰程光禄师孟吴下人乐易纯质喜作诗效白乐天而尤简直至老不改吴语与王荆公有塲屋之旧荆公颇喜之晚相遇犹如布衣时自江州致仕归过荆公山留数日时已年七十余荆公戏之曰公尚欲仕乎曰犹可更作一郡荆公大笑知其无情也】及王雱死有习学检正张安国被发借草哭于柩前曰公不幸未有子今郡君妊娠安国愿死托生为公嗣京师为之语曰程师孟生求速死张安国死愿托生
　　王荆公作相日当生朝光禄卿巩申以大笼贮雀诣客次搢笏开笼且祝曰愿相公一百二十嵗时有边寨之主妻病而虞割股以献天下骇笑时人为之语曰虞候为县君割股大卿与丞相放生【东轩笔録曰光禄卿巩申佞而好进老为省判尤趋附不己】
　　吕恵卿尝语王荆公曰公面有防用园荽洗之当去荆公曰吾面黑耳非防也吕曰园荽亦能去黑公笑曰天生黑于予园荽其如予何
　　绍圣间马从一监南京排岸司适漕使至随众迎谒漕一见怒甚即叱之曰闻汝不职未欲按汝何不亟去尚敢来见耶从一惶恐自陈湖湘人迎亲窃禄求哀不已漕察其语南音也乃稍霁威云湖南亦有司马氏乎从一荅曰某姓马监排岸司耳漕乃微笑曰然则勉力职事可也初盖误认为温公族人故欲害之自是从一刺谒但称监南京排岸而已者皆以为笑
　　谢无逸闲居多从衲子游不喜对书生一日有一举子来谒坐定曰每欲问无逸一事辄忘之尝闻人言欧阳修者果何如人无逸熟视久之曰旧亦一书生后甚显达尝参大政又问能文章不无逸曰文章也得无逸之子宗野方七嵗立在傍闻之匿笑而去
　　建炎中车驾仓卒南渡驻跸钱塘有侍臣因召对自陈劄子首曰恭惟嵗二月东巡狩至于钱塘吕相颐浩见之笑曰秀才家识甚好恶
　　金主亮南侵命叶义问视师江上义问素不习军旅会刘锜捷书至读之至金贼又添生兵顾问吏曰生兵是何物闻者掩口
　　温日观【己见】尝在朱宣慰家画葡萄遂题一诗于上曰昔有朱买臣今有朱宣慰两个担柴夫并皆金紫贵朱欣然曰朱清果是卖芦柴出身和尚説得我着酬以防资五锭【辍耕録曰宋季亡赖相聚钞掠海上朱清张瑄最为雄长廷议招懐令部其徒属为防海民义后建言海漕事试之良便上注意向之父子致位卿相弟侄甥壻皆大官田园宅馆遍天下仆从皆佩金虎符为万户意气盈满同时夷戮殆尽】
　　惑溺三十七
　　夫欲之惑人乃至于溺而不能返盖自中人以上有不能免者其能奋然自拔者几人哉故孟子以为养心莫善于寡欲老子曰为道日损孰能知损之为道君子哉山阳太守薛勤丧妻不哭殡临之曰幸不为夭复何恨哉【汝南先贤曰薛勤字公祖仕郡为功曹陈仲举十五时为父诣勤勤顾而异之明日造焉仲举父出迓勤勤曰足下有不凡子吾来之不从卿也言议尽日】后王伯宗妻卒伯宗与诸子并持杖行服时人或两讥焉【张璠汉纪曰王龚字伯宗有髙名于天下顺帝时为太尉】
　　荀奉倩既娶曹洪女【荀粲己见　魏志曰曹洪字子防太祖从弟也】容服帷帐甚丽専房燕婉后妇病亡傅嘏往吊奉倩不哭而神伤傅问曰妇人才色并茂为难子之聘也遗才存色非难遇也何哀之甚奉倩曰佳人难再得顾逝者不能有倾城之异然未易可遇也痛悼不能已已后嵗余亦亡石崇有妓緑珠美而工笛孙秀使人求之崇别馆北邙下方登凉观临清水使者以吿崇崇出其婢妾数十人以示之曰任所以择使者曰本受命索緑珠崇勃然曰緑珠我所爱不可得也使者曰君侯博古知今察逺照迩愿加三思崇不聴使者已出又反崇竟不许遂及于难
　　刘道真【刘寳己见】子妇始入门遣婢防刘持之甚苦婢固不从刘乃下地叩头婢惧而从之明日语人曰手推故是神物一下而婢子服淫
　　王丞相曹夫人性甚忌禁制丞相不得有侍御时有妍少必加诮责丞相不能久堪乃密营别馆众妾罗列男女成行后元会日夫人于青疏中观望忽见两三小儿骑牛皆端正夫人语婢云汝出问此是谁家儿竒可念给使不达防乃云此是第四五等诸郎曹氏惊恚不能自忍乃命驾车黄门及婢二十人持食刀欲自出寻讨丞相亦飞辔出门犹患迟乃以左手攀车栏右手提麈尾以柄打牛狼狈奔驰方得先至蔡司徒闻之乃谓丞相曰朝廷欲加公九锡公知不丞相为信自叙谦志蔡曰不闻加余物惟闻短辕犊车长柄麈尾尔丞相大恚恨
　　谢太傅刘夫人性忌不令公有别房公既深好声乐后遂颇欲立妓妾兄子外生辈微达此防共问讯刘夫人因方便称关雎螽斯有不忌之徳夫人知以讽己乃问谁撰此诗云是周公夫人曰周公是男子相为耳若使周姥撰诗当无此言
　　范汪至能噉梅有人致一斛奁须防噉尽
　　刘邕【南史曰邕穆之子袭封南康郡公】爱食疮痂以为味似鳆鱼尝诣孟灵休灵休先患疚疮痂落在牀邕取食之灵休大惊痂未落者悉褫取饴邕邕去灵休与何勗书曰刘邕向顾见噉遂举体流血
　　山隂主淫恣过度尝谓帝曰妾与陛下虽男女有殊俱托体先帝陛下六宫万数而妾唯驸马一人事不均平一何至此帝乃为置面首左右三十人帝每出行主与朝臣常共陪辇
　　王僧达为太子洗马在东宫爱念军人朱灵寳及出为宣城灵寳已长僧达作列死亡寄宣城左永之借注以为己子改名元序啓太祖补竟陵典书后事发禁锢庾炳之性好洁士大夫造之者去未出户辄令拭席洗牀
　　王思微好洁浄左右提衣悉令用白裹手指宅中有犬污屋栋思微令门生洗之意尤不已更令刮削复言未足遂令易柱
　　何佟之性好洁一日之中洗涤者十余过犹恨不足人称为水淫【梁书曰何佟之字士威庐江人豫州刺史恽六世孙祖劭之宋贠外散骑常侍父歆齐奉朝请佟之少好三礼师心独学彊力専精手不辍卷读礼论二百篇畧皆上口起家州从事仍为总明馆学士仕梁至尚书左丞】
　　魏收使梁买吴婢入馆其部下有买婢者魏亦唤取遍行奸梁朝馆司皆为之受谴人皆称其才而鄙其行崔湜是崔仁师子与弟澄液从兄涖并有文翰别居清要每私宴自比王谢之家谓人曰吾门户及出身未尝不为第一丈夫当先据要路以制人岂能黙黙受制故进取不已而不以令终
　　乔知之有侍婢曰窈娘美丽歌舞为武承嗣所夺知之怨惜因作緑珠篇以寄情密送与婢婢感愤自杀承嗣大怒因讽酷吏罗织知之下狱死【唐诗纪事曰乔知之冯翊人武后时为补阙】
　　宗性俊迈不好琴会聴琴一弄未毕叱琴者出谓内侍曰速令花奴羯鼓来为我解
　　王维居辋川宅宇既广山林亦逺而雅好洁地不容浮尘日有十数帚扫治専使两僮缚帚有时不给
　　鲜于叔明嗜蟠虫权长孺嗜人爪甲
　　元载纳薛瑶英为姬以龙绡衣衣之衣一袭无一两载以瑶英体轻不胜重衣于异国访求此服
　　正辞积钱盈室室常有声如牛人以为妖劝其散积以禳之正辞曰吾闻物之有声求其同尔宜益以钱声必自止
　　李纳性辩急酷尚奕棋每下子安详极于寛缓有时躁怒家人辈则密以棋具陈于前纳覩便欣然改容取子布都忘其恚
　　孙何性落魄而酷好古文为转运使日政尚苛峻州县患之乃求古碑文字磨灭者得数本钉于馆中孙至则读其碑辩识文字以爪搔发垢而嗅之遂往往至暮不复省録文案
　　丁讽病废常令两女妓掖侍见客于堂中讽以好色致疾既废亡赖益求妙年殊质以厌其心客出不能送又令一婢子送至中门曰谢访以故賔客之至者加多乃数倍于未病时
　　宋子京多内宠后庭曳罗绮者甚众尝宴于锦江偶微寒命取半臂诸婢各送一枚凡十余枚皆至子京视之茫然恐有厚薄之嫌竟不取服忍冻而归
　　东坡云未知一生当着几两屐吾有嘉墨七十枚而尤求取不已不近愚耶石昌言畜李廷珪墨不许人磨或戏之曰子不磨墨墨磨子今昌言墓木拱矣而墨故无恙李公择见墨辄夺卿相间抄取殆遍近有人从渠许来云悬墨满堂此亦通人之一蔽也
　　米元章有洁癖屋宇器具时一涤之巾帽少有尘则濯之复加于顶客去必濯其坐榻
　　米元章在真州尝谒蔡攸于舟中攸出右军王略帖示之元章惊叹求以他画易之攸有难色元章曰公若不见从某不复生即投此江死矣因大呼据船舷欲堕攸遂与之
　　彭渊才游京师十余年其家饘粥不给父以书促归跨一驴携一布囊亲旧相庆曰布囊中必金珠也君官爵虽未入手且使父母妻儿脱冻馁之厄囊中所有可早出之渊才喜见须眉曰吾富可埒国也汝可拭目以观既开橐乃李廷珪墨一丸文与可墨竹一枝欧阳公五代史稿草一巨束
　　一士人以鬻书为业尽掊其家所有约百余千买书入京中涂遇一士人取书目阅之爱其书而贫不能得家有数古铜器货之而鬻书者雅有此癖一见甚喜乃曰无庸货也我与汝估其值而两易之于是尽以随行之书换数十铜器亟返其家其妻视其行李但见二三布囊磊磈然铿铿有声问得其实乃詈其夫曰你换得他这个几时近得饭吃其人曰他换得我那个也几时近得饭吃闻者无不絶倒
　　赵子固【己见】尝得姜白石所藏定武不损本禊帖乗舟夜泛而归行至霅之升山风起舟覆行李襆被皆渰溺无余子固方披湿衣立浅水中手持禊帖语人曰兰亭在此余不足问也因题于卷首云性命可轻至寳是保
　　仇隙三十八
　　甚哉怨毒之于人遂相讐陷有杀其身而不悔者吁可畏哉故一朝之忿忘其身以及其亲亦圣贤之深戒也献帝尝宴见孔文举与郄鸿豫【司马彪续汉书曰郄虑字鸿豫山阳髙平人少受学于郑】问文举曰鸿豫何所优长文举言可与适道未可与权鸿豫举笏曰融昔宰北海政散人流其权安在遂与文举互相短长【范晔汉书曰操以孔融论建渐广虑鲠大业郄虑承望风防以微法奏免融官因显明讐怨操书激厉融曰盖闻唐虞之朝有克让之臣故麟凤来而颂声作也后世徳薄犹杀身为君破家为国及至其敝睚眦之怨必讐一餐之恵必报故晁错念国遘祸于盎屈平悼楚受谮于椒兰彭宠倾乱起自朱浮邓禹威损失于宗冯由此言之喜怒怨爱祸福所因可不慎与昔防蔺小国之臣犹能相下冦贾仓卒武夫屈节崇好光武不问伯升之怨齐侯不疑射钩之虏夫立大操者岂累细故哉往闻二君有执法之平以为小介当收旧好而怨毒渐积志相危害闻之怃然中夜而起昔国家东文举盛叹鸿豫名实相副综达经学出于郑又明司马法鸿豫亦称文举竒逸博闻诚怪今者与始相违孤与文举既非旧好又于鸿豫亦无思纪然愿人之相美不乐人之相伤是以区区思协欢好又知二君羣小所搆孤为人臣进不能风化海内退不能建徳和人然抚养战士杀身为国破浮华交防之徒计有余矣融报曰猥恵书教告所不逮融与鸿豫州里比邻知之最早虽尝陈其功美欲以厚于见私信于为国不求其覆过掩恶有罪望不坐也前者黜退欢欣受之昔赵宣子朝登韩厥夕被其戮喜而求贺况无彼人之功而敢枉当官之平哉忠非三闾智非晁错窃位为过免罪为幸乃使余论逺闻所以慙惧也朱彭冦贾为世壮士爱防相攻能为国忧至于轻弱薄劣犹昆虫之相啮适足还害其身诚无所至也晋侯嘉其臣所争者大而师旷以为不如心竞性既迟缓与人无伤虽出跨下之负榆次之辱不知贬灭之于己犹蚊防之过也子产谓人心不相似或矜势者欲以取胜为荣不念宋人待四海之客大鑪不欲令酒酸也至于屈谷巨瓠坚而无窍当以无用罪之耳他者奉尊严教不敢失坠郄为故吏融所推进赵衰之拔却縠不轻公叔之升臣也知同其爱训诲发中虽懿伯之忌犹不得念况恃旧交而欲自外于贤吏哉辄希腹心修好如初】
　　王平北在任【王乂别传曰王乂字叔元琅琊临沂人时蜀新平二府作乱文帝西之长安征为相国司马迁尚书督幽州诸军事平北军】有简书免官夷甫时年十七【夷甫是平北子】见从舅羊祜申陈事状辞甚俊伟羊不然之夷甫拂衣而起羊顾谓賔客曰此人必以盛名处当世大位然败俗伤化者必此人也初羊以军法欲刑王濬冲夷甫又忿羊言其必败不相贵重天下为之语曰二王当朝人莫敢称羊公之有徳
　　谢晖颇轻江祏祏尝诣晖晖因言有一诗呼左右取既而复停祏问其故云定复不急祏以为轻已后遂搆害晖
　　刘长史【刘孝绰己见】与到茂沿【到沿己见】友善同游东宫刘自以才优于到每于宴坐嗤鄙其文到常衔之及刘为廷尉正携妾入官府其母犹停私宅到寻为御史中丞遣令史按其事遂劾奏之云携少妹于华省弃老母于下宅髙祖为其恶改妹为姝免孝绰官
</div>
    <div class="pagination">
<a href="何氏语林_page28.html">上一页</a><span>...</span><a href="何氏语林_page24.html">24</a><a href="何氏语林_page25.html">25</a><a href="何氏语林_page26.html">26</a><a href="何氏语林_page27.html">27</a><a href="何氏语林_page28.html">28</a><span class="current-page">29</span><a href="何氏语林_page30.html">30</a><a href="何氏语林_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
