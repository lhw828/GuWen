<!DOCTYPE html>
<html>
<head>
    <meta charset="UTF-8">
    <title>盛世危言 - 第 6 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>盛世危言 - 第 6 页/共 10 页</h1>
    <div class="content">　　而后商情不壅于上闻，胥吏无阻挠之弊，官宦无侵夺之权。厘剔弊端，百废可举，商人亦得仿照西例，承办要务。必将争自濯磨，使货物翻新，销流畅旺。
　　以上仰承国家之要需，下以杜绝外洋之盓漏，安见商富而国不富耶？至今日而策富强。倘不如是，内不足以孚信于商民，即外不足以阻洋商之攘夺。
　　洋货入中国则输半税，土货出外洋则加重征，资本纵相若，而市价则不相同，洋货可平沽而土货必昂其值，颠倒错紊，华商安得不困，洋商安得不丰。倘有贤能督抚大吏，洞明利害本原，奏请将釐金概行豁免，在江海巨埠者，并归洋关；在内地口岸者，改归坐厘。或由商务局妥筹别款，弥缝厘金之缺，何至华商受其害而洋商独收其利也哉？”
　　商战
　　自中外通商以来，彼族动肆横逆，我民日受欺凌，凡有血气孰不欲结发厉戈求与彼决一战哉！于是购铁舰、建炮台、造枪械、制水雷、设海军、操陆阵，讲求战事不遗余力，以为而今而后庶几水栗而陆詟乎。而彼族乃咥咥然窃笑其旁也，何则？彼之谋我，噬膏血匪噬皮毛，攻资财不攻兵阵，方且以聘盟为阴谋，借和约为兵刃，迨至精华销竭，已成枯腊，则举之如发蒙耳。
　　故兵之并事故祸人易觉，商之掊克敝国无形。我之商务一日不兴，则彼之贪谋亦一日不辍。纵令猛将如云，舟师林立，而彼族谈笑而来，鼓舞而去，称心餍欲，孰得而谁何之哉？吾故得以一言断之曰：“习兵战不如习商战。”
　　然欲知商战，则商务得失不可不通盘筹画而确知其消长盈虚也。孙子曰：“知彼知己，百战百胜。”请先就我之受害者缕析言之，大宗有二：一则曰鸦片每年约耗银三千三百万两，一则曰棉纱棉布两种每年约共耗银五千三百万两。此尽人而知为巨款者也，不知鸦片之外又有杂货约共耗银三千五百万，
　　如洋药水、药丸、药粉、洋烟丝、吕宋烟、夏湾拿烟、俄国美国纸卷烟、鼻
　　烟、洋酒、火腿、洋肉铺、洋饼饵、洋糖、洋盐、洋果干、洋水果、咖啡，其零星莫可指名者尤多，此食物之凡为我害者也。洋布之外，又有洋
　　绸、洋
　　缎、洋呢、洋羽毛、洋线绒、洋羽纱、洋被、洋毯、洋毡、洋手巾、洋花边、
　　洋钮扣、洋针、洋线、洋伞、洋灯、洋纸、洋钉、洋画、洋笔、洋墨水、洋
　　颜料、洋皮箱箧、洋磁、洋牙刷、洋牙粉、洋胰、洋火、洋油，其零星莫可指名者亦多，此用物之凡为我害者也。外此更有电气灯、自来水、照相玻璃、大小镜片、铝铜铁锡煤斤、马口铁、洋木器、洋钟表、日规。寒暑表，一切玩好奇淫之具，种类殊殊，指不胜屈，此又杂物之凡为我害者也。
　　以上各种类皆畅行各口，销入内地，人置家备，弃旧翻新，耗我资财，何可悉数！是彼族善于商战之效。既如此，而就我夺回之利益数之，大宗亦有二：曰丝，曰茶。计其盛时，丝价值四千余万两，今则减至三千七八百万两；茶价值三千五百余万两，今仅一千万两。杂货约共值二千九百万两。
　　罄所得丝、茶全价尚不能敌鸦片洋布全数，况今日茶有印度、锡兰、日本之争，丝有意大利、法兰西、东洋之抵，衰竭可立待乎！次则北直之草帽辫、驼毛、洋皮、灰鼠，南中之大黄、麝香、药料、宁绸、杭缎及旧磁器，彼族零星贩去，饰为玩好而已。更赖出洋佣工暗收利权少许，然亦万千中之十百耳，近且为其摈绝，进退路穷。是我之不善于商战之弊又如此。总计彼我出入，合中国之所得尚未得敌其鸦片、洋布二宗，其他百孔千疮，数千余万金之亏耗胥归无着，何怪乎中国之日惫哉！
　　更有绝大漏卮一项，则洋钱是也。彼以折色之银易我十成之货，既受暗亏，且即以钱易银，虚长洋价，换我足宝，行市变又遭明折。似此层层剥削，节节欺给，再阅百十年，中国之膏血既竭，遂成赢痿病夫，纵有坚甲利兵，畴能驱赤身枵腹之人，而使之当前锋冒白刃哉？
　　夫所谓“通”者，“往来”之谓也。若止有来而无往，则彼通而我塞矣。
　　“商”者，“交易”之谓也。若既出赢而入绌，则彼受商益而我受商损矣。
　　知其通塞损益，而后商战可操胜算也。独是商务之盛衰，不仅关物产之多寡，尤必视工艺之巧拙，有工以翼商，则拙者可巧，粗者可精。借楚材以为晋用，去所恶而投其所好，则可以彼国物产仍渔彼利。若有商无工，纵令地不爱宝，十八省物产日丰，徒弃已利以资彼用而已。是宜设商务局以考物业，复开赛珍会以求精进。考《易》言：“日中为市”。《书》言：“懋迁有无”。《周官》有布政之官，贾师之职。《大学》言生财之道，《中庸》有来百工之条。
　　通商惠工之学具有渊源。太史公传货殖于国史，洵有见也。
　　商务之纲目，首在振兴丝茶二业。裁减厘税，多设缫丝局，以争印日之权。
　　弛令广种烟土，免征厘捐，徐分毒饵之焰，此与鸦片战者一也。广购新机，自织各色布匹，一省办妥，推之各省，此与洋布战者二也。购机器织绒毡、呢纱、羽毛洋衫裤、洋袜、洋伞等物，炼湖沙造玻璃器皿，炼精铜仿制钟表，惟妙惟肖，既坚且廉，此与诸用物战者三也。上海造纸，关东卷烟，南洋广蔗糖之植，中州开葡萄之园，酿酒制糖，此与诸食物战者四也。加之制山东野蚕之丝茧，收江北土棉以纺纱，种植玫瑰等香花制造香水洋胰等物，此与各种零星货物战者五也。
　　六在遍开五金煤矿铜铁之来源，可一战而祛。
　　七在广制煤油，自造火柴，日用之取求可一战而定。整顿磁器厂务，以景德之细窑摹洋磁之款式，工绘五彩，运销欧洲，此足以战其玩好珍奇者八。以杭宁之机法，仿织外国绉绸，料坚致布价廉平，运往各国，投其奢靡之好，此足以战其零星杂货者九。更有无上妙著，则莫如各关鼓铸金银钱也，分两成色，悉与外来逼肖无二，铸成分布，乃下令尽收民间宝银、各色银锭，概令赴局销毁，按成补水，给还金银钱币。久之，市间既无各色锭银，自不得不通用钱币。我既能办理一律，彼谨讵能势不从同？则又可战彼洋钱，而与之功力悉敌者十也。
　　或曰：“如此兴作诚善，奈经费之难筹何？”则应之曰：我国家讲武备战数十年来，所耗海防之经费及购枪械船炮与建炮台之价值，岁计几何？
　　胡不移彼就此？以财战不以力战，则胜算可操，而且能和局永敦，兵民安乐，夫固在当局者一转移间耳。第商务之战，既应藉官力为护持，而工艺之兴，尤必藉官权为振作。
　　法须先设工艺院，延欧洲巧匠以教习之，日省月试以督责之，技成厚给廪饩以优奖之，赏赐牌匾以宠异之。
　　或具图说请制作者，则借官本以兴助之，禁别家仿制以培植之。工既别类专门，艺可日新月异。而后考察彼之何样货物于我最为畅销，先行照样仿制，除去运脚价必较廉，我民但取便日用，岂必从人舍己？则彼货之流可一战而渐塞矣。
　　然后察其所必需于我者，精制之而贵售之。彼所必需断不因糜费而节省，则我货之源可一战而徐开矣。大端既足抵制，琐屑亦可包罗。盖彼务贱我务贵，彼务多我务精，彼之物于我可有可无，我之物使彼不能不用，此孙子上驷敌中、中驷敌下一屈二伸之兵法也。惟尤须减内地出口货税，以畅其源；加外来入口货税，以遏其流。用官权以助商力所不逮，而后战本固，战力纾也。
　　夫日本东瀛，一岛国耳，土产无，多年来效法泰西，力求振作。凡外来货物悉令地方官极力讲求，招商集股，设局制造，一切听商自主，有保护而绝侵挠，用能百刻具举。听出绒布各色货物，不但足供内用，且可运出外洋，并能影射洋货而来售于我。查通商综核表，计十三年中艺耗我二千九百余万元。从前，光绪四年至七年，此四年中，日本与各国通商进出货价相抵外，日本亏二十二万七千元。光绪八年至十三年，此六年进出相抵，日本赢五千二百八十万元。前后相殊如此，商战之明效可见矣。彼又能悉除出口之征，增入口之税，以故西商生计日歉，至者日稀。邻之厚。我之薄也。
　　夫日本商务既事事以中国为前车，处处借西邻为先导。我为其拙，彼形其巧。西人创其难，彼袭其易。弹丸小国，正未可谓应变无人，我何不反经为权，转而相师，用因为革，舍短从长？以我之地大物博、人多财广，驾而上之犹反手耳。
　　国既富矣，兵奚不强？窃恐既富且强，我欲邀彼一战，而彼族且怡色下气，讲信修睦，不敢轻发难端矣。此之谓决胜于商战。
　　赛会
　　泰西以商立国，其振兴商务有三要焉：以赛会开其始，以公司持其继，以税则要其终。赛会者，所以利导之也；公司者，所以整齐之也；税则者，所以维持而调护之也。中国于此三事皆未能因时制宜，取长弃短，无惑乎日日言商务，而商务愈不可问也。
　　夫作者之谓圣，述者之谓明，人工有巧拙精粗，物质有良窳美恶，自然之理，必至之情也。得彼之法而亦趋亦步，则拙者有时而巧，粗者有时而精，守我之旧而不见不闻，则良者可转而窳，美者可转而恶。此泰西各国所以有博览会之设也。
　　溯赛会之事创之者，英京伦敦；继之者，法京巴黎。嗣后选相举赛，各国亦起而踵行。奥则设于维也纳，美则行于斐刺铁蜚，日本则举于东京。
　　萃万宝之精英、罗五洲之珍异，百年之内，炫异争奇。此亦万国大通必有之事矣。洎我圣清光绪十九年，即西历一千八百九十三年，美人赛会于希加哥，为科布伦探获美洲之日，阅寒暑四百周，其气象规模尤极天下之大观，为古今所未有。其会分四大部。议院选派通国各会为第一部，希加哥本邦之以利奴瓦会为第二部，女董会为第三部，襄助会为第四部。四部之外又举一人为会总，以总其成。分院共计十五：一农工院，一种植院，一生灵院，一渔务院，一矿务院，一机器院，一运务院，一工艺院，一电务院，一技艺院，一政务院，一林木院，一邮政院，一文艺院，一邻政院。有条不紊，无美不臻。
　　所建地基共七十余亩，各院房屋占地合五百万平方尺，其中花果，草木、园囿、池塘无所不备。所收之费计股资五百万元，希加哥续凑五百万元，预计游资约一千七百万元，售照会等项一百万元，会毕折卸物料值银三百万，共应收美银二千一百万元。所出之费计地基等项一千二百七十六万六千八百九十元，建造等费三百三十万八千五百六十三元，开院费一百五十五万元，共银一千七百六十二万五千四百五十三元。据此计算，本可赢银三百万元有奇。
　　嗣因人役过多，费用过大，又请议院拨助五百万元。然游人逐日增多，不致亏耗也。
　　美人于此一会不惜工本如此，岂特以为观美哉？诚以“一物不知，儒者所耻”，而万物皆备，圣功所基。此会角九州万国之珍奇，备海澨山陬之物产，非此不足以扩识见，励才能，振工商，兴利赖。开院之经费抵以每人每日之游资，数百万金钱取之如寄，而客馆之所得，饮食之所资，电报、轮舟、铁路，马车之所费，本国商民所获之利，且什百千万而未已焉。地虽寥落，商贾骤兴，费亦浩繁，国家无损，此利国利民之见于当日者也。凡人耳无所闻，目无所见，则虽有良法美意，亦苦于效法之无从。今萃各国之土艺以斗巧争奇，则我所已能者可以精益求精，我所未能者可以学其所学，较之凭虚臆造，难易迥殊矣！合各洲之物产以比较优劣，则本国所已有者应如何益务扩充，本国所未有者应如何渐行推广，较之孤陋寡闻者，智愚悬隔矣！不必家喻户晓，而可以开愚贱之心思；不必越国过都，而可以发蒙之耳目。故各国当赛会之后，其民之灵明日辟，工艺日精，物产日增，商务日盛，此利国利民之见于后日者也。夫事至国与民皆利，上与下交益，目前与日后均收效无穷，而独于古所未有而疑之，西人所有中国所未有而弃之，此何说也！
　　比年以来，中国之商务衰矣，民力竭矣，国帑空矣，事事不如人，事事受制于人，而侈然曰：“我大国也，彼小国也。”即不能令，又不受命，本有致富致强之道，而自暴自弃，不见不闻，一任吾民之困苦颠连，而漠然不以为意，圣贤之用心固如是乎？
　　故欲富华民，必兴商务。欲兴商务，必开会场。欲筹赛会之区，必自上海始。
　　上海为中西总汇，江海要冲，轮电往还，声闻不隔。赛会之款集股招商，而酌提官款以为之襄助，建屋辟地必广必精。届期照会各国外部将工艺制造各种物件一体入会陈设，派有名望之人比较得失，品评优劣。自南洋大臣以下均自至会场观览，以重其事。先期出报，知照中国十八省，各镇各埠工商人等均准入会游观，应需何物即可出资购买，定立价目，无伪无欺。酌收游资，以助经费。均仿各国赛会章程办理。仍先由出使大臣知照各国，详译立会旧章，参酌中西，务期美善，其有裨民生国计者非浅鲜矣。
　　如虑中国此时工艺尚未讲求，不能如各国之精益求精、卓著成效，则可如日本办法，先于内地各镇、埠试行工艺、农桑、矿产、耕织各小会，胪列中国自有诸物，而他国有何新法新器，则官为购置，以扩见闻，仍酌收游资以助经费。嗣后逐渐推广，每岁扩充，期以十年，不惟远胜东洋，当无难与英、美各国齐驱并驾矣。
　　或疑此项经费为数颇巨，事前既无所出，事后又无所归。不知设会之后，游人必多，所收游资应足相抵。况今日各镇埠迎神赛会无益之费累万盈千，游手好闲者动辄因而肇事，何如移此项资财以开博览之会，则美利既难悉数，而积弊亦可顿除。此裕民足国之先声，即致富通商之实效也。五行八政，探《洪范》之精；制用理财，掣《周官》之要。当事者高见远识，一转移间而已矣。
　　泰西各业莫不有会。商人有商务会，兵官有兵官会，格物士有格物会，读书人有文学会，天文学士有天文会，地理学士有地理会，丹青学士有丹青会，机器师有制造会，种植人有花木会，医士有医学会，习算法者有算学会，讲格致者有化学会、电学会、光学会，业蚕桑者有蚕桑会，武弁有功课会，农功有赛物会。
　　至各省、各郡、各邑莫不有会，而善举之会尤多不胜数。英京一处多至五百余所。其他国，他邑可知。虽立法各有不同，而讲求实效及救人求世之苦心则无不同也。
　　凡会所皆建大屋广厦连云，深堂容众。与会有名者皆可至会所中读书，习学各艺，借榻居处及招宴、议事、论公，聚集同志考究得失，弃短从长，一示大公无我、善与人同之美意。其所以必分门别类者，盖取专门而后可名家之意。故一技可名，微长必录，而后众善毕举，万物皆备也。
　　西士李提摩太《泰西新史》言之甚详，兹特摘论其大略如此耳。
　　曩者王爵棠星使自法返沪，谓法国艺文会即艺术会，其所习实不止术艺。
　　法人谓文学之事，大之足以治国理财，小之足以资生制器（欧西文学昔推法兰西为巨擘，书院林立，彼都人士靡不咕哗辛勤，力求淹博于天算、舆地、格致、机器诸学，精益求精，标新领异。为师长者，尤加甄别，始得与此选，无滥取、无徇情。数十年来各国无不争相讲求。于《学校》论中已详言之矣。
　　然欧洲各国，公牍来往皆用法文，以法之儒者最称博雅也。商家多用英文者，以英人通商最早最广也。特于巴黎设立总会。会中为首者约计二百人，薄给禄糈，稍足酬劳而已。外尚有四十余人，自愿不受俸薪。余则襄办三十六人，躬亲细务者二百二十人，以故责专虑密，训迪有资。会中分类有五：曰业格得尼，专习词令；曰亚格得尼别列列达，专习文辞，兼攻考据；曰亚格得尼得赛思士，专习技艺，其中区分条目凡十有二门，如医学、数学、格致学、药学、机器学，各务专精求通理要；曰亚格得尼特布遏士，专习匠事，丹漆雕镂、制作音乐，必穷精良微妙之境而后已；曰亚格得尼德赛恩士摩拉黎士抑波黎特，讲求经济，考察律令，以通制度典章之要。
　　此五端乃其大者。至于外会亦归总会经理。如考求遗闻往事，则有安特瓜里恩之会；崇尚博学广问，则有飞罗麻狄之会；讲明格物致知，则有拿查辣耳希式多黎之会；详究地理舆图，则有依阿格拉飞格尔之会；审察各国风土、民情、山川、人物，则有武达特士特尔之会；攻治百工材艺，则有飞罗德取匿之会；专讲剖割人物（凡人物有患病中毒死者例，得割部验视以审知其受病之所。在西医有此一端，然亦必得其人自愿捐躯阿。李时珍《本草》木乃伊之讹即由此传闻耳。），则有亚拿多迷格尔之会；辨别耕种、播植，则有亚格黎格耳查拉尔之会。其他若赛画会、赛花会、赛马会无不各有会场。
　　先期布告各新闻纸，届时远近咸集，藉以讲求其孰良孰劣，孰妍孰媸，孰宜寒，孰宜燠，熟可转移，就为定质。其优者例得奖赏，并载之新闻纸，俾通国咸知，以资鼓励。下至豢养牛羊以及各色犬类，亦莫不有会，宜其硕大蕃滋，为中土所不能及也。
　　保险
　　保险有三等：一、水险；二、火险；三、人险。水险保船载货，火险保房屋货栈，人险保性命疾病。盖所谓保险者，不过以一人一身之祸派及众人。
　　譬一人房屋或行船遇险，由公司赔偿，而公司之利仍取之于人。如保房屋一千座，其中一座失险，则以九百九十九座之利银偿还遇险之一座。在公司不过代为收付，稍沾经费而已。人险亦然。大抵人生之寿通算以四十岁为限，若至四十岁尚未命终，则以前每年所收之保银一概给还，且其人业经保险，若未至所保之期无故而死，则可得巨款。除丧葬外，尚有盈余。此等便宜之事亦何乐而不为乎？
　　货物保险非独寻常之时，即遇战事、资劫凡意外之灾，皆可以保，惟价分数等。在兵祸中保险，其价最昂，较寻常须加数倍。其盗劫等事次之，然亦与寻常保险不同，缘此等事非意料所可及也。惟保险之法一行，每有奸商，故将货物之价多报，以冀物失、船沉得以安稳获利。此等天良丧尽之徒，虽国家严禁，不啻三令五申，而利之所在，人必趋之，仍多尝试。亦有将房屋托保，故付祝融者，公司中遇此等之人，别无善法防范，惟有付之一叹而已。
　　按保险之事，始于明嘉靖二年，意大利国亦踵行之，皆由国家所保。其时每有奸商，故将船只沉失于大洋之中，船中之人，船中之物尽付波臣，惟奸商预留逃命之地，乘船而回，向国家索赔。如是者，岁有其人。后经查出重办，此风渐革。
　　若火险人险则始于康熙四十年，至乾隆二十七年，伦敦又设一保险公司专保人险。故同是保险，而所保不同。兹将章程分列如下。
　　《水险章程》：
　　一、船货等物须保至其所至之地。若未至其他被他人所奇者，赔；为本国所奇者，不赔。
　　一、船货出口，保险公司须考察船主及大、二副等技艺。若不能考察，任其出口，而船主不遵行船定章，因而失事者，过在船主，当由船主或船行赔偿。若船行船主无力，仍由保险公司赔偿（各保险公司请一船长考验各船管驾，才不胜任者不保）。
　　一、两国交战，将口岸封禁，如局外之船强欲入已封之口，被局内战国将船物取去者，不赔。倘先期与保险公司订明，言欲入某国封口，一朝失去，或可酌赔。然此款不在保例之中，不能援引。
　　一、船舶启行，须与公司订明开驶之期。若已定期，故迟一二日，不遵所定，比启行后以致失事者，不赔。又，所行之地亦有一定，若已定船至某处，忽欲折回，或绕至他处，因而失事者，不赔（近年各公司因争揽生意，格外迁就，多未遵行）。
　　一、船破损而不修，煤粮少而不足，致开船后中途遇险者，不赔。
　　一、甲船并货可值一百万，乙船并货只值五六十万，彼此相撞，如甲船沉失，则照乙船价值赔偿，不能赔足一百万；倘乙船沉失，则甲船当遵乙船之价赔偿。
　　一、船在海中遇风，如当危急，或斫断木桅，或抛去重货，皆任船主自主，事后船中之物则照数赔偿，所有抛弃之物则照原价赔给一半。
　　《火险章程》：
　　一、火险共分三等：一、砖石之屋；二、木屋；三、草屋。砖石之屋，其价每值一镑，险费一先令半，木屋二先令半，草屋四先令半。不照纳保费者，不赔。
　　一、房屋忽遭雷劫或自行放火者，不赔。
　　一、机器制造厂房皆可保险，惟造火药厂及储火药栈则不保。
　　一、房屋及器用如保险二千两，被焚后固当照赔。或以后屋中再添置别物，其价溢二千两之数者，如实有确据，亦能照赔。倘以添置之物归他人承保，则由他人赔偿，原保公司不赔。
　　《人险章程》：
　　一、人险公司今改数等，或公司中已获盈余，可另行酌提若干分给交保之人，或公司中盈余利息一年计算，公司中人可与交保之人均分，在交保者每年应出保险之费如五十元之数，若有盈余可取，则不满五十元矣。
　　一、人命之险虽可赔偿，推实因病不可药者始赔。其短见致死、争殴致死、轩殛致死、犯罪致死、非命致死者，不赔。
　　一、保险已至五年，其人或因万不得已之故而致于死，则可还其五年中之保费。
　　一、交保之后，或只保一年，明年不保者，则上一年保费不能给还。倘越一二年仍欲保险，则每保险银一镑，当罚加先令一枚；如保险订定银一千镑，罚先令一万枚。但只罚一次，以后不罚。
　　一、保险者须年在二十岁，可保至四十岁。四十岁以外，保费颇昂，必须逐岁递加。惟多病者不保，无居处者不保，妇人也不保也。
　　卷六
　　兵政
　　练将
　　古之为将者，经文纬武，谋勇双全；能得人，能知人，能爱人，能制人；省天时之机，察地理之要，顺人和之情，详安危之势。凡古今之得失治乱，阵法之变化周密，兵家之虚实奇正，器械之精粗巧拙，无不洞识。如春秋时之孙武、李牧，汉之韩信、马援、班超、诸葛亮，唐之李靖、郭子仪、李光弼，宋之宗泽、岳飞，明之戚继光，俞大猷等诸名将，无不通书史，晓兵法，知地利，精器械，与今之泰西各国讲求将才者无异。
　　查泰西职官重武，武员均由武备学堂出身。《欧游随笔》谓其视把总如蔗常，千总如编检，守备则已开坊矣。都司以上如京堂副将、如阁学提镇，比之尚书。
　　盖武员可以兼文，文员不能兼武。
　　考其初入武备学堂肄业、欲为日后考任中军将官者，其年须在三十七岁以内，或曾任兵官五年——其请假之时，应行补足，须有统领官所给优行凭照，须有考取都司凭照，须有医生凭照，方准入堂肄习中军韬略。
　　学堂课条有七：一、常算法并代数勾股割圆术；二、自古及今各国兵志及战场行军之处；三、炮台营垒各法；共分两种：一长久炮台、营垒、海口边界等处，一暂时炮台营垒如战场所筑者及攻击炮台垒法；四、地利；五、谋攻，疑兵、伏兵、诱敌各法；六、兵律；七、学英国言语或德国言语或俄国言语。每年六月间，考以上兵官一次，择其超等，复令勤习，以备考任中军将官。所考之七种兵阵艺学，皆预定分数，若各学分数尚不及半，则不得入选。须于分数过半之中，择其尤者，再入学堂肄习两年，首年底又须甄别优劣以定去留，不合式者去之。留馆者学足二年，复令赴步兵、马兵、炮兵、工兵各军营中阅历数月，至是始克成材，可为将官，辅翼将军治理军政。其难其慎如此。
　　非如中土将帅，不习武艺，不读兵书，有勇无谋，一时侥倖成名者可比。
　　况位尊爵崇，富贵已极，平日优干自奉，性耽安逸，不能与士卒同甘苦。无事之时，只知酒色怡情、赌博逞志；及其临事，又复贪财惜命。如是人，谁肯为之用哉？朝廷不知其暮气已重，以其老于军务，遇有战事，即饬其募勇御敌。
　　其营中亦仿西法操练，奈非武备学堂出身，各营官皆未谙韬略又无胆识，皆以钻谋为能事，不以韬钤为实政。是兵官不知战，安望教兵以战？纵有西人为之教习，步伐确似整齐，枪炮亦皆命中，无非兵法之绪余耳。泰西兵官云，其大要固不在此。练兵先须练胆，使其耳目习于种鼓旌旗之间而不乱，必志安于斩刈杀伐之际而不慑。未经战阵之兵，虽训练娴熟，器械精利，一旦猝临大敌，鲜不目骇心惊，手足无措，苟非将帅得人，法令严肃，未有不鸟兽散者。故外国练兵，必设假敌与正军对列，互相攻击，出奇设伏，因地制宜，一如交战状，俾习惯于平时。不如是，则临事仓皇，而欲战必胜、攻必克也，难矣。
　　余于癸未年，曾将泰西水陆军学堂及技艺学堂章程大略缮呈醇贤亲王暨曾忠襄、彭刚直，请于各省仿西法设水陆军武备学堂，选各营兵官身体精壮，年约三十余岁，能通书史而有胆，略者；又选曾习枪法、颇有胆识、年三十左右，身体强壮之武科人员，分为二班。已通中西文学、算法者为第一班，延武备学堂出身兼有阅历之师教之。不通泰西文学、算法者为第二班。先入初学堂，延深通中西文学、算法之师教之。必如西士所云，要由武备学堂出身，熟识武经七书、中外兵法、测算天文、地理图说及古今战阵胜负根源，乃能鞠旅陈师，为三军之司命。
　　又于南北洋设水师学堂及练船，一切舟楫樯帆、测风防飓、量星探石、枪炮命中，凡行船布阵一切诸大端，必须悉如泰西水师，事事精能。庶他日敌船犯境，与其交仗，指挥操纵悉合机宜，不致临时手足无措，徒糜巨饷也。
　　盖泰西水陆军将帅，非由武备院韬略馆及水师学堂出身、并久历战阵、资格极深者，不得任其职，所以当水陆提督者，皆老成、谋略优长之选，猶备有参作数员，常与运筹决策，以资历练而审机宜。临敌之时，何处安营、何处时剿、何处设伏、何处可断其粮道、何处可截其援师。地势敌情，了如指掌，绘图遍示，使一军谙悉情形，有恃无恐，以故战胜攻取，如响应。岂今日有勇无谋，不知天时地利之将，只驱士卒仅扎死寨、打硬仗，野战、浪战者所能胜任乎！
　　呜呼！全军之性命系于将帅，将帅之存亡关于国家，可不慎欤？！故吾谓练兵必先自练将始。
　　附录：薛叔耘星使《选将练后论：英德设课攻局防敌法》
　　西洋各国，陆军以德国为最胜，水师以英国为最精，固已然。不必英与德也，余观各国营伍，无不步代整齐，操练精熟，多有一定步骤，非可尺寸踰越。
　　其所以骤胜中国之故，厥有两端：一则中国三代以前，文武原未尝分途，汉唐犹存此意，宋明以来重文轻武，自是文人不屑习武，而习武者皆系粗材，积弱不振。外侮迭侵，职此之由。泰西各国选将练兵，皆出学校。武备一院，选聪颖子弟读书十数年，再令人位习练，虽王子之贵，皆视为急务。历练既深，又多学问，故无不精娴韬略。夫西人选择精、读书久、阅历深而始能当一兵，其所以制胜者在此。
　　一隶营籍，则平日见重于闾里，如中国诸生之列胶痒；即年满告退，亦有半饷以赡其它，所以能使乐于从事，不惮致其毕生之力，而将才亦因以辈出也。
　　一则兵事不尚空谈，贵乎实练。中国兵法之有专家，始于战国之时，厥后汉之韩信、唐之李靖，皆有兵法传于世，盖此中窾要，非可卤莽，宜有心得也。宋明以后，渐失其传，非乌合之众侥倖于一胜，即疲弱之卒糜饷于平时耳。岳武穆不尽依古兵法，斯其天姿卓绝，非可强几。后惟戚南塘氏束伍练兵，著为专书，曾文正公颇用其法核定营制，而楚军，淮军相继并起，懋著功绩。然亦因与粤捻诸寇相持稍久，故能练之益精也。欧洲各邦以战立国一二千年矣，上下一心，竞智争雄，目见耳闻，濡染已久，又复互相师法，舍短集长。凡阵法之变化、号令之疾徐、船械之良楛、枪炮之利钝，无不穷究秘要，确有程度。非若中国之承平稍久或并古所习之兵法而失其传也。
　　以上二者，彼之所以获此成效，本非易易，中国虽不必尽改旧章，专行西法，但能明其意而变通之，酌其宜而整顿之，未始非事半功倍之术也。
</div>
    <div class="pagination">
<a href="盛世危言_page5.html">上一页</a><a href="盛世危言.html">1</a><a href="盛世危言_page2.html">2</a><a href="盛世危言_page3.html">3</a><a href="盛世危言_page4.html">4</a><a href="盛世危言_page5.html">5</a><span class="current-page">6</span><a href="盛世危言_page7.html">7</a><a href="盛世危言_page8.html">8</a><a href="盛世危言_page9.html">9</a><a href="盛世危言_page10.html">10</a><a href="盛世危言_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
