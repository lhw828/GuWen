<!DOCTYPE html>
<html>
<head>
    <meta charset="UTF-8">
    <title>春明梦余录 - 第 18 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春明梦余录 - 第 18 页/共 45 页</h1>
    <div class="content">　　辛巳八月十八日卯初刻驾从长安左门出自崇文街至成贤街入庙祭酒司业吉服率学官诸生于成贤街左跪迎驾至櫺星门外降辇礼部与鸿胪卿导上入门登大成门中阶入御幄坐定具皮弁冠服出太常寺官导由大成门中道入盥洗诣先师庙中陛上奏迎神乐上两拜遂行释奠礼太常寺卿跪进帛于上右上搢圭立授帛献毕少卿跪进爵于上右上立授爵献毕上出圭奏送神乐上复两拜而礼毕上仍至御幄更翼善冠黄袍幸彞伦堂诸生列于堂下祭酒各官列于诸生之前跪驾过起北向立上至彞伦堂百官行一拜三叩头礼祭酒以下及诸生五拜三叩头礼有顷内赞赞进讲祭酒南居仁从东阶陞由东小门入至堂中北向立执事官举经案于御前礼部官奏请授经于讲官祭酒跪礼部以经立授祭酒置于讲案复至中北向立一拜三叩头上谕讲官坐祭酒承防就讲案邉坐上谕官人毎坐百官承防武官都督以上文官三品以上及学士一拜三叩头坐祭酒讲臯陶谟讲毕退出堂外司业罗大任从西阶陞由西小门入一如祭酒礼讲易咸卦讲毕传制官称有制宣谕云圣人之道如日中天凡四语祭酒司业学官习礼公侯伯诸生五拜三叩头尚膳监进茶上谕官人每吃茶茶毕出百官一拜三叩头上赐五府六部都察院及衍圣公羊酒甜食盒上入彞伦堂后敬一亭观世宗所立程子四箴诸碑又令将庙学内各碑及石鼔俱摹榻进览十七年甲申二月春祭遣大学士魏藻徳行礼是日天气晴眀临祭各官甫就拜位大风忽起殿上灯烛尽灭庭下松桧作怒号声黄沙如雨下竟不能成礼而罢按元世宗以宋小黄门李邦宁为左丞相释奠孔庙方就拜位亦有异风之变夫子在天之灵赫奕如此
　　从祀
　　东汉章帝元和二年祀七十二贤
　　灵帝元光二年祀七十二弟子画像
　　魏主芳正始七年使太常释奠孔子于辟廱以顔渊配
　　唐太宗贞观二十一年二月以左邱眀卜子夏公羊髙谷梁赤伏胜髙堂生戴圣毛苌孔安国刘向郑众杜子春马融卢植郑元服防何休王肃王弼杜预范寗二十一人代用其书垂于国胄自今有事于太学与顔子俱配并为先师
　　髙宗总章元年赠顔回太子少师曽参太子少保并配享孔庙
　　睿宗太极元年二月加赠顔子太子太师曽子太子太保
　　元宗开元八年诏十哲为坐像悉从祀曽参坐十哲之次图七十弟子及二十二贤于庙壁时国子司业李元瓘言凖礼授坐不立授立不跪顔子配像合从坐侍又四科弟子闵子骞等虽列像庙堂不防享祀按何休等二十二贤犹霑从祀岂升堂入室弟子独不霑配享之余望春秋释奠列享于二十二贤之上又七十子之像文翁之壁尚不阙如岂有国庠遂无绘图请命有司图形于壁兼为之赞又曾参孝道可崇独受经于夫子并望从祀从之上复以顔子亚圣亲为赞书刻于石令当朝文士分为赞题于壁焉
　　苏洵曰贞观显庆称二十一贤太极开元即称二十二贤服防下之贾逵不知何年附入
　　马端临曰圣作之者也师述之者也述夫子之道以亲炙言之莫如十哲七十二贤以传授言之莫如子思孟子必如是而后可以言先师今舍是不録而皆取于释经之诸儒姑以二十二子言之左邱公谷犹曰受经于圣人至于高堂生以下则谓之经师可矣非人师也至王辅嗣之宗老庄贾景伯之附防纬已非圣人之学矣又况戴胜马融之贪鄙今乃俱在侑食之列而高弟自顔子外反不得与焉虽李元瓘言之仅升十哲防子于二十二子之列而七十二贤俱不霑享祀葢拘于康成之注以训诂耑宗为尽得圣人之传也
　　二十七年追赠顔子为兖公闵子为费侯伯牛郓侯仲弓薛侯冉有徐侯子路卫侯子我齐侯子贡黎侯子防吴侯子夏魏侯曾子等六十七人为伯后唐眀宗长兴二年以顔子配坐闵损防十哲从祀堂上又准太常礼院言敇四壁图画英贤各陈脯醢以祭
　　宋真宗大中祥符二年五月乙卯追封闵子以下为公曾子以下为侯命宰执两制舘阁撰赞初帝阅崇文院检定七十二弟子案史记唐防要凡七十七人帝曰何故不同王旦曰国学经太祖定议今曲阜宜准国学画像七月戊寅复封左邱眀防二十一人为伯
　　仁宗明道元年八月诏国子监脩七十二贤堂左邱明以下二十一人并以本品衣冠图之
　　神宗熙寜七年令诸州释奠通祀十哲
　　元丰元年五月封孟子邹国公同顔子配享又封荀况扬雄韩愈为伯并从祀时晋州教授陆长愈请春秋释奠孟子与顔子并配
　　徽宗大观二年诏绘子思像从祀从通仕郎侯孟之请也
　　四年追封公夏首等十人为侯议礼局言史记弟子传曰受业身通六艺者七十有七人家语曰七十二弟子皆升堂入室者唐防要则宗史记开元礼则宗家语本朝断以七十二人取琴张防五人而去公夏首等十人今益定公夏首后处公肩定顔祖邬单罕父黒秦商原抗乐欬亷絜皆有伯爵载于祀典请追赠侯爵使预祭享从之
　　政和三年以王安石配享封舒王子雱从祀封临川伯时新仪成以孟春元日释菜仲春仲秋上丁日释奠以顔孟安石配享俱东坐西向在闵子十哲上
　　五年春诏乐正子克配享孟庙公孙丑至子叔十七人从祀各加封爵
　　钦宗靖康元年罢王安石配享犹从祀右谏议大夫杨时言安石学术之谬请追王爵明诏中外毁去配享之像使邪说诐行不为学者之惑诏落配享犹依郑康成例使从祀
　　孝宗淳熈四年去王雱画像从赵粹中之言也理宗淳祐元年正月视太学赠周惇颐张载程颢程颐为伯与徽国公朱熹并崇祀孔子庙黜王安石
　　景定二年赠张栻吕祖谦为伯俱从祀时皇太子谒孔庙还言栻祖谦与朱熹切偲讲磨有功圣门故有是诏
　　度宗咸淳二年以顔回曽参孔伋孟轲并配享进封为公改封闵损至卜商九人为公跻颛孙师于十哲亦封公祀泗水侯鲤位于郓城侯忠之次赠邵雍为伯与温国公司马光并从祀
　　元仁宗皇庆二年以许衡从祀
　　文宗至顺二年加顔子复圣公曽子宗圣公子思述圣公孟子亚圣公
　　明洪武五年罢孟子祀雷震谨身殿逾年以孟子辩异端辟邪说发明孔子之道有功于天下后世宜配享如故
　　王祎议汉儒从祀者十四人而犹阙者一人董仲舒是也唐之从祀者一人而犹阙者一人孔頴达是也宋之从祀者九人而犹阙者四人范仲淹欧阳修真徳秀魏了翁是也汉诸儒宗经翼传局于颛门惟董仲舒号称醇儒所以告其君者如天人性命勉强遵行正谊眀道之论至其罢黜百家表章六经使道术有统异端息灭功殆不在孟子下荀况言性恶扬雄事新莽犹获从祀而仲舒不及何也唐初孔頴达受诏撰定诸经之疏号曰正义凡不本于是者谓之异端诚学者之宗师也何休注公羊黜周王鲁王弼注易専尚清虚然在祀列何独至頴达而遗之圣人之道或着事功或着文章用虽不同实则一致三代以下能以圣人之道爲己任而着之行事者范仲淹而已首以中庸授张载以为道学之倡盖其为学本乎六经而议论无不主于仁义也世儒徒知章句以为事而孰知圣人经世之志固不専在是也欧阳修与仲淹同时明圣贤之学而着之文章世之浅者每目之以文人夫文以载道虽经天纬地者亦谓之文而顾可少之哉自朱熹作五经四书传注集贤圣之大成中更学禁真徳秀魏了翁力以尊崇朱学为已任而圣贤之学复明真氏所着有大学衍义读书记魏则所着有九经要义皆足以续朱氏所传之绪二人者当继起而列于从祀者也又按圣孙孔伋故列孔鲤之下而曽参亦在曽晳后咸淳三年始升配为四侑东坐而西向父祀庑下子配堂上尊卑舛逆莫此为甚圣道在眀人伦而先自废何以诏后世昔鲁祀僖公跻之闵公之上传者谓子虽齐圣不先父食以为逆祀今父子失序非逆祀乎夫礼有似缓而急似防而重者以有闗于名教也祀有宜备而礼有未称者固不得置之而不议也
　　二十九年黜扬雄进董仲舒从祀先是待制王祎建议至是行人司副杨砥复请从之
　　宣徳十年四月以吴澄从祀时慈利教谕蒋明建议杨士竒主其事从之
　　元之大儒许衡其学一本于程朱其仕也为行道也一有不合奉身而退化行乡里其人纯乎其为君子也吴澄学主陆氏谓朱子道问学之功多尊徳性之功少岂知朱子者哉且为人谀墓起家钜万核其实行不及鲁斋逺矣从祀之举杨文贞以香火起见也
　　正统二年以宋儒胡安国蔡沈真徳秀从祀何孟春曰七十弟子门人有公孙尼子者作乐记缁衣矣吐辞为经宜列从祀敏政乃不之及何耶八年八月以宋儒杨时从祀祭酒谢铎言时息邪放滛废安石新经有卫道功请祀时礼部尚书傅瀚沮之大学士溥主铎议乃祀时
　　嘉靖九年厘正祀典以申党即申枨存枨去党罢公伯寮秦冉顔何荀况戴圣刘向贾逵马融何休王肃王弼杜预吴澄十三人林放蘧瑗郑众卢植郑元服防范寗七人各祀扵其乡増后苍王通欧阳修胡瑗陆九渊从祀
　　张璁议欧阳修所着本论实有翊卫圣道之功苏轼曰自汉以来道术不出于孔氏而乱天下者多矣五百余年而又得韩愈学者以配孟氏葢庶防焉愈之后三百有余年而得欧阳子其学推韩愈孟子以达于孔氏故天下翕然师尊之曰欧阳子韩愈既已从祀欧阳修岂可少乎
　　张永嘉之议人以为欧阳公之濮议相合也然欧阳公濮议岂戾于正乎泽按朱子甞称欧阳修用力于文字之间而泝其波流以求圣贤之意则于易于诗于周礼于春秋皆甞反覆穷究以订先儒之谬而本论之篇推眀性善之说以为息邪距诐之本其贤于当时之号为宗工巨儒而不免于祖尚浮虚信惑妖妄者又逺甚其于史记善善恶恶如唐六臣传之属又能深究国家所以废兴存亡之防而为天下后世深切着眀之永鉴者固非一端其他文说虽或出于游戏翰墨之余然亦随事多所发眀而词气蔼然寛平深厚精切的当韩公所谓仁义之人者观朱子之所推重则欧公之论定矣
　　陆九渊之从祀不能无议者九渊虽资性髙眀然六经皆我注脚之说非孔门博文约礼之防彼其疑程子诋朱子开后来心学一与伊闽诸贤同坐一堂似非所安也
　　隆庆五年以薛瑄从祀
　　万歴十二年以王守仁陈献章胡居仁从祀礼部尚书请独祀居仁大学士申时行等内主守仁掲荐之因三人一时并祀
　　明儒以薛文清为第一胡居仁次之陈献章为廵抚朱永所荐授官检讨以母老辞归当时尹直谓其作诗称颂太监梁芳固未可轻信至归途乘轿张盖列槊开道张元祯载之实録至贺钦笃行君子也献章谓其无所见劝之读佛书此何说也章胡居仁罗钦顺崔铣诸人皆深于理学者斥之为禅非过矣王守仁之学以陆九渊为宗其无善无恶心之体一语前人已力驳之至袭孟子良知之说自谓发千古之秘然圣人中正之道寜有遗行而独言知者其门人王畿辈益肆其说遂使儒禅混杂李贽軰大为世道人心之蠧当议从祀时陆宗伯坚持不覆陶大临曰朝廷不难以伯爵酬之何况庙祀陆宗伯曰伯爵一时之典从祀万世之典人不能夺柄臣乃以中防与之此舆论之未定者也
　　嘉靖中王守仁总督两广以病擅离信地事闻上大怒令廷议会议云守仁事不师古言不称师欲立异以为髙则非朱熹格物致知之论知众论之不与则着朱熹晚年定论之书号召门徒互相唱和才美者乐其任意或流于清谈庸鄙者借其虚声遂敢于放肆传习转讹悖谬日甚其门人为之标榜至谓杖之不死投之江不死以上凟圣聪防于无忌惮矣若夫勦捕軬贼剪除逆濠据事论功诚有可録是以当陛下御极之初即拜伯爵虽出于杨廷和豫为已地之私亦縁黄榜有封拜侯伯之令夫功过不相掩宜免夺封爵以彰国家之大信申禁邪说以正天下之人心上曰卿等议是守仁放言自肆诋毁先儒号召门徒虚声附和用诈任情壊人心术近年士子传习邪说皆其倡导至于逆濠之变与伍文定移檄举兵仗义讨贼元恶就擒功固可録但兵无节制奏防夸张近日掩袭軬贼恩威倒置所封伯爵本当追夺但系先朝信令姑与终身其没后防典俱不准给都察院仍榜谕天下敢有踵袭邪说果于非圣者重治不饶当日申饬严切如此及入祀时何无一人言及以彼时良知之说盛行也
　　崇祯十四年八月谕朕览我圣祖命儒臣纂辑五经四书大全其中作述传注引证等项惟宋儒周子两程子朱子张子邵子为多可见理学大眀于宋而周程诸子大有功于圣门然与周秦汉唐诸儒并称先儒窃为不安兹欲特加崇隆是否可行着礼部翰林院太常寺国子监礼科等衙门会同详议来说十月部议以周程六子宜称先贤并请汉儒董仲舒隋儒王通俱称先贤
　　按以六子宜加隆称此诚眀主之特见部中议及董王则赘词矣又从祀议及吴与弼王艮等而反不及曹端罗钦顺髙攀龙冯从吾诸公则昧于圣学之正传矣宜其事遂中阁也
　　国家祀典二丁之祭宜与郊社宗庙并重其典制乃太学志中缺焉不备故详稽而备録之且考歴代之所加礼隆杀当否可以知其君焉知其臣焉并可以知其世焉















　　春明梦余録卷二十一
<子部,杂家类,杂说之属,春明梦余录>
　　钦定四库全书
　　春明梦余録卷二十二
　　吏部左侍郎孙承泽撰
　　三皇庙
　　三皇庙在太医院之北名景惠殿永乐中建前为景咸门门东为神库西为神厨中奉安伏羲神农黄帝皆南向以勾芒祝融风后力牧氏配以僦贷季鬼臾区天师岐伯俞跗白高少俞少师桐君太乙雷公马师皇伊尹神应王扁鹊仓公淳于意张机东庑王叔和华陀皇甫谧巢元方抱朴子葛洪真人孙思邈药王韦慈藏啓元子王冰钱乙朱鋐刘元素张元素李泉朱彦修西庑从祀岁仲春上甲日【甲属东方木取生气】太常寺题请遣礼部堂上官行礼太医院堂上官二员分献仲秋上甲如之嘉靖初复建圣济殿于内以祀先医春秋祭同三皇而以太医官主之二十一年以太医院庙制湫隘弗称命展拓今庙随从礼官议増从祀僦贷季等二十八人隆庆四年礼部侍郎王希烈议三皇既祀于帝王庙请罢太医院庙祭专遣太医院官祭先医不允
　　南宫奏议臣等稽诸礼曰圣王之制祭祀也法施于民则祀之能御大灾捍大患则祀之非此族也不在祀典葢闻上古圣神继天立极开物成务夀世福民其功尤系于医伏羲观天文明歴气神农甞百药制夲草黄帝与岐伯问荅而有素问之书医道盖昉于此矣周礼小宗伯兆五帝于四郊説者谓祭以天帝配食以五人帝春以太昊夏以炎帝季夏以黄帝秋以少昊冬以颛顼然此主于五方之位未有医药之专祀也至于有元自国都以至郡县皆立三皇庙于医者之学如宣圣释奠礼太昊伏羲氏以勾芒氏之神配炎帝神农氏以祝融氏之神配黄帝轩辕氏以风后力牧氏之神配及黄帝臣俞跗以下十人姓氏载于医书者从祀两庑有司岁春秋二季行事而以医师主之其臣虞集有言三圣人之所以惠利生人者不必以医之一技而求夫为医之道不上达于三圣人则不足以尽其至圣之能事是其祭虽专为医而设然徧于郡县则又不免失之黩矣肆我成祖御宇诹经稽典正名定祀尤以医道闗系民生至重乃即太医院立庙以崇祀三皇正统间重加修葺圣祖神宗先后一揆咸欲跻斯世斯人于仁夀之域而永贻燕翼之令图也洪惟皇上膺正凝命上法祖宗谓修合御药保和圣体实惟兹所庙制湫隘则祀典弗称欲拻拓而一新之创矩以尽度备物以章防斯其佑享昭假于三皇在天之灵而宣滞保和以迓乎万夀无疆之庆臣等敢不祗承徳美用树宏基臣等切惟庙必有制祀必合法不为画一之制则恐袭前时之故辙而无以称观瞻不正从祀之名则恐失医圣之心传而无以垂法守臣等谨将合行防制恭拟上进伏乞裁定施行
　　都城隍庙
　　都城隍庙在都城之西永乐中建中为大威灵祠后为寝祠左右为二司两庑为十八司前为阐威门外左右为钟鼓楼又前为顺徳门又前为都城隍门庙中有石刻北平府三大字按洪武二年以周礼有司民之祭封京师都城隍祭之三年正城隍神号去封爵命春秋从祀于山川坛三十年改建庙诏刘三吾曰朕设京师城隍俾统各府州县之神以监察民之善恶而祸福之俾幽明举不得侥幸而免其书所由于石二十一年复以从祀大祀殿罢山川坛奉祭惟仲秋祭嘉靖九年罢山川坛从祀岁仲秋月遣太常官祭
　　城隍之名见于易若庙祀则莫究其始唐李阳氷谓城隍神祀典无之惟呉越有尔宋赵与时辩其非以为成都城隍祠太和中李徳裕建李白作韦鄂州碑有城隍祠又杜牧刺黄州韩愈刺潮州麴信陵刺舒州皆有城隍之祭则不独吴越然矣而芜湖城隍祠建于吴赤乌二年则又不独唐而已记曰天子大蜡八伊耆氏始为蜡注曰伊耆氏尧也盖蜡祭八神水庸居七水则隍也庸则城也此正城隍之祭之始春秋传郑灾祈于四宋灾用马于四皆其证也庸字不同古通用耳由是观之城隍之祭盖始于尧矣
　　汉夀亭侯庙
　　汉夀亭侯庙在宛平县东成化十三年建俗呼白马庙盖隋之旧基也毎岁五月十三日遣太常官致祭按洪武二十八年建庙于鸡鸣山祭汉夀亭侯永乐中始载祀典
　　公于后主景耀三年追諡壮缪侯宋徽宗崇宁元年追封忠直公大观二年加封武安王宣和五年勅封义勇武安王高宗建炎二年加封壮缪义勇王淳熙十四年加封英济王勅曰生立大节与天地以并传没为神明亘古今而不朽荆门军当阳县列神壮缪义勇武安王名著史册功存生民一方所依千载如在凡有祷于水旱雨旸之际若或见于焄蒿凄怆之间英烈岩岩可畏而仰庙貎奕奕虽逺益新爰启王封仍加美号岂特显尔神威德之盛亦以慰此邦父老之情尚祈灵助服我休显可特封壮缪义勇武安英济王奉勅如右牒行淳熙十五年十一月二十一日万歴四十二年秋奉勅晋封三界伏魔大帝神威逺震天尊闗圣帝真君云长夲字长生云长其别字也公忠贯一时气盖千古封之为王岂公之志至曰真君益不可闻于公也明翰林焦竑正阳门庙碑文曰正阳门庙者祀汉前将军闗侯作也侯庙祀徧天下而称正阳门者为都城作也侯名在百世封号在累朝而称汉前将军者侯志也斯得之矣
　　宋司马智玉泉寺夀亭侯印记绍兴中洞庭渔人获夀亭侯印竞以为金报于官纳长沙库中时有光熖吏不敢留移文公安送还侯庙印径二寸其制甚古印钮有连环四面两相贯上有一大环总之所以佩也淳熙四年冬元庵真慈摹画印状具夲末将献于东宫是夕印留方丈光发于函煇烛楹庑寺有仁宗皇帝所赐龙眉龙角二物宜与印同藏名山永为镇寳焉予与元庵为方外游逺访灵迹悉所经见故得而详之据此则公固夀亭也嘉靖十年南太常少卿黄芳以汉夀封邑而亭侯者爵也止称夀亭侯误矣乃改称汉前将军汉夀亭侯闗前将军赞呜呼簒汉者瞒也成瞒簒者权也瞒名汉臣也实汉贼也权阳瞒敌也隂瞒翼也公批亢于前而不虞奸于腋七军甫淹六师随厄使永安之恨不在许昌而在公安建兴之师不出樊城而出祁山安乐之牋与归命之璧而相后先惜哉虽然不以间闗而废兄弟不以乱离而废君臣其峙如者山岳澄如者川流而炳如者日月星辰呜呼此其所以亘万古而犹神也耶
　　宋丞相文信国祠
　　宋丞相文信国祠在郡学西乃元之柴市公授命所永乐六年太常博士刘履节奉命正祀典谓天祥忠于宋室而燕京乃其死节之所请祠祀从之祠堂三楹前为门又前为大门祠之西为怀忠防馆江右士夫岁时集会于此以祭公者也宣德四年保定李庸为府尹重拓其祠信国所着有日録吟啸集指南録集杜二百首并刋板祠中
　　元人王恽云至正十一年十二月十四日国兵自阳逻洑渡江明年十二月临安降度宗二庶子为陈宜中文天祥张世杰拥入许浦江口时有黑龙见因改号景炎十六年为帅臣张范灭于崖山口执文天祥至大都囚之上屡欲赦出相之竟不从十九年十二月初九日戮于燕南城柴市元人呉莱曰顷予尝从乡先生学见福唐刘汝钧贻书括苍呉思齐子善论文丞相宋瑞事云自江西初起时﨑岖山谷购募义徒畊甿洞丁造辕门请甲仗不啻数万而尹玉实为骁将文衣冠指麾众皆诣阙感泣求死已而当国二揆交沮用兵师无宣谕卒无犒赏盘桓月余仅令守姑苏一路张彦提重兵居毘陵且有叛志尹玉竟以絶太湖吊桥首尾不救而溺死未几独松告急朝廷四诏政府六书趣弃聊摄援根夲一日一夜仓皇就道及至行都而独松随已破防复令驻兵余杭守独松朝议不一众心离防会有尹京之命余庆遽夺其印不与汉辅遁德刚遁北军入城与权又絶江遁乃即日拜枢使又拜右揆补与权处且令往军前讲解毅然请行及被囚以北中道奔迸收集亡防无兵无粮天下大势去矣帝覇交驰正伪更作是不一姓当世之为大臣元老者视易姓如阅传邮况当沧海横流之际而彼乃以异姓未深得朝廷事权欲只手障之至死不屈防箕二子且有愧色于宗国矣其书大略如此赵弼作文山传云公既赴义其日大风扬沙天地昼晦咫尺不辨城门尽闭自此连日隂晦宫中皆秉烛而行羣臣入朝亦爇炬前导世祖问张真人而悔之赠公特进金紫光禄大夫太保中书平章政事庐陵郡公諡忠武命王积翁书神主洒扫柴市设坛以祀之丞相博啰行初奠礼忽狂颷旋地而起吹沙滚石不能启目俄卷其神主于云霄中隐隐雷鸣如怨之声天色愈暗乃改前宋少保右丞相信国公天俄开霁元人邓剡赞目煌煌兮疎星晓寒气英英兮晴雷殷山头碎柱兮璧完血化碧兮心丹呜呼孰谓斯人不在世间
　　明大学士杨士竒重修文丞相祠记孟子曰我知言我善养吾浩然之气知言者尽心知性而有以究极天下之理浩然之气即天地之正气具于吾身至大而不可屈挠者知之至养之充而后足以任天下之大事天下之事莫大于君父文丞相甫冠奉廷对即极口论国家大计未几元兵渡江又上书乞斩嬖近之主迁幸议者以一人心安社稷固已气葢天下矣自是而断断焉殚力竭谋扶顚持危以兴复为已任虽险阻艰难百挫千折有进而无退不幸国亡身执而大义愈明葢公志正而才广识逺而器闳浩然之气以为之主而卒之其志弗遂者葢以天命去宋也虽天命去宋而天理在公必不可已故宋亡其臣之杀身成仁者不少论者必以公为称首公事具宋史而公乡人刘岳申摭公所着日録吟啸集指南録集杜二百首及宋礼部郎官邓光荐所述督府忠义传以作公传视史加详实焉北京之有公祠洪武九年前北平按察副使刘崧始建于敎忠坊今顺天府学之右而作塑像焉永乐六年太常博士刘履节奉命正祀典始有春秋之祭于有司岁以顺天府尹行事宣德四年府尹李庸始至谒公祠下顾瞻祠宇敝陋弗称遵用诏防葺而新之凡祀神之器靡不备具又求刘传刻石将使人人皆知世之为臣者光眀震动焜焜烈烈有公也于戯忠孝人道之大节治化所先而崇礼先贤表励后人尤守令之急务庸其达为政之夲与庸字执中保定唐县人寛厚明敏自太学生授工科给事中上亲擢为顺天府尹爱人之心剸繁之才上下皆称之而尽心学校敬贤尚德如节昌平之狄梁公刘谏议祠而严其祀事之类皆其知夲之务皆可书也因并书之以示来者
　　明韩雍请諡宋臣文天祥谢枋得疏窃见宋丞相少保信国公文天祥弱冠状元立朝尽节临危拜相许国不疑志专恢复屡折挫而不移心切匡时蹈艰危而不变既而国亡被执系狱累年诱之以大用而不从脇之以刀锯而不屈卒之南向再拜杀身成仁收三百年养士之功立千万载为臣之极有指南録以着其忠爱有集杜诗以寄其忧伤其精忠大节与日月争光与天地悠久诚足以正人心而扶世道也及宋礼部侍郎谢枋得登科对防力诋权奸发防漕司极攻时政受任于运去祚移之后抗敌于兵罢民防之余力已尽而不支志有为而不果后元臣程文海等交章累荐耻仕二姓恳辞不屈叅政魏天祐强逼北行誓死不食终于燕京着为文章高迈竒絶发明道学羽翼圣经其清论无愧于先贤有功于后学文天祥江西庐陵县人谢枋得江西上饶县人二贤殁后赠諡未加子孙有在録用未及及顺天府府学之西旧有文天祥祠堂塑像尚具儒者衣巾未复丞相冠服皆为缺典臣切惟伯夷叔齐死于殷周之际至宋而追封之诸葛亮顔真卿忠于汉唐之时至元而加封之古之君天下者若兹所行葢有所见而非茍焉无益之举也如准言乞勅礼部翰林院儒臣防同考议量加文天祥谢枋得赠諡取其子孙量才録用并将顺天府学之西文天祥祠堂塑像改塑丞相冠服行令有司仍各春秋祭祀庶使天下之人知为臣而能死忠死节者虽百世之后亦得暴白显扬垂休后嗣以增志士仁人之气沮乱臣贼子之心其于纲常诚非小补
　　附载
　　宋遗臣谢公枋得至燕死于悯忠寺按谢公为福建叅知政事魏天祐强之北行自离嘉兴輙不食二十余日不死乃复食比至燕居悯忠寺问太后及瀛国公所在再拜恸哭疾甚留夣炎使医将药杂米饮进之怒掷于地不食五日死子定子防骸骨归燕京少公一祠
　　张千载字毅甫文公友也随公至燕僦居公寓小楼之傍日以美食进之公既受刑潜造一椟藏其首访欧阳夫人于俘掳中得其尸火之拾骨并椟南归付其家张公宜附祀祠中
　　汪元量亦来大都居公囚所毎日作诗相倡和元量善鼓琴世祖命奏琴喜之因力求去赐为黄冠师人赠之以诗云三日钱塘水不波子婴系组纳山河兵临鲁国犹弦诵客过殷墟独啸歌鉄马渡江功赫奕铜人辞汉泪滂沱知章喜得黄冠赐野水闲云一钓蓑
　　谢翺曾以布衣杖防叅信国军事未几善哭如唐衢过姑苏望夫差之台恸哭终日过勾践行禹窆间北向哭乘舟至鄞过蛟门登候潮山感夫子浮海之叹则又哭晚登子陵西台以竹如意击石歌招魂之词歌阕竹石俱碎失声哭
　　赵孟僴宋之宗室年十七文丞相辟为叅谋文北去居吴依亲友以居越十年为道士名道渊居松江北道堂又五年为僧名顺昌因自名三教遗逸改道堂为本一庵临终手词以诀有曰文山之客千古忠贞于少保忠肃祠
　　于少保忠肃祠在崇文门内东裱背巷公故赐宅也祠三楹祀少保兵部尚书于谦塑公像危坐岁春秋遣太常等官致祭
　　公被刑于天顺元年复官于成化二年赐諡肃愍于治三年改諡忠肃于万歴十八年
　　公被刑日阴霾翳天京师妇孺无不洒泣夫人流山海闗夜夣公曰吾形殊而魂不乱独两目黯然借汝眼光见形于皇帝次日夫人目失明防皇极门灾英宗临视公现形火光中上悚然知公寃诏放夫人归眼明如故
　　当时杀公诬以迎立外藩王文极口辨公但云召亲王非金符不可符在何必辩时印绶监诸珰检阅各府金符俱在独无襄府者惊惧欲死问一退闲老监云是宣庙上賔时老娘娘以国有长君社稷之福欲召襄王取入三杨议不合而止符留后宫老娘娘张太后也于是启而得之符在暖阁尘积寸余矣
　　公之养子于亷好聚书画天顺中自边赦还坐裱背胡同见负画售者忠肃夫妇像在焉葢公家与内臣卢永同时籍没卢寻宥给还籍物而画像误还卢所持以出售亷乃负之归钱塘
　　公之改諡抚臣傅孟春疏请宗伯于慎行题覆者也先是傅疏未入少宗伯黄鳯翔梦一伟男子持书来有空山孤魂之句觉而恶之诘晨接傅疏乃悟夜梦者公也生气不冺如此
　　李廌祭东坡文云皇天后土鉴生平忠义之心名山大川还万古英灵之气后追録坡公制词中全用之宪宗朝追録于少保亦全用此语尤确陈继儒云土木之变裕陵北狩公痛哭抗疏止南迁之议召勤王之师额森拥帝至大同至宣府至京城下皆登城谢曰赖天地宗社之灵国有君矣此一见左传楚人伏兵车执宋公以伐宋公子目夷令宋人应之曰赖宗社之神灵吾国已有君矣楚人知虽执宋公犹不能得宋国于是释宋公又一见亷颇传秦王逼赵王防渑池亷颇送至境曰王行度道里防遇之礼毕还不过三十日不还则请立太子为王以絶秦望又再见王旦传契丹犯边帝幸澶州旦曰十日之内未有防报当何如帝嘿然良久曰立皇太子三者公读书得力处也





　　春明梦余録卷二十二
　　钦定四库全书
　　春明梦余録卷二十三
　　吏部左侍郎孙承泽撰
</div>
    <div class="pagination">
<a href="春明梦余录_page17.html">上一页</a><span>...</span><a href="春明梦余录_page13.html">13</a><a href="春明梦余录_page14.html">14</a><a href="春明梦余录_page15.html">15</a><a href="春明梦余录_page16.html">16</a><a href="春明梦余录_page17.html">17</a><span class="current-page">18</span><a href="春明梦余录_page19.html">19</a><a href="春明梦余录_page20.html">20</a><a href="春明梦余录_page21.html">21</a><a href="春明梦余录_page22.html">22</a><a href="春明梦余录_page23.html">23</a><span>...</span><a href="春明梦余录_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
