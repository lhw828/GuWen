<!DOCTYPE html>
<html>
<head>
    <meta charset="UTF-8">
    <title>说郛 - 第 250 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 250 页/共 601 页</h1>
    <div class="content">　　右河西五守是时更始已为赤眉所害隗嚣密有异志统等五人共推窦融为河西大将军内抚吏民外御冦贼东伐隗嚣归心世祖克建功业见后汉书及善文
　　大鸿胪韦孟达　上党太守公孙伯达　河阳长魏仲达
　　右扶风平陵人同时齐名世号三达孟达名彪丞相贤五世孙明帝时人见汉书及决录
　　光禄大夫周举　光禄大夫杜乔　光禄大夫周栩尚书栾巴　青州刺史冯羡　兖州刺史郭遵　太尉长史刘班　侍御史张纲
　　右八使汉顺帝时政在权宦官以贿成周举等议遣八使循行风俗同日俱发天下号曰八使见张璠汉纪
　　平舆令韦顺字叔文【歴位乐平相去官以琴书自娱不应三公之命后为平舆令吏民立祠社中】　顺弟武阳令豹字季明【友人罗陵犍为县丞卒官丧柩流离豹弃官致丧归比辟公府辄弃去司徒刘恺尤敬之】　豹弟广都长义字季节【少好学不求荣利四十乃仕三为令长皆有惠化以兄丧去官比辟公府不就广都为立生祠焉】
　　右清河太守韦文高之三子皆以学行知名时人号韦氏三君见京兆旧事
　　杨震字伯起【以太常为司徒迁太尉】　震子秉字叔节【以太常为太尉】秉子赐字伯献【以光禄勲为公再司徒一太尉】　赐子彪字文先【以大中大夫为公一司徒一太尉】
　　右杨氏四公农华阴人自孝安至献帝七世父子以徳业相继为三公见续汉书
　　袁安字邵公【以太仆为司空迁司徒】　安子敞字叔平【以光禄勲为司空】敞子汤字仲河【以太仆为司空迁司徒】　汤子逢字周阳【以屯骑校】
　　【尉为司空】　逢弟隗字次阳【以太常为司空太尉】
　　右袁氏四世五公见续汉书
　　处士豫章徐穉字孺子　京兆韦着字休明　汝南袁闳字夏甫　彭城姜肱字伯淮　颍川李昙字子云右太汝南陈公时为尚书令与诸尚书悉名士也共荐此五人时号五处士见续汉书及善文
　　周子居　黄叔度　艾伯坚　郅伯向　封武兴　盛孔叔
　　右汝南六孝廉太守李伥选此六人以应歳举受版未行伥死子居等遂驻行丧伥妻于柩侧下帷见之厉以宜行子居叹曰不有行者莫宣公不有止者莫防居于是与伯坚即日辞行封黄四人留随柩车见杜元凯女戒
　　大将军槐里侯扶风平陵窦武字游平【天下忠诚窦游平】太傅髙阳郷侯汝南平舆陈蕃字仲举【天下义府陈仲举】侍中河间乐成刘淑字仲承【天下徳刘仲承】
　　右三君
　　少颍川襄城李膺字元礼【天下模楷李元礼】　司空山阳高平王畅字叔茂【天下俊秀王叔茂】　太仆颍川阳城杜密字周甫【天下良辅杜周甫】　司隶校尉沛国朱防字季陵【天下氷凌朱季陵】尚书会稽上虞魏朗字少英【天下忠贞魏少英】　沛国颍阴
　　荀昱字伯条【天下好交荀伯条】　大司农博陵安平刘祐字伯祖【天下稽古刘伯祖】　太常蜀郡成都赵典字仲经【天下才英赵仲经】右八俊
　　有道太原界休郭泰字林宗【天下和雍郭林宗】　太常陈留圉夏馥字子治【天下慕恃夏子治】　尚书令河南巩尹勲字伯元【天下英藩尹伯元】　河南尹太山梁父羊陟字嗣祖【天下清苦羊嗣祖】议郎东郡阳平刘儒字叔林【天下珤金刘叔林】　冀州刺史陈国项蔡衍字孟喜【天下雅志蔡孟喜】　颍川太守渤海高城巴肃字恭祖【天下卧虎巴恭祖】　议郎南阳安众宗慈字孝初【天下通儒宗孝初】
　　右八顾【后汉书无刘儒有范滂】
　　御史中丞汝南召陵陈翔字子鳞【海内贵珍陈子鳞】　卫尉山阳高平张俭字元节【海内忠烈张元节】　太尉掾汝南征羌范滂字孟博【海内謇谔范孟博】　蒙令山阳瑕丘檀敷字文有【海内通士檀文有】　洛阳令鲁国孔昱字世元【海内才珍孔世元后汉书云字元世】太山太守渤海重合范康字仲真【海内彬彬范仲真】　太尉
　　掾南阳棘阳岑晊字公孝【海内珍好岑公孝】　镇南将军荆州牧武城侯山阳高平刘表字景升【海内所称刘景升】
　　右八及【后汉书无范滂有翟超】
　　少府东莱曲城王商字伯仪【海内贤智王伯仪后汉书作王璋】　郎中鲁国蕃向字嘉景【海内修整蕃嘉景】　北海相陈留巳吾秦周字平王【海内贞良秦平王】　侍御史太山奉高胡母班字季皮【海内珍奇胡母季皮】　太尉掾颍川阴刘翊字子相【海内光光刘子相】冀州刺史东平夀张王考字文祖【海内依怙王文祖】　陈留相东平夀张张邈字孟卓【海内严恪张孟卓】　荆州刺史山阳湖陆度尚字博平【海内清明度博平】
　　右皆倾财竭已解释怨结拯救危急谓之八厨【后汉书无刘翊有刘儒】
　　从三君至此并见三君八俊录
　　太邱长颍川陈寔字仲弓　寔子大鸿胪纪字元方纪弟司空掾谌字季方
　　右并以高名号曰三君见甄表状及邯郸淳纪碑
　　太尉河南杜乔字叔荣【状乔治易尚书礼记春秋晚好老子隐居不仕年四十为郡功曹立朝正色有孔父之风】　太常炖煌张奂字然明【状奂廉方亮直学该羣籍前后七征十要三为边将财货珍寳一无所取矫王孙裸形宋司马为石椁幅巾时服无棺而葬焉】　侍中河内向诩字甫兴【状诩博览羣籍兼好黄老虚泊然肆志不慕时伦积三十年】　太傅汝南陈蕃字仲举【状蕃瓌伟秀出雅亮无伦学该坟典忠壮蹇谔又曰明允贞亮与大将军窦武志匡社稷机事不密为羣邪所害】　太尉沛国施延字君子【状延清公洁白进士许国临难不顾名著汉朝】　少府颍川李膺字元礼【状膺承三公之后生高洁之门少履清节非法不言英声宣于华夏高名冠于缙绅】　司隶沛国朱防字季陵【一名诩右一人访其中正无识知行状者吿本郡访问耆老识防云桓帝时遭难无后】　太仆颍川杜密字周甫【状密清高雅达名播四海歴统五郡恩惠化民】　大鸿胪颍川韩融字元长【状融聪识知机发于岐嶷时人名之曰穷神知化兄弟同居至于没齿处卿相之位且二十年奉身守约不陨厥问】　司空颍川荀爽字慈明【状爽年十二随父在公府羣公卿校咸丈人也或遣进奏或亲候从儒林归仗究极篇籍】　司空清河房植字伯武【状植少履清苦孝友忠正歴位州郡政成化行既登三事靖恭衮服虽季文相鲁晏婴在齐清风高节不是过也】　聘士彭城姜肱字伯淮【状肱禀履和立性纯固事亲至孝五十而慕学综六艺穷通究微行隆华夏名播四海】　太尉下邳陈球字伯真【状球清高忠直孝灵中年欲诛黄门常侍以此遇害】　司空山阳王畅字叔茂【状畅雅性贞实以礼文身居家在朝节行异伦】　徴士陈留申屠蟠字子龙【状蟠年九歳丧父号泣过于成人未尝见齿每至父母亡日三日不食在塜侧致甘露白雉以孝称州郡表其门闾微聘不就年七十二终于家】　卫尉山阳张俭字元节【状俭体性忠直□门孝友临官赏罚清亮絶俗】　大司农北海郑字康成【状含海岱之纯灵体大雅之洪则学无常师讲求道奥敷宣圣范错综其数作五经注义穷理尽性也】　徴士乐安冉璆字孟玉【状璆体清纯之性蹈高洁之行前后十五辟皆不就除高唐令色斯而举时陈仲举李元礼仲弓皆难其高风】太尉汉中李固字子坚【状固当顺桓之际号称名臣大将军梁冀恶直丑正害其】
　　【道桓帝即位遂死于谗】　有道太原郭泰字林宗【状泰器量宏深孝友贞固名布华夏学冠羣儒州郡礼命曽不旋轨辟司徒徴有道并不屈】　益州刺史南阳朱穆字公叔【状穆中正严恪有才略明见初补丰令政平民和有宓子贱之风上书陈损益辞切情至】尚书会稽魏朗字少英【状朗资纯美之高亮干辅国朝忠蹇正直之风播于京师】聘士豫章徐穉字孺子【状穉妙徳高伟清英超世前后三徴未尝降志抗名山栖养志浩然有夷齐之高蘧伯玉卷舒之术】　度辽将军安定皇甫规字威明【状规少有岐嶷正直之节对策指刺黄门梁冀不能用退隐山谷敦乐诗书】
　　右魏文帝初为丞相魏王所旌表二十四贤后明帝乃述撰其状见文帝令及甄表状
　　太常炖煌张奂字然明【为度辽将军幽并清静吏民歌之徴拜大司农赐钱除家一人为郎辞不受愿徙居华阴故始为农人】　度辽将军安定皇甫规字威明太尉武威叚颎字纪明
　　右凉州三明并着威名于桓灵之世悉名士也见续汉书
　　韦权字孔衡　权弟瓒字孔玉　瓒弟矩字孔规右太尉掾韦子才之三子皆修仁义兄弟孝友逢盗贼一人病不能去兄弟相慕兵至俱死时人称之号韦三义见三辅决录
　　荀俭字伯慈【汉侍中悦之父】　俭弟绲字仲慈【济南相汉光禄大夫彧之父年六十六】　绲弟靖字叔慈【或问汝南许劭靖爽孰贤劭曰二人皆玉也慈明外朗叔慈内润靖隐身脩学动必以礼太尉辟不就年五十五】　靖弟焘字慈光【举孝廉年七十】焘弟汪字孟慈【昆阳令年六十】　汪弟爽字慈明【董卓征为平原相迁光禄勲司空出自岩薮九十三日遂登台司年六十三】　爽弟肃字敬慈【守舞阳令年五十】肃弟旉字防慈【司徒掾年七十】
　　右朗陵令颍川荀季和之八子并有徳业时人号之八龙居西豪里渤海宛康知名士也时为颍阴令美之曰高阳氏才子八人遂改所居为高阳里见张璠汉纪及荀氏谱
　　公沙绍字子起　绍弟孚字允慈【北海耆旧传称孚与荀爽共约出不得事贵势而爽当董卓时脱巾未百日位至司空后相见以爽违约割席而坐】　孚弟恪字允让恪弟逵字义则　逵弟樊字义起
　　右北海公沙穆之五子并有令名京师号曰公沙五龙天下无双穆亦名士也见魏明帝徴表状及后汉书
　　胶东令卢汜昭字兴先　乐城令刚戴祈字子陵　颍阴令刚徐晏字孟平　泾令卢夏隐字叔世　州别驾蛇邱刘彬字文曜【一云世州】
　　右济北五龙少并有异才皆称神童当桓灵之世时人号为五龙见济北英贤传
　　孝廉杜陵金敞字元休【位至兖州刺史】　上计掾长陵第五巡字文休【兴先之子兴先名种司空伯鱼之孙名士也不详巡位所至时辟太尉掾】　上计掾杜陵韦端字甫休【位至凉州牧太尉】
　　右同郡齐名时人号之京兆三休并以光武元年察举见三辅决录
　　晋宣帝河南司马懿字仲达　魏司空颍川陈羣字长文　中领军谯朱铄字彦才　侍中济阴吴质字季重右魏文帝四友见晋纪
　　魏歩兵校尉陈留阮籍字嗣宗　中散大夫谯嵇康字叔夜　晋司徒河内山涛字巨源　建威叅军沛刘伶字伯伦　始平太守陈留阮咸字仲容【籍兄子】　散骑常侍河内向秀字子期　司徒琅邪王戎字濬冲
　　右魏嘉平中并居河内山阳共为竹林之游世号竹林七贤见晋书魏书袁宏戴逵为传孙统又为赞
　　吴范相风【吴人】　刘惇占气【河内人】　赵达算【河内人】　皇象书【广陵人】　严子卿棊【名昭武卫尉畯从子】　宋夀占梦【十不失一】　曹不兴画【为孙权画屛风误落笔防素因以为蝇后张御坐权以为真蝇手弹不去方知其非也】城郑姥相【见王粲于童贱谓仕必至师傅后为太子太傅】
　　右吴八絶见张勃吴录
　　陈留董昶字仲道　琅邪王澄字平子　陈留阮瞻字千里【一云阮八百即瞻弟孚字遥集朗率多通故大将军王敦云方瞻有减故云八百】　颍川庾敳字子嵩　陈留谢鲲字防舆　泰山胡母辅之字彦国　沙门于法龙　乐安光逸字孟祖
　　右晋中朝八达近世闻之故老
　　裴徽字文秀【魏冀州刺史】　裴楷字叔则【徽弟三子晋光禄大夫】　裴绰字季舒【楷弟长水校尉】　裴瓒字国寳【楷子中书郎】　裴邈字景初【楷孙钦子太傅左司马】　裴遐字叔道【瓒子太傅主簿】　裴康字仲豫【徽弟二子太子左率】　裴頠字逸民【楷孙季子晋尚书仆射】　王祥字休徴【晋太保】　王戎字濬冲【父浑凉州刺史祥族子司徒】　王澄字平子【衍弟裴绰女壻荆州刺史】　王导字茂【览孙裁子敦从弟丞相】　王绥字万子【戎子早亡裴康女壻】　王衍字夷甫【父文平北将军戎从弟太尉】　王敦字处仲【览孙基第二子大将军】　王字眉子【子陈留内史】
　　右河东八裴琅邪八王闻之于故老
　　魏司空王昶字文舒　昶子汝南太守湛字处冲　湛子东海内史承字安期　承子骠骑将军述字怀祖述子安北将军坦之字文度　魏尚书仆射杜畿字伯侯　畿子幽州刺史恕字务伯　恕子镇南将军预字元凯　预子散骑常侍锡字世嘏　锡子光禄大夫乂字治
　　右太原王京兆杜各称五世盛徳闻之于故老夫书籍所载及故老所传善恶闻于世者盖尽于此矣汉称田叔孟舒等十人及田横两客鲁八儒史并失其名夫操行之难而姓名翳然所以抚卷长叹不能己已者也
　　八儒
　　夫子没后散于天下设于中国成百氏之源为纲纪之儒居环堵之室荜门圭窦瓮牖绳枢倂日而食以道自居者有道之儒子思氏之所行也衣冠中动作顺大让如慢小让如伪者子张氏之所行也顔氏传诗为道为讽谏之儒孟氏传书为道为疎通致逺之儒漆雕氏传礼为道为恭俭庄敬之儒仲梁氏传乐为道以和阴阳为移风易俗之儒乐正氏传春秋为道为属辞比事之儒公孙氏传易为道为洁净精微之儒
　　三墨
　　不累于俗不饰于物不尊于名不忮于众此宋铏尹文之墨裘褐为衣跂蹻为服日夜不休以自苦为极者相里勤五侯子之墨俱称经而背谲不同相谓别墨以坚白此苦获已齿邓陵子之墨















　　真灵位业图【陶景】
　　玉清三元宫
　　上第一中位
　　上合虚皇道君应号元始天尊
　　左位
　　五灵七明混生高上道君
　　东明高上虚皇道君
　　西华高上虚皇道君
　　北高上虚皇道君
　　南朱高上虚皇道君
　　玉清上元宫四道君【各有讳字】
　　玉清中元宫紫清六道君【各有讳字】
　　玉清下元宫高清四元君【各有讳字】
　　玉清中散位一十君【讳字不显】
　　右位
　　紫虚高上元皇道君
　　洞虚三元太明上皇道君
　　太素高虚上极紫黄道君
　　虚明紫兰中元高上保皇道君
　　三元上老虚皇元晨君
　　三元四极上虚皇元灵君
　　三元晨中黄景虚皇元台君
　　三元紫映挥神虚生主真元胎君
　　玉太皇君
　　上皇道君
　　玉皇道君
　　清道君
</div>
    <div class="pagination">
<a href="说郛_page249.html">上一页</a><span>...</span><a href="说郛_page245.html">245</a><a href="说郛_page246.html">246</a><a href="说郛_page247.html">247</a><a href="说郛_page248.html">248</a><a href="说郛_page249.html">249</a><span class="current-page">250</span><a href="说郛_page251.html">251</a><a href="说郛_page252.html">252</a><a href="说郛_page253.html">253</a><a href="说郛_page254.html">254</a><a href="说郛_page255.html">255</a><span>...</span><a href="说郛_page251.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
