<!DOCTYPE html>
<html>
<head>
    <meta charset="UTF-8">
    <title>苌楚斋五笔 - 第 1 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苌楚斋五笔 - 第 1 页/共 10 页</h1>
    <div class="content">五笔 
　　
　　序
　　卷一
　　卷二
　　卷三
　　卷四
　　卷五
　　卷六
　　卷七
　　卷八
　　卷九
　　卷十 
　　苌楚斋五笔序 
　　自余撰《苌楚斋随笔》，至《四笔》成，先后排印，见之者议论非一。从兄锡之观察谓，可与南宋鄱阳洪文敏公迈《容斋五笔》并传。四弟晦之郎中又谓，尚难与昆山顾亭林茂才炎武《日知录》齐驱并驾。虽兄弟友爱之意，皆非余所敢任也。《四库全书提要》论两宋说部，以王楙《野客丛书》、文敏《容斋五笔》、王应麟《困学纪闻》为最善，《日知录》在我朝三百年间尤为挺出，岂余浅见寡闻，所能望其项背。惟数十年读书辛苦，千虑一得之见，或亦间有自信，尚不背名教，无大疵谬，或可为观览之助。天下后世，如有置余书于南宋赵彦卫之《云麓漫钞》、陆游之《老学葊笔记》、周密之《癸辛杂识》、叶某之《爱日斋丛钞》四者之间，则余心已大慰矣。今《五笔》编成，增入《随笔》至《五笔》《引用书目》一卷、《目录》一卷，以便检阅。后拟每五笔成，附刊《引用书目》及《目录》于卷首，以免烦琐云。己巳五月，庐江刘声木十枝，原名体信字述之自序。 
　　
　　五笔卷一 
　　
　　论诗经苌楚章室家二字
　　论县望及撰述宗旨
　　论唐宰相二子无分优劣
　　吴雯诗并莲洋集名
　　曹寅先后号
　　松心诗集序文似铭赞体
　　张謇东游诗
　　楚霸王虞姬墓
　　杨际昌论宫词
　　女史沈善宝行谊撰述
　　朱昌燕论词
　　以钱敬堂语为自箴语
　　论曾国藩家书前三卷
　　明傅逊春秋左传属事
　　论中医药品
　　论寝衣制度
　　俞樾行古道
　　张曜逸事
　　三任学政二人 
　　
　　苌楚斋五笔卷一 
　　庐江刘声木十枝撰 
　　　　　论诗经苌楚章室家二字 
　　《诗经·隰有苌楚》三章「乐子之无知」，朱子《集传》无注。「乐子之无家」，朱子注云：「无家言无累也。」「乐子之无室」，朱子注云：「无室犹无家也。」云云。声木谨案：《春秋》桓公十八年，《左氏传》云：「春，公将有行，遂与姜氏如齐。申繻曰：『女有家，男有室，无相渎也，谓之有礼，易此必败。』」云云。是春秋以前，「家」「室」二字，为男女分言之明证。桧为郑武公所灭，已在东周之初，距春秋时甚近。诗人因政烦赋重，人不堪其苦，叹其不如草木之无知而无忧也，诚如朱子所云。若是，则诗人咏诗之时，距桧亡必更甚近。窃意诗人咏诗，言「无知」，统长幼男女言之，言「无家」，言女不可有男，言「无室」，更言男不可有女。男女皆不可有，国焉有不亡者乎！桐城吴辟强司马闿生《诗义会通》云：「今案《序》与朱子之说初无二致，而后贤多讥《序》为妄，此由泥于词句而不深思其文理也。」云云。朱子解此章，其说不仅与《序》同，实亦千古之至论。长乐谢枚如□□章铤《邱母林淑人五十寿序》云：「闻之支持门户之谓家，坚实积蓄之谓室。家之谓壮其外也，室之谓固其内也。」云云。文见《赌棋山庄文集》。亦可见「家」「室」二字，古人原是分解。予读《诗》至此，深为感喟，故以「苌楚」名斋，并罗列诸说以记之。 
　　
　　　　　论县望及撰述宗旨 
　　建宁徐筠亭明府时作，撰《棻堂节录》廿卷，乾隆三十年暑月，自刊写字本。明府郡望，不署建宁，而署「濉江」二字，以本县山水名列为郡望，系一时风会使然。若常熟瞿修龄□□世寿，撰《春秋管见》四卷、《世系》一卷、《年谱》一卷，康熙三十一年仲春，香绿居自刊圈点本，自署郡望，亦曰虞山。予已录入《宝鉴楼架上书目》及《再续补汇刻书目》中。南昌曾宾谷都转燠，与吴退葊茂才煊，及弟照南广文照等，自署郡望，皆曰南城。阳湖陆亚章明府黻恩，撰《读秋水斋诗》十六卷、《文》六卷，同治丁卯良月，子鼎斅等家刊本，自署郡望曰「雅浦」。若以为县名，则徧检《郡县地名韵编》，亦无有也。其书明府成于七十岁后，自序中有云谓：「世之仕宦归林下者，多筑园亭，购花鸟，招宾客，买歌舞，吹竹弹丝，为娱老消闲之具。虽白乐天之旷达高致，亦不免此。余性钝拙，诵读之外无他好，以图史为园亭，以篇章为花鸟，以笔墨为宾客，以简笺为丝竹，日游于翰苑艺林之中，悦目赏心。或录长篇，或节小段，间参管见，略为评品。事无论古今，文无论奇正，凡怪诞之辞，荒唐之说，亦有所取焉者，实欲扩俗士之见闻，开陋儒之心胸，以破其迂儒之见，游于阔大之途也。要之，正伦理，端心术，厚风俗之旨，未尝不存乎其中，此在读者之自领而已。」云云。声木谨案：明府撰述宗旨，颇与予撰笔记之意相合。但明府当日以名进士作宰畿辅，宦成身退，敢作此言。予本窭人，日坐斗室，独学无友，器具不备。所有者，皆笨重草率，聊供使用。独抱青毡，一灯相对，敢云视为园亭宾客乎！然怪诞之辞，荒唐之说，亦不敢着之笔端，恐流为子部小说类杂事之属。明府虽勤于纂录，或于撰述体例，有未能明了者乎。 
　　
　　　　　论唐宰相二子无分优劣 
　　唐中宗尝召宰相苏瓌、李峤子进见，二子皆童年，上近抚摩之，语二子曰：「尔自忆所读书可奏者，为吾言之。」瓌子应曰：「木从绳则正，后从谏则圣。」峤子曰：「斮朝涉之胫，剖圣人之心。」上曰：「苏瓌有子，李峤无儿。」云云。语见唐李□□□□浚《松窗杂录》。声木谨案：二子所言，皆不为无见，未易定其优劣。瓌子之言是规也，峤子之言是谏也，颇合「规谏」二字之理。中宗既非有道之君，峤子直谏于祸乱未萌之先，其远识应在瓌子之上，未可以中宗一语，即为公是非。司马温公《通鉴考异》深斥其诬妄，然此书本体近小说家，各尊所闻，用资谈柄，固不必是丹非素也。 
　　
　　　　　吴雯诗并莲洋集名 
　　新城王文简公士祯《分甘余话》云：「吴天章雯过真定，赋诗云：『镇州荷花一万柄，正对城门是酒家。下马当垆更斟酌，醉临明镜看吴娃。』风格殆不减杨廉夫。余与海内论诗五十余年，高才固不乏，然得髓者，终属天章也。」云云。声木谨案：文简撰吴征君天章墓志铭，首有云：「汉魏以来二千余年间，以诗名其家者众矣，顾所号为仙才者，唯曹子建、李太白、苏子瞻三人而已。本朝大一统阅六十载，作者亦多矣，余独以仙才许蒲坂吴君。此余之私言也，亦天下之公言也。君且死，语弟霞曰：『吾平生知己，无逾渔洋先生。吾即死，遗诗勿遽出，必待先生删定。虽相望二千里，而勿惮跋涉而往求焉，且谒志墓之文，吾无憾矣。』余归田里，闻君之讣，而哀挽以代楚些。其末云：『已空文字障，静阅庄严劫。何事劳结集，犹烦大迦叶。』未几而霞至，将君遗命，余诗若为之谶然，呜呼异哉！岂余与君精神感通，虽越在二千里，不以幽明间，有如此耶。既次其诗，遂为其铭。」云云。文见《渔洋文略》及《莲洋集》卷首。据此，文简推重征君之诗，可谓至极，《四库全书提要》所以称其最受知于文简，洵为确论。大兴黄昆圃侍郎叔琳序文中有云：其诗曰：《莲洋集》，莲花洋在普陀山下。《名山记》曰『华岳山下有莲洋村』，征君乐之，故以名其诗也。」云云。文见《莲洋集》卷首。征君名诗之意，实兼有两义，非必地在华岳始名。文简自号渔洋山人，渔洋山在太湖洞庭山中，地属吴县，亦非必山东一省也。征君诗集收入《四库》者，名《莲洋诗钞》，十卷。后经文简评定者，名《莲洋集》，十二卷。广川宋蒙泉太史弼，复从原本钞撮，编《补遗》一卷、《附录》一卷，乾隆十七年二月，临汾刘绳远主簿组曾梦鹤草堂刊本。征君诗集以此本为最完备，凡古近体诗壹千玖百首有奇，然较之其弟霞所编诗共叁千首，已少叁之壹矣。其诗集，予已录入《宝鉴楼架上书目》中矣。 
　　
　　　　　曹寅先后号 
　　满洲曹子清工部寅，撰《楝亭诗钞》六卷，康熙乙酉十月，自刊写字本，甚工致。前有顾景星、杜芥、毛际可、朱彝尊、姜宸英五序，惟杜芥称「学弟」，朱彝尊称「同学弟」，郡望刻「千山」二字，皆一时风气如此。宜兴陈其年太史维崧，编《箧衍集》十二卷，康熙壬申十一月，同里蒋萝村□□国祥吴门刊本，于卷二录工部《岁暮远为客》五古八句，并注云：「着《荔轩集》。」《荔轩》为诗集初名，前三序尚称《荔轩》，后二序则称《楝亭》。太史编诗时，实未见工部诗刻本，故所收只一首。予得见其集，并著录于《宝鉴楼架上书目》中。 
　　
　　　　　松心诗集序文似铭赞体 
　　番禺张子树太守维屏《松心诗集》自序云：「人有性情，诗于是作，志发为言，声通于乐。波澜须才，根柢在学，肆必先醇，苦乃得乐。作者牛毛，成者麟角，仆非曰能，寸心是托。得失自知，疾病自药，后有桓谭，岂能豫度。」云云。声木谨案：《松心诗集》中分十二集，以岁阳记之，共廿八卷，嘉庆廿五年五月自刊本，目录予已录入《再续补汇刊书目》中。太守于嘉道间颇负能诗名，撰述□种，板归广州广雅书局。虽私家刊本，成为局刊之书，世多见之。此文全是铭赞之体，以之作序，殊为少见，故录之于此。其论诗之语，亦诗家之通论也。 
　　
　　　　　张謇东游诗 
　　光绪戊戌以后，吾国人士，竞往日本参考，皆撰有日记一卷，付之排印。内中尚有未刊及余未见刊本者，收得叁拾柒种，已著录于《苌楚斋书目》中。非谓其尽皆佳制，实欲使后人见之，可略观当时之风气，未尝无微意存焉。余意东游日记，当以通州张季直京卿謇《癸卯东游日记》一卷，即本年八月翰墨林书局排印本，文笔最为雅驯。后附《纪行》七绝廿五首，亦非他家所能及，余最爱诵其中诗五首，因录之于此。诗云：「海上神山不渺茫，麻姑亲自见沧桑。船过弱水频前望，五岛林间麦正黄。」又：「朱明隆武纪唐王，绝域求援事可伤。破觖金瓯谁挈汝，更堪乞佛拜东方。」又：「是谁亟续贵和篇，遗恨长留乙未年。第一游人须记取，春帆楼上马关前。」又：「昨日麦黄今日青，菜花浓处稻齐针。农时五月兼三月，天气南阴接北阴。」又：「布帆如雪水如蓝，树里人家水气含。傥得年年鱼稻美，滨名湖住胜江南。」云云。 
　　
　　　　　楚霸王虞姬墓 
　　明吴兴严□□主簿应时《虞姬墓碣》云：「灵璧县东十五里，有西楚虞姬冢，偃然荒邱也。予募土人，为之培而高焉。夫妇人之所重者，从一而终也。姬之死，不以盛衰改节，足为事人而怀二心者之戒。且当是时，吕氏佐高祖定天下，而其墓乃见辱于赤眉。千载之后，犹有过姬冢而凭吊之者。然则节义之于富贵，其轻重何如也，余是以立石表之，俾后之人有以考焉。」云云。文见江阴贡文闇明府震撰《灵璧县志略》。声木谨案：虞姬墓傍吴公桥，在县东十五里汴堤南新开岳家河边，距虹县界甚近。旧有霸王庙在虞姬冢后，明天启间建立，久废。乾隆间，郡守阜宁项□□太守樟，与邑令甬东邵□□明府谦吉，捐赀重建。贡明府并谓：「按《史记》虽不着虞姬死所，以理论之，当死于帐下悲歌之后，则其冢在灵璧境内无疑也。垓下既败，羽方溃围南走，必无复挟姬过淮之理。《定远志》以嗟虞墩为姬墓，世俗称灵璧葬其身，定远葬其首，并是虚说矣。」云云。语见《灵璧县志略》。垓下即今濠城集，在灵璧县南五十里，距凤阳卫地甚近，即汉高祖败项羽处。垓下既在灵璧县境，则虞姬当死于是时，葬于其地也明矣。 
　　
　　　　　杨际昌论宫词 
　　山阴杨葭渔□□际昌《国朝诗话》云：「宫词高唱无过王龙标，龙标后，仲初最擅名，然所长在于铺陈讽刺，本敦厚之意。自花蕊而降，大抵宗仲初派。会稽孟耒山轩有《宫词》二十二首，其第十首云：『敢说蛾眉迥绝伦，主恩自徧汉宫春。王嫱出塞今还忆，况是殷勤侍酒人。』第十一首云：『肯将歌舞误长安，雨雪纷纷对酒看。侍妾虽然金屋暖，君王须念玉关寒。』命意高出前人。」云云。声木谨案：□□自号蓬莱居士，撰《国朝诗话》二卷、《兰室丛谈》一卷。诗集名《在渊草》四卷、《梦魔草》一卷、《碧梧草》一卷、《醉月草》一卷、《儆嬉草》一卷。乾隆己卯，似园自刊，《澹宁集》写字本，予已录目于《再续补汇刊书目》中。 
　　
　　　　　女史沈善宝行谊撰述 
　　利津李竹朋太守佐贤《吾庐笔谈》云：「女史沈湘佩善宝，钱塘人，归吾同年武仪部凌云为继室，有《鸿雪楼诗》。佳句如《驿柳》云『三月差池怜燕影，一生消受只骊歌』，《吊韩蕲王》云『臣愤忍消闲岁月，君心甘作小朝廷』，《客船》云『春水绿波人赋别，秋江红树客生愁』，皆工致。」云云。声木谨案：女史撰有《鸿雪楼诗选初集》四卷、《外集》一卷、《名媛诗话》八卷，甲子孟春，侄孙女归孙沈敏元等上海排印本。《名媛诗话》，于光绪中叶，曾附刊上海寓言报馆，但当时每日排印袖珍本甚为罕见。甲子排印本前，有鄞县张让三观察美翊序文，极为详实。足以见女史为孝女，有光巾帼，非仅以能诗工画已也，爰记之于此。文云：「武林沈君补愚久客甬上，出示其祖姑湘佩女史《名媛诗话》稿本八卷，辑清初顾和知，迄道光间太清主人。凡闺秀名章秀句，遗闻韵事，都萃于此，诚古今诗话所未有也。女史讳善宝，钱塘沈韵初州判长女，幼随侍江右，稍长即工诗善画。逮州判官义宁，以失意郁郁死，老弱流滞越四年，始奉母吴浣素夫人旋里，旋即弃养。是时女士至贫苦，以鬻诗画度日，久之，积赀葬其先世八棺，祔于祖墓。大事既终，乃适道光乙未进士、礼部主事、吏部郎中、山西朔平府知府来安武君凌云。时武君供职京曹，女史从夫侨寓都门。及洪杨倡乱，浙中沦陷，沈氏家毁，有殉难者。嗣是南北隔绝，与女史音问不通矣。沈氏墓在丁家山，乱后祭扫，父老尚啧啧述女史营葬事。女史着有《鸿雪楼诗初集》，刊本四卷，始(乙)[己]卯终乙未，盖其十二岁至廿八岁作，有道光十八年丙申，云间丁步珊女士及长白富海颿、佟谨堂诸序。尝师事吾乡陈箫楼明经权，明经固以诗书画名家，当时女史尚在室。《诗话》八卷之末，有『癸卯初夏，宗穆君以芍药来相质，有都中牡丹绝少重台，逊于芍药远矣』之语，则随宦武君京曹时矣。宗穆君者，宗涤楼给谏稷辰之女，即是编所称『受业会稽宗康校字』者也。沈君先得女史诗集刊本于无锡华君，复就无锡王君莼农，得日报附印《诗话》，借钞校雠。以视其兄伯初手录本，增至十倍，裒然成帙，惟惜书中有阙佚耳。略读一过，乃知女史闺阁交游，大率名门世族，犹见承平大家风度，而于表章节义贞孝，尤再三致意。其所纂录，非聊尔流连光景，掞张风雅之作。因劝沈君，亟付校印，庶于女学，有万一之助。且此吉光片羽，固历经兵火，仅而得存者也。」云云。同时如皋熊澹仙女史琏，亦撰《澹仙诗话》四卷，嘉庆丙寅夏五月，见南山居自刊袖珍本。与沈女史所撰异曲同工，皆已著录于《苌楚斋书目》中。观察精通西文，尝佐无锡薛叔耘副宪福成，出使泰西诸国，其名氏历见于副宪编辑《续瀛寰志略初编》、《英法义比四国志译略》及《巴尔干诸国志》各书中，亦即执贽为弟子，相从学文。宣统辛亥国变后，耻事二姓，息影乡园，尤属近人中之鸾凤。其事迹，予已录入《桐城文学渊源考补遗》中，俟辑有成书，再行编辑，付之排印也。 
　　
　　　　　朱昌燕论词 
　　海宁朱衎庐明府昌燕同里蒋子贞茂才学坚《鹃湖百咏》序云：「昔吾家小长芦钓师《鸳湖棹歌》脍炙人口，于是竞相仿效，各纪其山川人物。吾州查岩门上舍岐昌，有《古盐官曲》百二十首。继之者，周松霭大令春，有《海昌胜览》三百六十首之多，同时吴免床明经骞有《蠡塘渔乃》，陈简庄孝廉鳣有《新坂土风》，许梦椽茂才良谟有《花溪纪事》，梁仙槎广文龄增有《修川杂咏》。或纪一邑，或纪一乡，考献征文，灿然大备。而吾峡曹桐石征君宗载有《鹃湖渔唱》，轶闻坠典，搜括靡遗，足与岩门诸老相颉颃，后有作者，弗可及已。不图越百余年，而吾友蒋君子贞后嗣其响也。」云云。声木谨案：自元杨廉夫□□维桢撰《西湖竹枝词》后，至我朝而益盛，明府序中，胪列甚详，亦颇有资于考证，故录之。茂才复撰有《怀亭诗录》六卷、《诗续录》二卷、《鹃湖百咏》一卷、《词录》二卷，光绪乙未孟夏，门人□□姜钧甫□□佐衡等集赀刊本，目录余已录入《再续补汇刊书目》中。 
　　
　　　　　以钱敬堂语为自箴语 
　　太仓钱朴斋茂才敬堂云：「余所深愧者，愤时嫉俗之心，未能铲除净尽。一有感触，则激烈之气，勃然而动。虽不必现于词色，而本心之仁，已隐然为之窒碍矣。天下刚恶之足以害柔善也，一心且然，况人己之际乎！」云云。语见《呓语偶存》，戊辰正月，昆山俞凤宾医生庆恩，编辑《太昆先哲遗书十种》，上海排印圈点本。其目录已见余《再续补汇刻书目》中。声木谨案：茂才之语，深中吾病，不啻对症之药。记之于此，以自警惕。 
　　
　　　　　论曾国藩家书前三卷 
　　湘乡曾文正公国藩，于道光廿四年三月，致六弟等书中有云：「所寄银两，以肆百为馈赠族戚之用。来书云：『非有未经审量之处，即似稍有近名之心。』此二说推勘入微，兄不能不内省者也。」又云：「『所识穷乏者得我而为之，抑逆知家中必不为此慷慨而姑为是言』，斯二语者，毋亦拟阿兄不伦乎。兄虽不肖，亦何至鄙且奸至于如此之甚。所以为此者，盖族戚中有断不可不一援手之人，而其余则牵连而及。兄己亥年至外家，见大舅陶穴而居，种菜而食，为恻然者久之。通十舅送我谓曰：『外甥做外官，则阿舅来做烧火夫也。』南五舅送至长沙，握手曰：『明年送外甥妇来京。』余曰：『京城苦，舅勿来。』舅曰：『然，然吾终寻汝任所也。』言已泣下。兄念母舅皆已年高，饥寒之况可想，而十舅且死矣，及今不一援手，则大舅、五舅者又能沾我辈之余润乎！十舅虽死，兄意犹当恤其妻子，且从俗为之延僧，如所谓道场者，以慰逝者之魂，而尽吾不忍死其舅之心，我弟以为可乎？兰姊蕙妹，家运皆舛。兄好为识微之妄谈，谓姊犹可支撑，蕙妹再过数年，则不能自存活矣。同胞之姊妹，纵彼无所觖望，吾能不视如一家一身乎！欧阳沧溟先生夙债甚多，其家之苦况，又非吾家可比者，故其母丧，不能[不]稍隆厥礼。岳母送余时，亦涕泣而道。兄赠之独丰，则犹徇世俗之见也。楚善叔为债主逼迫，入地无门，二伯祖母尝为余泣言之。又泣告子植曰：『八儿夜来泪注地，湿围径五尺也。』而田货于我家，价既不昂，事又多磨。尝贻书于我，备陈吞声饮泣之状。此子植所亲见，兄弟尝欷歔久之。丹阁叔与宝田表叔，昔与同砚席十年，岂意今日云泥隔绝至此，知其窘迫难堪之时，必有饮恨于实命之不犹者矣。丹阁戊戌年曾以钱捌千贺我，贤弟谅其景况，岂易办捌千者乎！以为喜极，固可感也，以为钓饵，则亦可怜也。任尊叔见吾得官，其欢喜出于至诚，亦可思也。竟希公一项，当甲午年，抽公项叁拾贰千为贺礼，渠两房颇不悦。祖父曰：『待藩孙得官，第一件先复竟希公项。』此语言之已熟，特各堂叔不敢反唇相稽耳。同为竟希公之嗣，而菀枯悬殊若此。设造物者一旦移其菀于彼二房而移其枯于我房，则无论陆百，即陆两亦安可得耶。六弟、九弟之岳家，皆寡妇孤儿，槁饿无策，我家不拯之，而孰拯之者。我家少捌两，未必遂为债户逼取，渠得捌两，则举室回春，贤弟试设身处地，而知其如救水火也。彭王姑待我甚厚，晚年家贫，见我辄泣。兹王姑已殁，故赠宜仁王姑丈，亦不忍以死视王姑之意也。腾七则姑之子，与我同孩提长养，各舅祖则推祖母之爱而及也。彭舅曾祖，则推祖父之爱而及也。陈本七、邓升六二先生，则因觉葊师而牵连及之者也。其余馈赠之人，非实有不忍于心者，则皆因人而及。非敢有意讨好，沽名钓誉，又安敢以己之豪爽，形祖父之刻啬，为此奸鄙之心之行也哉！诸弟生我十年以后，见诸戚族家皆穷，而我家尚好，以为本分如此耳，而不知其初皆与我家同盛者也。兄悉见其盛时气象，而今日零落如此，则大难为情矣。凡盛衰在气象，气象盛则虽饥亦乐，气象衰则虽饱亦忧。今我家方全盛之时，而贤弟以区区数百金为极少不足比数。设以贤弟处楚善、宽五之地，或处葛熊两家之地，弟能一日以安乎。凡遇之丰啬顺舛，有数存焉，虽圣人，不能自为主张，天可使吾今日处丰亨之境，即可使吾明日处楚善、宽五之境。君子之处顺境，兢兢焉，常觉天之过厚于我，我当以所余，补人之不足。君子之处啬境，亦兢兢焉，常觉天之(厚)[啬]于我，非果(厚)[啬]也，以为较之尤啬者，而我固已厚矣。古人所谓境地须看不如我者，此之谓也。来书有『区区千金』四字，其毋乃不知天之已厚于我兄弟乎。兄尝观《易》之道，察盈虚消息之理，而知人不可无缺陷也。日中则昃，月盈则亏，天有孤虚，地阙东南，未有常全而不缺者。(缺)[剥]也者，复之几也，君子以为可喜也。夬也者，姤之渐也，君子以为可危也。是故既吉矣，则由吝而趋于凶，既凶矣，则由悔而趋于吉。君子但知有悔耳，悔者，所以守其缺而不敢求全也。小人则时时求全，全者既得，而吝与凶随之矣。众人常缺而一人常全，天道屈伸之说，岂若是不公乎！今吾家椿萱重庆，兄弟无故，京师无比美者，亦可谓至万全者矣，故兄但求缺陷，名所居曰求缺斋，盖求缺于他事而求全于堂上，此则区区之至愿也。家中旧债不能悉清，堂上衣服不能多办，诸弟所需不能一给，亦求缺陷之义也。内人不明此意，时时欲置办衣物，兄亦时时教之。今幸未全备，待其全时，则吝与凶随之矣，此最可畏者也。贤弟夫妇诉怨于房闼之间，此是缺陷，吾弟当思所以弥其缺而不可尽给其求，盖尽给则渐几于全矣。吾弟聪明绝人，将来见道，有必且韪余之言也。」云云。文见《曾文正公家书》。声木谨案：文正家书前三卷，系道光年间，文正官京朝官时所撰。于家庭朋友之间，纤悉皆具，至性流露，实为天地间不可少之文字，人生不可少之模范。余于十余岁时，即喜读之，至老不倦。四卷至十卷，则咸丰以后所书，中多言兵事，仅可为考证之资。其孙重伯太守广钧谓：「文正一生，专喜用权术，虽待家庭亦如此。」云云。语见湘潭杨重子□□钧《草堂之灵》。文正当时老于行间，久于阅历，人类不齐，喜用权术，诚为至论。余于少时，颇喜涉猎文正全集，见其设施措置，卓绝于人，尝戏云：「文正非老实迂腐人也」，与太守之言正合。《家书》前三卷，尚天性未漓，世故未深，未用权术时所作，故其处心积虑，视家事如己事，天真烂漫，字字皆镂心鉥骨，吐露而出，决无半字虚伪。虽极纤细之事，亦必指示周详，愈见关心家庭，极意孝友，蔼然仁人之言，足以垂型百世。此书于待族戚，婉转陈词，为设身处地之想，更属胞与为怀，仁至义尽，尤为三卷中至精粹语，虽古圣仁贤，亦岂能外此。窃谓《文正家书》前三卷一字一珠，可歌可泣，后人当熟读深思，奉为至宝，勿因其文字浅近而忽之。近见归安凌□□□□鹗有《曾文正公家书节录》一卷、《家训节录》一卷，光绪庚子二月，立诚居自刊圈点本，用意与余迥异。《家书》前三卷一字不可更易，《家训》复多言读书与学诗文秘奥，亦一字不可更易。余虽行箧中，亦置一本。□□《家训》有节本已属奇异，《家书》则多录三卷以后者，皆属茫无头绪，渺不知其用意之所在。蒋兆奎复有《曾文正公家训摘钞》□卷，光绪庚子，成都重刊本，见浙江公立图书馆通常类书目，余未见其书也。 
　　
　　　　　明傅逊春秋左传属事 
　　明嘉定傅士凯茂才逊，撰《春秋左传属事》廿卷、《目录》一卷、《古字奇字音释》一卷、《春秋左传批注辨误》二卷、《补遗》一卷、《古器图》一卷，明万历十三年初夏，日殖斋自刊，圈点评注写字本，前有吴郡王锡爵、王世贞二序。其书仿南宋建安袁机仲侍郎枢《通鉴纪事本末》之体，其大体先王室，次盟主，次列国，次外夷，取事之大者与国之大者比，而小者附见焉。其比事属词，皆有意也。如齐桓之霸，始以鲍之荐管，其不能胜楚也，以子文。晋悼之复霸，始以荀罃之归，而其后之失霸也，以范鞅诸臣之贿。其它事之必指要陈词，昭为诫鉴，务思有益于世。非徒逞博辨，标奇丽，为搦管濡翰之资已也。诚如二王序中所云，而茂才自记云：「始逊执友今玺丞王敬文、府判王正平二昆，共创为此。纂甫半而同以计谐行，逊取其草，更益而毕之。」云云。是二王所纂已及半，茂才踵成之。不昧所自，以视郭象等之攘善，其用心相去远矣。声木谨案：茂才受业于昆山归熙甫太仆有光，善论古今成败，而持论常屈其师，已见余《桐城文学渊源考》。而《嘉定县志》未言其有撰述，此书亦未见他家著录，洵属明人撰述中罕见之秘笈。余亦纂《御批通鉴辑览五季纪事本末》十六卷，约拾余万言。实以意有感触，殷忧孤愤，不能自已，纂为是书，以资考镜。虽智识浅陋，亦自有义例，非为袁侍郎《通鉴纪事本末》作重儓也。凡例已见原书，兹不复赘。一俟属稿既定，即行付之排印，希以求正于世也。 
　　
　　　　　论中医药品 
　　中医所用药品，虽据明蕲州李东璧奉祠时珍撰《本草纲目》五十二卷所载，诸家《本草》旧有者，壹千伍百壹拾捌种，奉祠所补者，又叁百柒拾肆种，共壹千捌百(捌)[玖]拾贰种。至我朝赵恕轩□□学敏撰《本草纲目拾遗》十卷，所录者共陆百肆拾捌种。合之二书所载，虽药品，共有贰千伍百(叁)[肆]拾种。其中所列名目，腐朽毒物虫豸等物，从无有用之者，约居拾之柒捌。常用食品，亦居拾之壹。药肆中应备之药，虽云叁百种，常用之药，实只叁肆拾种，所谓因应在于一心，不在夸多斗靡。即使有人用不常用之药，病家亦岂肯服用，以身试险，如神农为人尝百草哉！绵州李雨村观察调元《雨村诗话》云：「诗不可用僻事，亦如医家不可用僻药。善医者不得已而用药，必择其品之善，用之良，如参苓蓍朮，可以久服而无害者，必无不验。」云云。其言与余意极相合。余少时喜涉猎医书，故略知梗概，中西医药虽不同，其理未尝不一贯。如西医谓伤寒不宜食有质物，中医亦有饿不死伤寒之说。西医治痢疾初用泻药，中医多用五苓散，以疏通宣泄。西医有引热下行，置药足心之法，中医亦有用吴茱萸贴足心等法。但中医皆草根树皮，即药不对症，尚无大害，惟凉药亦万不可轻服，服之必有大害。西医多矿质，较为峻厉，药不对症，其害甚大，宜慎重用之耳。 
　　
　　　　　论寝衣制度 
　　嘉定钱晓征宫詹大昕《潜研堂文集·答问篇》中有云：「又问寝衣之制何若。曰：《说文》：『被，寝衣也，长一身有半。』孔郑解《论语》，并以为卧被，被以掩身，故取其长。朱子《集注》以为齐时所著，非卧被。其说出于曾氏，然于古无据，长一身有半之衣，亦不便于着。」云云。声木谨案：寝衣虽即是被，卧时所用，然与今时之被不同，或古时之被即是如此。《说文》谓：『被，寝衣也，长一身有半。』大小徐皆北宋时人，是北宋时寝衣之制犹存。因其全如衣式，又寝时所用，故曰「寝衣」，亦实即平日卧被，并非齐时所用。日本国有被，全如衣式，袖口约贰尺，身腰周围约捌尺，衣式甚长，可以一半覆足，即古之寝衣也。余于光绪□□年六月，仅于长崎旅馆中见之，诧为寝衣，疑为无用。晚间下女即以此为被，是不特亲见之，并亲服之，决非虚伪。《论语》「必有寝衣，长一身有半」，言寝衣甚长，以一半覆足之言，至为确凿。但不知寝衣之制，何时始改如现时之被。大小徐《说文》所云，与古制相合，是北宋之时，朝野虽不尽用寝衣，寝衣之制固仍在也。后人因未见寝衣，妄为议论，皆以意揣度，全无证据。日本宴会，恒置一大碗清水于席间，初亦疑为无用。继见其酒杯置其中，更酌酒共饮，始知古人洗盏更酌，即是如此。礼失求野，天子失官，学在四夷，孔子早已言之矣。 
　　
　　　　　俞樾行古道 
　　德清俞荫甫太史樾，于光绪庚子后议论时政，谓无须开学堂，朝廷以中西学试士，士子自能在家学习，云云。当时颇为人所诽笑，迄今思之，所云不为无见。果如太史所云，天下不致纷更，或不至有宣统辛亥之变。其长曾孙女，即阶青太史陛云之女，于光绪甲辰□月，议归□□单束笙主事镇为继配。时主事以改试策论，联捷成进士，任商部主事。议以垂成矣，主事仿泰西婚嫁之法，索其曾孙女诗稿、手制针线、小照片等件。为太史所知，大怒，议遂中绝。并谓如此荒唐，从来未有。说者谓太史犹能行古之道，实亦近世之鸾凤也。 
　　
　　　　　张曜逸事 
　　钱塘张勤果公曜事迹，已见国史及长洲朱仲我孝廉孔彰《咸丰以来功臣别传》，兹记其轶事于此：勤果初未有子，抚从子□□观察端本为子，继生端礼、端□二子。晚年自分家产为二分，男爵为一分，并云皆生平苦辛所得。先命观察自取一分，以一言为定。观察让家产于两弟，后勤果卒后，观察即袭爵。勤果男爵，与湘乡黄武慎公翼升、合肥刘壮肃公铭传，皆合轻车都尉等世职，由督抚奏请，改并三等男爵。外舅同邑吴武壮公长庆，以剿平捻匪肃清，赏三等轻车都尉。其先德兰轩京卿廷香，以殉粤匪之难，赏云骑尉。其后人亦欲改并三等男爵。考查《大清会典》，以袭职次序尚欠一代，未能合例，事遂中止。若系二等轻车都尉，则与勤果等同列矣。 
　　
　　　　　三任学政二人 
　　桐城张药斋侍郎廷璐，三任江苏学政，其弟思斋侍郎廷瑑，复继任三年，语见桐城张文和公廷玉《澄怀园语》。大兴翁正三阁学方纲，三任广东学政，乾隆癸卯科，阁学以顺天人，主顺天[乡]试，均属异数，语见番禺张子树太守维屏《松心诗集》自注。 
　　
　　五笔卷二 
　　
　　
</div>
    <div class="pagination">
<span class="current-page">1</span><a href="苌楚斋五笔_page2.html">2</a><a href="苌楚斋五笔_page3.html">3</a><a href="苌楚斋五笔_page4.html">4</a><a href="苌楚斋五笔_page5.html">5</a><a href="苌楚斋五笔_page6.html">6</a><a href="苌楚斋五笔_page7.html">7</a><a href="苌楚斋五笔_page8.html">8</a><a href="苌楚斋五笔_page9.html">9</a><a href="苌楚斋五笔_page10.html">10</a><a href="苌楚斋五笔_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
