<!DOCTYPE html>
<html>
<head>
    <meta charset="UTF-8">
    <title>元明事类钞 - 第 24 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元明事类钞 - 第 24 页/共 76 页</h1>
    <div class="content">　　绐犬炙　元张养浩长安孝子贾海诗天歴元二载西土罹荐饥鄠县民有贾竭力奉母慈妻曰擕此子从鬻无问谁市呼不见售复归泣涟洏隂擕至他所手足随纷披绐云黄犬炙雅于补衰宜元史张养浩为行台民间有杀子以奉母者为之大恸出私钱以济之
　　防目　元史张氏女庐州人母病目丧明张抱母泣以舌防之忽能视
　　凿脑　元史补遗宜阳秦氏二女父有危疾姊闭户黙祷凿已脑和药进饮即愈后复病妹刲股肉置粥中父小啜即苏
　　滇南痛哭　吾学编王博士绅痛父死义走云南行求遗骸不能得即奠死所仰天一号几絶因述滇南痛哭记布政使张紞为作王孝子文
　　不忍易石　献征录成国公朱仪忠孝出于天性赐第中道石圯或请修之曰此石先王所履吾不忍易也
　　泪湿炉灰　明名臣录姚伯华以二亲遇难在二月间不知其死日每至是月则终月絶人事独拥炉自泣手持杖画灰泪倾注尽湿不已
　　投谯折肢　王世贞集武义王世名父为族豪所杀孝子始以孱忍继防娶毕举一子教弱弟有成乃手斧族人趋至县请偿死令义之系于丽谯之上以孝子杀固当然必检父尸而后狱可成孝子闻之自谯投下败靣折肢曰为我而暴父骨耶乃不食死
　　与虎狎　邵宝集罗孝子玮庐墓三年尝随一白犬主哀亦哀主息亦息山故无虎至是一虎渡江来周旋茔次与犬狎而不害
　　私作神主　东里小传杨士竒一嵗而孤从母适罗氏六嵗时以祀先不命陪礼问母知之乃私作神主于别室祀其三世毎旦入焚香谒拜出入扄钥罗公觇知窃窥之见其进退拜俯皆感泣
　　拜受父书　马汝集吕侍郎柟居官凡父母赐书再拜使者受之退而跪读余亲友书受读有仪闻期功缌丧必为位而哭
　　誓不见烛　眀陆容杂记李賔之极孝虽位至公孤承顺不怠常中夜饮酒归其翁犹之賔之愧悔自是赴席誓不见烛
　　七十嬉戱　杨一清集王尚书华夀逾七十时母岑太夫人年近百嵗犹朝夕为童子嬉戱以悦亲左右扶掖不忍斯湏去侧
　　子女惊问　眀方学渐集夏防庐墓三年须发皆焦形容枯悴服阕始奉主返室始往子甫嵗有半女三月及返子女能貎人不知其为父也惊问母曰径入室者为谁
　　歩送母丧　霍韬集侯一元为礼部扶母氏之丧归闗西歩至于良乡足尽肿曰吾亲震撼吾忍自惜乎至于庆都邑令髙劝之力乃骑
　　寝室俯首　眀史藁仁和江圻官提学佥事性至孝居丧寝苫三年经寝室必俯其首妻经夫庐亦然
　　聩两耳　眀赵贞吉集孙堪忠烈公子闻江西难即洒泪挺戈从之至则逆魁已擒因改殡一恸而死逾时始蘓遂聩其两耳阳明先生吊忠烈文曰公为忠臣公之令子为孝子故世皆称孙孝子云
　　望母岩　名臣录康俨至孝母殁庐墓三年蛇虎纵横不怖也日取薪水甚疲樵牧相其劳俨谢之顾璘知全州赋诗咏其事书山之壁曰望母岩
　　刻像与俱　启崇野乗归安赵孝子仁贫为人佣有甘毳必归遗母又刻木为像拜事佣所曰吾不能顷刻离也母死奉像愈至食必享像而后下箸即入市亦必与俱
　　孝乞儿　耿定向孝子传吴市一丐每以所丐酒食捧罂而跪进其母歌唱以侑之一贵人见之嗟叹良久每宴辄置余豆间曰以待孝乞儿也
　　死呼娘娘　王髙士賔至孝年七十病革抱母不舍死半晌复蘓连呼娘娘方絶葬后夜二鼓室中曳履拄杖连呼娘娘母应之复曰儿舍娘娘不得也
　　生知死　眀诗话万衣官南京频梦其父心动急请归抵家九日父殁里人为之语曰万孝子生知死
　　孝莭并旌　陆树声集杨公允绳好直谏时宰必欲杀之公子应祈百计请代不得乃先恸哭絶食死妇袁以节显后以孝子节妇并旌
　　祷词代死　黄汝亨集吴张眀父母病请以身代越七日眀父死而母以生家人无知者久之得祷词于坛下败楮中而后知之
　　滴血塑像　眀深州志鄊民董思芳亲死负土筑坟庐于墓侧时大旱无食掘草根啖之鄊人逐之归乃啮指血和泥塑亲像泣捧归家是夕大雨眀旦复庐墓侧后兵至不肯去伏墓号哭竟遇害
　　谥孝　眀纪陈文奉母至孝太祖时积官都督卒封东海侯谥孝勇眀臣得谥孝者文一人而已
　　一獐入家　洪武实录舞阳周炳至孝母病思食獐肉求之不得忽一獐入其家即以供母病遂瘥
　　麾浆　眀史藁魏大中就逮子学洢变姓名昼伏夜出称贷完赃大中毙于狱学洢恸防絶扶榇归遂病家人以浆进辄麾去曰诏狱中谁半夜进一浆者竟号哭死后诏旌为孝子
　　贩盐致甘　归有光集归孝子钺为父母所逐濒死父卒后母独与其子居孝子贩盐市中时私其弟问母饮食致甘鲜焉
　　吁天火灭　明孝子传章三溢笃于孝友父丧未葬里闬被灾公稽首吁天火至柩所即灭
　　神告郡守　眀通纪建宁陈荣母目失眀十年以口防而复视后遭大水荣与母两地随流各附一木卒遇其母郡守夜梦神告次午孝子附舟乃舣舟以待一木冲岸视之荣也
　　筑色养堂　献征录杨实卿为编修以直谏罢归虑伤亲心时延亲所厚者列宴坐筑色养堂开内宴以招诸亲擕诸孙劝酬以为常
　　金赐孝女　眀顾文亨集吴江孝女某鬻于人居相近日莭缩已食归以遗母一日抟饭置胸堕溷中浴之自饱复乞余以食母忽雷震母室有遗金若干包褁如抟饭状上书天赐孝女字
　　鞭虎　涌幢小品黄岩夏孝女随父入山樵采父防虎口女直前执薪鞭虎且鞭且泣虎弃其父而啖之
　　脇下红痕　宋濓集陈孝女竗珍刲股疗大母疾不应梦神语曰能剔肝食之则愈且指右脇视之及觉视脇下有红痕乃割之俯身而肝忽出大母才下咽即愈复梦神言宜炼纸作灰傅创疮亦愈
　　赋线石　眀吴师道为叶敬甫赋母线石诗宻宻线缝裳依依石在筐石如心不转线与恨俱长
　　节妇
　　题满庭芳　元史类编徐君妻某氏被掠题满庭芳一阕投池中死有幸此身未北犹客南州破镜徐郎何在空惆怅相见无由之句
　　碎香　元史松杨毛氏避乱为贼所得以刀磨其身大詈曰碎呙贼汝碎则臭我碎则香贼怒刳其肠而去
　　吐噜吐噜　元史补遗梁王徳大理叚功以阿结主妻之或谮之命主毒焉主不从乃隂令畨将格杀之主作愁愤诗曰吾家住在雁门深一片闲云到滇海心悬明月照青天青天不语今三载欲随明月到苍山悮我一生踏里彩吐噜吐噜叚阿奴施宗施秀同奴歹一夕竟自尽案吐噜华言可惜也
　　四节　新安志元歙人郑千龄妻洪氏少寡矢节子长曰玉次曰濬眀兵入徽玉自缢妻程死之妾何矢志抚其孤璿早卒妻王亦不二志人称郑门四莭泳化编桐城陶氏三世四节诏表其门
　　如厩　元史贵哥夫同知宣政院得罪贬籍其家诏以贵哥赐近侍哈玛尔贵哥令婢防以饮食延哈玛尔于防事如厩自经
　　不迎医　元明善集马氏以夫故没入托狂疾得全复乳生疡或曰当迎医马曰吾寡妇也宁死此疾不可男子见竟死
　　入门即妇　元史类编范竗元归江氏及门未合夫忽以癎疾卒范曰我既入江门即江妇也遂居其家抚侄如已出
　　啮指书诗　元钱惟善集襄阳贾尚书儿妇韩魏公五世孙也岳州破被虏以衣帛啮指书长诗渡江中流自溺死其诗有江南无谢安塞北有王猛之句
　　不为针工　元史呼圗以夫防封云中郡君红巾贼至为贼所得令与众妪缝衣拒不骂曰我达噜噶齐妻也不能为鍼工以从贼贼杀之
　　血书在石　钱惟善集天台王氏妻为兵所掠过嵊县清风岭啮指题五十六字石上投崖而死迄今血书宛然防定初邑丞上其事请立庙旌之
　　求尸白刅　刘因翟莭妇诗燕山翟氏女既嫁夫防邉一朝闻死事健妇增慨然求尸白刅中负土家山前事去哀益深义尽身可捐
　　水不啮山　解缙集胡贞妇不食死葬石屋山未塟时水啮其山防防既塟乃日就平复水萦回如带人咸异之
　　含骨如胶　宋濓集邹平张义妇戍闽死张往求之不得夫忽降于童与言骨在处张得之曰尔信妾夫耶入口当融如氷雪黏如胶已而果然
　　氷操如梅　杨慎唐贵梅传歌妇生不辰遭此悍姑生以梅为名死于梅之株氷操霜清梅乎何殊既孝且烈汗青宜书
　　白头花烛　眀史藁归安倪氏许聘陈敏敏从征不返遥以死闻逾五十载始归倪守志不嫁至是成婚年六十一矣时号白头花烛
　　啮棺成穴　商辂集傅氏元时人夫死道上傅往蒲伏抱尸归三日夜不忍入榇既殓至啮其棺成穴
　　剪香字　明语林王烈妇夫死密制殓服又剪一皮金为一香字以示侍女曰此所以志也吾骨亦若是耳遂扄户自缢
　　栁林操　明岳和声集秣陵有栁林者建文殉难臣黄侍中观暨夫人二女墓在焉侍中勤王夫人知必及于难先招魂葬之江上而后自溺两女从死为作栁林操
　　犹及见夫　复斋日记台州章某聘某氏未婚纳妾有娠而某病且死某氏请往一见即逝抚妾守丧妾生子亲教之成进士官至侍郎氏尝为诗云谁云妾无夫犹及见夫夫方殂谁云妾无子侧室生儿与夫似儿读书妾防纑空房夜夜闻啼乌儿能成名妾不嫁良人瞑目黄泉下
　　髽经移脰　祝允明董烈妇行母去皃解防儿身终自妨儿有十尺麻为君系三纲麤麤髽经移在脰玉质髙悬几筵右手持元气还乾坤青天増髙地増厚
　　未妇而殉　吴国伦集闽林氏仕族女待字中闺曽不知夫庭所在乃未妇而殉诚千百年不多见
　　绐象奴　泳化编许观征兵上游成祖已克京师命执其妻女配象奴妻出钗钏绐象奴往市酒肴遂及女俱赴淮清桥水死
　　如旌例　明史藁海州女子未嫁而夫亡归夫家持服养其姑姑死不嫁采访使上其事礼部以年未五十不旌兵侍徐宗实争之诏如旌例
　　女妇兼称　陆深集张庄懿公仲子早卒所聘赵氏女闻夫殁即舆至夫家奉翁姑如妇礼年五十余矣松守上其事旌之题曰赵女张节妇顾侍读学士以为言妇则无所附丽言女则已去其母家若不当旌者钱修撰与谦起辩之引张良陶潜事为类至千余言不止
　　哭夫百首　明诗小传薄少君为沈君烈妻君烈有才而夭薄为诗百首吊之逾年值忌辰酹酒一痛而絶
　　含血噀面　四部藁来节妇精女红亡赖子遣邻妪诱之节妇怒骂曰未亡人役此手以养姑何得言啮指含血以噀妪面
　　截耳　泳化编胡广女吉庆奴许字解缙子乃在娠时成祖所命后缙坐戍广欲悔议女窃入取刀截耳且曰薄妾之婿皇上主之父面承之背主违父何用生为后解得赦归乃完娶极尽妇道
　　作孤鸣雁　启崇野乘汉上妇易氏幼侍父闻雁声有凄苦特甚者问故父曰此失雄不再合耳妇颔之后十九而寡曰吾其向日孤鸣雁矣抚两孤夀至百嵗
　　见簮毋忘　吴国伦集庄节妇八儿以人奴子为人奴妇夫死舅姑迫嫁之度不能抗至期与其姒易簮曰他日见簮毋相忘也姒不解其意须臾入室自经
　　歌咏妇人　杨继盛题张节妇诗文集序今节义在妇人者郡县俱有之而丈夫不多见岂天地精粹之气不萃于男子乎古人之同于妇人者已为可耻今人之行反妇人之不如予于此感且媿诸君子无徒歌咏妇人也乎







　　元眀事类钞卷十三
<子部,杂家类,杂纂之属,元明事类钞>
　　钦定四库全书
　　元眀事类钞卷十四
　　监察御史姚之骃撰
　　人伦门【二】
　　祖孙
　　四世知学　元宋本集蘓伯修髙祖作屋置书祖威如又手自钞校得数百卷贮之名曰滋溪书屋至父益市书万余卷教子尤严今伯修又嗜学不厌盖四世知为学矣
　　四世八相　元史绰斯戬额森布哈之孙额琳沁之子也四世为丞相者八人世禄之家鲜与比盛
　　太守山　眀史藁陈彦回守徽州遭祖母郭丧以百姓乞防屡请终丧不许葬郭徽城北山上彦回时走墓所哭甚哀人目之曰太守山后死建文之难
　　魁元卿相　靳贵集杨公春乃石斋先生之父孙慎状元及第令子秀孙既多且显魁元卿相勲业文章并萃一时公皆及亲见之
　　除祖戍　逊国臣记程通祖平谪戍延安通上书求免言极恳切髙帝怜之私命驿召平既至并召通东西立殿陛下顾通曰汝识此人否祖孙相持哽咽不能仰视帝叹曰孝哉此人命除其籍
　　庐涌醴泉　眀语林徐应魁有至性祖母殁负土成坟冬大雪门径尽没水火絶六日忽地响庐中醴泉涌出
　　得诗乞归　稗史王璧为郎署居京师其祖夀登期頥寄诗有云若使来防百嵗祖何妨迟作十年官璧以诗闻乞归省
　　诵祖读书　王守仁年谱公生五嵗能言一日诵祖竹轩公所读过书讶问之曰闻祖读时已熟记矣
　　得头泣葬　眀史藁邉之垣攻破畨巢嘉靖初之垣祖轮讨贼被杀贼漆其头为饮器至是六十年之垣得头而泣遂还葬焉
　　一身五世　文征明九十元日诗百嵗防人登耄耋一身五世见曾元
　　父子
　　一门倡和　中州志许有壬仕宦垂五十年工词章子祯少负才一门倡和共为圭塘欸乃集
　　一子能教　元宋本集苏威如至伯修三世皆一子惟其能教故悉克自树立今伯修亦一子甫而頴拔可就傅
　　母子义烈　元史姚天福拜御史母戒之曰当公尔忘私勿以未亡人为防天福亦请于宪府曰监察责当言路苟获谴乞不为亲累帝闻叹曰母子义烈之言当于古人中求之
　　戒酣酒　元史类编拜珠母竒氏寡居教子甚严一日入侍宴英宗知其素不饮强以数巵既归母戒之曰天子试汝量故强汝饮汝当益戒惧无酣于酒
　　得学家庭　元纲鉴朱公迁父梧冈翁闻同郡凖轩吴中行得朱子门人黄榦之学于广信饶鲁因往学焉由是道徳文章卓然名世公迁之学得之家庭为多
　　内训口授　元史虞集母杨氏宋末兵乱携家趋岭外无书可读杨氏口授集论语孟子左氏传欧蘓文后集文翰擅名皆杨氏内训之力也
　　旌门　元史贝降母徐氏盛年守节教子甚严比贝降贵特旌其门及老见贝降歴官有声誉乃喜
　　督畊雨中　名世类苑刘忠宣公教子读书兼力农常督畊雨中或劝公为子乞恩曰此固国典然以待贤有功者某则何敢
　　伯温有子　眀纪事本末刘璟同兄琏侍父入朝太祖竒之曰阿琏眀秀阿璟凝重伯温有子矣后文皇登极璟不屈死
</div>
    <div class="pagination">
<a href="元明事类钞_page23.html">上一页</a><span>...</span><a href="元明事类钞_page19.html">19</a><a href="元明事类钞_page20.html">20</a><a href="元明事类钞_page21.html">21</a><a href="元明事类钞_page22.html">22</a><a href="元明事类钞_page23.html">23</a><span class="current-page">24</span><a href="元明事类钞_page25.html">25</a><a href="元明事类钞_page26.html">26</a><a href="元明事类钞_page27.html">27</a><a href="元明事类钞_page28.html">28</a><a href="元明事类钞_page29.html">29</a><span>...</span><a href="元明事类钞_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
