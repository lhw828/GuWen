<!DOCTYPE html>
<html>
<head>
    <meta charset="UTF-8">
    <title>贤弈编 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>贤弈编 - 第 4 页/共 5 页</h1>
    <div class="content">    昔人有睹雁翔者，将援弓射之，曰获则烹。其弟争曰：舒雁烹宜，翔雁燔宜。竞斗而讼于地社伯，社伯请剖雁烹燔半焉，已而索雁，则凌空远矣。今世儒争异同，何以异是。
    商季子笃好玄，挟赀游四方，但遇黄冠士，辄下拜求焉。偶一猾觊取其赀，绐曰：吾得道者，若第从吾游，吾将授若。商季子诚之，遂从之游。滑时时伺便未得，而季子故时趣授道。一日至江浒，猾度可乘，因绐曰：道在是矣，道在是矣。曰何在？曰在舟樯抄，若自升求之。其人置赀囊樯下，遽援樯而升。猾自下抵掌连呼趣之曰升曰升，至杪尤趣曰升。季子升无可升，忽大悟，此理只在实处。虽欲从之末由也，已抱樯欢叫曰：得矣得矣。猾挈赀疾走，季子既下，犹欢跃不已。观者曰：咄凝哉！彼猾也，挈若赀去已。季子曰：否否，吾师乎，吾师乎。此亦以教我也。
    有盲子道涸溪桥上失坠，两手攀樯，兢兢握固，自分失手必坠深渊已。过者告曰：毋怖，第放下即实地也。盲子不信，握长号。久之力惫，失手坠地。乃自哂曰：嘻，早知即实地，何久自苦耶！夫大道甚夷，沉空守寂，执一隅以自矜严者，视此省哉。
    昔人有痒，令其子索之，三索而三弗中。令其妻索之，五索而五弗中也。其人怒曰：妻子内我者，而胡难我。乃自引手一搔而痒绝。何则？痒者人之所自知也，自知而搔，宁弗中乎？
    两人相诟于衢，甲曰你欺心，乙曰你欺心，甲曰你没天理，乙曰你没天理。阳明先生闻之谓门弟子曰：小子听之，两人谆谆然讲学也。门人曰：诟也，焉为学？曰：汝不闻乎？曰心，曰天理，非讲学而何曰？既讲学，又焉诟，曰：夫夫也，惟知求诸人，不知反诸已故也。
    有牧竖子，敞衣蓬跷，日驱牛羊牧冈ぁ间。时时扼嗌而歌，意自适也，而牧职亦举。一日拾遗金一铢，纳衣领中，自是歌声渐歇，牛羊亦时散逸不扰矣。又燕市人瞽子，佣为人作面，且磨且罗，中夜作苦，浩歌自如。一夕主妻感慨，蹴主公谓曰：阿公徼天，颇饶于赀，视瞽奚若，乃终生营营，反不逮渠之适何也。主人曰：唯唯，吾第试之，翊曰瞽请发廪取麦。主人故置金镪麦中，时从旁伺之。瞽倾麦磨上，忽闻铿然声，手探拾之，以为遗也怀之。色动，凝宁踌躇，窃四听无人声，乃瘗之床下。时作时往蹑之，自是歌辍，作亦不力。主乘间发取其金，瞽不知也。逾时瞽辞主人却去，主人佯许之。濒行即地取金，亡矣！然自丧，乃复跽恳求复为佣云。
    汝有田舍翁，家赀殷盛，而累世不识之无。一岁聘楚士训其子，楚士始训之搦管临朱。书一画训曰一字，书二画训曰二字，书三画训曰三字。其子辄欣欣然投笔归告其父曰：儿得矣，儿得矣！可无烦先生重费馆谷也，请谢去。其父喜从之，具币谢遣楚士。逾时其父拟征召姻友万氏姓者饮，令子晨起治状久之不成。父趣之，其子恚曰：天下姓字伙矣，奈何姓万？自晨起至今才完五百画也。初机士偶一解，而即讠也々自矜有得，殆类是已。
    齐奄家畜一猫，自奇之，号于人曰虎猫。客说之曰：虎诚猛，不如龙之神也，请更名曰龙猫。又客说之曰：龙固神于虎也，龙升天须浮云，云其尚于龙乎，不如名曰云。又客说之曰：云霭蔽天，风倏散之，云固不敌风也，请更名曰风。又客说之曰：大风飚起，维屏以墙，斯足蔽矣，风其如墙何？名之曰墙猫可。又客说之曰：维墙虽固，维鼠穴之，墙斯圯矣。墙又如鼠何？即名曰鼠猫可也。东里文人嗤之曰：噫嘻，捕鼠者故猫也，猫即猫耳，故为自失本真哉。
    张诩子缮一榻丽，以在卧内，人末由见也，故托疾卧榻上，致姻友省问观之。其姻尤扬子者新制一袜，亦欲章示其人，故搴裳交足加膝而坐。已问曰：君何疾？张诩子睹尤扬子状若是，相视而笑曰：吾病亦若病也。
    粤令性悦谀，每布一政，群下交口赞誉，令乃。一隶欲阿其意，故从旁与人偶语曰：凡居民上者，类喜人谀。惟阿主不然，视人誉篾如耳。其令耳之，亟招隶前，抚膺高蹈，嘉赏不已。曰嘻，知余心者惟汝良隶哉！自是匿之有加。
    吴中一老，故微而窭，初弄蛇为生，其长子行乞，次钓蛙，季讴采莲歌以丐食。晚致富厚，一日其老聚族谋曰：吾起家侧微，今幸饶于赀，须更业习文学，方可振家声也。于是延垫师馆督，令三子受业。逾年垫师时时誉诸子业日益，其老乃具燕集宾，延名儒试之。名儒至，则试以偶语，初试季子云：纷纷柳业飞，季对曰：哩哩莲花落。继试仲子云：红杏枝头飞粉蝶，仲对云：绿杨树下钓青蛙。试长子云：九重殿上，排两班文武官员，长对曰：十字街头，叫几声衣食父母。其老窃聆之诧曰：阿曹云云，犹旧时所弄蛇也。吁，夫囿于习而欲湔之者难矣！
    燕人育二女皆■忄亟，一日媒氏来约婚，父戒二女曰：慎箝口勿语，语则人汝弃矣。二女唯唯。既媒氏至，坐中忽火姊裳，其妹期期曰：姊而裳火矣！姊目摄妹亦期期言曰：父属汝勿言，胡又言耶！二女之吃卒末掩，媒氏谢去。
    于单子与友连床围炉而坐，其友据案阅书，而裳曳于火甚炽，于单子从容起，向友前拱立作礼而致词曰：适有一事，欲以奉告。念君天性躁急，恐激君怒。欲不以告，则与人非忠。敢请，惟君宽假能忘其怒而后敢言。友人曰：君有何陈，当谨奉教。于单子复{谦灬}让如初，至再至三，乃始逡巡言曰！时火燃君裳也。友起视之，则毁甚矣。友作色曰：奈何不急以告，而迂缓如是！于单子曰：人谓君性急，今果然耶。
    沈屯子偕友入市，听打谈者说杨文广围困柳州城中，内乏粮饷，外阻援兵，蹙然踊叹不已。友拉之归，日夜念不置。曰文广围困至此，何由得解，以此邑邑成疾。家人劝之相羊ぁ外，以纟予其意。又忽见道上有负竹入市者，则又念曰：竹末甚锐，衢上行人必有受其戕者。归益忧病，家人不得计，请巫。巫曰：稽冥籍若来世当轮回为女人，所适夫姓麻哈，回夷族也，貌陋甚。其人益忧，病转剧。姻友来省者慰曰：善自宽，病乃愈也。沈屯子曰：若欲吾宽，须杨文广围解，负竹者抵家，又麻哈子作休书见付乃得也。夫世之多忧以自戕者类此也夫。
    一偷儿黠甚，终生行窃无犯。垂老，子虑其术终于其身，日恳传焉。父曰：吾何传？为之即是。子一夕乘间入富室卧内，有大柜偶未，预隐其中。计伺主人寐则窃藏出也。乃主人方寝而忆，其柜不得出。中夜徨，夜阑益棘不得计，故弹指作鼠齿声。主人寤闻，虑鼠齿认籍，亟起发逐鼠。偷儿子跃出逸归，对其父曰：父奈何秘不儿传，几濒死所矣。籍第令计不出是奈何！父曰：即此是矣，吾又何传！故善教者道而弗牵，开而弗达，使人继其志可尔。
    汉村三老，皆款启寡闻之也，终生未履城市。甲老偶经一过，归向二老夸所睹闻，二老歆动，约春粮往游。行间甲老顾谓丙老曰：至彼慎勿妄语。取市子姗笑，须聆吾指。比至郭，忽闻钟声，乙老诧曰：此何物叫号如是？甲老曰：此钟鸣也。丙老曰：而我抵舍，当市钟肉啖之。甲老曰：嘻误矣，钟乃搏泥为质，而火煅成者，安可啖耶？甲老盖偶见范钟之具，而未实见钟云。夫窃肤末之见，而转哓哓然欲以开示人，将率天下而瞽也。
    中和里，僻陬也，居民多老死不见官府。相传里中有三骏，云其一赴县应里役，晨起族长趣侦令出视事，未时令方释团领袍服褡衤据案而坐。骏子从门屏遥觊一过，忙忙归报族长曰：官人未出，惟夫人坐堂上耳。族长噍曰：岂有是哉？骏子曰：吾睹坐堂上者上服绿披衤夹而下红裙，非夫人谁耶？盖遥瞻案帷为女裙，而因以褡衤为被衤夹也。其一为郡吏，长吏令入署承篆，骏吏直入守卧内。守夫人方在沐，骏吏启户摇手，属夫人授篆。夫人大惊走避，使人白守，守怒朴之，吏起拊其髀恚曰：是何人家？即太无一吠者耶！其一直郡莞库，郡守退食，子从旁睨之出大诧，语其兄曰：原来官人吃饭亦与凡人同也。兄呵之曰：咄官人非人耶！君子曰：人苟知日用饮食即道也，圣凡何殊焉？彼视圣贤大高，其不为中和里民者鲜矣。
    西吴族世丰于财，不事诗书。其母有弟补博士弟子员，衣青衤令来谒，母大诧曰：而何服此衣服哉？嗟而贫缣不足于蓝，故缀以青欤。奈何不浼我取足耶。盖不识青矜为时制服也。
    某友素厉清真薄淡味，而性嗜豕脏羹。新市屠豕者多不洁，友征召客饮，市豕脏作羹，且戒庖丁令弗过涤，失其真味。羹既熟，臊气触鼻，不可迩嗅。友先自尝，啧啧叹赏曰：有味哉，有味哉！客以友为大方，信其知味，附和羡赏而忘秽。座中间有出而ゾ者，吁世学者秽德滋彰，猥称至道，视此省哉。
    上元姚三老赀甲闾右，尝买别墅，其中有池亭假山，皆大湖怪石。一日，狂客王大痴来游酌池上，酒酣，大痴曰：翁费直几何？曰费千金。大痴曰：二十年前，老夫曾觞咏于此，主人告我费且万金，翁何得之易耶？三老曰：我谋之久矣，其孙子无可奈何，只得贱售。大痴曰：翁当效刻石平泉，垂戒子孙，异时无可奈何，不宜贱售。
    颖川姚尚书神道碑，规制颇类颜鲁公所书茅山碑者。国初州人侍郎某者欲割三之一馋墓表，畏州守难之，恳祈百端。州守曰：姚尚书子孙微矣，莫有主者，便割三分之二无不可。侍郎喜过望，或问守曰：侍郎割尚书之碑，子不能禁，又从而过许之何也？守曰：吾意欲使后人割侍郎之碑犹能中分耳。
    绍兴乙卯，以旱祷雨。谏议大夫赵霈上言自来祈祷断屠，止禁猪羊，今后请并禁鹅鸭。时胡致堂在西掖，见之笑曰：可谓鹅鸭谏说矣。闻虏中有龙虎大王，当以鹅鸭谏议当之。嘉定中察院罗相上言越州多虎，乞行下措置，多方捕杀。正言张次贤上言人盘岭乃禁中来龙，乞禁人行大学诸生遂有罗擒虎，张寻龙之对。
    姑苏鄢天泽者，略涉书，好摘人诗文句字供姗笑。偶读瞿文懿王立沼上义，讶曰：沼固惠王地也，彼何得言所得非其地，已诵诗至流莺啼到无声处。即又曰：啼则有声，何谓无声，诸所戏侮圣言多类是。一日独坐，有青衣二人ㄏ之去，至一所，殿宇庄严，天泽跽阶下，遥见柱帖云：日月阎罗殿，风霜业镜台。始知已死，王问天泽知过否？因引业镜照，具得其罪状。王复命青衣引天泽还阳世道其事，比出门，天泽辄又谓青衣曰：属见殿柱帖，政自不佳。何独阎罗殿偏有日月乎？青衣者怒曰：女尚敢尔尔。扶之俄遽然醒。
    东坡在儋耳，因试笔尝自奋云：吾始至南海，环视天水无际，凄然伤之曰：何时得出此岛耶？已而思之，天地在积水中，九洲在大瀛海中，中国在少海中，有生熟不在岛者。覆盆水于地，芥浮于水，岂附于芥，茫然不知所济。少焉水涸，岂即径去。见其类山涕曰：几不复与子相见。岂知俯仰之间，有方轨八达之路乎？念此可为一笑。
    刘壮舆尝摘欧阳公五代史之讹误为纠缪，以示东坡。东坡曰：往岁欧阳公著此书初成，王荆公谓余曰，欧阳公修五代史而不修三国志非也，子盍为之，余固辞不敢当。夫为史者纲罗数十百年之事，以成一书，其间岂能无小得失？余所以不敢当荆公之托者，正畏如公之徒掇拾其后耳。
    蜀先生尝因旱俭禁酒，刑吏于人家检得酿具，欲令与酿酒者同罚。时简雍从先主游，见一男子行道，雍谓先主曰：彼人欲行淫，何以不缚？先主曰：卿何以知之？雍曰：彼有淫具，与欲酿同。先主大笑，命原欲酿者。
    高宗出猎，在路遇雨，因问谏议大夫谷舟阝律曰：油衣若为不漏？对曰：能以瓦为之必不漏。上因此不复出猎。
    李茂贞居岐，以地狭赋薄，尝下令榷油，因禁城门无内松薪，以其可为炬也。有优者笑曰：臣请并禁月明。
    唐僖宗颇工众艺，于音律υ博蹴リ斗鸡无不精妙，尤善击球。尝谓优人石野猪曰：朕若应击球进士举，须为状元。野猪对曰：若遇尧舜作礼部侍郎，恐陛下不免驳放。
    刘贡父初入馆，乘一课马而出，或言此岂公所乘，亦不虑趋朝之际。有从群者，或致奋奔是之患耶。贡父曰：吾将处之也。或问何以处之，曰：吾令市青布作小礻詹击之马后耳。或曰：此更诡异也。贡父曰：我初幸馆ト之除，俸入检薄，不给桂玉之用。因就廉直取此马以代步，不意诸君子督过之深，姑为此以扌言者之口耳。
    吴元中在辟雍时，试经义五篇，尽用字说，据援精博。蔡京为进呈，特免过省，以为举字说之劝。及作相，请复春秋科，反攻王氏。徐择之时为左相，语人曰：吴相此举，虽汤武不能遇。客不解，择之曰：逆取而顺守，元中甚不能平。
    赵子固尝得姜白石所藏定武不损本禊帖，乘舟夜泛而归。行至之升山，风起舟覆，行李仆被，皆氵溺无余。子固方披湿衣立浅水中，手持禊帖，语人曰：兰亭在此，余不足问也。
    王忠肃公翱，素不喜谐谑。间有之，亦若寓规警者然。一日见一大臣目送美妹，复回顾之，忠萧云此人甚有力。大臣曰：先生何以知之？应云：不然公之头何以被他制转去？
    贫家无阔藁荐，与其露足，宁且露手。佯谓人曰：君观吾侪，有须臾离笔研者乎？至于困睡，指犹似笔也。小儿子不晓事，人问每夜何所盖，辄答云盖荐。嫌其大陋，挞而戒之曰：后有问者，但云盖被。一日出见客，而荐草挂须上，儿从后呼曰：且除面上被！此所谓作伪日拙者乎？
    东坡示参寥云，桃符仰视艾人而骂曰：汝何等草芥，辄居吾上。艾人俯应曰：汝已半截入土，犹争高下乎？桃符怒，往复争不已。门神解之曰：吾辈不肖，方傍人门户，何暇争闲气耶。此极可为浅学争辨者之喻。
    堪舆朱者，卜兆执泥夭星，山川之形势弗论也。自卜一兆葬其亲，谓于天星叶吉，后当兴盛。既葬而妻殒子殇。或说之，朱曰：是故然，据图谶此兆先凶后吉，拚亡七命乃发也。朱不思身并所属堇堇六人耳，兆后即吉，庇荫者畴其当之。朱氏今竟歼云。
    新市有齐瞽者，性躁急，行乞衢中，人弗避道，辄忿骂曰：汝眼瞎耶。市人以其瞽，多不较。嗣有梁瞽者性尤戾，亦行乞衢中，遭之相触而踬。梁瞽故不知彼亦瞽也，乃起亦忿骂曰：汝眼亦瞎耶！两瞽哄然相诟，市子姗笑噫，以迷导迷诘难无已者，何以异于是。
    ●卷四
    ◎志怪
    党氏女，韩城县芝川人。先是有王兰者舍于芝川蔺如宾家，如宾杀之，匿其钱数百万。其年生一男，美而慧，名玉童。比长轻裘肥马，恣其出入。玉童忽暴卒，父母哀之。虽丧毕，每忌日饭僧施财，自是稍稍致贫如旧。有僧求食于党氏，一女子应门曰：母兄皆出，不得具馔。此去数里，有蔺氏者亡子忌日，方当饭僧，盍往焉。其亡子即我之前身耳。僧大异之，问其所以，不对而入。僧于是造蔺氏谓曰：主人念亡子若此，要见其今身乎？如宾大惊，乃问之，僧具以告。如宾遽适党氏，女不肯出，父母曰：必不见则何辞？女曰：第告之云，其子身存及没多岐，所耗王兰之财尽，未闻此必不求矣。父母以告，如宾无言而退。既出，父母问其故，女曰：儿前身王兰也，为如宾所杀死。诉上帝愿为子以耗之。故耗之且尽而死。
    尼妙寂姓叶氏，江州寻阳女，嫁大贾任华，父与华之潭州不复，妙寂忽梦父泣谓曰：吾与汝夫湖中遇盗，杀我者车中猴，门东草，杀尔夫者禾中走，一日夫。有李公佐者能辨隐语，谓妙寂曰：杀汝父者申兰，杀汝夫者申春耳。猴申生也，车去两头，故是申字。门东草。非兰字耶？禾中走者，穿田过也，此亦申字，一日夫，盖春字耳。妙寂乃易服泛佣江湖之间，闻有申村。村中有申兰兄弟，默往求佣。年余无知其非丈夫者，二盗饮醉，妙寂奔告有司获之，词伏就法。得其所丧以归，竟从释教云。
    嘉靖中，泗州蒋成者屠沽于鸭嘴湖，有孤客以竹荷包袱饮其店，成中夜酒之，沉于湖，匿其金，因而致富。既十余年，逢端午，置酒会邻友，成于座中忽举青丝系粽，汨罗江里吊忠魂，属诸客对。一人号古涧者，先夕梦中有人教云，明当还对紫竹挑包，鸭嘴湖边谋客命。叮咛曰，能言之，管取获利。古涧以为神，即以是答之。成骇然失色，席散独留古涧，以二十金灭口。古涧亦不求其实，喜而归语其妻，妻曰：此冤鬼假子以雪之，不言将有祸。古涧首之州，及至官，成遂服辜。取客尸于湖如生。
    杜陵韦元方外兄裴璞，任州新平县尉，元和五年卒于官。长庆初元方下第，将客于陇右，出开远门数十里，抵偏店将憩，逢武夷跃马而来，乃裴璞也。惊喜拜曰：兄去人间，复效武职，何从吏之赳赳焉？裴曰：吾为阴官，职辖武士，故武饰耳。元方曰何官，曰陇右三川掠剩使，职司人剩财而掠之。韦曰：何谓剩财？裴曰：数外之财，即谓之剩，故掠之。曰安知其剩而掠之？裴曰：生人一饮一酌，无非前定，况财宝乎？阴司所藉，其数有限，获而逾藉，阴吏状来，乃掠之。或令虚耗，或罹横事尔。言毕不见。
    岳州刺史李公亻，兴元中举，进士连不中第。次年有故人国子祭酒通春官包结者拔成之。榜前一日，例以名问执政。初五更亻将候祭酒，至门未开，立马门首。傍有一吏若外郡之公差坐于其侧，俄附亻耳曰：某乃冥吏之送进士名者。因出示亻无名，垂泣曰：苦心笔研二十余年，今复无名奈何？曰：君成名在一年之外。今欲求之亦非难，但于本禄耗半，且多屯剥。亻曰：名得足矣。客曰：于此取同姓者去其名，易君名可耳。复援亻自注，从上有故太子少师李公夷简名，欲揩之，客遽曰：不可，此人禄重，未易动也。又其下有李温名，客曰可矣，亻乃揩去温字注亻字。客遽卷而行。明日春官怀其榜将赴中书祭酒揖问曰：前言遂否！春官曰：迫于大权，难副高命。祭酒曰：平生交契，今日绝矣。春官遽曰：见责如此，宁得罪子权右耳，请寻榜揩名填之。祭酒开榜，见李公夷简欲揩之，春官急曰此人宰相处分，不可去。揩其下李温，曰可矣。及榜出，亻字果在已前所揩处。然亻筮仕之后，追敕贬降不歇于道，才得岳州刺史。未几卒。
    永新水{宀怠}刘先生，宋末将赴省试，夜忽见天若有崩裂状，叹曰：天下事不可为矣！遂反归。道遇神卒，挟一菜，问所如往，卒曰：吾奉上帝命，摄诸应死者。出手册示之，册首即先生名，下注三刀下死。神卒曰：吾视若为善士，为若改下为不。遂去无迹。先生自是避山中，一日出往邑城，遇元兵猝至，死者狼藉道路。先生乃伏匿乱尸中，被贼三刀。幸未断胫，得善药越夕始苏。人咸谓天活焉。
    代国公郭元振，下第夜行失道，远望灯火往投之。既入门，闻东阁有女子哭声，公问之，曰：此有乌将军者，每岁求妇，今父母以妾应选云。公曰：必救之。未几二紫衣吏入而复走出曰：相公在此，公私心独喜，既而将军入，公曰：闻今夕嘉礼，愿为小相。将军者喜，而延坐与对食，言笑极欢。公思取囊中利刀刺之，乃曰：某有少许鹿腊，得自御厨，愿以献。将军大悦，公乃取鹿腊削之。将军引手取，公捉其腕断之。失声走视之，乃猪蹄也。天方曙，令人执弓矢刀枪循血行入大穴中，因围而火之，一大猪突烟走出，毙于围中。乡人共相庆，女辞其父母，泣拜从公。公多歧止之不获，遂纳为侧室。生子数人，皆任大官。
    顾况丧一子，年十七，其子魂游恍惚如梦，不离其家。未几如被人执至一处，若县吏者，断令托生顾家，复都无所知。忽觉心醒，开目认其屋宇兄弟诸亲满侧，唯语不得。后又不记。年至七岁，其兄戏批之，忽曰：我是尔兄，何故批我？一家惊异，方叙前生事，历历不误，弟妹小名悉遍呼之。抑知羊叔子事非怪也，即进士顾非熊。
    广东按察司副使毛吉，成化时两广流贼掠郡县，吉与知县王麒等随军杀贼，奋不顾身，皆死于阵。初出军时，给以官银千两充军饷，委官余文司之。文悯吉死无以归，以所余银密授其家人为丧具。是夜仆之妇忽出中堂，据正席坐，举止如吉状。顾左右曰：请夏宪长来。举家惊走告近居沈经历者，沈报佥宪胡荣，亟来视之，瞪目视胡曰非也。顷之夏至，乃起揖而言曰：吉受国恩，不幸死于贼，固无憾。但余文所余官银，已付我家。虽官府无所稽考，我负污辱于地下矣。愿亟以还官，毋污我。言毕，仆地渐苏。
    ●附录
    ◎闲钞上
    崔铣曰：士之好高也，有三欲焉，一曰匿，二曰誉，三曰便。夫不事事，则中之真伪混矣，非匿乎。迹奇取慕，事常取忽，非誉乎。玄则人莫测也，高则人莫阶也，然后操踪由己，非便乎。然久则不可掩，夫子示学曰：主忠信而已矣。
    夏蔡威公闭门而哭，傍邻窥墙而问曰：子何故哭泣而至于若此乎？对曰：吾国且亡矣，吾数谏吾君，君不用。于是窥墙者闻其言，举宗而去之于楚。居数年，楚王果举兵伐蔡，窥墙者为司马，见威公缚在虏中，问曰：若何以至于此？曰：吾何以不至于此？且吾闻之也，言之者行之役，行之者言之主也。汝能行，我能言，汝为主，我为役，亦何以不至于此哉？窥墙者乃言之于楚王，遂解其缚，与俱之楚。
    刘元城常曰，金陵亦非常人，其质朴俭素，终身好学，不以官职为意，与司马公同。但学有邪正，各欲行其所学者尔。而诸人辄溢恶，此所以愈毁之而愈不信也。尝记汉时大臣于人主前说人短长，各以其实。如匡衡论朱云，以为云好勇，数犯法亡命。受易颇有师道，是其一长。凡人有善有恶，若不称其善，并以为恶而毁之，则人必不信其有是恶矣。故攻金陵者，只宜言其学术乖僻，用之将乱天下，则人主必信。若以为以财利结人主如桑弘羊，禁人言以固位如李林甫，奸邪如卢杞，大佞如王莽，则其人素有德行，天下之人素尊之。而人主夷考之无是事，则举凡言之。不出于毁者，亦不信矣。此进言者之大戒。
    赵德庄尝宰余干，赵忠定是其邑子。忠定初冠多士，适德庄在朝，忠定往谒谢，德庄语之曰：慎勿以一魁先置胸中。时以为名言。
    宋仁宗时，有张吴二士者，负纵横才，不事干谒，而规礼聘，尝作诗有踏破贺兰扫淆西海之句。韩范守边，咸狂视之，异时二士刻诗石上，洒泣过市。二帅竟弗之省，二士无所适，遂亡走西夏，易名张元吴昊，触夏主讳，耸其听闻。夏国收为谋主，势日强大，间右震惧，遂不可制。韩公时为四路招讨，驻兵延安。忽夜有人提匕首入卧曰：某西夏张相公遣取相公头，不忍加刃，第取金带去。盖宋君臣之用人狭矣。
    萧、曹之为治也，犹良医用药然。盖何时如重病方苏，参时如初起，节宣次第当如是耳。诸吕之际，诸公注措如用兵，王陵其堂堂之阵也，平勃其按伏出奇者乎，事异而功同。也曰：留侯何如？曰：此当别论。无留侯无汉矣，其善用医而善将将者欤，无染而识超者也。夫诸人俱非儒生学士者流，观留侯授书老人，懿侯馆宾盖公，而户牖之门多长者，似亦各有师承耶。若ガ侯之所以能全名令终若此者，实多鲍生召平与客之计。即户牖多算，而交结绛侯，又自陆贾启之。信夫用人则裕而足，已自用者拙哉。
    儒生家类诮安石围棋赌墅，若不事事，忘国戚者，又多即拆屐事证其矫情云，是迂腐之谈也，方坚之重兵压境也。江左时惟倚安为重耳，安如忡忡惶惑，则众心摇，众心摇则天下事去矣。安石此一局，即决胜千里妙算也。后国家了此大事，乃欲不喜非情哉。
    《易》曰：拔茅连茹，有味哉。一娄贞公相，则梁公进矣，梁公用而五龙，诸俊由此汇进焉。世称芘唐桃李，为梁公植之，而不知娄贞公其尤布种者耶，乃其功则远矣。贤如梁公，尚隐其德不知深乎深乎。世儒或诮其与弟诀语，若足々苟容然者。夫贞公所值何时哉？且兄弟俱被宠荣矣。夷明用晦，履盛能降，智矣哉。
    子夏有言，事君能致其身。夫曰致身，致身云者，无论不爱生与荣利，即慕节义之名而致身者，此致之未纯者哉。盖犹有躬之故矣，乃梁公不羞女主，宁受屈辱，滨于危殆而不悔。此诚能致其身者非耶。或曰，假使公不免于俊臣之狱，何以自白于天下后世噫。社稷之臣，身已不有，欲白何为。
    有无功之功，有不为之为，以卢怀慎之才，较之姚崇诚当袖手，然每事辄推之，殆庶几乎古和衷之谊哉。假令卢公之才，与姚相埒，而日相角，天下事又不知何如矣。吾观其疾时所属辈语，与所引拔，其中了了。若此者，岂真伴食者耶。书云：断断无技，此亦近似者非欤。
    欧阳子诮阳城为谏议，七年止廷论陆贽及沮延龄相方两事，谓德宗时多事，岂无急于此者？余谓不然，夫天下事又孰有急于黜陟相臣者哉？德宗时天下事固多，有一宣公在，已勤勤恳恳于章奏矣，城之默默有以也。彼逐声傍吻，贾誉取名，不识其微，不图其大，贤如城者，或耻为耶。
    夷简虽有崖谷，多疵类，要非龌龊不任事者，天圣明道间倚公力多矣。圣功谓有宰相才，诚才哉。君子多过其摈仲淹诸贤，与附废郭后，议此诚无以解于人，人乃即公后能奖拔仲淹。顿忘旧却，此在庸常人亦难矣。至于附帝废后事，此犹有说，未可与滞域中之见者道也。夫以臣子视郭后，后固天下母，由仁宗视之，郭后妇道也，亦臣道也，忿争至批上颈，顾可欤。余详仁宗于后，方宠盛非缘爱驰。考后终始，盖最警敏人也。此一容忍，非坚冰之渐乎，武韦可鉴矣。仁宗故仁柔主，此其刚克处也，而谓为盛德累非矣。夫一介士，尚可以叱狗蒸梨，故出其妻，而况天子邪。时论者，谓许公不当顺父出母，如尔则伯鱼子思有遗议矣。仁宗谓公独忘身殉国，夫有所试也。史中多摘公瑕，或亦以此故而蔽罪之。与公此等处，亦难向人陈道矣。
    世君子谈道者，类高韩范富诸名公之品，而惜其未知学云。以愚臆见殊不然，宋之名相似多知学，顾其得有浅深高下，其功业亦以是为差矣。夫君实以诚为尽心行己之要，且曰：自不妄语始。盖所谓主忠信者也，顾其悟处未彻耳。尧夫谓人已到九分，诚不虚晦叔之学，以治心养性为本。欧阳子称其清净寡欲，有古君子风，所养可知矣。是无论已，即吕圣功之清净，李太初之冲雅，王孝先之沉毅。其学所入虽不同，固各有所得，非卤卤莽莽，直任性资傍名谊为者也。范希文筮仕，初若尚矫励未融，然即能识孙明复于贫穷时，又识张子厚于傥荡时，可谓具只眼矣。且中庸篇时尚未经诸儒表章，而公即以此授子厚，非自有所见然耶？富彦国初抗直不挠，其英气如出矿之金，乃晚年酷嗜内典，深究性命之旨。所谓礼失求野者欤，观其入相时言论注措，所得非浅浅者矣。若韩稚圭余详其行事，想见其人，即愿执鞭，犹恐其不我欲也。尝玩其喜雨诗云：须臾慰满三农望，却敛神功寂若无。其于学也，深乎深乎。世儒竟未有以知道归公者，岂公唯以身发挥，不效世儒腾口吻耶？就欧阳永叔世都目为文章家，余读其文，非苟作者，似亦有所见矣。
    胡子曰周制阉人，领于冢宰，止供扫除，无假名器，矧曰兵权。唯汉和唐玄，古今至愚，乃首假以权，贻衤固至毒。天地为之倒列，日月弥以晦冥。身歼国亡，室闱不保，千载有余悲焉。然则为人主者，尚无以权假刑人。至喉痈不剪，浸成古今悲噱。而卒无救也，于乎慎哉。其惟明辟。
    任力者固劳，任人者固佚。夫任人者匪直佚也，人众必周而不漏也，任力者匪直劳也，力寡必偏而不咸也。任人者匪直不漏，彼蒙任者可以使不肖者肖也，任力者匪直不咸，彼不蒙任者且将使能者不能也。此古今常试之验也。
    蔡文忠公喜酒，饮量过人。既登第，通判济州，日饮醇酎，往往至醉。是时大夫人年已高，颇忧之。一日山东贾存道先生遏济，文忠馆之数日。先生爱文忠之贤，虑其以酒废学生疾。乃为诗示文忠曰：圣君恩重龙头选，慈母年高鹤发垂。君宠母恩俱未报，酒如成病悔何追。文忠矍然起谢之。自是非亲客不对饮，终身未尝至醉。
    陶士行每饮酒有限，常欢有余而限已竭。殷洪源劝更少进，士行凄然曰：年少时尝有酒失，慈母见约，故不敢过。
    西蜀乱后，官府多不挈家以行。张忠定知益州，单骑赶任。是时一府官属惮张严峻，莫敢蓄婢使。张不欲绝人情，遂自买一婢，以侍巾帻。自此官属稍稍置姬。张在蜀四年，被召还阙，呼婢父母出赀以嫁，仍是处女。
    天圣中，张文节在政府，国封岁时入见母后，见二侍婢老且陋，怪其过自贬约，对以丞相不许。因敕国封密市二少婢，或丞相问，但言吾意。国封遂买二女奴，一日文节归第，二婢拜于庭，文节询其所自，国封具以告。从容谓夫人曰：令二姬守一老翁，甚无谓也。他日入见，宜以此恳奏。遽召宅老，呼二婢父兄对之折券，并衣著首饰与之，俾为嫁赀。
    南京国子祭酒陈敬宗，师道卓立，名重一时。丰城侯李公隆居守，于先生最所敬重，过其第必留宴。宴或以家姬作乐，谈笑竟日，未尝一目之。常以拇指掐中指自持。翊旦示其指，甲痕犹在。盖恐失色于人也。其捡身之功如此，此其所以模范多士云。
    王恭从会稽还，王大看之，见其坐六尺蕈，因语恭卿东来，故应有此物，可以一领及我。恭无言，大去后，即举所坐者送之。既无余席，便坐荐上。后大闻之甚惊，曰：吾本谓卿多，故求耳。对曰：丈人不悉恭，恭作人无长物。
    范文正公少贫悴，依睢阳朱氏家。尝与一术者游，会术者病笃，使人呼文正而告曰：吾善炼水银为白金，吾儿幼，不足以付。今以付子，即以其方与其所成白金一斤，封识纳文正怀中。文正方辞避，而术者已绝。后十余年，文正为谏官，术者之子长，呼而告之曰：而父有神术，昔之死也，以汝尚幼，故俾我收之。今汝成立，当以还汝。出其方并白金授之，封识宛然。又公尝得一宅基，堪与家相之曰，此当世出卿相。公曰：诚有之，不敢以私一家。即捐其基建学，今苏州府学是也。今世治黄白风水家言者，即名贤哲士，无不入其说。观此二事，世尚有足以系公之念者乎。
    杨尚书公致仕归，长安旧居为邻里侵占，子弟欲诣府诉其事，以状白公。公批纸尾云：四邻侵我我从伊，毕竟须思未有时。试上含光殿基望，秋风秋草正离离。子弟不敢复言。
    王蓝田性至狷急，既跻重位，每以柔克为用。谢奕尝忿蓝田，极言骂之，蓝田回面著壁，初不应之，半日奕去，始复坐。
    林司寇公俊尝过吴门，访二泉邵公宝于里第。及门见邵公经始建坊，大诧曰：盛德如公亦效世俗子营此耶？邵公曰：公家科第云仍，此故可省。某门第初起，立如制表宅里，似亦非过也。林公终不谓然。由此以观，前辈名公以建坊为诟矣，尝谓人苟修德，即荜门逢户。后世仁贤且过而式之，德苟不类，即今市童竖多相指讪诟之矣。然则坊表之建，不为播恶之具耶，而士绅以此烦扰有司，其识何卑卑也。
    鹤林王露曰：葬者藏也，藏者欲人之不得见也。古人之所谓卜其宅兆者，乃孝子慈孙之心。谨重亲之遗体，使其他日不为城邑道路沟渠耳，岂藉此以求子孙富贵乎？郭璞谓本骸乘气，遗体受荫，此说殊未通。夫木生于山，栗芽于室，此乃活气相感也。今枯骨朽腐，不知痛痒，积日累月，化为朽坏，荡为游尘矣。岂能与生者相感，以致祸福乎？此决无之理也。世之人惑璞之说，有贪求吉地，未能惬意，至数年不葬其亲者。有既葬不吉，一掘未已，至掘三掘四者。有因买地致讼，棺未入土，而家已萧条者。有兄弟数人，惑于各房风水之说，至骨肉化为仇雠者。凡此数祸皆之书为之也。若如璞之说，璞既精于风水矣，宜妙选吉地，以福其身，以利其子孙，然璞身不免于刑戮，而子孙卒以衰微。则是其说已不验于其身，而后世方且信其遣书而尊信之，不亦惑乎？今之术者，言坟墓若有席帽山，子孙必为侍从官，盖以侍从重戴故也。然唐时席帽乃举子所戴，故有席帽何时得离身之句。至宋朝都大梁，地势平旷，每风起则尘沙扑面，故侍从跨马，许重戴以障尘。夫自有宇宙，则有此山，何贵于唐而贱于今耶？京丞相仲远豫章人也，崛起寒微，祖父皆火化，无坟墓，每寒食则野祭而已，是岂因风水而贵哉？
    司马温公曰：今人葬不厚于古，而拘于阴阳禁忌则甚焉，相山川罔垄之形势，考岁月日时之干支，以为子孙贵贱贫富寿夭贤愚皆系焉，非此地非此时不可葬也。举世惑而信之，于是丧亲者往往久而不葬。夫人所贵于身后有子孙者，为能藏其形骸也，其所为乃如是。曷若无子孙死于道路，犹有仁者见而堇之耶。人之贵贱贫富寿夭系于命，贤愚系于人，固无关预于葬。就使皆如葬师之言，为人子者方当哀穷之际，何忍不顾其亲之暴露，乃欲自当福利耶？昔者诸祖之葬也，家甚贫，不能具棺郭。自大尉公而下，始有棺郭，大尉公将葬，族人皆曰，葬者家之大事，奈何不询阴阳，此必不可。吾兄伯康无如之何，乃曰：询于阴阳则可矣，安得良葬师。族人曰近村有张生者良，兄乃召张生，许以钱二万。张生野夫也，闻之大喜。兄曰：汝能用吾言，吾俾尔葬。不用吾言，将求他师。张生曰惟命是听。于是兄自以己意处岁月日时，及圹之浅深广狭，道路所从出，皆取便于事者，使张生以葬书缘饰之曰大吉，以示族人，皆悦无违异者。今吾兄年七十九，以列卿致仕。吾年六十六，忝备侍从。宗族之从仕者二十有三人。视他人之谨用葬书，未必胜吾家也。前年吾妻死，棺成而敛，装办而行，圹成而葬，未尝以一言询阴阳家，迄今亦无他。顷为谏官，尝奏乞禁天下葬书，当时执政莫以为意。今著兹论，庶俾后世子孙葬必以时，知葬书之不足信云。
    王先生鏊曰：上下交而其志同，不交之弊，未有如近世之甚者。君臣相见，止于视朝数刻，章奏批答相关接，刑名法度相维持而已。非独沿袭故事，亦其地势使然。则莫若复内朝之法，盖天有三垣，天子象之，正朝象大微也，外朝象天市也，内朝象紫微也，自古然矣。国朝奉天殿，即古之正朝也。奉天门，即古之外朝也。华盖谨身武英等殿，则内朝之遗制乎。洪武永乐以来，常奏对便殿，今内朝无复临御。常朝之后，人臣无复进见，故上下之情壅而不通，天下之弊由是而积矣。夫外朝以正上下之分，内朝以通远近之情，大臣或三日五日一次起居，侍从台谏各一员上殿轮对，诸司有事咨决，与大臣面议之，不时引见群臣。凡谢恩辞见之类，皆得上殿陈奏，虚心而问之，和颜色而道之。虽身居九重，而天下之事灿然毕陈于前矣。
    司马王公琼曰：国初乘大乱之后，民多流离失恒产，然当是时官皆畏法，不敢虐下，故建卫徙军，多安其役，自后日渐承平。流罪者悉改充戌，故人有怀土之思，不能固守其新业，于是乎逃亡者十常八九，而清勾之令遂不胜其烦扰矣。以军伍消耗为忧者，务严其法。然法益严而民益扰，终不能使之安其业而不逃。此非法之不善，势不能也，盖民贫不自爱，始轻犯法。又远徙为军，亦必不能自存，所至逃逸者，其势则然耳。至于远年故绝军户，必使有以继之，则其为害滋甚，又恶乎其可乎？故今清军之法，当以宽为主，庶几闾阎少得休息耳。况兵贵乎精，而按籍勾补者，率多老弱疲羸，粮饷费而无用，是二者之事理又有不相当也。然变通之道宜何如，亦曰：募其土著之精锐者抚而用之，则兵亦不患其不足矣。
    ◎闲钞下
    国初科举，第一场问四书疑一道，五经义各一道。第二场论一道，诏诰章表内科一道。第三场策一道。犹循元制也。洪武甲子乡试，乙丑会试，初为小录以传。然惟列董事之官，试士之题，及中选者之等第籍贯经籍而已。其录前后虽有序，然犹未录士子之文以为程式也。次科戊辰，加刻程文，自后永为定式。但此后五科，其间命官列衔，或多随时不一。永乐以后，其制始一定而不更易矣。然永乐中各省乡试，犹有儒士主考品官同考者，其序文亦不拘篇数。景泰中序文禁称公考官，正用实授教官序为前后二篇，以两京为法也。然两京序文称臣，独与会试同云，按初场例出四书义三道。正统元年会试，出大学《论语》、《中庸》，而不及《孟子》。成化元年顺天府乡试，出论语二道，《孟子》一道，而不及《大学》、《中庸》。其后定《大学》、《中庸》内量出一道，《论语》、《孟子》各出一道，遂为例。
    古人写书尽用黄纸，故谓之黄卷。颜之推曰：读天下书未遍，不得妄下雌黄。雌黄与纸色类。故用之以灭误。今人用白纸，而好事者多用雌黄灭误，殊不相类。
    碑者施于墓则下棺，施于庙则系牲，古人因刻文其上。今揭大石镂文，士大夫皆题曰碑铭，何邪？
    南方之人谓水皆曰江，北方之人谓水皆曰河，随方言之便，而淮济之名不显。司马迁作河渠书，并四渎言之。子虚赋曰：下属江河，事已相乱，后人宜不能分别言之也。
    今俗人食三长月素，按释氏智论天帝释以大宝镜照四大神州，每月一移，察人善恶，正五九月照南瞻部州，唐人于此三月不行死刑，曰三长月。节镇因戒屠宰，不上官，是以天帝释为可欺也。妄诞可笑。
    吴薛综谓孙权曰：日南男女裸体，可谓虫豸。五代卢程骂任圜曰：尔何虫豸。按《尔雅》有足谓之虫，无足谓之豸。豸字合文介反，十二獬韵豸字不亦云虫无足。侯思止曰：獬豸但能触邪。按《说文》獬荐曾也，古者决讼令触不直，荐字合丈蟹反。然四纸韵荐字下亦注獬豸兽名，然则荐与豸义本玄通。若有獬字下虽文尔切，亦曾也。如止一字，纵丈蟹反，亦虫也。今人见御史旧有獬豸冠，单呼为豸，可笑。
    古人于图书书籍，皆有印记，云某人图书。今人遂以其印呼为图书。正犹碑记碑铭，本谓刻记铭于碑也，今遂以碑为文章之名，而莫之正矣。
    民间俗讳，各处有之，而吴中为甚。如舟行讳住讳翻，以箸为快儿，幡布为抹布，讳离散以梨为园果，伞为竖笠，讳狼籍以郎槌为兴歌，讳恼躁以谢灶为谢欢喜。此皆俚俗可笑处。今士大夫亦有犯俗称快儿者。
    敢当姓石，五代时人。刘知远为晋祖押衙，遣力士石敢当袖铁椎侍晋祖，与愍王义事，敢当斗死，杀愍王左右。今人家门外所立之石是也。
    古者后妃群妾进御于君所，当御者以银环进之，娠则以金环退之。进者著右手，退者著左手，即今之戒指。又云手记。
    缠足一事谓之妖，古无此，盖自妲己始。妲己乃雉精，足犹未双，故用裂帛缠之。后世习俗既久，以足小为美。
    轩辕黄帝周游，元妃累祖死于道，令次妃好嫫监护，因置方相以防夜，盖其始也，俗名验道神阡陌将军，又名为开路神。
    吏人称外郎者，古有中郎外郎，皆台省官，故僭拟以尊之。医人称郎中，镊工称待诏，木工称博士，师巫称大保，茶酒称院使皆然。此胡元名分不明之旧习也。国初有禁。
    钅巢钥云者，以其形如钥耳。今钅巢有圆身者，古制也。方身钅巢近世所为。唐人云：银钥收金钥合，误以开钅巢具为锁。开锁具自名钥匙，亦名锁匙。
    新举人朝见，著青衫不著褴衫者，闻始于宣庙，欲其异于岁贡生耳。及其下第送国子监，仍著褴衫。盖国学自有成规也，本朝政体度越前代者甚多，其大者数事。如前代公主寡再为择婿，今无之。前代中官被宠，与朝臣并任，有以功封公侯者。今中官有宠者赐袍带，有军功者增其禄食而已。前代重臣得自辟任下僚，今大臣有专擅选官之律。前代文庙圣贤皆用塑像，本朝初建国学，革去塑像，皆用木主。前代岳镇海渎皆有崇名美号，今止以山水本名称其神。郡县城隍及历代忠烈士，后世溢美之称，俱令革去。前代文武官皆得用官妓，今挟妓宿娼有禁，甚至罢职不叙。
    皇陵初建时，量度界限，将筑周垣。所司奏民家坟墓在，傍者当外徙。高皇云：此坟墓皆吾家旧邻里，不必外徙。至今坟在陵域者，春秋祭扫，听民出入无禁。于此可见帝王气象，包含偏覆，自异于寻常万万也。
    尚衣缝人云：上近体俱松江三礻布所制，本朝家法如此。大庙红纟宁丝拜ブ，立脚处乃红布，其品节又如此。今富贵家佻达子弟，乃有以纟宁丝绫缎为裤者，其暴殄过分，亦已甚矣。
    移文中字，有日用而不知所自，及因袭误用而未能正者。姑举一二：如查字音义与槎同，水中浮木也，今云查理查勘，有稽考之义。吊本伤也，愍也，今云吊卷吊册，有索取之义。票与同，本训急挨，今以为票帖。绰本训宽缓，今以为巡绰。盔本盂也，今以名铁胄。镯本钲也，今以名钏属。又如闸朝闸办课程，其义皆永晓，其亦始于方言也欤。价值为价值，足彀为足勾，斡运为挖运，此类尤多。甚者施之奏章，刻之榜文，此则承讹踵谬而未能正者也。
    佛本音弼，诗云：佛时仔肩，又音拂。礼记云：献鸟者拂其首。注云：拂不顺也，谓以翼戾之。禅本音擅，孟子曰：唐虞禅是已。自胡书入中国，佛始作符勿切。禅始音蝉，今人反以辅佛之佛禅受之禅圈科。非知书学者。
    侄本妻凡弟之女，古者诸侯之女嫁与诸侯，以娣侄从。《左传》云：侄其从姑是已。今人称兄弟之子为侄，不知误自何时。唐狄仁杰谏武后云：姑侄与母子孰亲，姑侄见于此，然犹称武姓之子为侄，对姑而言之耳。此字随俗称呼则可，若施之文，不若称从子族子之类之为愈也。
</div>
    <div class="pagination">
<a href="贤弈编_page3.html">上一页</a><a href="贤弈编.html">1</a><a href="贤弈编_page2.html">2</a><a href="贤弈编_page3.html">3</a><span class="current-page">4</span><a href="贤弈编_page5.html">5</a><a href="贤弈编_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
