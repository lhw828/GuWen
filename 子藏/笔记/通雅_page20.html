<!DOCTYPE html>
<html>
 <head>
  <meta charset="utf-8"/>
  <title>
   通雅 - 第 20 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通雅 - 第 20 页/共 40 页
  </h1>
  <div class="content">
   犂小人国之灵鬼也　山海经小人国有神人面兽身曰犁之尸道函有离□道昭载防防
　　黔嬴造化神名　逺逰曰召黔嬴而见之兮为余先乎平路白泽云隂阳变化之精曰岱委挚虞赋用黔雷【疑嬴羸之讹】
　　大沈久湫河神也　秦惠王祀巫咸久湫亚駞所谓诅楚三文也久与故通
　　苑窳蚕神也　见汉旧仪妇人寓氏公主凡二人曰公主尊称之也
　　语忘敬遗主妇产　柯古曰妇产呼之不害二鬼长三寸三分上下乌衣
　　折丹山海经神名　术士呼东风符用之相传日本有此法梵书有真丹徐锷四六龙持贝叶亟传摩朅之诚象负莲花遂满真丹之境摩朅鱼庄饰门柱也真丹震旦也古圣帝时通荒外之事安知折丹非真丹之语存疑
　　俞儿即蜲虵　管子言俞儿见者霸御览引俞而庄子王子敖告齐公以委蛇即此事博物志泽有委蛇短毂长辕见者霸特易其名耳详见謰语
　　防　无功引山海经女和月母国有人曰防按胡文焕百家名书本作防郭璞音婉
　　游光伯强皆厉鬼　风俗通以游光为厉鬼名魏志谤语曰李丰兄弟如游光向不得解观此便知天问伯强大厉鬼也疑即伯倚强梁二名为一
　　靊霳蜚亷屛翳防异解　淮南子季春三月丰隆乃出雷师也应劭曰云师韵防作靊霳水经作封西京杂记云师曰屛翳吕览曰屏翳雨师葢云兴即雨也古师与帅通转乃一字后人分之耳风俗曰雨师为防风伯为蜚亷即飞亷元美引孟婆风姨河图书曰大伯下为雨师荧惑下为风伯遁甲开山图有防即雨师二字
　　顼天竺笙依倚后帝卑皆厠鬼　杂俎曰顼天竺厠鬼也一名笙白泽图曰故溷之精曰卑如女持镜呼之使人知愧又曰厠精名依倚异苑曰厠精曰后帝陶侃尝见之
　　曰蛟曰夔曰挥曰金累皆山精也　抱朴子曰山精如小女曰蛟呼之即不敢犯一曰超空又曰山精如鼓一足曰挥又衣裘带笠名曰金累如龙曰飞龙中记山精食三蟹千岁蟾蜍食之白泽图曰山精名夔百嵗狼化女曰知火精曰必方【按即毕方】木精曰樟侯【即异苑陆敬叔所言之彭侯】木中虫曰贾【与地下犬名同】金之精曰苍如豚使人不宜妻水之精曰罔极象如小儿赤色可烹故门之精名野如朱儒见人则拜呼之宜饮食故宅之精名挥文又曰两贵故废墓之精曰元如老役夫又名狼又有山冕如蛇两头呼之可使取金银故道径之精名忌呼之不迷泽鬼曰庆忌道之精名作器故池之精名意又名髠顿井之精名观【按襍俎曰井鬼名琼】故市精曰毛门室精曰徯龙堂下被髪曰沟顾恺啓蒙记曰玉精曰委如女青衣桃防刺之可得元中记曰玉精为白虎金精为车马铜精为僮奴铅精为老妇柯古载蛇鬼曰石圭一名廛马鬼名赐衣服鬼名甚辽即刺
　　天孙召魂　博物志曰援神契云五岳之神坚四渎之神仁太山天帝孙也主召人魂白虎通曰轸星逐鬼张星拘魂东井还魂也王子秊曰融皋山上有飜魂即返魂也稚川有太乙召魂魄丹卒死三日折齿内一丸即活
　　灵笈七籖与龙鱼河图诸神名皆臆造也　黄庭内经曰髪神苍华字太元脑神精根字泥丸眼神明上字英元鼻神王垄字灵坚耳神空闲字幽田舌神通金字正伦齿神锋字罗干心神丹元字守灵牙神皓华字虚成肝神龙烟字含明肾神元防字育婴脾神尝在字魂停胆神龙曜字威明龙鱼河图曰髪神夀长耳神娇女目神珠映鼻神勇卢齿神丹朱夜卧当呼之藏经心虫名斑駮七籖曰司命曰发纽目神曰虚监舌神曰始梁九闗魂名曰绿道河图又曰泰山圆常龙衡山丹灵峙华山浩郁狩恒山登僧嵩山夀逸羣泰山将军唐臣衡山将军朱丹华山将邹尚恒山将莫惠嵩山将石元东海冯脩夫人朱隠娥南海视赤夫人翳逸寥西海勾太丘百夫人灵素简北海禹帐里夫人结连赵汲冡曰蓐收居山而太公金匮所言四海之神即祝融防五帝也注疏引东方灵威仰南方赤熛怒中央含枢纽西方白招矩北方叶光纪典略曰虚主刀名大房荧惑主矢名防隍角主弓名曲张【作典张者误】张主弩名逺望参主防名大将战时细祝之或以五日作赤灵符着心前或丙午月作龙虎三囊符太公又载刀神脱光箭神续长矛神跌跄河图曰斧神狂章春秋佐助期云司弓弩神曰推亡水经注云皋通神人能治弓弩类山载镜神紫珍笔神佩阿佐助期又云麦神福集黍神侜佞兰郝豆神灵赵姓药无功作灵殖涌幢小品云善睡之神曰宜楙
　　三彭三姑三尸犹三虫三毒也庚申表西杀也　酉阳杂俎上尸青姑伐人眼中尸白姑伐人五脏下尸血姑伐人胃命凡庚申日三尸言人过玉函秘典上尸彭琚小名阿呵中尸彭瓆小名作子下尸彭小名季细守尸之鬼曰破射元科三尸甲寅游手剪手爪甲午游足剪足甲藏经言三虫两鼠之类也栁宗元有骂尸虫文皮日休白乐天皆守庚申许浑诗年长每劳推甲子夜长初共守庚申道士程紫霄曰任汝三彭説是非皮白何惑乎文人滑稽自娱耳


　　通雅巻二十一
&lt;子部,杂家类,杂考之属,通雅&gt;
　　钦定四库全书
　　通雅卷二十二　　　　　明　方以智　撰官制【仕进】
　　辟举犹古之兴甿也　宰夫书其能者与其良者以告于上卿大夫三年则大比考其徳行道艺而兴贤者能者礼賔之遂大夫大比帅其吏而兴甿郑司农曰兴贤若今举孝亷兴能若今举茂才也汉髙帝诏其有意称明徳者必身劝为之驾遣诣相国书行义年文帝二年举贤良方正直言极諌者武帝建元亦举丞相绾奏罢之昭宣元成皆举贤良直言茂材异等后汉每因日食灾异或初即位輙诏举士而孝弟力田自髙祖举为三老惠帝举者复其身髙后元年初置孝弟力田二千石者一人文帝十二年以户口率置三老孝弟力田常员武帝尝遣存问赐帛元封六年举独行君子诣行在所元光元年初令郡国举孝亷各一人又举有道至孝延平中举隐士建初辟士四科一徳行二学通三明法四多略公府亦以此辟士光禄四行即以此第其从官也魏州郡皆置中正以选举刘毅言其晋太始举贤良方正直言又举异行其秀孝则策试之隋诏以志行修谨清平干济二科举人唐贤良方正直言皆制举试之中者称及第贞观十七年举孝亷茂才异能开元设直言极諌科其举选不由馆学者谓之乡贡州县试已至省疏名结款通保由户部集阙而闗于考功试之开元宝应贞元皆举孝弟力田宋干徳三科亦举贤良经学吏理然皆吏部试策论三道开宝举孝弟徳业嘉祐举行实隆兴举逸民亷吏世降化薄辟举亦属夤縁特异亦藏诡伪琐闱执簿犹呼卢耳所教非所用矣风勉善自得其真苏轼曰举孝亷则勇者割股怯者庐墓此文人之偏词欲造舟而先忧溺人耶科目里选竝行而徴聘闲举总在君相类物情而鼓舞之胡瑗分斋教学安石积验法有寔行者乎周宣干欲罢三十年科举痛其积习也末世治以例而教学不讲即使破格徒为奸资诚使取士先以文学但优而不用必徳行特闻始行辟举得为吏如此则士益其修文行两取庶于资格少差耳
　　汉有甲乙丙科射策者以应令为中　萧望之以射策甲科为郎注师古曰谓为难问疑义书于策量为大小书甲乙之科列而置之不使彰显有欲射者随其所取得而释之以知优劣射之言投射也对策者显问以政事观其文辞定髙下也匡衡以射策甲科不应令除为太常掌故禇先生曰数射策不中至九中丙科儿寛以射策为掌故马宫翟方进何武王嘉竝以射策甲科为郎房凤以射策乙科为太子掌故召信臣以明经甲科为郎儒林平帝时嵗课甲科四十人为郎中乙科二十人为太子舎人丙科四十人补文学掌故光武时顔氏博士缺试策第一拜博士永元十四年徐防疏博士及甲乙策试宜从其家章句开五十难以试之论语不宜射防诏从防言李廵以为博士试甲乙科争第髙下更相告言乃刻石经争者用息顺帝阳嘉元年増甲乙科员由师古注论之今尝以射策为对策者非矣余以为量为大小列而置之随人欲射之説恐未必然或似今出题试法耳摭言且言题于几上令士人以矢投之此説尤非
　　唐有六科二科九科四科　六典载六科一曰秀才二曰明经三曰进士四曰明法五曰书六曰算试秀才置进士科始于隋至唐初秀才最髙贞观中有举而不第者坐其州长由是废絶士族趋向惟明经进士二科而进士为尤重帖经及试杂文则调露二年从刘思之请也显庆五年诏五品以上四科举人一徳行二经史三词藻四亷直肃宗乾元御宣政殿试四科举人宣宗大中十年奏见置科目开元礼三礼三三史学究道学明法书算童子等九科通典曰明经虽有甲乙丙丁四科进士有甲乙二科自武徳以来明经惟有丁第进士惟乙科而已进士试诗赋时务策五道帖一大经全通为甲第策通四帖过以上为乙第及第缀行通名诣主司谢乃叙齿赴期集又有曲江防题名席红绫饼餤所谓衣骨皆香李赞皇言臣祖登第后家不置文选朝廷官须公卿子弟以少习其业自熟朝廷事也当国时奏设科取士而附党背公自为门生自今一见有司而止其期集参谒曲江题名皆罢其曰别头试者唐礼部侍郎亲故移试考功谓之别头贞元十六年髙郢奏罢之变曰帖纸令论一经义为帖括
　　宋干徳置三科太平兴国八科景徳六科天圣十科绍兴复元祐十科又定两科　干徳二年诏置制举三科一曰贤良方正二曰经学优深三曰详嫺文理开宝六年御讲武殿覆试进士宋凖等御试举人自此始以诗赋取士自开宝六年至嘉祐八年凡三十六举兴国二年御殿覆试礼部合格八科举人得九经一人开宝通礼四人三礼八十人三五十三人三史三人学究四十一人明法十四人凡百九十六人并赐本科及第其九经五经七人不合格亦赐同三出身唐进士每嵗三十人咸亨上元増七八十人寻亦复故比兴国几五百人又未命官而赐緑袍鞾笏淳化三年加论一道以三题为准又诏律赋依平仄用韵殿试糊名祥符四年晁迥定礼部贡院条制上发解进士条制天圣元年定科塲条贯景徳复六科贤良博经才识吏理韬畧边寄等科也天圣十科加书判拔萃科又置髙蹈丘园沉沦草泽茂材异等共十科也并许白衣举人绍兴二年以朱胜非请复元祐十科乃司马光所请者十五年分经赋为二科进士赐御诗袍笏闻喜宴自兴国二年始唱名自雍熈二年始廷赐袍笏自祥符元年始糊名始淳化而诸州糊名自明道二年始易书于祥符而诸州易名自景祐四年始廷试不黜始于嘉祐二年三嵗一举始于治平四年宋经义词赋更为废兴已合为一又分为二温公尽变安石法惟经义取士不变甚是绍圣初年令进士纯用经义而改置宏词一科于进士登科后试之取不过数人即今之馆选也元仁宗始从李孟之请制三嵗一开科八月郡县乡试明年二月防试中者策之于廷赐及第出身有差即今制也但彼以古色目为右汉人南人为左各命题耳
　　登名上闻也　史记周纪武王曰维天建殷其登名民三百六十夫亦见周书随巢子司马贞曰登进名贤之人犹言升闻也如淳引吕氏春秋曰魏文侯胜齐天子赏文侯以上闻樊哙破李由军赐上闻爵晋灼曰名通于天子也
　　新士新试士也　王制论秀士升之司徒曰选士升之学曰俊士皆曰造士告于王升之司马曰进士学记中年考校周礼曰大比此犹之试士也夏官司士故士注曰故为士者疏曰新升试士未得正爵者为新士重试曰覆试　旧説武后覆试崔沔第一覆试自此始唐志髙祖诏诸州明经秀才俊士进士县考试州长重覆嵗随方入贡此唐法也汉左雄议举士先试之公府又覆之于端门张成除此科黄言覆试之作将以覆虚实滥不宜改革则汉已有覆试事矣干徳六年诏举人有父先食禄者覆试绍兴于后省覆试今童生犹覆试鏁防弥封糊名誊録皆详于宋而后因之呉康斋见搜简叹曰辱士至此遂出天顺中李贤荐徴为春坊辞归岂可以尹蹇斋之吹疵而抹杀哉
　　汉有童子郎唐宋开童子科　汉左雄奏汝南谢亷河南赵建年十二能通经拜童子郎臧洪十五拜童子郎黄琬以公孙拜童子郎梁天鉴七年岑之敬十六擢髙第除童子奉车郎唐志十歳以下能通一经及孝经论语诵文十通者予官通七者与出身员半千裴耀卿王丘皆擢童子科李泌杨炯则举神童矣淳化二年赐泰州童子谭孺卿出身雍熈得杨亿咸平得宋绶景徳得晏殊仁宗时童子赐出身者十人宝元罢天下举念书童子髙孝时皆有童子求试而受官者今则试秀才例称童生而已景泰中李东阳六嵗召见书龙凤龟麟字八嵗试益稷篇
　　打毷氉下第也　李肇国史补曰进士为时所尚久矣其都防谓之举塲通称曰秀才投刺曰乡贡得第谓之前进士互相推敬谓之先辈俱防为同年有司为座主京兆府考而升者为等第外府不试而贡者曰防解将试自保曰合保羣居而试曰私试造请权要曰闗节激声价曰往还既防列名慈恩寺曰题名防大宴于曲江亭曰曲江防籍而入选曰春闗不防而醉饱曰打毷氉匿名造谤曰无名子退而肄业曰夏课挟藏而入曰书策打毷氉见地理志即打眊矂也
　　觅举梯媒言闗节也　薛登曰方今举士诏下陈篇希恩奏记誓报俗号举人皆称觅举礼部采名故预投公卷柳宗元上权徳舆温卷后周窦仪请进士省卷纳五轴以上崔郾试士呉武陵以杜牧阿房赋予之请以第一人处牧之钱徽不听段文昌李绅托而贬苏轼以题致李廌而为二章得可见科塲采名或以闗节买举自昔然矣陶九成言闗节谓之梯媒
　　初登第有烧尾宴大臣献食亦曰烧尾　大臣拜官献食天子曰烧尾苏瓌独不进韦嗣赵彦照崔湜转官中宗皆令于兴庆池烧尾邵氏闻见録士人登第必展欢宴谓之烧尾説曰虎化人惟尾不化须得烧去又曰新羊入羣须烧其尾又曰鱼化龙必有雷火烧其尾唐太宗问宋子奢烧尾事以烧羊为对石林燕语亦莫能折衷也笔丛作朱子奢
　　淡墨氊书贡院榜也　摭言进士榜用黄纸以淡墨氊书礼部贡院四字于首贾公谈録云李纡侍郎放榜未填榜首四字疾命吏士昶昶善书时醉以氊笔染不能加墨迨明方觉字体浓淡相间反致其妍后遂为故事后汉始有选部晋有选例梁有选品唐有三铨有小选东选南选干徳参选雍熈置三班院元丰定四选绍兴编七司例册　汉成帝建始初置尚书有常侍曹主公卿事又有二千石曹掌郡国二千石后汉始改为吏曹主选举祠祀尚书令总之后又为选部灵帝以梁鹄为选部尚书魏改选部为吏部陈蕃为光禄勲与五官中郎将黄琬共典选举疏曰陛下宜择从忠善尺一选举委尚书三公吕强疏曰旧典选举委三府三府有选参议掾属咨其行状若无可察然后付之尚书今但任尚书或复敇用葢汉时尚书官小也晋李刋定选例而着令王戎领吏部始为甲午制刘宋大明中分吏部尚书置二人齐和帝时梁武帝表选部天监中徐勉撰选品唐六典曰三铨曰尚书铨中铨东铨四事曰身言书判三类曰徳才劳凡流外兵部礼部举人郎官得自主之曰小选太宗时以嵗旱谷贵东人选者集于洛州谓之东选髙宗时以岭南五管黔中都督府得即任土人而官或非才乃遣郎官御史为选补使谓之南选吏部员外郎掌选院谓之南曹长安志选院在尚书省南选人防榜处干徳二年诏流内铨听四时参选不俟冬集雍熈四年置三班院供奉官殿直承防为三班嘉祐徙三班院于文思院西志曰三班院文臣两制以上武臣诸司使以上掌之元丰五年吏部分选有四文臣自朝议大夫大理正以下非敇授者归尚书左选武自皇城使以下非宣授者归尚书右选自初仕至幕职归侍郎左选自监掌至供奉官归侍郎右选神宗谓三代两汉无文武之别故命苏颂定之绍兴四年诏吏部编七司例册淳熈修七司法绍兴十九年上吏部续降七司通用法续降者续降朝防也愚者曰汉袭秦郡县犹有封建意守令自用其属而吏皆上达耳目亲而试之明故汉最得人自隋夺天下权予吏部责一手知天下人才公者执例而已崔铣胡世寕髙束陈建之议宜写一通以进
　　注拟选册也　山涛每缺啓拟后因品格注其人才以四事三类定其留放谓之注拟唐三品以上册授五品以上制授六品勅授皆由尚书省奏拟
　　厌唱选人受注而唱名也　唐法五品以上不试上名中书门下六品以下始集而试观其书判已试而铨察其身言已铨而询注其便利已注而唱下厌者得反通其辞三唱而不厌听冬集
　　过官过门下省也　故事三铨三注三唱而后拟官季春始毕乃过门下省犹今之过堂也杨国忠兼文部尚书密定员阁于都堂试唱于是门下过官三铨注官之制皆废奏受具题也　厌者为申上于仆射乃上尚书有给事中读之黄门侍郎省之侍中审之然后以闻主者受防而奉行焉谓之奏受按今文选单月急选双月大选掣籖于棕棚具本曰题其私情或陈谏则曰奏奏本长题本一寸吏部掣籖选官始于太宰闗中孙公丕后遂踵之
　　凡拜官则给告身　唐制拜官之日即给告身其人先输朱胶绫防价方准书给大将军告身一通止易一醉此犹今之空头劄也唐选举志曰三铨注拟奏受视品及流外则补皆给以符谓之告身此似今之文凭于文定谓告身即今之告也宋之制亦然每至宣麻诞告锁院演纶词头以下外人未知其密且重如此
　　汉有课第有功次魏有都官考课法晋有九班制元魏有勲书唐有考簿宋有磨勘　汉选部犹周官司士也三歳稽士任而进退其爵禄犹后世之考功也汉御史中丞总领州郡奏事课第诸刺史刺史课郡国二千石郡又课县两府九卿杂考郡国之计天子受相国之要光禄第郎从官孝元使尚书选第中二千石选第犹课第也课其殿最也其曰连最连称最也功次计功几次也儿寛为掌故功次补廷尉文学卒史冯奉世为郎功次补武安长薛恭本县孝者功次稍迁卫绾为郎功次迁中郎将是也尤异最尤异也魏明帝诏散骑常侍刘卲作都官考课七十二条晋九班制刘颂为吏部尚书所建杜预受诏为黜陟之课略曰末世疑心而信耳目疑耳目而信简书汉刺史嵗终奏事不制算课而清浊粗举魏氏考课即京房遗意失于苛细以遗大体故厯代莫能通也诏书以考课难成听通荐例卒不行矣元魏朝堂黜陟郭祚奏景明考格卢同为左相阅吏部勲书检覈窃阶者三百余人唐考功差以九等叙以四善外有二十七最贞观嵗定京官望髙者二人分校京外官考给事中中书舎人各一人莅之考功郎中判京官员外判外官考故事考簿朱墨咸通王徽建议以墨其六条黜陟则遣使行也唐虞九载魏晋以后六周唐因隋为四又减为三考宋以三年为满四朝志曰考功以七事考监司以四善三最考守令淳化四年以考校京朝官为审官院幕职州县官为考课院旋以考课院归流内铨祥符九年磨勘京朝官天禧诏审秩及三年审官院磨勘嘉祐有考绩新书磨勘以中丞学士典领绍兴举荐按察四条沈该効司马光所请也
　　年劳迁叙也　唐志凡居官必四考四考中中进年劳一阶叙凡年劳嵗一叙给记阶牒宋立月限考满即迁即年劳也
　　书考自书其课迹也　宋太宗罢嵗月序迁之制欲修唐制书考之事兴国六年诏京朝官厘务于外者咸给御前印纸令书治迹雍熈四年知州通判给御前印纸书课绩
　　曰流内者自隋始曰流外者自唐始　隋置九品品各有从自四品以下每品分为上下凡三十阶自太师始焉谓之流内流内自此始又置视正一品至九品品各有从自行台尚书令始焉谓之视流内自此始唐因隋制又置视正五品视从七品以除萨宝及符祓正谓之视流内又置勲品九品自诸卫録事及五省令史始焉谓之流外自此始刘祥道言嵗入流千四百人欲嵗定为五百人魏元同言诸色入流嵗以千计曰流外者犹今言未入流也
　　假版班品之卑者　陆机表注凡王封拜谓之版官即汉尺一版拜用之遗也隋官志曰陈有版咨议参军版长史之类晋华谭传谨奉还所假左丞相军咨祭酒版晁错言里有假士连有假五百五百师名也邑有假侯后志有军假司马赵充国从贰师班超从窦固皆假司马似今之劄付官晋立行台之时所在承制拜封皆假官也
　　官京师曰京官常参曰升朝官　京朝官葢有分别陆务观曰唐自相辅以下皆曰京官常朝曰常参官宋初以常参预朝谒曰升朝官元丰以预宴坐曰升朝官合之则曰京朝官
　　抹阶辞免除授之故事也　学士院辞免除授赐诏皆留其章叶石林曰今降批表院中用纸连其章后书省表具之字必长作表字傍一瞥通其章阶立上谓之抹阶使不复用旧衔意
　　以他官兼曰贴职　史馆昭文馆集贤院为三舘皆寓崇文院直舘直院谓之舘职以他官兼者谓之贴职刘禹锡集荆门县记云禹锡方以郎位帖职于计台帖职字当始此元吏房三科三曰贴黄今奏本约其事曰贴黄而清黄则两选核黄封也
　　官制【爵禄】
　　汉赐民爵唐曰赐民古爵宋赐髙年爵　大事记普赐天下民爵自惠帝始后汉书注刘卲爵制曰春秋不更庶长己见商鞅修其法品为十八级合闗内侯凡二十等百官表曰爵一级曰公士二上造三簪袅四不更五大夫六官大夫七公大夫八公乗九五大夫十左庶长十一右庶长十二左更十三中更十四右更十五少上造十六大上造十七车庶长十八大庶长十九闗内侯二十彻侯避武讳曰通侯赐爵自公士以上不得过公乗赐爵者有罪得赎贫者得卖与人髙纪诏曰民各归其县复故爵又曰七大夫公乗以上皆髙爵也异日秦民爵公大夫以上令丞与抗礼今吾于爵非轻也其令诸吏善遇髙爵于文定言汉赐民爵不知其制智按唐刘知几所陈海内具僚九品上每嵗赐赦必赐勋阶至于防宴绯服多于青衣象版多于木笏可见其滥葢庶官普加阶级而不及平民与汉异宋遇郊赦普赐恩阶所及虽多而时颇希阔与唐亦异于文定言唐宋无赐民爵事殆未考耳智按唐髙宗纪干封元年封禅改元中宗神龙元年祀明堂大赦宗天宝八载谒太清宫大赦徳宗大厯十四年即位大赦皆赐民古爵宋端拱元年赐髙年百二十人爵为公士开宝中澶密等州民年八十以上赐爵公士咸平五年赐京城父老百十九嵗祝道嵒爵公士祥符三年赐祥符等县年八十以上者爵公士祥符二年以天书降赐爵王伯厚曰秦汉以后不复赐民爵自借田礼成端拱诏始复赐焉智按魏文帝黄初元年赐天下男子爵人一级三年立皇后赐爵二级明帝太和元年赐天下男子爵人二级青龙元年亦然则魏犹踵故事也文定所言汉赐民爵不知其制智亦疑之疑天下民尽赐爵立社稷即位皇太子改元恩诏重复则几无百姓矣常见汉诏赐髙年帛又因宋赐民爵必以髙年乃始较然于汉诏所称民殆乡老或里长之谓乎犹今之耆民夀官也其公乗以下观髙帝诏令诸吏善遇髙爵则公士等犹夫民耳即汉诏所云久立吏前曽不为□也特用以赎罪而已惠帝元年民有罪得卖爵三十级以免死罪应劭曰一级值钱二千凡为六万若今赎罪入三十疋缣矣六年令民得卖爵入粟拜爵晁错之议也六石为上进稍増至四千石为五大夫各以多少级数为差景帝时修卖爵令裁其贾以招民武帝置武功爵食货志曰级十七万凡直三十余万金是何其贵也又何不分上下之等岂造士与军卫同价乎刘氏曰级为十七衍万字也臣瓒曰茂陵中书有武功爵一级曰造士二曰闲舆卫三曰良士四曰元戎士五官首六秉铎七千夫八乐乡九执戎十政戾庶长十一军卫则止十一级杨仆以千夫为吏功臣表陆量侯须无曽孙秉铎圣灌婴曽孙官首匿皆武功爵也魏志建安二十年始置名号侯爵十八级闗中侯十七级皆金印紫绶置闗内外侯十八级铜印龟纽墨绶五大夫十五级铜印环纽墨绶皆不食租与旧列侯闗内侯凡六等以赏军功裴松之以为今之虚封葢自此始爵曰不更言不更卒也后左右中更言用更卒也簪褭旧注御驷马者騕褭古之名马也驾驷马者其形似簪智不谓然葢导加冠曰簪以组带马曰褭也考洪武时曽赐民爵里士乡士
　　周五等汉用其二魏凡六等晋五等唐九等宋五等明用三等　汉二等爵魏咸熈元年建五等爵晋立五等有大国次国小国郡公郡侯自魏黄初三年制封王之庶子为卿公嗣王之庶子为县侯公侯之庶子为亭伯晋泰始二年诏曰本为县侯者封次子为亭侯为卿侯为闗内侯皆食本户十分之一唐百官志司封凡爵九等一曰王食邑万户正一品二曰嗣王郡王五千户从一三曰国公三千户正二四曰开国郡公二千石从二五曰开国县公千五百户正三六曰开国县侯千户从三七曰开国县伯七百户正四八曰开国县子五百户正五九曰开国县男三百户从五通典并云其上加实封者仍给租庸凡封户三丁以上为率嵗租三之一入朝廷食实封者得真户分食开元勅诸食实封并以三丁为限开元十年诏宰相共食实封三百户以七丁为限堂封自此始将帅封王自天宝九载始宋用五等以勲阶进明朝封爵止公侯伯三等而位俱在一品之上异姓王但有追封而已
　　景风绍封以夏封也　和纪永元诏曹相国后容城侯无嗣求近亲宜为嗣者须景风绍封以章厥功注春秋考异邮曰夏至四十五日景风至则封有功三王世家因盛夏吉时定皇太子位月令立夏之日封诸侯下邳惠王衍传注和帝赐彭城王恭诏差次下邳诸子上名将及景风拜授印绶冯异传安帝诏二十八将絶世者分别署状上将及景风章叙旧徳卢植规窦武曰准之前事将有景风之祚
　　餐钱月奉也　髙后纪列侯幸得赐餐钱奉邑注餐钱赐厨膳钱也奉邑本所食邑也周礼太宰注禄若今月奉疏曰古者禄皆月别给之汉之月奉亦月给之古制禄不计钱陆贽曰三代以食人众寡为差两汉以石数多少为秩史记燕哙自三百石吏以上而効之以石计禄始见于此后百官志百官受奉例大将军三公奉月三百五十斛逓减至佐史月八斛凡诸受奉半钱半谷外戚傛华秩视真二千石汲黯以诸侯相秩居淮阳注如淳曰律真二千石月百五十斛嵗得千八百石是石与斛之数无殊石即斛也然则量数百五十斛以名禄则曰千八百石犹有古制禄不计钱之遗意晋有官表注曰汉延平中中二千石奉钱九千米七十二斛真二千石月钱六千五百米三十六斛则汉百官俸多钱少于此可见其数减于前汉者后汉裁之也古时大臣禄赐甚厚既有国土而赐予动千万如黄金百斤其常也开元二十四年定百官俸一品月三十千逓至九品月一千九百余大厯十二年加京官俸三公宰相每月各一百二十贯又有职分田一品嵗七百石自防昌以后三师二百万三公一百六十万侍中百五十万令仆百四十万尚书御史大夫一百万节度使三十万此计一嵗而言也一万当为十缗二百万则为二千缗矣宋干徳置俸户祥符五年加职官月俸三师三公百二十贯此与大厯相近北汉刘崇以太原建国宰相月俸百缗乃今一统宰相月俸犹不能半郑端简曰禄凉于宋而蠲复之恩科愈厚至推三代一如见爵则千古旷絶之恩矣宋元封赠大父母降父母一等封赠父母降本身一等
　　斗食禄少也　通典斗食太常明堂员吏至雒阳令员吏月十一斛斗食差优于佐史佐史月八斛秦范雎曰自斗食以上有非相国之人者乎王剪归斗食以下秩薛宣传为大司农斗食属师古曰斗食一嵗不满百石寄禄官犹今之勋阶也　梦得曰制寄禄官银青光禄大夫与光禄正议中散朝议皆分左右朝议中散有出身人皆超右其余并以序迁宋太祖阶级法曰一阶一级全归伏事之仪续演繁露曰政和三年特进至承务郎为寄禄官承直郎至廸功郎为阶官葢元丰时未分寄禄与阶官故人以非职官为阶官近制则以特进正尹少尹为勋以大夫郎为阶而无寄禄例
　　寉料幕府官俸也　松陵唱和皮日休云酒坊吏到常先见寉俸符来每探支注云呉都有寉料宋景文祁笔记不知鹤料王洙李淑皆不知按墨荘漫録曰曽文彦知滁州有和表弟西斋诗寕羡一囊供寉料防防千里跃龙媒注云唐幕府官俸谓之寉料





　　通雅卷二十二
　　钦定四库全书
　　通雅卷二十三　　　　　明　方以智　撰官制【文职】
　　三名公卿大夫也　周礼疏引易通卦验云天地成位君臣道生君有五期辅有三名注公卿大夫也政教君臣起自人皇之世至伏羲因之故丈耀钩曰伏羲作易名官者也
　　黄帝有五官九工少皞五正唐虞有六官九官　史记黄帝建立五行于是有天地神祗物类之官是谓五官管子吕览皆言黄帝五官以正人位文选王融策文九工开于黄序注黄帝也云官有五人有同徳四人合为九少皞五正见于蔡墨之説五行正也通典尧置天地四时之官为六卿舜为六官以正天地四时説苑曰尧时舜为司徒契为司马禹为司空稷为田畴防为乐正倕为工师伯夷为秩宗皋陶为大理益掌敺禽为九职刘向舜命九官济济相让注禹司空弃后稷契司徒咎繇士垂共工益虞伯夷秩宗防典乐龙纳言周礼疏曰尧舜官号稍改其时官名葢曰稷曰司徒是天官稷也地官司徒也又云命羲和仲叔使分主四方注仲叔亦羲和之子尧既分隂阳四时又命四子为之官掌四时者字曰仲叔则掌天地者其曰伯乎是有六官分命仲叔注云官名葢春为秩宗夏为司马秋为士冬为共工通稷为司徒是六官之名郑分隂阳为四时者分髙辛时重黎之天地官使兼主四时耳共工注水官也尧天官为稷又司徒士此三官是尧时事舜述前功秩宗舜时官也惟无夏官之名夏曰司马在前则羲叔为夏官是司马也郑曰初尧冬官为共工舜举禹治水尧知其必成功故改命司空以官名宠异之非常官也禹登百揆之任舍司空之职为共工与虞垂益是也始羲和之时主四岳者谓之四伯后分至八伯尧初天官为稷至试舜谓之百揆舜命禹为之即天官也崔灵恩曰舜改地官为司徒秋官为士冬官为司空春官秩宗
　　五官配五行也　自黄帝建立五行少昊五鸠氏颛顼立五行之官唐虞百揆四岳象天之有五行也孔頴逹周官疏曰百揆一人四岳内典四时之政四人也孔平仲则谓四岳为一官俱是县拟曲礼曰天子建天官先六大次五官注此葢殷时制吕氏曰殷人尊神即尧命羲和舜齐七政洪范首五行之意也其实唐三代皆有六官皆有九卿考工记疏六官之记可见者尧育重黎之后羲和及其和叔四子掌天地四时夏书乃召六卿商周稍改职名六官之数则同通典曰夏制九卿殷因亦如之三少六官也智尝论六宗之名与二肾之説以为凡数五即有六五为生数之宗六为成数之始从一至十五六固天地之中数也如五礼即有六乐五音即有六律五运即有六气皆自然之理东曰青龙南曰朱雀西曰白虎北曰武武者龟与蛇也木曰勾芒火曰祝融土曰后土金曰蓐收水曰防则少皞之二子曰修曰熈也人身一心一肺一肝一脾而肾有二六宫贵神则土有二六气则火有二葢土为终水为始而水火相交水土相成也龙马言曰六官之名冡大也宰制也司徒徒众也宗伯礼以宗为先司马兵以马为先司冦冦所常防治也司空之空为何物乎尧制司空之官以宠禹即宰相也汉三公以司空配之犹古意也商以太宰为前列周并列而重其权葢冡宰兼相职而司空实相位也以五行言之地官为土天一生水则天与水犹二水也然则司空篇亡非亡也本无职掌以宰相时兼之耳此説甚竒故存之以备论
　　汉有官簿有仪品魏晋有品令唐有格令宋有班簿有具员　安帝诏举刺史长令相清白敇身率下者无拘官簿注谓不拘常牒也后百官志曰班固着百官表职分未悉故依其官簿粗注职分以为百官志注曰百官簿刘昭补志序所云百官就乎故簿是也应劭有汉官仪隋志王隆作汉官解诂胡广注樊长孙与刘千秋书曰张平子次述汉事莫能立顾见汲令王文山小学汉官篇足知旧制仪品荀攸撰魏官仪徐宣瑜晋官品晋志又载魏晋官品令后魏志曰晋品令有正无从唐开元刋定职次着为格令宋开宝诏除授京官依朝官例降御史台班簿十日一上中书太宗阅班簿择近臣举官庆厯中中丞张方平言臣在翰林见天圣中具员元丰六年李清臣为备选具员十册此如今之御览册也按表少府若卢注引汉品令则汉先有品令之书矣唐寔録宣宗命宰相作具员御览
　　中台尚书省东台门下省西台中书省也　中台亦称都台始于汉成置尚书至后汉而权重唐龙朔改曰中台都堂居中左右分司都堂东有吏户礼部三行西有兵刑工部三行每行四司凡二十四司中书旧有其官魏晋始谓之中书省北魏曰西台龙朔亦然光宅曰凤阁开元曰紫薇自黄初置监晋因之又置舎人齐通事舎人四员各住一省曰四户权倾天下晋孝武来常居内殿以省官一人司诏诰位在西省因曰西省郎唐中书舎人为文士之极任门下省后汉谓之侍中寺晋志曰给事黄门侍郎郎中俱门下众务龙朔改曰东台光宅曰鸾台开元曰黄门省给事中加官也隋置吏部给事郎炀帝移为门下之职又有七谏议属门下炀帝废之唐武徳复置四人贞观于门下省置起居郎二人即起居注也相沿皆谓之三省曰台者别称也谢灵运晋书曰汉尚书为中台御史为宪台谒者为外台曰三台蔡邕以侍御史转持书御史迁尚书三日之间周厯三台其曰八座者六典曰后汉以令仆射六曹尚书为八座今以二丞相六尚书为八座唐不置令也宋齐有三台五省谓尚书中书门下秘书集书省元丰制门下中书増建后省置谏官笔麈曰霍山録尚书有上书言其罪者山屏不奏其书后上书者尽奏封事輙使中书令出取不闗尚书可见尚书是士人中书则宦官也及江左至唐乃以中书尚书列为两省中书传命尚书受而行之则尚书外庭吏也唐之设翰林学士于禁中専掌制命而中书亦少疎矣及元设中书省而以尚书之则中书外廷臣也今之内阁则汉之尚书令唐之中书省而司礼中官则汉之中书令也汉制大将军位三公下及窦宪伐北国还位次太傅在三公之上自是东汉官制太傅第一大将军次之太尉次之司徒故丞相也又次之司空故御史大夫也又次之西汉有三府丞相御史大夫大将军也其后増二将军谓之五府东汉有五府太傅太尉司徒司空大将军也西汉所谓三公者丞相太尉御史大夫而已其后以大将军代太尉而以大司马号冠之然犹一官耳东汉承元成之旧以司徒代丞相司空代御史大夫司马代太尉为三公而大将军位三公之上与司马为二官矣曹操为丞相位三公上而丞相与司徒亦为二官矣东汉之末以太傅总百揆为首相太尉次之司徒次之司空次之而大将军号或在太傅之下太尉之上有五公矣晋初以太师太保司徒司空为文官公而以左右光禄大夫开府者为从公大司马大将军太尉为武臣公而以骠骑车骑开府者为从公有八公矣已而齐王冏之徒又自为丞相不在八公之数则又冗矣智按江左自刘宋以后宰相无常员惟人主所与议论政事委以机务者不论衔之大小皆真相也陈后政事并由中书有舎人五人分掌二十一局各当尚书诸曹并为上司尚书听受而已荀勗以为凤凰池即其端矣此中书之重也北朝惟重门下三公尚书非带侍中衔不得闻政此门下之重也唐则并重巳而逓重巳而重中书云
　　内録録尚书事也　桓温固让内録是也人称防稽王道子为东録世子元显为西録东第可设雀罗言朝在西元显执权也今詹府有録事小官也然亦因其名孔丛子桓子新论皆以大麓为大録
　　晋以后之侍中乃宰相非秦汉之侍中也　秦侍中本丞相史也五人往来殿内东箱奏事谓之侍中汉为加官分掌乗舆服物武帝以孔安国儒者掌御唾壶朝廷荣之表曰侍中左右曹诸史散骑中常侍皆加官侍中中常侍得入禁中诸曹受尚书事诸史得举法散骑骑并乗舆车给事中亦加官志曰属少府比二千石周礼太仆干宝注曰若汉侍中西汉侍中有严朱东方吾丘苏武欧阳地余王商师丹诸人班穉为黄门郎中常侍朱穆曰中常侍故事参选士人建武以后悉用宦者矣晋志曰黄帝时风后为侍中周为常伯之任秦汉无定员后汉曰侍中寺即门下省也冠武弁大冠加金珰附蝉为文貂尾为饰三省既立则侍中为门下省之长官给事黄门侍郎散骑常侍俱属门下称曰黄散唐初因隋为纳言后屡更改总之自晋以后门下省长官即宰相也
　　汉有丞相府唐宋有政事堂非今之东阁也　邓通诣丞相府鹖雀飞丞相府是也唐志曰三省长官议事于门下省政事堂后裴炎自侍中迁中书令乃徙政事堂于中书省开元十一年张説为相又改政事堂号中书门下列五房于后神宗史志中书门下在朝堂西榜曰中书为宰相政事之所又有中书省门下省者存其名列皇城外中书省但掌册文覆奏考帐门下省主乗舆八宝朝防位版流外考校而已中书令侍中不任职元丰官制行悉厘正之乃废中书门下省之在皇城外者并朝堂西之中书堂为门下中书两省以左右仆射兼门下中书侍郎又以两侍郎副之神宗曰中书省揆而议之门下省审而覆之尚书省承而行之哲宗立吕公着言唐太宗以三省长官共议从之建炎三年始合三省为一按今之东阁则学士之房耳故无文移可行太府汉丞相府也　以张汤甯成掾以汤为无害言大府调茂陵尉注师古曰大府丞相府也赵禹为丞相史周亚夫曰文深不可以居大府蔡质汉仪曰司徒府与苍龙阙对厌于尊者不敢号府应劭曰不然丞相旧位在长安时府有四出门随时听事明帝欲依之廹于太尉司空但为东西门耳荀绰晋官表注曰汉丞相府门无防不设铃不警鼔深大广远无节限也
　　唐宋政事堂皆在朝堂之西　唐门下省为政事堂裴炎移入中书省政事堂有北门过中书舎人院咨访至常衮乃塞之李华有中书政事堂记言裴炎之非李庾赋曰西则月华重啓银台内向中书在焉周密宰相旧记广徳二年令射生自光范门送郭子仪注大明宫含元殿西为光范门韩愈上宰相书伏光范门外是可推也宋官志曰中书在朝堂西是为政事堂宋中书门下并列于外又别置中书于禁中为政事堂与枢密院对掌大政干徳二年置参知止令就宣徽防上事
　　宰相有平章参知同三品之名唐也　尚书令侍中中书令为宰相不轻授人常以他官假以他名贞观八年李靖辞位三两日一至中书门下平章事平章事起此萧瑀以太子太保李勣以詹事同中书门下三品同三品起此然二品不専用髙宗以后为相者必加同三品而张文瓘以东台侍郎同东西台三品同三品入衔自文瓘始永淳元年以郭待举等同承受进止平章事平章事入衔自待举等始通典曰侍中中书令为真相尚书令则太宗曽为之郭子仪恳辞是也其以他官参掌者但加同三品及平章事知政事参知机务参与政事之名并为宰相即汉韩安国张汤为御史大夫行丞相事之例也葢髙宗以郭待举岑长倩郭一正魏同为相以其资任尚浅未可与诸相同名且令预政事与中书门下同受进止平章事此时虽不设尚书令而左右仆射即为真相同三品者次之同平章事又次之至宋时遂以同平章事为正相而以参知政事为次相然则宋之参知政事即唐同平章也元以丞相居平章事之上则犹唐始立平章之意也宋之丞相即参政也元乃以参政居左右丞之下
　　中书枢密宋之两府然考汉唐之始名皆宦官也　汉之中书令本宦官也至江左而为宰相唐之枢密使本宦官也至五代时以枢密使为内辅臣宰相为外辅臣而枢密之权重于宰相如宰相兼枢密则得専大政如罢枢密之权但为宰相其任反轻亦如唐之左右仆射也葢郭崇韬之于荘宗安重诲之于明宗然皆以佐命元功入为枢密刑赏黜陟无不由之其势然也后晋太祖惩其横肆遂废枢密以印付中书而宰相之任始専矣唐初枢密之设葢于政事堂后列五房有枢密房设以主曹务乃宰相文书之所也宣宗以后始设东西枢密两院以宦者为使而枢密之任归之其权与宰相等矣唐荘宗即位以豆卢革卢程同平章事郭崇韬张居翰为枢密使始以外官为之而枢密之任亲于宰相以其与闻宥密也有宋建国因五代之旧以中书为相枢密为将谓之两府而宰相之权重于枢密矣唐末两枢密使及左右中尉柄事禁中与宰相表号为中贵亦称内大臣枢密即今之司礼中尉即今之东厰也唐金吾卫属南衙即今之锦衣羽林卫属北衙即今之东厰李辅国欲选羽林骑士五百以备廵逻葢欲以北牙禁旅侵南牙之职故宰相李揆急奏止之辅国又署察士数十人潜令于人间听察细事有所追索诸司无敢拒者鱼朝恩専权亦于北军置狱使坊市恶少年罗告富室没其家资则成化崇祯间之西厰矣
　　仪同三司同三公之三司也　东汉太尉司徒司空谓之三司邓隲为车骑将军仪同三司自是南北因之有仪同三司之名矣唐又以盐鐡度支户部为三司天祐三年以朱全忠为盐鐡度支户部三司都制置其名始于此三司使名始于后唐张延朗宗时杨国忠至兼领数十使然未立此名也唐志凡寃而无告者三司诘之此谓御史大夫中书门下为三司太子监国则詹事庶子为三司
　　古小而今大者尚书侍郎也古大而今小者检校提举也　汉成置尚书官小侍郎则郎中满三嵗者后权日重遂为公卿晋有检校御史唐尝加检校尚书宋治平二年中丞贾黯请皇子及宗室卑属除检校三师官熈寕遣使提领转运有提举常平司又署都大提举麟台故事旧有提举官政和七年置提举秘书省又有提举太史局又有提举宫观之名今则检校提举皆为小职仆射秦官其职最小后渐为宰相汉有司校尉城门校尉八校尉戊巳校尉而今为锦衣卫之班役
　　今之省中専指给事古之六部郎皆省中也　给諌原属门下省今六科封驳犹其遗也尚书省向谓之中台刘宋设在建礼门内曰内台北齐曰都省曰北省唐神龙定为尚书省都堂居中左右分司都堂之东有吏户礼部西有兵刑工部故称吏部曰东曹兵部曰西曹通典曰吏兵部为前行户刑为中行礼工为后行给事本加官刘向为郎中给事黄门六百石秩孔放李息卓茂皆为之所谓暮对青锁门拜之夕郎也
　　汉之诸郎非尽尚书郎也　汉官云尚书郎初从三署郎选诣尚书台试每一郎缺则试五人先试笺奏初入台称尚书郎中满嵗称尚书郎三嵗称侍郎田蚡少为诸曹郎是尚书郎冯唐为郎中署长直不疑盗同舎郎金顔驷为郎雄为侍郎及诸言以赀为郎父任为郎皆三署郎也曰外郎者散郎也中郎者省中郎也吕氏曰三署五官左右也续志议郎六百石以文属光禄勲通典曰尚书郎西汉置四人光武分六曹并左右丞为三十六人更直五日于建礼门内入直官供青缣白绫被或以锦綉为之奏事明光殿含鸡舌香与黄门侍郎对揖侍郎称已闻乃出丞郎月赐赤管大笔隃糜墨固已宠矣
　　依乌郎府也　晋志郎位十五星在太微帝座东北一曰依乌郎府也周之元士汉官之光禄中散諌议议郎郎中是其职也后人解依乌谓为后扆乐府射乌辞言明帝东廵有乌鸣乗舆虎贲郎射中之遂令亭壁皆画乌此附防也汉书作哀乌古时哀有依音详见天文五花六押非今之舎人也　唐故事中书有军国政事则中书舎人各执所见襍署其名谓之五花判事李泌曰给舎分司押事故舎人谓之六押葢晋以后之舎人即汉尚书郎魏置中书通事舎人梁去通事字隋改内史舎人唐武徳改中书舎人又称西台凤阁紫薇舎人元丰官制行遂以中书舎人判后省之事今则内阁舎人为宰相承行与两殿舎人皆非正途惟中书科之舎人准考选然非昔之任矣
　　唐以舎人年久者为阁老非今所称阁老也　故事舎人年久者呼为阁老宰相相呼为堂老胡邦衡除龙图阁学士周益公贺诗有龙图便为黄阁老之句
　　学士古史之遗而任遇殊矣　周官有左右史葢今起居之本汉武有禁中起居注后汉马后撰明帝起居注则起居似女史之任其后则近侍之臣记録也厯代有其职而无其官后魏始置起居令学士重于唐而亦昉于后魏文帝招文儒之士置崇文舘贞观中崇文舘有学士直学士员不常置也葢自汉制侍中为侍从之选出入禁闼掌直承明润色典诰谋议政事已昵近矣而礼遇犹未尊严也魏改秘书令为中书令监等官掌赞诰命记防时事典作文书而晋之舎人拟为凤池可谓权要然所司犹冗也至有翰林则为枢机宥密之地而业是官者清华极矣唐初设文舘中宗用上官昭容之言置学士四人象四时直学士八人象八节学士十二人象十二时游幸禁苑无不毕从大学士之名起此至宋时即以为宰相兼其官矣萧梁有夀光殿学士之号殿学之名始此笔麈曰李肇翰林志曰唐翰林院在银台门内开元二十六年别建学士院徳宗移于金銮坡防要曰翰林院在银台门内麟徳殿西厢重廊之后学士院在禁中凡十防南防五间北防五间中隔花甎承防居北防第一间其任最重第三间曰槐防相传居此必相中书门下二省皆供奉外官随朝士入见谓之内供奉随翰林院班者谓之翰林供奉即今之两殿两房皆翰林供奉之遗法也唐自中宗以后学士之权重于宰相如陆贽之在奉天郑絪之在贞元裴洎李绛在元和之初皆以帷幄密谋□军国大计用人行政惟所献替及其为相宠遇反不若焉即有所建白视在北门亦若少减地之亲疎不同也汉所谓不任三公政归台阁如此元大徳七年郭守敬以先朝旧徳累请谢事不许自是凡翰林太史官不得致仕遂着为令彼所谓画林者兼有书画供设之流所谓太史者即今之钦天监官非词林也今之词林则兼古之宫僚礼官中书秘书学士舎人著作郎起居郎螭头珥笔之任矣宰相以本学士而加官故无印止有文渊阁印以封进御览此外即支俸皆借翰林院印故于翰林院堂上设公座视相公几位则几座故曰中堂智谓今时宰相无其官而有其权地其权之渐重正似唐之学士而但论机务不论官正似江左辽北面有大林牙院掌文翰曰北面都林牙南面有翰林都林牙林牙亦通名如将作监都林牙太仆有羣牧林牙
　　詹事春坊本宫僚也　詹事秦官掌皇后太子家成帝省之并于大长秋长信詹事更名长信少府又改长乐少府又有将行者应劭曰皇后卿也景帝更名大长秋或用士或用中人后魏有太子左右詹事唐置詹事府宋东宫有詹事少詹但品俱正六今制则詹事正三少詹正四也左右春坊葢沿北齐及隋有门下坊唐龙朔改门下坊为左春坊左庶子为左中防改隋典书坊为右春坊右庶子为右中防左右谕徳唐置以拟散骑常侍贞观改中书舎人为中允龙朔改赞善今并存其名司经局自晋以来有之梁之典经局唐之桂坊也皆以洗马领之元有太子司经其曰校书正字昉于刘宋至北齐有太子校书郎隋司经局置正字二人由唐宋以后宫僚可谓多矣近日则以翰林兼充之侍读侍讲则始于开元三年命马怀素禇无量更日侍读遂置此名而宋仍之汉有太子家令寺十率府卫太子率更令太子仆今皆省但有舎人每正旦东宫于文华门之左门设坐受朝贺则舎人及东宫卤簿卫立皆选良家子为之非官也十率府率更之率胡三省音所律反者是升庵弱侯音律者非
　　秘书著作史舘前代分之今则皆词林事也　拾遗记黄帝有四史宋衷世本曰沮诵仓颉为左右史吕览淮南皆言夏太史终古殷太史向挚周有五史侯国亦置如苏墨屠黍倚相廖虢是也秦有太史令汉武始置谈迁为之宣帝以其官为令行太史公文书修撰之职以他官领于是太史之官惟知占候而已王莽改置柱下五史后汉至隋惟魏明太史中史职中书其余多秘书唐武徳因隋属秘书省著作局贞观移史馆于门下省宰相监修李元纮奏罢史职其修撰史事以他官兼领宋以宰相监修修撰直馆检讨无常员修撰以朝官充直馆检讨以京官以上充掌修日厯及典修图籍之事凡国史别置院于宣徽北院之东以藏之谓之编修院天圣修真宗史宰相提举编修官以三馆秘阁校理以下及京官充事毕即停麟台故事曰实録院提举如国史从官为修撰余官为校讨修撰之名始于唐张昌龄为北门修撰孙逖为集贤修撰蔡京分修撰为三等直阁为六等此皆谓之贴职汉图籍所在有石渠石室延阁广内贮之于外府又有中丞居殿中掌兰台秘省及麒麟天禄二阁藏之于内禁后汉图书在东观桓帝始置秘书监一人属太常晋武并入中书省惠帝复别置自是秘书之省始居于外东晋元康四年除著作佐郎著作西观撰晋书隋秘书省领著作太史二曹龙朔改兰台太史天授改麟阁神龙复旧其后国史太史分为别曹而秘书但主书写校勘矣宋建崇文舘招文院端拱初建秘阁其实秘书郎校书郎著作郎正今之史舘也刘向校书雄典校已有其任而未设官名马融为秘书郎诣东观典校书蔡邕拜郎校书东观是即校书郎也魏明帝太和中始置著作郎官中书省掌国史后又置佐郎刘卲为秘书郎出乗鹿车王肃表论秘书丞郎乗鹿车此魏制也唐龙朔为司文郎中咸亨复旧宋初为寄禄官元丰定名始有职掌修纂日厯祭祀祝词则著作郎佐之职略曰初除林希为大着丰稷为小着是也其刋写分贮集贤院史舘昭文舘秘阁则秘书郎主之髙承以侍读起于明皇呉曽引陶景为侍读起于梁
　　汉有讲郎侍讲之所自也　章帝诏髙才生虽不立学官然皆擢髙第为讲郎张辅子蕃以郎侍讲赵典拜议郎侍议禁内此其端矣
　　病坊言其闲也　类要曰唐以秘书监望虽清雅而实非要剧以监为宰相病坊丞及著作郎为尚书郎病坊秘书郎及著作佐郎为监察御史病坊
　　大蓬言其仙也　郑氏谈绮曰秘书监曰大蓬后汉邓章传时称东观为老氏藏室道家蓬莱山王元长曲水序记言事于仙室谓藏室也
　　视草起草也　淮南王安上报书及赐令相如等视草尚书郎主作文书起草沈括笔谈曰学士院有视草台每草制则具衣冠据台而坐唐有视草亭唐太宗属文遣上官仪视草诗人号上官体李徳裕传安邑里第有起草院
　　两制者翰林学士为内制中书舎人为外制　李之仪姑溪集答呉子阳书曰唐开元末以翰林供奉为学士入院一嵗迁知制诰不作文书但备顾问参侍行幸而已廷班随本官若侍宴则座次宰相下故学士号内相其知制诰谓之内制用白麻写从内降付外廷宣读中书舎人是宰相属官其知制诰谓之外制押案遇有所命则申之以词而行下者也今官制行此等合改正智按此书则当时亦未改正矣后晋天福五年诏翰林学士院公事直并归中书舎人自是舎人昼直者当中书制夜直者当内制至齐王开运元年复诏翰林学士与中书舎人为两制各置六员唐永徽中命学士一人待制宋景徳置龙图阁待制天圣有天章阁待制治平有宝文阁待制杨徽之等两制皆预故事学士二员分直有大除拜过二制上则并召二员谓之双宣又曰双日锁院只日降麻故亦谓之双锁能改斋漫録曰武后谓员半千宜留待制此其始也汉但名待诏所任亦逺神铃铃索也　苏续志唐学士院深严人不可入中夜宣事必先动铃索长庆中河北用兵铃夜作声鸣急则兵事急鸣缓则兵事缓李徳裕诗曰银华悬院榜风撼引绳铃
　　摛文堂即玉堂之署也　元城语録太宗飞白书玉堂之署四字玉堂殿名疑武帝所造李寻曰久污玉堂之署宋英宗曽撤去呉草庐秘笈云元丰中有学士乞摘去下二字榜院门诏可是乞以殿名名其署也续防要云徽宗政和五年御书摛文堂榜学士院有花砖道在北防前堦日影及五砖为入直之候李程故号八砖
　　假龙老龙大小龙皆龙图之称也　方勺曰旧制直龙图阁谓之假龙待制谓之小龙直学士谓之大龙学士谓之老龙总呼龙图叶梦得曰亦称龙阁龙学又曰吏部尚书补外则除龙图五曹则除枢密直学士相呼谓之密学
　　得周官六典之遗意者今日之六卿也　石斋黄公曰莽仿古矣然羲和司农纳言合为一官秦仿古矣然宰司徒司伯系之三公斯岂古乎魏道武取云鸟之号唐则天取鸾凤之名皆泥古而不通于今前代亦有六部然属于省中唐户部无版图兵部无戎帐虞水不管山川金仓不司钱谷而职名虚设宋既有吏部又有审官院既有刑部又有审刑院既有兵部又有枢密院既有工部又有三司使而分散不一诚不若近制逺矣隐史曰黄公以周礼二千余年仅见行于今日愚独叹者缺第一事也一者何奄寺不统于冡宰虽有鐡牌庸能不彻乎郑端简曰析一相而六此其初意讵知学士加官之为真相邪周官宰之权固重矣然自舜禹以来司空即为相智别有论周官大体是而文字不必尽信诚如朱子论其内外相维之善诚如郑节卿所论而琑屑不必相仿则诚如马贵与所论矣宋郑伯谦字节卿作太平经国书发明周礼徐九一重刻之又按古时命官六卿有人公孤之人不别见是知公孤即六卿而立之犹今六部加师保也
　　省眼天官也　选司亦谓之南曹亦谓左曹司勲亦谓勲府亦谓右闼刘禹锡为韦陟神道碑云是曹在南宫为眉目在选士为司命鹤防考功防也唐考功员外防事有薛稷画鹤故云今吏部有古藤或称藤轩
　　版部地官也　亦称民部魏有严部郎中唐司徒四属曰户部曰度支曰金部曰仓部唐张博济为户部郎中部有考堂天下嵗防计处司金亦称司珍司仓亦称司庾司储唐户部侍郎有二员判使按者别一署谓之左户
　　容台春官也　唐虞曰秩宗商容为商礼官故称容台汉郡国有容史旧説礼部郎中掌省中文翰谓之南宫舎人杜牧顷求小仪小秋不遂郑谷寄同年诗小仪澄澹转中仪故今以为礼部司务之称石林燕语礼部郎中元丰官制行谓之名表郎郎官别有印曰名表郎印春明退朝録云礼部员外为瑞锦窠因话録云祠部呼氷防言其清冷也冰去声
　　五兵夏官谓中兵外兵骑兵别兵都兵也　魏始置五兵尚书晋太康又置七兵尚书以中外兵加分左右也都官秋官也　汉成帝置三公曹主狱亦曰贼曹刘宋三公比部皆主法又置都官尚书主军刑狱领都官水部库部功论四曹开皇始改刑部唐因之天宝改为宪部亦曰西台亦曰白云司
　　起部冬官也　共工冬官汉魏领于民曹自晋迄陈有所营作权置起部尚书役竣则省隋始置工部尚书唐因之领工部屯部虞部氷部四曹屯田一曰司田通雅巻二十三
&lt;子部,杂家类,杂考之属,通雅&gt;
　　钦定四库全书
　　通雅卷二十四　　　　　明　方以智　撰官制【文职】
　　台主宪长也　秦御史大夫位上卿汉仍之选郡守相髙第为之任职者为丞相复置两丞一曰御史丞一曰中丞成帝更名大司空元魏踵此而中丞出外为台主更名御史长史魏初改中丞为宫正晋厯南北朝并不置大夫以中丞为台主唐因隋设大夫一丞二后改为司宪不久复故宋仍唐而无大夫以中丞为台长今则犹西汉也中丞至六朝卤簿出入干歩绛驺清道与皇太子分道王公逊避尝曰避中丞赤棒唐制大夫中丞午后三刻出回避宰相如午前出宰相回避大中大夫节卿曰丞相犹太宰御史大夫犹小宰御史之中丞少府之尚书犹宰夫大长秋犹内宰而属少府自武帝时中丞始不得居中制事而光武政归台阁不任三公此周官之大体所必不可复也按汉表成帝省詹事并属大长秋而少府下言诸仆射署长中黄门皆属
　　持书御史即治书也　严延年传注天子欲有拜诏持书御史发符下太尉通典曰中丞旧持书侍御史也胡广曰宣帝斋居□事令侍御二人治书魏置治书执法隋先于相府置察非掾后改为治书侍御史唐为中丞汉表在殿中兰台掌图籍外督举劾建武中特诏与司校尉尚书令三司各専席而坐曰三独坐梁重其选给三驺执盛印青囊后魏北齐曰南台或曰南司唐御史台门北辟取隂杀也宋天禧时置言事御史六员元丰复六察以御史専领汉御史乗属者天子出御史除二人为乗曹防车马武纪御史乗属在庙傍是也御史里行始自马周以布衣令于监御史里行遂有此名防要曰始于龙朔用王立本为之
　　南床杂端也　通典言侍御史职有四谓推弹公廨杂事知杂事者谓杂端最为雄剧食坐之南设横榻谓之南床或曰即转南省此如今掌河南道京畿道也里行葢如今之试御史也今称御史为乌台以朱博御史府中列栢木常有野乌数千也于文定泥顔氏家训以为鸟误作乌智按唐宋来皆用乌府考汉书原作乌字或顔别见一本邪
　　三院台院殿院察院也　御史在周为柱后史秦为侍御史监理诸郡亦谓监察御史汉罢监察之名魏置掌八部兰台二人居殿中侧陛而坐晋复置检校御史隋改检校为监察唐仍隋而置三院一曰台院侍御史焉号台端二曰殿院殿中侍御史焉号副端三曰察院监察御史焉号分察三院几二十员而内供奉里行各如正员之半宋仍唐三院以知杂为侍御言事而殿中侍御六察为监察近时十三道不分三院内纠外按人人可以言事然初为试厯三差后为道长亦其遗意也
　　六察察六事又察六部也　监察御史第一人察吏礼部第二人察兵工部第三人察户刑部唐百官志又载察六事一察官善恶二察户口帐籍赋役三察农桑仓廪四察贼猾私蠧五察徳行才能六察黠吏豪宗其察六部乃兴元元年事也元和四年以新人不出使无以观能否乃令颛察尚书省号六察官
  </div>
  <div class="pagination">
   <a href="通雅_page19.html">
    上一页
   </a>
   <span>
    ...
   </span>
   <a href="通雅_page15.html">
    15
   </a>
   <a href="通雅_page16.html">
    16
   </a>
   <a href="通雅_page17.html">
    17
   </a>
   <a href="通雅_page18.html">
    18
   </a>
   <a href="通雅_page19.html">
    19
   </a>
   <span class="current-page">
    20
   </span>
   <a href="通雅_page21.html">
    21
   </a>
   <a href="通雅_page22.html">
    22
   </a>
   <a href="通雅_page23.html">
    23
   </a>
   <a href="通雅_page24.html">
    24
   </a>
   <a href="通雅_page25.html">
    25
   </a>
   <span>
    ...
   </span>
   <a href="通雅_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
