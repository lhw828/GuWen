<!DOCTYPE html>
<html>
<head>
    <meta charset="UTF-8">
    <title>物理小识 - 第 7 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>物理小识 - 第 7 页/共 11 页</h1>
    <div class="content">　　硝皆地出　东壁分水火二种愚者曰大溲蚀土物乆者可炼取硫小溲蚀土物乆者可炼取硝则硝乃醎气所成者也凡五更扫洁地皆可取硝而偃墙邉为易取耳是同出而二用也【中通曰黄嘉卿云客买皮硝与硝石不同价见可云防州以马溺冬瓜皮煮火硝作皮硝用皮硝可升为明粉不可作火药乃河南山东所出平地自生者也火硝是煎墙厠土而成者也以莱菔提硝则为马牙白硝】
　　硼砂　生西南番西者白如明矾南者黄如桃胶皆链结成同砒煅过有变化能制汞哑铜结砂子银工所必用也
　　汗药　以硼砂合铜为之若以胡桐泪合银坚如石今玉石刀柄之类汗药加银一分其中则永坚不脱试以圆盒口防汗药于一隅其药自走周而环之亦一竒也硫黄　博物志云西域使王畼説硫黄出且弥山去髙昌八百里昼视孔中上状如烟夜如灯言时气不和皆往保此山西国布那如山皆硫近硫之洞可以治病忽鲁谟斯多盐与硫日本土多硫黄不可作灶必取别岛土魏志云盘盘国有火山山旁皆焦溶流数十里乃凝即石硫黄则硫有石有土有水结者益部方物记水硫黄出资荣州山磵中秋潦已收里人布茅水上流沫拥聚取而熬之复投于水而成号真珠黄赤即石亭脂即箕山巢许所服之石流芝也青即冬结石藏器载毘南硫黄香又三佛齐有摩挲石有光焰烧作硫气
　　礜砒　陆放翁言城固县礜石数十百石可立取千金方以礜干姜乌头名匈奴露宿丹今入水者服信説文礜出汉中正与放翁城固合蚕食之肥防食之死智以礜即砒但有白黄紫色数种山海説文言毒防而开寳本草始有砒今人不敢合耳砒出广信府曰信李时珍不载今地名固一缺也【飞云云汉中今不见有礜果地产有尽而变耶抑人不知用耶】矾　涅石烧炼而成桐城过黄泥河十里即庐江矾地也乆烧厰人无疥其飞出者胡蝶矾光明如水晶山峰者定水解毒土人贵之炙地酒醋布矾以桑盘覆之灰壅一日夜其精飞于盘上者矾霜也青矾乃煤石所炼者本草纲目未载也樟树矾场取煤炭之石石有铜色谓之铜石即以细煤烧而围之以矾场水淋其鹻入釡重煮冷则成矾它处水不能成或以皂角水淋之又升为矾红曰礶中红安福出铜炭即煤炭中有铜星者也洋船贵青矾以能制龙也青矾厰气熏人衣服当之易烂栽木不茂惟乌桕树不畏其气
　　盐　咸者生于火也地中得火遇水成盐如火然薪木既已成灰水淋灌之即成灰卤盖燥干之极遇水即咸此其騐也咸性下坠五味辛甘酸苦皆寄草木独是咸味寄于海水足征四味浮轻咸性沈重矣蜀中盐井先凿得淡水深乃得盐三晋盐池雨多水亦淡泄去淡水下乃得盐海于地中为最卑诸咸就之积咸既多淡入亦化故海中无处非盐且火因于日日遍大地地中亦无不有盐也卤积则能载物故淘土为巨器泛中流必无沈溺姚寛曰煮海试卤者杓卤而置莲子数枚三浮五沈者淡七八浮则淳卤矣取其浮而直闽人以鸡子桃仁试之饭豆亦可试也以解池卭井为上消物剥炼金银宜戎盐大颗盐而洗眼宜青者梁杰公騐逺贡盐云若南烧羊山盐文理粗北烧羊山盐文理密月望收之其彻如氷以氊槖煮之交河出碛下有紫盐鲜而甘李时珍曰今医但知青盐而不知青赤皆戎盐也北戸録言张掖桃花盐与杰公紫盐即赤盐也本草戎盐南海青北海赤谓西海之南北耳抱朴子作赤盐法此岭南之染成红盐也智按张畼传魏饷九种盐言黒者疗腹胀胡盐疗目痛柔盐疗马脊赤盐駮臭盐马齿盐不中食则赤黑之性有分矣又按元史宁夏有韦红二盐陜西环州红盐味甘而价贱岂南史之讹记抑古之称谓通借耶在魏以极逺者曰胡盐在中国则九种盐皆戎盐也光明盐出盐州五原盐池正方彻明蘓颂曰阶州出石盐生山石中不假煎链甚明莹呉録曰天竺有新淘水石盐如水晶金幼孜北征録北有盐海出白盐如水晶忽鲁谟斯在赤道北二十七度地悉是盐否则硫也有山五色皆盐土人凿石镟以为器髙昌鄯善二国平碛掘七尺见紫盐味甜美其色鲜食之止痛泑泽即菖蒲海龙城千里其盐坚刚能深金之色昆吾盐陆地产十余里无水自生月满如积雪又清盐池其盐正方广半寸似石人耕池旁地取池水沃种之去勿回即生又张掖池百步其盐多少随月増减襄沔记云龙巢山有盐池水色白上有青紫棱四邉皆青泥约二十里冬月草上如霜尝之是盐世谓盐花山又临卭一火井一盐井以火井火煮盐井水斛得盐四石若家火则一二斗矣髙州防州盐白井研盐黑山西解池则南风结成者天津花马池恵安堡池皆晒成者畏雨不畏风山东煎成淮北晒成淮南灶户取地上草烧灰敷卤地过宿掠上铁【铁片而以牛粪为堤】煎出卤再煎加皂角汁乃成盐其地以雨而晴为润也广东稻秆盐【田草浇海烧灰淋煎】浙则编竹涂石灰而煎之其竹不焦盐火同类也濵州土盐煎土草而成树盐则结五构之盐敷树
　　戎盐累卵法　即青盐紫盐之类以水化之涂鸡子则累之而不堕
　　盐母　乆积盐场下者盐母或成文以水浸盆中而暴烈日则干处皆盐又溢以水相继而生
　　盐能洁氷　藏氷不论汚浊但洒以盐开时自洁盐能御火　凡火爆洒盐则止石炭撒盐则焰发戈船盐其防则火不烧木栅泥盐亦可御火
　　卤气灭火　海邉出坑布竹木覆茅沙于上潮汐冲沙则卤淋于坑中水退以火炬照之卤气冲火皆灭浮石　浮石能治肺此皆水火之变用余琰席上腐谈曰肝木当浮而又沈肺金当沈而反浮盖肝实肺虚也故石入水则沈而南海有浮水之石木入水则浮而南海有沈水之香抱朴子曰烧泥为瓦燔木为炭水沫为浮石此皆去其柔脆变为刚坚也【中通曰桐城浮山防圣嵓下有浮石土中青石烧成石灰其不成灰者烧之其汁如油油尽则石枯可以浮之水上是又一种浮石也外纪谙厄利亚湖中有小岛无根因风移动则有山浮水上如葑田者矣闻卢若腾年伯曰浯岛洞中石潮涌石浮水面相击如钟鹭岛有风动石石甚大而遇风动摇以一指探之亦摇而千指之力反屈焉因附记于此】
　　石文　黎乆曰肇庆岩硐石乳溢结成形楚蜀文石殊胜凡文交错未有不成形者恒山之圭璧栁谷之璜玦果足以证器车之出而大华仙掌峩眉佛镜生有相似非神迹鬼工也小石旋文则有六合石日照石上杭石西昌石塞外石池州下仓埠出石子如玉内蕴物形有如者
　　青石　青石不可以芦束置其上筑之必碎但以芦蓆盖碑经露必有痕遇霜雪则碑面爆落庐山朱矶石起片作碑不及江南青石坚也中有理路循鑚取之物理所曰断大石者横棉絮一片于冲处撞之即断
　　青田冻石　青田石之心为冻石如蜡者曰蜡冻光明者曰灯光近心者为豆青次为封门青图书取之为其易于下刀而芝泥油不滞浮石面也辽冻下刀有沙声作印最沾印色闽夀山石金山石光润可观亦具五色夷陵石坚易刻者名楚石今舒城亦产
　　煤炭石墨一种而异类也　陆文裕张孟竒以为一然永乐抽分书煤与石炭为二项陆机与云书曹公藏石墨寄一螺大业记宫人以石墨画眉沈括帅鄜延以石脑油烧烟作石墨煤则各处产之臭者烧镕而闭之成石再凿而入炉曰礁可五日不絶火煎丱煮石殊为省力外记孛露有土能然可作炭用
　　异石　大理防苍石成山水文肇庆石亦可充大理但不坚耳滇弥雅山五色花石荆州莱州亦产俱名玛瑙石阳信州出竹叶斑石皇极殿铺地是也大名府善化山有紫斑石似玉南平县有青花文石具山水禽鱼状台州有花乳石祁阳石有云朶【髙阳树石胜之】蔚州天皮石【火烧则石起片如玻瓈作窗作灯用】南阳石纯緑色洮石蓝山西霞石黑内白防火州落髪石黒纹如毛登州雪浪有金星莱州黄蜡石歙端石为砚辰沅亦有黑端石具小眼在溪者表淡青内深紫而带红有金线相间曰紫袍金带石髙安县然石黄白疏理灌之则热殆火玉类瑞州志载之而土人不识矣杨不弃得石如鹅卵青莹贾胡曰此青鳯子也蜀试金石本黒者也陵石有小窍英徳石则酒涂而黒也矾石似矾到溉竒礓即礓礰也髙丽出玻璃石透明可作灯盏峩眉五台六棱放光石又有黒龙江水花石可作矢镞即石砮也【兆兖曰茶源石徽州取作牌坊乆则流出铁浆或成块突出又黟县石取作门岩阑干其色蓝以核桃油摩之则如漆黑其石生铜黄山莲花峰顶有小池池沙取出尝发香或夜有光中徳曰灵壁石能收香】
　　化石　顾玠海槎録崖州榆林港土腻最寒蟹入不能动乆之则成石矣外纪那多理亚国有琼石穴人往凿之见石人无算皆昔避乱之民为寒气所凝渐化为石他如松之化石石之似梅似柏皆不足讶也唐书言回纥拔野有防松入康干河成石杜光庭言婺州永康县有松堕水为石曹能始名胜志四川永川县来苏镇有松化石燕京万仲晦曲水县南京任伯受家俱有松化石姚寛言通逺军浑源出焉有水虫类鱼鸣人以挺刃击之或化为石曰覔石长尺余直一二千缗善磨刀光而不鏉
　　石鱼　一统志汧阳县有山鱼陇击为两片鳞鬛悉具而紫黒色烧作鱼腥可辟蠧湘山县石鱼山亦出石鱼五行志言土中木中皆得鱼唐富阳韩珣庄凿井于土中得鱼封令祯截木得鱼【彭飞云云今汧阳不见石鱼岂古有而今尽耶】雌雄石　莆田青山海濵产小白石状似杏仁而擘两瓣腹有文如虫贮之醯碟两石离立须臾自合曰雌雄石然非醯不行此石燕郎君子类也【中履曰物分精粗各有隂阳如虞陵隂石润阳石燥其显者也以磁铁金汞而推之气制类感何非引触中惪曰山东亦有雌雄白石浸醋走合】取寳法　乐稽耀嘉曰开神山神渊积薪夜击鼓噪而燔之凡山石盛热时必汗赤黄者金汗口尝味臭如牛溺气白汗味辛者银汗如雀毛色者铜如胡胶色者铁如白铁色者锡也淮南曰水文圆折者有珠方折者有玉凡有寳之沙甚重极苦土色似熟杏烧作脂苏气香或色似血皆有金银照寳术用磁石三两秫米粥涂箭笴二七只为烛照地火若摇动者寳也桃叶布地独有霜雪或气露者寳也树在城墟中忽变色枝偏枯折者旁有寳也人家草木冬无霜雪者寳也草木枝下生毛至地其色青白者玉也若赤黄者下有金黒色铅鐡也金楼子曰山中夜见胡人者铜铁精也然巨木塞井亦有赤白上鋭之气草曰此皆生成之理不足讶也知此而不惑者非至寳耶
　　阻声石　外纪云谙厄利亚有怪石长七丈髙二丈隔石发大铳人寂不闻故名聋石献万曰筑墙最厚墙下发圏盘洞则屋中声不外出
　　海井　非石非铁非竹非木状类银牀酌醎水于器置此井而汲之即淡可饮航海者便之见癸辛襍志段柯古曰海水经鱼脑穴即淡【范石湖集载海中大鱼脑有窍吸海水喷出之则淡】金粟火烧石法　制土器或炉或鉒以糠堆封而烧之即类窑成入水不烂土坯半干而烧之亦一甄也筑土墙而烧之其坚不壊
　　煮石法　尝随瞿稼轩年伯逰隠山六洞见一西僧年百余云是拂菻国人言煮白石法以盐涂烧而淬矾水乃以五加地榆硝石煮烂干之成粉任作饼食单道开岂足竒乎以醋酒煮代赭石插铁钉其中扇之作汁煮成消石法　皇甫谧言石脾与消石煮之如雪贞白不知石脾为何物王右军云石脾入水则干出水则湿陈卧子尝问入水则干何自知之智按舶来盐石消石以入水而取出则无水滴乆置之其上自润耳峨眉山有石脾人无识者造者以苦参水煮蝴蝶矾戎盐熬干为石脾又以苦参煮石脾朴硝去滓以冷水渍一夜即成消石可化诸石为水此与焰硝之消石不同
　　炼鍮石法　崔昉曰铜一斤炉甘石一斤炼之即成鍮石其真鍮生波斯如黄金烧之赤而不黒然鍮非一种或曰黄银即雄黄银通雅载之详矣格古要论言鍮石生髙丽者可磨下石汁涂笙簧上不匿气水庶得不铺此亦一种也唐制有青鍮石带辽元皆用之凡铜与鍮石贴金欲取下者以肥皂涂之烧火中则金圏在肥皂上
　　烧石易凿法　万安张振山开河梦神与之方曰以桐油石灰与黒豆末之烧石则凿之甚易因用之验智按以硫烧之其石亦易碎
　　补防石法　墨娥小録云镕黄白蜡松香末同色石粘之一曰研生羊肝和面缀之一曰镕沥青和石屑补若玉玛瑙瑚等物损折研石膏明矾磨芨调涂损处以绵纸并纶丝防束置汤釡中煮透俟冷
　　石药以坚耎膏涩燥镇为用　自陶苏皆以硬为石膏耎为寒水石丹溪乃断取耎为膏确矣愚在平西有一洞出石膏视之乃方解石也石体凝止而膏用解释故能觧肌发汗今以膏收豆浆非以其释而止乎滑石亦耎可画然在土中耎如泥见风乃结虞衡志详载之蓬莱县桂府村亦出滑石可刻图书中有光明黄子为石脑芝其根为不灰木医取利窍非惟通小水也琼萃曰硬者化之亦自有膏石无不可化者钟乳津汁非膏乎愚曰下垂凝涩与土含蕴之膏殊矣石皆寒重惟硫防礜砒热丹砂磁矾则不可以寒热论也雄磁虚连数十片铁医以色黑入肾亦取雄吸丹砂色赤入心本取镇气养神孙思邈加神麴为磁硃丸谁知其理耶如花蕋濇能止血青礞醎坠下痰礓礰袪肿发逐皮节空青明目取应胆汁固各有其类用也【中通曰阿房宫砌磁门则御刀不出入耶万毕慈石县井亡人自归亦吸之意云尔空青治目为袪肝火而以东方甲乙色类之寒坠燥化膏滑通解此犹易知也丹砂则矣盖善入而引药灵化也中履曰通雅载火山不烬木徐无不灰木而滑石根亦为不灰木其同名乎燕京白炉甚轻火烧不壊但畏水耳是不灰木与天皮同坑其筋防灯耐乆人所不知】
　　试金石　广信石佳以鹅汤煮黒蜀中有本黒者煎矿　浙福坑塲或采或闭饶信瑞坑从未开也楚出辰州贵出铜仁中州则宜阳赵保山永宁秋树坡卢氏髙觜嵩县马槽山蜀防川密勒山甘肃大黄山山东江北皆有凡有鑛处山童望气知之有深浅耳开采妨争或费工不偿惟滇常行楚雄永昌大理最盛次曲靖姚安次镇沅外域多有皆黄道腰轮下国也砂山见磊珂小褐石自有脉路穴土十丈或倍之支洞寻苗或黄碎石或石缝乱丝则鐎砂近矣形如煤炭下叠石不甚黑出土以斗量髙者六七两一斗下者一二两其鐎砂放光甚者精华泄漏得银偏少炉筑五尺砂先淘洗毎鐎砂二石用栗木炭二百斤墙背鼓鞲火力既合鐎镕成团然银犹隠鈆中【砂二石镕团约百斤】冷定入分金虾蟆炉鈆沈下者已类佗僧栁枝燃照鈆气浄尽则生银也倾无丝纹或现圆星滇号茶经入铜少许乃入槽成丝耳楚雄所出硐砂百斤又坐鈆二百斤于炉内然后煽炼成团其再入蟆炉沈鈆结银同也【炉底佗僧様者别入炉炼又成扁担鈆】襍银者红铜与鈆也髙炉甘锅炼之洒硝而铜鈆就锅底曰银锈灰池落者曰炉底二者填火土甑鈆就低流铜黏余银仍可分取
　　铜矿　铜托体鈆中银中亦有不襍银鈆者炉须傍通髙低二孔鈆先化从上流铜后化从下出炼托银者银结于面铜沈于下日木方长板铜漳人再炼取银而倾饼转售是也蒙山铜最下宋奉新曰赤铜以炉甘或倭鈆参和为黄铜【铜十斤炉甘石六斤用倭鈆四则红铜六以袁郡自风煤炭炼】以砒霜等药制炼为白铜矾硝等药制炼为青铜广锡参和为响铜【铜八广锡二】初质则红而已【智按建中初判度支赵賛采连州白铜铸大钱庆歴中知商州皮仲容采青水青铜铸钱今万歴钱有青铜白沙者色终不变宋公何云乌有耶】铜鑛如姜如鍮有铜星入炉傍溢者为自然铜亦名石髓鈆铸钱加倭鈆甚至鈆六铜四则铸色黒而堕即碎矣铁　土锭铁浮者可拾或畊起而取数寸者畊后其块日生西北甘肃东南尤溪是锭铁也燕京遵化山西平阳则砂铁也徼外镔铁则砺石中得者凡铁炉用盐和泥造成出炉未炒为生铁既炒则熟生熟相炼则钢尤溪毛铁生也豆腐铁熟也镕流时又作方塘留之洒干潮泥灰而持栁棍疾搅则熟矣灌钢以熟片加生铁用破草鞵盖之泥涂其下火力镕渗取煅再三又有广南堕子生钢沈括所见真钢是其类也淬地溲百炼又一法也
　　锡　临贺产锡方书呼锡为贺南丹河池二州最盛衡永次滇锡则逺不致矣山锡水锡又分砂南丹河内黑色粉碎淘取煎炼日可一斤其炉沙不即镕用鈆少许勾引或以剰灰勾引其流出洁白而锤之即裂必入鈆制方充造器其入鈆太多则镕化入醋淬八九度鈆尽化灰而去嘉兴黄锡最精必以青布滤费事矣鈆　有银鑛鈆【滇中多】铜山鈆【贵州多】单鈆曰草节鈆【嘉利州出】雅州出钓脚鈆如皂荚科斗生沙中上饶乐平出襍铜鈆剑州出隂平鈆难更仆也其曰倭鈆非矿鈆也乃炉甘石泥礶火炼而成者与铜收伏入火即成烟飞去冶铸　朝钟用响铜四万七千斤锡四千斤髙丈五尺径八尺埏模既燥厚附牛油黄蜡蜡二油八凡油蜡一斤虚坯填铜十斤铸钟不可接像则可以数接为之铳则内磨为要也生铁铸釡补防甚多惟废破釡铁镕铸则无复隙漏釜成后以轻杖敲之如木者佳然惟福山铸锅为最以其薄而镕铁既精工法又熟他处皆厚必用黄泥豕油炼之乃可用刀以建阳淬水钢健【中惪曰青州出铁而顔神镇穿珠灯必资山西铁丝】
　　鍜缝　铁性逐节黏合涂黄泥于接口入火挥锤泥滓成枵而去取其神气媒合也大器以细陈壁土撒接口自合煤用铁炭无煤则用火墨俗名火矢扬烧不闭穴火者也成乐器者必圆成无焊其余用焊药炙合以锡末为小焊响铜末为大焊焊银器则用红铜末皆兼硼砂巧焊金玉用银末如玉柄铁刀之类
　　健铁健钢　已经炉锤出火入清水淬之曰健未淬则钢之弱性犹存也鎈用纯钢以羊角末和盐醋先涂乃握已健之钢鏩画斜文重烧红退冷入水健之针条穿鼻入釡慢火炒之炒后以土末入松木火矢与豆豉三者罨盖下用火蒸留二三针插外以试火外针入手成粉则蒸针足矣乃开封入水健之
　　冷锤　黄铜用炉甘石者不退火性受锤用倭鈆者出炉退火性以受冷锤乐器声有雌雄雄者重数锤俱从冷锤防发铜经锤后色成哑白受鎈复现黄凡折铁十分铜耗一分加冷锤者其质更坚
　　羊头　斧凿柄受木之孔先以冷铁作骨后以热铁包之冷者不黏自成空管














　　物理小识巻七
<子部,杂家类,杂说之属,物理小识>
　　钦定四库全书
　　物理小识巻八　　　　　明　方以智　撰器用类
　　笺纸　永乐于江西造连七纸奏本出鈆山榜纸出浙之常山庐之英山宣德五年造素馨纸印有洒金笺五色金粉磁青蜡笺此外薛涛笺则矾潢云母粉者镜面髙丽则茧纸也后唐澄心堂纸絶少松江潭笺或仿宋藏经笺渍荆川连芨禙蜡砑者也宣德陈清欵白楮皮厚可掲三四张声和而有穰其桑皮者牙色矾光者可书今则绵推兴国泾县敝邑桐城浮山左亦抄楮皮结香纸邵建则竹纸顺昌纸柬纸则广信为佳即奏本也【续録曰北纸横帘南纸竖帘】
　　抄纸法　治楮者沤之投黄葵之根则释而为淖糜酌诸槽抄之以帘其薄者一再抄厚至五六抄覆诸夹墙煏干而掲之或以石灰水浸楮后涤其灰伪者加竹料草料以粉取白则沁不耐书矣竹取笋初成竹断之去青谓之竹丝浸而舂之江西抄者粗其抄草纸按尺者煮当子藤叶抄而累之则番张不黏或用榆皮闽中抄竹纸简纸取榔树合围者锯片舂碎煮水抄帘乃可笮之而番张烤煏也或用大圆黄香树皮广信用羊桃藤水皆取其滑
　　作故色纸　桦皮烧烟熏纸作故色如泥凡纸沁者熏之不沁【续録曰纸自然故者其表故色其里必新】
　　熿槌法　熿百幅白矾倍黄明胶滚化而稀水收之槌纸以一湿一干合百为垜用大石压一伏时乃槌三百下以五间匀疉为度米元章硾越竹如金版入芨番覆辍耕録亦载藏经纸法芨合石硾为光
　　笔法　兔颖鼠狼鸡雉胎发皆可为之锐齐圆健其四德也唐有笔匠铁头宣州诸葛髙常州许頴李端叔称歴阳栁材黄山谷言郎奇枣心散卓今巨细纯羊毫近之以宛转满志也妙手近推湖州府李家渡业遍天下大率毫少倍狸檾耳鼠毫者竹尾毫也兔毫惟前肩者尖健壶中赘録曰养笔以硫黄酒舒其毫取冬水笔亦防蠧也东坡书杜君懿藏诸葛笔每百枝用汞粉沸汤研墨胶笔不蠧不燥又曰生毫笔成饭甑蒸出悬水瓮数月乃可用山谷用椒檗煎汤磨松煤染笔干后收贮或以靛染之冯应京曰洗笔宜热水
　　辨砚　砚谱青州红丝第一栁公权用之其实端第一次歙次临洮驼矶庐山常山不及也熟铁砚重倭漆查砚轻澄泥如铜雀瓦类后仿而瘗泥生润耳端州今肇庆宋钦宗改名釡柯山即麢羊峡有小湘后歴石砊水岩西下岩大小秋风桃花其名也宋宗室希鹄续録曰下岩惟漆黑青花二种扣之无声磨墨亦无声卵石去臕有花点吴淑砚赋所谓点滴青花久在水底难得矣今分将军梅花老坑水坑以蕉叶白火纳文辨水岩亦因病而识之张世南谓之火黯外石号屏风背多紫白绿鸲眼绦丝有黄绿硃青数十重明润者朱子暇【治守端】曰嫩锋横断发墨最神似端者九谿石沅州黑石也洮有猿头斑皮黄蚤纹【陆子渊得洮琼】龙尾为李后主开羊鬬岭有枣心诸坑刷丝内裹丛丝马尾独吐诸名正视如洒墨侧视刷丝灿然【中徳曰洗砚宜莲蓬穰半夏切平不可纸拭中通曰滚水洗易干然泉浸所以养石若墨胶久滑当以麸炭略磨】
　　假鸲眼　取龟尿和色先炙石而涂之直穿石底【郭林曰缚龟以火煏之又乍冷之以声惊之彼即溺出中通按李士材云以猪鼻内戳之即出】
　　仿宋砚　砖磨后置沙中敲之则缺痕古上墨涂之浸水半日洗去干复涂墨久即上锈加矾易上然不如空墨水之有光王肻堂曰研瓦始唐人邵伯温曰研中隆起如瓦以不畱墨为贵百年后方可就平今洼中示古何为乎
　　墨法　石脑油烟作墨坚重以松烟者疏而碧今不必也李廷珪上矣近代程君房方于鲁祝彦辅罗小华丁南羽邵青邱吴去尘呉百昌象潘方凯方回嘉客环山方伯闇敷逺不惜万金故得合诸家秘法君房于鲁以神宗见取名彰耳法以苏木煮草去草性燃烟所制金紫照人漆烟作墨其色反白独用猪脂作墨不成君房以脂入顶烟六分之一其墨细润书画尚焉其入金泥硃砂氷麝者贵之也水用山易泉胶用鹿胶阿胶次广胶天雨锥之不动市上牛皮胶合者耎矣胆用熊胆次青鱼胆吴去尘独用猪胆为其易也取其动而化胶黑能增色也然猪胆久之适如其质而已不能增也古藏墨以豹囊然至燕地徃徃化粉惟君房伯闇两家墨入燕坚倍于南昔君房伯闇互相问而不言各悟而后知若合符节良以北方风髙法以百日酎酿斤用三铢故不碎也制以秋和之日无风重房万杵乃成所忌者天隂隂则墨餲矣试法顶烟墨口可以截纸投清水盌中一昼夜如故熊胆力也君房元灵气于鲁青鳞髓潘方凯石莲秘宝方回宜宜堂嘉客客道人吴百昌紫雪程孟阳松圆阁方伯闇写经墨泽逺一笏金敷逺碧水神珠广居神髓皆累试累验之其他亦不胜记矣验墨之成色与白金等潘嘉客试墨帖言之甚详其磨各墨而浸观其黑者一端也其以新而冒旧者□之石灰中一昼夜而出者也储泳袪疑曰墨在制胶煎胶练杵铁石臼中而已区区秦皮紫草适足为累【中通曰墨用胶轻故须万杵乃匀】
　　冬砚　冬以杨花铺砚槽则不氷曰春风膏或盐磨墨或火酒
　　劣墨发光法　蜡梅皮浸水磨墨有光用白糖则胶矣【兆兖曰冬用米醋磨墨】
　　帖搨类　旧搨纸薄久则磨光而纸面无气味即谓之墨香可也淳化阁帖枣木刻用匮纸或用乌金搨或蝉翼搨有银铤痕大观刻于太清楼潘师旦刻为绛帖希白潭州帖刘次庄戏鱼堂此外武冈彭州泉州诸本不一若宝贤堂东书堂则周籓晋籓搨也陶九成言兰亭百十七刻定武褚临皆宋人临者多矣金石集于欧阳公赵德甫钟鼎篆韵合于薛用敏徽钦时上好下趣容可尽信耶汉魏一字三字石经少矣陜碑为唐郑覃书又有孟蜀石经南宋石经详见通雅【余全人曰淳化阁帖宋季南狩遗于泉州已湮池中时出光怪发之即是马蹄真迹谓银锭痕也中通曰搨先煮墨绢包试而搨之为蝉翼须蜡一磨北方用骆驼油市上用鸡子青　中履曰或以烛油入墨矾兆兖曰墨亦矾调待纸将干则匀而不枯不渗也刷鸡卵青者天阴转潮须洗发团之微用白蜡磨搨帖面永逺发光又可常用】
　　书画类　书贵钟王而虞取其健秀褚取其俊欧颜取其矩法后则分体擅长黄山谷谓乐毅论为王著书小僧律杨凝式为防僧入胜独服东坡之沈着张旭书智永壁楷法妙絶而草书颠逸字字皆在法度中此善评也画以小李思训李成郭熈为北宗王维以至董巨倪黄为南宗究不相掩各臻其致大约纸绢无过千年者自黄长睿董彦逺米襄阳诸公所谓宋时已无晋物今有宋元人摹仿笔即是神品唐绢粗扁宋绢极细新丝烧之则蹵然而就焦焦作丝臭年久者否藏此者贵舒卷即免湿蠧然火烛风日不洗手最忌观玩河东张爱宾论鉴识收藏精矣【中德曰松江画绢三钱余一方方濶三尺可以比宋宣徳云鹤裱绫亦有织者南京则粗絺不精也】
　　装潢法　表褙作池故曰潢也大约黏宜省浆表宜绵纸多刷自沁故县壁不瓦瓖攒必俟天润上壁贵其滋调下壁则宜燥矣表册挖纸不在绫绢续用芨背缝忌当画心卷舒久之必然有损吴中汤强为精强氏常住王弇州园今顾元方称庄希叔颉颃汤强周江左尝记之其时贵秋冬春中夏下忌暑溽也春以皂角一挺滑石白矾川椒黄蜡油各一两夏用蜡矾艾各一两金精石木鼈子秦艽白芨芫花各半两乌头信巴豆少许皂角一挺秋加石燕少许冬用黄蜡一两白矾五钱防砂二钱茯苓三两盐三钱麪一斤其研子者用白芨饧并熬以肥皂搓水一升听后用蜡一处同煎【苏用撞裱挖嵌即无接缝髙低】
　　黏法　花椒汤去椒以盆冷之旋糁白麪令其慢沉不可搅动明早搅匀或浸数日每日一搅淋去原浸之汤却入白矾末乳香少许新水调和冷锅旋擂不令结块方以慢熟之切作块以原汤浸椒汤煮之搅匀再煮熟取置盆内用冷水浸其面常换水可留数月用之碑帖外殻宜以芨矾蜡椒乳香三伏厚黏曝而压之成器后须近人气如牀榻上待一年后药性已定其坚如石永不蒸蛀矣李如一曰加楮汁更牢或麪和芨末入水不可将水入麪也【中通曰麪作块入椒矾白蜡末用水煮之俟麪浮起为度后入清水浸之至省浆白泛即易水待其泛尽取出待干配入白芨汁作糊永逺不受霉湿欲以葫芦褙纸则用抄纸之浆滉之】
　　画色　靛花藤黄作緑研赭合胶朱用砂乳谓之绰綘其研飞大青石緑者后必托粉花蕙用胭脂碧蝉秦皮配色更鲜水墨加色浸泌显青纸可也【先泌黄水宿夜泌之乃蓝】生纸细染界处以矾笔衬之磨墨待澄用其浮者逺山饱水笔尖蘸淡墨抹之喷湿烘染深浅不沁【中通曰硃砂不变色银硃红花久在风日则变画家乳硃砂漂之去浮用中者乳而用之标作丹赭用印色用标取其细也石青难研以耳塞粟许弹入便成粉】
　　异色　杂爼言画鬼神目随人转以曾青和壁鱼也盛伯舍为钱仲驭取萤画渔火愚笑之葢禁方用枭睛萤尾乳金则夜有光想合方别有法耳宋髙文虎蓼花洲录云徐谔得画牛昼在栏外夜归栏中李煜献太宗徧问不知惟僧赞宁曰南倭海中方诸蚌泪得之和色则昼隠而夜见沃焦风烧岚石落得之磨色则昼见而夜晦见张骞海外经后杜镐简三馆果见之物理久而愈出信然
　　写影法　首腰足三停立则为首者七坐则为首者五自顶至下颔以眼为中自眼至颔以鼻头为中其面或长或短或仰鼻或大口眼更多变耳视何等老少在皴颏见势此其槩也画家皆以纸版对临以草灰纸隔而砑其纹乃以笔分之愚见魏子一于扇上水墨为人写真一一逼肖故是神颖【通曰眼用墨圏藤黄而细破之有玻镜摄摹法暄曰画色用胶葢之永不为尘侵】
　　刻碑法　双钩过硃难得入神米元章谓颜鲁公笔迹家僮修改波磔失真惟庐山吉州题名为不失也神隠曰乐毅论是就石书丹张大复曰章简甫搬涉其韵愈胜而章林石田曰但守锋颖不差毫髪庻几可嗣先民摹帖纸　向搨槌蜡明如魫角次捶油纸若熟桐油重涂绵纸久则茶洗可用数年
　　矾书白字　皂矾水写字入五倍子水中盐卤写纸烘以火萆麻子油写撒纸灰或杏仁灰俱可见又曰白芨研汁入矿灰蘸矿灰书黄竹纸俱如丹
　　写不上者有法　姜汁研墨书布绢不湮石工以大蒜粘石市锅者以萝卜书锅肥皂水磨墨书油纸画烛字浮水上法　黄檗白矾就纸书字乘湿入水沉之去纸则字画脱浮于水面或磨黄芩
　　洗画上黑法　画上粉被黒或硫烟熏以石灰汤蘸洗二三次则色复旧【中通曰周江左言用枇杷核洗画上霉锤浸滚水冷定洗之则霉气垢汚尽去亦可皂角又须急以清水淋去枇核皂角之余气】
　　洗误字法　宋久夫云蔓荆子二钱龙骨一钱柏子五分白丁香十条定粉少许俱为细末点水于字上取药掺之少顷拂去一方防粪白马珂螺粉洒之数洗即去【中通曰湿之覆以纸取玛瑙砑之则墨自去防奸者写成后以桐油沁之则必不可洗补】
　　顷刻碑法　以铁浸水加矾以白笔书之拖墨砚上则矾不受墨成白字又以此书纸上不见字浮水即见旧传乌鲗腹水立劵久则不见今试之先书时不似墨但变色耳【中履曰以挿汁磨墨拖矾书之纸】
　　藏书辟蠧　芸香即七里香山谷谓之山矾非枫胶香也郿县石鱼商山必栗香作书轴白鱼不犯葢沉檀降香作轴皆不蠧也寻常宜用桐杉胶则易蒸糊则生蛀以苦楝子末生麪粘之犀玉虽贵纸何以能胜耶春宫图谓之笼底书以此辟蠧乃厌之也莽草莴苣熏之即去愚者曰竹纸有浆粉故易生蠧真绵纸书不生蠧古用黄卷以渍檗杀虫也【中履曰书厨可置樟脑雄黄以芨表之】
　　揭湿黏法　书浥水不开者火酒烧过含其剰水喷之即开黏而欲其易开者豆粉黏也
　　芝泥法　茶油四两皂角九钱白芨去皮毛五钱金狗毛取毛一钱老生姜去皮五钱以武火熬文火漫收之滴珠为候绢滤去滓再煎数沸艾绒四钱银硃四钱油调之再蒸再晒听用朱太环曰入干姜熬油者等其重去其姜而阳光所漉浊者下矣以之印纸易干冬用之不冻与艾绒和而不防松雪亝用麻油一两入七萆麻肉熬令色改即漉去投芨椒矾牙皂文武三沸又滤去俟油成珠投黄蜡少许滤去其滓贮瓷瓶瘗地月余用水花银硃研淘加油染煮帛熟艾鹅毛吐丝之类以绢囊缝固内于印池硃六钱加辰砂四钱为优吴防埜纪用穿山甲油取其不渗程穆倩加大青取其发紫艳也盛白含得钱仲驭法以灯心调粉日之碾则易碎再以水澄其粉在下以之受油妙于艾绒【中德曰埋萆麻油三年取出色白如氷复晒之熟每斤入黄蜡一钱白矾一钱芨二钱贮之研硃砂水飞去黄标与砂脚用中间细者入盌加烧酒防火煮一炷香取干又研乃拌艾绒艾绒以屡煮屡磨乃熟如绵　中通曰油于印外者加白蔹中履曰苏合最敛入附子则金扇面立干或入陀僧谢在杭曰蚦油合硃砂印色隠起】
　　香类　沉香出海南诸国木类椿榉凌冬不凋橘叶防花实如槟桄自腐结香曰熟结上也斫凿而结曰生结水朽曰脱落因蠧隙结曰虫漏各有沉栈【一作笺即速也】黄熟其剔取也鸡骨等名其状也【角革黄乌水盌青桂蜡蠒菌芝金络竹机梭马蹄牛头燕口猬刺龙鳞乌刺虎胫鹧斑仙杖及杵臼肘拳凤雀龟蛇等】万安黎母山东峒冠絶警者杂黎中秋月夜探之香透林起以朝阳幽醖也奇南同类自分阴阳卢颐曰沉牝也味苦性利其香含藏烧更芳烈隂体阳用也竒南牡也味辣沾舌麻木其香忽发而性能闭二便阳体阴用也【竒南有緑结油糖蜜结金丝虎斑等锯之其屑成团舶来者佳沉则琼甜】金楼子俞益期一木四香讹也【栴檀是檀香鸡舌是母丁香薰陆滴垂是乳香出波斯类松藿香是草何乃以为一木耶槩言皆木出耳】陈仁曰千年榕生伽南刘荐叔曰有力之木皆降皆结其枝皆青托香其屑皆黄屑也安息金顔笃耨亚湿唵叭皆木脂炼收者龙脑出婆律抺罗短叱诸国南海深山亦有之因名波律其木类杉叶圆皮皵仁粒如缩砂蜜者肥而流膏其无花实者瘦有时喷香人以帛敷地惊堕如蝶顷刻吸香入木不易得也断之待干析理溢片或锯板劈取有梅花脑速脑米脑赤者曰父婆律【中通曰吸烟琐喉者真世多升樟脑作氷片】苏合油能敛香迷迭草烧之去鬼龙涎则取诸海木上者焚真龙涎翠烟结空坐可剪分香缕外纪曰龙涎是土中产初流出如脂至海凝块有千斤者又云有兽吐涎曰龙涎香惟黑人国与伯西儿海最多泉州市舶税课云占城宾达侬香多三佛齐多黄檀药沉占城出麝香木暹罗出罗斛香梨香降真香渤泥有金脚脑水札脑登流眉有蔷薇木
　　奇制法　有曰金龟吐艳者以栁灰丹粉芨为之而腹含众香也欲其楼台则加干荷叶午日阴干欲见人物则用男胎发剪匀入内欲见仙鹤则加水秀才【中通曰水面长足虫】午日收五十枚入之欲见香毬则加寄生草欲见白云铺地则加铅粉其总药则甘松白芷零陵槀本霍香大黄参香附沉檀降乳各五钱末而蜜之甲子日攒丙子碾戊子和庚子丸壬子盛再甲子焚之【不作金龟则为小饼】夷门广牍曰瓨内荷叶五月时以蜜涂之自有小虫食其青翠惟存本叶纱枯摘去其柄暴干为末合香入少许则烟盘于上用筯分划为云篆字皆可是亦犛之幻也聚香以艾纳酸枣仁甲煎【甲螺掩也取如龙耳者灰汁酒漉再以旨酒入蜜炒之如金】
　　选香薰香　东莞斫白木桩岁淖堆之隔年凿取一层久则愈妙今名牙香亦名黄熟其生香发青点者曰选香【白香四分一斤选香斤且二两】雕去白木但存油结坐书帷中隔蒸其魂此非浅躁人所领矣熏香者三伏包花同暴也或以芳花同炭纸封曝之寓简曰南方秉火英华发外草木多香
　　合香易简法　合香不厌多麝得蛇蜕片脑得相思子香益甚其入沉麝苏合者瓷盒蜡封瘗地月余为妙合香除炼蜜则取圆树汁【似桂】或以榆皮或黄香皮岭南北有青香树【冬不凋者】范石湖取橄榄脂香泡花【柚花】蒸香其穷六和者荔枝殻甘蔗滓干柏叶黄楝头梨枣核任加松枫毬【江东因呼黄栋头枫脂为榄香】稻秆烧甘蔗米泔浸大黄再宿烧之皆妙
　　焚香法　煤饼之上香钱隔火或玉片或云母或银或砂屠赤水言剪火浣布银镶为最低几焚香则烟穂变化绵纸裱室以收香也杨廷秀云琢瓷作鼎碧于水削银为叶轻于纸不文不武火力均闭閤垂帘风不起宓山愚者曰内经载香气凑脾首楞言水沉无令见火此焚香埋火之昉也麝檀夷香最热惟东莞选香养人仓卒难致惟穷六和耳浮山句曰穷六和香宜土屋瓦炉茶饼昼夜足木根野火曝三伏山人不羡龙涎福复铭之曰香舍其身用其余魂烧不见火宻室知恩
　　熏衣法　沸汤置熏笼下衣覆取润乃以香熏则入藏奇南香　锡匣下贮蜜苏合凿窍为隔则润若枯者用白蕚叶苴之瘗土数月即复日中少曝尤香
　　发旧香　清波志曰佩香用久不香以虎子酓一夕则香
　　琹法　自临岳及龙龈分周天度四分用三自一徽至四徽犹九徽至十三也七为中【详见时论】凡声从中起而上下应之细分二十四徽木用泡桐宋久夫谓梧桐作琹贞白谓刚桐作琹皆非也漆灰久则纹断有蛇腹牛毛梅花数种其伪者一火一炼之者也细无痕者佳神隠取剑锋断东坡云琹弦旧则声闇桑叶揩之新无如其青何愚者曰生天门冬煮琹弦如玉坡又云木本实而末虚惟桐小枝实而本皆中虚故世贵孙枝也实故丝中冇木声愚者曰髙兴语耳琹取泡桐虚木有声又削之而不毛阳材琹暮清雨清阴材琹旦清晴清易时则浊造琹家古称雷文张越【池口有唇收声】成化有丰城万隆治有杭州惠祥髙腾祝海鹤崇祯时大内造琹五百张具各种式不过金玉宝石装之耳其大腹者音洪杨大经云【神隠曰范连州百纳非法也为漆碍矣桐木不宜太松】
　　宫扇类　折疉扇贡于东夷永乐间盛行陆文裕得杨妹子写扇折痕尚存东坡言髙丽白松扇是也智按孙愐韵注搊扇则唐人已有矣取宫扇川扇者以其轻而易收漆骨不汗绵漆不畏风日也蜀府用丹棱绵纸有藤骨者徽杭加金加彩金银铰皆以蜀府椑色为地故槩名之曰蜀府又有折团扇折掌扇凡辨旧川扇以欵以纸尝嗅而知之无纸漆气然伪者以纸封而烟熏之书画以苏白地毛金为贵伪者铜锡箔熏或以沔阳沙虫矢熏【竹骨出江闽而吴中水磨紫檀棕竹桄榔相思湘斑皆可为边有雕者莆田漆骨有黑紫红今南京以油假矣扇面胶气须鹿血绢拭之】
　　阳燧倒影　存中曰阳燧照物皆倒算家谓之格术如人摇艣臬为之碍故也鸢飞空中影随鸢移或中间为牕隙所束则影与鸢遂相违鸢东则影西鸢西则影东又如牕隙中楼台之影中间为牕所束亦皆倒垂与阳燧一也阳燧面洼以一指廹而照之则正渐逺则无所见过此遂倒则无所见处正如牕隙艣臬腰鼓碍之本末相格遂成摇艣之势故举手则影愈下下手则影愈上此可见阳燧面洼向日照之光皆聚向内离镜一二寸光聚为一防大如麻菽着物则火发此腰鼓最细处也段成式谓海翻则招影倒谬也陆放翁见福州万夀塔成都正法塔影倒而未言其理智见牛首塔影寓白门塔影楼而悟人自不察耳凡宝石面凸则光成一条有数棱则必有一面五色如蛾眉放光石六面也水晶压纸三面也烧料三面水晶亦五色峡日射飞泉成五色人于回墙间向日喷水亦成五色故知虹蜺之彩星月之晕五色之云皆同此理【中通曰水能摄物入其中物近水影在水面物逺水影在水底故池中树木人物悉皆倒影空气接地者属水故能摄物其影亦倒地上有一物空中有一影空中皆气故也暗室向明凿小圆孔垣外之物皆能摄入壁上皆倒影乃摄入虚空气中之倒影也光大则夺目晃洋相掩故须小光影始可见物在东影在西物在西影在东者非特影也人目亦然左视则物在右右视则物在左至交处则左右视俱在一所过交则右视在右左视在左物岂有左右哉目藏血水其摄光如是耳暄曰视差法亦以人之东西视有左右而知交处之物离地逺近】
　　镜光　县轩辕镜硃砂涂系围四镜相照能辟邪智谓楞严坛十六镜上下摄照即此意也方书言置镜牀上下令小儿安光射气通互照摄胆异闻记隋王度镜照人免疫江録言汉宣帝照妖镜如钱樵牧闲话言孟昶时张敌镜杂俎言无劳县耕得照骨镜宋史奉宁县田父得镜病热者照之骨寒此其质铸固异要以光摄生寒耳【中通曰鹿角烧灰白矾银母砂等分为末磨镜永逺不暗】
　　铸法　锡铜相和得水浇之极坚世言秦镜白铜古诗有青铜镜中亦有锡锡和水银急不相脱以入铜则尤明考工所云鉴鐩之齐令升所记是矣今磨镜之药乃锡汞也足徴锡汞炼铜之光
　　镜背纹　世有日中见镜背盘龙入室则隠者有镜背久久青斑似花者人不解其故以为异寳此假作者先以精铜少剂铸镜凿龙或花其背复镕倍锡之铜剂填之磨使平又以铅葢其面日中照之则龙文尽出博物如沈存中犹讶透光之竒吾衍始明之智因推自生若花者铜剂多久则緑更久则翠因汞气乃生硃砂水银其锡剂多者久则黯绿更久则黑或如漆今渐生者遇地气或盐醋气铜地日变生色与锡地所变之色异也呵镜法　以津唾画镜令干呵镜自见
　　指南说　磁针指南何也镜源曰磁阳故指南愚者曰蒂极脐极定轴子午不动而夘酉旋转故县丝以蜡缀针亦指南存中云此处指南必偏丙位舶商言大秦西海偏丁位则中土在昆仑东彼海在昆仑西其气随地势而少变者乎【滕楫曰铁条长而均者县之亦指南不独此也五金皆指南金重故也沉于水亦必指南惟水浅不及旋定则有乱向若深水则任其本势矣欧宗衡曰兴国县北乡一石若龟首北向移之次早如故暄曰物皆向南也凡竹木金石条而长者县空浮水能自转移者皆得南向东西动而南北静也针淬而指南应南极垂而北极髙也石首向北尾则向南重故也鳝首仰则朝北首举而尾垂也旱碓临南临西则转临东北则不转东来气北上仰也赤道以南则反是或疑石之能移曰气能飞山移石竹木铁石恒转移于空中水中即能转移于气中也石不必皆移而此石精莹其与此地之气相吸耳中通曰东西转者地上气也物圆而长虽重亦随气转故不指东西而指南北也针若扁或方轮者则乱指南之极北之极日月腰轮之国针即不指南矣】
　　漆器法　陶九成曰胎骨曰卷素胶嵌曰稍当【去声】三灰而糙漆久而磨之始用黑光其漆加鸡子清日晒试紧慢多入触药乃成黒光既干乃以鸡肝石揩去漆纇所谓触药以醋合铁浆沫也鳗水煎桐油入丹粉无名异也西皮作犀毘漆五色相叠如云者也宋有钻西以钻戗金成花其空处曰钻西也元有张成松杨茂剔红即雕漆也宋有细螺即螺钿也永乐果园厰制最精有剔红填漆戗金倭漆螺钿诸种宋多金银为素今以锡木为胎旧称蒋制倭漆与潘铸倭铜正统杨埙描漆隆庆方信川螺钿黄平沙剔红云南作者刀不藏锋棱未磨也漂霞者隠漆也先画花而漆之磨出者也近徽吴氏漆绢胎鹿角灰磨者螺钿用金银粒杂蚌片成花者皆絶古未有此坡曰黒漆器上有红字以盐擦作红水洗下漆器不可盛莼菜虽坚漆亦坏周宻记张俊奉献有戗金果垒愚者曰门朝御座方香几是钻西漆【中履曰鱼胶加糯合缝久缚晴开则坚】
　　辨漆　起笼微扇扇如镜面者防纸无晕滴沸汤不散者无硝油见风不变色者次之谚云好漆清如镜县丝似钓钩撼动虎斑色击之有浮沤凡黒红黄三种大树黒小树黄龙罩金漆金州漆也浙漆出衢闽黒于广錾树入蚬殻受漆取出以指蘸桐油抹下筒取者先油其筒漆无油亦不光七漆三油可矣鱼膘阴雨即耎生膝胶物水浸不坏日晒即熟丝绵滤渣【验油法以篾围蘸桐油如鼓面防者真掌擦香油手背香者真】
　　催干　崖旁土如枣外黄赤内黒滤入桐油则易干号曰催干蜜陀僧以干外此土以干内熬油时先下催干后下陀僧宜以牵丝为催干土是处有之形家见此为忌
　　窑器本末　柴汝官哥定宋窑之名也元美曰柴窑柴世宗进御叶窴言钱镠烧陆龟防咏越窑夺得千峰翠色来则唐有矣定州白磁有芒遂命汝州造青窑器均州五色皆汝之类也江南处州龙泉有窑政和间京师自置官窑南宋邵成章提举内窑号邵局最佳余则有乌泥余杭续窑枢府窑之类陆文裕曰宋处州章生一生二兄弟至龙泉之琉田窑而生一陶者百碎而色淡故名哥窑以铁足有声为验仿定者曰象窑亦苦无声格古録曰霍州器元金匠彭君宝所制髙丽窑似龙泉大食窑则拂菻药烧五色者也麟洲窥天外乘曰我朝专设于浮梁景德镇永乐宣德内府烧造以骔眼甜白为常以苏麻离青为饰以鲜红为宝成化尚五色烂而回青未有也回青出外国正德间大珰镇云南得之炼石为宝者也嘉靖间回青虽盛鲜红土断絶而上忽命烧大缸围至六七尺穆宗登极诏发宣德鲜红式造抚臣徐栻言此土已絶只可采矾红今上时且添造棋局矣楙为九江分守曽督运二缸云吉州永和窑宋时开至今有舒翁舒娇之器土人传文山时窑变遂废建窑今在德化县土产程寺后山中穴而取之乃大块白石舂碎为粉澄倾石井始埴为器白土性急加泑不得满满则璺惟佛像满泑者以下空也于司直曰永乐压手杯宣德霁红杯盘发古未有以西红宝石末之入泑凸起者也茶卤壶匾礶炉瓶盘碟敞口花尊暗花坐墩皆精成窑草虫可口子母鸡劝杯曰鸡缸神庙光宗皆尚前窑故价最贵嘉窑泡杯坛琖甚佳葢永尚厚成尚薄宣青尚淡嘉青尚浓成青未若宣青苏渤泥青也宣彩未若成彩浅深入画也其同者汁水莹厚如堆脂汁纹鸡橘也质料腻实不易茅蔑也磨防岁深火色退浄也西番有干提窑无泑作饮水器【中履曰鲜红止烧二缸十二盘今盘片一块值百金红光四射】
　　磁器之泑草木汁也　愚者饶人皆从袁州市麻烧而淋其灰汁即泑也其余瓨窑亦取芦萁柴烧之而淋取其汁但有精粗耳瓨礶等泑或取草灰汁其黄色瓨泑则常土坏而取赤土汁上之者也【中通曰烧芝麻稭而淋其汁以染色则成紫淋灰以浣亦取其滑也楫曰景徳镇烧器土皆自婺源来细埴而灰色烧成乃白吴彊曰麻仓窑有土可作泑在婺源界】
　　窑器之青乃石土所画也　庐陵安福新建出黒赭石磨水以画磁坯初画无色入窑烧之则成天蓝景德窑尝取诸婺源名曰画烧青一曰无名子苏渤泥青则外国来者
　　琉璃窑　北京烧琉璃砖瓦在阳德门登丰门用坩子土马牙石入黑铅烧成刘晴川魁当嘉靖建雷殿时曽以此事费用入谏南京报恩寺琉璃塔中具五色则方山冈琉璃门昵土所作也
　　黏磁器　白芨石灰为末用鸡子白调匀碎处缚定待干但不可见鸡汤粘官窑以青竹烧沥合鸡卵青缚窑破处汤内煮一二沸放阴处三五日其牢如钉定窑则浓楮汁可粘【中履曰生麪筋入石灰久杵忽化水可粘磁器但不可于水内久浸】
　　舟　桅之髙少舟之长五十分之一樯枰之衡为舟之濶其底深浅视腊之棱其柁与其底平小舟之柁杆则可上可下船谚曰船有七飞禽八走兽九板一木又有寸木不见天此其概也艌以竹青油灰吴舩岁一油之溪船底平江船底深梭船底尖江湖用两广用阳桥江湖帆在桅左广帆在桅右蜀用布帆洋船下有直木皆重底也其用轮者古有之矣袁褧曰韩蕲王黄天荡用飞轮八擑踏车槃回江面史防曰刘裕曽用之舟内轮转外不见人张燧曰虞允文采石之役舟中踏车行船发礟
　　洋舫　万歴甲辰七月红毛艘渡闽求市沈士将军遣之去其人长身红发深目蓝睛髙鼻赤足剑走舟上若飞登岸不能疾行舟长二十余丈双底木厚二尺外沥青锢之桅三接其帆用布一桅坚树其二桅以风之恬猛为升降中横一杆桅上有斗容四十人系绳若梯上下了逺下列发贡铳前用木照后用柁黑鬼善没为之使此李衷一所记也利玛窦言舶三等小者舟腹自上达下仅畱一孔四围防水不漏下填以石风涛起时惟操舟者缚身樯桅一日行千里中者容数百人大者上下八层桅长十四丈有舶师歴师将卒客商千人江船用铁锚洋舫用木矴多则独鹿木其缝以椰索贯而沥青石脑油涂之
　　洋船钉　海咸烂铁且妨磁也故用铁力木碇桄榔簩竹作钉今以蛇皮内膏浸钉钉船则不妨
</div>
    <div class="pagination">
<a href="物理小识_page6.html">上一页</a><span>...</span><a href="物理小识_page2.html">2</a><a href="物理小识_page3.html">3</a><a href="物理小识_page4.html">4</a><a href="物理小识_page5.html">5</a><a href="物理小识_page6.html">6</a><span class="current-page">7</span><a href="物理小识_page8.html">8</a><a href="物理小识_page9.html">9</a><a href="物理小识_page10.html">10</a><a href="物理小识_page11.html">11</a><a href="物理小识_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
