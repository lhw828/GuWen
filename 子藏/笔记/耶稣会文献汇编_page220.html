<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 220 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 220 页/共 368 页</h1>
    <div class="content">至汝言手口心，三处同放赤色光，照触彼狱，顿令破坏，此语殊属无稽。盖光能照物，不能破物。言光能破狱，已为荒诞。
⑵以光破狱说之妄
若汝一身三处同放赤色光，照触彼狱，则汝必照知狱之破与不破，魂之脱与不脱矣。使知其已脱，而重复施食，是诓骗生者；使不知其已脱，而重复施食，是汝之光，未尝照触彼狱，生者死者，皆受汝诓骗耳。未借日月灯之光，尚能无幽不烛，岂己身有光，而茫然无知者哉？虎之夜行也，一目放光，一目视物，故虽暗亦见。今汝身有三处光，何反不能照知冥魂之脱与不脱耶？
地狱是空则不可破
汝又言地狱从本是空，本是虚妄，故可破坏。此大不然。夫使果是空，果是虚妄，又安能破坏？何则？世间有者可破，无者不可破。即汝佛《楞严》，亦言空无形相，不闻虚空，被汝隳裂。故人虽有大神力，终不能破坏虚空也。汝为佛弟子，言虚空可破，不独诓骗世人，又自背佛说矣。
此人智照不能破彼人恶业
汝又言昔因三业恶感而成，今以三业智照而破，汝言谬矣。夫三业恶感者，陷地狱人之三业也。三业智照者，欲破地狱人之三业也。此人之恶，不能加彼人之善；则彼人之善，亦不加此人之恶。况幽明道隔，讵可谓此人之智照，能破彼人之恶业耶？
破狱是财力而非法力
汝又言狱可以法力破坏，魂独不可以法力超脱乎？详汝是言，设能超脱，亦非法力，实财力也。何则？使彼不施财利於汝，汝亦不肯漫施法力於彼矣。岂非如徐文定公言，有财者生，无财者死乎？
“国王大赦”说引喻失当
⑴国王不赦十恶不赦之人
汝又言，“如世间狱囚，本未应出，忽遇国王大赦，即便脱免，岂可难言狱门牢固，必不可开；一人情面，必不可倖免耶？”此言更谬。盖国王大赦，必不赦及十恶不赦之人。
⑵“国王大赦”说与佛经相悖
即汝亦言究竟地狱，所受苦恼经无量无数劫。今汝复言国王大赦，即便脱免，则汝前言经无量无数劫者，皆虚语矣。
⑶情面不可用于阴间
且情面者，止可用於阳世，必不可用於阴间。
⑷说情者须是天主亲近之人
即可用於阴间，亦必说情之人，为天主亲近之人方可。亦犹阳世营求赦免，必於天子左右有势力之人，方可望天子之赦也。今汝辈凡流，所奉之佛，系背叛天主之人，能信其情面可幸免乎？
⑸情面之说自相矛盾
若一魂幸免，则如徐文定公言，非平等观；若众魂幸免，则亦如徐文定公言，地狱可以不设。若不能幸免，则汝言皆欺诳众生，自造地狱业也。
第四节  驳现摄升天之非
一、普仁截：以现摄升天论天主不灵
普仁截云：汝辈敬事天主，天主既有灵验，何不现摄汝身，升彼天堂受乐？仰望太虚，一身其能摄否乎，不能摄之於身，而专能摄之於魂，此亦不得之数也。
二、洪济：升天与现摄比较
天非太虚
驳：
洪济曰，据截沙门此说，不特不明天主赏善使升天堂之微旨，并太虚与形天之义，亦罔闻知矣。试与汝先言形天之义。盖太虚非天，天非太虚。
⑴形体之天
天主造天，天体最圆，精纯坚固，运转不息。所以颛顼制历，始著浑天，至今用之。浑天者，圜之义也。天有十一重，从下而上，日月金水火木土五星，共七重谓之七政；第八重为列宿天；第九重十重，系南北岁差东西岁差；第十一重为宗动天。
⑵天堂之天
其上则天堂之静天，美好咸具，唯天主与天神居之。修德昭事者亦蒙拔擢上升也。史曰：“乘彼白云，至於帝乡。”即其境也。义详《天问略》、《寰有诠》诸书，有理可推，有法可测，非杜撰也。
⑶佛教天说之错失
今汝佛经，由各人臆造，漫以为有三十三天，或言东西南北，各八天，上覆一天。夫使东西南北，别为区宇，则四方皆有楞角，下有根底。天之圜体，运旋穷矣。或言欲界，色界，无色界，诸天直上建立。臆说不一，可谓知天乎？夫使天而无体，方可目为太虚。如果太虚，何以有国之象乎？今天实非太虚，有层体可以测量；日月交蚀，可以预推。寒暑昼夜，序次不紊，眼前实理，佛俱不知，宜汝之误认天为太虚也。
天主教升天原理
⑴轻清上升而重浊下降
至若升天之义，天主洪恩，实有至理。汝观物性，轻清者上升，重浊者下降，一切物理，莫不尽然。如火性轻清上炎，虽倒持蜡炬，欲降其焰，焰仍上飚而难遏；石性重浊下坠，虽高掷千寻，欲升其质，质仍下坠而不已。
⑵仁义者上升而骄奢者下降
天主生人，轻清重浊，二者悉备。内之灵性，类乎天神；外之肉躯，类乎禽兽。人能从灵性之嗜，力行仁义礼智，是为浑然天理，进迩天神，轻清之类。天主於是鉴其立功，拔之上升，享天堂长生之真福。人若从肉躯之嗜，专务骄奢淫佚，是名全锢私欲，逼肖禽兽，重浊之流。天主於是恶其获罪，罚之下坠，受地狱无穷之极苦。
⑶天主赏罚犹朝廷黜陟
天主之赏善罚恶，犹朝廷之黜幽陟明也。然朝廷虽有荣辱人之权，必三载考绩。阅历三考，见其果贤也，而后晋之上爵；果不贤也，而后下之典刑。设有大声诋毁，谓朝廷既有荣人之大权，何不使草莽微贱，立赐公卿，仰望北阙，一试其能否乎？如果不能，谓朝廷有荣辱人之权，亦不足信之矣。呜呼！为此说者，非疯狂之废疾，必庸鄙之下愚矣。故知朝廷於群臣功绩未建，万无立赐公侯之理；即知奉事天主之人，德业未定，断无仰望太虚，现摄升天之理矣。
天主对人的赏罚
⑴普仁截不懂天主赏罚
又云，天主不能摄人之身，专能摄人之魂，此亦必不得之数。此语不特伤於率尔，更悖孔子不知妄作之戒。盖天主能赏罚人之灵魂，并能赏罚人之肉身，但时有先后之不同耳，《圣经》及《庞子遗诠》、《复活论》诸书载极详悉，汝辈既不博览以求明，复不下问以解惑，故不知也。
⑵天主先提升人灵
夫灵魂原本轻清，为一身之主，又能涓洁心志，力制私欲，则纯乎轻清，以事天主。天主慈悯，先挈上升，俾享天堂真福，宜也。
⑶天主后提升人身
肉身原本重浊，为灵魂之仆，能顺义理道德之正命，天主亦慈悯之。故使暂痊名山，以俟天地终穷复活之日，配合灵魂，复还原体，锡以殊恩。使其身发大光明，数倍於日；水火刀劍，不伤不死；往来迅速，万里一瞬，山海江河，绝无阻碍，并拔上升，永享长生真福焉。
⑷恶人之魂不得升天
然恶者之魂，亦属轻清，其永堕地狱，使不得上升者何？盖恶者之魂，虽属轻清本可上升，止缘如前第二驳中，所谓背叛天主之极重罪恶，必堕地狱，永不超升也。譬若鸟然，飞鸣霄汉，其天性也。使缠以铁絚，虽欲奋飞，辄复陨仆，以铁絚加其重坠故也。此天主预定赏罚先后永暂之时候，至公如此。而汝谓天主专能赏罚人魂，不能赏罚人身，不亦不明之甚哉。
佛教现摄说之妄
⑴净土不存在
查摄之正义天主圣教虽用，与汝大异。惟佛《楞严经》有云，大势至菩萨，能摄念佛人归於净土。夫净土何在？在天外乎，在天内乎？吾见念佛者多矣，汝释氏莲池祩宏，专以念佛立教。其死也，遗骸仍葬云栖，何大势至不摄之归於净土也？
⑵现摄非实有
又现摄之妄，见北京旃檀寺石碣，悉言能摄能飞，是皆释氏饰辞惑世，原非实有。
⑶事佛不能登极乐
汝今以伪法，鼓世奉佛，将身登极乐乎，抑魂登极乐乎？夫亦曰魂登极乐耳。吾为若辈明言，事非其主，魂必不能登彼极乐。
⑷僧亦不知极乐世界
僧至慧诗言之矣，有曰：“死去应为惆怅鬼，西天依旧黑漫漫。”（全诗载田汝成《西湖志附馀》）可不深为警惕哉。
第五节  驳真言灵验之非
一、普仁截：真言灵验考
持咒灵验载于传记
普仁截云：古有身婴苦难，专力持咒，或枷锁自脱，或刀寻断坏，载于传纪者，班班可考。
金刚神咒多获灵验
柢如秽迹金刚神咒，藏中备明持法。若能如法久持，虽欲移山塞海，靡不从心。唐太宗时，诸宫人持之，多获灵验。太宗恐怖，寻即禁止，因取此咒，删易数字，欲使不灵也。
真言使茶壶复合
更有近事可考证者，顺治初年，楚僧沙澜，遇一梵僧，於稠人中席地而坐，专持秽迹真言。适有馈茶者，持钜壶至，梵僧饮毕，辄为持咒，众见此壶忽升於空，堕地成七片。有顷，咒令还合，观者咸叹希有。
真言能变少成多
汪君旅，三歙人也。常言壮时，见术士降仙，案列盘果，因心念释教，称变食真言，能变少食，成广大食，盍一试之。遂从旁默诵此咒。仙即降笔，谓面前供养。忽然广大充美，非世所有。众皆不解，汪君乃言其故。
真言灵验可信
可见一念戏持，尚获灵验，矧出世高流，登坛作法，三业精纯，而反无济於事乎？汪君与沙澜皆诚笃无欺之人，其言决定可信。
二、洪济：真言不灵辩
真言只是戏法
驳：
洪济曰：截沙门引“沙澜遇梵僧咒壶”及“汪君旅变食”二事，谓释教神通，实有显现於阳世，以证阴间破狱之非妄。果若此，则街坊传授戏法者，能吞剑，弄丸，空中取酒，五鬼搬运，皆为灵感，非戏法矣。
真言非真实可信
又云君旅沙澜，皆诚笃无欺之人，其言决定可信。予谓阿其所好者便云无欺可信，抑陋矣。
普仁截的真言不灵
又云梵僧君旅戏持，尚获灵验，矧出世高僧，三业精纯，而反无济於事乎？予谓出世高僧莫截沙门若，非三业精纯者乎，宜登坛作法，口诵真言，仗彼佛力，愿为帝王身而说法，必应立为帝王；愿为宰官身而说法，必应立为宰官。今则萧然贫衲，抑何无济於事也。且只以现前微小事试之，其寺中斋供，止须截沙门，口诵变食真言，自然广大充美，众僧皆各饱饫，方见真言有灵。而今不然，仍遣僧人敲梆击鱼，多方募化，望檀越挥金布施，赞扬功德。截沙门犹且如是，而谓君旅能之乎？可见灵应於阳世，乃妄者之讹传，党人之附会，非实有也。
真言不能灵验于阴间
不能诵真言以广充供养，则必不能灵应於阳世以破囹圄，谓反能灵应於阴间以破狱施食，必不得之数也。截沙门妄信而妄传之，用惑当世，以希养身，正犯天主妄证之戒，不可破坏之地狱，又不免矣。
三、张星曜：真言之验证伪
朱方旦因作真言受诛
张星曜曰：我朝康熙年间，湖广妖人朱方旦，号曙青，居二眉山，言人祸福，天下称为神仙。彼妄自尊大，造作真言，谓可救刀兵水火，有刻本行世。翰林王季友先生，纠其惑众。我皇上命法司讯鞫，得其罪状，特诛之。则彼所造救刀兵真言，身且不保，何有於人。故知一切真言，亦皆如是。
持咒是教人肆业恶行
但朱方旦死，而佛菩萨幸免耳？然汝佛嗣教人，所谓二十四祖师子头陀，实受罽賔国王之戮，已不能使刀断坏矣。汝言专力持咒，枷锁自脱，刀寻断坏，载於传纪者，班班可考。设果有是事，则人不必更修善行，只须肆行恶业，虽遇囚狱，罹斩绞，持咒可以脱免，王法所不能加。即此便是宇宙大恶人，如北魏沙门法秀之流，又岂正人君子所乐道耶？（魏沙门法秀，以妖术谋作乱，荀颓帅兵收掩悉擒之，囚法秀，加以笼头铁锁，无故自解。魏人穿其颈骨，祝之曰：如果有神，当不人肉。遂穿之，三日乃死。事详《魏书》及温公《资治通鉴》。）
傅奕证咒术不灵验
又考司马温公《资治通鉴》，唐太宗贞观十三年，有僧来自西域善咒术，能令人立死，复咒之使甦。太宗择飞骑中壮者，试之良验，以告太史令傅奕。奕对曰：此邪术也，臣闻邪不干正，请使咒臣，必不能行。太宗令僧咒奕，奕初无所觉。须臾僧忽僵化，若为物所击者，遂不复甦。此传记之可考者。
普仁截所言不可信
⑴咒术移山塞海无可考证
汝云秽迹金刚神咒，能如法久持，虽欲移山塞海，靡不从心。唐太宗时，宫人持之，多获灵验，太宗恐怖，因取此咒，删易数字以传於世，欲使不灵也。此事不见传记，汝言将谁欺乎？
⑵咒术移山塞海是大乱之道
使咒可以移山塞海，则坤舆不宁。如诗经所云，高岸为谷，深谷为陵，大乱之道也。况宫人欲移山塞海何用，必即西僧咒人立死之术，宫人妒忌，或偶试之耳。然亦必无之事，观西僧咒傅奕不死，而西僧自毙，则咒之不灵可知矣。
⑶咒术移山塞海证伪
况太宗朝，果有此□□以移山塞海。考贞观十八年，高丽泉盖苏文叛乱，太宗亲帅六师征之，何不令西僧或宫人稔咒者，一持此咒，令东海填平，径至高丽？乃烦备造戰舰以渡辽海，攻安市城，六旬不下何耶？则汝所言，咒能移山塞海之说荒唐不根，益可见矣。
⑷太宗改咒本质疑
且太宗虽改易中国咒本，未尝改易梵国咒本，梵国之神咒，固自在也。
⑸咒壶有验亦无谓
汝言顺治初年，梵僧至中国，尚持真言，咒壶有验。夫壶本自全，因咒而毁，因咒而合，僧亦多事，咒亦无谓，请为其有益者。
黄河之患验咒不灵验
值今黄河水患，朝廷旰食。塞河易於塞海，海大而河小，海深而河浅，咒可塞海，岂不能塞河？今西僧之至中国者颇众，何不持咒，令黄河不决，亦省我国之无数金钱。奈何未有能者，则咒之不灵，又可见矣。
</div>
    <div class="pagination">
<a href="耶稣会文献汇编_page219.html">上一页</a><span>...</span><a href="耶稣会文献汇编_page215.html">215</a><a href="耶稣会文献汇编_page216.html">216</a><a href="耶稣会文献汇编_page217.html">217</a><a href="耶稣会文献汇编_page218.html">218</a><a href="耶稣会文献汇编_page219.html">219</a><span class="current-page">220</span><a href="耶稣会文献汇编_page221.html">221</a><a href="耶稣会文献汇编_page222.html">222</a><a href="耶稣会文献汇编_page223.html">223</a><a href="耶稣会文献汇编_page224.html">224</a><a href="耶稣会文献汇编_page225.html">225</a><span>...</span><a href="耶稣会文献汇编_page221.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
