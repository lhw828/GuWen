<!DOCTYPE html>
<html>
<head>
    <meta charset="UTF-8">
    <title>说郛 - 第 128 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 128 页/共 601 页</h1>
    <div class="content">　　中宗朝韦武间为雅会各防名香比试优劣名曰鬭香韦温挟椒涂所赐常获魁
　　汉张竦以列侯居长安贫无賔客时好事者从之质疑问事论道说书
　　邓禹内文明笃行淳备事母孝子十三人各使守一艺修整闺门教养子孙皆可为后世法
　　坡老性好睡尝宿临安净土寺有平生睡不足急扫清风宇句
　　东晋谢太傅墓碑但树贞石初无文字葢重难制述之意也
　　苏黄门云人生逐日胸次须出一好议论若饱食暖衣惟利欲是念何以自别于禽兽
　　李赞皇云花木以海为名者悉从海外来
　　虞伯生与朱万初帖云深山髙居炉香不可缺退休之久佳品乏絶人为取老松栢根枝叶实共捣之斫松肪羼和之每焚一丸足助清苦
　　山林穷四和香以荔枝殻甘蔗滓干栢叶黄连和焚又加松毬枣核梨核皆妙
　　古人藏书辟蠧用芸芸香草也今人谓之七里香叶类豌豆作小丛生南人采置席下能去蚤虱
　　永徽中定州僧欲写华严经先以沈香种楮树取以造纸
　　苏晋作曲室为饮名酒窟地上每一塼铺酒一瓯计塼五万枚晋日率友朋次第饮之取尽而已
　　渊明得太守送酒多以舂秫水杂投之曰少延清欢滕达道苏浩然吕行甫暇日研墨水数合弄笔之余便啜饮之
　　蔡君谟嗜茶老不能饮但把玩而已
　　唐询字彦猷好蓄砚客至辄出而玩之有砚録三卷行于世
　　眉州象耳山上有李白留题云夜来月下卧醒花影零乱满人襟袖疑如濯魄氷壶也
　　雄草砚如今制去其圭角汾水王通庙中有通隋时续六经所磨砚
　　栁下季死妻自诔门人不能损一字
　　异物志云广南以竹为砚
　　韦绚曰孔明所止独种蔓菁者取其出甲便可生防叶舒可煑食久居随以滋长弃去不惜囘则易寻而采之冬有根可劚食比诸蔬属其利为溥
　　武林筲箕泉出赤山之隂合于惠因涧元末黄大痴卜居泉上
　　黄鲁直晩年悬东坡像于室中每早衣冠荐香肃揖甚敬或以同时相上下为问则离席惊避曰庭坚望苏公门弟子耳安敢失其序
　　苏子容闻人语故事必令人检出处司马温公闻人言新事即便抄録且必记所言之人故当时谓古事莫语子容今事莫告君实
　　张旭嗜酒每大醉狂呼走乃下笔或以头濡墨而书旣醒自视以为神
　　挿梅每旦当刺以汤挿芙蓉当以沸汤闭以叶少顷挿莲当先花而后水挿栀子当削枝而磓破挿芍药牡丹及蜀葵萱草之类皆当烧枝则尽开
　　李洛公资暇集云豹性洁善服气雪霜雨雾虑汚其身伏而不出是豹伏之义
　　蔡君谟汤取嫩而不取老葢谓饼茶发耳今旗芽鎗甲汤不足则茶神不透茶色不明故茗战之防尤在五沸
　　东坡遇天色明暖笔砚和畅便作草书数纸非独以适意使百年之后与同志者有以发之也
　　凡香湏入窨贵燥湿得宜也合和讫干器收蜡纸封埋屋地下半月余
　　前辈访人不遇皆不书壁书壁自东坡始遇访客坐久人未至则扫墨行
　　浄因禅师雪其壁倩文与可写竹一枝云以代老汉说法
　　董仲舒读书不窥园者三年法真赵里皆歴年桓荣十五年何休十七年
　　石能醒酒则李卫公平泉庄物也草能醒酒则开元兴庆池南物也
　　元章有洁癖屋宇器具时一涤之盥手以银方斛泻水于手已而两手相拍干不用巾拭客去则涤其坐榻东臯杂録江南自春至初夏有二十四畨风信吕氏春秋春之徳风风不信则花不成
　　种明逸嗜酒尝种秫自酿曰空山清寂聊以养和自号云谿醉侯
　　顾渚涌金泉每嵗造茶时太守先祭拜然后水渐出造贡茶毕水稍减至供堂茶毕已减半矣太守茶毕遂涸白乐天入闗刘禹锡正病酒禹锡乃餽菊苗虀芦菔鲊换取乐天六班茶二囊炙以醒酒
　　太湖石出洞庭西山生水中者佳牛僧孺家诸石以此为甲
　　栁氏序训云余家升平里西堂书经子史皆有三本一本纸墨籖束以镇库一夲长将披览一本次者后生子弟为业
　　魏贾锵令人乗小艇于黄河中接河源水以酿酒为昆仑觞芳味絶伦
　　山斋之用秋采甘菊花贮以红碁布囊作枕用能清头目去邪秽采蒲花如栁絮者鞭贮以方青囊作坐褥或卧褥春则暴收甚温燠木棉不及也
　　有人收得虞永兴与圆机书一纸剪开字字卖之矾卿一字得麻一斗鹤口一字得铜砚一枚房邨一字得芋千头
　　宋孙觌曰新第落成市声不入耳俗轨不至门客至命坐青山当户流水在左辄谭世事便当以大白浮之













　　说郛卷二十三下
<子部,杂家类,杂纂之属,说郛>
　　钦定四库全书
　　説郛卷二十四上　　　　明　陶宗仪　撰王氏谈録【王洙】
　　训子
　　公诲诸子曰忠非必杀身自尽其诚也可令人莅一官茍能竭力于大小之务不自愧于禄食推而广之至于大事皆忠也至于以身死事葢古人不幸而遇之耳闺门之内承顺父母顔色为先吾先公中令奉戚氏太夫人极为子之道太夫人每有小不如意未尝与先公一言先公必朝服再拜其色悦而退先公在金陵余杭清夜多作诗必召吾起草或属数句未成且假寐吾持笔侍侧往往至中夜不敢退时吾十五六嵗未始知倦今吾爱汝曹不欲以严限慈庶事当自勉也
　　尔雅
　　公言尔雅文选待文士之秘学也使人知之必讥其所习浅末至规抚裁取不习或问尝戏曰韩愈诗多用训故而反曰尔雅注虫鱼定非磊落人此人灭迹也
　　书
　　公素不习书初但微作八分皇祐中受诏书献穆公主碑李氏求以古写于是始作书既出人竞爱宋丞相曰近世人家栢楹之刻所未及也君谟亦云君之字乃得汉世旧法仆之所作但唐谓【一本作体】耳
　　笔法
　　公言用笔须圆劲结体须作力正然后以奇古为工皇祐中受诏与君谟分写迩英阁二图公书无逸篇君谟真字书孝经既成上作飞白二轴答之后又受诏分写集禧观诸殿榜公书奉福虚福殿二榜君谟书神藻殿二榜
　　为文
　　公诲诸子属文曰为文以造语为工当意深而语简取则于六经庄骚司马迁扬雄之流皆以此也又论修身行道至于性命之理既而曰此皆第一等语汝辈一词赋亦未能善固未知也然不当不为汝辈道
　　读书记
　　公尝言隋王劭作读书记凡所説书随意所取疏之后辑而成篇又唐人有台阁集纂当世名人诗今此二书人家罕有存者
　　鸡鸣歌
　　公言人尝云汝南出鸣鸡考之旧事汉时于汝南取能鸡鸣歌之人其云鸣鸡葢谬也
　　葬
　　公言昔观孔子墓视其地之形势大与今俗深相符今之术累昔人之所遗耶
　　子房封留
　　公言今陈留立祠祀张子房非也所封留沛今彭城有留城是也昔宋武北征过陈留下教修复其失葢已乆矣
　　为文
　　公训诸子曰壮年为文当以气焰为上悲哀憔悴之词慎不得法
　　知字音切
　　公言学者不可不知音切苟不通终竟为不识字人
　　论隂阳拘忌
　　公言昔有一士人病其家数世未葬亟出钱买地一方稍近爽垲者自祖考及缌麻小功之亲悉以昭穆之次葬之都无嵗月日时隂阳忌讳与茔穴之法人且讥其易而谓祸福未可知嵗中辄迁官秩后其家益盛以此观之真达者也今之人稽留葬礼动且逾纪邀求不信之福于祖先遗骸真罪人也
　　笔法
　　江南李主及二徐傅二王拨镫笔法中朝士人吴遵路待诏尹希古悉得之吴尤以为秘所传二人与范宗杰而已其法五字擫厌抵钩揭吴又云更有二字曰蹲送者蹲锋迎送之谓耳若作一字必从其中起之吴笑曰然
　　读甘露记
　　公尝读甘露记叹曰无妄之祸乃至于此以此视之轩冕非可恋之物吾日有归意
　　唐时金带
　　公言李防给事有一金带唐之制作挞尾刻云龙朔某年紫宸殿宣赐郑畋其制作与色泽尤奇防卒其子不肖妄以与人临淄公晏殊留守南郡大防客伎有金带立其侧者公目之觉异于常引视其刻问所从来曰李氏子所假公俛叹乆之
　　京氏律厯
　　京氏律厯一卷虞翻为之解其书虽存学者罕究公从秘府传其书究习遂通屡以占卦甚効
　　修书进藁
　　公言修书藁草隋书尤重谓之初藁每与正本并奏
　　古事不见所出
　　公言古事有相承传用而不见出者甚多如颜回读书鉄镝三摧是其一也
　　秘阁易法
　　公言秘阁有郑氏注易一卷文言自为篇而陆氏太篇第亦各异考之足以见古易经之旧次
　　方药精通
　　公言髙文庄方药精通聚奇药价及巨万雅尚之一也
　　绘事后素
</div>
    <div class="pagination">
<a href="说郛_page127.html">上一页</a><span>...</span><a href="说郛_page123.html">123</a><a href="说郛_page124.html">124</a><a href="说郛_page125.html">125</a><a href="说郛_page126.html">126</a><a href="说郛_page127.html">127</a><span class="current-page">128</span><a href="说郛_page129.html">129</a><a href="说郛_page130.html">130</a><a href="说郛_page131.html">131</a><a href="说郛_page132.html">132</a><a href="说郛_page133.html">133</a><span>...</span><a href="说郛_page129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
