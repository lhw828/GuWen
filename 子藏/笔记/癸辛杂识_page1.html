<!DOCTYPE html>
<html>
<head>
    <meta charset="UTF-8">
    <title>癸辛杂识 - 第 1 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>癸辛杂识 - 第 1 页/共 12 页</h1>
    <div class="content">　　钦定四库全书　　　　子部十二
　　癸辛杂识　　　　　　小説家一【杂事之属】提要
　　【臣】等谨案癸辛杂识前集一卷后集一卷续集二卷别集二卷宋周宻撰宻有武林旧事已着録是编以作于杭州之癸辛街因以爲名与所作齐东野语大致相近然野语兼考证旧文此则辨订者无多亦皆非要义野语多记朝廷大政此则事杂言居十之九体例殊不相同故退而列之小説家从其也眀商维濬禆海所刻以齐东野语之半误作前集以别集误作后集而后集续集则全阙又并其自序佚之后乌程闵元衢于金阊小肆中购得抄本毛晋爲刻入津逮秘书始还其原帙书中杨凝式僧净端一条与野语重出葢删除未尽周弥陀入刘朔斋再娶二条并附注衢按云云葢闵氏所加海防兆火一条附注不题名字核其语意殆亦闵语也书中所记颇猥杂如姨夫眼眶诸条皆不足以登记载而遗文佚事可资考据者实多防在辍耕録之上所记罗椅董敬庵韩秋岩诸人于宋末讲学之言之最悉其引沈仲固语一条周平原语一条尤言言炯戒有关于世道人心正未可以小説忽之矣都穆南濠诗话曰呉兴唐广手录癸辛杂识见其中载方万里行之事意颇不平是夜梦方来曰吾旧与周生有隙故谤我幸爲我之云云夫是非之公人心具在使宻果诬蔑方囘不应有元一代无一人爲囘讼寃至眀而其忽灵者其説唐殆不足辨且宻爲忠臣囘实叛贼即使两人面质人终信宻不信囘也况恍惚梦语乎乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　癸辛杂识序
　　坡翁喜客谈其不能者强之説或辞无有则曰姑妄言之闻者絶倒洪景卢志夷坚贪多务得不免妄诞此皆好奇之过也余卧病荒闲来者率野人畸士放言善谑醉谈笑语靡所不有可喜可噩以警以愳或献一时之笑或起千古之悲其见绐者固不少然求一二于千百当亦有之暇日萃之成编其或独夜遐想旧朋不来展卷对之何异平生之友相与抵掌剧谈哉因窃自叹曰是非真诞之辨岂惟是哉信史以来去取不谬好恶不私者几人而舛伪欺世者总总也虽然一时之闻见本于无心千载之予夺狃于私意以是而言岂不犹贤于彼哉癸辛盖余所居里云弁阳老人周宻戏书于道迩斋



　　钦定四库全书
　　癸辛杂识前集
　　宋　周密　撰
　　胎息
　　东坡云养生之方以胎息爲本此固不刋之语更无可议但以气若不闭任其出入则渺绵滉漭无卓然近効待其兀然自住恐终无此期若闭而畱之不过三五十息奔突而出虽有微暖养下丹田此一于迂决非延世之术近日沈思似有所得盖因看孙眞人养生门中调气第五篇反复寻究恐是如此其畧曰和神之道当得密室闭戸安床暖席枕髙二寸半正身偃卧瞑目闭气于胸膈间以鸿毛着鼻上而不动经三百息耳无所闻目无所见心无所思则寒暑不能侵蜂虿不能毒夀三百六十岁此邻于眞人也此一段要诀且静心细意字字研究看既云闭气于胸膈中令鼻端鸿毛不动初学之人安能持三百息之久哉恐是元不闭鼻中气只以意坚守此气于胸膈中令出入息似动不动氤氲缥缈如香炉盖上烟汤瓶觜上气自在出入无呼吸之重烦则鸿毛可以不动若心不起念虽过三百息可也仍须一切依此本诀卧而爲之仍须眞以鸿毛粘着鼻端以意守气于胸中遇欲吸时不免微吸及其呼时不免微呼但任其气氤氲缥缈微微自出尽气平则又呼吸如此出入元不断而鸿毛自不动动亦极微觉其极微动则又加意抑勒之以不动爲度虽云抑勒然终不闭至数百息出者多则内守充盛血脉流通上下相灌输而生理备矣予悟此意甚以爲奇
　　又记张安道养生诀云此法比之服药其力百倍非言语所能形容其诀大畧具于左
　　毎日以子时后【三更三四防至五更以来】披衣坐【床上拥被坐亦可】面东或南盘足坐叩齿三十六通握固【两拇指掐第三指手文或以四指都握拇指两手拄腰腹间可也】闭息【闭息最是道家要妙先须闭目静虑扫除灭妄想使心源湛然诸念不起自觉出入调匀细微即闭口并鼻不令出气方是工夫】内视五脏肺白肝青脾黄心赤肾黑【当先求五脏图或烟萝子之常挂于壁上使日常熟识六脏六腑之形似也】次想心爲炎火光明洞彻入下丹田中【丹田在脐下三寸是】待腹满气极则徐徐出气【不得令耳闻声】出息匀调即以舌搅唇齿内外潄炼津液【若有鼻涕亦须潄炼不可嫌其咸潄炼良久自然甘美此即眞气也】未得咽下复前法闭息内观纳心丹田调息潄津皆依前法如此者三津液满口即低头咽下以气送下丹田中须用意精猛令津与气谷谷然有声径入丹田中又依前法爲之凡九闭息三咽津而止然后以左右手摩两脚心【此涌泉穴上彻顶门气诀之妙】及脐下腰脊间皆令彻【徐徐摩之微汗出不妨不可喘】次以两手摩熨眼面耳项皆令极仍按捏鼻梁左右五七次梳头百余梳散髪而卧熟寝至明
　　右其法至简易惟在长久不废即有深功且试行二十日精神便自不同觉脐下实腰脚轻快面目有光久之不已去仙不逺但当存闭息使渐能持久以脉候之五至爲一息某近来渐闭得渐久毎一闭一百二十至而开盖已闭得二十余息也又不可强闭多时使气错乱或奔突而出则反爲害也愼之愼之又须常节晚食令腹中寛虚气得囘转昼日无事亦时时闭目内观潄炼津液咽之摩熨耳面以助眞气但清净专一即易见功矣神仙至术有不可学者三一忿躁二隂险三贪欲道家胎息之法以牝爲鼻鼻者气之所由出入以爲息也佛藏中有安盘守意经云其法始于调身简息以谓凡出入鼻中而有声者风也虽无声而结滞不通者喘也虽无声亦不结滞而犹粗悍不细者气也去是三者乃谓之息然后自鼻端至脐下一二数之至于十周而复始则有所系而趋于定则又数以心随息听其出入如是反复调和一定而不乱则生灭道断一切三昧无不见前道士陈彦眞常教人令常寄其心纳之脐中想心火烈烈然下注丹田如是坐卧起居不废行之既久觉脐腹间如火则旧疾尽去矣
　　陈圣观梦
　　咸淳甲戌秋余爲丰储仓时陈圣观过予爲言边报日急余以乡曲通家故因间扣之圣观蹙然引入小室曰时事将不可爲矣某春首常梦至一大宫殿若常日朝参处殿上皆垂寂无人声既而稍近窥之见御榻上一异物踞之【或龙或虎之陈不详言】其傍则有小儿服斩衰之衣余遂惊寤今嗣君尚幼方居先帝之丧此小儿衰服之验其不祥莫甚焉天下事去矣余意其梦事不足信然是岁之冬果有透渡之事【透渡即宋之北狩也】
　　改春州爲县
　　春州瘴毒可畏凡窜逐黥配者必死卢多逊贬朱厓知开封府李符言朱厓虽在海外水土无他恶春州在内地而至者必死望改之后月余符坐事上怒甚遂以符知春州至州月余死元丰六年王安石居相位遂改春州爲阳春县南恩州既改爲县自此获罪者遂不至其地此仁人之用心也
　　呉兴园圃
　　呉兴山水清逺升平日士大夫多居之其俊秀安禧王府第在焉尤爲盛观丽城中二溪水横贯此天下之所无故好事者多园池之胜倪文节经鉏堂杂志常纪当时园圃之盛余生晩不及尽见而所见者亦有出于文节之后今摭城之内外常所经游者列于后亦可想像昨梦也
　　南沈尚书园　沈德和尚书园依南城近百余亩果树甚多林檎尤盛内有聚芝堂藏书室堂前凿大池防十亩中有小山谓之蓬莱池南竪太湖三大石各髙数丈秀润﨑峭有名于时其后贾师宪欲得之募力夫数百人以大木搆大架悬巨絙缒城而出载以连舫涉溪絶江致之越第凡损数夫其后贾败官斥卖其家诸物独此石卧泥沙中适王子才好奇请买于官募工移植其费不赀未防有指爲盗卖者省府追逮防半岁所费十倍于石遂复舁还之可谓石妖矣
　　北沈尚书园　沈宾王尚书园正依城北奉胜门外号北村叶水心作记园中凿五池三面背水极有野意后又名之曰自足有灵夀书院怡老堂溪山亭对湖台尽见太湖诸山水心尝评天下山水之美而呉兴特爲第一诚非过许也
　　章参政嘉林园　外祖文庄公居城南后依南城有地数十亩元有潜溪阁昔沈晦岩清臣故园也有嘉林堂怀蘓书院相传坡翁作守多游于此城之外别业可二顷桑林果树甚盛濠濮横截车马至者数返复有城南书院然其地本郡志之南园后废出售于民与李寳谟者各得其半李氏者后归牟存斋
　　牟端明园　本郡志南园后归李寳谟其后又归牟存斋园中有硕果轩【大梨一株】元祐学堂芳菲二亭万亭【防】双杏亭桴舫斋岷峨一亩宫宅前枕大溪曰南漪小隐赵府北园　旧爲安禧故物后归赵德勤观文其子春谷文曜葺而居之有东蒲书院桃花流水薫风池阁东风第一梅等亭正依临湖门之内后依城城上一眺尽见具区之胜
　　丁氏园　丁总领园在奉胜门内后依城前临溪盖万元亨之南园杨氏之水云乡合二园而爲一后有假山及砌台春时纵郡人游乐郡人游乐郡守毎岁劝农还必于此舣舟宴焉
　　莲花庄　在月河之西四面皆水荷花盛开时锦云百顷亦城中之所无昔爲莫氏产今爲赵氏
　　赵氏菊坡园　新安郡王之园也昔爲赵氏莲庄分其半爲之前面大溪爲修堤画桥蓉柳夹岸数百株照影水中如铺锦绣其中亭宇甚多中岛植菊至百种爲菊坡中甫二卿自命也相望一水则其宅在焉旧爲曾氏极目亭最得观览之胜人称曰八面曾家今名天开图画
　　程氏园　程文简尚书园在城东宅之后依东城水濠有至游堂鸥鹭堂芙蓉泾
　　丁氏西园　丁葆光之故居在清源门之内前临苕水筑山凿池号寒岩一时名士洪庆善王元俞居易芮国器刘行简曾天隐诸名士皆有诗临苕有茅亭或称爲丁家茅庵
　　倪氏园　倪文节尚书所居月河即其处爲园池盖四至傍水易于成趣也
　　赵氏南园　赵府三园在南城下与其第相连处势寛闲气象宏大后有射圃崇楼之甚壮
　　叶氏园　石林右丞相族孙溥号克斋者所创在城之东多竹石之胜
　　李氏南园　李鳯山参政本蜀人后居霅因创此爲游翔之地中有杰阁曰怀岷穆陵御书也
　　王氏园　王子夀使君家于月河之间规模虽小然曲折可喜有南山堂临流有三角堂苕霅二水之所汇苕清霅浊水行其间畧不相混物理有不可晓者
　　赵氏园　端肃和王之家后临顔鲁公池依城曲折乱植拒霜号芙蓉城有善庆堂最胜
　　赵氏清华园　新安郡王之家后依北城有秫田二顷有清华堂前有大池静深可爱
　　俞氏园　俞子清侍郎临湖门所居爲之俞氏自退翁四世未及年告老各享髙夀晚年有园池之乐盖吾乡衣冠之盛事也假山之奇甲于天下详见后【已上皆城中园】赵氏瑶阜　兰坡都承旨之别业去城既近景物颇幽后有石洞常萃其家法书刋石爲瑶阜帖
　　赵氏兰泽园　亦近世所葺颇宏大其间规爲葬地作大寺牡丹特盛未防寺爲有力者撤去
　　赵氏绣谷园　旧爲秀邸今属赵忠惠家一堂据山椒曰霅川图画尽见一城之景亦奇观也
　　赵氏小隐园　在北山法华寺后有流杯亭引涧泉爲之有古意梅竹殊胜
　　赵氏蜃洞　亦赵忠惠所有一洞窅然而深不可测闻昔有蜃居焉
　　赵氏苏湾园　菊坡所剏去南关三里而近碧浪湖浮玉山在其前景物殊胜山椒有雄跨亭尽见太湖诸山毕氏园　毕最遇承宣所葺正依迎禧门城三面皆溪其南则邱山在焉亦归之赵忠惠家
　　倪氏玉湖园　倪文节别墅在岘山之傍取浮玉山碧浪湖合而爲名中有藏书楼极有野趣
　　章氏水竹坞　章南卿北山别业也有水竹之胜韩氏园　距南关无二里昔属平原郡从后归余家名之曰南郭隐城南读书堂万松关太湖三峯各髙数十尺当韩氏全盛时役千百壮夫移置于此
　　叶氏石林　左丞叶少蕴之故居在卞山之阳万石环之故名且以自号正堂曰兼山傍曰石林精舍有承诏求志从好等堂及净乐庵爱日轩跻云轩碧琳池又有岩居眞意知止等亭其隣有朱氏怡云庵涵空桥玉涧故公复以玉涧名书大抵北山一径产杨梅盛夏之际十余里间朱实离离不减闽中茘枝也此园在霅最古今皆没于蔓草影响不复存矣
　　黄龙洞　与卞山佑圣宫相邻一穴幽深眞蜿蜒之所宅居人于云气中每见头角但岁旱祷之辄应眞宗朝金字牌在焉在唐谓之金井洞亦福地名山之一也玲珑山　在卞山之隂嵌空奇峻畧如钱塘之南屏及灵隐芗林皆奇石也有洞曰归云张有谦中篆书于石上有石梁濶三尺许横绕两石间名定心石傍有唐杜牧题名云前湖州刺史杜牧大中五年八月八日来及绍兴癸卯葛鲁卿林彦政刘无言莫彦平叶少蕴题名章文庄公有诗云短锸长镵出万峯凿开混沌作玲珑市朝可是无崄更向山林巧用工
　　赛玲珑　去玲珑山近三里许近岁沈氏抉剔爲之大率此山十余里中间皆奇石也今岁皆芜没于空山矣刘氏园　在北山德本村富民刘思忠所葺后亦归之赵忠惠
　　钱氏园　在毗山去城五里因山爲之岩洞秀奇亦可喜下瞰太湖手可揽也钱氏所居在焉有堂曰石居程氏园　文简公别业也去城数里曰河口藏书数万卷作楼贮之
　　孟氏园　在河口孟无庵第二子既爲赵忠惠壻居霅遂创别业于此有极高明楼亭宇凡十余所
　　假山
　　前世叠石爲山未见显著者至宣和艮岳始兴大役连舻辇致不遗余力其大峯特秀者不特侯封或赐金带且各图爲谱然工人特出于呉兴谓之山匠或亦朱勔之遗风盖呉兴北连洞庭多产花石而弁山所出亦奇秀故四方之爲山者皆于此中取之浙右假山最大者莫如衞清叔呉中之园一山连亘二十亩位置四十余亭其大可知矣然余生平所见秀拔有趣者皆莫如俞子清侍郎家爲奇絶盖子清胸中自有邱壑又善画故能出心匠之巧峯之大小凡百余髙者至二三丈皆不事饾饤而犀珠玉树森列旁午俨如羣玉之圃奇奇怪怪不可名状大率如昌黎南山诗中特未知视牛奇章爲何如耳乃于众峯之间萦以曲涧甃以五色小石旁引清流激石髙下使之有声淙淙然下注大石潭上防巨竹夀藤苍寒茂密不见天日旁植名药奇草薜茘女萝菟丝花红叶碧潭旁横石作杠下爲石蕖潭水溢自此出焉潭中多文斑鱼夜月下照光景零乱如穷山絶谷间也今皆爲力者去荒田野草凄然动陵谷之感焉
　　艮岳
　　艮岳之取石也其大而穿透者致逺必有损折之虑近闻汴京父老云其法乃先以胶泥实塡众窍其外复以麻筋杂泥固济之令圆混日晒极坚实始用大木爲车致于舟中直俟抵京然后浸之水中旋去泥土则省人力而无他虑此法奇甚前所未闻也又云万岁山大洞数十其洞中皆筑以雄黄及卢甘石雄黄则辟蛇虺卢甘石则天隂能致云雾滃郁如深山穷谷后因经官拆卖有囘囘者知之因请买之凡得雄黄数千斤卢甘石数万斤
　　炮祸
　　赵南仲丞相溧阳私第常作圏豢四虎于火药库之侧一日焙药火作众炮儵发声如震霆地动屋倾四虎悉毙时盛传以爲骇异至元庚辰岁维扬炮库之变爲尤酷盖初焉制造皆南人囊槖爲奸遂尽易北人而不谙药性碾硫之际光焰儵起既而延燎火抢奋起迅如惊蛇方玩以爲笑未防透入炮房诸炮并发大声如山崩海啸倾城骇恐以爲急兵至矣仓皇莫知所爲逺至百里外屋瓦皆震号火四举诸军皆戒严纷扰凡一昼夜事定按视则守兵百人皆糜碎无余楹栋悉寸裂或爲炮风扇至十余里外平地皆成坑谷至深丈余四比居民二百余家悉罹奇祸此亦非常之变也
　　牛女
　　七夕牛女渡河之事古今之説多不同非惟不同而二星之名莫能定荆楚岁时记云黄姑织女时相见太白诗云黄姑与织女相去不盈尺是皆以牵牛爲黄姑然李后主诗云迢迢牵牛星杳在河之阳粲粲黄姑女耿耿遥相望若此则又以织女爲黄姑何耶然以星厯考之牵牛去织女隔银河七十二度古诗所谓盈盈一水间脉脉不得语又安得如太白相去不盈尺之説又岁时记则又以黄姑即河鼓尔雅则以河皷爲牵牛又焦林大斗记云天河之西有星煌煌与参俱出谓之牵牛天河之东有星微微在氐之下谓之织女晋天文志云河皷三星即天皷也牵牛六星天之关梁又谓之星纪又云织女三星在天纪东端天女也汉天文志又谓织女天之贞女其説皆不一至于渡河之説则洪景卢辨析最爲精当盖渡河乞巧之事多出于诗人及世俗不根之论何可尽据然亦似有可怪者杨缵继翁大卿倅湖日七夕夜其侍姬田氏及使令数人露坐至夜半忽有一西来继而有千百从之皆有仙人坐其背如画图所绘者防霞绚粲数刻乃没杨卿时已寝姬急报起而视之尚见云气纷郁之状然则流俗之説亦有时而可信耶
　　蕈毒
　　菌蕈皆幽隐蒸湿之气或蛇虺之毒生食之皆能害人而好奇者毎轻千金之躯以尝试之殊不可晓夷坚志所载简坊大蕈及金谿田仆食蕈一家呕血陨命六人邱岑幸以痛饮而免盖酒能解毒故耳又灵隐寺僧得异蕈甚大而可爱献之杨郡王王以其异遂进之上方既而复赐灵隐适贮蕈之器有余沥一犬过而防之跳跃而死方知其异而弃之此事关涉尤大近得耳目所接者两事并着爲口腹之戒嘉定乙亥岁杨和王坟上感慈庵僧德明游山得奇菌归作糜供众毒发僧行死者十余人德明亟尝粪获免有日本僧定心者宁死不汚至肤理拆裂而死至今杨氏庵中尚藏日本度牒其年有久安保安治象等号僧衔有法势大和尚威仪从仪少属少録等称是岁其国度僧万人定心姓平氏日本国京东路相州行香县上守乡光胜寺僧也咸淳壬申临安鲍生姜巷民家因出郊得佳蕈作羮恣食是夜隣人闻其家撞突有声久乃寂然疑有他故遂率众排闼而入则其夫妇一女皆呕血殒越倚壁抱柱而死矣案间尚余杯羮以俟其子适出未还幸免于毒呜呼殆哉
　　呼名怖鬼
　　刘胡面黝黑似胡蛮人畏之小儿啼语云刘胡来便止杨大眼威声甚振淮泗荆沔之间童儿啼者呼云杨大眼至即止将军麻秋有威名儿啼辄呼麻秋来即止檀道济雄名大振魏甚惮之图以禳鬼江南人畏桓康以其名怖小儿且图其形于寺中病疟者写其形帖床壁无不立愈
　　闽鄞二庙
　　嘉熙庚子岁先子爲闽漕干官时方公大琮爲计使特加礼敬一台之事悉委之先是郡中有富沙大尉祠颇爲乡民所信至是投牒乞保奏丏封额时方久旱先子遂书牒云本路正兹闵雨神能三日内爲霖当与保奏方公笑语吏魁曰汝可以运干所拟白之于神吏敬録其语往祠所焚之次日大雨连雨昼夜境内沾足遂从其请竟获封侯而里人以周公能通神明作歌美之且刻梓书其事鬻于市焉乙卯岁先子守鄞江以贡士院敝甚遂一新之院内旧有土神七姑庙在焉先子素刚介并欲撤去且命凿二井以便汲既而得泉皆污浊不堪用监修判官周颉及吏魁赖良者白曰土神庙貌已久州人赖之今既与院中无所妨欲姑存之先人谩答云神能令二井清泠则可官吏因往白太守语次日落成吏欣然走告曰井水已可食矣试命汲之清泠佳泉也于是并爲葺其祠焉此二事余所目击
　　健啖
　　赵温叔丞相形体魁梧进趋甚伟阜陵素喜之且闻其饮啖数倍常人防史忠惠进玉海可容酒三升一日召对便殿从容问之曰闻卿健啖朕欲作小防心相请如何赵悚然起谢遂命中贵人捧玉海赐酒至六七皆饮釂继以金柈捧笼炊百枚遂食其半上笑曰卿可尽之于是复尽其余上爲之一笑其后均役南暇日欲求一客伴食不可得偶有以本州兵马监押某人爲荐者遂召之燕饮自早达暮宾主各饮酒三斗猪羊肉各五觔蒸糊五十事赵公已醉饱摩腹而监押者屹不爲动公云君能尚饮否对曰领钧旨于是再进数勺复问之其对如初凡又饮斗余乃罢临别忽闻其人腰腹间砉然有声公惊曰是必过饱腹迸裂无疑吾本善意乃以饮食杀人终夕不自安黎明亟遣铃下老兵往问曰典客已持谒白曰某监押见畱客次谢筵公愕然延之扣以夜来所闻局蹐起对曰某不幸抱饥疾小官俸薄终岁未尝得一饱未免以革带束之腹间昨防宴赐不觉果然革条爲之迸絶故有声耳
　　科举论
　　淳熙间赵温叔丞相常力荐郭明复刘光祖杨辅之谓皆省殿试前列且云大好士人夀皇宣谕云朝廷用人以才安论科第科第不过入仕一途耳温叔唯唯而退越日御制科举论其畧谓近世取士莫科塲及至用人岂当拘此诗赋经义学者皆能爲之又何足分轻重乎夫科塲之弊于文格髙下但以分数取之眞幸与不幸耳至于廷试未尝有黜落者尽以官赀命之才与不才者混矣是科塲取士之弊也夫用之弊在乎人君择相之不审至于怀奸私坏纲纪乱法度及败而逐之不治之事已不胜言矣宰相不能择人毎差一官则曰此人中髙第眞佳士也然不考其才行如何孔圣之门犹分四科人才兼全者自古爲难今则不然以髙科虚名之士谓处之无不宜者何尝问才之长短乎夫监司郡守系民之休戚今以资格付之丞相虽择其一二又未能皆得其人及至陛对既无过人之善粗无凡猥之容则又未能极精其选国朝以来过于忠厚宰相而误国者大将而覆军者皆未尝诛戮之虽三代得天下以仁而启誓六卿曰不用命戮于社羲和废厥职犹征之曰以干先王之诛况掌邑军师之大事乎要在人君必审择相相爲官择人不失其所长懋赏立乎前严诛设于后人才不出吾不信也朕延一二柄臣皆能精白一心尽忠无隐宜勉乎此更勤夙夜以懋庶绩岂不休哉初宣示温叔色变上曰不谓卿等赵奏曰迅雷风烈虽不爲孔子而孔子色变者畏天怒也异日上复宣谕曰朕所着科举论或以爲过或以爲是以爲过者史浩也以爲是者阎苍舒也浩极长者故不欲朕用威刑阎苍舒趋事赴功之人也故赞朕以爲是刘子宣迩言亦云塲屋之文朝廷假以取士与学优则仕异矣士大夫以此髙下人物更相矜傲更相景慕亦可悲矣善乎文节公之言曰不爲俗学所累者可与言理道焉
　　荐杨诚斋
　　绍兴庚戌十月倪文节公思爲中书舍人杨文节万里自大蓬除龙图阁将漕江东朝论惜其去公畱録黄欲缴却当奏或以语杨杨亟作简止之倪公答云贤者去国公论以爲不然既辱宠喻不敢复缴却当别作商量也杨公即以所答简余纸复止之云死无良医幸公哀我得并别作商量之説免之尤荷公孙黑辞职既而又使子爲卿子产恶之至恳至叩不胜激切至以恩府呼之其欲去之意可见也然倪公竟入劄畱之云臣闻孔子曰吾未见刚者又曰不得中行而与之必也狂狷乎刚与狂狷皆非中道然孔子有取焉爲其挺特之操可与有爲贤于柔懦委靡患得患失者逺矣朝廷之上得如此三数辈可以逆折奸萌矫厉具臣爲益非浅窃见秘书监杨万里学问文采固已絶人乃若刚毅狷介之守尤爲难得夫其遇事辄发无所顾忌虽未尽合中道原其初心思有补于国家至惓惓也向来劝讲东宫已陛下嘉奬陛下践祚首赐召晋登册府士咸以爲当今甫逾年遽尔丐外朝廷以职名漕节处之不爲不优然而公论以爲如万里者不宜遂使去国録黄之下臣始欲缴论又爲念朝廷此命本是优贤虽已书行而于臣愚见犹欲陛下改命畱之盖万里再入修门未爲甚久傥朝廷以贪贤爲意喻之小畱万里感荷君恩岂能复以私计爲辞云云盖二公相知极深也后二十年杨公已亡倪公得复当时手简不忍弃之遂自録所上之劄及往来之书装潢成卷亲叙其事于后攻媿楼公尝跋之云东坡赋屈原庙云虽不适中要以爲贤兮诚斋有焉昌黎畱孔戣事虽不行陈义甚髙诚斋有焉尤爲确论亦可概想前辈去就之道交情之谊也
　　王小官人
　　建康缉捕使臣汤某者于侪辈中着能声盖羣盗巨擘也一日有少年衣裳楚楚背小笈扣汤所居汤遣询谁何则自通爲鄯沙王小官人趋前致拜汤亦素知其名因使小憩辞云观察在此不敢畱只今往和州拟假一力至东阳鎭问渡汤疑有他遂择其徒驵者偕徃俾侦伺之自离城闉遇肆辄饮已而大吐防不能步同行者左笈右扶醉人殊倦甚恚曰汤观察以其爲好手不过一酒徒耳凡七十里抵鎭邸大吐投床终夕索水喧呶不少休黎明有骑马扣门者乃汤也密扣同行知夕来酒醉伏枕亟造卧所则亦扶头客闻汤来强披衣扣所以至汤谩以他语答之客笑曰得非疑其沿途有作过否因指同行爲证且曰虽然或有他故愿効区区汤嗫嚅久之曰不敢相疑实以夜来总所有大酒楼失银器数百两总所移文制司立限搆捕严甚少违则身受重谴矣束手无措用是冒急求防耳少年微笑曰然则关系甚大恐妖异所爲非人力能措手惟有祈哀所事香火或可徼神物之庇耳汤哂其醉中语荒诞不复诘力邀同还抵家谩用其説祷之圣堂则所失器物皆粲然横陈供床下矣汤始大惊以爲神方欲出谢之则其人已去矣盗亦有道其是之谓乎
　　化蝶
　　杨昊字明之娶江氏少艾连岁得子明之客死之明日有蝴蝶大如掌徊翔于江氏傍竟日乃去及闻讣聚族而哭其蝶复来绕江氏饮食起居不置也盖明之未能割恋于少妻稚子故化蝶以归尔李商尝作诗记之曰碧梧翠竹名家儿今作栩栩蝴蝶飞山川阻深网罗密君从何处化飞归李铎谏议知鳯翔既卒有蝴蝶万数自殡所以至府宇蔽暎无下足处官府吊奠接武不相辨挥之不开践踏成泥其大者如扇逾月方散杨大芳娶谢氏谢亡未殓有蝶大如扇其色紫褐翩翩自帐中徘徊飞集戸间终日乃去始信明之之事不诬余尝作诗悼之云帐中蝶化眞成梦镜里鸾孤枉断肠吹彻玉箫人不见世间难覔返魂香亦纪实也
　　玉环
　　杨太眞小字玉环故今古诗人多以阿环称之按李义山云十八年来堕世间瑶池归梦碧桃闲如何汉殿穿针夜又向中觑阿环荆公诗云瑶池森漫阿环家又云且当呼阿环乘兴弄溟渤则是以西王母爲阿环也按西王母降汉庭遣使女与上元夫人答云阿环再拜上问起居然则上元夫人亦名阿环耳
　　书书
　　隆州跨鳌李先生老儒也尝著书名之曰书张行成跋云方言曰倦也丁度谓字或作故司马相如云穷极倦释云倦疲惫也盖乐其倦游不希时用也楼攻媿云尝考之集韵二十陌有字与剧同音方言倦也然则此书之名音从剧义则倦耳然説文解字无集韵胡宫反防亭名在上谷防谟官切説文解字其虐切相踦也二字若不俗书足以相乱从山谷之谷弹丸之丸则钦宗兼名三十六号止是亭名别无义可取从谷亦其虐切口上阿也从口上象其理郤绤皆从谷俗书与山谷之谷无别丮居逆切持也象手也集韵云变爲丮执孰等丸恐筑之凡皆从刍俗书与丸几无别相如上林赋曰徼受诎曰穷极倦□俱音剧倦疲惫而説文□字徐楷通释亦引上林赋徼受屈谓以力相踦角徼而受屈也渴极切□其虐切声亦相近疑即□字跨鳌之书不应取踦之意义正用方言上林赋倦之意耳区区虽若辞费详考及此因并及之又余橦自著书以拟太潜虚命名书以八起数字之义亦未易晓攻媿尝爲考云説文解字二字部亟敏疾也从人从口从又从二二天地也去吏反徐楷释曰承天之时因地之利口谋之手执之时不可失疾也防意气至切集韵于去声七志正引上文而又入声二十四职出此字注亦引上文而云或作橦盖以此备三才故用之亦务奇故又加卝第未知防字止用集韵爲据惟复别见他书复其下又加木则未之见也当考去吏乃本音也要当从去声爲正余异二公名书之僻嘉前辈考订之精故并书之以俟问奇字者
　　乘槎
　　乘槎之事自唐诸诗人以来皆以爲张骞虽老杜用事不茍亦不免有乘槎消息近无处问张骞之句按骞本传止曰汉使穷河源而已张华博物志云旧説天河与海通有人赍粮乘槎而去十余月至一处有织女及丈夫饮牛于渚因问此是何处答曰君还至蜀问严君平则知之还问君平曰某年月日有客星犯牵牛宿然亦未尝指爲张骞也及梁宗懔作荆楚岁时记乃言武帝使张骞使大夏寻河源乘槎见所谓织女牵牛不知懔何所据而云又王子年拾遗记云尧时有巨槎浮于西海槎上有光若星月槎浮四海十二月周天名贯月槎挂星槎羽仙栖息其上然则自尧时已有此槎矣
　　游月宫
　　明皇游月宫一事所出亦数处异闻録云开元中明皇与申天师洪都客夜游月中见所谓广寒清虚之府下视玉城嵳峩若万顷琉璃田翠色泠光相射炫目素娥十余舞于广庭音乐清丽遂归制霓裳羽衣之曲唐逸史则以爲罗公逺而有掷杖化银桥之事集异记则以爲叶法善而有潞州城奏玉笛投金钱之事幽怪録则以爲游广陵非潞州事要之皆荒唐之説不足问也
　　郑仙姑
</div>
    <div class="pagination">
<span class="current-page">1</span><a href="癸辛杂识_page2.html">2</a><a href="癸辛杂识_page3.html">3</a><a href="癸辛杂识_page4.html">4</a><a href="癸辛杂识_page5.html">5</a><a href="癸辛杂识_page6.html">6</a><span>...</span><a href="癸辛杂识_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
