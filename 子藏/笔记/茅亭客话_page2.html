<!DOCTYPE html>
<html>
<head>
    <meta charset="UTF-8">
    <title>茅亭客话 - 第 2 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>茅亭客话 - 第 2 页/共 3 页</h1>
    <div class="content">　　袁氏不记名，人皆目为袁野人，尝居广都县庄。时盛暑，有一老人衣白诣袁庄求见，袁及席，谓袁曰：某李氏，家于此县之南，特来有托于君子，愿君悯宥，当有厚酬。袁亦不甚诺之，但寛勉而已。且留食水饭醎豉而退。复三日，因暴雨溪涨，庄民举网获一鲤鱼，可三尺许，鳞鬛如金，拨剌不已。袁呼童就机割之，腹有饭及咸豉少许。袁因悟李老者鱼也，且曰：李老虽灵，固难逃吾之一醉尔。或云：虫莫智于龙，彼鱼神龙也。若斯变化，安有难而难逃哉？如是则智有所困，神有所不及耶？吁，迍难困厄，凡圣与龙蝽蠕皆一时，免与不免何得异哉。 
　　慈母池 
　　慈母池亦云滋茂池，去永康军入山七八十里，池水澄明，莫测深浅。每至秋风揺落，未尝有草木飘泛其上，或坠片叶纤芥，必有飞禽衔去之。每晴明，水面有五色彩如舒锦焉。或以木石投之，即起黑气，雷电雨雹立至。或歳旱，祭祷无不寻应。休复曾见道门访龙，经水有五色及沙在石上者，皆是龙居之处也。 
　　龙女堂 
　　益州城西北隅有龙女祠，即开元二十八年长史章仇公兼琼拔平戎城，梦一女曰：我此城龙也，今弃番陬来归唐化。投问诸巫，其言不异，寻表为立祠，锡号会昌祠。在少城，旧迹近扬雄故宅，每旱潦祈祷，无不寻应。干符中，燕国公高骈筑罗城，收龙祠在城内，工徒设板至此，骤有风雨，朝成夕败。以闻于高公，公亦梦龙女曰：某是西山龙母池龙，君今筑城，请将某祠置于门外，所冀便于往来。公梦中许之。及觉，遂令隔其祠于城外，而重葺之，风雨乃止，城不复坏焉。继之王孟二主，甚严饰之，祈祷感应，封睿圣夫人。天禧己未歳，自九月不雨，至庚申歳二月。寺观诸庙祈祷，寂无影响。知州谏大夫赵公稹躬诣其祠冥祷，未至郡，甘泽大澍达旦，属邑皆告足。是歳丰登，民无札瘥，遂奏章新其祠宇焉。 
　　
　　卷六 
　　悼蜀诗 
　　左传曰：天灾流行国家代有。益部淳化甲午歳，盗起卭蜀，围逼城垒。主帅素无御备，遂奔剑门。贼乗势入城，烧掠杀伤至甚。坤维间凡数十军州悉为贼之所有，唯眉陵梓遂坚壁自守。贼据益郡凡百日，天兵至，戮无遗类。军旅所过，皆为荆棘。朝廷除枢密直学士尚书虞部郎中张咏知益州，始至，察民疾苦，洞知乱起之由，因为悼蜀诗四十韵。今备録之。序云： 
　　至道纪号元祀春正月，为审官院考绩，引对天子曰，天厌西蜀，歳且荐饥。任失其人，枉政偷剥。民兴怨嗟，构孽肆暴。授命虎旅，殄灭凶逆，矧彼黔首，不聊其生。观人去民，朕意罔怠。寛即育奸，猛即残俗。得夫济者，实之其人。尔惟方直，厯政有绩，卭僰幽遐，往理其俗。克畏克爱，汝其钦哉。祗奉厥命，乗辂西征。夏四月二十有八日，供厥职。噫，谋筭庸陋，罔敢怠忽。豪猾抑之，赋敛乃省。存恤穷困，抚绥流亡，杜絶剥削，宣扬皇风。迨一歳而民弗克安，非郡县之罪也。有聴者孰不知民心，上畏王师之剽掠，下畏草孽之强暴乎！良家困弊，渐复从贼，庶賖其死，深可忿也。天子逺九重，孤贱者惮权豪不敢言，呜呼，虽采诗之官阙之久矣，然歌咏讽刺之道不可寂然。咏敢作悼蜀诗四十韵，书于视政之厅，有识君子，勿以狂瞽为罪： 
　　蜀国冨且庶，风俗矜浮薄。奢侈极珠贝，狂佚务娯乐。虹桥吐飞泉，烟桞闭朱阁。烛影逐星沈，歌声和月落。斗鸡破百万，呼卢纵大咄。游女白玉珰，娇马黄金络。酒肆夜不扄，花事春惭怍。禾稼暮云连，纨绣淑气错。熙熙三十年，光景倐如昨。天道本害盈，侈极必祸作。当时布政者，罔思救民瘼，不能宣淳化，移风复俭约。性情非直方，多为声色着，从欲窃虚誉，随俗纵贪玃。蚕食生灵肌，作威恣暴虐。佞罔天子听，所利唯剥削。一方忿恨兴，千里攘臂跃。火气烘寒空，雪彩挥莲锷。无人能却敌，何暇施击柝。害物黩货辈，皆为白刃烁，瓦烁积台榭，荆棘迷城郭，里第锁榛芜，庭轩喧燕雀。斗粟金帛市，束刍绮罗博。悲夫骄奢民，不能饱葵藿，朝廷命元戎，帅师荡元恶，虎旅一以至，枭巢一何弱，燎毛熖晶荧，破竹锋熠爚。兵骄不可戢，杀人如戏谑，悼髦皆罹诛，玉石何所度。未能戮强暴，争先谋剽掠，良民生计空，賖死心殒获。四野构豺狼，五亩孰耕凿。黔首不安堵，炎如居鼎镬。出师不以律，余孽何由却。俾夫炽蜂虿，寡算能笼络。边陲未肃淸，胡颜食天爵。世方尚奔竞，谁复振誉谔。黄屋逺万里，九重高寥廓。时称多英雄，才岂无卫霍。近闻命良臣，拭目观竒略。 
　　艾延祚 
　　成都漆匠艾延祚，甲午歳为贼所驱于郡署，令造漆器。五月六日，或闻鼓鼙声及，南门火起，乃天兵至郡也。延祚因上树匿于秾叶间，见天军往来搜捕杀戮。至夜遂下树，于积尸中卧。至中宵，闻传呼颇类将吏，有十数人，且无烛炬，因窃视之，不见其形，但闻按据簿籍称点姓名。僵尸闻呼，一一应之。唯不唱艾延祚而过。僵尸相接，犹检阅未已。乃知圣朝讨叛伐逆屠戮之数，奉天行诛，故无误矣。 
　　夷人妇 
　　甲午歳五月，天兵克益郡。至八月，贼支进犹据嘉州，宿崇仪翰领兵讨之。军次洪雅，有卒掠获一夷人妇，颇有姿色，置于兵幕之下，每欲逼之，云：自有伉俪。则交臂迭膝俯地而坐。军人怒，许其断颈剖心，终而不能屈。坚肆强暴，拒之转甚。三日不饮食，以死继之，竟不能犯以非礼。主帅闻而悯之，使送还本家。嗟乎，虽蛮夷而能坚贞，强暴者不能侵侮之。华夏无廉洁者得无愧乎！ 
　　张光赞 
　　张光赞者，金水石城山张罗汉之裔也，以其善画罗汉因以名之。每于寺观妆画功徳多厯春夏，随僧饮食。其性谨悫守道不侈。如是五十余年，人皆敬重之。甲午歳为贼所执，迫令引颈，凡数剑而颈不断，遂于积尸中卧。至夜央，见一老僧曰：汝生糚画功徳用心，吾来救汝。言讫，开目无所苦焉。至今颈上创痕犹在。吁，西方圣人恩佑明显，有若是之征邪。 
　　金相轮 
　　北梦琐言云：咸通中高太尉镇西川，雅州胡芦关有道艺王剑者，渤海闻其名，俾蜀人吕尚致意召之。吕至，王生夫妇止一草屋，有一榻，以箔隔限之。妪曰：客至以何待之？王曰：州中都押衙今日有筵会，可去取之。俄而酒馔俱至，品味罗列，非忽遽之所能致也。量其家去即往来不啻百里，吕怪愕。王生笑曰：云南蛮王曾铸金相轮，祈我赍换成都福感寺塔上相轮，蜀人安得知之，当时敬之者十有六七焉。洎淳化五年，狂盗入城，兵火沿焚，福感寺塔相轮坠地完全，俱是铜铁所为。非蛮王金换之者，葢王剑寓言，孙氏传闻不细尔。 
　　金宝化为烟 
　　蜀州江源县村甿王盛者，凶暴人也，与贼王小波李顺为侣。甲午歳据益州，授草补仪鸾使，部领子弟百余人掳掠妇女剽刼财帛，杀人不知纪极。驱迫在城贫民指引豪家，收藏地窖，因掘得一处古藏银，皆笏铤金若黑铤，珠玉器皿之属，皆是古制。寻将指引者杀之，负其金帛三十余，担往江源山窖埋之。同埋者寻亦杀之，恐泄于外也。城中货金银魏氏子妇被虏在于贼所，不知音耗，其夫常募人访于卭蜀贼境，寂然影响。至三月，方知在此贼家，良人及弟谢元颖者将金帛购之，二人亦沈于江中。八月大军收蜀，此贼归明，衣锦袍银带，入城见者无不切齿。先是归明者例发遣赴阙，贼遂弃袍带逃归江源。妻子告云，埋藏物处数日火烟如窑。遂潜往掘看，悉皆空矣。惊愕之际，官军捕获入城，遂寘于法。呜呼，杀人取财，寃毒滋多，不为己用，身遭屠戮。向来火烟起处，金宝已空。愚尝闻金宝藏于地中，偶见者或变其质。此得非化去耶，鬼神匿之耶？ 
　　奢侈不久 
　　甲午歳，顺寇攻益部，有不逞辈随贼执兵杖劫掠民家财货，又附贼害民，诛求无厌。天兵平贼，下寛大之诏，应胁从徒党皆宥而不问，放令归农。此辈茍避诛戮，又多金帛，乃荡心炽意，自以为终身不复羁绁也。乗肥衣轻，歌酒娯乐，玩好珍异，丧葬婚聘，踰越僭侈，视亲若雠。如是不一数年，灾厉疾疫，公私事讼相继而作，财物消尽，车马屋宇皆为他人所有，其贫如初。嗟乎，不义之物，似有神明所掌得之者，不罹其祸而身获存者，鲜矣！夫善人冨谓之天赏，淫人冨谓之天殃。此辈天以殃之，其是之谓乎。 
　　刘旴 
　　至道丁酉歳秋八月，诸州巡检作坊使韩景佑至怀安军，为其下广武卒刘旴等谋杀之，韩踰垣而免。是夜军贼掠怀安军，及明取金堂古城汉州。凡六日，行五百余里，劫掠五军州十镇县。所至处皆不及支梧，驱掠军民，势莫可遏。州县震慑，户口奔逃。时知府张密学谓招安使上官正曰：贼今日卭州，来日必奔嘉眉州。贼若有盘泊处，如鱼得渊，卒难除讨，君必悔之。今日请即往移兵渡江，逆而击之，夺其胆气，当尽擒之。此上策也。时不可失。上官遂点集兵甲前去，过新津江，遇贼食于方井，驰告张密学。张曰：刘既入井，更欲何逃。日中以捷来告，尽杀其党凯旋。且张公料敌先见，皆此类也。上官能将其兵，是行也易于摧枯。川界由是肃然。 
　　
　　卷七 
　　哀亡友辞 
　　咸平庚子歳正元日，神卫卒杀主将，窃据益郡。四月天军来讨，至城下，贼拒天军，驱胁老幼以乗城。天军噪以环城昼夜攻击，城内死伤且甚。其贼求取供须器用钱帛珠金，民不聊生。九月二十日大军入城，贼众宵遁。主帅念其城中民庶备厯艰危，虑玉石俱焚，遂使招诱出城安抚之。初城内百姓为贼据城，皆携挈老幼出城，投村墅逃避者十六七焉，有出城却被军贼搜捉缧系入城诛戮者，有役于城上犯其暴法者，有穷于输给遭其毒酷者，有胁而不从为其杀害、及受槚楚者，有痛心疾首忧郁愤闷成疾而死者，有与贼为伍献谋附势扼喉撞心取其贿赂者，有终日逃避以至城陷竟不覩贼锋者。夫如是者，命非天耶，天非命耶！前进士张及有哀亡友杨锡辞，前进士彭乗有郝逢传，今具其事迹，及録其辞传。非止杨锡郝逢而已。庶后之人览之，得无伤叹叛君残民之事者是哉！哀亡友辞序云：亡友杨锡，字孝隆，诚至之士也。昔与赵郡李畋、蜀郡任玠、南阳张逵洎及结文学友，咸治经义于乐安。先生悉潜心于六教，然后观史传，遍百家之说，探奥索微，取其贯于道者，旣积中而发外，遂下笔楮文。其譔论考贤士节夫之动静，明古人沿习之废置，纪绩义之大小，辨适用之邪正，不虚美，不隐恶，庶达乎心志之所冀也。日执是道以出身入仕，俾其抱策书而不愧怍，持言行以符会同。十五年未始一日而忘此也。亡友居吾羣中，尤为静退者，葢不徒为进以希名茍誉速售其身，诚俟乎乡贤里能拜书献于春官氏。不幸去歳盗贼窃据城邑，亡友即日忧懑成疾，莫能逺遁。及复避地于西山，不得亡友言别，每念迹虽离而心同，室在逺而人迩，意其与终合而成前志也。至王师讨平凶丑，我虽归正，友则愤极而死矣。冡嗣始孺，又且夭矣，呜呼，亡友业已着，志未伸，命何艰而至此。身既没而嗣亡，地仍僻而知寡，彼苍何司，使辅善疾恶者罹戾若是之甚耶！愿表其懿行，録其遗文，同三友入关，示儒林豪杰，必推而知之，少赎永恨。今姑为辞，舒交情之悲尔。曰：予取来之得朋兮，接羣居之及义。不殒获于贫贱兮，耻喧呶于声利。炳旧史之逺目兮，饫六经之正味。议班纪之九流兮，广刘书之七志。旣积中之发外兮，幸入官以莅事。将结绶之弹冠兮，匪君翔之于坠。何贼卒之妖兴兮，据藩服之城垒，君岂适逺之无所兮，奈病来之难起。我徂西山兮不与子别，或出处兮其心曷异。扰攘之长然，诚会合之密迩。洎王师之讨平兮，闻吾友之已矣。燕雀啁啾兮辽鹤幽，病豺狼噬囓兮驺虞愤死。嗟庆绪之不续兮，复嗣子之随踬。徒呼天之云亡，故使其秀疾而神驶。志愿表其文行兮，示广场之豪士。异知子之若然兮，俾徳之无愧。今空抑哀以摛辞兮，报亡友之终始。 
　　郝逢传 
　　郝逢字致尧，成都人，幼好学，攻诗。性柔而惰，或谓其性懦，非能立事。常欲求乡荐，未竟。属盗起于境，资产略尽，迫寒馁而无忧叹。咸平中，蜀掌兵者失律，兵乱为贼盗，杀守臣而据郡。自春徂秋，驱老幼以守城，或献谋于贼，令尽索郡中书生署职俾立効，凡得数十辈，列兵而胁曰：不从者即此诛戮，仍及其族。皆震慑而从，逢前绐贼帅曰：念所索儒士，某非儒，岂可徼禄。不能从命。词气刚愤，不可屈抗。贼怒令引去，临刃复召者三，词皆如初。会解于贼，槚楚而释之。既获免，遂匿于家。天兵至，逆党殱夷，或闻于郡守将，上其事而中止。逢亦不复言。居贫自若。噫，当是时，有位者尚或茍命，而逢一士尔，能致命贼所，不陷非义，彼同禄衒势私于身以媚时，得无愧乎！逢贫处，晦迹混于俗，而人不甚知。噫，人名存诚岂易知乎。逢居州里，皆以为怯懦，洎乱而能尔始明其所履焉，是时无他虑也，去就而已。去为顺，就为逆，去难而就易，能为其所难，志以守正，是亦几乎智勇也。夫忠烈节义，何时无之，然时于无闻，在遇不遇尔。使越石父不遇晏子，则一拘囚尔；聂政非其姊，则无名暴夫尔。其遇千金之重，不遇鸿毛之微。然不可欲其遇而始为也，谓不遇而不为也。兰生深林，不以无人而不芳，君子不以困穷而改节。茍有善，虽不我知，斯善矣。岂止蒙其庆乎。茍不善，虽不我知，斯恶矣。岂止罹其殃乎。易曰：井渫不食为我心恻王明并受其福，又曰：何校灭耳凶，其是之谓乎。若逢所履，虽曰：未闻，吾必谓之闻矣。故为声其实，亦得有所劝焉。 
　　陈季和 
　　伪蜀进士陈熙载，字季和，文学之外，书画之尤者，皆阅而识之。郡中好事之家所宝藏者，多经其目，真伪无所逃焉。受均贼署配连州歳余，或有乡人西来，因寓书云：某在家日，于某处埋一铁投壶瓶，实以铜钱。书若到家，可使令掘之。既而书至，遂于所言处掘得一鐡投壶瓶，其中唯见一龟，纔容壶腹之内，无能出之。翌日取看，即不见龟，但空壶而已。夫物之所化，史传尤多，不可以智达也。 
　　鬻屦妪 
　　庚子歳，益部军贼据城，大军在北门外劚起洞子近城攻击，矢石如雨，中坝街有王妪年七十余，孙儿十四五歳，为贼驱之守城。妪日自送食饮。忽一日贼集诸妓乐于瓦屋禅院门，妪倚树坐看，一贼直来妪前背身箕踞。妪叱之不去，仍恶詈之，其人如不闻。妪忿然退身。须臾城外一炮飞空而落，傍击此贼头碎于地。如无此贼，则妪正中之也。城陷日，唯残妪一身。今九十余，既老且病，冻饿切骨，织草屦自给。常告人云：城闭之日若遭炮石击杀，不见今日贫苦。何不幸若此耶！夫死生有命，子夏言人不尔逾也。凡人贵贱贫冨遭逢祸福，有幸与不幸。颜子少亡，子曰：不幸，短命之称。为不幸，则知长命焉幸也。鬻屦妪贫而寿，叹为不幸，惜哉。 
　　盲女 
　　庚子歳，天兵讨益部，贼突围宵遁。主帅愍城中民，使招诱出城，大军方入搜捕。及平定后，尽令归家。南市渠中有一盲女，年七八歳，呌云：父耶母耶兄耶嫂耶，何处去，不供给我饮食也。其盲女为饥渴所逼，不知无家，但怨呼父母兄嫂，旦夕不辍。有一邻妇云：此孙氏女，三歳因患麸豆入眼，父母怜其聪慧，常教念佛书，鞠养甚厚。父死于输给不迨。母死于忧愤，嫂因供给役夫，中流矢而毙，兄城陷而不知存亡，更无亲戚。观者痛心流涕。经旬，或遇邻妇，问盲女存亡。邻妇云：盲女不接他人饮食，但悲号呼呌其亲，水饮不入口，苏而复絶。七日而卒。因悯而拾余烬之材而焚之。于盲女衣中获白金一两，遂鬻之以供僧画像焉。呜呼，城陷日似此者多矣！独书盲女者，言惟鄙意有激焉。夫家冨财饶，则礼义兴矣；财茍不足，则礼义俱废。葢人之常情也。当是时也，民家财物罄空，窘迫尤甚，岂谓邻妇独能舍余烬之材，焚烧盲女，复于女衣中获金不为己用，与盲女供僧画像。竒哉邻妇，能于困穷窘迫之际存诚如是，故特书之。且今之见利忘义者，不为斯邻妇之罪人乎！ 
　　铁骨鱼 
　　于生名玄，字玄之，成都人也。庚子歳遇贼据城，谓愚曰：某家事事可以不顾，所宝唯一刀尔。开房令愚视之，于昬黑处见光芒丈余，细辨之乃刀也。因问所得之处，云：某故父于伪蜀制诰贾舍人下及第，是年冬游青城，回至温江县，泛舟而归，见百花潭侧渔人钓获鲤鱼一双，长尺余，买之归家。时当寒冱暖酒炙鱼，且御凝冽。食鱼弃骨，侍婢云：一鱼骨黑，乃铁也。使匠辨之，真铁尔，遂炼成此刀。今遭厄难，陷在贼中。城破之日，刀与人孰存。此刀先丧，吾亦丧矣。吾若先丧，不知刀归谁氏。此刀非常冝见赏，他日为吾善志之。于生于贼中忧愤而卒。城陷日，家遭焚掠，其刀果不知存亡。因叙其言以记之。 
　　
　　卷八 
　　瑞牡丹 
　　大中祥符辛亥春，知益州枢密直学士任公中正张筵赏花于大慈精舍，时有州民王氏献一合欢牡丹，任公即图之。时士庶观者阗咽竟日，且西蜀自李唐之后，未有此花。凡图画者，唯名洛州花。考诸旧说，谓之木芍药。牡丹之号，葢出于天宝初。按酉阳杂俎云：隋朝文士集中无牡丹歌诗。又隋朝种植法之十卷，亦无牡丹者，至伪蜀王氏，自京洛及梁洋间移植，广开池沼，创立台榭，竒异花木恠石修竹无所不有，署其苑曰：宣华。其公相勲臣竞起第宅，穷极奢丽，时元舅徐延琼新创一宅，雕峻奢壮，花木毕有，唯无牡丹。或闻秦州董城村僧院有红牡丹一树，遂赂金帛令取之，掘土方丈，盛以木匣，厯三千里至蜀，植于新宅。花开日少，主临幸，叹其屋宇华丽壮侔宫苑，命笔书孟字于柱上，俗谓孟为不堪。明年后唐吊伐，孟知祥自太原驰赴蜀，即知其先兆矣乎。伪通政王宗裕，亦于北门清逺江东创一亭台榭池塘，骈植花竹，泉石萦遶，流杯九曲，为当时之甲也。唯牡丹花初开一朶，王与诸亲属携妓乐张宴赏其初开者，花已为一女妓所折，王怒欲诛之，其妻谏曰：此妓善琵琶，可令于阶前执乐就赏。王怒稍解，其难得也如此。至孟氏于宣华苑广加栽植，名之曰：牡丹花。外有丽春与黎州所有者小不同尔。 
　　寓孔雀书 
　　愚友人左侍禁辛贻显，为容宜廉白等州巡检，因寄一孔雀雏。西南相去万里，蜀人固未尝覩之，诚可爱也。书云：所属郡邑山中多孔雀焉，雌者尾短无金翠，雄者尾大而緑，光翠夺目。孔雀自爱其尾，欲栖息必先择致尾之地。南人捕者，先施网罟，须俟甚雨，尾沾而重不能高翔。初为所擒，则雀欲展其翅，恐伤其尾，至死尚爱护之。土人有活取其尾者，持刃于丛篁幽閴处藏蔽其身，伺其过，则急断其尾者。不急断，回首一顾，即金彩无复光翠。故生者为贵也。为妇人首饰及扇拂之类，或生擒获者，饷馈如京洛间鹅雁以充口腹，其味亦如之。南海有一士人尝养一只，仆夫告云蛇盘孔雀，且恐毒死。士人急令救之，其仆回，但笑而已。士人怒之，其仆告曰：蛇与孔雀偶有得其卵者，使鸡抱伏即成，其名曰：都护。初年生緑毛，二年生尾生小火眼，三年生大火眼。其尾乃成矣。孔雀每至晴明，轩翥其尾，自回顾视之，谓之朝尾。须以一间房前开牕牖，面向明方，东西照映，向里横一木架令栖息。其性爱向明，不在地止泊。饲之以米榖豆麦，勿令阙水，与养鸡无异。每至秋夏，令仆夫于田野中拾螽斯蟋蟀活虫喂饲之。凡欲餧饲，引于厅事上，令惯见宾客，又盛夏或患眼痛，可以鹅翎筒子灌少生油，以新汲水洗之。如眼不开，则擘口餤之小鱼鰕，不尔，饿损及切。蒻少许餤之。贵其凉冷，如食有余，则愈切，不可与咸酸物食。食则减精神，昬暗毛色。驯养颇久，见妇女童竖彩衣绶带，必逐而啄之。或芳时好景，闻丝竹歌吹之声，必舒张翅尾，眄睐而舞，若有意焉。 
　　滕处士 
　　滕处士昌佑，字胜华，攻书画。今大圣慈寺、文殊阁、普贤阁、天花瑞像额，处士笔迹也。画花竹鸟兽，体物像形，功妙格品，具名画録。处士所居州东北隅，竹树交阴，景象幽寂，有园圃池亭，徧莳花菓。凡壅培种植皆有方法，及以药苗为蔬，药粉为馔。年八十五，书画未尝辍焉。厅壁悬一大粉板，题园中花草品格名目者百余件，亦有逺方恠草竒花，葢欲资其画艺尔。园中有一杮树，夏中团坐十余人，敷张如盖，无暑气云。杮有七絶，颇宜种之：一有寿，二多阴，三无禽窠，四无虫蠧，五有嘉实，六本固，七霜叶红而堪翫。有一盆池，云初埋大盆致细土拌细，切生葱酒糟各少许，深二尺余，以水渍之，候春初掘取藕根麄者，和顚三节已上四五茎伤损，埋入深泥，令近盆底，纔及春分，叶生，当年有花。夫藕有四美：根为菜，花为翫，实为果，叶为杓。具此四美，池沼亭槛之前为瑞草萍苹藻荇，不得与侔也。园中有慈竹藂生，根不离母，故名之慈也。有钓丝竹，以其弱杪低而垂至地也。有丝竹，叶细而青茎，瘦而紫，亦谓之墨竹。有对青竹，身黄色，有一脉青节节相对，故谓之对青也。有苦竹，叶秾多阴，笋高之时粉香箨翠。有柱竹，扶疎藂茂，潇洒亭台，无出此数君也。俗以五月十三日种竹多遭烈日晒干，园中竹以八月社前后。是月天色多阴土润，竹以此月行根也。凡欲移竹，先掘地坑，令寛大，以水调细土作稀泥，即掘竹，四面凿断大根，科连根以绳锢定，舁时勿令动着根须。间土舁入坑，致泥浆中，令泥浆周匝徧满，乃东西揺之，复南北揺之，令泥浆入至须间，便以细土覆之，勿令土壅过竹本根也。若竹稍长者，芟去顚叶，缠竹架之，恐风揺动即死。每窠相去二尺余，不须实斸，只以一脚踏之，来年生笋速也。宜于园东北软土上种之。竹性多西南行根，不用频浇水，水多则肥死。园中有梨，名车毂，围一尺，摘时先以布囊盛之，落地即碎。有金桃，深黄，剖之至核，红翠如金，味美为桃之最也。有林檎，色如玉，向阳处有朱点，如缬。颗有重四两者。其栽果法，以冬至后立春前，斫美果直枝须有鹤膝大如母指者，长可二尺以来，札于芋魁中，掘土令寛，调泥浆细，切生葱一升许搅于泥中，将芋块致泥中，以细土覆之，勿令坚实，即当年有花，来年始实，絶胜种核接果树法。凡欲接果，先得野树子酸涩不美者，如臂已上皆堪接也。然后寻美果枝，选来年有鹤膝向阳者，枝长不过二尺，过则难治，至时剪下，便札于萝卜中，欲不泄其气也。冬至后十日立春前七日，其野树皮润萌芽未发，是其时也。将野树以锯截人去地五七寸，中心劈破深二寸许，取美枝或一枝或两枝，斜捭，勿伤其皮，插于野树罅中，外与野树皮相齐，等紧密用牛粪泥封之，与笋箨包裹其接处，以麻纫缠定，上更以黄土泥塔头裹之，勿使雨水透入。或有野树旁生芽叶，即取去之。若依此法，则当年有花必矣。休复尝依其教而树，树皆成。则不喻其野树子实酸涩，鹤膝枝甜美，接酸涩树上，为酸涩之气所推，又焉得遂于甜美耶？树之元气反不能推小枝而与之俱酸涩，何也？所谓本不胜末，而物性难解欤。今之人但荫其枝叶，食其美实，而不求其酸涩所推耶。 
　　好画虎 
　　灵池县洛带村民郝二者，不记名，尝说某祖父以医卜为业，其四逺村邑请召曾无少暇。画一孙真人从以赤虎，悬于县市卜肆中。已数歳，因及耄年，每日颙坐，瞠目观画虎，终日无倦。自兹不见画虎则不乐。孙儿辈将豆麦入城货卖，收市盐酪，如不协其意则怒而诟骂，以至杖挞之。若见画虎，则都忘前事。人有召其医疗，至彼家见有画虎，即为之精志。亲戚往还，亦只以画虎图幛为饷遗之物。如是不数年间，村舍厅厨寝室悬挂画虎皆遍，乡党皆为画虎所惑。有从兄见其耽好，恠而责之曰：汝好此物，何谓乎？答云：常患心绪烦乱，见之则稍间焉。因是说：府城有药肆养一活虎，曾见之乎？曰：未也。因拜告其兄，求偕至郡，旣见后顿忘寝食，旬余方诱得归。自兹一月入城看虎再三矣。经年唯好食肉，以熟肉不快其意，即啖生肉。凡一食，或猪头或猪膊，食之如梨枣焉。如是儿孙辈皆恐怯，每入城看活虎，孙儿相寻见则以杖击回。至孟蜀先主建伪号之明年，或一日夜分，开庄门出去，杳无踪迹。有行人说：夜来一虎跳入羊马城内，城门为之不开半日，得军人上城射杀，分而食之。其祖父不归，絶无耗音，则化为虎者是也。遂访诸得虎肉食者，获虎骨数块将归，葬之。 
　　葭萌二客 
　　伪蜀末，利州路有二客，负贩杂货往葭萌市鬻之。山程巇崄，竹树荒凉，时雨初霁，日将暮，去市十五里余，藂林高树上有人云：虎过溪来，行人回避。二客惶忙选得一树髙枝叶蔽人形处登之。逡巡有二虎迭来攫跃，或作人声曰：人在树上。一虎曰：我须上树取之。虎欲相及，二客悸栗以拄杖摏之。虎呌曰：刺着我眼。遂下树号呼而逸。至曙行人稍集，遂下树赴葭萌市征之所。有一妇报云：任拦头夜来醉归，刺损双眼，不来检税。二客相顾私语。众怪而问之，因说夜来以拄杖摏损虎眼，是斯人伪为虎劫路耶。众言比处近有二虎且暴，四逺村庄犬彘驹犊殆将食尽。市人遂相率持杖往拦头家验之。纔及中路遇一虎，虎畏人多，惶怖奔逃，越山哮吼而去。众至任拦头家，窥其篱隙之内，但见拦头倮形而坐，两目流血，呻吟不已。众乃叱之，以杖击笆篱。其拦头惊忙踉跄，曵一尾，突门而出，目无所见，撞落深坑，吼怒拏攫，为众人棒及大石毙之。遂舁入市。向先见之虎，即拦头妻也。休复见史传，人化为猿为鱼为鳖为龟为蛇为虎之类甚多，不可以智诘之矣。 
　　虎化为僧 
　　武都人姓徐，失其名，以商贾为业。开宝初往巴逢兴贩，其路危狭，猿径鸟道，人烟杜絶，猛兽羣行，村甿皆于细路中设槛穽以捕之，为常矣。时徐至一村，安泊中夜，报云机发。村人炬火照之，见一老僧困惫在穽中，自陈曰：夜来入村教化，回误落穽中，望诸檀越慈悲解救。村甿辈共愍，开槛而出之，跃跳数十，成一巨虎，奋迅腾踯而逝。斯畜也，以人言诱喻村甿得脱其难，亦智矣。 
　　李吹口 
　　永康军太平兴国中，虎暴失踪，误入市。市人千余呌噪逐之，虎为人逼，弭耳瞩目而坐，或一怒则跳身咆哮。市人皆颠沛。长吏追善捕猎者李吹口，失其名，众云：李吹口至矣。虎闻忙然窜入市屋下匿身。李遂以戟刺之，仍以短刃刺虎心前，取血升余饮之。休复雍熙二年成都遇李，因问：向来饮虎血何也？李云：饮其血以壮吾志也。又云：虎有威如一字，长三寸许，在胁两傍皮下，取得佩之，临官而能威众，无官佩之无憎疾者。凡虎视只以一目放光，一目看物，猎人捕得，记其头藉之处，须至月黑掘之尺余，方得如石子色琥珀状，此是虎目精魄，沦入地而成。琥珀之称因此，主疗小儿惊癎之疾。凡虎须拔得者，将札蚛牙无复疼痛。凡虎伤者人衣服器杖乃至巾鞋，皆折迭置于地上，倮而复僵。葢虎能役使所杀者人魂也。凡为虎伤死及溺水死者，魂曰：伥鬼。凡月晕，虎必交也。凡虎食狗必醉，狗，虎之酒也。凡虎不伤醉人。顷有一村夫入市醉归，临崖而睡，有虎来嗅之，虎须偶入醉者鼻中，醉者大喷啑，其声且震。虎惊跃落崖而毙。此事皆闻李吹口者。 
　　
　　卷九 
　　天仓洞 
　　医人张世宁，先为僧，名法晕。师事绵州云山院僧晓枢者，郴人也。禅观之暇，颇好烧炼。太平兴国初，令法晕及行者柴汉荣张保绪往昌明县窦船山采药，入山百余里，岩谷重深，松竹蓊翳，寻流霞山路至一村，曰：张野人家，老父及妪皆八十余。既见法晕等，语之曰：前有天仓洞，某为孩孺时有二客去游，言洞中见自然肴馔，皆可食之。汝可去游。唯路径危峻，常宜勉力。法晕遂挈火负粮入洞。初甚隘崄，后渐高广，迤逦昏黑，因执炬而行，或上或下凡十余里，渐明，与人世无异。嵌窦石室广容石人，其下坦平，两畔石壁锺乳流溢垂下，长三四尺。时闻鸣籁音韵，石床茶灶相连。就之畧憩，或觉馁，思酸饀食，面前寻有一双酸饀。悚惕惊异而食之。保绪亦思蒸饼，亦如前有之，遂食一枚藏一枚。柴汉荣思蜜，亦如前得食之。后皆忘饥渴，渐觉身体轻利，登陟无困惫。又行三四里，阻一大江。江傍履迹果核，如有人行过之处。对岸有石墙，遥望云霞隐映，甍栋楼阁，棕楠花果，景象幽竒，如宫观状。微闻钟磬之韵，水急苔滑，不敢过，乃稽首曰：下土微贱形骸滓秽，窃入洞府，仰窥灵迹，是尘刼因缘，不敢久住，却寻旧径而回。旣出得洞，先藏者蒸饼化为石，甚重，击之如铜声。休复尝见道书云：大凡灵山洞府，若非道书标记者不可造次游厯。有龙蛇之洞，多腥秽。鬼神之洞门高阔，若神仙之洞，隘狭。仍须有水隔碍。凡人不可妄造之尔。 
　　鬻龙骨 
　　蜀有蚕市，每年正月至三月，州城及属县循环一十五处。耆旧相传，古蚕藂氏为蜀主，民无定居，随蚕藂所在致市居。此之遗风也。又蚕将兴，以为名也。因是货蚕农之具，及花木果草药什物。有鬻龙骨叟，与孙儿辈将龙骨齿角头脊之类凡数担，至暮货之，亦尽。因问所得之处，云某在灵池县分栋山。山去府城七十余里，北连秦陇，南接资泸，山阜冈岫之间，磎洞土穴之内，有能兴云雨之处，卽有龙蜕骨焉。齿角头足皆有五色者，有白如绵者，有年深朽腐者，大十数丈，小三五丈。掘而得之甚多。龙之蜕骨与蝉蜕无异。又闻龙有五苦，谓生时、眠时、媱时、怒时、蜕骨时也。每年秋夏中一两度，愚遥见分栋山上阴云勃起，其间一物白色，拖尾及夭蟜入云如曵练，长七八十尺。时濯锦江桥上千人纵观。食顷，方拏奋而没。旋有暴雨滂沱，雷震数声，倐忽开霁。得不为蜕骨者，龙乎。因蚕市有王仲璋，得一蛇蜕，长五六尺，腹甲下有四爪如雀之四爪。胡本立得一龟，小如钱，緑色，背有金线，界成八卦象。郑伯广得一小瓢子，如垒，两皂荚子坚实重厚，无有及者。休复亦曾得芝本两层，抱石而生，每蚕市好事者凌晨而往，忽有遇神仙者，或有遇灵药者，或有遇竒物者。耆艾相传青城山仙人隐士多因蚕市接救人尔。 
　　试金石 
　　开宝初，锦江桥侧有周处士者，鬻十香丸，以白器贮水浸小石子百颗余，各有纹缕，如飞禽走兽花草云鳯僧道之形者，人常聚覩叹赏之。中有一石如肾形乌润，每将磨金，次色者益紫，以此为异。玉工见之云：非试金石，乃黑玉尔。后有道士见云：非黑玉，是宝也。若欲验之以常石，对秤此石，加重数倍。以水银涂其上如傅粉焉。若以大火烹之，成紫磨金。君当富矣。周曰：安敢火烹，非恶冨也。恐丧吾宝。后经贼乱，不知石所之。休复因见道门仙人照宝经云：凡百金之处旁熏树木皆悉黄色，若要辨之，其石乌润。以水银揩之，自然粘着石上。以秤秤，有金者重于常石数倍。若敲磕及磓击，终不能碎，须以大火烹煅得眞金矣。其金号曰：宝金，将炼为金液，还丹服之羽化。非世之常金也。昔道士所言，得于此经乎。 
　　僧繇阁 
　　茂州近威戎军有僧繇阁，山路巇崄，人烟杜绝。髙冈之下有龛，豁如堂奥。石壁上有画观音像一躯，及当时画功德主，少长五人。其石壁年深随势剥落，虽风雨飘润形状愈明，歳月经久而不昬晦。不知其画何得入石，亦不知僧繇何以至此也。 
　　石像 
　　新都县四像院僧有卧像一躯，盖生于石，手足头面衣纹纤介青黄色隐起状，若雕刻。岂知胚混偶然成形乎？ 
　　采枸杞 
　　华阳邑村民段九者，常入山野中采枸杞根茎货之，有年矣。因于紫山脚下见枸杞一株甚大，遂斸之，根本怪异不类常者，长尺余，四茎如四足，两茎如头尾，若一兽形。持归村舍，家狗吠之不已。至夜四隅村落羣狗聚而吠之，终夕不辍。不堪其喧也。迟明，妻怒，将充朝爨。羣狗乃不复吠矣。休复见道书云：枸杞茯苓人参薯药术等，形有异者饵之，皆获上寿。或除嗜欲啬神抱和，则必有真灵降顾，接引为地仙尔。 
　　赵公山 
　　淳化癸巳歳冬十月，青城山民往赵公山采薪，遇数苖薯药，颇大如常者。村人度其下必大有薯药，遂与妻子同掘之，深三尺余，但见根须抱一大瓷合，遂揭开视之，有一大赤蛇如烂锦盘结合内。村人悸栗，以锄触之，蛇乃翻然化一雉，飞入溪水中。合内唯余一只石簪。村人持归山舍，其夜一室如昼。村人转惧此物异常，送与庄主。明年值顺贼作乱，不知此簪所存。 
　　鹿水溪蛇 
　　陵州籍县鹿水溪村民康化者，雍熙乙酉歳秋，有牧童晚归值雨，见溪中有大蛇引小蛇，蟠蜿屈曲于泥中，自大至小曳泥上岸，入一穴内，至末者曳泥窒其穴口，并无踪由。其童惊骇，目瞠口禁不能言。至前春启蛰时，方稍语。得父母问其不语之由，方说溪中所见之物矣。 
　　鱼化为石 
　　青城县渔者李克明，钓归倾其鱼于竹器中，有一鱼化为石，长四寸许，鳞鬛灿然若活。渔人妇见而爱之，将与竖子为戏。其竖子将石鱼于椀水中，或揺鬛振鳞浮泳而活。渔者惊异取出，置土罂中，因是邻里求观者众。在水则活，离水则为石，率以为常。时巡辖栢舍人虚舟取此鱼看，敲之中断，致于水中不复活矣。 
　　赵十九 
　　赵十九名处琪，陷银花衘镫为业。淳化中收得一铁镜，颇有异常。时有毕先生者，名藏用字隐之，年九十余，然不知所修之道。尝饮酒少食，自言本天台山道士，入川儒服三十余年，备厯蜀中名山胜景。一日与处琪赍铁镜访愚茅亭，翫之，其镜可重一斤以来，径七八寸，鼻大而圆。遶鼻有四象八卦，外有大篆二十四字，背面皆碧色。每至望夜光明愈于别夜。毕先生于景徳中携至阙下，值上封泰山，因从观大礼得召见，称旨，遂与披挂赐紫服，号通真大师，封香令于青城山焚修。御诗送行。到川日访愚茅亭，问其铁镜，已在贵人之处矣。 
　　景山人 
　　玉垒山人景焕，有文艺，善画龙。涉猎经史，撰野人闲话、牧竖闲谈。住川城北隅，数畞园蔬，家族数口，丰俭得中。山人情性温雅守道俭素，未尝与人有毫髪之竞对。人无老少，必先称名。雍熙年初，有冨家王仲璋者求山人画龙，初甚爱重。后有人云：景山人画格品低于孙位、黄筌，遂将染为皂。山人闻之曰：何不速言。酬以好绢，恭谢而退。尝使小仆挈帽随行，遇雨寻仆不见，冒雨而归。妻问何以不戴帽衣服濡湿，山人云：亢阳祈雨，不许人戴帽。其妻使婢送金钗还邻家，婢中路遗之，泣告山人，因他处假令还邻人。山人尝于婢仆辈知其乏困饥寒，诚谓君子不虐幼贱。山人园圃中养二斑鹅，夜见鹅粪中有光明，往告之。山人令以水淘之，获麸金二两余。吁，谁谓天葢髙，何惩恶劝善如反掌耶。 
　　弹鸳鸯 
　　章子朋者善书，勒大字妙。放小弩弹丸发无不中，常自衒其能。至道丙申歳往嘉州书僧院额，自州乗船，所至处弹获飞禽，供同船人食。至青神县维舟，见二鸳鸯，因发弹毙雄者，将归烹之。其雌者随至其船，见雄者在锅，不顾沸汤投其中，伸颈鼓翼，长呌数声而卒。子朋戏曰：人之为偶者如此，蹈汤赴火相随如是，以为笑乐。左传谓忍人者，其章子朋之谓乎。 
　　蚕馒头 
　　新繁县李氏，失其名。家养蚕甚多，将成値，桑大贵，遂不终饲而埋之，鬻其桑叶，大获其利。将买肉麫归家造馒头，食之擘开，每颗中有一蚕。自此灾疠俱兴，人口沦丧。夫蚕者灵虫，衣被天下，愚氓坑蚕获利，有此征报尔。 
　　太子大师 
　　后唐大同三年，魏王统军克蜀。孟先主尚庄宗妹福庆长公主，自太原节度驰赴西川至。明宗晏驾，宗室丧乱，朝士奔窜，有新罗僧携庄宗诸子为僧，入蜀投孟主，即福庆长公主犹子也。因为起院，以庄宗万寿节为名额，蜀人号为太子大师。曁圣朝吊伐入见阙庭，有小师宗莹酷好为诗，其师自京归检校其院，隳残迨尽，宗莹与院主元亮设谋闻于时政，以其师后唐宗裔不合住川。由是为所奏发遣赴阙，大师忧恚，卒于剑门。元亮与大师同日暴亡。宗莹因顺贼入城，焚烧院宇，寄食诸寺中，风恙。二三年间，患疮疥狼狈，终亦自缢而死。鸣呼，不畏于天不孝于师，能无及此乎。 
　　
　　卷十 
　　孙处士 
　　孙处士名知微，字太古，眉州彭山人也。因师益部攻水墨僧令宗，俗姓丘氏。知微形貌山野，为性介洁，凡欲图画道释尊像，则精心率意，虚神静思，不茹荤饮酒，多在山观村院，终冬夏方能周就。尝寓青城白侯坝赵村，爱其水竹重深，嚣尘不入，冀絶外虑，得专艺学。知微画思迟涩无羁束，有位者或求之，不动，即絶食托疾而遁。导江县有一女巫，人皆肃敬，能逆知人事。知微素尚竒异，尝问其鬼神形状欲资其画，女巫曰：鬼有数等，有福徳者精神俊爽，而自与人交言。若是薄相者，气劣神悴，假某传言。皆在乎一时之所遇，非某能知之也。今与求一鬼，请处士亲问之。知微曰：鬼何所求？女巫曰：今道途人鬼各半，人自不能辨之。知微曰：尝闻人死为冥官追捕案籍罪福，有生天者，有生为人者，有生为畜者，有受罪苦经劫者。今闻世间人鬼各半，得非谬乎？女巫曰：不然，冥途与人世无异，茍或平生不为不道事，行无过，讵有桎梏及身者乎？今见有王三郎在冥中足知鬼神之事，处士有疑请自问之。知微曰：敢问三郎鬼神形状，欲资所画。俄有应者曰：今之所问，形状丑恶怪异之者皆是魍魉辈，神者一如阳间尊贵大臣，体貌魁梧，气岸高迈。盖魂魄强盛，是以有精爽至于神明，非同淫厉之鬼尔。知微曰：鬼神形状已得知矣，敢问鬼神何以侵害于生人？应者曰：鬼神之事人皆不知，凡鬼神必不能无故侵害生人，或有侵害者，恐是土木之精、千歳异物、血食之妖鬼也。此物犹人间之盗贼，若无故侵害生人，偶闻于神明，必加侵害，亦不异盗贼之抵干宪法尔。若人为鬼所害者，不闻乎为恶于隐者。鬼得而诛之；为恶于显者，人得而诛之乎？知微曰：明神祷之而求福，有之乎？应者曰：鬼神非人，实亲于徳，是依皇天。无亲亦惟徳而是辅，凡有徳者，不假祷祈，神自福之。若素无徳行，虽勤祷之，得福鲜矣。知微曰：今冥中所重者罪，在是何等？应者曰：杀生与负心尔。所景奉者浮图敎也。知微曰：某之后事可得闻乎？应者曰：祸福之事不可前告。神道幽秘，弗许预知也。知微曰：今欲酬君，君欲希我何物？应者曰：望君济我资镪数百千贯。知微辞之，应者曰：所求者非世间铜铁为者，乃楮货尔。知微乃许之。应者曰：烧时慎勿使着地，可以薪艹荐籍之，向一处以火爇，不得搅剔，其钱则不破碎，一一可达也。遂依教蟠纸钱数百千贯。噫，昔汉世以前，未知幽冥以何为赂遗之物尔。 
　　黄处士 
　　黄处士名延矩，字垂范，眉阳人也。少为僧，性僻而简，常言：家习正声，自唐以来待诏金门，父随僖宗入蜀，至某四世矣。琴最盛于蜀。制斵者数家，惟雷氏而已。又云：雷氏之琴不必尽善，有瑟瑟徽者为上，金玉者为次，螺蚌者亦又次焉。所以为异者，岳虽髙而弦低，虽低而不拍面，按之若指下无弦吟振之，则有余韵，非雷氏者。筝声絶无琴韵也。处士常言：隋文帝子蜀玉秀造千面琴，散在人间，故有号寒玉韵磬响泉。和志者，琴则有操引曲调及弄，弦则有歌诗五曲，一曰：伐檀，二曰：鹿鸣，三曰：驺虞，四曰：鹊巢，五曰：白驹。葢取诸国风雅颂之诗声其章句，以律和之之谓也。非歌诗之言，则无以成其调也。本诗之言而成调，非因调以成言也。诸诗皆可歌也。咸平中，知州冯公知节召孙知微画，俾处士弹琴，二公俱止僧舍。尝会愚茅亭。进士张及赠之诗曰：二公髙节厌喧卑，同寄萧宫共展眉。玉树氷壶齐品格，野云皋鹤本追随。泉流指下何人赏，岳峭毫端秖自知。绻恋贤侯美风敎，故山归去尚迟迟。祥符壬子秋告归乡里，遗愚养和一法。是年冬病卒，年八十。其乐天知命者欤。 
　　程先生 
　　程先生名贲，字季长，自号丘园子，江阳人也。世习儒，少孤力学，立身介洁，跬步一言必循礼。则虽家童稚子，应对进退不踰规矩。先生尤嗜酒，复喜藏书。自经史子集之外，凡竒诀要録未尝闻于人者，毕珍收之，亦多手冩焉。其间复混以名画古琴瑰异雅逸之玩，无所不有。虽年齿已暮，而志好益坚，目游简编，未少暂息。每谓所知者曰：余五十年，简册鈆椠未尝离手。其勤至也如此。尝譔太玄经义训，功未就寝疾而卒。年七十有四。易曰：不事王侯高尚其事，其是之谓乎。 
　　杜大举 
　　杜鼎升字大举，形气清秀雅有古人之风，鬻书自给，夫妇皆八十余。每遇芳时好景出郊选胜偕行，人皆羡其高年逸乐如是。进士张及赠之诗曰：家本樊川老蜀都，世家冠剑岂寒儒。笔耕尚可储三载，酒战犹能敌百夫。僻爱舜琴湘水弄，每县孙画醉仙图。孟光笑语长相逐，唤作梁鸿得也无。尝手冩孙思邈千金方鬻之，凡借本校勘，有缝折蠧损之处，必粘背而归之。或彼此有错误之处，则书札改正而归之。且曰：使人臣知方则忠，使人子知方则孝。自于千金方中得服玉泉之道，行之二十年，获筋体强壮耳目聪鉴，每写文字无点窜之误。至卒，方始阁笔。服玉泉法：去三尸，坚齿髪，除百病。玉泉者，舌下两脉津液是也。但能每旦起坐，瞑目絶虑，叩齿二七，通潄令满口，乃吞之，以意送至脐下炁海一七遍，经久，自然如流水沥沥下坎涧之声。如此则百脉和畅。所以黄庭经云：玉池精水灌灵根。又曰：漱咽灵液灾不干。其是之谓乎。 
　　任先生 
　　任先生名玠，字温如，蜀人也。学识广博，人皆师仰之。大中祥符初，乐安公中正镇蜀日，请先生于文翁石室大集生徒，讲说六经，以绍文翁之化。由是蜀中儒士成林矣。大中祥符末，有谏议大夫凌公策莅蜀，闻先生之名，表荐于上，诏入京。先生进龙图纪圣诗一千韵，酬以汝州团练推官，三让辞官，表云：伏念臣早年髪白，悲老态之遽臻；触事心阑，觉死期之将至。乞授一子官。蒙圣恩与子偕任醴泉主簿，天禧元年欲就居嵩山，般家之蜀，因与乡人前秦州陇城主簿张逵中行秩满归川，二人同访愚茅亭，观旧题之处，云：昔日髙年有道之士，今已物故。未逾一纪，故友将尽。我虽存也，余生几何！先生留一絶于亭壁云：聚散荣枯一梦中，西归亲友半成空。唯余大隐茅亭客，垂白论交有古风。天禧二年，先生游宁州，卒于旅舎。扬子法言曰：通天地人曰：儒。诚哉是言。天地间万类中，惟人最灵，然愚蒙者万而贤智者一，处贤智而志于道者，复几何人？如任先生者，可谓通天地人而知命守道者也。 
　　谭居士 
　　谭居士名仁显，成都人也，以医为事，居郡城东南隅。所居庭庑篱落间，徧值艹药。年髙而精神愈壮，无喜怒，故毁誉不能动其心。手持数珠常诵佛经于闾巷聚落中。治病所得钱帛，随即分授于贫者，竟以不言但行阴施黙益之道。每行药至午方归，则闭户靠壁瞑目而坐。大中祥符乙卯冬示疾端坐而逝，时齿一百。人未化前，人问居士有长生法，对曰：至于导养得理，以尽性命。百年犹厌其多，况久生之苦乎！ 
　　小童处士 
</div>
    <div class="pagination">
<a href="茅亭客话.html">上一页</a><a href="茅亭客话.html">1</a><span class="current-page">2</span><a href="茅亭客话_page3.html">3</a><a href="茅亭客话_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
