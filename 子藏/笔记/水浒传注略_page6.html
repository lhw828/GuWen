<!DOCTYPE html>
<html>
<head>
    <meta charset="UTF-8">
    <title>水浒传注略 - 第 6 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水浒传注略 - 第 6 页/共 10 页</h1>
    <div class="content">　　八搭麻鞋
　　周必大《淳熙玉堂杂记》：赐锦有八搭晕等名。《杜诗》：“麻鞋见天子。”盖亦草野之服。云八搭者，言如锦之细纹也。八搭麻鞋，前已数见，注此处者，为奔丧点缀。
　　封皮逆封
　　凡封书，右掩左为顺，左掩右为逆。吉事顺，凶事逆，所以今人封书，粘口处，另用纸条盖之，不令得出。
　　平安字
　　平安字，相传已久。安禄山反，京中不见平安火。李德裕令寺僧每日报竹平安，自唐时已然。
　　蛇无头而不行
　　《金史斜卯爱实传》：内族合周为参政日，自草括粟榜文，有“雀无翅儿不飞，蛇无头儿不行”语，以“而”作“儿”，京城笑之，曰雀儿参政。此语流传已久，作者奥博，亦雅俗兼采。
　　朝延册立皇太子赦书
　　薛应旗《续通鉴》：政和五年二月，立定王桓为皇太子，赦。桓，帝长子，显恭皇后所生，后即位，改元靖康，寻北狩，南渡号曰渊圣皇帝。绍兴三十一年夏五月，始闻靖康帝之丧，是月，上庙号曰钦宗。
　　第三十五卷
　　江州好地面鱼米之乡
　　九江府，梁曰江州，隋曰九江，宋曰定江。其形胜，面匡庐，跨彭蠡，襟带上流，为冲要之地。
　　出洞蛟
　　蛟，龙肩，无角，细颈，胸有白缨。南方每岁出蚊水发，甚者摧山汩陵，所谓出洞蛟也。
　　翻江蜃
　　蜃如蚊，红鬣，腰以下鳞尽逆，史所云海旁蜃气象楼台也，与介属蜃蛤之蜃，可烧灰以供丧，[钅考]薄以饰器者，各是一物。
　　郑元和
　　唐小说《李娃传》，本小人无稽之语，以诋李勉者。勉以宗室宰相，端严正直，宁有少年时迷恋之事。而宋人演作院本，以其为郑滑节度使，而姓之曰郑，又以其为元和相，而名之曰元和。以耐庵之博，夫岂不知，而为此语者，见院本之为宋时作。
　　第三十六卷
　　浔阳江边芦苇丛中
　　此用白乐天《琵琶行》起句也。浔阳地，汉本属江北庐江。杜氏《通典》旧县在江北蕲州界，晋温峤移于江州。《晋志》湓口关，今为九江府。九江称江州，亦自晋始。
　　华光
　　佛经有南无金华光佛，故云夺一金砖也。
　　板刀面
　　《都城纪胜》：卖面食有泼刀、姜泼刀等名，故云泼风也似快刀，皆宋时物也。
　　船火儿
　　《日知录》：今人谓兵为户长，亦曰火长。汉兵制，五十一户，灶置一伯，故曰户伯，亦称火伯，以为一灶之主也。《宋书卜天与传》：少为队将，十人同火。《木兰诗》云：“出门看火伴。”皆谓火为伴。云船火儿，亦谓船中劫贼火伴之长也。
　　浪里白条
　　原本作浪里白跳，跳，平声，音条。见《前汉书》及昌黎诗。五代及宋凡军行，前军之前俱有踏白队，所以踏伏，候望敌之远近众寡。《通鉴》：天复三年，朱全忠遣左踏白指挥使王[木云]攻密州，是其证也。因俗语以踏为跳，故踏白将亦谓之白跳将（谓足踏为跳，今人尚然，如跳大头，跳狮子之类）。浪里白跳者，言不于陆地为踏白将，而于浪里跳白也。语最新奇，今俗本自不能解，竟改作条，虽亦知条跳同音，而白跳之出处晦焉，且亦不知白条之无解也。
　　抛钉
　　钉去声，本作[石丁]，[石垂]船石也。今用铁器四齿，谓之铁锚，不用石。
　　卖鱼牙子
　　市者评会物直者为牙侩，俗谓之牙行，即《史记货殖列传》所云，节驵会，廉估五之，贪估三之是也（节驵会，如今除用钱，廉估轻财，肯出五分用，会贪估仅可除三分用也）。
　　没遮拦
　　遮拦，抵御之意，言其凶猛无可抵御也。
　　蔡京第九个儿子
　　蔡京第九子，即蔡×。此名不同者，不欲以有名人入书也。
　　管营差拨
　　营本军垒，唐以后为军队之名，自元以来，发配者到即入伍。宋制，初到者先分营肄习，俟可用始配伍，或拨入各州府。管营者，非武职，乃管一营之长，差拨者，即选军伍充补，供奔走差遣之用，并不得为役也。
　　第三十七卷
　　博钱
　　原书此处有扑钱诸名色，最博雅可玩，遭削去可叹。周密《癸辛杂识新集》：理宗春时，内院效市井关扑之戏，皆小珰为之，供纯馒骰钱，以供一笑。
　　博一个叉补
　　扑钱之戏最古，今犹盛行。汉曰意钱，《唐诗》：“白袷春来学意钱。”亦曰掷钱，《官词》：“金钱掷罢娇无力。”亦曰摊钱，《杜诗》：“白昼摊钱高浪中。”李济翁谓摊铺其钱，不使叠映欺蔽也。亦曰簸钱，《六一词》：“堂上簸钱堂下走。”宋时有柜坊局，博戏关扑，骗赚财物，又名扑卖，其法用五六钱就地扑之，纯背曰快，纯字曰叉（亚丑切），又有“五花”“双间”等名，大约叉快各半。孙宗鉴《东皋杂录》：今人掷钱为戏，以钱文面背分胜负。张师正《括异志》：张湘梦人持巨资扑卖，湘一扑五钱皆黑，一钱旋转不已，竟作字，一人曰几乎浑纯，此其证也。纯馒骰（骰投古通）钱之馒（即墁字）当作漫。《西域传》罽宾国以金银为钱，文为骑马，幕为人面。《说文》云：幕，漫也。《白獭髓》：郑复礼欲盗室女，以骰钱祝之，得纯成（即浑成）即谐，随手得纯字，更取一祝，又得纯漫（纯背也），遂盗女而去。
　　琵琶亭
　　《诗话》：白居易贬江州司马，喜曰：匡庐在念久矣。因筑草堂于香炉峰下。偶送客湓浦口，闻邻舟老妓作诗，后人为筑此亭，在府城西大江滨。过客题诗甚众，惟夏英公一诗特异：“流光过眼如车毂，薄宦羁人似马衔，若遇琵琶应大笑，何须红泪湿青衫。”
　　玉壶春
　　唐人名酒为春。李肇《国史补》：酒有郢之富水春，乌程之若下春，荥阳之上窟春，富平之石冻春，剑南之烧春。此玉壶春亦其类也。
　　渔船尾开孔养鱼
　　舱中活水养鲜鱼，其名曰系，蜀人因以为地名，或谓之枋。王贻上《入蜀纪》：夷陵州俗，以三月初八、十八、二十八三日起汕，相率拍扣而歌，悲怆慷慨，乃获多鱼。唯十二碚以上，下牢溪以下，数十里为然，自钉头镇以往，地皆曰系，或日枋，有金钗系、丫髻枋等名。
　　第三十八卷
　　止泻六和汤
　　此亦局方，云六和者，和六气也。盖风寒暑湿燥火之气，夏月感之为多，故用砂仁、藿香、厚朴、杏仁、半夏、木瓜、人参、白术、赤茯、甘草，匡正脾胃，以拒诸邪而平调之也。
　　浔阳江正库
　　元好问《爱日斋丛钞》：官酒库，每岁清明前开煮，中秋前卖新。先期诸库呈样点检所，所以呈府。既中，择日开沽，以白布三丈余，揭竹竿顶，题曰：某库选到酒匠某人，酝造上等[酉农]辣无比高酒，三五人扶之而行，以鼓乐妓女杂技前导，联镳穿市，观者如堵。酒匠则新巾扎衣乘马从之，以府中所赏彩帛钱会银碗，驮负马前，谓之迎酒。《梦粱录》：凡诸州酒库，皆有官名角妓，设法卖酒。风流才子欲买一笑，则径往库内点花牌，惟意所适。京城南库，元名升阳宫煮界库，在社坛南，新界库在酒和坊南，酒楼扁曰和乐，按此，知宋时酒库，诸州皆有，此则直以浔阳为名也。
　　蓝桥风月美酒
　　周密《武林旧事》：诸色酒名，吴府有蓝桥风月。
　　无为军
　　无为州，巢县地，宋置无为军于此。自米芾知州事，益有名胜。
　　一佛出世二佛涅盘
　　赵太祖以南唐后主喜佛法，选诸州高僧往见法语，南唐人闻所未闻，谓之一佛出世。当时有此二语。《大般若涅盘经》：佛在拘尸那城阿夷罗拔提河边婆罗双树间，二月十五日临涅盘时，普告众生：“世尊将欲涅盘，若有所疑，今悉可问，为最后闻。”引此，只作一死字用。
　　来牢里对宋江说一段补
　　小说演义，大半荒唐，若以正史地理绳之，则触处皆成纰缪。即如江州至郓，驿路三千，长江大河，限隔南北，岂陆行所能飞越者。而此《传》徒夸捷足，不闻一苇之航，直无江河矣。其失一也。又如大名、汴京，壤地相接（长垣与仪封连壤），当日押送生辰纲，但从澶州水陆兼程，三日可达。胡为迂道京东，由青入济，冒千里之险，历半月之久，方至黄泥冈为晁盖诸人劫取耶？其失二也。又如宋江兵力，只能转掠东京诸郡而已。若谓长驱中原，蹂韩蹴郑，绝×渑，度潼关，则非黄巢、李自成辈不能。而此《传》径书闹西岳、入华州，不复叙其经何州历何隘，岂数千军马从天而降耶？其失三也。夫全书皆不按地志，而独于此处，极斡旋，殊不知读者于宋江道出揭阳时，已代为杨朱之泣矣。大抵读《水浒传》，但赏其结撰之工，取材之富，而其荒唐之处，则不胜诘，诚不如削去繁芜，较为明净也。
　　差人下山夺了
　　原书无“此间经过”四字。江西至河南，不过山东也。
　　倘若不从这里过
　　原书作“他们并不从这里过”。
　　四家字体是苏东坡、黄鲁直、米元章、蔡京
　　李心传《建炎以来朝野杂记》：高宗雅敬苏文忠公，止称子瞻，或称东坡。汪藻《浮溪集公孙符改宣教郎敕》有云：贾生明王道，汉录嘉贾之能；魏公进忠规、唐表魏暮之烈。其振尔之家声，以待予之器使。于慎行《谷城山房笔麈》：山谷书善用钩勒，米家父子得横欹势。刘克庄《后村题跋》：光尧喜书，自恨不与黄太史、米南宫同时。按：蔡乃蔡君谟，非蔡京也。或曰本谓蔡京，后人因京奸邪，故以蔡襄易之。
　　戴宗辞了众头领
　　此处又遭削去数句：戴宗叮嘱吴用，速差人到宋家庄寄信。
　　脱卯
　　木器笋头谓之卯。脱卯，犹言失枝脱节。
　　第三十九卷
　　除
　　凡拜官曰除，故除书曰除目。《史记田[虫分]》景帝曰：“君除吏已尽未？我亦欲除吏。”《汉书注》师古云：去故官就新官也。宋彭乘曰：除犹易也。以新易旧，如新旧岁之交，谓之岁除。《易》：除戎器。以新易敝也。除去旧官之说非是。
　　卷过看封皮
　　封皮上本无用讳字图书之理，况父与子书耶！故自知脱卯。
　　祓除
　　此除字训去。《周礼》：隶仆，掌王寝之扫除。又山虞、若祭，则为王而修除之。
　　忌日
　　国制忌日行香。见后注。
　　国家景命
　　《通鉴》：隋开皇十四年，上仪同三司萧吉上书曰：甲寅乙卯，天地之合也。今兹甲寅之年，以辛酉朔旦冬至。来年乙卯，以甲子夏至。冬至阳始，郊天之日，即至尊本命。夏至阴始，祀地之辰，即皇后本命。至尊德并干之覆育，皇后仁同地之载养，所以二仪元气，并会本辰，此国家景命之名所自始。延人唐宋，仅存其说。至徽宗喜好×祥小数，乃特重之。
　　青面圣者
　　狱中皆有萧王堂，祀萧何。其青面神，相传萧王判案。
　　第四十卷
　　搜根剔齿
　　此用《史记魏其武安列传》引绳批根事。
　　通臂猿补
　　《改虫斋杂疏》：旧传通臂猿之说，询之楚蜀居人，皆云未见。近有王姓判横州，朝命取猿，因知猿无通臂者。小皆黑色而雄，久则变苍，势与囊皆溃而为雌矣，遂与黑者交焉（郎瑛《七修类稿》所记与此同）。按范石湖《桂海虞衡志》，但言猿有金丝、玉面、纯黑三种，无所谓通臂也。又蛮犬亦无金丝之说。
　　望无为军来
　　王存《元丰九域志》：无为军无为州，有糁潭镇。今江行，自糁潭口东过泥汊口，又东过栅江口，乃趋当涂路。
　　摩云金翅
　　《五代史》：河中绛州之间，有摩云山，绝高，民保聚其上，寇盗莫能近。李罕之攻拔之，时人谓之李摩云。《南齐书》：文惠太子梦金翅鸟入后宫，啖诸龙子，后诸子皆为萧鸾所杀。《佛藏》载金翅鸟，—足踹海底，一足攫龙尽啖之，龙绕其[口朱]如蛆蚓，尚能为雷电霹雳也。又《贤愚经》：一龙身有十头，于虚空中雨种种宝，雷电震地，惊动大众。时舍利佛便化作一金翅鸟王，擘裂啖之。合此四字为名字，洵为奇奥，故用熬出二字洗发之。
　　九尾龟
　　《骈雅》：龟有九尾者，即九州岛龟。一尾主—州，乃《龟策传》八龟之一。按《龟策传》褚先生曰：八名龟，各有文在腹下。又《龟筮绀珠》曰：龟三千岁一尾，巢莲叶之上。
　　第四十一卷
　　棂星门
</div>
    <div class="pagination">
<a href="水浒传注略_page5.html">上一页</a><a href="水浒传注略.html">1</a><a href="水浒传注略_page2.html">2</a><a href="水浒传注略_page3.html">3</a><a href="水浒传注略_page4.html">4</a><a href="水浒传注略_page5.html">5</a><span class="current-page">6</span><a href="水浒传注略_page7.html">7</a><a href="水浒传注略_page8.html">8</a><a href="水浒传注略_page9.html">9</a><a href="水浒传注略_page10.html">10</a><a href="水浒传注略_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
