<!DOCTYPE html>
<html>
<head>
    <meta charset="UTF-8">
    <title>寄园寄所寄 - 第 20 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寄园寄所寄 - 第 20 页/共 62 页</h1>
    <div class="content">
　　吏部司务夏公官明往计偕在京，与数举子游于西山，探奇迤逦，遂至幽僻。日入欲返不能，隐隐见林际灯光，趋之数里，始得高门大厦。应门者曰：“相公何来？”众告以故，曰：“且止，待入白主人。”有顷，数人舁一肥大美妇人出曰：“佳客枉临山中，卒不能授餮奈何？”众曰：“乐而忘返，但得托宿于华居足矣。”于是宿客堂中，又强令从人宿内室。夜半数人复舁前妇人出，作嗔呼曰“诸公可出矣。”众呼从人，妇人曰：“去迟祸及，公等安得呼奴？”众错愕奔出，莫知其故，立山头回望，天已曙，尽失故宿处。再往觅从人，惟有残骸，或首或足，挂树梢，鲜血淋漓，皆股栗胆落，痛哭而返，亦莫知其故。肥大妇人，其虎鬼耶？（《耳谈》）

　　嘉靖戊申，海盐有虎，从海上来，匿刘侍御墓草间。数日，城中人闻而往观者，无虑数百，虎亦坚卧不妄伤人。众方以为可狎也，拾瓦砾掷之。有陆尧者，击中虎目，虎怒，奋而起，独爪尧于稠人中，伤其胸脘，流血数斗死。余人披靡窜，自相践伤者，不胜计。虎遂东走海上，揭竿相逐者数百人，虎亦失势窘迫，赴海浪涌不得前。返而登岸，仓惶以头触石，陷石罅中不得出。有褚姓者，乘势鞭之数百，虎亦狼狈垂尾不动。褚意其已死，利其皮，欲全而取之，举杖转石，石罅开，虎固无恙也。忽跃出大吼，噬褚掷地，两肋间如斩，立死。众踉跄奔命虎，亦不顾北走，出境而去，莫知所之，众以为神虎。（《海盐图经》）

　　万历三十六年二月十九日，徽府治内，有虎自东城坏缺入。行至府城边，闻更夫鸣锣，惊跳入通判衙园内。次早夫人同小仆取菜，遇见，喊叫衙役杀死。当时被伤七人，幸未死。太守同知通判皆告疾乞休，以虎入城，非吉兆也。祁门县是月亦一虎入城，人不敢近，数日后方杀死。（《先曾祖日记》）

　　天启丙寅，澄城路从广任临清州判，尝于关帝庙壁间画虎。崇祯间，道士讽经，至夜三鼓时，见虎双眸炯然，从壁而下，抖搜跳跃，若将及人。道士错愕，不知所措，急取斧格之，虎壁忽不见。（《陕西通志》）

　　威县多虎患，白昼攫人，日向酉，居民不敢出户外半武。有某氏者，夕大醉，辄启户如东厕；妇强争不可得，辄持刃尾其后。时星月朦胧，芦苇肃索，见一虎张口厉齿，离数十寻蹲踞，以侯其定也而扑之，庶无不得当也。妇遑遽不虑其他，挺枪直入，贯腮及胸，锋刃从左肋而出。虎负痛狂奔，及其夫之侧也而死之。而妇犹以为虎未遽死也，狂奔及其夫之侧，奋空拳捶数十下。视其夫已奄奄震惊似死，遽负之亟归掩户。邻里震惊，咸秉烛持汤糜呼救，渐乃气苏，不暇顾其妇也。而妇以力尽，竟没持汤糜，呼救之，卒不可得。（《古处集》）

　　偶宿民家，犬为虎衔去。明日至寺，问山中有虎乎？曰：“无有。”问何以无有？曰：“山中皆大林木，虎安敢来？”复曰：“林木森森，虎所隐芘，何以不来？”曰：“大木上多栗鼠，虎过其下，鼠必鸣噪，自拔其毛，投于虎身；着处必生虫，久则遍身烂疮，以至于死，故畏不敢至。”方悟宣城包氏画虎，皆平原旷野，茆苇聚薄中，止有棘枝寻丈，未尝作林木者，以此。隋文帝云：“辟之猛虎，人不能害，反为毛间蛊所蠹损。”又可证也。（《稗史》）

　　虎威在颈项二肘间，如一字，三寸许。虎镜在当心，皮里膜外，若脆骨然。取而佩之，临官则能威众，常人则无憎疾者。虎带在胸，而通前左右三足，乃大斤也，可为带底，故名。前胫骨三棱，后胫骨圆直，色皆桃红，而不空虚。有微眼，以唾湿其一头，吹之少有沫焉。其肠为马缰，虽劣者可御。（同上）

　　虎畏尖，不越篱。虎畏日，与枭同。畏火，爱毛也。不栖高林，畏枝上雀粪，烂其毛也。离山必一吼哑。鲁有飞虎，长尾奋翅。虎来其气不可当，虫鸟皆伏地。虎盗犬彘去，急舂空碓数十声，有以砖塞灶门者，有以木覆筛掩碓口；虎即齿酸，得犬彘不能食。今野人有怒虎夺虎气者，虎置衔物而去；盖虎饥则难犯，饱则易制。行人张盖而虎不犯者，盖虎疑也。又有设襁胶布制虎法，中{十悬}曰：“屈木而藏械，发之曰襁胶布，虎蹈则噪而困。”□喧曰：“虎闻人呵喝声，则伏匿不动，守虎待张，及深山樵采，行旅过者，恒用此法。其食物也，依月食首尾中，余以柴掩之。”（《物理小识》）

　　汉中山有虎生角，道家云：“虎千年则牙蜕而生角。”（《稗史》）

　　凡虎类能识人气，未至百步，辄伏而嗥，声震山谷。须臾奋跃搏人，人有勇者，不为之动，虎止而坐，逡巡弭耳而去。又虎虽咫尺浅草，能伏身，及其吓然作声，则嵬然大矣。又虎不食小儿，儿痴不知虎之可惧而不动，故不能食。又不食醉人，必坐守以俟其醒，俟其惧也。凡死于虎者，衣服巾履，皆别置于地，非虎威能使自解，是鬼之为也。凡食男子，必自势起，妇人必自乳起；惟不食妇人之阴，或遇之者，当作势与敌者屡退。引至曲路，即可避去，虎不行曲路故也。虎面值人不取，须自远作势，扑过人首，而啮其衣领以去。人但持苦竹枪直立当之，虎畏枪碍腹，不敢跃也。入山勿鸣锣鼓，虎反寻声而至，无益也。惟畏火器，及纟散，人以纟散张向之，不敢犯。虎所至，伥鬼为先驱，辄坏猎人机械，当以乌梅杨梅布地；此鬼嗜酸而不役虎，虎乃可擒。虎将至则鹊噪，或有腥风袭人，义兴山民能辨之。虎交时，其牝绝痛，故不再交。虎不入深林，不便跳跃也。有见人而不搏者，俗谓神虎。非也，此未食人，不知其味耳。若人血着齿，无不搏噬者。占城国虎黑色而小，能化为人，杂市里间，诱人食之。土人有能识此类者，见则擒变，能化形为虎。凡虎视则以一目放光，一目看物。猎人捕得，记其头籍之处，须至日黑掘之，尺余方得，如石子，色琥珀状。此是虎目精魄沦入地，而成琥珀之珍，用此主疗小儿惊痫疾。凡虎须拔得者，将剔虫牙，无复疼痛，凡月晕虎必交。（《升庵外集》）

　　◎雷圣人且必变矣，霹雳一声，人皆悚然，何怪乎？然不知雷鼓有灵，胡不击李林甫、章悼于生前，而必俟之为妓为畜时也？

　　万历戊午六月初十夜，雷雨大作，平湖图泽居民马若虚家，有布裙在庭中，见红印数十，字画俱天文，不可识。举家惶惧，请道士以符水经忏祷之，投裙于火，火焰腾光中，见佛寿二字，佛寿渠家僮名也。又见雷神露一手，手执鼓，光怪变异，究莫测其故。（《平湖县志》）

　　茅元仪《野杭史话》曰：“南唐陆昭符刺常州，雷雨暴至，电光如金蛇绕案，昭符叱之，雷雨遽收，惟得铁索。”老父曰：“余游陵云寺，雷电中忽飞一石，长七尺，乃信火气腾迅，常遇物与挟而来。”或曰：“怪乎？”曰：“宋五石陨，六飞，而内史叔兴以为非吉凶所在。”管辂为王基筮曰：“君家有二怪，而非所忧。”基家卒无患，君子信其常而已。（《物理小识》）

　　姑苏一富人，讳某，暑月坐堂中，令栉工理发。忽暴雷起，绕柱奋击迟回，其人惊死复活。乃堂前砌石上，绘有梅花一枝，纹理精妍。（《博学汇书》）

　　世传雹者，蜥蜴所吐，而不知虹霓亦有吐之者。伍均泽与其婿刘宏济行陇间，闻鳞甲珊珊声，有双虫出自树下，首尾皆蛇，而腹如憋，四足如虬。并行至树颠，昂首张口，气出吻间，一红一绿，成虹亘天。乃复循树下，入土而去，有顷虹始渐散。盖虹くぐ，字皆从虫，而状又复冬蛰，有吐之者，似乎无疑。霹雳之中，亦有物焉，其形如猴而小，尖嘴肉翅，雷收声后，亦入蛰。山行之人，往往多于土穴中得之，谓之雷公，不畏者恒啖之。本草则谓之震肉，且曰无毒，止小儿夜惊；大人因惊失心，亦作脯与食之。（《客中间集》）

　　镇江有渡舡，人已满矣，忽雷电绕船轰击，电光中隐隐见一金字，船上大呼曰：“何人姓金？速请登岸，免累我辈。”姓金者自度不免，泣涕上坡，步步惊怛。雷电稍息，船乃开行，比到江心，遭风而覆，人尽溺死，惟金姓者独全。（《讠刃庵偶笔》）

　　孝感县一妇不孝于姑，雷下击之，妇急以血蒙头；雷为所厌，然坠地，形如鹰而稍大。其家以香汤沐浴之，奉于香火座上，雷仍自褫其翅羽。其家又为作法事，一旦风雨飞腾。而此妇自为得计，每出入必挟血片自随。一日河边漂衣，天无纤云，忽闻雷轰，妇已毙矣。（周上）

　　苏之娄门内，有曹参将，白昼雷击其门，遗一楠木，上有朱籀，无识者。时张天师寓元妙观，携往辨之云：“前造孽，今种德，劈门墙，须警醒。”曹弁昔为无赖盐徒，拒捕伤人甚众，后投诚革面。有地名顾山，里人皆私通海线，提督张天禄欲屠之；曹弁奉牌行，力请歼其首，余悉纵免，此亦德之所种。（《西皋外集》）

　　丹徒县一田妇新产，雷神起牖外，为所厌不能升。百里内外观者潮涌，见雷神长丈许，鸡形人手。观其执斧凿处，则火光迷离，三日后一震而升。（《樗乡集》）

　　康熙癸丑，上海县有人以假银买猪三十六头，又有他人以钱四百，托买一头，同载入舟。俄而疾雷揭篷，轰击三十六头，一时皆死；独一头无恙，则用钱所买者也。卖猪人将银买货，为人所执，讼之于县。县官诘之，供云：“实系卖猪得来，非某假造。”“汝识其人否？”曰：“买猪人虽认得，不识其住处，而装猪之船，现在郎家桥。”于是押同船户，踪迹其人，果获之，县官痛责枷示。（《讠刃庵偶笔》）

　　◎坟葬之中野，不封不树，宜其于万斯年安枕广柳也。金宛银雁，亦何益于化者，而必为盗招乎。然卜吉以安窀穸，屡有明征矣，而世乃有不信者，抑又何也？

　　周末有发冢得方玉石，上刻文八十字，当时莫识，遂藏书府。至秦时，李斯识八字云：“上天作命，皇辟迭王。”至汉时叔孙通识二字。（《垅上记》）

　　王子乔墓，战国时人，有盗发之者，睹无所见，惟有一剑在穴中；欲进取之，剑飞上天。（同上）

　　秦破骊山之坟，行野者见金凫以南面飞至温泉。宝鼎元年，张善为日南太守，郡民有得金凫以献者。张善素称博识，考其年月，即是秦始皇墓金凫也。昔始皇为冢，敛天下奇材异木为宫，倾远方奇宝于冢中，为江海川渎，及列山狱之形。以沙棠沉檀为舟楫，金银为凫雁，以琉璃杂宝为龟鱼；设机舟自运动，盘旋其中，凫雁龟鱼，时出没隐见。又于海中作玉象鲸鱼，衔火珠为星，以代膏烛，光如皎日。项羽入关，掘开冢，见先时所埋工匠，在冢内者，皆久而不死，琢石为龙凤仙人之像，及作碑辞赞文。好事者验诸史传，皆非葬时所有，则知生埋匠者之所作也。后人以其辞多愁苦诅怨之言，因名碑曰怨碑。（《陕西通志》）

　　广川王去疾好聚亡赖少年，游猎无度，国内冢藏，一皆发掘。中尉谏，王不听，病免归家，说王所发掘冢墓，不可胜数，其奇异者百数焉。魏襄王冢皆以文石为椁，高八尺许，广狭容四十人，以手门椁，滑液如新。中有石床石屏风，宛然周正，不见棺柩明器踪迹。但床上有王唾壶一枚，铜剑二枚，金玉杂具，皆如新物，王取服之。哀王冢以铁灌其上，穿凿二日乃开，有黄气如雾，触人鼻目，皆辛苦不可入，以兵守之，七月乃歇。初至一户无扃钥，石状方四尺，床上有石几，左右各三石入立倚，皆武冠带剑。复入一户，石扉有关钥，叩开，见棺柩黑光照人，刀砍不入。烧枪截之，乃漆杂兕革为棺，厚数寸，累积十余重，力不能开乃止。复入一户，亦石扉，开钥，得石床方七尺，石屏风铜帐钩一具，或在床上，或在地下，似是帐糜朽而铜钩堕落。床上石枕一枚，尘埃フフ甚高，似是衣服。床左右石妇人各二十，悉皆立侍，或有执巾栉镜镊之像，或有执盘奉食之形；无异物，但有铁镜数百枚。魏王子且渠冢，甚浅狭，无棺柩，但有石床，广六尺，长一丈，石屏风床下，悉是云母。床上两尸，一男一女，皆二十许，俱东首裸卧，无衣衾；肌肤颜色如生人，须发齿爪，亦如生人。王畏惧之不敢侵近，还拥闭如旧焉。袁盎冢，以瓦为棺椁，器物都无，惟有铜镜一枚。晋灵公冢，甚瑰壮，四角皆以石为护犬。捧烛石人，男女四十余，皆立侍。棺器无复形兆，尸犹不坏。孔窍中皆有金玉，其余器物，皆朽烂不可别。惟玉蟾蜍一枚，大如拳，腹空容五合，水光阔如新玉，取以盛书滴。幽王冢，甚高壮，墓门既开，皆是石垩，拨除丈余深，乃得云母，深尺余。见百余尸踪横相枕藉，皆不朽，惟一男子余皆女子，或坐或卧，亦犹有立者，衣服形色，不异生人。栾书冢，棺柩明器，亏烂无余。有一白狐，见人惊走，左右遂击之，不能得，伤其左脚。其夕王梦一丈夫，须眉尽白，来谓王曰：“何故伤吾左脚？”乃以杖叩王左脚，王觉，脚肿痛生疮，至死不瘥。（《西京杂记》）

　　熊博者，本建安津吏，岸崩得一古冢，藤蔓缠其棺。旁有石铭云：“欲陷不陷被藤缚，欲落不落被沙阁，五百年后遇熊博。”（《珑上记》）

　　后魏天赐中，河东人张恩盗发汤冢，得志云：“我死一千年，困于恩。”恩得古钟磬，皆投于河。（同上）

　　梁昭明墓，为人所开，取其琉璃碗、紫玉杯，携入大航，有燕雀数万击之。（同上）

　　齐建元中，盗发楚王冢，获玉镜玉屐，又得古书，青丝简编。（同上）

　　政和间，访求三代彝器，陕西转运使李朝孺、提点茶马程唐使人于凤翔发商比干墓，得大铜盘镜二尺，及白玉四十三片。其长三寸，厚一指半，上圆而锐，下方而阔，玉石明蒙。程李留玉于泰州军资库，而以其盘献。徽宗曰：“前代忠贤之墓，安得发掘？”罢朝孺而反其盘。真州六合县境，有山曰方山，四面平直，左右多古丘。绍兴十二年，村民耕田，穿一墓，得玉百余枚，皆长二寸，阔一指，上有小窍，大抵与比干墓物同，为运使一属官所得。携过天长，以示县尉魏生，魏求其一属官，不可。识者谓此古王公敛尸玉押也。（《彝坚志》）

　　张永开玄武湖古冢，上得一铜斗有柄。太祖访之朝士，何承天曰：“此是新威斗，王莽王公亡，皆赐此物，一在冢内一在冢外。”（《拾遗录》）

　　陈蕃冢，昔值军乱，闻墓有宝，三军争掘。忽有大蛇围绕坟侧，雷雨晦冥，竟不得发。（《垅上记》）

　　安塞马懋才为诸生时，邻村友人招之饮，既夜醉而独归，见傍溪灯火就之。有女子高髻云鬟，形容秀丽，迎马生至其家，列酒肴，对饮大畅，临行赠诗一律，末句云：“得意须逢张子撰，没时竹叶绕槐阴。”马生固知近村无是居也，疑之，断所佩带，置之道上。明日至其地，见古墓累累，前所遗带，在荆棘丛中。后马生举进士，历官副宪，登岳阳楼读壁间诗，有张子撰名，喟然曰：“吾止此矣！”既而果免官，其所谓竹叶槐阴，后亦历历皆验。（《陕西通志》）

　　古之殉者，生不尽年，故发冢时，间有存者。汉宫人逮待魏郭后，范明友（霍光巩）奴游走民间，皆自冢中出，缕指汉宫及光家事，具了了。足信干宝感父妾而记搂神，良不虚耳（《说储》）。

　　有人破古冢，得铜器似琵琶，身正圆，人莫能辨。行本曰：“此阮咸所器也。”命易以木弦，其声响雅，乐家遂谓之阮咸。（《垅上记》）

　　有盗发蜀先主墓，见两人张灯对棋，惊惧。一人顾曰：“尔饮酒乎？”各饮一杯，兼与玉带数条，命速出。盗至外，口已漆矣，带乃巨蛇也。（同上）

　　唐明皇不得其死，人罕知之。后温韬发其陵，见明皇头，乃破两半，以铜丝缝合，岂杀三子纳儿妇，遂假手辅国耶？（《鸿书》）

　　宋吴越检校礼部尚书钱文炳，元侄也，显德中，入京为供奉。开宝五年，其妻丘氏卒，炳幼精青鸟之兆，得一穴于报恩院侧古松林中。有僧常泰云：“此地据山之冈，当是古贤之墓，尚书不可重茔。”炳不从，督役开之，果古墓也。石板数重，柩已成灰，惟骸骨在石上，长逾丈，胫骨三尺，明若金色。东畔一铜铛，皆青花，西畔一古剑，已碎。余大玉环在，靶亦玉，刻为合抱芙蓉，玉色莹然。炳心欲之，不令彼入，自守而下。忽一黑峰大如球子，复剑下飞出，于炳右眉螫之；炳便闷倒，头大如斗，舆还而卒，常泰掩之。（同上）

　　昔波斯人来闽，相古墓气，乃谒墓邻，以钱数万市之，墓邻不肯。波斯人曰：“汝无庸尔也，此墓已无主五百年矣。”墓邻始受钱。波斯人发之，见棺衾肌肉溃尽，惟心坚如石；开观之，有隹山青碧如画，旁有一女靓妆，凭阑凝睇。盖此女有爱山水癖，朝夕玩望，吐吞青气，故能融结如此。（《氵溪文集》）

　　林逋墓，在孤山之阴。绍兴十六年，建四圣延祥观，尽徙诸院刹，及士民之墓，独逋墓诏存之勿徙。咸淳间，贾似道题石曰：“和靖先生墓。”命金华王庭书之。元僧杨琏真伽发其墓，惟端砚一方，玉簪一枝。（《西湖便览》）

　　东水门外觉照院，元末，予缘干适彼，与寺僧纵步道旁，指一圹云：“此陶谷坟也。”墓门洞开，其间无一物，因讽寺僧为掩覆。僧曰：“屡掩屡开，不可晓。十余年前，有陶姓人作寒食，尔后不复来。陶为人轻检，尝指其头曰：”必带貂蝉。‘今则髑髅亦不复见矣。“（《昼墁录》）

　　行春桥，宋时为左军教场，有马三宝墓，不知何代人葬教场内，尝欲去之，有黑蜂数百出墓中，不可近。至元十五年六月，军厕名狗儿者，掘发之得，铁券一，题曰：“雁门马氏葬横冲桥，至元十五六，狗儿坏我屋。”始知行春桥乃横冲桥也。（《西湖便览》）

　　明太祖建寿陵，将迁宝志冢，祝之不报，曰：“假地之半，迁瘗微偏堂，一日享尔一供。”乃得卜发其坎，金棺银椁，因函其骨，移瘗，建灵谷寺卫之，立浮图于函上，覆以无梁砖殿，工费钜万。仍赐庄田三百六十所，日食其一，岁而周焉，以为永业，御制文树碑记迹。俄霹雳雳其碑，再树再击，上曰：“志不欲谓吾迹耳。”乃寝不树。（《野记》）

　　十将墓，在匠门城东数里，有人耕墓旁，忽青蛇上其足，其人遽以刀诛之；上半跃入草中，不可寻，徐视其余，乃剑也。入墓欲持归，则不见矣，方子通诗载其事。（《中吴纪》）

　　莆中有甲科严姓者，生平历仕吸民膏脂，势焰弥天，曾任江右廉宪。闻顾陵岗名师，厚币聘之，为母觅地。顾入闽关，即梦二鬼，以物罩其眼。及抵莆与捍葬毕，将复度关，复梦二鬼持去原罩。顾公方悟向所捍者，为凶壤，返而劝严改之；严以谓礼薄故诳也，重谢辞之。（《昨非庵集》）

　　江右有大姓邓某，好延接青鸟术。有一客卜得大地甚吉，乃正豪家池中，必不可得。因画策收布数百疋，往鬻他郡，故若跌者，尽堕池中。走诣豪家，乞地晒布，复谓不可往，属暂贮之。久不往而豪家渐贫，布皆耗尽；度其尽始往，则无可偿。因下说词，以池归己为灌圃资。券成，辄水掘数尺，见石匣，匣中有二鸭，一飞去，一为掘者折足，即埋匣中，实土成坟，豪家不得争。邓氏顿贵显，第代有跛者一人，至今称石匣地云。（《耳谈》）

　　天顺间，安阳民牧牛入一破冢中，铁索悬一棺，去地四五尺，四旁无一物。民摇动其棺，沙土蒙头，不能开眼。民惧，急趋出，沙已没铁矣。翌日，拉伴往视之，沙土满中，不复见棺，盖触其机发而然也。（《嵩阳杂识》）。

　　严分宜在位时，集天下堪舆家，遍邑访求吉壤。一人独指一地曰：“葬此，子孙当有拜相者。”分宜如其言而启之，有古墓在焉，验其碑，乃严氏远祖也。（《座右编》）

　　尤仁卿业堪舆，言尝游昌平，为官家某卜牛眠绝世。其家以葬母开圹，已有紫漆棺，而丹漆书其前。方漆，凸起木上炯炯，盖亦妇墓，而其夫所为文，仁卿尚能记忆，而予稍为次第之云：“某里人卢孝妻祝氏月英，父某母某，孝始聘其姊，姊为权力者夺去，父母以英续盟。英貌庄性慧，事舅颇极礼敬，女红经史音乐，皆能精晓；日不废书，夜必刺绣，夫妇倡随，未尝离舍。偶得脾泻，而前势力者，复欲谋夺英，鹰犬之客，平地风波。英愤恚，火郁暴死，归孝三年，年二十一岁。惊魂两飞，不知离合，死不知生，生何以知死？尽力营葬，恨无再遇之期，血泪如麻，不能止息。散衣十九件，皆英手刺花鸟，人谓画工不如；并其平生玩好，悉以归葬。至正二年某月日，夫卢孝撰。”宦家知地吉，因以母棺累其上，而仁卿名益彰。（《耳谈》）

　　孝葬其亡妻，而未必累世显赫，征诸子孙也，而宦家以为吉，可笑矣。假令即吉，亦不当加棺其上余休宁有汪姓男坟，葬有年矣，其子侄客外；有富人陈某，贪其穴，加母棺于上。汪屡讼，陈行贿，不肯也。邑令梁批状云：“汪男陈女，岂可同穴？断令迁去，为赵亦为楚也。”陈惭甚，即行起。
</div>
    <div class="pagination">
<a href="寄园寄所寄_page19.html">上一页</a><span>...</span><a href="寄园寄所寄_page15.html">15</a><a href="寄园寄所寄_page16.html">16</a><a href="寄园寄所寄_page17.html">17</a><a href="寄园寄所寄_page18.html">18</a><a href="寄园寄所寄_page19.html">19</a><span class="current-page">20</span><a href="寄园寄所寄_page21.html">21</a><a href="寄园寄所寄_page22.html">22</a><a href="寄园寄所寄_page23.html">23</a><a href="寄园寄所寄_page24.html">24</a><a href="寄园寄所寄_page25.html">25</a><span>...</span><a href="寄园寄所寄_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
