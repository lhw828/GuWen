<!DOCTYPE html>
<html>
<head>
    <meta charset="UTF-8">
    <title>说郛 - 第 207 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 207 页/共 601 页</h1>
    <div class="content">　　王涯初为大官名徳闻望颇为朝廷钦仰末年恃宠固位为士大夫讥之其所居之地妖怪屡见知气者以不吉语告之而涯广自引谕曽无休退之意及伏诛时人谓王公祸至不省惑矣
　　郑注奸险左道荧惑人主为天下侧目郑镇凤翔日有草如茵生于紫金带上注既心有所图乃喜谓芝瑞识者以为物反其所夫草生于土常也今生于金是反常也郑氏之祸将至其不久矣注又甞置药箧药化为青蝇万数飞去注颇恶之数日不视事未逾月而诛焉贾餗布衣时谒滑台节度使贾躭躭以餗宗党复喜其文才宏丽由是延纳之忽一日賔客大会有善相者在躭座中及餗退而相者谓曰向来贾公子神气俊逸当位极人臣然当执政之时朝廷微变若当此际诸公宜早避焉躭颔之以至动容及大和中餗秉钧衡有知者潜匿于山谷间十有三四耳
　　王沐者涯之再从弟也家于江南老而且穷以涯执相权遂跨蹇驴至京师索米僦舍经三十余月始得一见涯于门屏所望不过一簿尉耳涯潦倒无鴈序之情太和九年秋沐方说涯之嬖奴以导所欲涯始一召见欵曲而许微官处焉自是旦夕造涯之门以俟其命及涯败露伏法仇士良收王氏家族沐方在涯私第以为族人被执而腰斩之
　　舒守谦即元舆之族也聪敏慧悟富有春秋元舆以源流非逺而礼遇颇厚经嵗处元舆舍未尝一日间怠于车服饮馔元舆谓之犹子荐取明经第官歴秘书郎及持相印许列清曹命之无何末年以非过怒守谦至于朔日伏谒顿不相见由是日加谴责亦为童仆辈白眼守谦既不自安遂置书于门下辞往江南元舆亦不见问翌日办装出长安咨嗟蹇分怊怅自失即驻马回望泣涕涟如始达昭应忽闻元舆之祸释然惊喜【是时于宰相宅收捕家口不问亲踈并从诛戮】当时论者以王舒祸福之异定分焉












　　说郛卷四十六上
　　钦定四库全书
　　说郛卷四十六下　　　　元　陶宗仪　撰杜阳杂编卷下【苏鹗】
　　武宗皇帝会昌元年夫余国【夫余国见汉东夷传】贡火玉三斗及松风石火玉色赤长半寸上尖下圆光照数十步积之可以燃鼎置之室内则不复挟纩才人常用煎澄明酒其酒亦异方所贡也色紫如膏饮之令人骨香松风石方一丈莹彻如玉其中有树形若古松偃葢飒飒焉而凉飚生于其间至盛夏上令置于殿内稍秋风飕飕即令撒去上好神仙术遂起望仙台以崇朝礼复脩降真台舂百寳屑以涂其地瑶楹金栱银槛玉砌晶荧燿看之不定内设玳瑁帐火齐牀焚龙火香荐无忧酒此皆他国所献也【亡其国名】上毎斋戒沐浴召道士赵归真已下共探希之理由是室内生灵芝二株皆如红玉又渤海贡玛瑙樻紫瓷盆马瑙樻方三尺深色如茜所制工巧无比用贮神仙之书置之帐侧紫瓷盆量容斗斛内外通莹其色纯紫厚可寸余举之则若鸿毛上嘉其光洁遂处于仙台秘府以和药饵后王才人掷玉环误缺其半菽上犹叹息久之【传于濮州刺史杨垣】
　　处士元藏几自言是后魏清河孝王之孙也隋炀帝时官奉信郎大业元年为过海使判官遇风浪壊船黒雾四合同济者皆不救而藏几独为破木所载殆经半月忽达于洲岛间洲人问其从来藏几具以告洲人曰此方沧浪洲中去中国已数万里乃出菖蒲酒桃花酒饮之而神气清爽焉其洲方千里花木常如二三月地土宜五谷人多不死亦出凤凰孔雀灵牛神马之属又产分蒂长二尺其色如椹一颗二蒂有碧枣丹栗皆大如梨其洲人多衣缝掖衣戴逺游冠与之语中华事则歴歴如在目前所居或金阙银台玉楼紫阁奏箫韶之乐饮香雾之醑洲上有久视山山下有澄緑水其泉濶一百步亦谓之流緑渠虽投之金石终不沈没故洲人以瓦铁为船舫又有良金池可方数千里水石沙泥皆如金色其中有四足鱼【今刑部卢浔员外云金义岭有池如盆其中有鱼皆四足】又有金莲花洲人硏之如泥以间彩绘光影焕烁与真金无异但其不能入火而已更有金茎花其花如蝶每微风至则摇荡如飞妇人竞采之以为首餙且有语曰不戴金茎花不得在仙家又有强木造舟楫其上多餙珠玉以为游戏强木不沈木也方一寸重百斤巨石缒之终不能没藏几淹驻既久忽思中国洲人遂制凌风舸以送之激水如箭不旬日即达于东莱问其国乃皇唐也询年号则贞元也访乡里则榛芜也追子孙皆疎属也自隋大业元年至贞元末殆二百年矣有二鸟大小类黄鹂每翔翥空中藏防呼之则至或令授人语乃谓之传信鸟本出沧浪洲也藏几工诗好酒混俗无拘检数十年间遍游无定人莫知之惟赵归真常与藏几弟子九华道士叶通微相遇遂得其实归真往往以藏几之异备奏于上上令谒者赍手诏急徴反至中路忽然亡去谒者惶怖即上疏具言其故上览疏咨嗟曰朕不能如明皇帝以降异人后有人见藏几泛小舟于海上者至今江表道流大传其事焉
　　宣宗皇帝英明俭徳器识髙逺比在藩邸常为诸王典式忽一日不豫神光满身南面独语如对百寮郑太后惶恐虑左右有以此事告者遂奏文宗云上心疾文宗召见熟视上貎以玉精如意抚背曰此真我家他日英主岂曰心疾乎即赐上御马金带仍令选良家子以纳上宅及即位时人比汉文帝衣澣濯之常衣馔不兼味先是宫中每欲行幸即先以龙脑欝金借其地自上垂拱并不许焉凡与朝士从容未甞一日不论文学而颇注意于贡举常于殿柱上题乡贡进士字或大臣出镇即赋诗赐之凡欲对公卿百寮必先严整容止更衣盥手然后方出语及庶政则终日忘倦章奏有不欲左右见者率皆焚爇倡优妓乐或弥日嬉戏上未甞等闲破顔纵赐与亦甚寡薄一日后宫有疾召医人侍汤药洎平愈上袖出金数两遗之医者将谢遽止之曰勿使内官知言出于外更使谏官上疏也其俭静率多此类大中初女蛮国贡双龙犀有二龙鳞鬛爪角悉备明霞锦云链水香麻以为之也光耀芬馥着人五色相间而美丽于中国之锦其国人危髻金冠璎珞被体故谓之菩萨蛮当时倡优遂制菩萨蛮曲文士亦往往声其词更有女王国贡龙油绫鱼油锦纹彩尤异皆入水不濡湿云有龙油鱼油故也优者亦作女王国曲音调宛畅传于乐部【后汉东夷传云海中有女王国视井即有孕又梁朝公子传云女国有六】
　　大中中日本国王子来朝献寳器音乐上设百戏珍馔以礼焉王子善围棋上顾师言待诏为对手王子出楸玉局冷暖玉棋子云本国之东三万里有集真岛岛上有凝霞台台上有手谈池池中生玉棋子不由制度自然黑白分焉冬温夏冷故谓之冷暖玉又产如楸玉状类楸木琢之为棋局光洁可鉴及师言与之敌手至三十有三胜负未决师言惧辱君命而汗手凝思方敢落指则谓之镇神头乃是解两征势也王子瞪目缩臂已伏不胜回语鸿胪曰待诏第几手耶鸿胪诡对曰第三手也师言实第一国手矣王子对曰愿见第一曰王子胜第三方得见第二胜第二方得见第一今欲躁见第一其可得乎王子掩局而吁曰小国之一不如大国之三信矣今好事者尚有顾师言三十三镇神头图罗浮先生轩辕集年过数百而顔色不老立于牀前则发垂至地坐于暗室则目光可长数丈每采药于深岩峻谷则有毒龙猛兽往来卫防或晏然居家人有具斋邀之虽一日百处无不分身而至或与人饮酒则袖出一壶才容一二升纵客满座而倾之弥日不竭或他人命饮即百斗不醉夜则垂发于盆中其酒沥沥而出麴蘖之香辄无减耗或与猎人同羣有非朋游者俄而见十数人仪貌无不间别或飞朱篆于空中则可届千里有病者以布巾拭之无不应手而愈及上召入内庭遇之甚厚毎与从容论道率皆叶于上意因问曰长生之道可致乎集曰彻声色去滋味哀乐如一徳施无偏自然与天地合徳日月齐明则致尧舜禹汤之道而长生久视之术何足难哉又问先生之道孰愈于张果曰臣不知其他但少于果耳及退上遣嫔御取金盆覆白鹊以试之集方休于所舍忽起谓中贵人曰皇帝安能更令老夫射覆盆乎中贵人皆不喻其言于时上召令速至而集才及玉堦谓上曰盆下白鹊宜早放之上笑曰先生早已知矣坐于御榻前上令宫人侍茶汤有笑集貎古布素者而缜发绛唇年才二八须防忽变成老妪鸡皮鲐背髪鬓皤然宫人悲骇于上前流涕不已上知宫人之过促令谢告先生而容质却复如故上因语京师无荳防荔枝花俄顷二花皆连枝叶各数百鲜明芳洁如才折下又尝赐柑子集曰臣山下有味逾于此者上曰朕无复得之遂取上前碧玉瓯以寳盘覆之俄顷撤盘即柑子至矣芬馥满殿其状甚大上食之叹其甘美无匹又问曰朕得几年天子即把笔书曰四十年但十字挑脚上笑曰朕安敢望四十年乎及晏驾乃十四年也集初辞上归山自长安至江陵于一布囊中探金钱以施贫者约数十万中使从之莫知其所出既至中路忽亡其所在使臣惶恐不自安后数日南海奏先生归罗浮山矣
　　大中末舒州奏众鸟成巢阔七尺髙一丈而鷰雀鹰鹯水禽山鸟无不亲狎如一又有鸟人面緑毛嘴爪悉绀其声曰甘虫因谓之曰甘虫时人画图鬻于市肆焉懿宗皇帝器度沈厚形貎瓌伟在藩邸时疾疹方甚而郭淑妃见黄龙出入卧内上疾稍间妃异之具以事闻上曰无泄是言贵不见忘又尝大雪盈尺上寝室上辄无分寸诸王见者无不异之
　　大中末京城小儿叠布蘸水向日张之谓捩晕及上自郓王即位捩晕之言应矣
　　宣宗制防边陲曲其词曰海岳晏咸通及上垂拱而年号咸通焉上仁孝之道出于天性郑太后厌代而蔬素悲咽同士人之礼公卿奉慰者无不动容以至酸鼻咸通九年同昌公主出降宅于广化里赐钱五百万贯仍罄内库寳货以实其宅至于房栊戸牖无不以珍异饰之又以金银为井栏药臼食樻水槽釜铛盆瓮之属仍镂金为笊篱箕筐制水精火齐琉璃玳瑁等牀悉榰以金银螯又琢五色玉器为什合百寳为圆案又赐金麦银米共数斛此皆太宗庙条支国所献也堂中设连珠之帐却寒之犀簟牙席龙罽凤褥连珠帐续真珠为之也却寒类玳瑁斑有紫色云却寒之鸟骨所为也未知出自何国又有鹧鸪枕翡翠匣神丝绣被其枕以七实合成为鹧鸪之状翡翠匣积毛羽饰之神丝绣被绣三千鸳鸯仍间以竒花异叶其精巧华丽絶比其上缀以灵粟之珠如粟粒五色辉焕又带蠲忿犀如意玉其犀圆如弹丸入土不朽烂带之令人蠲忿怒如意玉类桃实上有七孔云通明之象也又有瑟瑟幕纹布巾火蚕绵九玉钗其幕色如瑟瑟阔三丈长一百尺轻明虚薄无以为比向空张之则疎朗之纹如碧丝之贯真珠虽大雨暴降不能湿溺云以鲛人瑞香膏傅也纹布巾即手巾也洁白如雪光软特异拭水不濡用之弥年不生垢腻二物称得之鬼谷国火蚕绵云得之炎洲絮衣一袭用一両稍过度则熇蒸之气不可近也九玉钗上刻九鸾皆九色上有字曰玉儿工巧妙丽殆非人工所制有金陵得者以献公主酬之甚厚一日昼寝梦绛衣奴授语云南齐潘淑妃取九鸾钗及觉具以梦中之言言于左右洎公主薨其钗亦亡其处韦氏异其事遂以实话于门人或有云玉儿即潘妃小字也逮诸珍异不可具载自两汉至皇唐公主出降之盛未之有也公主乗七寳步辇四面缀五色香囊囊中辟寒香辟邪香瑞麟香金凤香此香异国所献也仍杂以龙脑金屑刻镂水精玛瑙辟尘犀为龙凤花其上仍络以真珠玳瑁又金丝为流苏雕轻玉为浮动每一出游则芬馥满路晶荧照灼观者惑其目是时中贵人买酒于广化旗亭忽相谓曰坐来香气何太异也同席曰岂非龙脑邪曰非也余幼给事于嫔御宫故常闻此未知今日由何而致因顾问当垆者遂云公主步辇夫以锦衣换酒于此也中贵人共视之益叹其异上每赐御馔汤物而道路之使相属其馔有灵消炙红虬脯其酒有凝露浆桂花醑其茶则绿华紫英之号灵消炙一羊之肉取之四两虽经暑毒终不见败红虬脯非虬也但贮于盘中则健如虬红丝髙一尺以筯抑之无数分撤则复其故迨诸品味人莫能识而公主家餍饫如里中糠粃一日大会韦氏之族于广化里玉馔俱列暑气将盛公主命取澄水帛以水蘸之挂于南轩良久满座皆思挟纩澄水帛长八九尺似布而细明薄可鉴云其中有龙涎故能消暑毒也韦氏诸家好为叶子戏夜则公主以红琉璃盘盛夜光珠令僧祁捧立堂中而光明如昼焉公主始有疾召术士米賨为灯法乃以香防烛遗之米氏之隣人觉香气异常或诣门诘其故賨具以事对其烛方二寸上被五色文卷而爇之竟夕不尽郁烈之气可闻于百步余烟出其上即成楼阁台殿之状或云蜡中有蜃脂故也公主疾既甚医者欲难其药饵奏云得红蜜白猿膏食之可愈上令访内库得红蜜数石本兠离国所贡也白猿脂数瓮本南海所献也【山海经曰南方有山中多白猿】虽日加饵一无其验而公主薨上哀痛之自制挽歌词令百官继和及庭祭日百司与内官皆用金玉饰车舆服玩以焚于韦氏之庭家人争取其灰以择金寳及塟于东郊上与淑妃御延兴门出内库金玉駞马凤凰麒麟各髙数尺以为威仪其衣服玩具悉与生人无异一物已上皆至一百二十舁刻木为楼阁宫殿龙鳯花木人畜之象者不可胜计以绛罗多绣络金银瑟瑟为帐幕者亦各千数结为幢节伞盖弥街翳日旌旗珂佩兵士卤簿率多加等以赐紫尼及女道士为待从引翼焚升霄降灵之香击归天紫金之磬繁华辉焕殆二十余里上赐酒一百斛饼餤三十骆駞各径阔二尺饲役夫也京城士庶罢市奔看汗流相属惟恐居后及灵车过延兴门上与淑妃恸哭中外闻者无不伤泣同日塟乳母上又作祭乳母文词理悲切人多传冩是后上晨夕惴心挂想李可及乃进叹百年曲声词怨感聴之莫不泪下又教数千人作叹百年队取内库珍寳雕成首饰画八百疋官絁作鱼龙波浪文以为地衣毎一舞而珠翠满地可及官歴大将军赏赐盈万甚无状左军容使西门季素鲠直乃谓可及曰尔恣巧媚以惑天子灭族无日矣可及恃宠亦无改作可及善转喉舌对至尊弄媚眼作头脑连声作词唱新声曲须防即百数方休时京城不调少年相效谓之拍弹【去声】一日可及乞假为子娶妇上曰即令送酒米以助汝嘉礼可及至舍见一中使监二银榼各髙二尺余宣赐可及始谓之酒及封啓皆实中也上赐可及金麒麟髙数尺可及取官车载归私第西门季曰今日受赐更用官车他日破家亦须辇还内府不道受赏徒劳牛足后可及坐流岭南其旧赐珍玩悉皆进纳君子谓西门有先见之明
　　上敬天竺教十二年冬制二髙座赐新安国寺一为讲座一曰唱经座各髙二丈砑檀沈为骨以漆涂之镂金银为龙凤花木之形徧覆其上又置小方座前陈经案次设香盆四隅立金頴伽髙三丈磴道栏槛无不悉具前绣锦防褥精巧竒絶冠于一时即设万人斋大徳僧撤首为讲论上剙修安国寺台殿廊宇制度宏丽就中三间华饰秘邃天下称之为最工人以夜继日而成之上亲幸赏劳观者如堵降诞日于宫中结防为寺赐升朝官已下锦袍李可及甞教数百人作四方菩萨蛮队
　　十四年春诏大徳僧数百人于凤翔法门寺迎佛骨百官上疏谏有言宪宗故事者上曰但生得见殁而无恨也遂以金银为寳刹以珠玉为寳帐香舁仍用孔雀氄毛饰其寳刹小者髙一丈大者二丈刻香檀为飞花槛瓦木阶砌之类其上徧以金银覆之舁一刹则用夫数百其寳帐香舁不可胜纪工巧辉焕与日争丽又悉珊瑚玛瑙真珠瑟瑟缀为幡幢计用杂珍寳不啻百斛其剪防为幡为伞约以万队四月八日佛骨入长安自开逺门安福楼夹道佛声振地凢瞻礼僧徒道从上御安福寺亲自顶礼泣下霑臆即召两街供奉僧赐金帛各有差仍京师耆老元和迎真体者悉赐银椀锦防长安豪家竞饰车服驾肩弥路四方挈老扶幼来观者无不蔬素以待恩福时有军卒断左臂于佛前以手执之一步一礼血流洒地至肘行膝步齧指截髪不可筭数又有僧以艾覆顶上谓之链顶火发痛作即掉其首呼呌街市少年擒之不令动摇而痛不可忍乃号哭卧于道上头顶焦烂举止苍迫凡见者无不大哂焉上迎佛骨入内道塲即设金花帐温清床龙鳞之席凤毛之褥焚玉髓之香荐琼膏之乳皆九年诃陵国所贡献也初迎佛骨有诏令京城及畿甸于路傍垒土为香刹或髙一二丈迨八九尺悉以金翠饰之京城之内约及万数先是妖言香刹摇动有佛光庆云现路衢说者迭相为异又坊市豪家相为无遮斋大会通衢间结防为楼阁台殿或水银以为池金玉以为树竞聚僧徒广设佛像吹螺击钹灯烛相继又令小儿玉带金额白脚呵唱于其间恣为嬉戏又结锦绣为小车舆以载歌舞如是充于辇毂之下而延夀里推为繁华之最是嵗秋七月天子晏驾【识者以为物极为妖】公主薨而上崩同昌之号明矣
　　僖宗皇帝即位诏归佛骨于法门其道从威仪十无其一具体而已然京城耆耋士女争为送别执手相谓曰六十年一度迎真身不知再见复在何时即伏首于前呜咽流涕所在香刹诏悉铲除近甸百无一二焉






　　金华子杂编【刘崇逺】
　　髙祖太宗之兴也革隋之失乃定民之赋租务从优减税纳逾数皆系枉法兵兴之后因乱政多天下骚扰盗贼荐起六合岌业世无完城复以失民心而致哉干符中所在犹皆平宁故老童孺多未识兵器州郡间或忽有遗火沿烧不数舍而士庶惊挠奔迫狂骇逾时不息惋叹之音谓极于罹毒也不数年后大浸滔天九有无复息肩遗贼反复偷安兵革则向来之荼苦犹甘荠焉李景让尚书少孤贫夫人王氏性严重明断近代贵族母之贤无及之者孀居东雒诸子尚幼家本清素日用尤乏尝值霖雨且久其宅院内古墙夜坍隤僮仆修筑次忽见一槽船实以散钱婢仆等当困窭之际喜其有获相率奔告于堂前夫人闻之诫僮仆曰切不得輙取俟吾来视之而后发既到命取酒酧之曰吾闻不勤而获禄犹身为灾士君子所慎者况无故而得我何堪焉若天寔以先君余庆悯及未亡人当令此诸孤学问成立他日为俸钱赉吾门此未敢觌乃令亟掩如故其后诸子景让景温景庄皆进士擢第并有重名位至方岳让最刚正奏弹无所避为御史大夫宰相宅有看街楼子皆封泥之惧其纠劾也
　　杜晦辞自南曹郎为赵公隠从事于朱方王郢之叛赵相国以抚御失宜致仕晦辞罢职时北门李相国在淮海辟为判官晦辞以恩门休戚辞不受职退隠于阳羡别业时论多之永宁刘相国镇淮南又辟为节度判官方始应召稍近于女色有父之遗风赴淮南之召路经常州李瞻给事方为郡守晦辞于祖席忽顾乐营妓人朱娘言别因掩大哭瞻曰此风尘贱人员外如要但言之何用形迹乃以步辇随而遗之晦辞自饮筵散不及换便服步归舟中以告其内子内子性仁和闻之无难色遂履而迎之其善于适愿也如是
　　龟直中纹名曰千里其近首横纹之第一级左右有斜里皆接于千里者龟王之纹也今取常龟验之莫有也徐太尉彦若之赴广南将渡小海元随军将忽于浅濑中得一小琉璃瓶子大如婴儿之掌其内有一小子长可一寸往来旋转其间畧无暂已瓶子之项极小不知所入之由也因取而藏之其夕忽觉船一舷压重起而视之既有众层叠就船而上其人大惧以将涉海虑致不虞因取所藏之瓶子祝而投于海中众遂散既而语于海船之贾人贾人曰此所谓瑶也稀世之灵物惜其遇而不能有盖薄福之人不胜也茍或得而藏于家何虑寳藏之不丰哉贾客惋叹不已
　　杨琢尝话在淄青日见有一百姓家燕窠累年添接仅逾三尺其燕哺雏既飞忽一旦有诸野禽飞入庭除俄而渐聚栋之上栖息无空隙不复畏人厨人馈食于堂手中盘馔皆被众禽抟撮不可驱逐其家老人罔测灾祥顾之甚闷忽以杖击破燕巢随手有一白凤雏长三寸许自巢而堕未及于地即掀然出戸望西南冲天而去诸禽亦应时散逝须防而尽予往嵗宰于晋陵琢时为县丞云皆目之所覩耳
　　琢又云一家亦是燕窠窠中忽然赤色光芒而隠隠有声若鸣皷地中日夜不絶夜后厢处呼喝于外责其不戢灯烛既入其舍视之不见有火才出门外望则有火熖亘天居旬日间人声渐博曰或聚众其家老父惧偶以拄杖探燕窠中即有一小赤龙子长尺余堕下鳞甲炳焕老父惊惶速以裀褥借之焚香祷谢未毕既而见一大龙长丈余自檐屋而入光如列炬烁人瞻视一家震骇窜伏稽颡龙徐徐拥其子入自寝室越其屋腾空而去亦不损物然其家不三四年皆隳败焉






　　玉泉子真録【无名氏】
　　郑公路昆仲有为江外官者维舟江渚羣偷奄至即以所有金币罗列岸上而恣贼运取贼一不犯曰但得侍御小娘子足矣其女有美色贼潜知之矣骨肉相顾不知所以答女欣然请行其贼即具小舟载之而去谓贼曰君虽为偷得无所居与亲属焉然吾衣冠子既为汝妻岂以无礼见逼若达汝所止一会亲族以托好逑足矣贼曰诺又指所偕二婢曰公既以偷为名此婢不当有为君计不若归吾家既以貌美其言且顺顾已无不可者既自鼓其棹载二婢而去女于是赴江而死沈洵之节使山北为奴归秦所害是日家宴既欢且歌其词即莫打南来雁从他南北飞行时双打取莫遣两分离其夕妻亦遇害词方验云
　　崔公铉之在淮南尝俾乐工集其家僮教以诸戏一日其乐工告以成就且请试焉铉命阅于堂下与妻李氏坐观之僮以李氏妬忌即以数僮衣妇人衣曰妻曰妾列于旁侧一僮则执简束带旋辟唯诺其间张乐命酒笑语不能无属意者李氏未之悟也久之戏愈甚悉类李氏平昔所尝为李氏虽少悟以其戏偶合私谓不敢故然且观之僮志在于发悟愈益戏之李果怒骂之曰奴敢无礼吾何尝如此僮指之且出曰咄咄赤眼而作白眼讳乎铉大笑几至絶倒
　　广明之年号识者以为黄巢日月明年两京没焉议者尤之初制中尉首辄折木为摸所谓其楦者先是数年内官竞新其様命工人斫为之中尉者辄呼曰斫两中尉头枢宻使亦呼曰斫两长官头它皆类此又京城小儿十数为羣折蒿剪楮率成枪斾各各相向如临阵肩敌至是悉验云
　　令狐绹父楚镇东平绹侍以赴任尝送亲友郊外逆旅中有父老焉似不知其令狐公也时方久旱绹因问民间疾苦父老即陈以旱歉盗贼且起复曰而今却是风不鸣条雨不破块时也绹以其言前后相反诘之父老答曰自某月不雨至于是月得非不破块乎赋税征迫贩妻鬻子不给继以桑柘得非不鸣条乎绹即命驾掩耳而去
　　刘蕡相国杨公嗣复之门生也对防以直言忤时中官尤所嫉怒中尉仇士良谓杨公曰奈何以国家科第放此风汉及第耶杨公既惧即答曰嗣复昔与蕡及第时犹未风耳









　　松窓杂记【杜荀鹤】
　　唐进士赵颜于画工处得一软障图一妇人甚丽顔谓画工曰世无其人也如可令生余愿纳为妻画工曰余神画也此亦有名曰真真呼其名百日昼夜不歇即必应之应则以百家防灰酒灌之必活顔如其言遂呼之百日昼夜不止乃应曰诺急以百家防灰酒灌之遂呼之活下步言笑饮食如常曰谢君召妾妾愿事箕箒终嵗生一儿年二嵗友人曰此妖也必与君为患余有神劒可斩之其夕遗顔劔劒才及顔室真真乃曰妾南岳仙也无何为人画妾之形君又呼妾之名既不夺君愿君今疑妾妾不可住言讫携其子即上软障呕出先所饮百家酒覩其障唯添一孩子仍是旧画焉
　　有王生者不记其名业三史博览甚精性好夸炫语甚容易毎辨驳古昔多以臆断有旁议者必大折之尝游沛因醉入髙祖庙顾其神座笑而言曰持三尺劒灭暴秦翦强楚而不能免其母乌老之称徒歌大风起兮云飞扬曷能威加四海哉徘徊庭庑间肆目久之乃还所寓是夕才寐而卒见十数骑擒至庙庭汉祖按劒大怒曰史籍未览数纸而敢防渎尊神乌老之言出自何典若无所据尔罪何逃王生顿首曰臣尝览大王本记见司马迁班固书云母刘氏媪注乌老反释云老母之称也见之于史载籍炳然明如白日非臣敢出于胸襟耳汉祖益怒曰朕沛中泗水亭长碑昭然具载矣曷以外族温氏而妄称乌老乎读错本书且不见义敢恃酒喧于殿庭宜付所司劾犯上之罪语未终而南面有清道者扬言太公来及阶顾王生曰斯何人见辱之甚也汉祖降阶对曰此虚妄侮慢之人也罪当斩之王生目太公遂据地厉声而言曰臣览史籍见侮慢君亲者尚无所贬而贱臣戏语于神庙岂期肆于市朝哉汉祖又怒曰在典册岂载侮慢君亲者当试徴之王生曰臣敢徴大王可乎汉祖曰然生曰王即位会群臣置酒于前殿献太上皇夀有否汉祖曰有之既献夀乃曰大人尝以臣无赖不事产业不如仲力今某之业孰与仲多有之乎汉祖曰有之殿上皆呼万嵗大笑为乐有之乎曰有之王生曰是侮慢君亲者矣太公曰此人理不可屈宜速遣之不尔必遭杯之让也汉主黙然良久云斩此物汚我三尺刄令搦髪者掴之一掴霎然而苏东方明矣以镜视腮有若指踪数日方灭
　　宗幸东都因秋霁与一行师共登天宫寺阁临眺久之上遐顾凄然长叹数四谓一行曰吾身得终无患乎一行进曰陛下行幸万里圣祚无疆及西狩初至成都前望大桥上举鞭问左右曰是桥何名节度使崔员跃马前进曰万里桥也上因进叹曰一行之言今果符之吾无忧矣
　　宗好走马击毬内廐所饲者意犹未堪适会黄幡绰戏语相解因曰吾欲良马久之而谁能通于马经旛绰奏曰臣能知之曰且今三丞相悉善马经上曰吾与三丞相语政事之外悉究其旁学不闻有通于马经者尔焉得能知之旛绰曰臣日日沙堤上见丞相所乗马皆良马也以是知必通马经上因大笑而语他
　　宗自临淄郡王为潞州别驾乞归京师以观时晦迹尤自卑损会春暮豪家数辈盛酒馔游于昆明池选胜方晏上戎服臂小鹰于野次因疾驱直突会前诸子辈颇露难色忽一少年持酒船唱令曰宜以门族官品备陈之酒及于上大声曰曽祖天子父相王某临淄郡王也诸少年闻之惊走不敢复视上因连饮三银船尽一卣徐乗马东去
　　宗何皇后始以色进及上登位数年恩宠日衰后忧畏之状愈不自安然抚下有恩幸免谗谤共危之祸忽一日泣诉于上曰三郎独不记何忠脱新裁半臂更得一斗面为三郎生日汤饼耶何忍不追念于前时上闻之戚然改容有悯皇后之色由是得延其恩者三更秋终以诸妃恩遇日盛皇后竟见出焉后无罪被黜六宫共怜之何忠者何后自呼其父名者也
　　开元中有程修巳者善画得进谒宗修巳始以孝亷召入上不甚礼以画者流拟之会暮春内殿牡丹开上颇好诗因问修巳曰今京邑传唱牡丹诗谁为首出修巳对曰吾甞闻公卿间多吟赏中书舍人李正封诗曰国色朝酣酒天香夜染衣上闻之嗟赏移时时杨贵妃恃恩宠上笑谓贵妃曰汝籹镜台前宜饮以一紫金盏酒则正封之诗可见矣
　　狄梁公为相有姨卢氏居午桥南别墅姨生一子未甞来都域公因休沐姨安否因问表弟有何乐愿悉力从其欲者姨曰相尔自贵耳姨止有一子不欲令事女主公大慙而退





　　南楚新闻【尉迟枢】
　　薛昭纬经巢贼之乱流离道途往来绝粮遇一旧识银工邀昭纬饮食甚丰作诗谢之曰一楪氊羮【羊也】数十根破盘中更有红鳞早知文字多辛苦悔不当初学冶银荆南孙儒之乱斗米四十千持金寳换易才得一合一撮谓之道塲米言饥人不可食他物唯煎米饮之亦可稍充肠胃
　　孙晖日走报马入孔子庙触倒衙官两个
　　李蠙司空初名虬将赴举梦名上添一画成虱字及寤曰虱者蠙也及改名果登科
　　百粤人以虾蟇为上味先于釡中置小竿俟汤沸杀虾蟇乃抱竿而熟谓之抱竿羮又云疥皮者最佳切不可脱去锦袄子
　　李泌赋诗讥杨国忠云青青东门柳嵗晏心憔悴国忠诉之明皇曰赋柳者讥卿赋李者为朕可乎
　　明皇幸蜀徳宗时年十五从行有父老言于众曰太孙乃儋耳龙何惧贼乎
　　肃宗在灵武时铸印徴兵文曰六合大同印
　　李泌谓肃宗曰臣絶粒无家禄位茅土皆非所欲收复京师但枕天子膝一觉使司天奏有客星犯帝座足矣李泌辟谷身轻能行屏风上每导引骨节珊然有声谓之锁子骨
　　徳宗播迁人多乏食无酿酒者后京师稍宁有一醉人聚观亦为祥瑞
　　徳宗以播迁为天命李泌曰天子造命不可言命李泌谓卢杞小心乃奸臣之态
　　李泌谓以二月一日为中和节人家以青裳盛百谷果寳更相馈遗务极新巧宫中亦然谓之献生子
　　李泌未相时宿内院阿师旦起窃泌鞋送帝泌曰鞋者谐也当为弼谐事宜谐之
　　李泌少为诗曰天覆吾地载吾天地生吾有意无不然絶粒升天衢不然鸣珂游帝都安得不富复不贵空作昂藏一丈夫
　　李泌儿时身轻能于屏风上立薰笼上行有异人见泌云此儿十五嵗又升天父母恶之闻空中异香作蒜虀发之恐其飞升上天也









</div>
    <div class="pagination">
<a href="说郛_page206.html">上一页</a><span>...</span><a href="说郛_page202.html">202</a><a href="说郛_page203.html">203</a><a href="说郛_page204.html">204</a><a href="说郛_page205.html">205</a><a href="说郛_page206.html">206</a><span class="current-page">207</span><a href="说郛_page208.html">208</a><a href="说郛_page209.html">209</a><a href="说郛_page210.html">210</a><a href="说郛_page211.html">211</a><a href="说郛_page212.html">212</a><span>...</span><a href="说郛_page208.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
