<!DOCTYPE html>
<html>
<head>
    <meta charset="UTF-8">
    <title>艺林汇考 - 第 5 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>艺林汇考 - 第 5 页/共 23 页</h1>
    <div class="content">　　古言路训大故君所在以大为号门曰路门寑曰路寑车曰路车
　　崔恺丧服节礼人君公室之制为殷屋四夏也卿大夫为夏屋隔半以北为正室中半以南为堂正室斋室也中华古今注宗者宗祀也庙者貌也所以髣髴先人之灵貌也天子七庙诸侯五庙大夫三庙士二庙庶人无庙四时之飨也
　　隽言班固啓恭馆之金縢注恭馆恭肃之馆谓庙中也
　　演繁露宗庙神主皆设石函蔵诸庙室之西壁故曰祏室室必用石者防火也
　　焦氏笔乗礼君子将营宫室宗庙为先廏库为次居室为后注谓廏养马库蔵物欲其不乏用也审尔则何以先于宫室予意廏马以备命车重君赐也库蔵以贮祭器及遗物重先世也故次宗庙先居室以此
　　鹤山雅言古之庙制序昭穆而各宫自汉明帝以后合为一室而异龛古人后惟元配祔自神宗变而并配○天子七庙是七个庙不是衮作一庙庙前堂后室各一制昭穆各是一庙在堂则太祖东向南昭北穆在室则太祖南向西昭东穆祧是庙外兆域郑康成误以为祧主遂至今相承甚失古意○祧字以庙神之兆域为义非谓其亲尽之庙也康成以超然训祧后世承误不知先君之祧处之冠于成公之庙止四世岂祧庙主乎此郑康成错○庆元初赵忠定祧僖祖正太祖东向之室朱文公极力辩其不然非惟翼顺宣无夹室可蔵主其实凡人主之创业垂统当有积功累仁非一世之所能致朱説为长
　　画墁録前汉京师有太庙曰原庙顔师古以原谓重谓京城已有庙而又立为重至引原蚕之原大抵汉陵皆作原京城在渭涘故谓之原庙
　　隽言文帝作顾成庙应劭曰文帝自为庙制度卑狭若顾望而成犹文王灵台不日成之故曰顾成如淳曰身存而为庙若尚书之顾命也【按此系汉书注】
　　累瓦编汉文四年作顾成庙如淳曰身存而为庙若尚书之顾命也景帝庙号徳阳武帝庙号龙渊昭帝庙号徘徊宣帝庙号乐防元帝庙号长夀成帝庙号阳池此于正史不载后世亦无有豫为庙者【此亦系汉书注又按服防曰庙在长安城南文帝作还顾见城故名之师古曰以还顾见城因即为名于义无取又书本不作城郭字应説近之】演繁露二髙山东有碧鸡西为金马者云汉武使王褒祠二神于彼其地当在西蜀在彼者恐未真也
　　留青日札碧鸡汉越巂郡青蛉县禺同山有碧鸡金马光景时时出见王褒碧鸡颂曰持节使王褒谨拜南崖敬移金精神马缥碧之鸡处南之荒深谿囬谷非士之乡归来归来汉徳无疆亷平唐虞泽配三皇前汉书音义曰金形似马碧形似鸡公孙龙子曰黄其马也其与类乎碧其鸡也其与暴乎解云碧不正之色鸡不材之禽今碧鸡山在云南府滇池西金马山在滇池东筠轩释略韦昭曰陈仓县有寳夫人祠因其寳而祠之故曰陈寳
　　筠轩释略亳亡国也亡国之社以为庙屏示戒也孔氏曰殷有天下作都于亳所谓亳社乃殷社也武王伐纣令诸侯各立其社以戒亡国焉致堂胡氏曰天子大社必受霜露风雨以达天地之气惟亡国之社则屋之令不得受天阳也
　　秇林伐山宋国有梅社此名甚新太社惟松东社惟桐南社梓西社槐则梅社盖北社也
　　隽言尹赏寺门桓东如淳曰旧亭于四角面百步筑土四方上有屋屋上有柱出髙丈余有大板贯柱四出名曰桓表县所治夹两边各一桓陈宋之俗言桓声如和今犹谓之和表师古曰即华表也
　　丹铅録汉书注作和表礼记字林俱作桓表公室视桓楹注桓墓前表柱也华和桓三音相混尚书桓夷底绩水经作和夷桓谭新论晋中经簿作华谭则华表作和表桓表义实叶矣
　　西溪丛语刘禹锡云翁仲遗墟草树平魏略云明年景初元年徙长安钟簴骆驼铜人承露盘盘折铜人重不可致留于霸城大发卒铸作铜人二号曰翁仲列坐于司徒门外后汉鄗南千秋亭有石坛坛庙之东枕道有两石翁仲南北相对
　　留青日札墓前地名明堂一曰券台清异録葬家聴术士説例用朱书铁券标四界及主名意谓亡者居室之执守不知争地者谁耶瘗墓前甃石若砖面方长髙不登三尺号曰券台贫无力则每祭祀以借尊爼谓之土筵席
　　余冬序録墓前地名明堂一名券台朱语録云不晓所以后见唐人文字中言某朝诏改为券台按今地理书有券台之説券契也理地契处曰券台地契用砖石为之上书钱若干缗为死者买葬于此山神龙不得争竞事甚无谓可笑只以先儒言及姑识之耳
　　艺林彚考栋宇篇卷五
　　钦定四库全书
　　艺林彚考栋宇篇卷六
　　蓬莱县知县沈自南撰
　　寺观类
　　纪原王母授黄帝元始真容置髙观之上观名始此云麓漫抄秦始皇曰吾慕真人自谓真人不称朕乃令咸阳旁二百里内宫观二百七十复道相通于此神仙汉武故事于上林作飞亷观髙四十丈长安作桂馆益夀馆以神人犹未居道士元帝被疾逺求方士汉中送道士王仲都能忍寒遂即昆明观处仲都故自后道士所居曰观六朝多曰馆
　　説略汉郊祀志云武帝因公孙卿言仙人好楼居于是令长安作蜚亷桂馆甘泉作益延夀馆使卿持节设具而神人顔师古曰益夀延夀二馆也按太史公纪作益夀馆而近嵗雍耀间耕夫有得古瓦其首有益延夀三字其瓦径尺字书竒古即此观时瓦也又按括地志云延夀观在雍州云阳县西北八十一里通天台西八十步正今耀州北也然则当以史记为正但一观名益延夀三字耳馆当从史记作观观馆古多相通唐以前六朝时凡今道观皆谓之某馆至唐始定谓之观也石林燕语东汉以来九卿官府皆名曰寺与台省并称鸿胪其一也本以待四夷賔客故摩腾竺法兰自西域以佛经至舍于鸿胪今洛中白马寺摩腾真身尚在或云寺即汉鸿胪旧地摩腾初来以白马负经旣死尸不壊因留寺中后遂以为浮屠之居因名白马今僧居槩称寺盖本此也然杨衒之洛阳伽蓝记载当时经函放光事而不及摩腾不可解之元魏时人也【师古注汉书凡府廷所在皆谓之寺】
　　五杂组古者官舍槩谓之省寺汉书何竝传王林卿度泾桥令骑奴还至寺门拔刀剥其建鼓唐制中书两府谓之三省宋惟有中书省国朝去中书而外藩司原有行省之设故俗谓之十三省云寺则一二九卿如大理光禄之类盖亦仍其旧称而佛宫槩谓之寺矣相传起于汉明帝崇重佛教比于公卿之爵故以寺名其居今则非敕赐者不得称也
　　识遗汉世官有九寺之目刘昭注曰寺官舍也风俗通曰寺司也又曰寺嗣也理事之吏嗣续其中则非独为佛也观之义亦逺仲尼与于蜡賔事毕出逰于观之上盖鲁有两观门旁髙处也尔雅释观为阙孙炎曰宫门双阙悬法象使民观之阙居巍巍髙处因名象魏谓之阙者观法象则可阙去疑事春秋晋楚邲之战潘党请收晋尸筑为京观封土观示后人也胡澹庵言观有四一曰朶楼鲁两观是也一曰蔵书所汉东观是也一曰逰观处谢晖赋属玉观是也一曰髙可望皇帝内传置元始真容于髙观上是也今老氏居疑本内传详此观非老可専凡髙可纵观皆观也至于蔵只贮蔵之义狐兔穴居例名蔵老聃为周守蔵吏名柱下吏蔵乃蔵书所汉东观蔵书号柱史蔵室书所在也释道法其制度佛经遂为二氏之私今复以事祈禳岂以经典所在福可集乎若铎钹胡致堂谓本西夷乐夷俗吉凶并奏今华俗专以送凶不察夷亦以从吉也
　　説略佛刹名寺按风俗通云寺司也官府所止故曰寺李华杭州开元寺塔碑云汉永平中佛教初至洛阳始置寺度腾兰二徳古者官之庭府称寺盖賔而尊之比于曹署此其源也翻译名义集云寺者释名曰嗣也治事者相嗣续于内本是司名西僧乍来权止公司移止别居不忘其本还标寺号法苑珠林云古徳寺诰乃有多名或名道塲即无生廷也或名为寺即公廷也或名净住舍或名法同舍或名出世间舍或名精舍或名清净无极园或名金刚净刹或名寂灭道塲或名逺离恶处或名亲近善处竝随义立名各有所表今道俗杂居岂得称名也
　　初学记按文殊师利菩萨经曰佛初得道在摩伽陀国伽耶山寺又增一阿含经曰波斯匿等五王白世尊此僧伽戸水侧福妙最是神地欲造寺世尊曰汝等五王此处造寺长夜受福世尊即伸右手从地中出迦叶如来而告曰欲作神寺当依此法佛逰天竺本记曰达嚫国有伽叶佛伽蓝穿大石山作之有五重最下为鴈形第二层作师子形第三层作马形第四层作牛形第五层作鸽形名为波罗越【波罗越盖彼国名鸽】譬喻经曰阿育王起十八百寺高僧传曰汉明帝于城门外立精舍以处摩腾焉即白马寺是也名白马者相传云天竺国有伽蓝名招提其处大富有恶国王利于财将毁之有一白马绕塔悲鸣即停毁自后改招提为白马诸处多取此名焉
　　演繁露国史补曰梁武帝造寺令萧子云飞白大书萧字至今一字犹在李约竭产自江南买之并洛建水亭目曰萧斋按此则萧寺者乃因萧字而名也刘禹锡送如智法师曰前日过萧寺看师上法筵则是槩以僧寺为萧寺恐不然也今人亦多误用
　　秇林伐山楼观本尹喜之居有草楼焉后人创立道宫名曰楼观今在终南之隂盩厔县韩翃有题楼观诗丹铅録后汉楚王元英传逺黄老之微言尚浮屠之仁祠仁祠指佛寺唐时多以寺为仁祠权载之诗逸气颢清仁祠访金碧是也温公通鉴及纲目以祠为慈并非
　　丹铅録佛寺曰香界亦曰香阜江总诗息舟侯香阜怅别在寒林高适诗香界冺羣有
　　秇林伐山佛寺曰仙陀【金山也】又曰仁祠又曰寳坊又曰香阜又曰柰园寺称柰园者白马寺有柰林也见洛阳伽蓝记王勃诗柰园欣八正○柰祗园出拂菻国佛寺曰柰苑祗园本此
　　説楛西域有柰树生果果中有一女子王收为妃乃以苑地施佛为伽蓝故曰柰苑又阐义云庵罗树其果似桃或云似柰此树开华华生一女国人叹异以园封之故言庵罗树园宿善防熏见佛欢喜以园奉佛佛即受之而为所住二事甚类疑当为一
　　秇林伐山仙传燕昭王得洞光之珠以饰宫王母三降其地名曰洞宫刘沧有宿洞宫诗沐髪清斋宿洞宫又唐人称道院曰洞宫杨巨源诗洞宫曾向龙边宿云径应从鸟外还
　　秇林伐山王勃寺碑高台与雁塔俱平曲岸与猴池共尽佛有五精舍猕猴江其一也○佛国五精舍一给孤园二灵鹫山三猕猴江四庵罗树五竹林园韦苏州诗万木丛云出香阁西连碧涧竹林园
　　学林新编晋书孝武帝幼奉佛法立精舍于殿内引沙门居之因此世俗谓佛寺为精舍按古之儒者教授生徒其所居皆谓之精舍故后汉包咸传曰咸住东海立精舍讲授又刘淑传曰隐居之精舍授讲又檀敷传曰立精舍教授又姜肱传曰盗就清庐求见注曰清庐即精舍也以此观之精舍本为儒士设至晋孝武立精舍以居沙门亦谓之精舍非有儒释之别也
　　能改斋漫録按三国志注引江表传曰于吉来呉立精舍烧香读道书制作符水以疗病然则晋武以前道士亦立精舍矣
　　宛委余编僧寺言精舍王观国谓晋孝武帝奉佛立精舍于殿内引沙门居之以为始此非也本见佛经盖佛所居竹林曰精舍晋武因之耳观国又引后汉包咸刘淑擅敷传儒者立精舍讲授呉曾引江表传于吉立精舍烧香读道书制符水按谢承后汉书赵昱请处士綦毋君公杨竒于缑氏界周磐自重合令还张奂在扶风俱立精舍教授盖精舍不惟释门儒与道士俱可用但不宜用之俗地耳
　　困学纪闻精庐见后汉姜肱传乃讲授之地即刘淑包咸檀敷传所谓精舍也文选任彦升表用精庐李善注引王阜事五臣谓寺观谬矣
　　秇林伐山治古音迟如治国之治及官名治中之治又谚曰有病不治乃得中医可证也转音作稚如蜀刺史治成都扬州刺史治会稽是也又六朝诗话云钱塘杜明师夜梦东南有人来入其馆是夕灵运生于会稽其家以子孙难得送灵运于杜治养之十五方还故名客儿诗家称谢客是也注治音雉奉道之家谓治室也今按道室称治犹今之观也又奉道之室曰化蜀有文昌二十四化又有主簿化化也治也犹今之曰宫曰观耳然亦罕知之治又音怡水名汉鴈门郡隂馆县治水所出东入于海
　　黄山谷云今俗书庵字既于篆文无有又庵非屋不当从广三国志焦光传云居蜗牛庐中意今庵也后汉皇甫规为中郎持节监闗中兵会军大疫死者十三四亲入庵庐巡视三军感悦即用此庵字为有据
　　苕溪渔隠曰广韵云庵小草舍也庵庵防果又庵罗果也集韵云庵庵圜屋曰庵或从草庵葊庵防艸名或作葊鲁直以庵非屋不当从广然与广集二韵合不合殆亦难用殊不知汉史从省文借用为庵字耳
　　丹鈆録今人别号庵字印章往往不同縁説文本无庵字庵近俗也予尝考之庵字古书所用者蜀都赋八方庵蔼王充论衡桃李梅杏庵丘蔽野此取庵覆之义至三国及晋始有庵幔庵闾之语与今人所用庵字义同庵字不可谓不古也但篆籕以説文为宗説文不载之字用于印章似为未安又按古篆有作葊者又止借弇者石鼓文作其字从穴穴亦人居也近见温陵古寺一册有元人止庵印章庵字作盫详玉篇皿部盫乌合切覆盖也考古阁有伯戋馈盫盫器皿而借为庵舍字恐舍形似器亦犹汉阙之觚稄其形亦本酒器也未知是否以俟知者
　　秕言博雅云屠苏酒名元日饮之除瘟气然不详屠苏之义四时纂要云孙思邈有道术作庵名屠苏谓屠絶鬼气苏醒人魂与除瘟气之説意正相合酒名庵名虽异义则一也
　　丹铅録萧子云雪赋曰韬罦罳之飞栋没屠苏之髙影始飘舞于圆池终停华于芳井杜工部冷淘诗曰愿慿金騕褭走置锦屠苏屠苏庵也广雅云屠苏平屋也通俗文曰屋平曰屠苏魏略云李胜为河南太守郡防事前屠苏壊唐孙思邈有屠苏酒方盖取庵名以名酒后人遂以屠苏为酒名矣何逊诗郊郭勤二顷形体憇一苏又大冠亦曰屠苏礼曰童子帻无屋凡冠有屋者曰屠苏晋志元康中商人皆着大鄣谚曰屠苏鄣日覆两耳会见儿童作天子
　　名义考博雅廜防庵也通俗文屋平曰廜防四时纂要作屠苏又广韵酴酥酒名玉篇麦酒不去滓饮是屠苏为屋酴酥为酒本不相混也唐人诗手把屠苏让少年先把屠苏不让春误以屠苏为酴酥后人遂谓屠苏又为酒古人正旦饮酒以少者得嵗故先饮老者失时故后饮是日酒皆然亦无屠苏先饮之説或云屠絶鬼气苏醒人魂妄説也
　　困学纪闻通鉴考异云会要元和二年薛平奏请赐中条山兰若额为大和寺盖官赐额者为寺私造者为招提兰若杜牧所谓山台野邑是也【杭州南亭记武宗去山台野邑四万所】困学纪闻世説王丞相导拜扬州因过胡人前弹指云兰阇兰阇此即兰若也
　　今按世説注云王丞相善周旋座客皆賛美时有僧在座上亦称之曰兰阇兰阇盖賛美之词也
　　留青日札梵言阿兰若皆知曰寺也或曰无诤也或曰空静处也殊不知兰香草也若干草也即所谓清浄草庵之意
　　能改斋漫録兰若二字白乐天诗作惹字押尔雅于操切上官仪酬薛舍人万年宫晚景寓直懐友诗中四句云东望安仁署西临子云阁长啸求烟霞髙步寻兰若此又作日灼切也
　　西溪丛语唐会昌五年毁招提兰若四万余区又会要元和二年官赐额为寺私造者为招提兰若僧辉记梵云拓鬬提奢唐言四方僧物但传笔者讹拓为招去鬬奢留提字也招提乃十方住持耳
　　説略后魏太武帝始光元年造伽蓝创立招提之名释书云寺谓之招提或名伽蓝按招提梵音本拓鬬提奢后人传写误以拓为招又省去鬬奢二字见西溪丛语阿兰若或名阿练若大论翻逺离处萨婆多论翻闲静处天台云不作众事名之为闲无愦閙名之为静或翻无诤谓所居不与世诤即离聚落五里处也应法师翻空寂四分律云空静处若字白乐天诗作惹字押尔者切上官仪懐友诗又作日灼切恐误也僧伽蓝译为众园僧史略云为众人园圃园圃生植之所佛弟子则生植道芽圣果也唐髙宗沙汰诏曰伽蓝之地本曰净居栖心之所理尚幽寂要览云或云毗阿罗此云逰止处秕言胡继宗云拓提今误为招提梵语中有拓鬬提奢之説按释书招提菩萨皆古佛号因以名寺非拓提之误也孟浩然诗清夜宿招提若为拓提则韵不谐矣名义考曲礼席间函丈函容也十尺为丈谓席间之地可容十尺也盖席制三尺三寸三分寸之一逺近间三席是一丈或谓丈作杖容杖以指挥非是孟子食前方丈谓食物前列者方一丈唐显庆中王防使西域至毗耶离城有维摩居士石室以手板纵横量之得十笏名方丈室后人谓僧舍皆曰方丈周礼伊耆氏共杖函函匮也以函蔵杖也
　　郁冈斋笔麈梵语佛陀达摩僧伽即三寳也浮屠即佛陀之转音而唐人率呼僧与塔皆为浮屠后人因误承袭之
　　演繁露通典东夷马韩祭鬼神立苏涂建大木以垂铃鼓注苏涂有似浮涂按浮涂即浮圗浮圗即塔也六一居士跋永乐十六角题名不知为何时碑似是东魏北齐人所书十六角者庸俗所造佛塔其后又书云造十六角镇国大浮图则知为塔矣其谓之十六角只见此碑而后魏时又有常山义七级碑盖当时俚俗语类皆如此
　　説略阿育王造八万四千塔阿育王经云王杀八万四千宫人夜闻宫中有哭声王悔为起八万四千塔今此震旦亦有在者又法苑珠林三十八卷云如来在日行化乞食因遇童子戏弄沙土以为米面以土面施佛佛感其善心为受涂壁记此童子吾灭度后百年作王出世号为阿育作铁轮王王阎浮提一切鬼神并皆臣属且使空中地下四十里内所有鬼神开往前入塔所获舍利役诸鬼神于一日一夜一亿家施一塔广计八万四千塔又庐山文殊师利像昔传云育王既统此洲学鬼王制狱酷毒尤甚文殊现处镬中火炽水清生青莲华王心感悟即日毁狱造八万四千塔建立形像其数亦尔此其一也又释氏通鉴云周共和九年东天竺国阿育王尽収西域诸塔及龙宫舍利夜役鬼神碎七寳末造八万四千寳塔令耶舍尊者舒指放光八万四千道令捷疾鬼各随一光尽处安置一塔遍娑婆界在此震旦国者一十九所按此一事而四説不同汉译胡书恣其假托傅奕之言信矣
　　嬾真子长安慈恩寺塔有唐新进士题名虽妍不同然皆高古有法度后人不能及也宣和初本路漕栁堿集而刻之石亦为竒玩然不载鴈塔本末仆读蔵经因谩记之唐奘法师贞观三年八月往五印度取经至十九年正月复至京师得如来舍利一百五十粒梵本六百五十七部始居洪福寺翻译至二十二年皇太子治为文徳皇后于宫城南晋昌里建大慈恩寺寺成令奘居之永徽二年师乃于寺造甎浮屠以蔵梵本恐火灾也所以谓之鴈塔者用西域故事也王舍城之中有僧娑堵波僧娑者唐言鴈也堵波者唐言塔也师至王舍城尝礼是塔因问其因縁云昔此地有伽蓝依小乘食三净食三净食者谓鴈也犊也鹿也一日众僧无食仰见羣鴈翔飞輙戏言曰今日众僧阙供摩萨埵宜知【好施谓之萨埵】其引前者应声而堕众僧欲泣遂依大乗更不食三净仍建塔以鴈埋其下故师因此名塔先是师先翻瑜珈师地论成进御太宗制大唐三藏圣教序时皇太子治又述三藏圣记有福寺僧懐仁集王右军字勒二文于碑及鴈塔成褚遂良乃书二帝序记安二碑于塔上其后遂为游人咸集之地故章八元诗云七层突兀在虚空四十门开面面风却讶乌飞平地上自惊人语半天中回梯暗路如穿洞絶顶初攀似出笼落日鳯城佳气合满城春树雨蒙蒙此诗人所脍炙然未若少陵之高致也杜诗人易见不更録
　　六一居士防隋庐山西林道塲碑渤海公撰西林道场者伪赵将竺氏舍俗出家名昙现始居于此晋太和二年光禄卿陶范始为现弟子慧永造寺而号西林按两京记隋尝更名佛寺为道塲此碑大业十三年建也说楛临川王义庆在镇于罗公洲立观甚大而惟一柱梁刘孝绰诗经从一柱观出入三休台杜甫孤城一柱观落日九江秋又唐韦述东京杂记东京紫微宫有一柱观
　　秇林伐山中美纪闻掲谛神名与龙角力龙不能胜破其山而去今破山寺是也
　　秇林伐山銕围山在西天佛经所称不知的在何处唐初宋昱诗梵室开金地香龛凿銕围
　　留青日札重阳庵呉山之东地名道姑湾掘土五六尺即见庵基砖瓦无恙且有假山皆太湖佳石土人云重阳女庵或曰宋高宗二宫人出家于此西京赋曰集重阳之清瀓注曰神明台高既除去下地之埃秽上止于天阳之宇清瀓之中也道书言上为阳而清又为阳故曰重阳
　　天中记洛阳伽蓝记柰林南有石碑一所魏明帝所立也题云苗茨之碑高祖于碑北作苗茨堂永安中年荘帝马射于华林园百官皆来读碑疑苗字误国子博士李同轨曰魏明英才世称三祖公干宣其羽翼但未知本意如何不得言误也杨之时为奉朝请因即释曰以蒿覆之故言苗茨何误之有众咸称善以为得其指归○水经云魏文帝茅茨堂前有茅茨碑是黄初中所立也按之魏人亲释苗茨之义道元谓黄初所立误矣玉海因之书于汉晋之间亦误也












　　艺林彚考栋宇篇卷六
　　钦定四库全书
　　艺林彚考栋宇篇卷七
　　蓬莱县知县沈自南撰
　　宅舍类
　　纪原周礼六乡以为军政谓比闾族党州乡也
　　说原室有东西厢曰庙无东西厢有室曰寝无室曰榭中曰栋次曰楣室东南隅曰穾西南隅曰奥屋宇也居处也第次第也宅择也言择吉处而营之也楼重屋也亦阁也土高曰台斋谓于此平心养思而斋戒之也小闺谓之閤堂谓堂堂高显貌轩厢也前曰轩后曰轾家亦居也室实也小曰室大曰厦亭人所停集也阁大楼也四隅皆有栏楯可通行者房防也防风雨燥湿也庭庭除也窝穴处也窖地藏也门戸字象形两扇曰门一扇曰戸又云在外曰门在内曰戸门阖曰扉门限曰枢窓听也助戸为明者也槅窓之隙也窓之濶逺曰栊楣檐也椽榱角也柱主也廊庑也四边重檐也正寝东西偏曰厢梁屋之横木也楹即柱也栋极也栏遮也闾里门也与阎通庐舍也在野曰庐阶陛也厨贮也取藏蓄之义棚搭木为架也明其等曰阀积其功曰阅店者殖货之所也街者通衢也桥水梁也梁石桥也楚人谓桥为圮井以不变为义也灶创也创造食物也厠秽所也淫水沟也以陶瓦为之取流通不滞之义有曰沛者盖地上水少于山上置闸蓄水遇旱开灌田取沛然之义初学记释名曰宅择也言择吉处而营之也周礼载师凡任地国宅无征【郑众注云国宅城中宅无征无税也】尉缭子曰天子宅千亩诸侯百亩大夫以下里舍九亩宅亦曰第言有甲乙之次第也【汉书曰高祖诏列侯食邑者皆赐大第室更二千石受小第室】一曰出不由里门面大道者名曰第爵虽列侯食邑不满万戸不得作第其舍在里中皆不称第【见魏王奏事　汉书曰夏侯婴以太仆事恵帝高后徳婴之脱孝惠鲁元于下邑间乃赐婴北第第一曰近我以尊异之　张放以公主子取皇后弟平恩侯嘉女成帝赐甲第　哀帝为董贤起大第北阙下　东观汉记曰窦氏一公两侯三公主四二千石相与并代自祖及孙官府邸宅相望　汉纪曰梁冀于洛阳城内起甲第　魏志云明帝特为舅孙甄畅起大第舍　晋纪曰琅邪王道子开理东第】此第宅之事也
　　释常谈好宅谓之甲第甲者首也汉书平恩侯许伯入新宅孟寛饶访之入门仰视而叹曰富贵无常如此甲第所阅甚多忽即易主
　　隽言胡建传侵辱长公主射甲舍门师古曰甲舍即甲第谓公主之宅
　　名义考汉高诏列侯食邑者皆赐大第室孟康曰有甲乙次第故曰第第非室也初学记出不由里门面大道者名曰第爵虽列侯食邑不满万戸者不得作第第非通称也武帝为霍光治第遂以第为室羊祜与从子琇书曰既定边事当角巾东第遂以第为通称田蚡治宅甲诸第遂有甲第之称汉设甲乙科射防中者谓之高第亦谓之甲第隋唐以来进士诸科又有及第之目是科目亦谓之甲第又物品高者谓之上第汉书四方贡献皆先输上第于冀
　　困学纪闻张衡思赋匪仁里其焉宅兮匪义迹其焉追注引论语里仁为美择不处仁焉得知里宅皆居也石林云以择为宅则里犹宅也盖古文云然今以宅为择而谓里为所居乃郑氏训解而何晏从之当以古文为正致堂云里居也居仁如里安仁者也
　　天中记风俗通曰宅不西益俗説西者为上上益宅者妨家长也原其所以西益者礼记曰南向北向西方为上尔雅曰西南隅谓之奥尊长之处也不西益者恐动揺之耳审西益有害增广三面岂能独吉乎【按家语哀公问东益宅不祥淮南子云西益宅不祥二説不同】
　　名义考今人以正寝为堂燕寝为室殊非堂盖正寝前露台也玉篇堂土为屋基也尔雅古者为室自半以前虚之谓之堂半以后实之谓之室是也白虎通天子之堂高九尺李斯传尧之有天下也堂高三尺若以为正寝岂直高九尺三尺耶书曰若考作室既底法尔雅所谓为室也弗肻堂弗肻虚之也矧肻搆弗肻实之也虚谓筑土实为架木他如贾谊谓亷逺地则堂高袁盎谓千金之子坐不垂堂郑泰谓张孟卓东平长者坐不闚堂唐百官志诸校列坐堂皇皆以前虚者为堂也玉海古者为堂自半以前虚之谓堂半已后实之为室堂者当也谓当正向阳之屋
　　癸辛杂识説筑傅嵓自离骚也有説操筑于傅嵓兮武丁用而不疑虽与伊尹割烹要汤同一疑然未有以征其实不然近蔡氏书传云筑居也犹今言卜筑不知何所据
　　鹤山雅言素问人以为黄帝但其中如云醉以入房等语决非黄帝时语今以六经考之有门有唐有阶有陈有督有垂有塾有戺有亷其中为堂为室堂室各半大率堂之西北一半为室室两夹为房乃祭祀享賔之所非人燕休之地若谓房为妇人所处则后世语也刋谬正俗舍字训止训息人之舍屋及星辰次舍其义皆同论语云逝者如斯夫不舍昼夜谓晓夕不止息耳荘周云百舍重趼谓在道多止息耳今人皆不言舍尽改音舍违义借读于理僻谬
　　演繁露孟子之滕馆于上宫赵岐曰上宫楼也孟子舍止賔客所馆之楼上也诗曰期我乎桑中要我乎上宫汉陈皇后虽废供奉如法长门无异上宫也
　　秇林伐山夏日供帐饮食处曰氷防见越絶书阖庐庖所也
　　学斋呫哔诗夏屋渠渠注夏屋大具也渠渠勤勤也言于我设礼食大具以食我其意勤勤肰初不指屋宇也经言夏屋惟此而已至扬子云法言乃云震风凌雨后知夏屋之为帡幪也则误以为屋宇矣盖由汉人言广夏大夏已差忒矣
　　丹铅録诗夏屋渠渠古注屋具也字书屋大俎也今以为屋居非也礼周以房俎鲁颂笾豆大房注大房玉饰俎其制足间有横下有跗似乎堂后有房然故曰房俎也以夏屋为居以房俎为房室可乎又礼童子帻无屋亦谓童子戴屋而行可乎
　　秕言诗夏屋渠渠朱子注云夏大也渠渠深广貌羣玉云夏屋古注大俎食具作巨室用非丹铅録亦云愚谓夏屋固大俎肰楚词云夏屋广大沙堂秀陆士衡连珠篇云震风洞发则夏屋有时而倾岂可亦以为大俎乎要是两解俱通未可专以大屋为非也
　　困学纪闻夏屋渠渠笺云设礼食大具其意勤勤正义王肃云大屋崔骃七依説宫室之美云夏屋渠渠文选灵光殿赋注引七依作蘧檀弓见若覆夏屋者注夏屋今之门庑其形旁广而卑正义殷人以来始屋四阿夏家之屋惟两下而已无四阿如汉之门庑郑康成于诗礼注异如此
　　困学纪闻秦诗在其板屋西戎地寒故以板为屋张宣公南岳唱酬序云方广寺皆板屋问老宿云用瓦輙为氷雪冻裂自此如髙台上邽皆肰汉地里志天水陇西民以板为屋以南岳观之非独西陲也
　　演繁露春秋荘公丹桓宫楹非礼也在礼楹天子丹诸侯黝垩大夫苍士黈黈黄色也案此即自士以上屋楹方许循等级用采色庶人则不许夫是以谓为白屋也后世诸王皆朱其邸今世凡官寺皆施朱存古也南史有隐士多游王门或讥之荅曰诸君以为朱门贫道如游蓬戸又主父偃曰士或起白屋而致三公顔师古曰以白茅覆屋非也古者官室有度官不及数则屋室皆露本材不容僣施采是为白屋也故山楶藻棁丹楹刻桷以诸侯大夫而越等用之犹见讥诮则庶人之家其屋安得不白也白茅覆屋古无其传也后世诸侯王及达官所居之屋皆饰以朱故既曰朱门又曰朱邸也言朱以别于白也盐铁论文学讥汉俗奢僣曰虽白屋草庐歌讴鼔琴日给月殚朝乐暮戚
　　名义考白屋以白茅覆屋也衡门横一木为门也嵓穴之士其居如此
　　丹铅録説文庐寄舍也秋冬去春夏居盖古者一夫五亩之宅二亩半在邑城中之奠居二亩半在田野外之寄居诗云中田有庐是也周官凡国十里有庐则賔客寄舍也三年之防倚庐则门中之外室也北狄穹庐则逐水草无定居之氊室也考工记秦无庐谓矛防柄竹櫕柲其音转作卢而字作庐云【按张晏注汉书直宿所止曰庐】
　　秇林伐山晋书隐逸传云征聘之礼贲于薖轴玉帛之贽委于圭衡谓圭窦衡门圭或从穴作窐
　　丹铅録晋书儒林传賛清贞守道抗志柴门诗人多用柴门字原出于此汉书汉中之俗蓬戸柴门食必兼肉丹铅録今人名草亭曰团标未见出处按北齐书神武帝徙并州抵邑人厐氏团焦中团焦团标也【今按标音瓢】丹铅録荘子注籧篨竹席今籚防也按三国呉安东将军徐盛植木衣苇为疑城假楼注以籚防遮其外盖今俗名籚箔也防芳未切
</div>
    <div class="pagination">
<a href="艺林汇考_page4.html">上一页</a><a href="艺林汇考.html">1</a><a href="艺林汇考_page2.html">2</a><a href="艺林汇考_page3.html">3</a><a href="艺林汇考_page4.html">4</a><span class="current-page">5</span><a href="艺林汇考_page6.html">6</a><a href="艺林汇考_page7.html">7</a><a href="艺林汇考_page8.html">8</a><a href="艺林汇考_page9.html">9</a><a href="艺林汇考_page10.html">10</a><span>...</span><a href="艺林汇考_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
