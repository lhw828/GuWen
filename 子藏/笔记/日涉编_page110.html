<!DOCTYPE html>
<html>
<head>
    <meta charset="UTF-8">
    <title>日涉编 - 第 110 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日涉编 - 第 110 页/共 115 页</h1>
    <div class="content">　　八日
唐德宗诏有事于南郊太庙从官吏将士等一切并令自备食物 【贞元六年十一月八日诏玉海】 
唐中宗宋高宗亲飨庙 【宋宗神龙元年高宗绍兴十三年出通考】 
宋真宗修尚书省龙图学士陈尧咨总其事 【天僖四年十一月八日出会要】 
宋高宗是日修太后殿亲书慈宁之殿 【绍兴九年玉海】 
唐柳宗元卒 【元和十四年十一月八日卒年四十七韩子为作墓志铭极称其以柳易易播之事为笃于交道且言子厚斥不久穷不极虽有出于人其文学词章必不能自力以致必传干后如今无疑也虽使子厚得所愿为将相于一时以彼易此孰得孰失必有能辨之者】 
王洪临真人升仙 【列仙传】 
　　　诗
奔走人间无已时夜总喜对出尘姿移灯看影怜渠瘦掩户留香笑我痴冷艳照杯欺曲櫱孤标逼砚结冰澌本至难入繁华社莫向春风怨不知 【陆放翁十一月初八日夜灯下对梅独酌累日劳甚自慰】 
鹤飞去兮西山之缺高翔而下览兮择所适翻然敛翼宛将集兮忽何所见矫然而复系独终日于涧谷之间兮啄苍苔而履白石鹤归来兮东山之阴其下有人兮黄冠草屦葛衣而鼓琴躬耕而食兮其余以汝饱归至归至兮西山不可以久留 【东坡元豊元年十一月初八日作放鹤招鹤歌】 
　　九日
唐德宗亲飨庙 【贞元九年通考】 
梁武帝诏大通七年十一月九日以前在民间无问多少凡所未入者皆赦除之诏曰用天之道分地之利盖先圣之格训也凡是桑田废宅公创之外悉分给贫民 【出梁书】 
宋太宗诏曰国家先定车服制度闻上庶尚有奢侈于是鞍辔服带幞头巾子并为条制复禁泥金真珠服饰 【端拱二年十一月九日诏】 
宋高宗建阁藏圣制诏曰载稽帝世之隆无若尧章之焕揭名层宇列职清箱置学士侍制直阁 【淳熙十五年十一月九日建阁以上玉海】 
宋孝宗郊祀改元淳熙 【干道九年十一月九日出宋史】 
东坡是夜梦与人论神仙道术因作一诗八句觉后录呈子由弟前四句析尘妙质本至空更积微阳一线功照夜一灯常耿耿闭门千息自蒙蒙后四句不甚明补成之养成丹灶无烟火点尽人间有晕铜寄语山神停伎俩不闻不见我何穷
丘处机葬 【处机至元六年赠长春演道主教真人十一月九日大葬四方哀恸如丧其亲出左编】 
东斗南斗下降 【道经】 
　　　诗
九日驱驰一日闲寻君不遇又空还怪至诗思清人骨门对寒流雪满山 【韦应物十一月九日访隐不遇】 
　　十日
唐高祖讲武于同官县 【武德八年十一月十日讲武虞世基讲武赋曰上林从幸相如颂德长杨校猎子云为赋选羽林于七郡诏蹶张于五营命司马以示法帅掌固而清甸导甸始以前驱伏钧陈而后殿云云出会要】 
唐玄宗开元十二年群臣屡上表请封禅以十三年十一月十日有事于泰山张说首建封禅之议而源干曜不欲为之由是与说不平
翰林侍讲学士孙奭知兖州帝是日作七言诗宠其行诏近臣皆赋 【宋仁宗天圣元年以上玉海】 
仙女萼绿华于晋穆帝升平三年是日下降于羊权家自云南山人又云我本姓杨又云是九疑山中得道罗郁也赠权诗一篇火澣布一条金玉绦脱各一枚谓权曰慎勿泄我下降之事泄之则彼此获罪言毕化形而去今在厢东山中 【真诰】 
神霄玉清王诞日 【翰墨大全】 
　　　诗
月管循环届仲冬蓂生十叶气葱葱梅花香里开华宴拍酒尊前拜寿翁 【事文类聚】 
古渡风沙卷夕霏小江烟浪皱春漪天于麦陇犹悭雪人向梅梢大欠诗顿辔青骊飞脱兔离弦白羽啸寒鸱牙门列校俱慓锐檄与河边秃发知 【曾茶山淳熙十四年十一月初十日海云回接骑城北时吐蕃出没大渡河水上范石湖】 
　　十一日
后晋高祖霜露着草木皆为冰 【天福十二年十一月旦日天大昏雾木有水至十一日霜露皆为冰时魏府杜重威叛讨降之至?年正月二十七日高祖崩出通考】 
唐高宗于阳城周公测景所得土圭长丈二尺七寸 【调露元年】 
唐玄宗以贡举人谒先师 【开元七年以上玉海】 
宋太祖幸封禅寺观新钟 【开宝三年通典】 
高衮上二都赋 【宋高宗建炎十五年玉海】 
天仓开日宜入山修道修启福斋 【仙经】 
　　　诗
礼圣至群彦观光在此时闻歌音乍远合乐和还迟调朗能偕竹声微又契丝轻冷流簨虡缭绕动缨緌九变将随节三终必尽仪国风由是正王化自雍熙 【唐玄宗十一月十一日以贡举人谒先师闻雅乐吕炅作】 
蔼蔼观光士至同鹄鹭群鞠躬遗像在稽首雅歌闻度曲飘清汉余音遏晓云两楹凄已合九仞杳难分断续同清吹洪纤入紫氛长言听已罢千载仰斯文 【题同前王起作】 
　　十二日
宋真宗命学士宗谔祭河渎 【祥符元年玉海】 
宋英宗命韩琦判永兴兼陜府西路经略安抚使手札趣令治装 【治平四年玉海】 
宋哲宗诏礼部立诗赋式取士 【元佑二年玉海】 
智雨禅师寂灭 【宋太宗至道三年十一月十二日告寂寿八十一涟水人传法于仁辩长老出楚通志】 
女仙谢自然上升 【翰墨大全】 
　　十三日
唐中宗是日冬至祀圜丘于南郊 【中宗景龙三年十一月十三日乙丑冬至阴阳人卢雅侯艺等请奏促冬至就十二日甲子以为吉会右台侍御史唐绍奏曰礼所以冬至祀圜丘于南郊夏至祭方泽于北郊者以其日行躔次极于南比际也日北极当晷度循半曰南极当晷度环周是日一阳又生为天地交际之始故易曰复见天地之心乎即冬至卦象也一岁之内吉莫大焉甲子但为六甲之始一年之内隔月常运既非大会晷运未周唯总六甲之辰助四时而成岁今欲避环周以取甲子是背大吉而就小吉也太史令傅孝忠奏曰南陆北陆并曰校一分若用十二日甲子即欠一分末南极即不得为至上曰俗谚云冬至长于岁亦不可改竟依绍议以十三日乙丑祀圜丘出通考】 
宋高宗是日太史令胡平言车驾至青城阴雾收敛登坛至礼毕天气澄肃星月明莹回銮肆赦有彩云之瑞乞宣付史馆从之上因是亲制喜霁诗宰辅从臣皆和以进 【绍兴十九年玉海】 
太常少卿段成式与温庭筠友善成式六月卒是日冬至大雪忽有扣门者仆夫视之乃隔扉授一竹筒云段少卿送书?庭筠初以为误发护书上无字开之乃成式手札也庭筠大惊乃焚香再拜而读辞曰恸发幽门哀归短数云云 【温段二子皆传其事出太平广记】
朱橘立化 【朱橘号翠阳居淮西安庆之望江六岁而怙恃俱失及长喜阅道释之书乃厌薄名利钦慕修炼所至名山胜地必欲登览意在得师以证入道橘后为寇所挠入闽至惠州之博罗县有乡人陈六者留之是时道成矣忽谓乡人陈六曰吾将去矣汝盍为我?之橘乃坐化于旅馆中陈乃与馆主谋之扛抬橘于门首殡埋之乃复苏又谓陈六曰吾今当立化于县衙前陈从其言化后用泥塑之骇而聚观者千余人忽博罗狼吏醉呼而前曰汝假为坐化又复假为立化遂执凳鞭之惟见堆泥堕地而已众人方知橘示神变而尸解时宋理宋淳佑二年十一月十三日也出史纂左编】 
海空智藏天尊降日 【道经】 
　　十四日
诏河渎进号为顺圣灵源公 【宋真宗大中祥符元年十一月十四日诏河渎进号至仁宗康定二年诏封四渎皆为王按唐会要天宝六载封河为灵源公济为清源公江为广源公淮为长源公又按三代命五岳视三公四渎视诸侯】 
唐高宗是日雨木冰 【仪凤三年五行志】 
唐懿宗生于藩邸 【懿宗生于太和七年十一月十四宣宗长子母曰元昭皇太后晁氏帝即位年二十七姿貌雄丽有异稠人藩邸时疾郭叔妃侍医药见黄龙出入于卧内妃以异告帝曰慎勿复言又尝大雪数尺而帝寝室之外独无人皆异之出旧唐书】 
宋真宗次澶州宴从臣父老于驻跸延禧殿 【祥符元年玉海】 
　　十五日
孝武帝是日太白填星合于厄占曰天子失土 【孝建六年南齐书天文志】 
宋太祖亲飨庙 【干德元年】 
宋太宗南郊 【太平兴国三年以上通考】 
孟子卒 【孟子卒于赧王二十六年正月十五日即今之十一月十五日也寿八十四出孟谱】 
建安十二年是夜月色皎洁长江一带如横素练曹操置酒于舟中顾夏口樊山等处曰吾自起兵以?澄清四海所未得者江南也吾得此可以富国强兵今有百万雄师何患功业不成于是命左右行酒至夜半乃止 【三国志】 
东坡是日有菊花开时即重阳之语故记其在海南蓻菊花九畹以十一月望日与客泛酒作重九云 【出容斋续笔又长公外纪云东坡在儋州有移永州之命李公弼林子中自番禺追饯至清远峡同游广陵寺至十一月十五日东坡舟行时东坡年六十五】 
占城国风俗以是日为冬至人皆相贺州县以土产物帛献其王 【占城国在中国之西南其俗与大食国相类无丝茧以白（迭毛）布缠其胸垂至于足衣衫窄袖撮发为髻市无缗钱止用金银其王恼后髽髻散披古贝衣带金花冠七宝装缨络为饰股胫皆露蹑革履无袜妇人亦脑后撮髻其服及拜揖与男子同王每午坐禅椅官属谒见膜拜一而止白事毕复膜拜一而退出通考】 
　　　诗
东林气微白寒鸟高高翔吾亦别兹去北山归草堂仲冬正三五日月遥相望萧萧过颖上胧胧辨少阳春冰生积雪野火出枯桑独往路难尽穷阴人易伤伤此无依客如何度雪霜 【崔曙十一月十五日早发交崖山还太室】 
　　十六日
宋太祖干德元年礼仪使陶谷十一月十六日行南郊礼上是日服衮冕执圭合祭天地于圜丘以皇弟开封尹光义为亚献兴元尹光美为终献将升坛有司具黄褥为道上曰朕洁诚事不必如此命彻之还宫将驾金辂顾左右曰于典故可乘辇否对以无害乃乘辇以南郊礼成大宴广政殿号曰饮福自是为例 【出通考】 
唐玄宗是日以周武王汉高祖于京城内同置一庙并置官吏 【出通考】 
肃宗是日有女尼真如忽见二皂衣引至一所见天帝出宝授真如曰汝往令剌史崔侁进达于天子肃宗寝疾方甚视宝召代宗谓曰今上天赐宝祚汝宜宝受之代宗即日以宝应纪年 【唐书】 
天僖年宋真宗考选一百四人以郭祯第一是日宣翰林学士钱惟演盛度枢密直学士王晦叔龙图阁待制李虚已李行简覆考举人有讼不平者及奏名郭祯依旧其余覆落 【出容斋四笔】 
彭思永以疾终 【彭思永字季长上书告老迁户部侍郎致仕熙宁三年十一月十六日卒年七十有一任官四十五年精于吏治事业磊落然德性之美心术之淳世尤尊之出行状】 
天竺国是日为冬至则麦秀 【西域志亦出天中记】 
　　十七日
唐太宗诏罪人无得鞭背又诏死刑皆三覆奏 【贞观四年十一月十七日诏太宗尝览明堂针灸图见人之五脏皆连背出刑法志】 
王仲舒卒 【唐穆宗长庆三年十一月十七日卒年六十二天子为之罢朝赠左散骑常侍远近相吊曾为拾遗朝退天子谓宰相曰第几人非王某耶是日方与阳城更疏论裴延龄诈妄士大夫重之仲舒字弘中出志铭】 
苏辙妻德阳邵夫人史氏生 【出苏氏谱】 
启福之辰
天帝游东井
西斗降 【以上道经】 
　　十八日
宋神宗有事于南郊 【熙宁元年十一月十八日有事于南郊御札有十天正之辰修郊见之礼方且进祈茂祉以大芘黎元昭格至精以终?熙事云云出宋文鉴】 
宋仁宗改元宝元 【景佑五年玉海】 
宋真宗因雪宴近臣于崇文院帝作瑞雪五言诗令馆阁即席和进 【景德四年玉海】 
西方妙善弥陀佛生 【藏经】 
　　十九日
侯景以是日僣位 【大宝二年至明年三月十九弃城逃窜出北齐书】 
晋安王子勋是日戒严戎服出厅事集僚佐使潘欣之口宣旨曰少主昏狂悖戾并是诸君所见闻顾命重臣悉皆诛戮驱逼王公幽辱太后不逞之从共成其衅京师诸王并见囚逼委厄虎口思奋莫因身义兼家国岂可坐视横流今便欲举九江之众驰檄近远以谋王室于诸君何如四座未荅录事参军陶亮曰少主昏狂丑毒已积伊霍行之于古殿下当之 【于今】 鄙州士子世习忠节况属千载之会请效死前驱 【邓琬字符琬豫章南昌人也宋废帝狂悖无道乃遣使赍药赐晋安王子勋死使至子勋帅潘欣之等驰以告琬涕泣请计琬曰身南土寒士蒙先帝殊恩以爱子见托岂得借门户百口当以死报幼主昏暴社稷危殆虽曰天子事犹独大今便指率文武直造京邑与群公卿士废昏立明景和元年十一月十九日子勋即日戒严戎服出厅事集僚佐使潘欣之口宣旨云云出宋书】 
神宗幸尚书省顾执政曰新省弘壮与官制相称次至仆射厅 【元豊六年玉海】 
程明道祭富韩公 【元豊六年十一月十九日遣外甥张敷祭大尉文忠公文有我公道行乎重熙累洽之运而身享乎尊富安荣之完勋业揭乎日月闻望塞乎天渊云云出明道集】 
廉希宪卒 【至元十七年十一月十九日卒年五十追封魏国公谥文正希宪字善甫布鲁海牙子也世祖为皇帝希宪年十九得入侍见其容止议论恩宠殊绝希宪笃好经史手不释卷一日方读孟子闻召急怀以进世祖问其说以性善义利仁暴之旨为对世祖嘉之目曰廉孟子由是知名后至元元年丁母忧勺水不入口者三日恸则呕血庐于墓傍宰臣以忧制未定欲极力起之夺情起服希宪虽不敢违旨然出则素服从事入必缞经及丧父亦如之出史纂左编】 
粘罕元帅围京城 【宋钦宗靖康元年二月二日金人围汴城三月三日金人北去至十一月十九日粘罕元帅再围京城出七修类稿】 
日光天子生
诸天华严菩萨及文殊佛出世 【以上佛书】 
北阴圣母元君下降 【道经】 
　　　诗
连日寒殊甚衰年无一能砚呵磨墨冻瓶晒插花水浮世无根絮余生有发僧苏门如可即端合事孙登 【赵宾旸次韵方万里寒甚送酒时戊寅十一月十九日】 
不饮胡为醉兀兀此心已逐归鞍发归人犹自念庭闱今我何以慰寂寞登高回首坡陇隔惟见乌帽出复没苦寒念尔衣裘薄独骑瘦马踏残月路人行歌居人乐僮仆怪我苦凄恻亦知人生要有别但恐岁月去飘忽寒灯相对记畴昔夜雨何时听萧瑟君知此意不可忘慎勿若爱高官职 【东坡十一月十九日与子由别于郑州西门之外马上赋此寄之】 
从知崧岳储神日正在文殊出世时 【事文类聚】 
</div>
    <div class="pagination">
<a href="日涉编_page109.html">上一页</a><span>...</span><a href="日涉编_page105.html">105</a><a href="日涉编_page106.html">106</a><a href="日涉编_page107.html">107</a><a href="日涉编_page108.html">108</a><a href="日涉编_page109.html">109</a><span class="current-page">110</span><a href="日涉编_page111.html">111</a><a href="日涉编_page112.html">112</a><a href="日涉编_page113.html">113</a><a href="日涉编_page114.html">114</a><a href="日涉编_page115.html">115</a><a href="日涉编_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
