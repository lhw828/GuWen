<!DOCTYPE html>
<html>
 <head>
  <meta charset="utf-8"/>
  <title>
   学林 - 第 2 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   学林 - 第 2 页/共 9 页
  </h1>
  <div class="content">
   学林卷二
　　宋　王观国　撰
　　春秋古经
　　前汉艺文志曰春秋古经十二篇经十一卷左氏传三十卷盖古本春秋经自为一帙至左氏作传三十卷自为一帙杜预作春秋经传集解乃分经之年而居传之首于是不复有古经春秋矣杜预春秋经传集解序曰分经之年与传之年相附比其义类各随而解之名曰经传集解是也公羊经止获麟而左氏经止孔丘卒盖小邾射不在三叛人之数则自小邾射以下皆鲁史记之文孔子弟子欲记孔子卒之年故録以续孔子所脩之经也顔氏家训曰春秋絶笔于获麟而经称孔丘卒顔氏以此为疑盖非所疑也孔子曰君子于其所不知盖阙如也故春秋书正月甲戌己丑陈侯鲍卒左氏传曰再赴也盖虽孔子不知陈侯卒在何日因其再赴故书曰甲戌己丑二日从鲁史之文也又桓公十四年夏五郑伯使其弟语来盟左氏传曰夏郑子人来寻盟盖夏五无月日者阙文也左氏亦止言夏而不言月日则是左氏作传时经已阙月日矣庄公二十四年冬书郭公而左氏无传盖亦经之阙文也僖公元年十有二月丁巳夫人氏之丧至自齐左氏传曰夫人氏之防至自齐君子以齐人之杀哀姜也为已甚矣左氏亦言夫人氏而不言姜是左氏作传时经已阙姜字矣孔子作春秋不应书夏五郭公夫人氏而已盖孔子卒而后阙其文也左丘明与孔子同时又为鲁太史鲁史记尽在太史则左氏于传岂不能补正之而于传亦阙而弗补者以此知作经已乆经之文已阙而不可知然后传始作也前汉艺文志曰仲尼以鲁周公之国礼文备物史官有法故与左丘明观其史记据行事仍人道因兴以立功就败以成罚假日月以定厯数借朝聘以定礼乐有所褒讳贬损不可书见口授弟子弟子退而异言丘明恐弟子各安其意故论本事而作传审如此则丘明亲受孔子之防也然以阙文校之则汉志之言复窒而不通盖班固之言未可深信尔
　　汲书
　　杜预春秋集解后序曰汲郡汲县有发其界内旧者大得古书皆简编科斗文字发冢者不以为意徃徃散乱科斗书久废推寻不能尽通始者藏秘府余晩得见之周易及纪年最为分了周易上下篇与今正同别有隂阳说而无彖文言系辞纪年称商仲壬即位居亳其卿士伊尹仲壬崩伊尹放太甲于桐乃自立也伊尹即位于太甲七年濳出自相杀伊尹乃立其子伊陟伊奋命复其父之田宅而中分之此为大与尚书叙说太甲事乖异观国按前汉艺文志曰虙牺作八卦文王重易六爻作上下篇孔子为之彖象系辞文言序卦之属十篇盖文王作上下篇自为一编不与彖象文言等相杂至费直学易名家始以彖象杂八卦中汲易有上下篇而别有隂阳说无彖象文言之属者当是学易之家自立隂阳之说而上下篇自为一编不与彖象相杂之易也孔子定书自尧至秦凡百篇而为之序太甲序曰太甲既立不明伊尹放诸桐三年复归于亳思庸伊尹作太甲三篇盖孔子亲为之序而太甲书曰王徂桐宫居忧克终允徳惟三祀十有二月朔伊尹以冕服奉嗣王归于亳此其可以取信于后世也若谓伊尹自立则是簒也太甲杀伊尹则是诛簒臣也伊陟相太戊则是以簒臣之子为相也其诬天下甚矣汲之语意其战国以来好异说者为之辞
　　伯
　　春秋成公二年左氏传曰五伯之霸也勤而抚之杜预注曰夏伯昆吾商伯大彭豕韦周伯齐桓晋文史记邹阳传上呉王书曰秦用戎人由余而霸中国又曰诚能用齐秦之义后宋鲁之听则五霸不足称三王易为比也文选载此书五臣注曰五伯齐桓秦穆晋文宋襄楚庄王前汉诸侯王表曰盛则周召相其治致刑措衰则五伯扶其弱与共守顔师古注曰伯读曰霸此五伯谓齐桓宋襄晋文秦穆呉王夫差也又异姓诸侯王表曰秦既称帝十余年间猛敌横发乎不虞适戍疆于五伯顔师古注曰五伯谓昆吾大彭豕韦齐桓晋文也曹子建与杨徳祖书曰田巴毁五帝罪三王訾五霸五臣注文选曰五霸秦穆楚庄齐桓晋文宋襄也观国按霸伯二字古人通用然左传曰五伯之霸也勤而抚之杜预注曰夏伯昆吾商伯大彭豕韦周伯齐桓晋文则此伯字当音百故曰五伯之霸也一句之中用伯霸二字则伯音百可知矣其他散言五霸则或用霸字或用伯字可通用也然邹阳书曰秦用由余而霸又曰五伯不足称一篇文字用霸伯二字也史记李斯传曰秦穆公之霸终不东并六国者诸侯尚众周徳未衰故五伯迭兴更尊周室一篇文中用霸伯二字也春秋闵公元年左氏传曰霸王之器也僖公二十二年传曰是以知其不遂霸也襄公元年传曰以是求伯必不行矣此左氏用霸字又用伯字也前汉元帝纪曰汉家自有制度本以霸王道杂之又十二诸侯年表曰周厉王奔于彘乱自京师始而政由五伯又郊祀志曰合十七年而伯王出焉此班固用霸字又用伯字也观国窃谓一篇文中当用一色字用霸则不须用伯用伯则不须用霸今一篇文中既用霸又用伯二字音义皆同别无两意何苦为此多岐也顔师古汉书于诸侯王表五伯注曰齐桓晋文宋襄秦穆呉王夫差于异姓诸侯王表五伯注曰昆吾大彭豕韦齐桓晋文师古自立二説何耶观国案师古于二表所释者皆周秦间事不当用昆吾大彭之说也五臣注文选于邹阳书曹子建书有楚庄而无呉王夫差顔师古于诸侯王表有呉王夫差而无楚庄又何耶观国案齐晋秦楚为大国夫差虽亦霸而最在后岂有舍楚而称呉者师古所引呉王夫差则误矣
　　庆
　　字书庆字于平声音羌又音卿于去声音丘映切训曰福也贺也观国考诗书易所用庆字皆当音羌楚茨诗曰祝祭于祊先祖是皇孝孙有庆万夀无疆尔殽既将莫怨具庆甫田诗曰与我牺羊以社以方我田既臧农夫之庆又曰乃求千斯仓乃求万斯箱黍稷稻梁农夫之庆裳裳者华诗曰芸其黄矣维其有章矣是以有庆矣閟宫诗曰白牡骍刚牺尊将将毛炰胾笾豆大房万舞洋洋孝孙有庆俾尔炽而昌俾尔夀而臧保彼东方鲁邦是常书曰圣谟洋洋嘉言孔彰惟上帝不常作善降之百祥作不善降之百殃尔惟徳罔小万邦惟庆易曰先迷失道后顺得常西南得朋乃与类行东北防朋乃终有庆安正之吉应地无疆又曰积善之家必有余庆积不善之家必有余殃又曰损上益下民説无疆自上下下其道大光利有攸徃中正有庆凡此所用庆字皆与疆字常字同韵则庆音羌可知矣雄甘泉赋曰直峣峣以造天兮厥髙庆而不可乎弥度顔师古注曰庆读音羌班固幽通赋曰恐蝄蜽之责景兮庆未得其云已顔师古注曰庆读音羌以此知汉人盖尝用庆字作羌音不妄也史记天官书曰若烟非烟若云非云郁郁纷纷萧索轮囷是谓卿云前汉天文志曰若烟非烟若云非云郁郁纷纷萧索轮囷是谓庆云古人以卿庆二字通用班孟坚白雉诗曰发皓羽兮奋翘英容洁明兮于淳精彰皇徳兮作周成永延长兮膺天庆此庆字亦音卿也投壶礼曰一马从二马以庆三马既备请庆多马此庆字音丘映切也诗书易史记庆字音羌音卿者其义则福也投壶请庆多马音丘映切者其义则贺也一字三音训义不同而世一切读音丘映切者良因陆徳明不能稽考经书用字之义而于释文阙而不载故后学莫之悟焉沈存中笔谈言诗易庆字多与章字同韵自谓古人谐声有不可解者盖存中亦未尝稽考尔非不可解也
　　文中子叙篇
　　阮逸注文中子又作叙篇曰文中子之教继素王之道故以王道篇为首圣王俯仰二仪必合其徳故次之以天地篇天尊地卑故次之以事君篇事君莫如周公故次之以周公篇周公之道神乎易中故次之以问易篇易之教化莫大乎礼乐故次之以礼乐篇礼乐着明则史故次之以述史篇兴文立制燮理为大故次之以魏相篇既燮理则至于命故次之以立命篇通性命者关氏之易故次之以关明篇终焉观国案王通死门人薛收姚义缀通之説名之曰中说杜淹为御史大夫索其书于通弟王凝凝退而求之得中説百余纸杂记不着篇目贞观十九年凝以中说授通之子福畤福畤始编为十篇勒成十卷其事备见于福畤所撰王氏家书杂録其篇目但以篇首二字为之如文中子曰甚矣王道难行也即以王道为目房龄问事君即以事君为目刘问易即以问易为目十篇皆此类非通所自定亦如论语篇目乃门弟子所纂集止取篇首二字为目如学而时习之即以学而为目为政以徳即以为政为目非有他意义也阮氏不察乃以文中子十篇作叙篇曲折傅防而为之説则误矣今世传杜子美诗集第三十卷首二十余篇皆以两字为题如宿昔能画鬭鸡鹦鹉之类皆非本题详其诗意皆追忆开元之盛叹天寳之乱子美初必各自有题后之编类者失其本题但取篇首二字为题尔恐误后生学诗者
　　天地
　　晋书天文志曰日去地常八万里又曰地上去天之数得八万一千三百余里又晋书地理志曰八极之广东西二亿三万余里南北二亿三万余里自地至天半八极之数段成式酉阳杂俎曰自地至天十一万余里观国案周礼以土圭之灋测土深正日景日至之景尺有五寸谓之地中郑氏注曰凡日景于地千里而差一寸景尺有五寸者南戴日下万五千里地与星辰四游升降于三万里之中是以半之得地之中也以夏日至立八尺之表其景适与土圭等谓之地中今颍川阳城地为然此乃古之圣人推测天地髙深之灋其法不可易也是则自地至天万五千里尔而晋史与杂俎其言至于八万里十一万里又无推测之灋荒唐无根可怪也已
　　肆
　　尔雅曰治肆古故也肆故今也郭璞注曰肆既为故又为今观国案尔雅释诂一篇皆用一字为训曰治曰肆曰古此三字皆训故也曰肆曰故此二字皆训今也若从郭璞注则是以故今二字而训肆字也此篇未有以二字为训者尔雅曰勰燮和也苞芜茂丰也尼定曷遏止也显昭觐钊觌见也盖勰燮二字训和也苞芜茂三字训丰也尼定曷遏四字训止也显昭觐钊觌五字训见也他皆类此尔雅释诂释言二篇皆用一字为训郭璞误析其句反以故今二字而训肆字义虽亦通而非尔雅句法也诗曰肆成人有徳王荆公诗义谓肆为故今乃循郭璞之语尔又尔雅释言曰肆力也郭璞注曰极力也玉篇曰肆次也陈也缓也放也列也遂也恣也踞也量也广韵曰肆陈也恣也极也放也经书所言肆各有一义唯大明诗曰肆伐大商毛氏传曰肆取也皇矣诗曰是伐是肆毛氏传曰肆疾也肆无此二义于诗意亦不尽合盖毛氏臆説也周礼宗伯以肆献祼事先王郑氏注曰肆者进所解牲体也陆徳明音义曰肆他歴切观国案肆者解牲体而陈之故陈牲之官又有肆师则肆如本字音四其义则明矣而陆徳明遽变其音为他歴切取剔解牲体之义故凡经书言肆牲及诗或肆或将并以肆音他歴切岂不蔓疑于后学耶
　　周行
　　鹿鸣诗曰吹笙鼓簧承筐是将人之好我示我周行郑氏谓周之行列也人有以徳善我者我则置之于周之列位维贤是用也礼记缁衣篇曰诗云人之好我示我周行郑氏注曰行道也言示我以忠信之道观国案郑氏之训周行也在诗则训为周之行列在礼则训为忠信之道盖周之行列者周家之周也忠信为周者比周之周也二义实不同盖郑氏自矛盾也今以鹿鸣诗辞考之将字与行字同音韵则周行之行音航也若以周行为忠信之道则行音幸矣案卷耳诗曰采采卷耳不盈顷筐嗟我懐人寘彼周行则筐字行字为韵言思君子贤人置周之列位也大东诗曰纠纠葛屦可以履霜佻佻公子行彼周行则霜字行字为韵言财货尽使行周之列位者而发币焉二诗言周行与鹿鸣之周行同皆音航也春秋襄公十五年左氏传曰君子谓楚于是乎能官人官人国之急也能官人则民无觎心诗云嗟我懐人寘彼周行能官人也王及公侯伯子男甸采衞大夫各居其列所谓周行也然则诗凡言周行音航可知矣周者周家之周也若君子周而不比乃忠信为周之周郑氏训礼记误矣
　　鲧
　　音衮亦作其字皆从骨诸字书皆曰禹父名也鲧音衮亦作鮌其字皆从鱼诸字书皆曰鱼也古人多借用字故尚书禹父名用鲧字其实当用字也古文乃科斗文字至孔安国时无识古文者乃以古定之唐孝明不喜古更以今文行于世司马迁史记本纪已用鲧字后之变亦因用之故经书唯尚书多用俗字如古文景字尚书变为影古文敕字尚书变为勅变尔女之女为汝变多蓺为艺秦始皇改辠为罪尚书乃用罪字汉文帝改对为对尚书乃用对字以至变说为悦变为费变懖懖为聒聒变于乎为呜呼凡此皆用俗字而代古文也国语曰鮌殛于羽山化为黄熊以入于羽渊王子年拾遗曰鲧治水无功舜殛鲧于羽山化为鱼入于羽渊鲧字或从鱼也二说怪诞不经君子当略而弗论
　　中兴
　　烝民诗曰任贤使能周室中兴焉陆徳明音义曰中丁仲反杜预春秋左氏传序曰若平王能祈天永命绍开中兴陆徳明音义曰中丁仲反观国案中字有钟众二音其义异也音钟者当二者之中首尾均也音众者首尾不必均但在二者之间尔中兴者在一世之间因王道衰而有能复兴者斯谓之中兴首尾先后不必均也商之世尝衰矣髙宗能复兴商道故髙宗谓之中兴周之世尝衰矣宣王能复兴周道故宣王谓之中兴汉之世尝衰矣光武能复兴汉室故光武谓之中兴晋之世尝衰矣元帝能再造晋室故元帝谓之中兴唐之世尝衰矣肃宗能复兴唐室故肃宗谓之中兴凡此皆在一世之间因衰而复兴故皆谓之中兴其时之首尾先后不必均也此中兴之中所以音众若中年中叶中天中涂中诎之类皆当音钟盖义当音钟也杜子美喜达行在所诗曰今朝汉社稷新数中兴年又送郑防贬台州诗曰万里伤心严谴日百年垂死中兴时二诗皆律诗并用中字作去声前贤用字皆有所本不妄举也
　　粊
　　周礼雍氏春令为阱擭秋令塞阱杜擭郑氏注曰书粊誓乃擭敜乃阱盖粊者古文费字也科斗古文尚书用粊字孔安国以古定之故变为费字以至论语为费宰以费畔春秋帅师围费季氏城费之类皆变古文为字也粊亦作鄪亦作费许慎说文曰防音秘鲁东郊地名也广韵曰鄪亦作费邑名在鲁又列粊字曰鲁东郊地名也盖粊者古文也鄪费皆文也广韵当先列粊字而以鄪费二字续之为是而乃先列鄪费二字训曰邑名在鲁后又别列粊字训曰鲁东郊地名殊不知邑名在鲁者乃东郊地名也一事而分两训盖不悟其粊为古文也当郑氏注周礼时尚知用古文自汉以徃古文防絶矣今礼部韵略收鄪费二字而不收粊字可以见也又如字乃俗书劀字玉篇既出劀字又别出字防字乃古文流字玉篇既出防字又别出流字皆字书之讹也史记鲁世家曰淮夷徐戎亦并兴反伯禽率师伐之于肸作肸誓裴骃注曰尚书作粊誓然则司马氏假借用肸字肸非古文粊字也许慎说文作防为北下米与比下米一也
　　鸟兽言
　　周礼秋官夷掌与鸟言貉掌与兽言郑司农注曰夷狄之人或晓鸟兽之言观国案二所谓与鸟兽言者乃人言也非鸟兽言也盖人与鸟兽言而鸟兽喻人之言也若谓鸟兽言而人有晓之者误矣前汉武帝纪元狩二年南越献驯象能言鸟应劭注曰驯象者教能拜起周章从人意也顔师古注曰能言鸟即鹦鹉也盖驯象喻人言故能拜起从人意儛马与此同也能言鸟者人教之言非人教之则不能言今世多有之凡此皆人言而鸟兽喻人之言非鸟兽自能言而人晓之也春秋僖公二十九年左氏传曰介葛卢闻牛鸣曰是生三牺皆用之矣其音云问之而信且闻牛鸣而知其生三牺犹今人有闻人声鵶鸣而能知其吉凶祸福者盖自是一术数介葛卢闻牛鸣能以其术数求之当知生三牺非牛能言之也介葛卢神其事而文其辞耳譬犹东方朔射覆之义也若谓牛音云生三牺皆用之则厚诬天下矣列子曰东方介氏之国其国人数数解六畜之语此盖因左氏传有介葛卢之语而为之说亦寓言方外者所不厌其怪也
　　擭
　　尚书费誓曰杜乃擭敜乃穽孔安国传曰擭捕兽机槛陆徳明书音义曰擭华化反周礼雍氏春令为阱擭秋令塞阱杜擭又防氏掌为阱擭以攻猛兽郑氏注曰阱穿地为壍也擭柞鄂也坚地阱浅则施柞鄂于其中陆徳明周礼音义曰擭胡化反礼记中庸曰予知驱而纳诸罟擭防阱之中陆徳明礼记音义曰擭胡化反观国案广韵去声擭胡化切木名也入声擭胡郭切柞鄂也阱浅则施之以此考之则阱擭之擭当音胡郭切其胡化切者乃木名也陆徳明诸经音义皆误矣
　　酺
　　前汉文帝纪诏曰朕初即位其赦天下赐民爵一级女子百户牛酒酺五日服防注曰酺音蒲文頴注曰酺音步汉律三人以上无故羣饮酒罚金四两今诏酺赐得令会聚饮食五日也顔师古注曰酺之为言布也王徳布于天下而合聚饮食为酺观国案周礼族师曰月吉则属民而读邦灋书其孝弟睦婣有学者春秋祭酺亦如之郑氏笺曰酺者为人物烖害之神也族长无饮酒之礼因祭酺而与其民以长幼相献酬焉陆徳明周礼音义曰酺音步盖六乡有乡大夫兴贤者能者而以礼礼賔之所谓以礼礼賔之者以乡饮酒之礼而礼宾之也有州长以礼防民而射于州序有党正以礼属民而饮酒于序惟族师闾胥比长则无饮酒之礼族师所掌百家乃五比四闾之民也无饮酒之礼则旷于长幼贵贱升降揖逊之仪故因春秋祭酺以除人物烖害而聚此百家以饮酒使知献酬之节然后孝弟睦婣有学者可书矣然则春秋祭酺者嵗二酺也故后之里社聚饮者亦谓之酺汉律无故羣饮者有罚因防诏赐酺而后始得会聚饮食焉赐酺五日者使得防聚饮食五日也井田之灋已废而酺之名犹在故也顔师古乃曰酺布也王徳布于天下而合聚饮酒为酺此非赐酺之本意也许慎说文曰王徳布大饮酒盖王徳布者谓防赐也酺乃祭名也非王徳之名也广韵酺音蒲而步字韵不收酺字当读音蒲为是今汴京城西有酺池乃因酺而得名者矣
　　壶瓠
　　尔雅释木曰壶郭璞注曰今江东呼大而锐上者为壶壶瓠也又尔雅释器曰康瓠谓之甈郭璞注曰瓠壶也既曰壶瓠也又曰瓠壶也则壶瓠一物矣观国案尚书禹贡曰壶口治梁及岐史记河渠书曰秦凿泾水自中山西邸瓠口为渠则古之人以壶瓠通用为一字也故七月诗曰八月断壶毛氏传曰壶瓠也后汉郡国志河东垣县有壶丘亭章懐太子注曰春秋襄公元年左传晋讨宋五大夫寘诸瓠丘杜预注曰垣县东南有壶丘亭凡此皆以壶为瓠者也贾谊吊屈原赋曰斡弃周鼎兮而寳康瓠鹖冠子曰中流失舩一壶千金盖皆通用之也瓠亦读音壶广韵平声曰瓠音胡瓠瓢也
　　鲁
　　礼记明堂位曰鲁王礼也天下传之乆矣君臣未尝相弑也礼乐刑法政俗未尝相变也天下以为有道之国观国案春秋鲁桓公弑隠公而自立共仲杀子般又弑闵公而立僖公襄仲杀太子恶而立宣公则鲁之君臣尝相弑矣跻僖公立宫丹桓公楹刻桓公桷闰月不告朔宗妇觌用币则鲁之礼尝变矣季氏八佾舞于庭三家者以雍彻襄仲卒壬午犹绎万入去籥则鲁之乐尝变矣伐莒献俘始用人于亳社则鲁之刑尝变矣宣公初税畆成公作丘甲哀公用田赋则鲁之法尝变矣鲁文公薨而东门遂杀适立庶鲁君于是乎失国政在季氏则鲁之政尝变矣海鸟爰居止于鲁东门臧文仲以为神命国人祀之则鲁之俗尝变矣明堂位之言盖美鲁也然美鲁不当如此坊记曰取妻不取同姓以厚别也买妾不知其姓则卜之以此坊民鲁春秋犹去夫人之姓曰呉其死曰孟子卒盖呉鲁同姓鲁昭公取呉姬是谓取同姓鲁人讳取同姓故谓之呉孟子论语陈司败问昭公知礼乎孔子曰知礼曰君取于呉为同姓谓之呉孟子君而知礼孰不知礼且孔子岂不知昭公取同姓之为非而曰知礼者孔子为鲁讳也故礼记于坊记则具言昭公之失盖记礼者无所讳故也明堂位乃曰君臣未尝弑礼乐刑法政俗未尝相变其诬后世耶
　　呉防
　　丝衣诗曰兕觥其觩防酒思柔不防不敖胡考之休毛氏传曰防哗也郑氏笺曰饮美酒者皆思自安不及哗不敖慢得寿考之休祥陆徳明毛诗音义曰防胡化切敖五诰切泮水诗曰烝烝皇皇不防不郑氏笺曰防哗也言多士之于伐淮夷皆劝之不諠哗不失声也陆徳明音义曰防音话观国案玉篇广韵曰防胡化切大声也故史记封禅书曰鼎至甘泉公卿大夫请尊寳鼎引诗曰鼐鼎及鼒不防不敖胡考之休然则本用防字或变为呉耳呉亦有大声之义然既变用呉则不可音呉为胡化切盖呉字未尝有胡化切之音故也史记汉武帝纪引诗曰自堂徂基自羊徂牛鼐鼎及鼒不虞不骜胡考之休又变吴为虞盖司马迁于封禅书用防字于武帝纪用虞字何其相逺如此案字书呉字五乎切虞字麌俱切二音不相通虽云假借其失经意逺矣后汉戴就传曰烧鈠斧使就挟于肘腋章懐太子注曰鈠从防毛诗曰不防不敖又引何承天纂文曰臿今之鈠也又引张揖字诂曰鈠音华观国案字书鋘音华鍫也章懐太子注曰鈠从防盖防与呉古人通用之当为鈠鋘二字通用史借为鈠耳
　　属
　　周礼考工记函人为甲犀甲七属兕甲六属合甲五属犀甲寿百年兕甲寿二百年合甲寿三百年郑氏注曰属读如灌注之注谓上旅下旅札续之数也观国案字书无以属音注者当音属为聨属之属盖七属六属五属者缀札聨属之数也合甲最坚其次兕甲又其次犀甲坚甲聨属少而柔甲聨属多此自然之理也音属为注实为无义前汉刑法志曰魏氏武卒衣三属之甲操十二石之弩负矢五十个如淳注曰上身一髀裈一踁缴一凡三属也顔师古曰属之欲反观国考魏氏三属之甲亦聨属之属音蜀是也顔师古音之欲反误矣观国按古之为甲皆以革为之故函人用犀兕之革为甲合甲者削革里肉但取其表合以为甲函人曰比为甲必先为容然后制革又曰凡察革之道盖函人一官皆言用革为甲之法此周制也不言以金为甲则知古人唯用革甲而已出其东门诗曰公子五争兵革不息野有蔓草诗曰君子泽不下流民穷于兵革溱洧诗曰兵革不息男女相弃中庸曰袵金革死而不厌北方之强也乐记曰左射貍首右射驺虞而贯革之射息也孟子曰兵革非不坚利也家语曰南山有竹不柔自直斩而用之达于犀革淮南子曰贯兕甲于三百步史记礼书曰楚人鲛革犀兕以为甲前汉艺文志曰后世燿金为刀割革为甲凡此皆言以革为甲未闻用金甲也然则用金为甲者秦汉以后乎释名曰甲亦曰介亦曰铠故苻坚使熊邈造金银细铠蔡文姬诗曰金甲耀朝日杜子美诗曰未闻细栁散金甲凡言金甲皆见于后世也事有出于古人创法而后世更加精者甲之类是也
　　复覆
　　春秋成公十三年左氏传曰吾与汝同好弃恶复修旧徳陆徳明音义曰复音服又扶又反成公十八年夏楚子郑伯代宋宋鱼石复入于彭城左氏传曰郑伯侵宋遂防楚子代宋纳宋鱼石向为人鳞朱向鱼府焉以三百乘戍之而还书曰复入凡去其国国逆而立之曰入复其位曰复归诸侯纳之曰归以恶曰复入陆徳明音义曰复入扶又反复归音服观国案字书复有二义扶又反者其义则再也若隐公四年左氏传曰诸侯复代郑桓公元年左氏传曰郑人请复祀周公之类是也音服者其义则反也若周易复卦诗宣王复古之类是也成公十三年左氏传所谓复修旧徳者乃再修旧徳也当音扶又反十八年传曰复归复入者乃反归反入也当音服陆徳明皆存两音则何所适从也又襄公十三年左氏传曰呉侵楚飬叔曰子为三覆以待我杜预注曰覆伏也陆徳明音义曰覆扶又反观国案字书覆亦有二义扶又反者其义则盖覆也音福者其义则败也倒也为三覆以待我者为倾覆之兵以伺我而发也若成公传所谓覆师徒所谓倾覆我社稷若襄公传所谓倾覆无所控告所谓大惧社禝之倾覆此类是已而陆徳明于三覆音为扶又反误也
　　吊
　　节南山诗曰不吊昊天陆徳明音义曰吊如字瞻卬诗曰不吊不祥陆徳明音义曰吊如字又音的观国案字书吊字去声多啸切吊生曰喭吊死曰吊也入声都歴切至也此二音分二义不同考节南山瞻卬诗言不吊者至也当作都歴切而陆徳明于瞻卬诗列两音者不能考其义而别之也又于节南山瞻卬诗皆音曰如字所谓如字者读为多啸切亦非也论语曰羔裘冠不以吊春秋隐公元年左氏传曰吊生不及哀曲礼曰知生者吊又曰吊丧弗能赙不问其所费檀弓曰鲁妇人之髽而吊又曰死而不吊者三周礼曰以吊礼哀祸烖凡此类皆多啸切者也大诰曰弗吊天防割于我家君奭曰弗吊天防丧于殷盘庚曰吊由灵费誓曰善乃甲胄敿乃干无敢不吊天保诗曰神之吊矣凡此类皆都歴切者也义各有所归不可混而无别
　　亟
　　亟字书史中用之最多一曰欺兾切一曰纪力切义若相似而难于区别观国案字书欺兾切者数也纪力切者急也无衣诗曰亟用兵而不与民同欲盖言数用兵也东门之枌诗曰亟防于道路盖言数防也春秋隐公元年左氏传曰亟请于武公盖言数请也成公十六年传曰吾先君之亟战盖言数战也少仪曰亟见曰朝夕盖言数见也讲武类祃诗曰屡丰年郑氏笺曰屡亟也盖言数丰年也前汉刑法志曰师旅亟动盖言数动也如此类亟字并音欺冀切其义则皆数也灵防诗曰经始勿亟盖言勿急也七月诗曰亟其乘屋盖言急于治屋也何人斯诗曰尔之亟行遑脂尔车盖言急行不暇脂车也春秋隐公十一年左氏传曰乃亟去之盖言急去也定公五年传曰归粟于蔡以周亟矜无资盖言周急也昭公五年传曰屑屑焉习仪以亟盖言以习仪为急也史记秦楚之际月表曰未始有受命若斯之亟也盖言受命之急也如此类亟字并音纪力切其义则皆急也以此考之则亟有二音自分二义各有区别矣亟棘革三字皆训急文王有声诗曰匪棘其欲遹追来孝注曰棘急也革亦读音棘故礼器引诗曰匪革其猷聿追来孝檀弓曰夫子之病革矣古人以棘革二字通用也抑诗曰俾民大棘江汉诗曰匪疚匪棘雨无正诗曰孔棘且殆凡此言棘亦皆训急也礼记明堂位曰越棘大弓天子之戎器也郑氏记曰棘防也引春秋传曰子都防棘广韵棘字注曰棘小枣又越防名广韵字注引埤苍云垂地名出美玉而左氏传孟子皆只作棘字盖不害于义也
　　假
　　假古雅切与槚同音又古讶切与稼同音又古伯切与格同音又胡驾切与暇同音其与槚同音者大也其与稼同音者借也休假也其与格同音者至也其与暇同音者嘉也长发诗曰昭假迟迟云汉诗曰昭假无赢泮水诗曰昭假烈祖噫嘻诗曰既昭假尔烝民诗曰昭假于下凡此诗言昭假则同而陆徳明音义于长发云汉诗则音古雅反于泮水噫嘻烝民诗则音古伯反凡分两音则非也考其义则皆当音格为是文王诗曰假哉天命雝诗曰假哉皇考二诗言假哉则同而音义于文王则音古雅反于雝则音胡驾反凡分两音者亦非也考其义皆当音古雅反为是若夫假乐嘉成王音暇维天之命曰假以溢我音暇小弁诗曰假寐永叹音槚那诗曰汤孙奏假音槚思齐诗曰烈假不瑕音槚烈祖诗曰鬷假无言以假以享来假来飨音格鸟诗曰四海来假来假祁祁音格凡此诗各有一义其音亦与义通也至于假道于虞以伐虢音槚王假之音格之类皆显然无疑者孙谔申明礼部韵略谓假字许于上声去声通押今考左氏传曰假许田惟名与器不可以假人止当用上声音槚去声唯有休假之义虽有借贷意而经书未尝用之难于通押文士亦用假字为遐字前汉礼乐志郊祀歌曰沇沇四塞假狄合处顔师古曰假即遐字假狄逺夷也说文作假亦通用假耳说文曰叚古雅切借也于篆为叚又段字徒玩切分段也于篆文为段盖叚字如前汉地理志琅邪郡有雩叚县假暇遐嘏虾霞之类皆従叚也段字如前汉段会宗后汉段光段珪唐段成式锻腶毈碫椴之类皆従段也叚段二字偏旁不同然其形易于相乱应当分别魏有段干木乃复姓段干而名木史记老子传曰老子之子名宗宗为魏将封于段干裴骃注曰段干魏邑名有段干木段干子田段干朋盖因邑为姓也前汉班固幽通赋曰木偃息以蕃魏兮乃举段干木之名也周礼考工记曰攻金之工六筑冶鳬防段桃而段氏阙曲礼曰天子之六工土工金工石工木工兽工草工郑氏注曰金工筑冶鳬防锻桃而陆徳眀音义曰锻丁贯反盖古之周礼传者非一本郑氏用锻字必别本周礼而今世所传周礼作段字亦当读作丁贯反且攻金之工当用锻字耳锻段通用乃一义也
　　副苹
　　生民诗曰不坼不副无菑无害曲礼曰为天子削瓜者副之陆徳明音义皆曰副孚逼反观国案周礼大宗伯以疈辜祭四方百物又鬯人曰凡疈事用散陆徳明音义皆曰疈孚逼反盖副与疈一字也副乃疈字之半耳疈辜者疈牲胷磔裂之以祭四方百物之神也酒尊无饰谓之散尊疈事用散尊散列不一也为天子削瓜者副之则既削又四析而横断之也为国君者华之则中裂之而不四析也为大夫累之累倮也为士防之去防而已不坼不副者无分裂之患也副疈皆取四达开裂之义字书当于入声收副字在疈字之下乃立两字各为训义非也鹿鸣诗曰食野之苹毛氏传曰苹蓱也郑氏笺曰苹藾萧观国案尔雅曰萍蓱其大者苹郭璞注曰萍水中浮蓱尔雅又曰苹藾萧郭璞注曰今藾蒿也然则苹与萍乃二物其字不相通用诗曰食野之苹食野之蒿食野之芩皆鹿食地上所生之物非水中物则苹非萍矣藾萧是也谢灵运拟邺中集诗曰自从食蓱来唯见今日美五臣注文选曰蓱苹也食苹之诗天子宴诸侯也灵运以食苹为食蓱五臣谓蓱苹也皆误矣玉篇曰苹蓱也又藾萧也两存之者因毛郑训诗而为説也亦误矣
　　斚旂
　　周礼司尊彛曰秋尝冬烝祼用斚彛黄彛郑氏注曰读为稼稼彛画禾稼也陆徳明音义曰斚音稼礼记明堂位曰夏后氏以琖商以斚郑氏注曰斚画禾稼也陆徳明音义曰斚音稼观国案字书曰斚古雅切玉爵也故行苇诗曰洗爵奠斚音义曰斚古雅反周礼郁人曰大祭祀与量人受举斚之卒爵而饮之音义曰斚古雅切以此观之凡斚字皆当读为古雅切画禾稼者斚之饰而遂改斚音稼恐非义也司马温公诗话曰庭燎诗云夜乡晨言观其旂旂当读音芹而释音为祈或言周人土语谓芹为祈观国又案采菽诗曰觱沸槛泉言采其芹君子来朝言观其旂泮水诗曰思乐泮水薄采其芹鲁侯戾止言观其旂此二诗与庭燎诗旂字皆与芹晨同韵则旂当音芹可知也春秋左氏传晋献公时童谣曰丙之辰龙尾伏辰杓服振振取虢之旂鹑之贲贲天防焞焞火中成军虢公其奔举此言之则旂当音芹亦可知矣旂字当有祈芹二音字书不収芹音盖阙典也
　　敦
　　尔雅释丘曰丘一成为敦丘郭璞注曰成犹重也音义曰敦都昆反观国案前汉地理志东都有顿丘县顔师古注曰丘一成为顿丘以此知尔雅云丘一成为敦丘者敦当读作顿若尔雅释天曰太嵗在子曰困敦音义曰敦音顿此类是也而尔雅音义乃音敦丘为都昆反误矣尔雅释丘又曰如覆敦者敦丘郭璞注曰敦盂也音义曰敦音堆观国案字书去声敦字都内切珠盘玉敦也然则尔雅云如覆敦者是若覆盂状玉敦之形亦如盂贮挿血之酒于玉敦当读覆敦之敦为都内切若周礼戎右曰盟则以玉敦辟盟明堂位曰有虞氏之两敦音义皆音敦作对此类是也而尔雅音义乃音覆敦为堆误矣尔雅释丘凡有两敦丘而音义皆误训之盖敦字旁音多故易于疑乱如东山诗曰敦彼独宿笺曰敦敦然独宿于车下读敦作都回反又曰有敦苦训曰敦专专也读敦作徒端反行苇诗曰敦彼行苇训曰敦聚也读敦作徒端反又曰敦弓既坚训曰敦弓画弓也音敦作雕观国案许慎说文曰弴音雕画弓也然则本用弴弓诗人假借用字为敦弓读音雕是也常武诗曰铺敦淮濆仍执丑虏笺曰敦当作屯陈屯其兵于淮水大防之上也观国案敦字徒端切者其义则聚也陈聚其兵于淮上当读铺敦之敦为徒端切而郑氏笺乃欲改敦为屯其取训逺矣有客诗曰有萋有且敦琢其旅閟宫诗曰敦商之旅克咸厥功二诗音义皆音敦为都回反此二诗言敦皆敦治之义读音都回反是也周礼司几筵曰凡防事设苇席右素几其柏席用萑黼纯诸侯则纷纯每敦一几郑氏注曰敦读曰焘焘覆也棺在殡则椁焘观国案檀弓曰天子龙輴而椁帱诸侯輴而设帱郑氏注曰帱覆也郑氏注司几筵每敦一几读敦作焘盖用檀弓之文以训之耳然读敦为焘于音训不相附近而取义迂逺今案司凡筵之文乃丧事设席设几者也敦当读音徒端切其义则聚也每席聚处设一几则文与义通矣若夫数数变易字形而为之音训不唯取义太逺而导多疑于后学是谁之过与
　　春秋经字数
　　史记太史公自序曰春秋文成数万其指数千张晏注曰春秋万八千字当言减而云成数字误也裴骃注曰太史公此辞是述董生之言董仲舒自治公羊经传凡有四万四千余字故云文成数万也前汉司马迁传曰春秋文成数万其指数千顔师古注曰一万之外即以万言之故云数万学者又为曲解云公羊经传凡四万四千余字史迁岂谓公羊之传为春秋乎观国案今世所传春秋经一万六千五百余字张晏云万八千字非也太史公论春秋岂以公羊传防计其文数耶裴骃注亦非也顔师古云一万之外即以万言之故云数万观国案前汉食货志曰发吏卒间嵗万余人齐王僧孺有书万余卷梁沈约有书二万卷萧励聚书三万卷前汉艺文志曰説五字之文至二三万言又食货志曰发车三万两然则古人于一万之外则称万余至二万则称二万至三万则称三万自一二三万之外则差多矣故称数万前汉儒林传曰后仓説礼数万言又食货志曰马往来食长安者数万匹又曰通西南夷道作者数万人故凡言数万者差多也不止乎一二三万也犹之数十数百数千也积十之多为数十积百之多为数百积千之多为数千是则积万之多乃为数万春秋经万六千余字当言文成万余而云数万者太史公之言不确也而顔师古又云一万之外谓之数万其注释亦不确也譬如易大衍之数二篇之策万有一千五百二十而训之曰二篇之策数万可乎若孟子题辞曰三万四千六百八十五字而变之云其文数万则言意合矣以此观之则顔师古之训不确益可知也
　　曲台
　　前汉儒林传曰后仓説礼数万言号曰后氏曲台记服防注曰在曲台校书着记因以为名顔师古注曰曲台殿在未央宫前汉艺文志礼家有曲台后仓九篇如淳注曰行礼射扵曲台后仓为记故名曰曲台记引汉官曰大射于曲台晋灼注曰天子射宫也西京无太学于此行礼也观国案前汉蓺文志曰汉兴髙堂生传士礼十七篇讫孝宣世后仓最明戴徳戴圣庆普皆其弟子三家立扵学宫以此观之则后仓所説曲台记非独射礼而已也天子大射虽在曲台而后仓著书则不专为射也前汉儒林传曰后仓説礼数万言号曰后氏曲台记授闻人通汉戴徳戴圣庆普普授夏侯钦又传族子咸大戴授徐良小戴授桥仁杨子荣然则礼学相传如此之盛其书今在者礼记仪礼是也曲台所记不止乎射礼亦可知矣
　　法言
　　雄法言曰或问甘罗之悟吕不韦张辟疆之觉平勃皆以十二龄前汉外戚传曰恵帝崩太后发防哭而泣不下留侯子张辟疆年十五为侍中谓丞相陈平曰帝无壮子太后畏君等今请拜诸吕居中用事则太后心安法言云十二龄而汉书云十五者者观辟疆啓陈平之语殆非十二龄所能言当従汉书年十五也法言曰蔡生欲安项咸阳项不能移又烹之前汉项羽传曰韩生説羽都关中羽曰富防不归故郷如衣锦夜行韩生曰人谓楚人沐猴而冠果然羽闻之斩韩生观国案史记项羽纪曰人或説项王都关中项王烹説者史记但言人或説项王而不言其人姓名盖以其人不足书也班固作汉书欲致其详故载其姓名曰韩生然古之作汉书者非一家雄班固各以其所传汉史而用之故在雄则言蔡生在班固则言韩生雄法言乃王莽作安汉公时所撰班固在后汉永平间作史已知法言用蔡生之非而寔之以韩生也法言曰叔孙通欲制君臣之仪召先生于齐鲁所不能致者二人观国案史记汉书叔孙通传皆曰通使召鲁诸生三十余人鲁有两生不肯行此云鲁而法言云齐鲁者法言方论齐鲁有人臣而继以叔孙通召诸儒故亦言齐鲁承上文言之也法言问神篇曰淮南太史公者其多知与何其杂也重黎篇曰或问太史迁曰实録君子篇曰淮南説之用不如太史公之用也太史公圣人将有取焉多爱不忍子长也观国案雄论太史公始言杂者不纯乎仁义也中言实録者不虚美不隐恶也末言圣人将有取焉者亦可取而用之也又曰多爱不忍则于去取之际未为勇决然则雄论太史公可否相半故其设对问者三意各不同也班固作司马迁传赞曰自刘向雄博极羣书皆称迁有良史之材而法言所论殆责备于贤者之论也
　　孔子诔
　　春秋哀公十六年左氏传曰孔丘卒公诔之曰旻天不吊不憖遗一老俾屏余一人以在位防防余在疚乌乎哀哉尼父无自律礼记檀弓曰鲁哀公诔孔子曰天不遗耆老莫相予位焉呜呼哀哉尼父史记孔子世家曰孔子卒哀公诔之曰旻天不吊不憖遗一老俾屏余一人以在位防防余在疚呜呼哀哉尼父毋自律前汉五行志曰哀公十六年孔丘卒公诔之曰旻天不吊不憖遗一老俾屏余一人观国案节南山诗曰不吊昊天十月之交诗曰不憖遗一老俾守我王闵予小子诗曰嬛嬛在疚然则鲁哀公诔孔子之辞盖集诗辞而为诔辞耳书史引孔子诔惟史记与左氏传辞同盖司马迁采左氏作史记则辞同可知也檀弓所记礼尚简要汉书五行志记灾异之迹而已故所载诔辞皆不全也字书曰憖鱼觐切且也伤也闲也不憖遗一老者不且遗一老也郑氏笺诗曰憖者心不欲自彊之辞所谓心不欲自彊之辞亦且也春秋昭公二十八年左氏传曰憖使吾君闻胜与臧之死也以为快杜预注曰憖发语之音观国案此憖字亦且也发语之音多端不特此一字耳又文公十二年左氏传曰两军之士皆未憖也杜预注曰憖缺也观国案憖缺者即字书所谓伤也
　　三等国
　　周之封国分为三等有大国有次国有小国周礼大司马曰大国三军次国二军小国一军孟子曰大国地方百里次国地方七十里小国地方五十里王制曰大国三卿皆命于天子次国三卿二卿命于天子一卿命于其君小国二卿皆命于其君又曰次国之上卿位当大国之中中当其下下当其上大夫小国之上卿位当大国之下卿中当其上大夫下当其下大夫春秋成公三年左氏传曰次国之上卿当大国之中中当其下下当其上大夫小国之上卿当大国之下卿中当其上大夫下当其下大夫观国案此乃五等之诸侯分为三等之国公为大国侯伯为次国子男为小国五等之诸侯出封有国则其礼仪名数分三等之国而定其制焉周礼大司马所言乃三等之国所制之军也孟子所言乃所制之地也王制与左氏传所言乃所制爵禄之位也周礼行人上公之礼其数皆以九诸侯诸伯之礼其数皆以七诸子诸男之礼其数皆以五此乃所制三等之命数也又司仪曰公于上等侯伯于中等子男于下等此乃所制三等摈相之礼也王制曰三公不过九命次国之君不过七命小国之君不过五命此言三等之服也周之封建之法唯此而已故齐侯使管夷吾平戎于王王以上卿之礼飨管仲管仲辞曰臣贱有司也有天子之二守国髙在管仲受下卿之礼而还国子髙子上卿也管仲畏扵义而不敢逾焉至周之衰诸侯僭天子大夫僭诸侯无复遵分守而盟防之际方且争长焉呉楚之君自称王春秋削之而书之曰吴子楚子其它僭窃逾礼制者不可胜数文武周公之法至是其敝乃如此何耶
　　矜
　　大田诗曰大田刺幽王也言矜寡不能自存焉释音曰矜古顽反烝民诗曰不侮矜寡不畏彊御释音曰矜古顽反春秋定公四年左氏传曰诗云柔亦不茹刚亦不吐不侮矜寡不畏彊御释音曰矜古顽反观国案矜字皆音作古顽反者读矜为鳏也然鸿雁诗序曰万民离散不安其居而能劳来还定安集之至于矜寡无不得其所焉而其诗曰之子于征劬劳于野爰及矜人哀此鳏寡既曰矜人又曰鳏寡故作诗序者以为矜寡无不得其所焉然则矜寡之矜不可读为古顽反亦明矣毛氏诗传曰矜怜也偏丧曰寡郑氏笺曰矜人可怜之人也所谓矜寡者离乱失所羇独可怜之人也矜字当读为居陵反而陆徳明释音皆音作古顽反非也春秋昭公元年左氏传亦引诗曰不侮鳏寡不畏彊御乃改矜寡为鳏寡者左氏多假借改易诗书之字取其意通而已若援此而遂音矜为鳏则于鸿雁诗辞大不合也小旻诗曰战战兢兢如临深渊如履薄氷而春秋僖公二十二年左氏传引诗曰战战矜矜如临深渊如履薄氷乃改兢兢为矜矜者兢兢戒慎之意与矜矜不同故无羊诗曰尔羊来思矜矜兢兢不骞不崩则矜矜兢兢自是两意左氏改战战兢兢为矜矜假借而已释音当随其所用之字而训之不当遽读矜为鳏也矜又巨巾反亦作字书曰矛柄也史记淮南王安传曰非直适戍之众鐖凿棘矜也贾谊过秦论曰鉏耰棘矜非铦于句防长铩也前汉徐乐传曰起穷巷奋棘矜顔师古注曰棘防矜防之把也杜甫寄峡州诗曰张兵桡棘矜盖用此事耳
　　沓
　　十月诗曰噂沓背憎职竞由人毛氏传曰噂犹噂噂沓犹沓沓郑氏笺曰噂噂沓沓相对谈语背则相憎释音曰沓徒合反观国案字书噂沓语多也噂亦作譐兹损切亦作誻徒合切其字従口或従言其义一也诗人多用省偏旁之文故用沓字乃之省文耳核其义则沓者重也合也列子曰镝矢复沓方矢复寓前汉郊祀歌曰骑沓沓左太冲吴都赋曰杂沓縦萃凡此沓字皆重也诗曰芄兰之叶童子佩韘郑氏笺曰韘之言沓所以彄沓手指前汉赵皇后传曰昭阳殿上铜沓冐凡此沓字皆合也此皆沓字本义无语言多之意孟子曰天之方蹶无然泄泄泄泄犹沓沓也事君无义进退无礼言则非先王之道者犹沓沓也此与诗噂沓之沓相类无诚心之意也春秋僖公十五年左氏传引诗曰僔沓背憎职竞由人亦循诗用沓字而用僔字者案字书僔众也与噂义不同左氏假借用字耳唐书许敬宗传曰敬宗饕沓以女嫁蛮酋冯盎子多私所聘此沓字读为它合切盖贪婪之称也
　　六尺
　　论语曽子曰可以托六尺之孤可以寄百里之命临大节而不可夺也观国案周礼乡大夫之职以嵗时登其夫家之众寡辨其可任者国中自七尺以及六十野自六尺以及六十有五皆征之郑氏注曰国中城郭中也晩赋税而早免之以其所居复多役少野早赋税而晚免之以其复少役多又案韩诗外传曰国中二十行役然则七尺者二十嵗也其升降皆以五年则六尺者十五嵗也国中自七尺以及六十者自二十嵗以至六十嵗皆征之也野自六尺以及六十有五者自十五嵗以至六十五嵗皆征之也征之者谓给公上之赋役也国中近而复多役少故二十嵗始征之比野晚征五年也六十嵗而免比野早免五年也野逺而复少役多故十五嵗则征之比国中早征五年也六十有五嵗而免比国中晚免五年也其升降早晚皆以五年为率此周之成法也以此观之则六尺之孤为十五嵗可知矣孔颖达周礼防引郑氏注论语云六尺之孤年十五以下案周礼赋役之法言六尺者必以十五嵗而论语云六尺之孤则十五嵗以下皆可以六尺该之也后汉明帝诏曰髙宻侯禹元功之首东平王苍寛博有谋并可以受六尺之托章懐太子注曰六尺谓十五以下此乃用郑氏之説也
　　朋
　　诗曰菁菁者莪在彼中陵既见君子锡我百朋郑氏笺曰古者货贝五贝为朋锡我百朋得禄多言得意也前汉食货志曰王莽变汉制作金银贝钱布之品元直二千一百六十为大贝十朋蘓林注曰两贝为朋朋直二百一十六元十朋故直二千一百六十又有公壮贝十朋伯幺贝十朋子小贝十朋是为寳观国案郑氏笺诗曰五贝为朋王莽变法以两贝为朋者广韵朋字注云五贝曰朋武王悦箕子之对赐十朋以此知古以五贝为朋至王莽改其名品更以两贝为朋耳易损卦六五或益之十朋之弗克违益卦或益之十朋之弗克违案此二爻皆在中正之位以柔谦自居而天下之美利不期自至故曰十朋之弗克违以譬则羣贤皆愿为用者也而王弼注释以朋为朋党非也许慎説文曰贝海介虫也玉篇曰贝如车渠又贝甲也古货贝而寳前汉食货志曰金刀贝所以通有无也顔师古注曰贝以表饰然则贝古人记此以为寳货而朋则其名数也
　　寘塡尘
　　桑柔诗曰不殄心忧仓兄塡兮毛氏传曰塡久也郑氏笺曰防亡之道滋久长也释音塡音尘召旻诗曰兢兢业业孔塡不宁郑氏笺曰天下之人戒惧危怖甚久矣释音曰塡音尘瞻卬诗曰孔塡不宁降此大厉毛氏传曰塡久也郑氏笺曰幽王不爱民甚久矣释音曰塡音尘观国案东山诗曰蜎蜎者蠋烝在桑野毛氏传曰烝寘也郑氏笺曰蠋蜎蜎然持行久处桑野有似劳苦者古者声寘塡尘同也释音曰寘塡尘同音田又常棣诗曰每有良朋烝也无戎毛氏传曰烝寘也戎相也郑氏笺曰当急难之时虽有善同门来久矣犹无相助己者古者声寘塡尘同也以此观之则寘塡尘三字皆同音田也而释音于桑柔召旻瞻卬诗又皆音填为尘者乃郑氏笺所谓寘塡尘同声盖田尘二音通读之耳其义则寘塡尘三字皆训久也南有嘉鱼诗曰烝然罩罩郑氏笺曰烝尘也尘然犹言久如也喻求贤之迟也尔雅曰尘久也于东山常棣诗训烝为寘于南有嘉鱼诗训烝为尘则寘尘同声可知矣若夫小宛诗曰哀我塡寡宜岸宜狱毛氏传曰塡尽也郑氏笺曰我穷尽寡也此塡字专读音田卷耳诗曰寘彼周行此寘字专训为置止之寘无将大车诗曰祗自尘兮此尘字专训为尘垢之尘盖诗非一人之所作其用字各有旨趣亦不可一槩论也塡陟刃切与鎭同义史记封禅书曰嵗星塡星又太史自序曰以塡江淮之南又齐悼惠王世家曰大封同姓以塡万民之心前汉郊祀志曰独见塡星出又母将隆传曰使在国邸以塡万方又王莽传曰屯雒阳塡南宫又田蚡传曰上所塡抚多蚡賔客顔师古注皆曰塡竹刃反至后汉书则皆用镇字其义一也










　　学林卷二
&lt;子部,杂家类,杂考之属,学林&gt;
　　钦定四库全书
　　学林卷三
　　宋　王观国　撰
　　名讳
　　夏商无所讳讳自周始然而不酷讳也五子之歌曰太康尸位以逸豫灭厥徳征曰惟仲康肇位四海此皆称其君之名也太甲既立不明伊尹放诸桐三年复归伊尹作太甲三篇沃丁既伊尹于亳咎单遂训伊尹事作沃丁此臣以其君之名为书之篇目也然则夏商无所讳可见矣周文王父也武王子也文王名昌箕子为武王陈洪范曰使羞其行而邦其昌是斥其父之名也武王祖也穆王孙也武王名发穆王作冏命曰发号施令又作吕刑曰发闻惟腥是穆王作诰命自斥其先祖之名也周康王名钊而其孙有昭王此立諡之字与祖先之名同音者也周昭王名瑕而春秋时有弥子瑕与孔子同时周穆王名满而定王时有周大夫王孙满此臣用其君之名以为名者也鲁献公名具鲁武公名敖范献子聘于鲁问具敖二山鲁人对曰先君献武之所讳也而春秋时鲁大夫有公孙敖与鲁武公同名在武公之后是与国君同名也然则讳自周始而不酷讳可知矣晋僖侯名司徒故废司徒而改为中军宋武公名司空故废司空而改为司城凡此类虽或讳之鲜有避者秦汉以来始酷讳矣秦始皇名政故正月读音征而书史释音皆音正月之正为征也汉髙祖名邦故史记前汉书不用邦字凢邦字皆改国字也吕后名雉前汉吕后纪注曰雉之字曰野鸡故汉人文字皆谓雉为野鸡史记封禅书曰野鸡夜声前汉郊祀志曰野鸡夜鸣杜邺传曰野鸡着怪若此类是也汉文帝名恒前汉地理志常山郡张晏注曰恒山在西避文帝讳改为常山郡自此北岳恒山改为常山也汉景帝名启故史记改微子启为微子开之类是也汉武帝名彻故彻侯改为通侯蒯彻改为蒯通史记天官书改循车彻之彻为通是也汉宣帝名询故荀况改为孙卿之类是也宣帝纪元康二年诏曰百姓多上书触讳以犯罪者朕甚怜之更讳询诸触讳在令前者赦之盖宣帝为皇曾孙时名病已至是改为询其诏曰令前者赦之则令以后触讳者罪不赦也汉元帝王皇后父名禁王莽讳之改禁中为省中前汉孔光传曰孔莽嗣侯避王莽更名均后汉光武名秀故秀才改茂才光武叔父名良故东郡夀良县改为夀张县之类是也汉明帝名庄故姓庄者皆改姓严前汉艺文志庄忌改为严忌庄助改为严助庄尤改为严尤又五行志春秋庄公改为严公楚庄王改为楚严王异姓诸侯王表秦昭庄改为昭严又班固叙传谓老庄之术为老严之术谓庄子为严子之类是也汉殇帝名隆故前汉地理志河内隆虑县改为林虑县之类是也汉安帝父清河孝王庆也凡姓庆者皆改为贺氏钟庆纯改为贺纯之类是也司马迁父名谈故史记不用谈字而改赵谈为赵同范煜父名泰故后汉书不用泰字郑泰郭泰传皆改为太字而两传文并称郑公业郭林宗盖避泰音而呼其字也案后汉安帝名祐而后汉书有朱祐吴祐刘祐殇帝名隆而书有刘隆伏隆王隆灵帝名宏而书有卫宏范煜于汉臣名犯汉帝之名则不改避而犯其父之名则改避何私于父而畧于君耶魏武帝名操故杜操改为杜伯度之类是也晋文帝名昭故王昭君改为王明君经史中昭穆之昭本音招以避晋文帝讳皆呼昭音韶征招角招亦音为韶而经史释音并音昭作韶矣北齐文宣太子名商改商州为赵州石勒讳胡字故本草呼胡萎为香萎呼胡为黄又讳勒字呼罗勒为兰香羊祜牧荆州荆州人为讳其名改户曹为辞曹孔安国父名愉安国除侍中乞不与侍中王愉连书王舒授防稽内史以父名防求换他郡于是改会为郐舒犹不得已而行张稷为永宁太守以父名永故改永宁为长宁王彧字景文名与宋明帝讳同故景文以字行孔靖字季恭名与宋武帝祖讳同故季恭以字行王懿字仲徳王献字元徳当晋太元末徙居彭城以懿字犯晋宣帝名献字犯晋元帝名故王仲徳王元徳兄弟皆以字行谢裕字景仁褚裕之字叔度张裕字茂度以宋武帝讳裕而三人名皆与宋武帝讳同故皆以字行隋室讳忠字改中书省为内书省凡中字皆改为内也隋炀帝名广故广平郡改为永平郡广宗县改为宗城县之类是也唐髙祖之祖名虎父名昞故唐人文字改虎为武改昞为景唐髙祖名渊故刘渊改称刘元海戴渊改称戴若思公孙渊改称公孙文懿之类是也唐太宗名世民故唐人书世为世书民为民又改枼为以避世字改昬为昏以避民字而唐人文字皆改民为人也唐髙宗名治故唐人文字皆改治为理武后名曌音照故髙宗懿徳太子名重照改名为重润而鲍照文集改为鲍昭之类是也武后父名士彠韦思谦本名仁约以近武后父名为嫌而以字行唐明皇名隆基故睿宗子恵文太子隆范薛王隆业皆去隆字之类是也唐睿宗名旦张仁愿本名仁亶以近睿宗讳改为仁愿之类是也髙宗子封孝钦皇帝名洪徐有功名洪敏以避孝钦皇帝名而以字行唐宪宗名纯故王纯改为王绍之类是也唐穆宗名亘故亘州改为镇州之类是也李涵擢太子少傅吕渭建言涵父名少康当避源乾曜以父名师民不拜太子少师贾曽以父名言忠不拜中书舍人李贺父名晋肃有言贺不当应进士举者韩愈为作讳辨是也朱温祖名茂琳改戊为武至今北人呼戊为武又温父名诚温簒唐居汴州人为讳城字故韦城考城胙城襄城等县至今但呼为韦县考县胙县襄县也李克用父名国昌克用立州县名有昌字者悉改避之又人名有昌字者亦改避之髙季昌改为季兴之类是也自秦汉以下至五代其酷讳可知也夫名者所以别同姓而欲知其宗系之次也前汉髙祖十年徙代王如意为赵王平帝元夀二年立代孝王孙之子如意为广宗王且刘氏同宗而同名如意何以别之哉唐书太宗子纪王慎慎之子义阳王名琮而奉天皇帝名琮又太宗子郁林王名恪而宪宗子建王名恪且李氏同宗而同名琮又同名恪何以别之哉夏商之时质质则事简故无所讳周之时文文则事备故有讳而不酷讳也秦汉以来文乎文者也文乎文则多事多事则疑疑则为之防也宻矣此其所以酷讳之也
　　古今人表
　　前汉书古今人表列九等之叙而最下第九等谓之愚人班固以不道之君逆恶之臣皆置之九等此贬恶劝善之意也桀纣妲己管蔡幽厉州吁赵髙之徒皆在九等宜矣而鲧与周平王亦在九等之列盖鲧在舜之时羣臣佥举以为可治水则其才智固已素称于朝不幸而绩用弗成则智有所困而力有所不足故也舜殛鲧所以戒羣臣使后之治水者不可踵鲧之无功也然则鲧非愚也譬犹战而败绩尔战而败绩岂遽尔为愚人耶周平王为西戎所逼是时周室已弱不能枝梧故平王东迁以避之迫于不得已也平王非不道之君鲧非逆恶之臣班氏列在愚人之等则误矣又如荀卿居第二而孔子弟子则居第三老子尝为孔子师乃居第四列子者有道之贤庄周尝师之乃与师旷扁鹊同居第五孔文子为孔子之所称美而反居第七如此之类升降不伦者不可胜计奚足以尽公议耶表无汉人则是有古人而无今人岂书未成欤
　　挏马
　　前汉礼乐志曰师学百四十二人其七十二人给太官挏马酒李竒注曰以马乳为酒撞挏乃成也顔师古注曰挏音动马酪味如酒而饮之亦可醉故呼为酒也又前汉百官公卿表曰武帝太初元年更名家马为挏马应劭注曰主乳马取其汁挏治之味酢可饮因以名官也如淳注曰主乳马以韦革为夹鳬受数斗盛马乳挏取其上肥因名曰挏马今梁州亦名马酪为马酒晋灼曰挏音挺挏之挏观国案挏马者乃官号非酒名也前汉百官公卿表曰太仆掌舆马有家马令五丞一尉顔师古注曰家马者主供天子私用非大祀戎事军国所须故谓之家马武帝太初元年更名家马为挏马则改家马之官名为挏马耳若然则太仆有挏马令一人有挏马丞五人有挏马尉一人其所治亦主供天子私用之马则挏马者乃太仆之属官也字书曰挏拥也引也以拥引其马为义故曰挏马礼乐志曰师学百四十二人其七十二人给太官挏马酒者乃是以七十二人给事太官令役以造酒而供挏马官也以礼乐志上下文考之可以见志曰河间献王献雅乐至成帝时谒者常山王禹世受河间乐其弟子宋煜等上书言之事下公卿以为久逺难分明议寝是时郑声尤甚哀帝自为定陶王时疾之及即位乃下诏罢乐官在经非郑卫之乐者条奏丞相孔光大司马何武奏其不应经法或郑卫之声皆罢其名号数十或罢或不罢者也师学百四十二人其七十二人给太官挏马酒其七十人可罢者盖师学乃习乐之有禄食者也师学百四十二人者冗员如此之多也其七十二人给太官挏马酒者以此七十二人拨太官使之役之以造酒而供挏马之所用也盖挏马令五丞一尉其官吏必多当时挏马所用之酒太官合供之故给此七十二人使从役于太官而使之造酒而其七十人则罢而不用盖师学百四十二人以七十二人拨他局而其余七十人又罢而不用是师学百四十二人皆省而不在乐府矣此皆不应经法者也哀帝疾郑声而省乐官本志首尾甚详而诸家注释汉书乃以挏马为酒名则误矣志曰郊祭乐人员六十二人给祠南北郊又曰给祠南郊用六十七人又曰郑声防员六十二人一人给事雅乐六十一人可罢凡此皆称给盖给属别局与给太官之给同也如诸家注释汉书者乃以给为给酒则愈误矣顔氏家训牵于汉书注释之説不能稽考辨明而卒取撞挏之义又谓挏为桐当桐花开时造马酒其凿愈甚矣
　　耳孙
　　前汉惠帝纪曰太子即皇帝位上造以上及内外公孙耳孙有罪当刑及当为城旦舂者皆耐为鬼薪白粲应劭注曰耳孙者孙之子也李斐曰耳孙曾孙也晋灼曰耳孙孙之曽孙也顔师古曰耳孙诸説不同据平帝纪诸侯王表耳音仍仍耳声相近盖一号也观国案平帝纪曰元始五年立梁孝王孙之耳孙音为王又诸侯王表梁孝王表曰元始五年二月丁酉王音以孝王孙之曽孙绍封然则汉书在纪言耳孙在表言曽孙当从汉书以耳孙为曽孙是也若以耳音仍则误矣又匈奴传曰握衍朐鞮单于者乌维单于耳孙也以匈奴传考之自乌维单于而下或立弟或立子以世次定之则握衍朐鞮单于与乌维单于之曽孙同行又以知耳孙者曽孙也
　　文身断发
　　史记周本纪曰古公亶父有长子曰泰伯次曰虞仲太姜生少子季歴季歴生昌有圣瑞古公曰我世当有兴者其在昌乎太伯虞仲知古公欲立季歴以传昌乃二人亾如荆蛮文身断发以逊季歴应劭注曰常在水中故断其发文其身以象龙子故不见伤害观国案礼记曰东方曰夷被发文身有不火食者矣南方曰蛮雕题交趾有不火食者矣西方曰戎被发衣皮有不粒食者矣北方曰狄衣羽毛穴居有不粒食者矣泰伯虞仲知古公之欲立季歴以传昌也乃犇荆蛮文身断发盖自同于蛮夷之习以示无争立之心乃得以全其生也使二人不犇荆蛮则见忌于父子兄弟之间其能全其生乎唐太宗初为秦王时功既髙矣建成元吉不知防卒以取毙古今一理也若谓常在水中故防其发文其身以象龙子而不见伤害则其説疎矣前汉地理志曰粤地牵牛婺女之分野也其君禹后帝少康之子云封于会稽文身断发以避蛟龙之害盖文身断发者粤俗之所好也非避蛟龙之害也班固误训其文故应劭注史记有象龙子之语尔
　　酎酒夺爵
　　前汉景帝纪曰元年髙庙酎张晏注曰正月旦作酒八月成名曰酎酎之言纯也武帝纪曰元鼎五年九月列侯坐献黄金酎祭宗庙不如法夺爵者百六人服防注曰因八月献酎祭宗庙时使诸侯各献金来助祭也顔师古注曰酎文救反三重酿醇酒也观国观古之诸侯自非大恶不道则不至于夺爵失侯今酎金不如法辠不至于夺爵而武帝削夺之典如此其重者读食货志然后知其事有所因志曰南粤反西羌侵边齐相卜式上书愿父子死南粤天子下诏褒赐爵闗内侯黄金四十斤田十顷布告天下天下莫应列侯以百数皆莫求从军至饮酎少府省金而列侯坐酎金失侯者百余人案武帝数事征伐末年国耗民贫四方骚然及南粤反西羌侵边中国困乏卜式知其危故身先以率天下武帝擢式既峻欲以此动诸侯而觊诸侯之来应也然诸侯惮于从军各自顾望莫有应者武帝因此发怒乃以酎金不如法而列侯夺爵者百余人此在汉法未之有特以私怒而加威故酎金之辠虽轻而削夺之典特重权一时之宜可也非不刋之法也古之举贤不当者削爵黜位而已古之五刑犯淫者待之以宫刑司马迁坐举李陵降匈奴而下蚕室其辠与刑颇不从类观国案裴骃注史记太史公自序引卫宏汉书旧仪注曰司马迁作景帝本纪极言其短及武帝过武帝怒而削去之后坐举李陵降匈奴故下蚕室有怨言下狱死张晏曰迁没之后亾景纪武纪元成之间禇先生补缺作武帝纪由此观之则司马迁坐举李陵而下蚕室实武帝私忿之刑故辠与刑所以不从类也景武之纪亾则知当时讳其书无敢传者耳
　　度曲
  </div>
  <div class="pagination">
   <a href="学林.html">
    上一页
   </a>
   <a href="学林.html">
    1
   </a>
   <span class="current-page">
    2
   </span>
   <a href="学林_page3.html">
    3
   </a>
   <a href="学林_page4.html">
    4
   </a>
   <a href="学林_page5.html">
    5
   </a>
   <a href="学林_page6.html">
    6
   </a>
   <a href="学林_page7.html">
    7
   </a>
   <a href="学林_page8.html">
    8
   </a>
   <a href="学林_page9.html">
    9
   </a>
   <a href="学林_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
