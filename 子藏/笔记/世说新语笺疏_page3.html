<!DOCTYPE html>
<html>
<head>
    <meta charset="UTF-8">
    <title>世说新语笺疏 - 第 3 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世说新语笺疏 - 第 3 页/共 86 页</h1>
    <div class="content">　　〔三〕程炎震曰：「僧法深上必有脱文，不知所引何书矣。」
　　庾公乘马有的卢，晋阳秋曰：「庾亮字符规，颍川鄢陵人，明穆皇后长兄也。渊雅有德量，时人方之夏侯太初、陈长文之伦。侍从父琛，避地会稽，端拱嶷然，郡人严惮之。觐接之者，数人而已。累迁征西大将军、荆州刺史。」伯乐相马经曰：「马白入口至齿者，名曰榆雁，一名的卢。奴乘客死，主乘弃市，凶马也。」或语令卖去。语林曰：「殷浩劝公卖马。」庾云：「卖之必有买者，即当害其主。宁可不安己而移于他人哉？〔一〕昔孙叔敖杀两头蛇以为后人，古之美谈，贾谊新书曰：「孙叔敖为儿时，出道上，见两头蛇，杀而埋之。归见其母，泣。问其故？对曰：『夫见两头蛇者，必死。今出见之，故尔。』母曰：『蛇今安在？』对曰：『恐后人见，杀而埋之矣。』母曰：『夫有阴德，必有阳报，尔无忧也。』后遂兴于楚朝。及长，为楚令尹。」效之，不亦达乎！」
　　【校文】
　　注「鄢陵」「鄢」，景宋本作「」。
　　【笺疏】
　　〔一〕白氏六帖二十九曰：「庾亮有的卢，殷浩以不利主，劝卖之。亮曰：『己所不欲，不施于人。』」
　　阮光禄在剡，〔一〕曾有好车，借者无不皆给。有人葬母，意欲借而不敢言。阮后闻之，叹曰：「吾有车而使人不敢借，何以车为？」遂焚之。阮光禄别传曰：「裕字思旷，陈留尉氏人。祖略，齐国内史。父顗，汝南太守。裕淹通有理识，累迁侍中。以疾筑室会稽剡山。征金紫光禄大夫，不就。年六十一卒。」
　　【笺疏】
　　〔一〕李慈铭云：「案世说于阮裕或称光禄，或称其字思旷，无举其名者。临川避宋武讳也。」
　　谢奕作剡令，中兴书曰：「谢奕字无奕，陈郡阳夏人。祖衡，太子少傅。父裒，吏部尚书。奕少有器鉴，辟太尉掾、剡令，累迁豫州刺史。」有一老翁犯法，谢以醇酒罚之，乃至过醉，而犹未已。太傅时年七、八岁，箸青布?，在兄膝边坐，谏曰：「阿兄！老翁可念，何可作此。」奕于是改容曰：「阿奴欲放去邪？」〔一〕遂遣之。
　　【笺疏】
　　〔一〕嘉锡案：阿奴为晋人呼其所亲爱者之词，故兄以此呼弟。说见方正篇「周叔治条」。
　　谢太傅绝重褚公，常称：「褚季野虽不言，而四时之气亦备。」文字志曰：「谢安字安石，奕弟也。世有学行，安弘粹通远，温雅融畅。桓彝见其四岁时，称之曰：『此儿风神秀彻，当继踪王东海。』善行书。累迁太保、录尚书事。赠太傅。」晋阳秋曰：「褚裒字季野，河南阳翟人。祖?，安东将军。父治，武昌太守。裒少有简贵之风，冲默之称。累迁江、兖二州刺史。赠侍中、太傅。」〔一〕
　　【校文】
　　注「父治」「治」，景宋本及沈本俱作「洽」。
　　【笺疏】
　　〔一〕程炎震曰：「裒长安十七岁。」
　　刘尹在郡，临终绵惙，〔一〕闻阁下祠神鼓舞。正色曰：「莫得淫祀！」刘尹别传曰：「惔字真长，沛国萧人也。汉氏之后。真长有雅裁，虽荜门陋巷，晏如也。历司徒左长史、侍中、丹阳尹。为政务镇静信诚，风尘不能移也。」外请杀车中牛祭神。〔二〕真长答曰：「丘之祷久矣，勿复为烦。」包氏论语曰：「祷，请也。」孔安国曰：「孔子素行合于神明，故曰：『丘之祷久矣。』」
　　【笺疏】
　　〔一〕说文云：「绵联，微也。惙，忧也。一曰意不定也。」慧琳一切经音义十七引声类云：「短气也。」又六十七引考声云：「惙，弱也。」嘉锡案：绵惙正言其气绵绵然，短促将绝之像也。家语观周篇注云：「绵绵，微细。」素问方盛衰论注云：「绵绵乎，谓动息微也。」
　　〔二〕程大昌演繁露一曰：「汉初马少，故曰自天子不能具醇驷，将相或乘牛车。自吴、楚反后，诸侯惟是食租衣税，无有横入，故贫者或乘牛车。则此之以牛而驾，自缘贫窭，无资可具，非有禁约也。汉韦玄成以列侯侍祠，天雨淖，不驾驷马车而骑至庙下，有司劾奏削爵。则舍车而骑，汉已有禁矣。东晋惟许乘车，其或骑者，御史弹之，则汉法仍在也。至其驾车，遂改用牛。王导驾短辕犊车，王恺（原误作济）之八百里驳，石崇之牛疾奔，人不能追。南史吴兴太守之官皆杀轭下牛以祭项羽。知驾车用牛也，岂通晋之制，皆不得驾马也耶？」钱大昕二十二史考异六曰：「舆服志：古之贵者不乘牛车，汉武帝推恩之末，诸侯寡弱，贫者至乘牛车，其后稍见贵之。自灵、献以来，天子至士，遂以为常乘。按古制乘车、兵车、田车，皆曲辕，驾驷马。惟平地任载之车驾牛，乃有两辕。考工记所谓『大车之辕挚，其登又难』者也。牛车本庶人所乘，史记平准书言：『汉兴，接秦之敝，自天子不能具钧驷，而将相或乘牛车。』则汉初贵者已乘之矣。晋时御衣车、御书车、御轺车、御药车、画轮车，皆驾牛，则并施于卤簿。隋书阎毗传言：『属车八十一乘，以牛驾车，不足以益文物。』是自晋至隋，属车皆驾牛也。石崇传：『崇与王恺出游，争入洛城。崇牛迅若飞禽，恺绝不能及。』王衍传：『衍引王导共载，谓导曰：尔看吾目光在牛背上矣。』王导传：『导以所执麈尾驱牛而进。』世说：『刘尹临终，外请杀车中牛祭神。』南史．刘瑀传：『谓何偃曰：「君辔何疾？」偃曰：「牛骏驭精，所以疾耳！」』徐偃之传：『与弟淳之共乘车行，牛奔车坏。』朱修之传：『至建业，奔牛坠车折脚。』刘德顺传：『善御车，尝立两柱，未至数尺，打牛奔，从柱前直过。』梁本纪：『常乘折角小牛车。』萧琛传：『郡有项羽庙，前后二千石皆以轭下牛充祭。』北史高允传：『特赐允蜀牛一头，四望蜀车一乘。』彭城王勰传：『登车入东掖门，牛伤人，挽而入。』北海王详传：『详与咸阳王禧、彭城王勰共乘犊车。』常景传：『齐神武以景清贫，特给牛车四乘。』元仲景传：『兼御史中尉，每向台，恒驾赤牛，时人号赤牛中尉。』尒朱世隆传：『今旦为令王借牛车一乘，王嫌牛小，更将一青牛驾车。』毕义云传：『高元海遣犊车迎义云入北宫。』琅邪王俨传：『魏氏旧制，中丞出，千步清道，王公皆遥住车，去牛，顿轭于地，以待中丞过。』和士开传：『遣韩宝业以犊车迎士开入内。』牛弘传：『弟弼常醉，射杀弘驾车牛。』艺术传：『天兴五年，牛大疫，舆驾所乘巨犗数百头，同日毙于路侧。』此则自晋至隋，王公士大夫竞乘牛车之证也。」嘉锡案：以晋事考之，盖驾车用牛，而乘骑方得用马，其见他书者姑不具引。祇以世说所载言之：本篇庾公乘马有的卢，又「桓南郡条」注引中兴书，罗企生回马授手；言语篇支道林常养数匹马；方正篇杨济往大夏门盘马，羊稚舒不坐便去，去数里住马，羊忱不暇被马，帖骑而避；雅量篇庾翼于道开卤簿盘马，王东亭为桓宣武主簿，公于内走马直出突之；赏誉篇王济使王湛骑难乘马；规箴篇桓南郡好猎，骋良马驰击若飞；捷悟篇王东亭乘马出郊；豪爽篇桓石虔策马于数万众中，莫有抗者；贤媛篇范逵投陶侃宿，马仆甚多；术解篇羊祜坠马折臂，王武子马惜障泥；任诞篇人为山季伦歌曰：「复能骑骏马。」简傲篇王子猷作参军，桓问何署？答曰：「时见牵马来，似是马曹」；假谲篇明帝戎服骑巴賨马；汰侈篇王武子好马射。如此十余条，凡言马者，皆不云以驾车。盖中国固不产马，汉武时极力牧养，始稍繁息。东京马政，已不如前。汉、魏之际，丧乱相仍，沿至有晋，户口凋敝，马之孳生益少。且其驾车服重，本不如牛，故爱重之，只供乘?而已。晋书武帝纪曰：「有司尝奏，御牛青丝靷断，诏以青麻代之。」此天子乘牛车之证。其臣下之驾牛，自不待言。王恺、石崇，豪富汰侈，非不能致善马者，而亦只用牛车。程氏疑晋制不得驾马，斯言得之矣。下至隋代，牛车犹盛行。及唐太宗以战争得天下，讲求牧政，不遗余力，逮其极盛之时，国马之数，突过西汉，而天下至以一缣易一马。自是以后，士大夫无不骑马。其或驾车，亦皆用马。牛车虽存，只以供农田之用而已。嘉锡又案：伤逝篇注引搜神记曰：「庾亮病，术士戴洋曰：『昔苏峻事，公于白石祠中，许赛车下牛，从来未解，为此鬼所考。』」则杀驾车之牛以祭神，乃晋人常有之事也。
　　谢公夫人教儿，〔一〕问太傅：「那得初不见君教儿？」答曰：「我常自教儿。」谢氏谱曰：「安娶沛国刘耽女。」按：太尉刘子真，清洁有志操，行己以礼。而二子不才，并黩货致罪。子真坐免官。客曰：「子奚不训导之？」子真曰：「吾之行事，是其耳目所闻见，而不放效，岂严训所变邪？」安石之旨，同子真之意也。〔二〕
　　【笺疏】
　　〔一〕吴承仕曰：晋书七十九谢安传曰：「安妻刘惔妹也。」
　　〔二〕刘寔字子真，此事今见晋书本传，而文不同。
　　晋简文为抚军时，〔一〕续晋阳秋曰：「帝讳昱，字道万，中宗少子也。仁闻有智度。穆帝幼冲，以抚军辅政。大司马桓温废海西公而立帝，在位三年而崩。」所坐床上尘不听拂，见鼠行迹，视以为佳。有参军见鼠白日行，以手板批杀之，抚军意色不说，门下起弹。教曰：「鼠被害，尚不能忘怀，今复以鼠损人，无乃不可乎？」
　　【笺疏】
　　〔一〕程炎震云：「咸康六年，简文为抚军将军。永和元年，进抚军大将军。」
　　范宣年八岁，后园挑菜，误伤指，大啼。人问：「痛邪？」答曰：「非为痛，身体发肤，不敢毁伤，是以啼耳！」宣别传曰：「宣字子宣，陈留人，汉莱芜长范丹后也。年十岁，能诵诗书。儿童时，手伤改容，家人以其年幼，皆异之。征太学博士、散骑常侍，一无所就。年五十四卒。」宣洁行廉约，韩豫章遗绢百匹，不受。中兴书曰：「宣家至贫，罕交人事。豫章太守殷羡见宣茅茨不完，欲为改室，宣固辞。羡爱之，以宣贫，加年饥疾疫，厚饷给之，宣又不受。」〔一〕续晋阳秋曰：「韩伯字康伯，颍川人。好学，善言理。历豫章太守、领军将军。」减五十匹，复不受。如是减半，遂至一匹，既终不受。韩后与范同载，〔二〕就车中裂二丈与范，云：「人宁可使妇无?邪？」范笑而受之。
　　【校文】
　　「人宁可使妇无?邪？」「?」，景宋本及沈本俱作「裈」。
　　【笺疏】
　　〔一〕嘉锡案：晋书儒林传，饷给范宣者，乃庾爰之。吴士鉴注谓：「世说注羡爱之三字为庾爰之之讹。」其说是也。
　　〔二〕嘉锡案：栖逸篇曰：「范宣未尝入公门。韩康伯与同载，遂诱俱入郡。范便于车后趋下。」今此又言「同载」，盖韩敬范之为人，同车出入之时亦多矣。
　　王子敬病笃〔一〕，道家上章应首过，〔二〕问子敬「由来有何异同得失？」子敬云：「不觉有余事，惟忆与郗家离婚〔三〕。」王氏谱曰：「献之娶高平郗昙女，名道茂，后离婚。」献之别传曰：「祖父旷，淮南太守。父羲之，右将军。咸宁中，诏尚余姚公主，迁中书令，卒。」〔四〕
　　【笺疏】
　　〔一〕嘉锡案：本书言语篇注引晋安帝纪曰：「凝之事五斗米道。孙恩之攻会稽，凝之谓民吏曰：『不须备防，吾已请大道，许遣鬼兵相助，贼自破矣。』既不设备，遂为恩所害。」晋书王羲之传亦云：「王氏世事张氏五斗米道，凝之弥笃。」此所谓道家，即五斗米道也。魏志张鲁传云：「祖父陵，学道鹄鸣山中，造作道书，以惑百姓。从受道者，出五斗米，故世号米贼。鲁据汉中，以鬼道教民。其来学道者，皆教以诚信不欺诈。有病自首其过。」注引典略曰：「张角为太平道，张修为五斗米道。太平道者，师持九节杖为符祝，教病人叩头思过，因以符水饮之。修法略与角同。加施静室，使病者处其中思过。又使人为鬼吏，主为病者请祷。请祷之法，书病者姓名。说服罪之意，作三通：其一上之天，着山上；其一埋之地；其一沈之水，谓之三官手书。使病者家出五斗米以为常。故号曰五斗米师。」今子敬病笃，而请道家上章首过，正是五斗米师为之请祷耳。宋米芾画史云：「海州刘先生收王献之画符及神咒一卷，小字，五斗米道也。」本书伤逝篇注引幽明录言：泰元中有一师从远来，云：「人命应终，有生乐代者，则死者可生。」子敬疾属纩，子猷请以余年代弟。此亦必是五斗米师以符水为人治病者。足征王氏兄弟信道者不独凝之矣。御览六百六十六引太平经曰：「王右军病，请杜恭。恭谓弟子曰：『右军病不差，何用吾？』十余日果卒。」杜恭者，即晋书孙恩传之钱唐杜子恭。恩叔父泰师事之，而恩传其术，亦五斗米道也。则羲之传谓「王氏世事五斗米道」不虚矣。以右军之高明有识，不溺于老、庄之虚浮，而不免为天师所惑。盖其家世及妇家郗氏皆信道，右军又好服食养性，与道士许迈游，为之作传，述其灵异之迹甚多。迈亦五斗米道，即真诰所谓许先生者。右军盖深信学道可以登仙也。然真诰阐幽微云：「王逸少有事系禁中，已五年，云事已散。」是右军奉道，生不为杜子恭所佑；死乃为鬼所考。子猷、子敬，疾终不愈，五斗米师符祝无灵，而凝之恃大道鬼兵，反为孙恩所杀。奉道之无益，昭然可见；而东晋士大夫不慕老、庄，则信五斗米道，虽逸少、子敬犹不免，此儒学之衰，可为太息！
　　〔二〕李详云：「案隋书经籍志道经有诸消灾度厄之法。依阴阳五行术数推人年命，书之如章表之仪，并具贽币，烧香陈读云：奏上天曹，请为陈厄。谓之上章。后汉书皇甫嵩传：『张角自称大贤良师，奉事黄老道，蓄养弟子，跪拜首过。』」
　　〔三〕嘉锡案：淳化阁帖九有王献之帖云：「虽奉对积年，可以为尽日之欢。常苦不尽触额之畅。方欲与姊极当年之疋，以之偕老，岂谓乖别至此？诸怀怅塞实深，当复何由日夕见姊耶？俯仰悲咽，实无已已，惟当绝气耳！」黄伯思东观余论上谓当是与郗家帖，引世说此条为证，是也。
　　〔四〕程炎震云：「新安公主，简文帝女也。见晋书孝武文李太后传，母徐贵人。初学记十引王隐晋书曰：『安禧皇后王氏，字神受，王献之女，新安公主生，即安帝姑也。』御览一百五十二引中兴书曰：『新安愍公主道福，简文第三女，徐淑媛所生，适桓济，重适王献之。』献之以选尚主，必是简文即位之后，此咸宁当作咸安。郗昙已前卒十余年，其离婚之故不可知。或者守道不笃，如黄子艾耶？宜其饮恨至死矣。」
　　程氏又云：「『余姚』，晋书八十献之传、三十二后妃传并作『新安』，盖追封。」伤逝篇注曰：「献之以泰元十五年卒，年四十五。」
　　殷仲堪既为荆州，〔一〕值水俭，食常五?盘，外无余肴。饭粒脱落盘席闲，辄拾以噉之。虽欲率物，亦缘其性真素。〔二〕每语子弟云：「勿以我受任方州，〔三〕云我豁平昔时意。今吾处之不易。贫者士之常，〔四〕焉得登枝而捐其本？尔曹其存之！」晋安帝纪曰：「仲堪，陈郡人，太常融孙也。车骑将军谢玄请为长史，孝武说之，俄为黄门侍郎。自杀袁悦之后，上深为晏驾后计，故先出王恭为北蕃。荆州刺史王忱死，乃中诏用仲堪代焉。」
　　【笺疏】
　　〔一〕程炎震云：「太元十七年，仲堪为荆州。」
　　〔二〕嘉锡案：世说盛称仲堪之俭约，然晋书本传云：「仲堪少奉天师道，又精心事神，不吝财贿，而怠行仁义，啬于周急。」然则仲堪之俭，特鄙吝之天性耳。道藏「怀」字号唐王悬河三洞珠囊一，引道学传第十六卷云：「殷仲堪者，陈郡人也。为太子中庶子，少奉天师道，受治及正一，精心事法，不吝财贿。家有疾病，躬为章符，往往有应。乡人及左右或请为之，时行周救，弘益不少也。」与本传可以互证。俭于自奉，而侈于事神，将不为达士所笑乎？晋时士大夫奉天师道者，有琅邪王氏父子、郗愔郗昙兄弟及仲堪。此皆明着于本传者。其它史所不言，不知凡几。释宝唱比丘尼传一道容尼传曰：「简文帝先事清水道师。道师，京都所谓王濮阳也。」考御览六百六十六引太平经曰「濮阳者，不知何许人，事道专心，祈请皆验。晋简文废世子，无嗣，时使人祈请于阳」云云。比丘尼传所指必是此人。其事迹既附见于太平经中，则所谓清水道，即太平道也。御览六百七十一引上元宝经曰：「濮阳，曲水人。辞家学道，后授三元真一，游变人闲。」亦即此人。以一代帝王而所崇如此，可想见其势力之盛。晋之风俗，亦可知矣。
　　〔三〕嘉锡案：广雅释诂云：「方，大也。」谓大州为方州，乃晋人常用之语。晋书王敦传云敦上疏曰「往段匹磾尚未有劳，便以方州与之」，是也。淮南览冥训云：「颛民生背方州，抱圆天。」注云：「方州，地。」班固典引云：「卓荦乎方州，羡溢乎要荒。」则谓四方诸州耳。均与此不同。
　　〔四〕嘉锡案：说苑杂言篇云：「孔子见荣启期问曰：『先生何乐也？』对曰：『夫贫者，士之常也；死者，民之终也。处常待终，当何忧乎？』」家语六，本篇略同。
　　初桓南郡、杨广共说殷荆州，宜夺殷觊南蛮以自树。〔一〕桓玄别传曰：「玄字敬道，谯国龙亢人，大司马温少子也。幼童中，温甚爱之。临终命以为嗣。年七岁，袭封南郡公，拜太子洗马、义兴太守。不得志，少时去职，归其国。与荆州刺史殷仲堪素旧，情好甚隆。」周祗隆安记曰：「广字德度，弘农人，杨震后也。」晋安帝纪曰：「觊字伯道，陈郡人。由中书郎出为南蛮校尉。觊亦以率易才悟著称，与从弟仲堪俱知名。」中兴书曰：「初，仲堪欲起兵，密邀觊，觊不同。杨广与弟佺期劝杀觊，仲堪不许。」觊亦即晓其旨，尝因行散，〔二〕率尔去下舍，便不复还。内外无预知者，意色萧然，远同斗生之无愠。〔三〕时论以此多之。春秋传曰：「楚令尹子文，斗氏也。」论语曰：「令尹子文，三仕为令尹，无喜色；三已之，无愠色。」
　　【笺疏】
　　〔一〕程炎震云：「仲堪夺殷觊南蛮事，在隆安元年。」
　　〔二〕嘉锡案：散者，寒食散也。巢氏诸病源候论六寒食散发候篇引皇甫谧云：「服药后宜烦劳。若羸着床，不能行者，扶起行之，亦谓之行药。」文选二十二有鲍明远行药诗。详见余寒食散考。
　　〔三〕张文檒螺江日记续编四曰：「世说载殷觊去官，而称曰『远同斗生之无愠』，前未有称子文为斗生者。此与夏侯太初称乐毅为乐生同属创造。又刘峻广绝交论『罕生逝而国子悲』，谓罕虎也。夏侯湛作羊秉叙『岂非司马生之所惑』，谓司马子长也。江淹上建平王书『直生岂疑于盗金』，谓直不疑也。赵至与嵇茂齐书『梁生适越、登岳长谣』，谓梁鸿也。前此未有此称，以此见古人行文，随兴所至，不必尽有所本。陆机豪士赋序『伊生抱明，允以婴戮』，称伊尹为伊生，更奇。」嘉锡案：秦汉人称人为生，皆尊之之意。史记儒林传曰：「言诗，于齐则辕固生；言尚书，自济南伏生；言礼，自鲁高堂生；言易，自菑川田生；言春秋，于齐鲁自胡母生。」索隐云：「自汉以来，儒者皆号生，亦先生者省字呼之耳。」是也。六朝人为文沿用此例，称古人为某生，犹之先生云尔。或为省字，或欲便文，此修词常法，未足深讶。而张氏讥其创造，引为大奇，可谓「少所见，多所怪」矣！
　　王仆射在江州，为殷、桓所逐，奔窜豫章，〔一〕存亡未测。徐广晋纪曰：「王愉字茂和，太原晋阳人，安北将军坦之次子也。以辅国司马，出为江州刺史。愉始至镇，而桓玄、杨佺期举兵以应王恭，乘流奄至，愉无防，惶遽奔临川，为玄所得。玄篡位，迁尚书左仆射。」王绥在都，既忧戚在貌，居处饮食，每事有降。时人谓为试守孝子。中兴书曰：「绥字彦猷，愉子也。少有令誉。自王浑至坦之，六世盛德，〔二〕绥又知名，于时冠冕，莫与为比。位至中书令、荆州刺史。桓玄败后，与父愉谋反，伏诛。」〔三〕
　　【校文】
　　「既忧戚在貌」「戚」，景宋本及沈本俱作「戚」。
　　注「自王浑」「浑」，景宋本作「泽」，是。
　　【笺疏】
　　〔一〕程炎震云：「隆安二年八月，江州刺史王愉奔于临川。」
　　〔二〕李慈铭云：「案王浑当作王泽。泽生昶、昶生湛、湛生承、承生述、述生坦之。正得六世。若浑，乃昶之长子，湛之兄，于坦之为从曾祖，安得有六世？晋书王绥传云：『自昶父汉雁门太守泽，已有名称。忱又秀出，绥亦著称。八叶继轨，轩冕莫与为比焉。』可证浑当作泽。以字形相近而误，各本皆同。王应麟小学绀珠氏族类载王昶至坦之，五世盛德。而注引世说注中兴书，亦作王浑。则南宋时已误。」
　　〔三〕李慈铭荀学斋日记丙集上曰：「晋书愉传，言愉之诛，以潜结司州刺史温详谋作乱。而宋书武帝纪言绥以高祖起自布衣，甚相凌忽。又以桓氏甥有自疑之志，遂被诛。又王谌谓其兄谧亦曰：『王驹无罪而诛，此是翦除胜己，以绝人望。』驹，愉小字也。是潜结谋乱之言，亦刘裕所诬，非其实事。此皆晋书之疏也。安帝纪亦止言刘裕诛王愉王绥等，不云愉等谋乱。」嘉锡案：南史宋武帝纪曰：「初，荆州刺史王绥以江左冠族，又桓氏之甥，素甚陵帝。至是及其父尚书左仆射愉有自疑志，并及诛。」魏书王慧龙传曰：「初刘裕微时，愉不为礼；及得志，愉合家见诛。」与宋书合。而中兴书谓其谋反。盖凡易代之际，以触忤新朝受害者，史官相承，不曰谋反；即曰作乱。王愉父子，自因忤刘裕被杀。中兴书为宋湘东太守何法盛所撰，书本朝开国时事，自不能无曲笔。晋、宋、魏书修于异代，故皆直着其轻侮刘裕。李氏谓愉父子潜结温详，为裕之诬辞。然通鉴一百十三于义熙三年书「尚书左仆射王愉及子荆州刺史绥谋袭裕，事泄，族诛」，则愉、绥似实有谋，特不知温公别有所本否耳。愉为桓玄仆射，不可谓无罪。绥之事亲，无愧孝子，而亦为玄中书令（见本传）。建康实录十一引裴子野曰：「桓敬道坐盗社稷，王谧以民望镇领，王绥、谢混以后进光辉。」是绥为玄所宠用，亦一贼党也。盖魏晋士大夫止知有家，不知有国。故奉亲思孝，或有其人；杀身成仁，徒闻其语。王祥、何曾之流，皆不免党篡。求忠臣必于孝子之门，竟成虚言。六代相沿，如出一辙，而国家亦几胥而为夷。爰及唐、宋，正学复明，忠义之士，史不绝书。故得常治久安，而吾中国亦遂能灭而复兴，亡而复存。览历代之兴亡，察其风俗之变迁，可以深长思矣。嘉锡又案：晋书王愉传曰：「刘裕义旗建，加前将军。愉既桓氏婿，父子宠贵，又尝轻侮刘裕，心不自安。潜结司州刺史温详，谋作乱，事泄被诛。子孙十余人皆伏法。」此即中兴书所谓「绥与父愉谋反」也。
　　桓南郡玄也。既破殷荆州，收殷将佐十许人，咨议罗企生亦在焉。〔一〕玄别传曰：「玄克荆州，杀殷道护及仲堪参军罗企生、鲍季礼，皆仲堪所亲仗也。」桓素待企生厚，将有所戮，先遣人语云：「若谢我，当释罪。」企生答曰：「为殷荆州吏，今荆州奔亡，存亡未判，我何颜谢桓公？」中兴书曰：「企生字宗伯，豫章人。殷仲堪初请为府功曹，桓玄来攻，转咨议参军。仲堪多疑少决，企生深忧之，谓其弟遵生曰：『殷侯仁而无断，事必无成。成败天也，吾当死生以之。』及仲堪走，文武并无送者，唯企生从焉。路经家门，遵生绐之曰：『作如此分别，何可不执手？』企生回马授手，遵生便牵下之，谓曰：『家有老母，将欲何行？』企生挥泣曰：『今日之事，我必死之。汝等奉养，不失子道，一门之内，有忠与孝，亦复何恨！』遵生抱之愈急，仲堪于路待之。企生遥呼曰：『今日死生是同，愿少见待！』仲堪见其无脱埋，策马而去。俄而玄至，人士悉诣玄，企生独不往而营理仲堪家。或谓曰：『玄性猜急，未能取卿诚节，若遂不诣，祸必至矣！』企生正色曰：『我殷侯吏，见遇以国士，不能共殄丑逆，致此奔败，何面目就桓求生乎？』玄闻，怒而收之。谓曰：『相遇如此，何以见负？』企生曰：『使君口血未干，而生此奸计，自伤力劣，不能翦定凶逆，我死恨晚尔！』玄遂斩之。时年三十有七，众咸悼之。」〔二〕既出市，桓又遣人问欲何言？答曰：「昔晋文王杀嵇康，而嵇绍为晋忠臣。王隐晋书曰：「绍字延祖，谯国铚人。父康有奇才俊辩。绍十岁而孤，事母孝谨，累迁散骑常侍。惠帝败于荡阴，百官左右皆奔散，唯绍俨然端冕，以身卫帝。兵交御辇，飞箭雨集，遂以见害也。」从公乞一弟以养老母。」桓亦如言宥之。桓先曾以一羔裘与企生母胡，胡时在豫章，企生问至，即日焚裘。〔三〕
　　【笺疏】
　　〔一〕程炎震云：「隆安三年十二月，桓玄袭江陵，害殷仲堪。」
　　〔二〕嘉锡案：观中兴书所载企生对桓玄之语，词严义正，生气凛然。在有晋士大夫间，不愧朝阳之鸣凤。而临终不免逊词乞怜者，徒以有老母故也。忠孝之道，于斯两全。虽所事非人，有惭择木，君子善善从长，可无深责尔矣。
　　〔三〕宋书五十胡藩传曰：「藩字道序，豫章南昌人也。祖随，散骑常侍。父仲任，治书侍御史。藩参郗恢征虏军事。时殷仲堪为荆州刺史，藩外兄罗企生为仲堪参军。藩请假还，过江陵，省企生。仲堪要藩相见，接待甚厚，藩因说仲堪曰：『桓玄意趣不常，每怏怏于失职。节下崇待太过，非将来之计也。』仲堪色不悦，藩退而谓企生曰：『倒戈授人，必至之祸。若不早规去就，后悔无及。』玄自夏口袭仲堪，藩参玄后军军事。仲堪败，企生果以附从及祸。」嘉锡案：据此，则企生母盖胡随之女藩之姑也。
　　王恭从会稽还，周祗隆安记曰：「恭字孝伯，太原晋阳人。祖父蒙，司徒左长史，风流标望。父蕴，镇军将军，亦得世誉。」恭别传曰：「恭清廉贵峻，志存格正。起家著作郎，历丹阳尹、中书令。出为五州都督前将军，青、兖二州刺史。」王大看之。王忱，小字佛大。晋安帝纪曰：「忱字符达，北平将军坦之第四子也。甚得名于当世，与族子恭少相善，齐声见称。仕至荆州刺史。」见其坐六尺簟，因语恭：「卿东来，故应有此物，可以一领及我。」恭无言。大去后，即举所坐者送之。既无余席，便坐荐上。后大闻之甚惊，曰：「吾本谓卿多，故求耳。」对曰：「丈人不悉恭，恭作人无长物。」
　　吴郡陈遗，〔一〕未详。家至孝，母好食铛底焦饭。遗作郡主簿，〔二〕恒装一囊，每煮食，辄贮录焦饭，归以遗母。后值孙恩贼出吴郡，晋安帝纪曰：「孙恩一名灵秀，琅邪人。叔父泰，事五斗米道，以谋反诛。恩逸逃于海上，聚众十万人，攻没郡县。后为临海太守辛昺斩首送之。」〔三〕袁府君山松别见。即日便征，〔四〕遗已聚敛得数斗焦饭，未展归家，遂带以从军。战于沪渎，败。军人溃散，逃走山泽，皆多饥死，遗独以焦饭得活。时人以为纯孝之报也。〔五〕
　　【笺疏】
　　〔一〕御览四百十一引宋躬孝子传曰：「陈遗吴郡人，少为郡吏。」
　　〔二〕嘉锡案：宋躬孝子传及南史均止云「少为郡吏」，不知其为主簿也。
　　〔三〕隋志有晋临海太守辛德远集五卷。新唐志有辛昺集四卷。文廷式补晋书艺文志六云：「德远盖昺字，唐人讳昺，故称其字也。」嘉锡案：晋书孙恩传作辛景，亦避讳改字。
　　晋书安帝纪：「元兴元年三月，临海太守辛景击孙恩，斩之。」又孙恩传：「恩复寇临海，临海太守辛昺讨破之。恩穷蹙赴海自沈。」嘉锡案：辛景即辛昺，盖唐人修史时避讳改之。
　　宋书高祖纪：「元兴三年，兖州刺史辛禺怀贰。会北青州刺史刘该反，禺求征该，次淮阴，又反。禺长史羊穆之斩禺，传首京师。」湘潭孙虨宋书考论云：「禺、昺字形相似，盖即一人。」嘉锡案：元兴元年三月，桓玄总百揆。二年十二月，篡位。辛昺若于三年为兖州刺史，则必玄所用。御览三百三十七有辛昺洛戍时与桓郎笺曰：「桓振武令下官将千二百人袭□营。」振武者，桓石民也。则昺乃桓氏旧部，宜其降后复叛矣。
　　〔四〕程炎震云：「隆安五年，袁山松死于沪渎。」
　　〔五〕宋躬孝子传又曰：「母昼夜涕泣，目为失明。耳无所闻。遗还入户，再拜号咽，母豁然有闻见。」嘉锡案：陈遗见南史孝义传，较此为详。考法苑珠林四十九、御览四百十一引宋躬孝子传，广记百六十二引孝子传，并有陈遗事。字句大同小异。盖同引一书也。南史云：「母昼夜泣涕，目为失明，耳无所闻。遗还入户，再拜号咽，母豁然即明。」此事世说所无，而宋躬传有之。盖即南史所本。且不独此一事而已。凡孝义传中所载，如贾恩、丘杰、孙棘、何子平、王虚之、华宝、韩灵敏诸人，无不采自宋躬书者。考之类聚、御览所引，便可见矣。宋躬孝子传二十卷，隋书经籍志著录，不详时代。两唐志作宗躬。姚振宗隋志考证二十、据南齐书孔稚圭传，永明中有廷尉监宋躬。南史袁彖传有江陵令宗躬。隋志别集类有齐平西咨议宗躬集。因以考得其仕履。今案：南史王虚之传中有齐永明闲事，则宋躬书即着于齐代。临川已不及见。世说此条，必别有所本。孝标注中不言遗母目瞽复明，盖亦未睹其书也。南史称宋初吴郡人陈遗，则遗之遭难不死虽在晋末，而其人实卒于宋初。考世说所载多魏、晋之事，其下逮宋朝者，不过王谧、傅亮、谢灵运数人而已。皆名士之冠绝当时者。遗南土寒人，仕纔州郡，独蒙纪录，褎然为一代称首。盖因其纯孝足贯神明，不以微贱而遗之也。自中原云扰，五马南浮，虽王纲解纽，风教陵夷，而孝弟之行，独为朝野所重。自晋至梁，撰孝子传者，隋志八家，九十八卷；两唐志又益二家，三十四卷。其它传记所载，犹复累牍连篇。伦常赖以维系，道德由之不亡。故虽江左偏安，五朝递嬗，犹能支拄二百七十余年，不为胡羯所吞噬。至于京、洛沦陷，北俗腥膻，而索虏鲜卑，亦复用夏变夷。终乃鸱鸮革音，归我至化。而其国亦入版图。胡汉种族不同，而孝乃为人之本。然则处晦盲否塞之秋，而欲拨乱世反之正者，其可不加之意也哉。
　　孔仆射为孝武侍中，豫蒙眷接烈宗山陵。孔时为太常，形素羸瘦，着重服，竟日涕泗流涟，见者以为真孝子。续晋阳秋曰「孔安国字安国，会稽山阴人，车骑愉第六子也。少而孤贫，能善树节，以儒素见称。历侍中、太常、尚书，迁左仆射、特进，卒。」
　　吴道助、附子兄弟，居在丹阳郡。后遭母童夫人艰，道助，坦之小字。附子，隐之小字也。吴氏谱曰：「坦之字处靖，濮阳人。〔一〕仕至西中郎将功曹。父坚，取东苑童侩女，名秦姬。」朝夕哭临。及思至，〔二〕宾客吊省，号踊哀绝，路人为之落泪。韩康伯时为丹阳尹，母殷在郡，每闻二吴之哭，辄为凄恻。语康伯曰：「汝若为选官，当好料理此人。」〔三〕康伯亦甚相知。韩后果为吏部尚书。大吴不免哀制，〔四〕小吴遂大贵达。〔五〕郑缉孝子传曰「隐之字处默，少有孝行，遭母丧，哀毁过礼。时与太常韩康伯邻居，康伯母扬州刺史殷浩之妹，聪明妇人也。隐之每哭，康伯母辄辍事流涕，悲不自胜，终其丧如此。谓康伯曰：『汝后若居铨衡，当用此辈人。』后康伯为吏部尚书，乃进用之。」晋安帝纪曰：「隐之既有至性，加以廉洁，奉禄颁九族，冬月无被。桓玄欲革岭南之弊，以为广州刺史。去州二十里有贪泉，世传饮之者其心无厌。隐之乃至水上，酌而饮之，因赋诗曰：『石门有贪泉，一歃重千金。试使夷、齐饮，终当不易心。』为卢循所攻，还京师。历尚书、领军将军。」晋中兴书曰：「旧云：往广州，饮贪泉，失廉洁之性。吴隐之为刺史，自酌贪泉饮之，题石门为诗云云。」
　　【笺疏】
　　〔一〕程炎震云：「晋书云：『濮阳鄄城人，魏侍中质六世孙。』」
　　〔二〕李慈铭云：「案『思至』二字有误，各本皆同。晋书作『每至哭临之时，恒有双鹤惊叫。及祥练之夕，复有群雁俱集』。疑此『思至』二字，当作『周忌』，思、周，形近；至、忌，声近。」
　　〔三〕元李治敬斋古今黈十曰：「料理之语，见于世说者三：韩康伯母闻吴隐之兄弟居丧孝，语康伯曰：『汝若为选官，当好料理此人。』王子猷为桓温车骑参军，温谓子猷曰：『卿在府日久，比当相料理。』卫展在江州，知旧投之，都不料理。料理者，盖营护之意，犹今俚俗所谓照顾□当耳。石林以为『料理』犹言谁何，料多作平音。作平音固是，其言谁何则非也。谁何乃诃喝禁御之谓。」嘉锡案：李以营护照顾释料理，似也。然与桓车骑之语意不合，且车骑是桓冲非温也。南史陈本纪论引梁末童谣云：「黄尘污人衣，皁荚相料理。」以皁荚浣衣，而谓之料理，岂可解为照顾乎？考释玄应一切经音义十四曰：「撩理，音力条反。通俗文云：『理乱谓之撩理。』又说文云：『撩，理也。』谓撩捋整理也。今多作料量之料字也。」释慧琳一切经音义三十七曰：「撩理，上了雕反，顾野王云：『撩谓整理也。』」此两音义所引，乃料理之本义。盖撩通作料，训为整理，故凡营护其人，与整治其事物，皆可谓之料理也。钱大昕恒言录二曰「料理，双声字。」
　　翟灏通俗编十二云：「按料字平声，韩退之诗：『为逢桃树相料理。』康与之诗：『东风着意相料理。』黄庭坚诗：『平生习气难料理。』皆可证。今俗读如字。」
　　〔四〕程炎震云：「哀制，谓服中也。不免哀制，似谓不胜丧。然晋书云坦之后为袁真功曹。」类聚二十引宗躬孝子传曰：「吴坦之，隐之兄也。母葬，夕设九饭祭，坦之每临一祭，辄号痛断绝，至七祭，吐血而死。」嘉锡案：此即世说所谓大吴不免哀制也。晋书哀帝纪隆和元年二月，以龙骧将军袁真为西中郎将，监护豫、司、并、冀四州诸军事、豫州刺史，镇汝南。桓温传太和四年，温率西中郎将袁真北伐，温军败绩，归罪于真。表废为庶人。吴坦之之为西中郎将参军，当不出此数年中。韩康伯平生历官，本传无年月。考建康实录九：伯累迁至吏部尚书，改授太常。孝武帝太元五年八月卒。则伯之官吏部，最早亦不过太元之初，上距袁真之废免，凡六、七年矣。坦之盖不待府废，已丁忧罢官，哭母以死。故康伯不及用也。程氏谓后为袁真功曹，殊失之不考。
　　〔五〕群书治要三十引晋书曰：「吴隐之字处默，濮阳人也。早孤，事母孝谨，爱敬着于色养，几灭性于执丧。居近韩康伯家，康伯母贤明妇人，每闻隐之哭，临馔辍餐，当织投杼，为之悲泣，如此终其丧。谓伯曰：『汝若得在官人之任，当举如此之徒。』及伯为吏部，超选隐之，遂阶清级，为龙骧将军，广州刺史。」按治要所引晋书，不着姓名。张聪咸经史质疑录与阮侍郎论晋逸史例曰：「梁陈以下至唐初，凡引史者单称晋书，皆臧氏书也。」
　　
　　言语第二
　　边文礼见袁奉高，闳也。失次序。〔一〕文士传曰：「边让字文礼，陈留人。才俊辩逸，大将军何进闻其名，召署令史，以礼见之。让占对闲雅，声气如流，坐客皆慕之。让出就曹，时孔融、王朗等并前为掾，共书剌从让，让平衡与交接。后为九江太守，为魏武帝所杀。」奉高曰：「昔尧聘许由，面无怍色，皇甫谧曰：「由字武仲，阳城槐里人也。尧舜皆师而学事焉，后隐于沛泽之中，尧乃致天下而让焉。由为人据义履方，邪席不坐，邪?不食，闻尧让而去。其友巢父闻由为尧所让，以为污己，乃临池洗耳。池主怒曰：『何以污我水？』由于是遁耕于中岳颍水之阳，箕山之下，终身无经天下色。死葬箕山之巅，在阳城之南十里。尧因就其墓，号曰箕山公神，以配食五岳，世世奉祀，至今不绝也。」先生何为颠倒衣裳？」文礼答曰：「明府初临，尧德未彰，是以贱民颠倒衣裳耳。」按：袁闳卒于太尉掾，未尝为汝南，斯说谬矣。〔二〕
　　【笺疏】
　　〔一〕嘉锡案：失次序谓举止失措，故下文云「颠倒衣裳」。
　　〔二〕程炎震云：「案范书袁闳未尝为太尉掾，益明此注闳字是阆之误。汉时吏民通称守相为明府，注中汝南字当作陈留，文礼，陈留浚仪人也。」
　　徐孺子稚也。年九岁，尝月下戏。人语之曰：「若令月中无物，当极明邪？」五经通议曰：「月中有兔、蟾蜍者何？月，阴也；蟾蜍，亦阴也；而与兔并明，阴系于阳也。」徐曰：「不然，譬如人眼中有瞳子，无此必不明。」
　　孔文举融也。年十岁，随父到洛。时李元礼有盛名，为司隶校尉，诣门者皆俊才清称及中表亲戚乃通。文举至门，谓吏曰：「我是李府君亲。」〔一〕既通，前坐。元礼问曰：「君与仆有何亲？」对曰：「昔先君仲尼与君先人伯阳，有师资之尊，是仆与君奕世为通好也。」元礼及宾客莫不奇之。太中大夫陈韪后至，人以其语语之。韪曰：「小时了了，大未必佳！」文举曰：「想君小时，必当了了！」韪大踧踖。续汉书曰：「孔融，字文举，鲁国人，孔子二十四世孙也。〔二〕高祖父尚，巨鹿太守。父宙，泰山都尉。」融别传曰：「融四岁，与兄食梨，辄引小者。人问其故？答曰：『小儿，法当取小者。』年十岁，随父诣京师。河南尹李膺有重名，融欲观其为人，遂造之。膺问：『高明父祖，尝与仆周旋乎？』融曰：『然。先君孔子与君先人李老君，同德比义，而相师友。则融与君累世通家也。』〔三〕众坐莫不叹息，佥曰：『异童子也！』太中大夫陈韪后至，同坐以告。韪曰：『人小时了了者，长大未必能奇。』融应声曰：『即如所言，君之幼时，岂实慧乎？』膺大笑，顾谓融曰：『长大必为伟器。』」〔四〕
　　【校文】
　　注「辄引小者」「引」，沈本作「取」。
　　【笺疏】
　　〔一〕嘉锡案：府君，汉人本以称太守。今元礼为司隶校尉，亦有此称者，盖司隶比二千石，有府舍，故得通称之也。
　　〔二〕孔宙碑云：「君讳宙字季将，孔子十九世之孙也。」嘉锡案：宙为十九世，则融不得为二十四世，续汉书误也。后汉书本传作二十世孙，不误。
　　〔三〕嘉锡案：御览四百六十三引范晔后汉书叙孔融李膺事，与此注所引融别传及今本范书孔融传，字句小异，且于「累世通家也。」下增出一段云：「膺大悦，引坐，谓曰：『卿欲食乎？』融曰：『须食。』膺曰：『教卿为客之礼：主人问食，但让不须』。融曰：『不然，教君为主之礼：但置于食，不须问客。』膺惭，乃叹曰：『吾将老死，不见卿富贵也。』融曰：『公殊未死。』膺曰『如何？』融曰：『鸟之将死，其鸣也哀；人之将死，其言也善。向来公所言未有善也，故知未死。』膺甚奇之。后与膺谈论百家经史，应答如流，膺不能下之。」凡百二十七字。既非范蔚宗书所有，考魏志崔琰传注引续汉书，亦无此一段，不知为何书之误。惟类林杂说五辩捷篇与御览同无与膺谈论以下，而多与陈炜往复语，作「『小时了了，大不能佳。』融曰：『观君小时，定当了了。』炜甚踧踖」。与世说合。而与马、范书皆不同。然不引书名，莫得而考也。
　　〔四〕程炎震云：「文举以建安十三年死，年五十六，则十岁为延熹六年。通鉴以李膺自河南尹输作左校系之延熹八年，盖元礼尹京历三年也，其为司隶校尉则在八年以后矣。范书亦称河南尹与续汉书同。孝标引续汉书盖隐以驳正本文也。若李贤注引孔融家传云太尉李固则误甚，延熹六年太尉是杨秉。又魏书崔琰传注引续汉书作十余岁。」嘉锡案：孝标注中所引河南尹李膺云，乃孔融别传，非续汉书也，程氏误矣。
　　孔文举有二子，大者六岁，小者五岁。昼日父眠，小者床头盗酒饮之。大儿谓曰：「何以不拜？」答曰：「偷，那得行礼！」
</div>
    <div class="pagination">
<a href="世说新语笺疏_page2.html">上一页</a><a href="世说新语笺疏.html">1</a><a href="世说新语笺疏_page2.html">2</a><span class="current-page">3</span><a href="世说新语笺疏_page4.html">4</a><a href="世说新语笺疏_page5.html">5</a><a href="世说新语笺疏_page6.html">6</a><a href="世说新语笺疏_page7.html">7</a><a href="世说新语笺疏_page8.html">8</a><span>...</span><a href="世说新语笺疏_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
