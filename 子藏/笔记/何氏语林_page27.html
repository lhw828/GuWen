<!DOCTYPE html>
<html>
<head>
    <meta charset="UTF-8">
    <title>何氏语林 - 第 27 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>何氏语林 - 第 27 页/共 30 页</h1>
    <div class="content">　　语林卷二十七
　　钦定四库全书
　　语林卷二十八　　　　　　　何良俊　撰轻诋二十八
　　或问子西孔子曰彼哉彼哉盖厌絶之也至孟子于管晏犹或轻之则圣贤亦诋诃人耶呜呼圣贤之心非不欲并包兼容然是非之公卒何可掩不有所贬后安惩
　　祢正平自荆州北游许都书一刺懐之漫灭而无所遇或问之曰何不从陈长文司马伯达乎祢曰卿欲使我从屠沽儿辈耶又问当今复谁可者祢曰大儿孔文举小儿杨徳祖
　　人问祢正平荀令君赵荡冦皆足盖当世乎祢荅曰文若可借面吊丧稚长可使监厨请客其意以荀但有貌赵健啖肉也
　　刘荆州【刘表已见】尝自作书欲与孙伯符以示祢正平正平嗤之言如是为欲使孙防帐下儿读之耶使张子布见乎
　　管幼安少便恬静常笑邴根矩华子鱼有仕宦意及华为司徒上书让幼安幼安闻之笑曰子鱼本欲作老吏故荣之耳
　　刘巴不与张飞语孔明问之巴曰大丈夫处世当交四海英雄何至与兵子共语
　　虞仲翔在东吴曹公欲辟之虞闻之曰盗跖欲以余财污良家耶
　　石勒治门閤至峻有醉胡乗马径入府门勒问门吏冯翥向走马入门为是何人翥惶遽忘讳误对云向有醉胡乗马驰来即已诃问胡人难与语非小吏所制勒笑曰胡正自难可与言【石虎邺中记曰石勒字世龙上党武乡人匈奴之苖裔也永嘉初豪杰并起共推为主都于襄国后僭正号】
　　周仆射以雅望有海内重名后颇有酒失为仆射时略无醒日时人谓之三日仆射庾太尉曰周侯末年所谓凤徳之衰
　　阮光禄【阮裕已见】闻何次道拜相叹曰我当何处生活【晋阳秋曰何充字次道庐江人思韵淹通有文义才情累迁侍中骠骑军州刺史】
　　禇公与孙兴公【禇裒孙绰并已见】同游曲阿后湖中流风势猛迅舫欲倾覆禇公已醉乃曰此舫人皆无可以招天谴者唯孙兴公多尘滓正当以厌天欲耳便欲捉掷水中孙遽无计唯大啼曰季野卿念我
　　真为监军时范平为吏部尚书大坐语卿此还不失为防军曰卿何事人中作市井
　　符朗初过江【裴景仁秦书曰朗字元达符坚从兄性宏放神气爽悟坚常曰吾家千里驹也坚为慕容冲所围朗降谢用为散骑侍郎】王大与兄国寳命驾诣之汰法师问朗曰【安法师曰竺法汰者体器简道情冥到法师友而善焉一説法汰即安公弟子】见王吏部兄弟未朗曰非一狗面人心又一人面狗心者是耶盖以忱丑而才国寳美而狠也【秦书曰朗矜髙忤物不容于世众谗而杀之】
　　刘迈【刘毅之兄】为殷仲堪参军桓南郡尝过仲堪于防事前戏马以矟拟仲堪刘时在坐谓南郡曰马矟有余精理不足
　　会稽太守孟顗事佛精恳而为谢灵运所轻谢尝语顗曰得道应须慧业文人卿生天当在灵运前成佛必在灵运后顗深恨此言【南史曰孟顗字彦重平昌安邱人卫军昶弟也昶顗并美风姿时人谓之双珠昶贵盛顗不就辟昶死后厯侍中卒于会稽太守】
　　顔延之每薄汤恵休诗谓人曰休上人制作委巷间歌謡耳方当误后生
　　王僧达【已见】性好鹰犬何尚之致仕复起尝于宅设八关斋大集朝士行香次至僧达曰愿即解于鹰犬勿复游猎僧达荅曰家养一老狗放之去已复还尚之失色谢宣映【南史曰谢绚字宣映谢景重之子】曾于公坐戏调其舅湛湛甚不堪之谓曰汝父昔已轻舅汝今复来加我可谓世无渭阳情也【宋书曰景重是王胡之外甥与舅亦不协】
　　丘车骑嗜酒弛纵不治形仪好臧否人物尝在沈渊坐见王文宪诗沈曰王令文章大进丘曰何如我未进【丘灵鞠王俭并已见】
　　王瞻好裁贬人物小时与齐豫章王嶷为友尝嶷髙论武帝时在大牀寝瞻谓嶷曰帐中人物亦复随人寝兴嶷言次忽问王景文卿兄揩贤愚何如殷道矜瞻曰卿遂复言他人兄耶武帝笑语嶷曰多王【嶷小名】汝兄愚那得忽来王参军此句瞻曰直恐如卿来谈【南史曰王瞻字明逺谟子负气傲俗好裁贬人物齐建元初为永嘉太守诣阙跪拜不如仪召入东宫付廷尉杀之】江左甲族向来多不居宪台王氏以分支居乌衣者官位微减王僧防初除御史中丞谓人曰此是乌衣诸郎坐处我亦可试为耳
　　张忺泰为直阁校尉通涉雅俗交结多是名素每下直辄着鹿皮冠衲衣锡杖执素琴有以啓武帝者帝曰家儿何作此举止【南史曰张忺泰字义亨竟陵人卫军兴世子也不以武业自居好书读子史年十余诣禇彦回彦回问张郎弓马多少荅曰性怯畏马无力牵弓彦回异之】
　　王元长初为司徒法曹诣王僧祐因过沈昭略元长与沈先未相识沈屡顾盼请主人曰是何年少元长殊不意因语曰仆出于扶桑入于旸谷照耀天下云谁不知沈曰不知许事且食蛤蜊元长曰方以聚物以羣分君生长东隅居然应嗜此族
　　张敬儿拜车骑军开府王敬则戏之呼为禇彦回【时咸推禇彦回风度详雅敬则以敬儿武臣麄率故以彦回为戏也】敬儿曰我马上得之终不得作华林阁勲【南史曰敬则在宋与夀寂之杀后废帝于华林园】
　　卞田居【卞彬已见】为平越长史尝目禽兽云羊性淫而狠猪性卑而率鵞性顽而傲狗性险而出皆指斥贵势其赋虾蟆云纡青拖紫名为蛤鱼世以比令仆也又云科斗唯唯羣浮闇水维朝继夕聿役如比令史谘事也文章于闾巷
　　刘中郎性韵刚疎轻言肆行一日遇禇司徒【渊】入朝以腰扇障日中郎从侧过曰作如此举止羞面见人扇障何益禇曰寒士不逊中郎曰不能杀刘安得免寒士【南史曰刘祥字显征穆之之曾孙少好文学性韵刚疎建元中为正员郎后为临川王骠骑从事中郎】王奂初拜仆射刘显征【祥】与奂子融同载行至中堂见路人驱驴刘曰驴汝好为之如汝人才皆已令仆矣【南史曰祥着连珠十五首以寄懐其讥议者云希世之寳违时必贱伟俗之器无圣则沦是以明玉黜于楚岫章甫穷于越人】
　　王茂逺子琮为国子生尚始兴王女繁昌主琮少不恵为学生所嗤遂离昏茂逺谢始兴始兴曰此自主意身极不愿如此茂逺曰下官曾祖是谢仁祖外孙亦不借殿下姻媾为门户
　　沈休文常侍梁武帝宴值豫州献栗径寸半帝竒之问栗事多少与约各疏所忆沈少帝三事约出语人曰此公防前不让即羞死
　　徐常侍【徐陵已见】聘齐时魏收文学北朝之秀收録其文集以示徐令之江左徐速济江而沉之从者以问徐曰吾为魏公藏拙
　　庾信至北唯爱温子升寒山寺碑后还南人问北方何如信曰唯寒山寺一片石堪共语余若驴鸣犬吠耳何敬容为尚书令浅于学术不善作草署名敬字大作茍小为文容字大为父小为口陆倕见而戏之曰公家茍既竒大父亦不小敬容不能荅
　　江从简是江光禄子【江革已见】小时有文情年十七作采荷调以刺何敬容曰欲持荷作柱荷弱不胜梁欲持荷作镜荷暗本无光敬容不觉唯叹其工【南史曰江革少子从简少有文才作采荷调以刺何敬容为当时所赏官至司徒从事中郎侯景乱为任约所害】
　　萧韶是梁宗室【南史曰萧韶字徳茂梁长沙宣武王之孙太清中为舍人城陷西奔江陵湘东王用为郢州刺史】初为幼童庾开府【信】爱之有断袖之欢衣食所资皆开府所给遇有客韶为开府酒后为郢州开府西上江陵途经江夏韶接开府甚薄坐清油幕下引开府入宴坐开府别榻有自矜色开府稍不堪因酒酣乃径上韶牀践蹋肴馔直视韶面语曰官今日形容大异近日时賔客满坐韶大慙耻
　　胡伦许【胡已见】尝于髙允坐见中书侍郎李璨璨被服华靡伦许贫老衣褐璨颇忽之伦许谓之曰老子今若相许脱体上袴褶衣帽君欲作何计也李惕然失色杨遵彦【愔】典选二十余年奨拔人伦以为己任然取士多以言貌时人为之语曰杨公用人如贫士市取其大者
　　魏佛助以温子升全不作赋邢虽有一两首又非所长常云文士会须作赋始成大才今人唯以章表碑志自许此外更同儿戏
　　刘昼作六合赋自谓絶伦以呈魏收收曰赋名六合已是大愚文又愚于六合君四体又甚于文昼大忿以示邢子才子才曰君此赋正似疥骆驼伏而无娬媚【后魏书曰刘昼本大儒举秀才入京考策不第方复缉缀词藻言甚俚拙作赋一首以六合为名自谓絶伦】崔信明尝自矜其文谓过李百药郑世翼遇之江中谓信明曰尝闻有枫落吴江冷愿见其余信明欣然多出众篇世翼览未终篇曰所见不逮所闻投诸水引舟迳去【唐诗纪事曰郑世翼荥阳人武徳时为州録事参军以言忤物贞观中坐怨谤流死嶲州】唐太宗行幸翠微宫以司农卿李纬为民部尚书会有自京师来者帝问房龄闻纬拜尚书谓何荅曰惟称李纬好髭帝闻遽改授洛州刺史
　　髙宗朝姜恪为左相阎立本为右相时姜以边立功立本最善图画时人为之语曰左相宣威沙漠右相驰誉丹青
　　武后时有御史台令史入台门值里行御史数人聚立门内令史下驴冲过其间诸御史大怒杖之令史云今日之过实在此驴乞先数之然后受罚御史许之此人即语驴曰汝伎艺可知精神极钝何物驴畜敢于御史里行于是羞而止【大唐载曰武后初称周恐下心不安乃令人自举供奉官正员外多置里行拾遗补阙御史时有车载斗量之咏】
　　杨再思呼朝士为麒麟楦或问之曰今假拚麒麟必修饰其形覆之驴上宛然异物及去其皮还是驴耳无徳而朱紫何以异是
　　狄仁杰为相有卢氏堂姨居午桥别墅未尝入城仁杰伏腊修礼甚谨尝雪后休暇卢氏适见表弟挟弧矢携雉兔归羞味进于堂上顾揖仁杰意甚轻傲仁杰因啓曰某幸为相表弟有所欲愿悉力从其请姨曰吾止有一子不欲令事女主仁杰慙而去
　　赵仁奨住王戎墓侧善歌黄麞景龙中负薪诣阙云助国调鼎即除台官中书令姚崇曰此是黄麞耶改授当州一尉宋务光嘲之曰赵仁奨出王戎墓下入朱博台中舍彼负薪登兹列柏行人不避骢马坐客惟聴黄麞忽一夫负两束薪曰此合拜殿中人问其由曰赵以一束拜监察此两束合授殿中
　　卢藏用初终南少室二山时有意当世人目为随驾士晚年乃徇权利司马承祯还山藏用指终南曰此中大有佳处承祯徐曰以仆视之仕宦之捷径耳【卢藏用已见】
　　陆余庆为洛州长史其子嘲之曰陆余庆笔头无力嘴头硬一衙受词讼十日判不竟置案褥下余庆得读之曰必是那狗遂鞭之
　　李林甫每与同僚议及公直之事则如痴醉之人未尝问荅或语及阿徇之事则响应如流张曲江尝谓賔客曰李林甫议事如醉者脑语
　　王缙作相日好与人撰碑志有送润毫者误叩右丞门右丞曰大作家在那边
　　宗欲相苏颋夜召萧嵩草制其词曰国之瓌寳帝曰朕不欲斥其父名卿当为刋削沉思久之曰国之珍寳嵩出帝曰虚有其表嵩颐大多髭故云【唐诗纪事曰嵩开元初权中书舍人王丘齐澣以嵩少学术不以行辈许之独姚崇称其逺到】
　　严武以世旧待杜甫甚善甫性偏躁傲诞尝醉登武牀瞪视曰严挺之乃有此儿
　　朱泚僭逆姚令言与源休同知政事羣凶宴乐既醉令言与休论功令言自比萧何休曰帷幄之谋成秦之业无出予右吾比萧何子为曹参可矣时朝士在贼庭者闻之皆笑谓休为火迫酂侯
　　长庆中一朝士退朝诣其友人见衲衣道人在坐不怿而去他日谓友人曰公何故好毳褐之夫吾不知其贤愚且觉其臭友人应曰毳褐之臭岂胜铜乳铜乳之臭并肩而立接迹而趋公处其间曾不嫌耻反讥余与山野有道之士游南朝髙人以蛙鸣及蒿莱胜鼓吹以吾视毳褐愈于今之朱紫逺矣
　　韩愈尝语李程曰某与崔丞相【羣】同年往还直是聪明过人李曰何处是过人者韩曰共愈往还二十余年不曾共説着文章
　　韩昌黎初贬之制是席舍人草词中曰早登科第亦有声名席既物故友人曰席无令子弟岂病隂毒伤寒而与不洁吃耶韩曰席十八吃不洁太迟人问之曰出语不是
　　李泌谓卢杞奸邪徳宗称其小心泌对曰小心乃奸臣之态
　　李纾侍郎好谐戏又服用华鲜尝朝回与同列入坊门有负贩者呵不避李骂云头钱价奴兵辄冲官长负者顾而言曰八钱价措大漫作威风纾乐采异语使仆者诱之至家为设酒馔问八钱之义负者荅曰只是衣短七耳同列以为破的【唐诗纪事曰李纾字仲舒大厯初李季卿荐为左补阙徳宗时终吏部侍郎】
　　关播盛称李元平用为汝州别驾李希烈作逆使李克诚禽之又募亡命为内应缚致元平入见希烈遗下污地希烈以其眇小无髯戏克诚曰使尔取元平何得元平儿来因嫚骂曰盲宰相使汝当我何待我浅耶【刘昫唐书曰关播字务元卫州汲人卢杞以其柔缓易制骤称荐之用为吏部侍郎播乏知人之鉴好大言虚诞者李元平本宗室子敢大言好论兵播竒之累奏以为可任相】
　　武儒衡在中书时元稹因縁宦官得知制诰儒衡鄙厌之会食蝇集其上儒衡挥扇曰适从何处来遽集于此一坐皆失色【刘昫唐书曰武儒衡宰相元衡从父弟才度俊伟气岸髙雅论事有风彩羣邪恶之尤为宰相令狐楚所忌】
　　薛昭纬尝任祠部员外【摭言曰薛保逊大中朝侵侮诸叔父自起居舍人贬洗马而卒其子昭纬有父风任祠部员外贬澄州司马中书舍人顔荛当制曰陵轹诸父代嗣其凶】时李系任少仪王荛任小賔正旦立仗班退昭纬吟曰左金乌而右玉兔天子旌旂荛遽请下句昭纬应声曰上李系而下王荛小人行缀【唐书曰王荛祖起父龟并知名荛苦学善属文拜侍御史从僖宗幸山南卒】
　　郑光业兄弟每柄文有一巨皮箱凡同人投献词句有可嗤者即投其中号曰苦海用资谐戏每有宴集即命二仆舁苦海于前共阅一编靡不极欢而罢
　　韩昭仕蜀麄有文章李台嘏曰韩八座事艺如拆袜线无一条长
　　武湖是金陵胜处一日诸阁老待漏朝堂语及林泉之事冯谧因举宗赐贺监镜湖信为盛事又言余非敢望此但赐后湖亦足畅平生也徐徐语曰主上尊贤待士常若不及岂惜一后湖所乏者知章尔冯大有慙色
　　韩熙载性好谑浪有投贽太荒恶者熙载使妓炷艾熏之俟来即归之出乃嗅之曰子之卷轴何多艾气闻者大笑
　　郭昱狭中诡僻登显徳中进士耻赴常选献书于宰相赵普自比巢由朝议恶其矫激故久不调后复伺普望尘自陈普笑谓人曰今日甚荣得巢由拜于马首宋太祖尝与赵普议事不合上曰安得宰相如桑维翰者与之谋乎普曰使维翰在陛下亦不用盖维翰爱钱上曰茍用其长当防其短措大眼孔小赐与十万贯则塞破屋子矣
　　许懐徳为殿帅尝有一举人因懐徳乳姥求为门客懐徳许之举子曳栏拜于庭下懐徳据坐受之或以懐徳武人不知事例密谓之曰举人无设堦之礼可少降接懐徳应曰我得打乳姥关节秀才只消如此待之梅侍读与孙何盛度丁谓四人【并已见】俱为侍从时梅好洁衣服裒以龙麝其香数步袭人孙性落魄衣服垢污盛体充壮居马上前如俯后如仰丁吴人面如刻削时人为之语曰梅香孙臭盛肥丁瘦
　　夏竦尝统师西伐揭榜塞上云有得赵元昊头者赏钱五百万贯爵西平王元昊使人入市卖箔陜西荻箔甚髙倚之食肆外佯为食讫遗去至晚食肆窃喜以为有所获徐展之乃元昊购竦之榜悬箔之端云有得夏竦头者赏钱两贯文竦闻之急令藏揜而已諠播逺近竦大慙阻
　　刘贡父作给事中时郑穆学士表请致仕状过门下省刘谓同舍曰宏中请致仕为年若干荅者曰郑年七十三刘遽曰慎不可遂其请问其故刘曰且留取伴八十四底时潞公年八十四再起平章事或云潞公闻之甚不怿宏中穆字也
　　刘贡父言每见介甫道字説便待打诨
　　苏子瞻云予一日醉卧有鱼头身者自海中来云广利王请端明予披褐黄冠而去亦不知身入水中但闻风雷声有顷豁然明目疑入水晶宫其下骊目夜光文犀尺璧南金火齐不可仰视间以瑚琥珀广利佩剑冠服而出从二青衣予曰海上逐客重烦邀命有顷东华真人南溟夫人亦至出鲛绡丈余命予赋诗予写竟进广利诸仙迎看称妙独广利旁一冠簪者谓之鼈相公进言苏轼不谨祝融字犯王讳王大怒斥出予退而叹曰某到处被鼈相公厮壊
　　东坡一日会客坐客举令欲以两卦名证一故事一人云孟尝门下三千客大有同人一人云光武兵渡滹沱河既济未济一人云刘寛婢羮污朝衣家人小过东坡云牛僧孺父子犯罪先斩小畜后斩大畜盖指荆公父子也
　　荆公素轻沈文通以为寡学赠之诗曰翛然一榻枕书卧直到日斜骑马归及作文通墓志遂云公虽不常读书或曰渠乃状元此语得无太过公乃改读书作视书【东都事畧曰沈遘字文通钱塘人举进士第一为人明敏通达世务以龙图阁直学士知开封府】王荆公尝见郑毅夫梦仙诗云授我碧简书竒蟠丹砂读之不可识翻身凌紫霞大笑曰此人不识字不勘自承毅夫曰不然吾用太白诗语也公又笑曰自首减等【东都事畧曰郑獬字毅夫安州安陆人为人俊迈不羣举进士第一累官知制诰王安石参知政事不悦獬除翰林侍读学士知杭州】
　　杜少陵宿龙门诗云天阙象纬逼王介甫改阙为阅黄山谷对众极言其是刘贡父闻之曰直是怕他
　　王荆公与滕甫不善又素轻郑毅夫因目为滕屠郑沽司马温公之亡当明堂大享朝廷以致斋不及奠肆赦毕苏子瞻率同辈以往程正叔固争引论语子于是日哭则不歌子瞻曰明堂乃吉礼不可谓歌则不哭正叔又谕司马诸孤不得受吊子瞻戏曰颐可谓燠糟鄙俚叔孙通
　　司马文正公薨时程正叔以臆説敛之正如封角状东坡嫉其怪妄因怒诋曰此岂信物一角附上阎罗大王者耶【沈明逺寓简曰程氏之学自有佳处至椎鲁不学之人窜迹其中状有徳者其实土木偶也而盗一时之名东坡讥骂畧无假借人或过之不知东坡之意惧其为杨墨率天下之人流为矫防庸惰之习也辟之恨不力耳岂过也哉】
　　章子厚【章惇】与苏子瞻小时相善一日章坦腹而卧适子瞻自外来章摩其腹以问子瞻曰公道此中何所有子瞻曰都是谋反的家事
　　苏子瞻云恵州市肆寥落然日杀一羊不敢与在官者争买时嘱屠者买其脊骨骨间亦有微肉熟煮漉随意用酒薄防盐炙微焦食之终日摘剔得微肉于牙綮间如食蠏螯率三五日一食甚觉有补子由三年堂庖所食刍豢灭齿而不得骨岂复知此味乎此虽戏语极可施用用此法则众狗不悦耳
　　张文潜【耒】尝问张安道云司马君实直言王介甫不晓事是如何安道云贤只消去看字説文潜云字説也只是二三分不合人意安道云若然则足下亦有七八分不解事矣
　　曾巩知襄州日朝廷遣使按水利令从官各辟三两选人充勾当公事巩一日宴诸使者坐客云昨夕九星坠于西南有声甚厉又有小星随之巩曰小星必是天狗下勾当公事也
　　刘元城言哲宗皇帝尝因春日经筵讲罢移坐小轩中赐茶自起折一栁枝程颐为説书遽起谏曰方春万物生荣不可无故摧折哲宗色不平因掷弃之温公闻之不乐谓门人曰遂使人主不欲亲近儒生正为此辈章子厚为侍从时遇其生朝会客门人林特以诗为夀子厚出诗示客指其颂徳处叹以为工门人颇不平忽曰昔人有令画工神以其不似命别为之既又以为不似凡三四易画工怒曰若画得似处是甚模様满坐閧然
　　曾布以翰林学士权三司坐言市易事落职知饶州舍人许当制颇多斥词许是曾公所引心自不安往曾许谢过曾曰君不闻宋子京之事乎昔晏元献当国子京为翰林学士晏爱宋之才雅欲旦夕相见遂税一第于旁近延居之遇中秋啓燕晏召宋出妓饮酒赋诗达旦方罢翌日罢相宋当草词颇极诋斥至有广营产以殖私多役兵而规利之语方子京挥毫之际昨日余酲尚在左右观者亦骇盖此事由来逺矣何足校耶许怃然而去
　　王元泽有心疾与妻未尝接荆公怜而嫁之同时有工部员外郎侯叔献再娶而悍后叔献卒朝廷虑其虐前妻之子有防出之不得为侯氏妻京师为之语曰王太祝生前嫁妇侯工部死后休妻【王雱已见　东轩笔録曰侯叔献为汜县令有善政初为尉尝捕盗有功府尹李绚谓曰子之才能吾深知之可一见推官判官当同状荐子也叔献曰本以公事至府亊毕归邑若投谒以求荐非我志也遂不见而去】
　　蔡卞妻七夫人是荆公女颇知书能诗词蔡每有国事先谋之牀第然后宣于庙堂时执政相语曰吾辈每日奉行者皆其咳唾之余也蔡拜右相家宴张乐伶人言曰右丞今日大拜都是夫人裙带中外以为笑蔡攸尝饮禁中徽宗频以巨觥劝之攸恳辞不任杯酌至颠踣上曰就令灌死亦不至失一司马光
　　杭僧温日观善画卜萄性嗜酒唯杨总统饮以酒则不一沾唇见辄骂曰掘坟贼掘坟贼【夏文彦图绘寳鉴曰僧子温字仲言号日观作水墨卜萄自成一家法人莫能测又号知归子】















　　语林卷二十八
<子部,小说家类,杂事之属,何氏语林>
　　钦定四库全书
　　语林卷二十九　　　　　明　何良俊　撰假谲二十九
　　夫君子所贵者诚假谲则于诚何有哉盖虽权以济事亦君子所不道也
</div>
    <div class="pagination">
<a href="何氏语林_page26.html">上一页</a><span>...</span><a href="何氏语林_page22.html">22</a><a href="何氏语林_page23.html">23</a><a href="何氏语林_page24.html">24</a><a href="何氏语林_page25.html">25</a><a href="何氏语林_page26.html">26</a><span class="current-page">27</span><a href="何氏语林_page28.html">28</a><a href="何氏语林_page29.html">29</a><a href="何氏语林_page30.html">30</a><a href="何氏语林_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
