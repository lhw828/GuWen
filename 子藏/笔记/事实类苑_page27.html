<!DOCTYPE html>
<html>
<head>
    <meta charset="UTF-8">
    <title>事实类苑 - 第 27 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>事实类苑 - 第 27 页/共 43 页</h1>
    <div class="content">　　古人文章自应律度不以音韵为主自沈约增崇韵学其论文则曰欲使宫羽相变低昂殊节若前有浮声则后须切响一简之内音韵尽殊两句之中轻重悉异妙达此防始可言文自后浮巧之语体制渐多如旁犯蹉对假对双声叠韵之类诗又有正格偏格类例极多故有三十四格十九图四声八病之类今畧举数事如徐陵云陪逰馺娑骋纎腰于结风长乐鸳鸯奏后声于度曲又云厌长乐之踈钟劳中宫之缓箭虽两长乐意义不同不为重复此类为旁犯如九歌蕙肴蒸兮兰借奠桂酒兮椒浆当以蒸蕙肴对奠桂酒今倒用之谓之蹉对如自朱耶之狼狈致赤子之流离不唯朱对赤耶对子兼狼狈流离乃兽名对鸟名又如防人具鸡黍穉子摘杨梅以鸡对杨如此之类皆为假对如几家村草里吹唱隔江闻几家村草对吹唱隔江皆双声如月影侵簮冷江光逼履清侵簮逼履皆叠韵诗第二字侧入谓之正格如凤暦轩辕纪龙飞四十春之类第二字平入谓之偏格如四更山吐月残夜水明楼之类唐名贤辈诗多用正格如杜甫律诗用偏格者十无一二
　　香奁集
　　和鲁公凝有艶词一编名香奁集凝后贵乃嫁其名为韩偓今世传韩偓香奁集乃凝所为也凝生平著述分为演纶游艺孝弟疑狱香奁籝金六集自为游艺集序云予有香奁籝金二集不行于世凝在政府避议论讳其名又欲后人知故于游艺集序实之此凝之意也予在秀州其曾孙和惇家藏诸书皆鲁公旧物末有印记甚完【见笔谈】
　　大言赋
　　苏易简为学士承防日太宗亲书宋玉大言赋锡之易简因効玉亦作大言赋以献曰皇帝书白龙笺作大言赋赐玉堂易简御笔煌煌雄辞洋洋瓖瑺博防不可备详诏易简升殿躬指其理叹宋玉之奇怪也因伏而奏言恨宋玉不与陛下同时帝曰噫何代无人耶卿为朕言之易简曰圣人兴兮告成功登昆仑兮展升中地为席兮飨祖宗天起籁兮调笙镛日乌月兔耀文明麾龙旗兮严武御也执北斗兮奠酒也削西华兮为石防也迅雷三发山神呼也流电三激烽火举也礼册献兮淳风还君百拜兮天神欢四时一周兮万八千年太山夷兮溟海干圆盖空兮方舆穿君王之夀兮无穷焉殿上皆呼万岁上览之大喜又作小诗四句以褒之易简刻石于院内之壁【见杨文公谈苑】
　　渔家傲
　　范文正公守边日作渔家傲歌数阕皆以塞下秋来为首句颇述边疆之劳苦欧阳公尝呼为穷塞主之词及王尚书素出守平凉文忠亦作渔家傲一词以送之其断章曰战胜归来飞防奏倾贺酒玉阶遥献南山夀顾谓王曰此真元帅事也
　　因诗起狱
　　苖振以列卿知明州熈宁中致仕归郓州多置田产又自明州创材为堂舟载归郓时王逵亦致仕作诗嘲振曰田从汾上天生出堂自明州地驾来此句传至京师王荆公大怒即出御史王子韵使两浙亷其事子韵又言知杭州祖无择亦有奸利之迹于是明州秀州各起狱鞫治振与无择贬斥熈宁以后数以謡言起狱皆自逵诗为始也
　　凤栖梧词
　　蜀路泥溪驿天圣中有女郎卢氏者随父徃漠州作县自蜀归题于驿舎之壁其序畧云登山临水不废于讴吟易羽移商縁于覊思因成凤栖梧曲一阕书于壁后之君子览之者无以妇人窃弄翰墨为罪词曰蜀道青天烟蔼蔼帝里繁华迢递何时至回望锦川挥粉泪凤钗斜軃乌云腻钿双垂金缕细玉佩珠珰露滴寒如水从此渺然添逺意画眉学得遥山翠【见倦游録】
　　大小孤山
　　宋景文言大小孤山以孤独为字有庙江壖乃为妇人状龙图阁学士陈公简夫留诗曰山称孤独字庙塑女郎形过客虽知误行人但乞灵时称佳句
　　登吹台诗
　　先生尝言恩门王公终于太子少保七十后精力犹不衰每天气和暖必乘小驷从三四老苍头携照袋【照袋以皮为之四方有盖其中可容】中贮笔砚韵畧刀子砺石牋纸数十幅并小乐器之类别置游春盒随事置酒炙三五人之具门生在京者多侍行每出郊野遇有园亭及竹树之处必赏燕终日赋诗品小管色尽欢醉而归吾忝左拾遗日适暮春与同门生五六人从公登繁台佛舍繁台即梁孝王吹台也公是日饮酒赋诗甚欢抵夜方散尝记得公诗曰桞隂如露絮成堆又引门生上吹台淑气即随风去芳尊宜命管弦催谩夸列鼎鸣钟贵宁免朝乌夜兎推烂醉也须诗一首不能空放马头回其天才纵逸风韵闲适皆此类也
　　王彦威诗
　　先公尝言唐朝长安士大夫重内官而轻外任及两制尤为华贵故自从郎或从翰苑出领节制者皆以为失意当方面者目为粗材自以张燕公有言愧无通材供国麄使又薛许昌谢茶诗云麄官乞与真抛却防有诗情合得尝东京明德门【今为乾元门】即唐时汴州宣武军鼓角楼至朱梁建都不遑改作因而号曰建国楼其上有节度使王彦威诗今尚在彦威明于典礼仕贞元元和间为太常博士累官至大寮其诗曰貔貅十万拥雄姿正是酬恩报国时沛水波涛喧鼓角隋堤杨柳拂旌旗前驱红斾闗西将列坐青娥赵国姬为报长安冠盖道麄官到底是男儿即彦威麄官男儿之言亦有恨尔其后至太祖重修官职不复存矣
　　禅理诗
　　杨文公深达性理精悟禅观捐馆时作偈曰沤生复沤灭二法本来齐要识真机处赵州东院西丞相王公随亦悟性理捐馆时知河阳作偈曰画堂灯欲灭弹指向谁说去住本寻常春风扫残雪是夕薨凌晨天大雪实正月六日
　　二
　　曹司封修睦深达性理知邵武军时甞以竹簟赠僧仁因作偈与之曰翠筠纎簟寄禅斋半夜秋从枕底来若也此时人问道凉天卷却暑天开
　　三
　　张尚书方平尤达性理有人问祖师西来意张以偈答之曰自从无始千千刼万法本来无一法祖师来意我不知一夜西风扫黄叶
　　四
　　陈文惠公亦悟性理甞至一古寺作偈曰殿古寒炉空流尘暗金碧独坐了无人又得真消息
　　五
　　富文忠尤达性理熙宁中余守官洛下公时为守遗余书托为访荷泽诸禅师余因以偈之曰是身如幻泡尽非真实相况兹纸上影妄外更生妄到岸不须船无风休起浪唯当清浄观妙法了亡象公答偈曰执相诚非破相亦妄不执不破是名实相既又以手笔贶余曰承以偈见警美则美矣理则未然所谓无可无不可者画亦得不画亦得就其中观像者为不得不观像者所得如何禅在什麽处以不以有无为碍者近乎道也思之思之【见青箱杂记】
　　渊明诗
　　陶渊明意趣真若清淡之宗诗家视渊明犹孔门视伯夷也其集屡经诸儒手校然有问来使篇世盖未见独有唐时晁文元家二本有之诗云君从山中来【一作南山】早晚发我目我屋【一作家】南窗下今生几丛菊蔷薇叶已抽【一作茁】秋兰【一作春兰】气当馥归去来山中山中酒应熟李太白浔阳感秋诗陶令归去来田家酒应熟
　　诗有变态
　　薛许昌答书生赠诗百首其一首卷初如卷终讥其不能变态也大抵屑屑较量属句平匀不免气骨寒俭殊不知诗家要当有情致抑髙下使气沉防耸秀凌纸又用事能破觚为贠剉刚成柔始为有功此昔人所谓缚虎手也如苏子美穷居和长安师业清有句云玉帐夜寒兵似水茅斋春静草如烟东坡甞作诗天边鸿雁不易得便令作对随家鸡又有驱猛虎如羣羊曰真佳话也
　　王苏更相是非
　　王文公见东坡醉白堂记徐曰此非是韩白优劣论东坡答之曰不若介甫度州学记乃学校策耳二公相诮或如此然胜处未甞不相倾慕元祐间东坡奉祠西岳一见公旧题杨桞鸣蜩緑暗荷花落日红酣三十六陂春水白头想见江南炷目久之曰此老野狐精也【见西清诗话】
　　王苏更相称誉
　　元丰中王文公在金陵东坡自黄北迁日与公游尽论古昔文字闲则俱味禅悦公叹息谓人曰不知更几百年方有如此人物东坡渡江至仪徴和游蒋山诗巴陵守王胜之盆城公亟取读至峯多巧嶂日江逺欲浮天乃抚几曰老夫平生作诗无此二句又在蒋山时以近制示东坡云若积学分缟夜崇桃分炷昼自屈宋没世旷千余年无复离骚句法乃今见之荆公曰非子瞻见谀自负如此耳亦未甞许俗子道子是时相见俗子扫轨矣
　　目前之景吟不到
　　张天觉云游鱼几队子随母啄木数声雌唤雄古子通云杨花入竹静鸟影渡塘稀而归来诗曰马忆曾行处连嘶渡晚河忽惊乡树出渐识路人多皆因目前之景吟者多不到也
　　前辈务求博约
　　二宋俱为晏元献门下士后虽甚贵显为文必手抄寄公恳求雕润甞见景文寄公书曰莒公兄赴镇圃田同游西池作诗长杨猎罢寒熊吼太一波闲瑞鹄飞语意警絶又作一联云白雪久残梁复道黄头闲守汉楼船仍注空字于闲字之旁批云二字未定更望指示晏公书其尾曰空优于闲且见虽有船不御之意又字好语健盖前辈务求博约情实纯至如此
　　太白传神
　　李太白歴见司马子微谢自然贺知章或以为可与神游八极之表或以为谪仙人其风神超迈英爽可知后世词人传者多矣然吾于丹青见之俱不若少陵云落月满屋梁犹疑照顔色熟味之百世之下想见风采此与李太白传神诗也
　　集句
　　集句自国初犹未盛也至石曼卿人物开敏以文章为然后大着甞见手书下第偶成一生不得文章力欲上青云未有因圣主不劳千里召姮娥何惜一枝春凤凰诏下虽沾命豹虎丛中也立身啼得血流无用处着朱骑马是何人
　　乞食歌姬院
　　韩熙载仕江南每得俸给散后房歌姬熙载披衲持鉢就诸姬乞食率以为常东坡以玉带赠了元酬以衲裙坡作诗谢曰病骨难堪玉围钝根仍落箭锋机欲教乞食歌姬院故与云山旧衲衣江南野録亦载韩事与此小异
　　韩文公华山女诗
　　退之见神仙亦不伏云我能曲屈自世间安能从汝巢神仙赋谢自然诗则曰童騃无所识作谁氏子诗则曰不从而诛未晚耳惟华山女诗颇假借不知何以得此
　　堆垜死尸
　　鲁道善用事若正尔填塞故实旧谓之防鬼簿今谓之堆垜死尸如咏猩猩毛笔诗云平生几两屐身后五车书又云管城子无食肉相孔方兄有絶交书精妙隐密不可加矣当以此语反三隅也
　　文章传袭
　　司马池文正公之父仁宗时待制作诗云冷于波水淡于秋逺陌初穷见渡头赖得丹青无尽处不成应遣一生愁又黄鲁直之父作大孤山诗云长江巨浪独夫险比干一片崔嵬心文公清夷刚正而作小词云相见争如不见有情还似无情笙歌散后酒初醒深院月明人静鲁直作诗用事押韵皆超妙出人意表盖其传袭文章种性如此【见三居士诗话】
　　用字音
　　诗人不以字害意古者用字简而当亦不以字害句故韵清浊随时措意流在束薪中入张韵留晏汾隂西入先韵直取意顺而已唐人以律格自拘不复敢用唯居易作诗疑易其音于语中如照地麒麟用信音麟袍雪摆胡用鹘音杉红栏三百九十桥用谌音十往往有之晏丞相殊甞评之曰诗人乘语后当如此用字
　　用字意
　　晏丞相甞问曾明仲云刘禹锡诗有瀼西春水绫文生此生字作何意明仲云作生育之生丞相曰非也作生熟之生语乃捷
　　西都诗
　　宋次道甞为西都诗以野孤落对五凤楼言野孤落唐时名宦所聚也【见刘贡父诗话】
　　制科无登第三等者
　　宋兴以来御试制科无登第三等者惟有第四等不一余皆四等而上并为及第此则落之
　　三谏官诗
　　庆厯初永叔方平素俱除谏官君谟作诗以贺曰御笔新除三谏官喧腾朝野竞相欢当时流落丹心在自古忠良得路难必有谟猷禆帝右直须风采动朝端世间万事俱尘土留取功名久逺看三人以其诗荐于上寻亦除谏官
　　诗句作图
　　古今人掇取好诗句作图此特小巧美丽可喜一曲之智则能之故句图多歌咏风景形似百物将以观雄材逺思不可得也然雄材逺思人亦自多好句可入句图梅圣俞爱严维诗柳塘春水漫花坞夕阳迟则善矣然细察之夕阳迟则系花春水慢不须柳也如杜工部云深山催短影乔木易高风此了无瑕累又杜云萧条九州内人少虎豹多少人慎莫错多虎信所苛饥有易子食兽犹畏虞罗如此等句其含蓄深逺殆不可模仿
　　西山诗
　　洪州西山与滕王阁相对客多留诗于壁尝有僧来读之已而告郡守曰诗尽不佳何不除去守谔然诘之曰僧诗能佳乎僧因即吟曰洪州太白方积翠倚穹苍万古遮新月半江无夕阳守异之遣去
　　奏献浼渎
　　太祖亲征北庭师还途中御制诗有銮舆临紫塞朔野冻云飞遂仝何进銮舆临紫塞朔野冻云飞诗召对嘉赏授赞善诗有塞日穿痕断邉云背影飞缥缈随黄屋隂沈防紫微俄一县尉宋揵督防辇道倚其姓名之识旋觊一官因而草防歌颂进不已诸科亦叩行在乞免文觧其表面籖题云进上官家赵浼渎旒扆有司亟请至银台应奏御文字先经本台对駮方进因而少戢
　　章枢宻喜养生
　　章枢密惇少喜养生性尤真率尝云若遇饥则虽不相识处亦须索饭若食饱时见父亦不拜在门下省及枢密益喜丹灶饵茯苓以却粒骨气清粹真神仙中人苏子瞻赠之诗云鼎中龙虎黄金贱松下蛇緑骨轻盖谓是也【见东轩笔録】













　　事实类苑卷四十
　　钦定四库全书
　　事实类苑卷四十一　　　宋　江少虞　撰文章四六
　　卢多逊
　　卢多逊为学士时太祖至西洛郊祀手诏多逊所草曰定鼎洛邑我之西都燔柴郊坛国之大事钱若水为学士一日太宗自作祝辞文而不成令左右持诣翰林命即草之若水对使者换成其句云上帝之体虽躬是荷下民之命乃明神所司上喜曰朕阁笔思之不能措辞尤激赏其才美
　　吴处厚
　　余皇祐壬辰岁取国学解试律设大法赋得第一名时枢郡【阙】公尤翰林贾公黙密直蔡公杭修注江公材并为考试官内江公尤见知语余曰满塲程试皆使萧何唯足下使萧规对汉约足见追琢细腻又所问春秋策对答详备及赋押秋茶之密用唐太宗赦受缣事诸君皆不见云只有秦繁于秋茶家于凝然则各何出余逊席敛袵自陈逺方寒士一旦程文诏中甄抺因对曰文选策秀才文有解秋茶之密网唐太宗赦授缣事出杜佑通典唐书即不在公大喜又曰满塲使次骨皆作刺骨对凝脂唯足下用杜周传作次骨又对吹毛只此亦堪作解元余再三逊谢士举登第名在行间授江狱掾公作诗送余曰太学鲁书生南州汉掾卿故乡千里小丹桂一枝荣莫数科名屈难将力命生他年期射策调笔任纵横葢公欲激余应大科故也
　　二
　　小説载卢樵貌陋尝以文章谒韦宙韦氏子弟多肆轻侮宙语之曰卢虽人物不然观其文章有首尾异日必贵后竟如其言本朝夏英公亦尝以文章谒盛文肃曰子文章有馆阁气异日必显后亦如其言然予尝究文章虽皆出于心术而实有两等有山林草野之文有朝廷台阁之文山林草野之文则其气枯槁憔悴乃道不得行著书立言者之所尚也朝廷台阁之文则其气温润丰缛乃得位于时演纶视草者之所尚也故本朝杨大年宋宣献宋莒公胡武平所撰制诰皆婉美淳厚过于前世燕许韦杨逺甚而其为人亦各类其文章王安国常语余曰文章格调须是官様岂安国言官様亦谓有馆阁气耶又今世乐艺亦有两般格调若教坊格调则婉媚风流朝庙供应则忌麄野嘲折至于村歌社舞则又喜焉兹亦与文章相类
　　范文正公
　　范文正公幼孤随母适朱氏因冒朱姓名説后复本姓以啓谢时宰曰志在投秦入境遂称于张禄名非伯越乘舟乃效于陶朱以范雎范蠡亦甞改姓名故也又伪蜀翰林学士范禹偁又甞冒姓张后复姓有启谢郡守云昔年上第误标张禄之名今日故园复作范雎之裔然不若文正公之精巧
　　杨文公
　　杨文公为执政所忌母病谒告不候朝防径归韩城与弟同居逾年不调公有啓谢朝中亲友曰介推母子愿归绵上之田伯夷弟兄甘受首阳之饿后除知汝州而看防事者攻击不已公又有啓与亲友曰已挤沟壑犹下石而未休方困蒺藜尚闗弓而相对
　　二
　　真宗甞以御制释典文字法音集三十卷天禧中诏举僧二十一人于传法院笺注杨大年充提举注释院事制中有六种震动之説一僧采而笺之唶碎繁駮将三百字大年都抹去自下二句止八字曰地体本静动必有变其简当若此
　　三
　　杨大年每欲作文则与门人賔客饮博投壶奕碁语笑喧哗而不妨谛思以小方纸细书挥翰如飞文不加防每盈一幅则命门人传録门人疲于应命顷刻之际或可千言真一代之文豪也
　　胡武平
</div>
    <div class="pagination">
<a href="事实类苑_page26.html">上一页</a><span>...</span><a href="事实类苑_page22.html">22</a><a href="事实类苑_page23.html">23</a><a href="事实类苑_page24.html">24</a><a href="事实类苑_page25.html">25</a><a href="事实类苑_page26.html">26</a><span class="current-page">27</span><a href="事实类苑_page28.html">28</a><a href="事实类苑_page29.html">29</a><a href="事实类苑_page30.html">30</a><a href="事实类苑_page31.html">31</a><a href="事实类苑_page32.html">32</a><span>...</span><a href="事实类苑_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
