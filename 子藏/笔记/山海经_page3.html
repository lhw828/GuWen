<!DOCTYPE html>
<html>
<head>
    <meta charset="UTF-8">
    <title>山海经 - 第 3 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山海经 - 第 3 页/共 9 页</h1>
    <div class="content">　　又东三百七十里曰泰头之山共水出焉【音恭】南注于虖沱【呼佗二音下同】其上多金玉其下多竹箭
　　又东北二百里曰轩辕之山其上多铜其下多竹有鸟焉其状如枭而白首其名曰黄鸟其鸣自詨食之不妬又北二百里曰谒戾之山【今在上党郡涅县】其上多松栢有金玉沁水出焉南流注于河【至荥阳县东北入河或出谷述县羊头山也】其东有林焉名曰丹林丹林之水出焉南流注于河婴侯之水出焉北流注于泛水
　　东三百里曰沮洳之山【诗云彼汾沮洳】无草木有金玉濝水出焉【音其】南流注于河【今淇水出汲郡隆虑县大号山东过河内县南为白沟】
　　又北三百里曰神囷之山【音如仓囷之囷】其上有文石其下有白蛇有飞虫黄水出焉而东流注于洹【洹水出汲郡林虑县东北至魏郡长乐入清水洹音丸】水出焉而东流注于欧水【水今出临水县西口山经邺西北至列人县入于漳其水】
　　又北二百里曰发鸠之山【今在上党郡长子县西】其上多柘木有鸟焉其状如乌文首白喙赤足名曰精卫其鸣自詨是炎帝之少女名曰女娃【炎帝神农也娃恶佳反语误或作阶】女娃游于东海溺而不返故为精卫常衔西山之木石以堙于东海【堙塞也音因】漳水出焉【浊漳音章】东流注于河【或曰出长子县鹿谷山而东至邺入清漳】
　　又东北百二十里曰少山【今在乐平郡沽县沽县故属上党】其上有金玉其下有铜清漳之水出焉东流于浊漳之水【清漳出少山大绳谷至武安县南暴宫邑入于浊漳或曰东北至邑城入于大河也】
　　又东北二百里曰锡山其上多玉其下有砥牛首之水出焉而东流注于水
　　又北二百里曰景山有美玉景水出焉东南流注于海泽
　　又北百里曰题首之山有玉焉多石无水
　　又北百里曰绣山其上有玉青碧其木多栒【木中枚也音荀】其草多芍药芎穷【芍药一名辛夷亦香草属】洧水出焉而东流注于河其中有鳠【鳠似鮎而大白色也】黾【防黾似虾蟇小而青或曰蠖黾一物名耳】
　　又北百二十里曰松山阳水出焉东北流注于河又北百二十里曰敦与之山其上无草木有金玉溹水出于其阳【音悉各反】而东流注于泰陆之水【大陆水今钜鹿北广平泽即其水】泜水出于其隂【音抵肆反】而东流注于彭水【今泜水出中丘县西穷泉谷东注于堂阳县入于漳水】槐水出焉而东流注于泜泽
　　又北百七十里曰柘山其阳有金玉其隂有铁歴聚之水出焉而北流注于洧水
　　又北三百里曰维龙之山其上有碧玉其阳有金其隂有铁肥水出焉而东流注于臯泽其中多礨石【未详也音雷或作垒磈垒大石貌或曰石名】敞铁之水出焉而北流注于大泽又北百八十里曰白马之山其阳多石玉其隂多鐡多赤铜木马之水出焉而东北流注于虖沱【呼陀二音】
　　又北二百里曰空桑之山无草木【上已有此山疑同名也】冬夏有雪空桑之水出焉东流注于虖沱
　　又北三百里曰泰戱之山无草木多金玉有兽焉其状如羊一角一目目在耳后其名曰防防【音屋栋之栋】其鸣自訆虖沱之水出焉【今虖沱水出鴈门卤成县南武夫山】而东流注于溇水【音楼】液女之水出于其阳南流注于沁水【液音悦怿之怿】
　　又北三百里曰石山多藏金玉濩濩之水出焉【濩音尺蠖之蠖】而东流注于虖沱鲜于之水出焉而南流注于虖沱又北二百里曰童戎之山臯涂之水出焉而东流注于溇液水
　　又北三百里曰髙是之山【今在北地灵丘县】滋水出焉【音慈】而南流注于虖沱其木多防其草多条水出焉【音冦】东流注于河【过博陵县南又东北入于易水】
　　又北三百里曰陆山多美玉水出焉【或作郯水】而东流注于河
　　又北二百里曰沂山【音祈】般水出焉【音盘】而东流注于河北百二十里曰燕山多婴石【言石似玉有符彩婴带所谓燕石者】燕水出焉东流注于河
　　又北山行五百里水行五百里至于饶山是无草木多瑶碧其兽多槖驼其鸟多鹠【未详或曰鹠鸺鹠也】歴虢之水出焉而东流注于河其中有师鱼食之杀人【未详或作鲵】
　　又北四百里曰干山无草木其阳有金玉其隂有铁而无水有兽焉其状如牛而三足其名曰獂【音元】其鸣自詨又北五百里曰伦山伦水出焉而东流注于河有兽焉其状如麋其川在尾上【川窍也】其名曰罴
　　又北五百里曰碣石之山【水经曰碣石山今在辽西临渝县南水中或曰在右北平骊城县海边山】绳水出焉而东流注于河其中多蒲夷之鱼【未详】其上有玉其下多青碧
　　又北水行五百里至于鴈门之山无草木【鴈门山即北陵西隃鴈之所出因以名云在髙柳北】
　　又北水行四百里至于泰泽其中有山焉曰帝都之山广员百里无草木有金玉
　　又北五百里曰錞于母逢之山北望鸡号之山其风如防【防急风貌也音戾或云飘风也】西望幽都之山浴水出焉【浴即黒水也】是有大蛇赤首白身其音如牛见则其邑大旱
　　凡北次三经之首自太行之山以至于毋逢之山凡四十六山万二千三百五十里其神状皆马身而人面者二十神其祠之皆用一藻茝瘗之【藻聚藻茝香草兰之音昌代反】其十四神状皆彘身而载玉其祠之皆玉不瘗【不埋所用玉也】其十神状皆彘身而八足蛇尾其祠之皆用一璧瘗之大凡四十四神皆用稌糈米祠之此皆不火食
　　右北经之山志凡八十七山二万三千二百三十里山海经卷三
<子部,小说家类,异闻之属,山海经>
　　钦定四库全书
　　山海经卷四
　　晋　郭璞　撰
　　东山经
　　东山经之首曰樕之山【速株二音】北临干昧【亦山名也音妹】食水出焉而东北流注于海其中多鳙鳙之鱼【音容】其状如犁牛【牛似虎文者】其音如彘鸣
　　又南三百里曰藟山【音诔】其上有玉其下有金湖水出焉东流注于食水其中多活师【科斗也尔雅谓之活东】
　　又南三百里曰栒状之山其上多金玉其下多青碧石有兽焉其状如犬六足其名曰从从其鸣自詨有鸟焉其状如鸡而防毛其名曰防防【音咨】见则其邑大旱水出焉【音枳】而北流注于湖水其中多箴鱼其状如儵其喙如箴【出东海今江东水中亦有之】食之无疫疾
　　又南三百里曰勃亝之山无草木无水
　　又南三百里曰番条之山无草木多沙减水出焉【音同减损之减】北流注于海其中多鳡鱼【一名黄颊音感】
　　又南四百里曰姑儿之山其上多漆其下多桑柘姑儿之水出焉北流注于海其中多鳡鱼
　　又南四百里曰髙氏之山其上多玉其下多箴石【可以为砥针治痈肿者】诸绳之水出焉东流注于泽其中多金玉又南三百里曰岳山其上多桑其下多樗泺水出焉【音乐】东流注于泽其中多金玉
　　又南三百里曰犲山其上无草木其下多水其中多堪防之鱼【未详音序】有兽焉其状如夸父而彘毛其音如呼见则天下大水
　　又南三百里曰独山其上多金玉其下多美石末涂之水出焉而东南流注于沔其中多防防【条容二音】其状如黄蛇鱼翼出入有光见则其邑大旱
　　又南三百里曰泰山【即东岳岱宗也今在泰山奉髙县西北从山下至顶四十八里三百步也】其上多玉其下多金有兽焉其状如豚而有珠名曰狪狪【音如吟桐之桐】其鸣自防环水出焉东流注于江【一作海】其中多水玉
　　又南三百里曰竹山錞于江【一作涯】无草木多瑶碧激水出焉而东南流注于娶檀之水其中多茈羸
　　凡东山经之首自樕之山以至于竹山凡十二山三千六百里其神状皆人身龙首祠毛用一犬祈防用鱼【以血涂祭为防也公羊传云盖叩其鼻以防社音钩饵之饵】
　　东次二经之首曰空桑之山【此山出琴瑟材见周礼也】北临食水东望沮吴南望沙陵西望湣泽【音旻】有兽焉其状如牛而虎文其音如钦【或作吟】其名曰軨軨【音灵】其鸣自叫见则天下大水
　　又南六百里曰曹夕之山其下多谷而无水多鸟兽又西南四百里曰峄臯之山【音亦】其上多金玉其下多白垩峄臯之水出焉东流注于激女之水其中多蜃珧【蜃蚌也珧玉珧亦蚌属肾遥两音】
　　又南水行五百里流沙三百里至于山之尾无草木多砥砺
　　又南三百八十里曰山之首无草木澧水出焉【音礼】东流注于余泽其中多珠蟞鱼【音鼈】其状如肺而有目六足有珠其味酸甘食之无疠【无时气病也吕氏春秋曰澧水之鱼名曰朱蟞六足有珠鱼之美也】
　　又南三百八十里曰余峩之山其上多梓柟其下多荆芑杂余之水出焉东流注于黄水有兽焉其状如兔而鸟喙鸱目蛇尾见人则眠【言佯死也】名曰犰狳【仇余二音】其鸣自防见则螽蝗为败【螽蝗也言伤败田苗音终】
　　又南三百里曰杜父之山无草木多水
　　又南三百里曰耿山无草木多水碧【亦水玉】多大蛇有兽焉其状如狐而鱼翼其名曰朱獳【音儒】其鸣自叫见则其国有恐
　　又南三百里曰卢其之山无草木多沙石沙水出焉南流注于涔水其中多鹕【音黎】其状如鸳鸯而人足其鸣自防见则其国多土功【今鹈胡足颇有似人脚形状也】
　　又南三百八十里曰姑射之山无草木多水
　　又南水行三百里流沙百里曰北姑射之山无草木多石
　　又南三百里曰南姑射之山无草木多水
　　又南三百里曰碧山无草木多大蛇多碧水玉
　　又南五百里曰维氏之山无草木多金玉原水出焉东流注于沙泽【一名侠氏之山】
　　又南三百里曰姑逢之山无草木多金玉有兽焉其状如狐而有翼其音如鸿鴈其名曰獙獙【音毙】见则天下大旱
　　又南五百里曰凫丽之山其上有金玉其下多箴石有兽焉其状如狐而九尾九首虎爪名曰蠪侄【龙蛭二音】其音如婴儿是食人
　　又南五百里曰防山【音一真反】南临防水东望湖泽有兽焉其状如马而羊目四角牛尾其音如獋狗其名曰峳峳【音攸】见则其国多狡客【狡狡猾也】有鸟焉其状如鳬而防尾善登木其名曰絜钩见则其国多疫
　　凡东次二经之首自空桑之山至于防山凡十七山六千六百四十里其神状皆兽身人面载觡【麋鹿属角为觡音格】其祠毛用一鸡祈婴用一璧瘗
　　又东次三经之首曰尸胡之山北望山【音详】其上多金玉其下多棘有兽焉其状如麋而鱼目名曰妴胡【音婉】其鸣自防
　　又南水行八百里曰岐山其木多桃李其兽多虎又南水行五百里曰诸钩之山无草木多沙石是山也广员百里多寐鱼【即鮇鱼音味】
　　又南水行七百里曰中父之山无草木多沙
　　又东水行千里曰胡射之山无草木多沙石
　　又南水行七百里曰孟子之山其木多梓桐多桃李其草多菌蒲【未详音之】其兽多麋鹿是山也广员百里其上有水出焉名曰碧阳其中多鳣鲔【鲔即鱏也似鳣而长鼻体无鳞甲别名防鳢一名鱑也】
　　又南水行五百里曰流沙行五百里有山焉曰跂踵之山【跂音企】广员二百里无草木有大蛇其上多玉有水焉广员四十里皆涌【今河东汾隂县有瀵水源在地底濆沸涌出其深无限即此也】其名曰深泽其中多蠵【蠵觜蠵大也甲有文彩似瑇瑁而薄音遗知反】有鱼焉其状如鲤而六足鸟尾名曰鮯鮯之鱼【音蛤】其鸣自叫又南水行九百里曰踇隅之山【音敏字】其上多草木多金玉多赭有兽焉其状如牛而马尾名曰精精其鸣自叫又南水行五百里流沙三百里至于无臯之山南望幼海【即少海也淮南子曰东方大渚曰少海】东望榑木【扶桑二音】无草木多风是山也广员百里
　　凡东次三经之首自尸胡之山至于无臯之山凡九山六千九百里其神状皆人身而羊角其祠用一牡羊米用黍是神也见则风雨水为败
　　又东次四经之首曰北号之山临于北海有木焉其状如杨赤华其实如枣而无核其味酸甘食之不疟食水出焉而东北流注于海有兽焉其状如狼赤首防目其音如豚名曰猲狙【葛苴二音】是食人有鸟焉其状如鸡而白首防足而虎爪其名曰鬿【音祈】雀亦食人
　　又南三百里曰旄山无草木苍体之水出焉而西流注于展水其中多鱃鱼【今虾防字亦或作鱃秋音】其状如鲤而大首食者不疣
　　又南三百二十里曰东始之山上多苍玉有木焉其状如杨而赤理其汁如血不实其名曰芑【音起】可以服马【以汁涂之则马调良】泚水出焉而东北流注于海其中多美贝多茈鱼其状如鲋一首而十身其臭如蘪芜食之不防【孚谓反止失气也】
　　又东南三百里曰女烝之山其上无草木石膏水出焉而西注于鬲水其中多薄鱼其状如鳣鱼而一目其音如欧【如人呕吐声也】见则天下大旱
　　又东南二百里曰钦山多金玉而无石师水出焉而北流注于臯泽其中多鱃鱼多文贝有兽焉其状如豚而有牙其名曰当康其鸣自叫见则天下大穰
　　又东南二百里曰子桐之山子桐之水出焉而西流注于余如之泽其中多防鱼【音滑】其状如鱼而鸟翼出入有光其音如鸳鸯见则天下大旱
　　又东北二百里曰剡山多金玉有兽焉其状如彘而人面黄身而赤尾其名曰合窳【音庾】其音如婴儿是兽也食人亦食虫蛇见则天下大水
　　又东二百里曰太山上多金玉桢木【女桢也叶冬不凋】有兽焉其状如牛而白首一目而蛇尾其名曰蜚【音如翡翠之翡】行水则竭行草则死见则天下大疫【言其体含灾气也其铭曰蜚之为名体似无害所经枯竭甚于鸩厉万物斯惧思尔遐逝】钩水出焉而北流注于劳水其中多鱃鱼
　　凡东次四经之首自北号之山至于太山凡八山一千七百二十里
　　右东经之山志凡四十六山万八千八百六十里


　　山海经卷四
　　钦定四库全书
　　山海经卷五
　　晋　郭璞　撰
　　中山经
　　中山经薄山之首曰甘枣之山共水出焉【音恭】而西流注于河其上多杻木其下有草焉葵本而杏叶【或作楛叶】黄华而荚实名曰箨【他落反】可以已瞢【音盲】有兽焉其状如鼠而文题【防所未详音虺字亦或作虺】其名曰防【音那或作熊也】食之已瘿又东二十里曰歴儿之山其上多橿多櫔木【音厉】是木也方茎而员叶黄华而毛其实如拣【拣木名子如指头白而粘可以浣衣也音练或作简】服之不忘
　　又东十五里曰渠猪之山其上多竹渠猪之水出焉而南流注于河其中是多豪鱼状如鲔【鲔似鳣也】赤喙尾赤羽可以已白癣
　　又东三十五里曰葱聋之山其中多大谷是多白垩黑青黄垩【言有杂色垩也】
　　又东十五里曰涹山【音倭】其上多赤铜其隂多铁
　　又东七十里曰脱扈之山有草焉其状如葵叶而赤华荚实实如防荚【今防木荚似皂荚也】名曰植楮可以已癙【癙病也淮南子曰狸头已癙也】食之不眯
　　又东二十里曰金星之山多天婴其状如龙骨可以已痤【痈痤也】
　　又东七十里曰泰威之山其中有谷曰枭谷其中多铁【或无谷字】
　　又东十五里曰橿谷之山其中多赤铜【或作檀谷之山】
　　又东百二十里曰吴林之山其中多葌草【亦菅字】
　　又北三十里曰牛首之山【今长安西南有牛首山上有馆下有水未知此是非】有草焉名曰草其叶如葵而赤茎其秀如禾服之不忧劳水出焉而西流注于潏水【音如谲诈之谲】是多飞鱼其状如鲋鱼食之已痔同
　　又北四十里曰霍山【今平阳永安县庐江县晋安罗江县河南巩县皆有霍山明山以霍为名者非一矣按尔雅大山统小山为霍】其水多谷有兽焉其状如狸而白尾有鬛名曰朏朏养之可以已忧【谓蓄养之也普昧反】
　　又北五十二里曰合谷之山是多薝棘【未详音瞻】
　　又北三十五里曰隂山【亦曰险山】多砺石文石【砺石石中磨者】少水出焉其中多雕棠其叶如榆叶而方其实如赤菽【菽豆】食之已聋
　　又东北四百里曰鼓镫之山多赤铜有草焉名曰荣草其叶如柳其本如鸡卵食之已风
　　凡薄山之首自甘枣之山至于鼓镫之山凡十五山六千六百七十里歴儿冡也其祠礼毛太牢之具县以吉玉【县祭山之名也见尔雅】其余十三山者毛用一羊县婴用桑封瘗而不糈桑封者桑主也方其下而鋭其上而中穿之加金【言作神主而祭以金银饰之也公羊传曰虞主用桑主或作玉】
</div>
    <div class="pagination">
<a href="山海经_page2.html">上一页</a><a href="山海经.html">1</a><a href="山海经_page2.html">2</a><span class="current-page">3</span><a href="山海经_page4.html">4</a><a href="山海经_page5.html">5</a><a href="山海经_page6.html">6</a><a href="山海经_page7.html">7</a><a href="山海经_page8.html">8</a><a href="山海经_page9.html">9</a><a href="山海经_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
