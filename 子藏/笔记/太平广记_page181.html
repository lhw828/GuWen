<!DOCTYPE html>
<html>
<head>
    <meta charset="UTF-8">
    <title>太平广记 - 第 181 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 181 页/共 228 页</h1>
    <div class="content">　　建宁郡乌句山南五百里生牧靡草可以解毒百卉方盛乌多误食乌喙中毒必急飞牧靡山喙牧靡以解【出酉阳杂俎】
　　毒草
　　博落回有大毒生江淮山谷中茎叶如麻茎中空吹作声如勃逻故名之【出酉阳杂俎】
　　蕉毒草
　　蕉毒草如芋巨状如雀头置干地则润置湿地则干炊饭时种于灶上比饭熟即着花结子人食之立死【出感应经】
　　牧麻草
　　有牧麻草大毒有此草值风吹其气所至则数里内稻皆即死李淳风云其汁本清得水则稠见日则湿入廕即干在夏欲凉在冬欲温【出感应经】
　　龙刍
　　东海岛龙驹川穆天子养八骏处岛中有草名龙刍马食之日行千里古语一株龙刍化为龙驹【出述异记】
　　红草
　　山戎之北有草茎长一丈叶如车轮色如朝霞齐桓时山戎献其种乃植于庭以表霸者之瑞【出酉阳杂俎】
　　宫人草
　　楚中往往有宫人草状如金防而甚芬氲花似红翠俗说楚灵王时宫人数千皆多怨旷有因死于宫中者之墓上悉生此草【出述异记】
　　焦茅
　　焦茅髙五丈火燃之成灰以水灌之复成茅是谓灵茅
　　销眀草
　　销眀草夜视如列星昼则光自销灭也
　　黄渠草
　　黄渠照日如火实甚坚内食者焚身不
　　闻遐草
　　闻遐草服者轻身叶如桂茎如兰其国献根植之多不生实草叶多萎黄诏并除焉【焦茅销明黄渠闻遐四种并出王子年拾遗记】
　　始皇蒲
　　齐南城东有蒲台秦始皇所顿处时始皇在台下萦蒲以系马至今蒲生犹荣俗谓秦始皇蒲【出殷芸小说】
　　梦草
　　汉武时异国献梦草似蒲昼缩入地夜若抽萌懐其草自知梦之善恶帝思李夫人懐之辄梦【出酉阳杂俎】
　　汉武牧马草
　　汉武于湖中牧马处至今野草皆有嚼啮之状湖中呼为马泽泽中有汉武弹碁方石上有勒铭焉【出述异记】
　　水网藻
　　汉武昆明池中有水网藻枝横倒水上长八九尺有似网目鳬鸭入此草中皆不得出因名之【出酉阳杂俎】
　　地日草
　　南方有地日草三足乌欲下食此草羲和之驭以手掩乌目食此则闷不复动东方朔言为小儿时井陷坠至地下数十年无所寄托有人引之令往此草中隔红泉不得渡其人以一只履因乗泛红泉得草处食之【出酉阳杂俎】
　　书带草
　　郑司农常居不其城南山中教授黄巾乱乃避遣生徒崔琰王经诸贤于此挥涕而散所居山下草如薤叶长尺余许坚韧异常时人名作康成书带【出三齐记】
　　金防草
　　晋武帝为抚军时府内后堂砌下忽生异草三株茎黄叶緑若惣金柚翠花余苒弱状如金防时人未得知是何祥瑞也故蔽不听外人窥眎有羌人姓姚名馥字世芬充廏养马妙解阴阳之术云此草以应金徳之瑞馥年九十嵗姚襄即其祖也馥好读书嗜酒每醉厯月不醒于醉时好言王者兴亡之事善戏笑滑稽无穷常叹云九河之水不足以为蒸薪七泽麋鹿不足以充庖俎每言凡人禀天地精灵不知饮酒者动肉含气耳何必土木之偶而无心识乎好啜浊嚼糟恒言渴于醇酒羣辈常弄狎之呼为渇羌及晋武践位忽见馥立于阶下帝奇其倜傥擢为朝歌邑宰馥辞曰氐异域逺隔风化得逰中华已为殊幸请辞朝歌之县长充马圉之役时赐美酒以乐余年帝曰朝歌郡纣之故都地有酒池故使老羌不复呼渇馥于阶下髙声而应曰马圉老渐染皇教溥天夷貊皆为王臣今者欢酒池之乐受朝歌之地更为殷纣之比乎帝抚玉几大恱即为酒泉太守其地有清泉其味如酒馥乗酒而拜之遂为善政民为立生祠后以府第赐张华犹有此草故茂先金防赋云擢九茎于汉庭美二株于兹馆贵表祥乎金徳名比类而相乱至恵帝咸熈元年三株草化为树条叶似杨树髙五尺以应杨璮之事时有杨隽弟瑶弟济号曰三杨醉羌之验也【出拾遗记】
　　望舒草
　　晋太始十年立河桥之嵗有扶支国献望舒草其色红叶如荷近望则如卷荷逺望则如舒荷团团如盖亦云月出则叶舒月没则叶卷植于宫内穿池广百步名曰望舒池愍帝之末胡人移其种于胡中至今絶矣其池寻亦平也【出拾遗记】
　　神草
　　魏明时苑中有合欢草状如蓍一株百茎昼则众条扶疎夜乃合作一茎谓之神【岀酉阳杂爼】

　　太平广记卷四百八
　　钦定四库全书
　　太平广记卷四百九　　　宋　李昉等　编草木四
　　草花
　　旌节花　　　野悉宻花　　都胜花
　　簇蝶花　　　茙葵　　　　金灯花
　　金钱花　　　毗尸沙花
　　木花
　　叙牡丹　　　白牡丹　　　红紫牡丹正倒晕牡丹　合欢牡丹　　染牡丹花斸牡丹　　　月桂花　　　牡桂花
　　桂花　　　　海石榴花　　南海朱槿岭表朱槿　　红槿花　　　郍提槿花佛桑花　　　贞桐花　　　栀子花
　　山茶花　　　三色石楠花　比闾花
　　木莲花　　　郍伽花　　　木兰花
　　异木花　　　碧玫瑰　　　刺桐花
　　懐风花　　　踯躅花　　　凌霄花
　　分枝荷　　　夜舒荷　　　睡莲花
　　碧莲花　　　染青莲花　　三朶瑞莲
　　藕　　　　　莲实　　　　芰
　　菱
　　草花
　　旌节花
　　州汉源县有旌节花去地三二尺行行皆如旌节也【出州汉源县图经】
　　野悉宻花
　　野悉宻出佛林国亦出波斯国苗长七八尺叶似梅四时敷荣其花五出白色不结子花开时遍野皆香与岭南詹糖相类西域人常采其花压以为油涂甚香滑
　　都胜花
　　都胜花紫色两重心数叶卷上如芦朶蘂黄叶细
　　簇蝶花
　　簇蝶花花朶簇一蘂如莲房色浅红出在温州
　　茙葵
　　茙葵本湖中葵也一名胡葵似葵大者红可缉为布烧作灰藏大火乆不灭有重台者
　　金灯花
　　金灯一名九形花叶不相见俗恶人家种之故一名无义草
　　金钱花
　　金钱花梁时荆州掾属双六赌金钱钱尽以金钱花相足鱼谓得花胜得钱
　　毗尸沙花
　　毗尸沙一名曰中金钱花本出外国梁大同二年来中土【已上七花并出酉阳杂俎】
　　木花
　　叙牡丹
　　牡丹花世谓近有盖以隋末文士集中无牡丹謌诗则杨子华有画牡丹处极分眀子华北齐人则知牡丹花亦已乆矣【出尚书故实】又谢康乐集亦言竹间水际多牡丹而隋朝种植法七十余卷中不说牡丹者则隋朝花药中所无也【出酉阳杂俎】
　　白牡丹
　　唐开元末裴士淹为郎官奉使幽冀回至汾州众香寺得白牡丹一棵植于长兴私第天寳中为都下奇赏当时名士有裴给事宅看牡丹诗诗寻访未获太常博士张乗尝见裴祭酒说又房琯有言牡丹之防琯不与焉【出酉阳杂俎】
　　红紫牡丹
　　唐至徳中马仆射总镇太原红紫二色牡丹得移于城中元和初犹少今与茙葵多少耳【出酉阳杂俎】
　　正倒晕牡丹
　　长安兴唐寺有牡丹一棵唐元和中着花一千二百朶其色有正晕倒晕浅红深紫黄白檀等独无深红又有花叶中无抹心者重台者有花面径七八寸者【出酉阳杂俎】
　　合欢牡丹
　　长安兴善寺素师院牡丹色絶嘉元和末一枝花合欢【出酉阳杂俎】
　　染牡丹花
　　唐朝韩文公愈有疎従子侄自江淮来年甚少韩令学院中伴子弟子弟悉为凌辱韩知遂送街西僧院中令读书经旬寺主纲复诉其狂率韩遽令归且责曰市肆贱类营衣食尚有一事长处汝所为如此竟作何物侄拜谢徐曰某有一艺恨叔不知因指阶前牡丹曰叔要此花青紫黄赤唯命也韩大奇之遂给所须试之乃竪箔曲尽遮牡丹丛不令人窥掘棵四面深及其根寛容人坐唯赍紫鑛轻粉朱红旦暮治其根凡七日遂掩坑白其叔曰根较迟一月时冬初也牡丹本紫及花发色黄红厯缘每朶有一聫诗字色紫分眀乃是韩公出闗时诗头一韵曰云横秦岭家何在雪拥蓝闗马不前十四字韩大惊异遂乃辞归江淮竟不愿仕【出酉阳杂俎】
　　斸牡丹
　　长安贵逰尚牡丹三十余年矣每春暮车马若狂以不就翫为耻金吾铺围外寺观种以求利一本有数万者元和末韩令侄至长安私第有之遽命斸去曰吾岂效儿女子也【出国史补】
　　月桂花
　　月桂叶如桂花浅黄色四瓣青蘂花盛发如柿蒂出蒋山【出酉阳杂俎】
　　牡桂花
　　牡桂叶大如苦竹叶中有一脉如笔迹花蒂叶三瓣瓣端分为两岐其表色浅黄近岐浅红色花六瓣色白心凸起如荔枝其枝紫出婺州山中【出酉阳杂俎】
　　桂花
　　桂花三月开黄而不白大庾诗皆称桂花耐日及张曲江诗桂华秋皎洁妄矣【出酉阳杂俎】
　　海石榴花
　　新罗多海红并海石榴唐賛皇李徳裕言花中带海者悉従海东来章川花差类海石榴五朶簇生叶狭长重沓承
　　南海朱槿
　　南海四时皆有朱槿花常开然一本之内所发不过一二十花所开不能如图画者丛发烂漫
</div>
    <div class="pagination">
<a href="太平广记_page180.html">上一页</a><span>...</span><a href="太平广记_page176.html">176</a><a href="太平广记_page177.html">177</a><a href="太平广记_page178.html">178</a><a href="太平广记_page179.html">179</a><a href="太平广记_page180.html">180</a><span class="current-page">181</span><a href="太平广记_page182.html">182</a><a href="太平广记_page183.html">183</a><a href="太平广记_page184.html">184</a><a href="太平广记_page185.html">185</a><a href="太平广记_page186.html">186</a><span>...</span><a href="太平广记_page182.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
