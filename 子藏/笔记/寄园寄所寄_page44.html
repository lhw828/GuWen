<!DOCTYPE html>
<html>
<head>
    <meta charset="UTF-8">
    <title>寄园寄所寄 - 第 44 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寄园寄所寄 - 第 44 页/共 62 页</h1>
    <div class="content">
　　献贼犯汉阳甚急，武昌贺相逢圣因长吏徐学颜入见楚王计事。王命中人出高皇帝分封时金裹交椅一曰：“此可佐军，他无有。”逢圣哭而出。贼至，王被俘而沉之江，妃自杀。献忠见库金百万，欢曰：“有如此而不设守，朱胡子真庸儿也！”（同上）

　　武昌未破前一月，有异人呼于市曰：“一群猪，屠伯至矣。”楚宗最横，遇乱亦最酷。（《异录》）

　　贼破黄梅，焚掠惨甚，余家世业，俱为流贼劫烧一空。先一日援剿将官，邀余孙时朗及曾孙承祖出城饮，得保其命，典中死者五人，可知明季兵与贼未常不相通也。（《先曾祖日记》）

　　闯贼三围汴梁，城中饥甚，推官黄澍以闭籴，日斩米侩于市。一日署中马死，命分肉，内丁人一斤。有悍仆欲倍之，分者不允，怒曰：“会须啖汝肝脑。”分者笑曰：“好兄弟，奈何一至是？”割二解掷与之，悍仆低头拾取，分肉者遽起，砍其头，死，众仆即前，欲分其尸为食。澍闻之，对天跪曰：“速杀我，分饱汝侪腹。”众乃惶怖谢罪，遂埋悍者尸，不许食。又澍内人方食肉包，忽见人指头，惊发病死。（《啸虹笔记》）

　　汴京有散人褚生，精数术，言不可晓，事后辄奇中。前一年，别所知，将自沉于河，力挽之，不肯止，笑曰：“明年今月今日，此中人尽如我。”人咸怪其狂愚，已而果验。（《绥史》）

　　崇祯壬午，寇围大梁，张举人林宗劝当事密檄左良玉趋大梁，背北城而陈，通黄河一线以为饷道。又当令陈永福兵列城外，勿听入，入则城中饷竭，势且民与兵俱尽，皆不听。寇暂却，或讽之曰：“盍去诸？”林宗曰：“死则死耳，奈何去以为民望乎？”围城五阅月，日夜拮据行间，汴人倚之，皆守死不去。水灌城，背负其先人神主，抱诗文稿三尺许，登木筏。邻求登筏者益众，林宗不忍却，移筏就之。筏且沈，乃移筏登屋，屋上人垂绠相接。林宗耄且乏食，数上下者久之，水大至而没，次子允准及门生文大士皆从焉。长子允集泅水至西城请救父，骂贼而死。幼子允集凭浮木，依老仆妇，栖屋上，垂两日夜。老妇饿，欲啖之，急附浮木，顺流下，得渡舟以免。林宗之门人周元亮行求得之，抚恤其家，而林宗之遗骸，故汴抚高平仲敛而葬之柳园。（《列朝诗集》）

　　一贼巡营严密，人不得逃，逃者谓之落草，磔之。且连营百里，竟日不得越，禁行囊勿藏白金精兵，许携妻子。戒旁渔生子，弃弗育，收男子十五以上，四十以下为兵。一精兵容私从为之主，从掌械司磨执爨，少者十余人，驼驴少者十余，载过城市，不令处室庐，寝兴一单布幕。制绵甲，纫绽至百层轻厚，矢炮不能入。一兵卒，马三匹，冬则掠茵褥，藉其蹄，曰恐恶寒也。剖人腹为之槽，马没此锯牙思噬，若虎豹。军止即出较骑射，曰站队，及晡方毕，夜四鼓蓐食以听令。所过值崇岗绝坂，腾而直上，毋得旁逾。水惟黄可阻辔，淮泗泾渭，人皆翘足踞马背，或抱鬣缘尾，呼风而前。马蹄所壅阏，水为不行。下流浅不盈尺，步兵褰裳径涉，临阵列马三万，名三堵墙，前者返顾，后即杀之。战久不胜，马兵佯败，迫之则步卒之伉健者，长枪三万，击刺若飞，马兵回合，无孑遗矣。其攻城也，束手降者，不杀不焚。守一日杀十之三，二日杀十之七，三日屠。杀人束其尸为燎，谓之打亮。城将陷，步兵万人，周堞下防，缒城者马兵徼于外，承其隙，巡之。张献忠至残忍，所攻城，一门陷，则一门可逃。自成若覆舟于海，无噍类。诸营校所获，马骡者上赏，弓矢铅锐者亚赏，卷帛次之，珠玉为下。（《绥史》）

　　闯贼向汴梁百道攻城者七昼夜，周王出库金五十万，资守陴者，特悬赏有殪一贼者，予五十金。士钩籍大呼击贼，后虽为贼决河所淹，王卒未罹贼毒手。（同上）

　　贼破夔，拥老少江畔围杀，天忽昏黑，大雷雨。献贼怒曰：“咱老子欲杀人，天不肯耶？”燃巨炮向上击之，雷雨遽止，杀人如故。（《豹班集》）

　　贼杀蜀人之惨，割手足曰瓠奴，分夹脊曰边地，枪其背于空中曰雪鳅，置火城以围数百小儿，见奔走呼号以为乐，曰贯戏。剖孕妇之腹，抽善走之胫，碎人肝以饲马，张人皮以悬市。（《涂原疏抄》）

　　蜀太医院有旧制铜人，献贼以楮幕其关窍，召诸医考其针砭，有一穴差者立死。（《绥史》）

　　御史王孙蕃疏曰：臣闻贼破张秋，止住二日。刘元斌兵住三十七日，掘地拆墙，细细搜掠，凡民间埋藏之物，尽数获之，东省有贼如梳，兵如篦之谣。班师回日，除主将车载并每扛人人一抬，不计其数，外印一人，头军俱四五，驴驮不等，是为何物？迨抵京而正阳门铺户纟由缎，一二日间买尽，各兵俱蟒衣绫锦，肆行长安，万耳万目，共睹共闻，此则掳掠之明证也。元斌曰：杀良掳妇无其事，臣闻杀良非为割级也，一家有银钱，则掳杀一家，一村有富室，则掳杀一村，玉石俱焚，惨烈于贼。至所掳男妇，每一兵似六七名口计，沿途掠民米畜，供其食用。恐一齐入京，骇人观视，将妇女半留近京一带地方，而陆续搬取，于时红紫遍满京城，见今卖为娼者，不可胜数。（《雄县志》）

　　朝天关获成都诸生颜天汉等，通表自成。献贼怒，以为阖境俱反，诡称开科，用军礼发遣，诸生不至者，孥戮尽杀之西门外青羊宫，凡二万二千三百人，弃笔墨成丘垅。先庐州府城最坚固，贼不能破，顾以学使者徐之垣试士至。贼伪拔书囊笔，袭儒衣冠，以入夜破其城。（《岳半主人偶编》）

　　朱服远遥授部郎，丁亥守曲靖郡，城破，不屈，为川逆刖手，不食而死。二兄宾远任陆凉州，己亥城破，投崖而死。两亥伯仲相继殁，真不愧先荣禄公之教矣。潮音哭有诗云：“誓守封疆伯氏擒，忠魂碧血昼阴阴，贼非莽操奸何毒？地处滇黔祸更深；一死以酬君父志，此生不负圣贤心！于今身后孙连举，节孝根芽万里森。”紫儿哭有诗云：“祸及全滇丁亥春，垂髫小侄朱归闽，百年同祖荆三[1234]，万里离乡父一人；乱后音书今始见，生前忠义此时真，欲知浩气乾坤满，断臂投崖血尚新。”（《座右编》）

　　闯贼破西安，张国伸首倡僭号，觊作贼相，又为诱文太仆之室邓夫人进之。邓江南令族，知史书，工诗，国伸以为必见幸。自成故重太仆名，怒曰：“若同辈不能庇其伉俪，而行媚我。”叱国伸斩之，礼邓而归之家。（《快心传》）

　　丘东周陕西前卫人，都司掾也。贼陷城，矢志欲刺贼，假持屯田册，诣端履门，贼党问之，东周答曰：“投屯田册。”遂引至贼帅前，知志不可遂，乃大骂不屈。贼曰：“此醉人也。”扶之出。复骂曰：“自古岂有盲贼为天子者，会见汝尸磔万，吾何醉之有？”贼去其衣，缚置栅前。骂如前，众贼抉其齿，骂至死方止。（《陕西通志》）

　　吴奎之妻张氏，初时贼兵至门，见氏姿容美丽，遂倚之为居停。及知其欲逼己，急伏水，故向浅处，贼既沮而去。于是复起收泪，往寻其夫，道险人稠，无从即觅；中途相遇，而贼骑骤冲，复致相失。归庐独自掩门，已有预从窃入者，强淫之，无计为拒也。贼寝熟，遥闻叩门声，心知夫之归也，潜启以入，遂与其夫共以刀刺贼死。于是苍苍茫茫，拾贼资物以逃。倏有井，颓然有水盈寻，今而后得死所矣，非复向时伏浅水意也。奎立阻不可，复泣曰：“妾前日所以偷生者，虑君之饥寒失所，不获一诀生死，帐然！不料猝遇狂且，致成淫行，失节之愆，窃为郎羞；纵君不见罪，妾奈何颜偷生？幸不复以妾为念！”投井死。（《古处斋集》）

　　李自成多购蕲黄人为间，或携药囊蓍蔡为医卜，或谈青鸟姑布星家言，或为缁衣黄冠，或为乞丐戏术，或为肩挑买卖，或为皮铁杂艺，分布江皖诸境，觇伺虚实。甚至癸未会试，于路邀截赴京举子，说透打合，为之夤缘中式，以作内应。以故破城之日，云合响应，一呼咸集，人竟莫测所从来。如某某登癸未榜，文甚佳，亦贼代通关节者。（《怀秋集》）

　　甲申三月，京城破，徽贾守缎肆，与妻妾共谋饮砒霜酒。二流贼遽入，夫躲天窗板上，见贼抱其妻妾于膝，妻斟毒酒大碗自饮。贼笑曰：“盍与我共醉乎？”妻不答，妾解意，遂满斟二碗进贼，仍取琵琶弹以侑。俄而二贼倒，妻亦倒。夫急下杀羊，以血灌妻，妻活，以先倾之酒毒尚轻也。拖二尸沉于后河，闭门静避，竟免于难。（《甲申忠义传》）

　　贼破城，常缚多人，令童子操刀杀戮。少有畏慑，即刃童子。有黠悍者，遂以善杀为乐，上下马如飞，杀人如刈菅，名之曰孩儿军。（《鸡窗剩言》）

　　东国土强，三牛成具，乃可负犁。牛为贼所尽，直齐马价，所存什一。大水之后，牛触寒尽死，悯此孑遗，天不可吁，为之奈何？（《怡曝集》）

　　流氛殆十余年，每日西坠，则赤气竟天。祯季月亦如之，迄乙酉夏，而赤俱消。（同上）

　　明初有十八子之谶，又云十八孩儿天上生。成化中，有李龙子者，结一中官入宫，中谋不轨，事发伏诛。识者以宋太祖取淳风旧本，乱其次第，李继宋者，乃李亚子继朱梁之谶；然相传崇祯甲申，南京乾清宫陷，忽现一碑，上有云：“一小又一了，眼上一刀丁戌搅，平明骑马入宫门，敢在皇极京城扰。”则又知亡明之为闯也。（《异录》）

　　万历末年，民间好叶子戏，图宋寇姓名而斗之，至崇祯时大盛。其法以百贯灭活为胜负，有曰闯，有曰献，曰大顺，名曰马吊。马吊二字，殊不可解，今验之明季遇马即吊，闯与士英皆马也，夫岂偶然？

　　甲申二月大学士魏藻德夜闻刀兵声，入其寝。三月初举家闻哭泣，藻德又梦骑龙飞天，妄自私喜。闯贼破京勒饷，与方岳贡俱被拷夹，藻德自勒死，岳贡不食死。陈演梦登高台，四望不见人，占者曰：“高而无民也。”俄而闯贼擒去，极刑榜掠，献至银三万两，金三千两，珠三斗，拶夹至死。均之死也，何如早死数日？（《忠义录》）

　　崇祯十二年九月，命大学士杨嗣昌以原官兼兵部尚书，督师讨流寇，赐上方剑，宴于平台后殿上，手觞嗣昌三爵：赐以诗云：“盐梅今暂作干城，上将威严细柳营，一扫寇氛从此靖，还期教养遂民生。”书用黄色金龙蜡笺，厚如指甲，长四尺余，阔一尺六七寸，字大二寸余。后一行署云：“赐督师辅臣嗣昌。”又二行署云：“崇祯十二年九月。”前钤御笔之章，引首一宝，上方中书一押，大体似明德二字合成者，钤一表正万邦之宝。（《孤见吁天录》）

　　明熹宗在位七年，帑藏悬罄。尝将累朝所铸银瓮银碗尊鼎重器，输银作局，倾销充饷，故饷银多有银作局三字者，此人所共见也。甲申春，廷臣请动内帑。夫内帑惟承运库耳，钱粮解承运库者二：一曰金花，二曰轻赍。金花银所以供后妃金花，及宦官宫妾赏赍。轻赍银以为勋戚及京卫武臣俸禄，随进随出，非如唐德宗私库聚而不散者比。野史乃谓城破，大内尚有积金十余库，不知十余库何名？承运库外，有甲乙等十库，贮方物者也。天财库，贮钱者也。古今通籍库，贮书画符券诰命者也。东裕库，贮珍宝者也。外东库亦贮方物，无金银也，库尽此矣。城破，惟东裕库珍宝存耳，安有所谓十余库积金，而纷纷谓怀宗不轻发内帑，岂不冤哉？（《崇祯遗闻》）

　　甲申李贼自关中奔襄阳，其众尚十余万，分为四十八部，居武昌五十日，改江夏为瑞符县，设伪令，运铜炭，铸永昌钱。谋夺舟南下，取宣歙，曰西北虽不定，东南讵再失之？将发而阴霾四塞，暴雨烈风，旗枪尽折。乃以四月二十四日，改由金牛、保安，走延宁、蒲圻，沿道恣杀掠，过通城。（《绥寇经略》）

　　癸未冬，张献忠蹂躏湖南，甲申正月，率众寇蜀。秋八月甲子，陷成都蜀王至澍，率家眷自沉于井。内江王至渌不屈死，总兵刘佳胤走死浣花溪。巡按刘之渤，成都推官刘士斗，华阳知县沈云祚，被贼不屈，死之。蜀府长史郑安民，内江教谕姚思孝相继死。献忠入城后，大索全蜀绅士，至成都谬之。叙州在籍太常寺卿尹伸，及给事中吴字英，并不屈死。崇庆知州王励精闻会城陷，即朝服北面，再拜登楼自焚死。丙戌年九月，入顺庆府屠之。献贼自言是岁有大劫不利，欲独入武当山修行，俟劫运过，当复横行天下。乃营于西充县之凤凰山。时肃王兵至，献忠乘马登高望之，猝遇前锋，一矢而殪。及舁尸至，犹张目瞪视，于是斩首刳心，心色绝黑，时十二月十一日也。先是童谣有生于燕子岭，死在凤凰山，不谓献忠应之。其埋尸处丛草如棘，误触之，辄成大痈；又尝有黑虎噬人，人皆远之。（《蜀难叙略》）

　　献贼在川，偶沾疾，对天曰：“疾愈当贡朝天蜡烛二盘。”众不解也。比疾起，令贼斫妇人小足，堆积如二山，将焚之，必欲以最窄者，置于上，遍斩无当意者。忽见己之妾足最窄，遂斫之，灌以油，其臭达天，献大乐。（《酉皋外集》）

　　张献忠过梓潼，梦文昌帝君儆之，寝而欲祭焉。令士人为祭章，稍通文，献贼不解，辄杀之，蜀名士，一时被祸甚惨。既屡易不属献意，献大声曰：“咱自做；自念，尔辈书之。”其文曰：“咱老子姓张，尔也姓张，为甚吓咱老子？咱与你联了宗罢，尚飨！”至今川人常言其事。（同上）

　　成都东门外，沿江十里，有锁江桥，桥畔有回澜塔。万历中，布政余一龙所修。张献忠破蜀后，登塔见成都城池宫殿，曰：“不利于城。”命毁之。修筑将台，穿地取砖，至四五丈，得一古碑。上有篆书云：“修塔余一龙，拆塔张献忠，岁逢甲乙丙，此地血流红，妖运终川北，毒气播川东，吹箫不用竹，一箭贯当胸。汉炎兴元年，丞相诸葛孔明记。”后献忠以一箭死，殆知箫不用竹，乃肃字也。（《异录》）

　　献贼之仇视川人也，先屠儒，继屠民，并欲屠川民之为兵者。在诸将中，多用川民为兵，无加都督。刘进忠将执之，而坑其众。计未成，漏言于阍者，一军闻之，俱逃。会本朝大兵至汉中，进忠因而归命，王问以献忠所在，进忠曰：“在顺庆之金山铺，为西充盐亭之交境，去此千四百里，疾驰五昼夜可及。”献忠以进忠守朝元关，殊不意有大兵前驱至而未信，进忠已入营中，与善射者俱，而指示之曰：“此献忠也。”发一矢中额，讶曰：“果然！”逃伏积薪之下，执近侍询之而得，乃曳出斩之。（《诛巢新编》）

　　乙酉四月，李自成过通城，命四十一部先发严行，无敢返顾者。通城有九宫山，一名罗公山，山有元帝庙，山民赛会，以盟谋捍卫闾井。自成止以二十骑殿，又呵其二十骑止于山下，而自以单骑登山入庙。见帝像伏谒，若有物击之者，不能起。村人疑以为劫盗，取所荷锸碎其首。既毙而腰下见金印，且有非常衣服，大骇，从山后逃去。二十骑讶久不出，迹而求之，则已血肉脔分矣。（《绥史》）

　　《明季遗闻》云：“病死罗公山。”《纪事本末》云：“闯出抄粮，为田夫所逐，陷淖中，割其首献何腾蛟，验之，乃闯也。”

　　金驾部铉于壬午七月晦日，读《邵子记》，其后曰：“甲申之春，定我进退，难遇时外，而向内退，若若衷远，而勿滞之外，止三时远不卒岁，优哉！优哉！遮没我世。”及甲申死难，人始见之。（《三垣笔记》）

　　一只虎名李锦，闯族弟也，伪称亦眇一目，冀与闯相似。闯死于西塞山之左右，与兴国州人寸磔。亲弟某（号三千岁），与伪田侯、张侯、李侯，尤百战中鸳鹜之徒也。兵分二十营，营有总。初过荆州，州人以计维其妻子，衔之，乃破澧州常德，繇松滋渡江，烧荆门夷陵，直逼荆州，啮指誓曰：“旦夕破荆州，州破留男女三尺以上者，全队戮之。”盛火具攻城，城垂垂四角圮，男女号于陴，见万骑自东方云合，拍手大呼曰：“救至矣！”语贼，贼不之信。俄而十四骑杀入贼老营，尽麋烂，积尸高与城齐，左右中三路骁骑并集。贼乃弃前朝传国之玺（玺方各五寸高杀五之一）并妻子舟车驴马，一切辎重攻守之物，走当阳，未食，大兵前后邀之。闯贼弟李与田吴张侯伯等，率头目百余人，步数万人，伏道乞降。一只虎以残骑间道匿大山，又追至襄阳界，逻者传其列帅乃归。四月初一日发荆州，大兵繇陆，余随马余二侍郎繇水，泊汉阳府三里坡。十日遇大风雨，舟触岸尽破，袱被宿岸边；又五日而大兵至汉口，余乃入。（《怡曝堂集》）

　　南都之诏至武昌也，楚抚何腾蛟以剑自随曰：“社稷之安危在此，若不开读，此身有付三尺剑耳。”会左良玉腹心卢鼎力劝其拜诏，事乃定。及良玉从黄澍之谋东下也，以腾蛟不从，谋劫取其印。腾蛟急解付家人，令速出城，毋为所得。良玉令四将守之，逼与偕行；腾蛟至汉阳门，乘间投江，顺流十里许，至竹牌门，遇一渔舟救之起。登岸视之，则关帝庙，而怀印出走之仆亦在，相视大惊喜，亟觅渔舟，不知所之。（《绥史》）

　　顺治三年丙戌正月十日，张献忠在川，复检各卫军，及各营新兵，年十五以上者杀之。各路会计所杀卫军七十五万有奇，家口不计，兵二十三万六千有奇，家口三十二万。自成都北威凤山起，至南门桐子园，绵亘七十余里，尸积若乔岳。十六日乃出伪令，命孙可望曰：“将军等分道出屠川民，兵得男手足二百双者，授把总，女倍之。官以次进阶，童稚手足不计。”可望等或日四五城不等，所遇幼男女投之水火，或弃道旁，衬马足，或掷空中，以刃迎之为戏。不计幼，止计壮男女手足，寅出酉还，比赏格有逾十倍者，奖以为能。有一卒日杀数百人，立擢至都督，嗣后贼营公侯伯甚多，皆屠川民积功所得也。五月回上功疏，可望一路杀男五千九百八十八万，女九千五百万。文秀一路，杀男九千九百六十余万，女八千八百余万。定国一路杀男七千九百余万，女八千八百余万。能奇一路。杀男七千六百余万，女九千四百余万。献忠自领者，名为御营老府，其数自计之，人不得而知也。又有振武南厂，七星治平，虎贲虎威，中厂八卦，三奇隆兴，金戈天讨，神策三才，太平志正，龙韬虎略，决胜宣威果勇等营，分剿川北川南，约不减可望等所杀之数。而王尚礼在成都，复收近城未尽之民，填之江中，蜀民于此，真无孑遗矣。（《见闻随笔》）

　　献忠将北行入陕，恶其党太多，曰：“吾初起草泽，从者五百人，所至无敌。今日益多，前年出汉中，为贺珍所败。非为将者习富贵不用命，即为兵者，有所贪恋，怀二心。吾欲止留发难时旧人，即家口多者，亦汰之，则人人自轻，便所向无阻。”汪兆龄从臾之曰：“恐兵知而先噪奈何？不若先立法责之，各将军都督等，多置逻者，以伺察营伍。有偶语者，及微过，俱置之法，并连坐，如此则杀之有名无觉者矣。”密议已定，诸营尚未知，犹习故态，角射酣酒纵博，嬉笑怒骂如平时，逻者至，辄收治自诬服，并及其家。是日所杀，即十余万人，于是人人惴慑，无敢出一言者。逻者无所得，乃于夜或逾垣穴壁，入伏溜下，及床第帏幕间窃听；但有笑语，即跃出收系，并其家。贼嗜杀出天性，偶夜静无事，忽云此时无可杀者，遂令杀其妻及爱妾数十人，惟一子亦杀之。令素严，人无敢诤者。晨兴召诸妻妾，左右以告，则又怒其不言，举左右奴隶数百人，悉杀之。尝怒目视一童子，辟易，病二日死，其残虐如此。又禁不得私藏金银，至一两者，家尽诛，十两者生剥其皮。人或沉井中，或窖幽室，搜获亦按连坐法，告捕者，即以其家妻妾马匹给之。于是豪奴悍婢争讼其主。伪总兵温自让延川人，不忍无辜戮其下，弃妻子，夜率所部百余遁去。献忠自引骁骑追之三百里，自让脱走，所部兵俱自杀。他如伪右军都督米脂张君，用八卦营汝州王明振武营，麻城洪正隆隆兴营，泾阳郭胤三奇营，凤阳宋官永定营，合肥郭尚义三才营，山东娄文干城营，六安汪万象援剿营，宝鸡彭心见决胜营，周尚贤定远营，张成中敞营，万县杜兴文英勇营，黄岗张其在天威营，开封王见明龙韬营，麻城商元及志义天、讨金戈、神策、虎威、虎贲、豹韬、虎略等营总兵失其名，俱以搜刮无功，坐徇庇诛逆剥皮死，并其家口部落，尽斩于南河。献忠动剥人皮，剥皮者从项至尻，刻一缕裂之，张于前如鸟展翅，率逾日始绝，有即毙者，行刑之人坐死。（同上）

　　献忠开科取士，会试进士得一百二十人，状元张大受成都华阳县人，年未三十，身长七尺，颇善弓马。群臣谄献忠，咸进表疏称贺，谓：“皇上龙飞首科，天下奇才为鼎元，此实天降大贤助陛下，不日四海一统，即此可卜也。”献忠大悦，召大受。其人果仪表丰伟，气象轩昂；兼之年齿少壮，服饰华美，献忠一见大悦。左右见献忠欣悦，又从旁交口称誉，以为奇士，古今所未有。献喜不胜赏，赐金币刀马至十余种。次日大受入朝谢恩，面见献忠，左右文武，复从旁誉其聪明学问，及诗文字画，一切技艺。献忠愈喜，召入宫赐宴，诸臣陪宴，欢乐竟日。临散遂以席间金银器皿，尽赐之。次早大受复入朝谢恩，叩首毕，诸臣复再拜曰：“陛下龙飞之始，天赐贤人，辅佐圣明，此国运昌明，万年丕休之象。陛下当图其像，传播远方，始知我国得人如此奇异，则敌可不战而服矣。”献忠大悦，遂召画工图其形像，又大宴群臣尽欢。群臣席间又极口称誉献忠，复赏赐美女十人，及甲第一区家丁二十人。次日献忠坐朝，文武两班方集，鸿胪寺上奏：新状元午门外谢恩毕，将入朝面谢圣恩。献忠忽蹙曰：“这骡养的咱老子爱得他紧，但一见他，心上就爱得过不的，咱老子有些怕看见他，你们快些与我收拾了，不可叫他再来见咱老子。”凡流贼谓杀人为打发，如尽杀其众，则谓之收拾也。诸臣承命，即刻使将张大受绑去杀之，并传令将大受全家外，所赐美女家丁，尽数斩戮，不留一人。（《张献忠乱蜀始末》）

　　◎殉寇诸贤杀运毒流，固曰人事，实天哉。然其间轰轰烈烈，死而湮没者，何可胜数？姑就绥寇剩本，列其大概。碧血青磷，已不禁铜马之感矣。

　　梅村氏曰：“记死节者，不以日月为断，先北都以殉主也。”《春秋传》曰：“君为社稷，死则死之。”国亡与亡，臣轨之大者也。次豫豫台使者，衔命博访，幸以其人传焉，思宗其知之矣，故重之也。自秦晋以下无录；非无录也，曰时迫矣，不及于录也。然则记死节者，必以其录乎？曰有则核而详，无则存而略，有录焉而不必核者矣。君子之于前朝也，残编旧翰，绎而出之，敢谓弗核乎？无录而存焉者寡矣。吾惧今日存之，而后日失之；其或今日失之，而后日又存之，则继而出者，吾庶几望之也。北都以礼臣表忠之疏为鹄，而绪闻佐之，表忠之正祀诸臣者尚矣。附祀武臣，则尽以遇害死者，附祀文臣无一二臣遇害者乎？舍一二臣无遇害而不祀者乎？若是者宜改，曰不忍改也。内臣亦可以正祀乎？曰《春秋》之法，善善长长，何可以阍？故略而不书。舍死事北都，无可书者乎？《春秋》信以传信，疑以传疑，缘人之喜怒以为传书，其疑太甚，且俳而不经，故略之也。豫以御史苏京优恤之疏为鹄，而绪闻佐之，自一命以上，建祠致祭，且加恩于其家，呜呼！劝忠之道备矣。北都破而群臣何可以不死？则犹恨乎死之少也。御史之所列也，将累数以征于书；今在录者四十一人，尽于此乎？曰阙文也，其书半轶而不存，以视乎秦晋楚蜀，其犹为半也已。秦之书少保，其可风乎？将军死绥，真宁之一战也，又终之以榆林。秦事武臣为烈，孙尚书死渭南矣。或曰陕县之溃可乎？谋人之军师国邑，败则死之，成败利钝天也，可不谓之忠与？夫晋京师之蔽也，于太原则书之，于宁武于宣，大书矣，不再书死乎？晋弗系乎晋者，尊京师也。纪江北者，为国难乎？曰前此矣，前此曷为乎书？曰追书也。楚之于武昌也，以故相则书其官于承天也，以献陵则书其地于永州也。以全三王，则书其事，死同书不同也。若蜀则麋烂矣，何可以书？何可以书者，不胜书也。嗟乎！北都之表忠也，豫之优恤也，以蜀视之，可胜叹哉！然天下之不胜书者，又不独乎蜀也。

　　◎北都△正祀文臣东阁大学士工部尚书，赠太傅，范文贞公景文（宇质公，吴桥人，癸丑进士，殁龙泉巷古姜，妾亦自缢）。

　　户礼两部尚书，兼翰林院学士，赠太保，倪文正公元璐（字鸿宝，上虞人，壬戌进士。遗语家人曰：“必大行殓方收吾尸。”古文正从未有以赠死节者，倪公之弟请曰：“曾子云得正而毙，孟子云顺受其正，何必不谥死节者？”于是并刘詹事之讥亦定）。

　　左都御史，赠太保，吏部尚书，李忠文公邦华（字懋明，吉水人，甲辰进士，缢于文信国祸中）。

　　兵部侍郎，赠太子少保，王忠端公家彦（字遵五，蒲州人，壬戌进士。守德胜门时，闻陷，自投城下，不死，自缢）。

　　刑部侍郎，赠尚书，孟忠贞公兆祥（字肖形，交河人，壬戌进士。守正阳门，死于门下，妻刘氏亦死）。

　　左副都御史，赠左都御史，施忠介公邦耀（字四明，余姚人，己未进士，饮药死）。

　　大理寺卿，赠刑部尚书，凌忠清公义渠（字茗柯，乌程人，乙丑进士，尽焚其生平著述，绝吭死）。
</div>
    <div class="pagination">
<a href="寄园寄所寄_page43.html">上一页</a><span>...</span><a href="寄园寄所寄_page39.html">39</a><a href="寄园寄所寄_page40.html">40</a><a href="寄园寄所寄_page41.html">41</a><a href="寄园寄所寄_page42.html">42</a><a href="寄园寄所寄_page43.html">43</a><span class="current-page">44</span><a href="寄园寄所寄_page45.html">45</a><a href="寄园寄所寄_page46.html">46</a><a href="寄园寄所寄_page47.html">47</a><a href="寄园寄所寄_page48.html">48</a><a href="寄园寄所寄_page49.html">49</a><span>...</span><a href="寄园寄所寄_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
