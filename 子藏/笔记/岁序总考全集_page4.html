<!DOCTYPE html>
<html>
<head>
    <meta charset="UTF-8">
    <title>岁序总考全集 - 第 4 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>岁序总考全集 - 第 4 页/共 15 页</h1>
    <div class="content">　　
　　○清明
　　○二十四气之一节曰清明清明钻燧改火取榆柳之火以顺阳时火气又名改火之辰寒食节三日即清明　朝廷谒陵民间上墓以致思慕之诚
　　
　　○上巳
　　○三月初巳日也是日褉饮东流洗祓宿垢谓之祓禊魏以后但用三月三日不用上巳日
　　
　　○佛诞
　　○四月初八日世传为释迦佛生日是日诸寺以五色香水浴佛作会
　　
　　○端午
　　○五月五日也午日以兰汤沐浴又谓之沐兰节午日用菰叶褁粘米以象阴阳相包褁今粽子是也又午日以五彩丝系臂辟兵鬼气一名长命缕一名辟兵缯今百索是也午日佩赤灵符心前以辟兵今钗头符是也午日楚人采艾挂于门上以禳毒气今挂蒲艾是也楚人以筒贮米投水吊祭屈原于汨罗江今龙舟竞渡是也又名端阳重午菖节蒲节天中节在五腊名曰地腊
　　
　　○黄梅
　　○四明相传每年夏间有三梅凡物于此际蒸润生醭醭尘也易为浥腐败坏所谓三梅者芒种后逢壬日谓之头梅若本日是壬则不筭若第二日是梅则为梅高二尺第三日是梅则为梅高三尺第九日是梅则为梅高九尺余仿此逢第二壬日谓之二梅逢第三壬日谓之三梅凡三十日至夏至后逢庚日是为出梅臞仙神枢云芒种后逢丙日为之霉天至小暑得未乃出霉音霉通作梅柳子厚梅雨诗云梅实迎时雨苍茫值晚春愁深楚猿夜梦断越鸡晨海雾连南极江云暗北津素衣今尽化非为洛阳尘杜工部在蜀梅雨诗云南京犀浦雨四月熟黄梅湛湛长江去冥冥细雨来茅茨疏易湿云雾重难开竟日蛟龙喜盘涡逼岸回盖子厚在永州曰梅实迎时雨苍茫值晚春今江浙以五月芒种节后逢壬为入梅夏至后逢庚为出梅共十八日定有大雨惟北土无之或谓蜀亦无梅雨杜以为四月柳以为三月岂梅熟有先后之异乎由此观之则土地暑热有迟蚤不同故所著有彼此之异也
　　今江南浙直四五月间梅欲黄落则水润土溽柱磉皆汗蒸郁成雨其霏如雾谓之梅雨凡衣服书画饮食之类收藏不密则生醭易败盖时至而气使之然自淮以北则不同矣
　　今考入梅出梅之期则芒种后逢壬日入梅夏至后逢庚日出梅为准盖历年屡验非亿说也
　　
　　○夏至
　　○解见夏至五月中大明会典开载夏至祭地于北郊之方泽前期五日
　　上诣牺牲所视牲前一日　上告　庙及还参拜俱如冬至大祀之仪前期四日太常寺进铜人如常仪谕百官致斋三日前期三日　上诣　太庙请
　　太祖配神前期一日　上亲填祝版于文华殿黄楮版墨书祭用黄壁黄制帛其坛上陈设正位 【 北向】 配位 【 西向】 从四坛五岳基运山翔圣山神烈山共一坛 【 东设西向】 五镇天寿山纯德山共一坛 【 西设东向】 四海一坛 【 东设西向】 四渎一坛 【 西设东向】 是日五鼓太常卿候　上御皇极门奏请
　　圣驾诣地坛　上常服乘舆由长安左门出至坛由西门入　上易祭服由方泽右门入典仪唱乐舞生各就位执事官各司其事　上就位唱瘗毛血迎神乐作四拜奠玉帛毕　上至　皇祗香案前奏跪搢圭
　　上三上香讫进俎行初献礼献爵读祝官跪读祝文曰维万历　年岁次　　　月　　朔　　日
　　嗣天子臣御名敢昭告于
　　皇地祗曰时当夏至群物方亨生长发育有生咸赖功德至厚上配　皇天爰遵典礼谨率臣僚以玉帛牲齐粢盛庶品奉兹瘗祀奉
　　太祖高皇帝配神尚享　上至
　　太祖神位前献爵讫行亚献礼乐止仪同初献行终献礼仪同亚献太常寺卿进立坛左东向唱赐福胙
　　上至饮福位奏跪搢圭光禄寺卿捧福酒跪进于
　　上右　上饮福酒讫光禄寺官捧福胙跪进于
　　上右　上受福胙讫出圭俯伏兴平身复位四拜送神乐作又四拜乐止读祝官捧祝进帛官捧帛掌祭官捧馔各诣瘗位　上至望瘗位礼毕　上至具服殿易服太常寺卿捧　太祖神位入安于　太庙寝
　　驾还诣　太庙参拜还宫
　　
　　○三伏
　　○伏者藏也金气伏藏之日也三伏无定日四时代谢皆以相生立春木代水水生木立夏火代木木生火立冬水代金金生水立秋金代火火畏金故至庚日必伏庚者金也从夏至第三庚为初伏第四庚为中伏立秋初庚为末伏故谓之三伏
　　
　　○七夕
　　○七月七日之夜也唐天宝宫中七夕以锦彩结成楼阁陈水果酒殽设坐具以祀牛女二星嫔妃各执九孔针五色线望月穿针过者为得巧宴乐达旦士民皆效之或以小蜘蛛置合子内次日看之若网圆正谓之得巧
　　七夕为织女牵牛聚会之日会于天河天河之西有星煌煌与参俱出谓之牵牛天河之东有星微微在氐之下谓之织女七夕渡河使鹊为桥故诗云寂然香灭后鹊散渡桥空
　　杜甫牛女诗云牵牛出河西织女处其东万古永相望七夕谁见同神光意难候此事终朦胧飒然精灵合何必秋乃通
　　
　　○中元
　　○七月十五日也目连比丘见亡母在饿鬼中即钵盛饭饷其母食未入口化成火炭不得食目连大叫驰还白佛佛言汝母罪重非汝一人之力所能救拔当须十方众僧威神之力至七月十五日当具百味五果着盘中供养十方大德佛敕众生皆为施主祝愿七代父母行禅定意然后受食是时目连母得脱饿鬼之苦后人因此相传七月十五日盂兰盆供养大斋国朝于是节则设厉坛之祭以祀孤魂盖因民俗以均惠幽明俾仁政无遗耳是日民家备素食以供祖先俗传亡过祖先于七月十二日夜归十七日夜去十五日共往领盂兰盆大斋故民间素食祀祖多在十四日十六日
　　
　　○秋社
　　○亦无定日在八月内立秋后第五戊是也如戊日立秋则不筭秋祭社以报谷之熟
　　
　　○秋分
　　○解见秋分八月中大明会典开载秋分
　　皇帝由西安门出诣西郊夕月坛祭夜明其祝文曰维
　　万历　　年岁次　　　月　　朔　　日
　　嗣天子御名谨昭告于
　　夜明之神惟　神锺阴之精配阳之德继明于夕有生共赖既惟五星列宿咸司下土各有攸分（耳少）予之资仰承
　　帝命君此生民兹者时维秋分爰遵典礼以玉帛牲醴之仪用修常祭于　神惟　神歆鉴福我邦民尚享
　　上亲填祝版于文华殿　白楮版墨书象月之色也
　　
　　○中秋
　　○八月十五日也秋之于时夏后冬前八月之秋季始孟终十五之夜又月之中稽之天道则寒暑均取诸月数则蟾魄圆故曰中秋言此夜为三秋之中也又谓之月夕盖秋景天高气肃月色倍明此夜之月尤为清莹古今人皆于此夜赏月昔人名中秋之月为端正月
　　吾杭凤凰山有石如片云拔地高数丈将巅有一窍广尺余名曰月岩惟中秋之月穿窍而出他月则斜出窍外古今名人游赏题咏甚多
　　
　　○重阳
　　○九月九日也此月与日并应阳数故曰重阳
　　汝南桓景随费长房游学长房谓之曰九月九日汝家有灾令家人缝绛囊盛茱萸系臂上登高山饮菊酒此祸可消景如其言登山夕还鸡犬牛马一时暴死长房曰代之矣古今登高自此始仙书云茱萸为辟邪翁菊花为延寿客假此二物以消阳九之厄故古有采萸赏菊登高饮酒之行又名菊节一名重九赵彦昭九日侍宴诗云紫菊宜新寿茱萸辟旧邪愿陪长久宴岁岁捧香花王勃九日诗云九日重阳节开门有菊花不知来送酒若个是陶家又云独在异乡为异客每逢佳节倍思亲遥知兄弟登高处遍插茱萸少一人
　　唐王勃字子安年十三侍父宦游舟次马当遇老叟曰子非王勃乎来日重九南昌都督命客作滕王阁序子有清才盍往赋之勃曰此去七百余里今已九月八日矣夫复何言叟曰吾助清风一席勃谢登舟翌日昧爽抵南昌会府帅阎公宴僚属于滕王阁帅有婿吴子章喜为文辞帅欲夸之乃命宿构滕王阁序俟宾合而出为之若即席而就者宾既集因出纸笔遍请客莫敢当至勃漫然不辞都督怒起更衣遣吏伺其文得句辄报报至落霞与孤鹜齐飞秋水共长天一色乃矍然曰天才也顷而文成帅大悦子章惭而退帅谢勃五百缣回棹谢叟曰当具菲礼以荅神休叟笑云但遇长芦焚阴钱十万足偿薄债矣勃如命为之
　　
　　○十月节
　　○十月初一日也士庶上坟禁中朝陵告冬之意五腊名曰民庶腊
　　
　　○小春
　　○十月为小春天时和暖如春故曰小春
　　
　　○下元
　　○十月十五日也乃衡岳真人升仙日锺离飞升日唐朝三元日令崇玄道士讲经
　　
　　○冬至
　　○解见冬至十一月中大明会典开载冬至祀天于圜丘仪节前期十日太常寺题请视牲次请命大臣三员看牲四员分献前期五日
　　上诣牺牲所视牲前一日　上亲告于庙曰孝玄孙嗣皇帝御名明日恭诣
　　南郊视大祀牷牺谨诣
　　祖宗列圣帝后神位前恭预告知及还诣　庙参拜致词回宫前期四日　上御皇极殿太常寺奏祭祀进铜人如常仪本寺慱士捧请
　　太祖祝版于文华殿候　上亲填御名前期三日
　　上具祭服　太庙请　太祖配　帝祝曰维万历　年　月　朔　　日孝玄孙嗣皇帝御名敢昭告于
　　皇祖太祖高皇帝曰兹以今月　　日冬至祗祀
　　上帝于圜丘谨请　皇祖配　帝侑　神伏惟　鉴知谨告　上御皇极殿百官具朝服听受　誓戒传
　　制前期二日　上御皇极殿亲填祝版版以青楮用朱书之置苍玉一青色制帛十二于匣太常卿捧安舆内　上三上香行一拜三叩头礼毕舁至　天坛奉安于神库前期一日免朝　上吉服告
　　庙曰孝玄孙嗣皇帝御名出宿于郊祗行
　　大报礼谨恭诣告知　上由大明门出诣南郊由西天门入至昭亨左门入至内壝左门太常寺卿导
　　上至　圜丘视坛位毕次至神库视笾豆至神厨视牲其坛位陈设　上帝南向　配帝西向大明东西向夜明西东向星辰东西向北上曰五星曰二十八宿曰周天星辰云雨风霄西东向北上将事之夕三更一点礼部太常寺堂上官各请神版出龛先
　　上帝次
　　太祖次大明次夜明次五星次二十八宿次周天星辰次云师次雨师次风伯次雷师由圜丘北门入转至午陛升坛先　上帝次
　　太祖次从位各依原序先后奉安于　神座三更三点
　　上具祭服自斋宫出由左棂星门入行至内壝典仪唱乐舞生各就位执事官各司其事
　　上至拜位赞就位　上就位燔柴迎　帝神乐作升坛
　　上至　上帝金炉前跪搢圭上香三上香讫出圭至
　　太祖金炉前 【 仪同】 复位四拜典仪唱奠玉帛
　　上至神御前搢圭献玉帛　上奠讫出圭至
　　太祖前 【 仪同】 典仪唱进俎　上诣　神御前搢圭进俎出圭至　太祖前 【 仪同】 复位典仪唱行初献礼
　　上诣　神御前搢圭上献爵讫出圭
　　上至读祝位跪乐暂止读祝官跪读祝文曰维万历　年岁次　　十一月朔　　日
　　嗣天子臣(御名)敢昭奏于
　　皇天上帝曰时维冬至六气资始敬遵典礼谨率臣僚恭以玉帛牺齐粢盛庶品备此禋燎祗祀于
</div>
    <div class="pagination">
<a href="岁序总考全集_page3.html">上一页</a><a href="岁序总考全集.html">1</a><a href="岁序总考全集_page2.html">2</a><a href="岁序总考全集_page3.html">3</a><span class="current-page">4</span><a href="岁序总考全集_page5.html">5</a><a href="岁序总考全集_page6.html">6</a><a href="岁序总考全集_page7.html">7</a><a href="岁序总考全集_page8.html">8</a><a href="岁序总考全集_page9.html">9</a><span>...</span><a href="岁序总考全集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
