<!DOCTYPE html>
<html>
<head>
    <meta charset="UTF-8">
    <title>说郛 - 第 91 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 91 页/共 601 页</h1>
    <div class="content">　　投子者投掷于盘筵之义今或作头字言其骨头所成非也因此兼有作骰字者案诸家之书骰即股字尔不音投【史记蔡泽説范雎曰博者或欲大投裴注云投琼也则知以玉石为投掷之义安有头骰之理哉】
　　熊白啗
　　贞元初穆宁为和州刺史其子故宛陵尚书及给事已下尚未分官列侍宁前时穆氏家法切峻宁命诸子直馔愁不如意则杖之诸子将至直日必探求珍异罗于鼎爼之前竞新其味计无不为然而未尝免笞叱之过者一日给事直馔鼎前有熊白及鹿脩忽曰白肥而脩瘠相滋其宜乎遂同试曰甚异常品即以白裹脩改之而进宁果再饱宛陵与诸季望给事盛形羡色曰非唯免笞兼当受赏给事颇亦自得宁饭讫戒使令曰谁直可与杖俱来于是罚如常数给事将拜杖遽命前曰有此味奚进之晩耶于是闻者笑而传之
　　生肝镂防
　　今缕生肝肚为饭食之一味曰生肝镂防言其细切如雕镂之义一説名生肝镂胙言似奉大祭之余胙声譌故云镂防也凡诸饭食名号字余撰变王子泉僮约并杂字在集中言之详矣所未该者今之五味罯爚茄及猪肉俗谓之丑甲音者而臆脥字反是字书内煠字音丑猎者譌呼丑甲反尔此字火旁云下木别有火旁世世下木音士甲反是沸汤煠菜字其音丑猎者义出腤爚也
　　毕罗
　　毕罗者蕃中毕氏罗氏好食此味今字从食非也馄饨以其象浑沌之形不能直书浑沌而食用之从食可矣至如不托言旧未有刀机之时皆掌托烹之刀机既有乃云不托今俗字有馎饦乖之且甚此类颇多推理证排可也【元和中有奸僧鉴虚以羊之大府特造一味传之于今时人不得其名遂以其号目之曰鉴虚今往往俗字又加食旁率多此类也】
　　琴甲
　　今弹琴或削竹为甲以助食指之声者亦因汧公也尝患代指而旧甲方堕新甲未完风景廓澄援琴思泛假甲于竹聊为权用名德既崇人争仿效好事者且曰司徒甲夫琴韵在乎轻清且竹与自然之甲厚薄刚柔殊矣况弃眞用假舍清从浊予葢靡知其由也至如箜篌之与秦筝若能去假还眞其声宛美矣【案仲容乐论云丝不如竹竹不如肉相问孟嘉此义嘉曰以其渐近自然故知甲宜从眞矣】
　　茶托子
　　始建中蜀相崔宁之女以茶杯无衬病其熨指取楪子承之既啜而杯倾乃以蜡环楪子之中央其杯遂定即命匠以漆环代蜡进于蜀相蜀相竒之为制名而话于宾亲人人为便用于代是后传者更环其底愈新其制以至百状焉【贞元初青郓油缯为荷叶形以衬茶椀别为一家之楪今人多云托子始此非也蜀相即今升平崔家讯则知矣】
　　拆封刀子
　　起于郭汾阳书吏也旧但用刀子小者而汾阳虽大度廓落然而有晋陶侃之性动无废物每收其书皮之右所剺下者以为逐日须取文帖余悉卷贮毎嵗终则散主守家吏俾作一年之簿所剺之处多不端直文帖且又繁积胥吏不暇剪正随曲斜聨糊一日所用剺刀忽折仅余寸许吏乃铦以应急觉愈于全时渐出新意因削木如半环势加于折刃之上使才露锋榼其书而剺之汾阳嘉其用心曰眞郭子仪部吏也【言不废折刃也】毎话于外后因传之益妙其制
　　书题籖
　　大僚题上纸籖起于丞相李赵公也元和中赵公权倾天下四方缄翰日满阍者之袖而潞帅郄士美时有珍献赵公喜而回章盈幅曲叙殷勤误卷入振武封内以遣之而振武别纸则附于潞时阿跋光进帅麟览盈幅手字知误画时飞还赵公赵公因命书吏凡有尺题各令籖记以送故于今成风也
　　门状
　　文宗朝以前无之自朱崕李相贵盛于武宗朝且近代稀有生一品百官无以希取其意以为旧刺轻【刺则今之名纸】相扇留具衔候起居状而今又益竞以善价纸如出印之字巧谄曲媚犹有未臻之遗恨井丹祢正平生于今日其亦如是乎
　　席帽
　　永贞之前组藤为葢曰席帽取其轻也后或以太薄冬则不御霜寒夏则不障暑气乃细色罽代藤曰氊帽贵其厚也非崇贵莫戴而人亦未尚元和十年六月裴晋公之为台丞自化理第早朝时青镇二帅拒命朝廷方叅议兵计而晋公预焉二帅俾防歩张晏等传刃伺便谋害至里东门导炬之下霜刃歘飞时晋公繄帽是頼刃不即及而帽折其檐既脱祸朝贵乃尚之近者布素之士亦皆戴焉【折檐帽尚在裴氏私帑中】太和末又染缯而复代罽曰叠绡帽虽示其妙与氊帽之庇悬矣防昌已来呉人衒巧抑有结丝防若网其巧之淫者织花鸟相厠焉【近又染藤为紫复以轻相尚】
　　被袋
　　非古制不知孰起也比者逺游行则用太和九年以十家之累者逦迤窜谪人人皆不自期常虞仓卒之遣毎出私第咸备四时服用旧以纽革为腰囊置于殿乘至是服用既繁乃以被袋易之成俗于今大中已来呉人亦结丝为之或有饷遗豪徒翫而不用也
　　注子偏提
　　元和初酌酒犹用樽杓所以丞相高公有斟酌之誉虽数十人一樽一杓挹酒而散了无遗滴居无何稍用注子其形若防而葢觜柄皆具太和九年后中贵人恶其名同郑注乃去柄安系若茗瓶而小异目之曰偏提论者亦利其便且言柄有碍而屡倾仄今见行用
　　承床
　　近者绳床皆短其倚衡曰折背様言高不及背之半倚必将仰脊不遑纵亦由中贵人剏意也葢防至尊赐坐虽居私第不敢傲逸其体常习恭敬之仪士人家不穷其意往往取様而制不亦乖乎【绳床当作承字言轻赍可随人来去】












　　宾退録【赵与时】
　　王建宫词
　　王建以宫词著名然好事者多以它人之诗杂之今世所传百篇不皆建作也余观诗不多所记者如新鹰初放兎初肥白日君王在内稀薄莫千门临欲鎻红妆飞骑向前归黄金捍拨紫檀槽索初张调更高尽理昨来新上曲内官帘外送樱桃张籍宫词二首也泪尽罗巾梦不成夜深前殿按歌声红顔未老恩先断斜倚薰笼坐到明白乐天后宫词也闲吹玉殿昭华琯醉折梨园缥带花十年一梦归人世绛缕犹封系臂纱杜牧之出宫人诗也银烛秋光冷画屏轻罗小扇扑流萤天街夜色凉如水卧看牵牛织女星杜牧之秋夕诗也宝仗平明秋殿开且将扇夜徘徊玉顔不及寒鸦色犹带昭阳日影来王昌龄长信秋词也日晩长秋帘外报望陵歌舞在明朝添炉欲爇薰衣麝忆得分时不忍烧日暎西陵松栢枝下台相顾一相悲朝来乐府歌新曲唱着君王自作词刘梦得魏宫词二首也又别有六十六篇乃近世好事者旋加搜索续之语意与前诗相类者极少诚为乱真世又有王岐公宫词百篇葢亦依托者
　　十干化气
　　世有十干化五行真气之説究其理洪文敏载郑景实録之语谓取嵗首月建之干所生如甲己丙作首丙属火火生土则甲己化土它仿此颇通余记昔年一术士云遇龙则化龙辰也甲己得戊辰属土故化土乙庚得庚辰庚属金故化金丙辛以降皆然其实一也
　　八骏
　　穆天子传书八骏之名一曰赤骥二曰盗骊三曰白义四曰逾轮五曰山子六曰渠黄七曰骅骝八曰緑耳王子年拾遗记载穆王八骏驭八龙之骏一名絶地二名翻羽三名奔霄四名超影五名逾辉六名超光七名腾雾八名挟翼二説不同
　　东宫官
　　前代东宫官于皇太子皆称臣隋开皇中尝更其制至唐而复真庙为皇太子始辞之
　　百二十刻
　　韩文公记梦诗百二十刻须臾间方氏举正载董彦逺云世间只百刻百二十刻以星纪言也朱文公考异云星纪之説未详其防但汉哀帝尝用夏贺良説刻漏以百二十为度矣余谓董説固妄夏贺良之説行之两月而改且衰世不典之事韩公必不引用按古之漏刻昼有朝禺中晡夕夜有甲乙丙丁戊至梁武帝天监六年始以夜昼百刻布之十二辰毎时得八刻仍有余分故今世厯皆百刻举成数耳实九十六刻也毎时分别为初初正初刻一日合二十有四毎刻居六分刻之一摠而计之为四刻始合百刻之数刻虽有大小其名则百有二十韩诗恐只取此正不须求之逺也
　　冀州风水
　　朱文公甞与客谈世俗风水之説因曰冀州好一风水云中诸山来龙也岱岳者青龙也华山白虎也嵩山案也淮南诸山案外山也
　　无万数
　　谚谓物多为无万数汉书成帝纪语
　　米斗三钱
　　唐太宗时米斗三钱后世以为美谈梁天监四年米斛三十钱唐元和六年天下米斗有直二钱者人罕称道然皆不若汉宣帝元康间尝谷石五钱矣此古今所少东魏元象兴和中谷斛九钱可以为次矣
　　分疏
　　世俗谓自辨解曰分疏顔师古注袁盎传不以亲为解曰解者若今言分疏又北齐书祖珽传高元海奏珽不合作领军并与广宁王交结珽亦见帝令引入自分疏则北朝暨唐已有是言矣
　　絶倒
　　晋琅邪王澄有高名少所推服毎闻卫玠言辄叹息絶倒时人语曰卫玠谈道平子絶倒今流俗谓大笑为絶倒非也
　　家公
　　顔之推家训云昔侯覇之子孙称其祖父曰家公陈思王称其父曰家父母为家母潘尼称其祖曰家祖古人之所行今人之所笑也今南北风俗言其祖及二亲无不云者田里猥人方有此言之推北齐人逮今几七百年称家祖者复纷纷皆是名家望族亦所不免家父之称俗軰亦多有之但家母之称少耳山简谓年几二十不为家公所知葢指其父非祖也
　　十三月
　　后汉陈宠传云十三月阳气已至天地已交万物皆出蛰虫始振人以为正夏以为春又隋书牛传云今十一月不以黄钟为宫十三月不以太蔟为宫便是春木不王夏土不相则知正月亦可称十三月曾氏自备但记陈宠一事云
　　黄巢诗
　　陶谷载黄巢遁免后祝髪为浮屠有诗云三十年前山上飞铁衣着尽着僧衣天津桥上无人问独倚危防看落晖近世王仲言亦信之笔于挥麈録殊不知此乃以元防之智度师诗窜易磔裂合二为一元集可攷也其一云四十年前马上飞功名藏尽拥禅衣石榴园下擒生处独自闲行独自归其二曰三陷思明三突围铁衣抛尽纳禅衣天津桥上无人识闲凭阑干望落晖
　　长年三老
　　陆放翁入蜀记载其父入沌后见舟人焚香祈神云告红头须小使头长年三老
　　摊钱
　　莫令错呼错唤问何谓长年三老云梢工是也长读如长防之长乃知老杜长年三老长歌里白书摊钱高浪中之语葢如此因问何谓摊钱云博也按梁兾能意钱之戏注云即摊钱也则摊钱之为博亦信矣
　　金门羽客食人肉
　　南唐保大中赐道士谭紫霄号金门羽客事见庐山记祐陵赐林灵素号用此故事知钦州林千之坐食人肉削籍海南天下传以为异谓借古来未之见余记卢氏杂説唐张茂宗为节镇频吃人肉及除统军到京班中有人问曰闻尚书在镇好人肉虚实笑曰人肉腥而且肕争堪吃五代史苌从简家世屠羊从简仕至左金吾卫上将军甞厯河阳忠武武宁诸镇好食人肉所至多潜捕民间小儿以食九国志吴将高沣好使酒嗜杀人而饮其血日暮必于宅前后掠行人而食之又本朝王继勲为孝明皇后母弟太祖时屡以罪贬后以右监门卫率府府卫率分司西京残暴愈甚强市民家子女以备给使小不如意即杀而食之以槥椟贮其骨弃之野外女侩及粥棺者出入其门不絶太宗即位侩有诉者斩于洛阳市则今近世亦有之若盗跖及唐之朱粲则在所不足论也
　　醮
　　汉建安二十四年呉将吕防病孙权命道士于星辰下为请命醮之法当本于此顾况诗飞符超羽翼焚火醮星辰姚鹄诗萝磴静攀云共迥雷坛当醮月孤明李商隐诗通灵夜醮逹清晨承露盘晞甲帐春赵嘏诗春生药圃芝犹短夜醮斋坛鹤未囘醮之礼至唐盛矣隋炀帝诗迥月廻三洞清心礼七眞马戴诗三更礼星斗七七服丹霜薛能诗符呪风雷恶朝修月露清此言朝修之法也然陈羽歩虚词云汉武清斋读鼎书内官扶上出云车坛上月明宫殿闭仰看星斗礼空虚汉武帝时已如此此高氏纬略所纪余按周公金縢子路请祷自古有之后世之醮葢其遗意特古无道士耳黄帝内传虽有道士行礼之文但谓有道之士也非今之道士也大霄经云周穆王因尹轨真人制楼观遂召幽逸之人置为道士平王东迁洛邑置道士七人汉明帝永平五年置二十一人魏武帝为九州置坛度三十五人魏文帝幸用谒陈炽法师置道士五十人晋惠帝度四十九人用道士请命孙权之前无所见所书诸诗亦有非为道士设者
　　王建宫词
　　余首卷辨王建宫词多杂以它人所作今乃知所知不广葢建自有宫词百篇传其集者但得九十首蜀本建集序可攷后来刻梓者以它人十诗足之故尔混淆余旣辨其人矣尚有二首殿前传防各依班召对西来八诏蛮上得青花龙尾道侧身偷觑正南山鸳鸯瓦上忽然声昼寝宫娥梦里惊元是吾王金弹子海棠窠下打流莺者未详谁作也所逸十篇今见于洪文敏所録唐人絶句中然不知其所自得其词云忽地金舆向月陂内人接着便相随却囘龙武军前过当殿教开卧鸭池画作天河刻作牛玉梭金镊采桥头每年宫女穿针夜敕赐亲来乞巧楼春来晓困不梳头嬾逐君王苑北游蹔向玉花堦上坐簸钱赢得两三筹红灯焰里看春云月上三更直宿分金砌雨来行歩滑两人擡起隐花裙蜂须蝉趐薄松松浮动搔头自有风一度出时抛一遍金条零落满函中教徧宫娥唱尽词暗中头白没人知楼中日日歌声好不问从初学阿谁弹棋玉指两参差对局临虚鬬着危先打角头红子落上三金字半边垂宛转黄金白柄长青荷叶子画鸳鸯把来不是呈新様欲进防风到御床供御香方加减频水沉山麝每囘新内中不许相传出已被医家写与人药童食后进云浆高殿无风扇少凉每到日中重掠鬓衩衣骑马绕宫廊
　　婢仆诗
　　唐李昌符婢仆诗二首其一云不论秋菊与春花个个能量空腹茶无事莫教频入库一名闲物要些些曲尽婢之情状乃知古今如此
　　羮颉
　　汉高帝封兄子信为羮颉侯虽以其母轑釡之故然按括地志实有羮颉山在妫州怀戎县东南十五里此注史记者失不引此顔师古汉书注但云颉山一音戛言其母夏羮釡也小司马索隐又直谓爵号耳非县邑名皆弗深攷也
　　明府
　　唐人称县令曰明府而汉人则谓之明廷见范蔚宗书张俭传明府以称太守如老叟称刘宠刘翊称种拂髙获称鲍昱皆然
　　花蕋宫词
　　首卷书王平甫所云花蕋宫词三十二首今攷王防简续成都集记才二十八首尽笔于此庶眞赝了然五云楼阁鳯城间花木长新日月闲三十六宫连内苑太平天子坐昆山防眞广殿约宫墙楼阁相扶倚太阳净甃玉阶横水岸御炉香气扑龙床龙池九曲逺相通杨桞丝牵两岸风长似江南好春景画船来往碧波中东内斜将紫禁通龙池鳯沼夹城中晓钟声断严妆罢院院纱窻海日红殿名新立号重光岛上池台尽改张但是一人行幸处黄金閤子鎻牙床安排诸院接行廊水槛周廻十里强青锦地衣红綉毯尽铺龙脑郁金香夹城门与内门通朝罢廵游到苑中毎日日高祗候处满隄红艶立春风厨盘进食簇时新侍坐无非列近臣日午殿头宣索脍隔花催唤打鱼人立春日进内园花红蕋轻轻嫩浅霞跪到玉阶犹带露一时宣赐与宫娃三面宫城尽夹墙苑中池水白茫茫亦从狮子门前入旋见亭台绕防傍离宫别院绕宫城金板轻敲合鳯笙夜夜月明花树底傍他长有按歌声御制新翻曲子成六宫才唱未知名尽将觱栗来抄谱先按君王玉笛声旋移红树斸青苔宣使龙池更凿开展得防波寛似海水心楼殿胜蓬莱太虚高阁凌虚殿背倚城墙面枕池诸院各分娘子位羊车到处不教知修仪承宠住龙池扫地焚香日午时等候大家来院里看教鹦鹉念宫词才人出入毎相随笔研将行绕曲池能向防牋书大字忽防御制写新诗六宫官职总新除宫女安排入画图二十四司分六局御前频见错相呼春风一面晓妆成偷折花枝傍水行却被内监遥觑见故将红豆打黄莺梨园弟子簇池头小乐携来候燕游旋炙银笙先按拍海棠花下合梁州殿前排燕赏花开宫女侵晨探几囘斜望花间遥举袖传声先唤近臣来小毬塲近曲池头宣唤勲臣试打毬先向画廊排御幄管弦声动立浮油供奉头筹不敢争上棚专唤近臣名内人酌酒才宣赐马上齐呼万嵗声殿前宫女总纎腰初学乘骑怯又娇上得马来才似走几囘抛鞚抱鞍桥自教宫娥学打毬玉鞍初跨柳腰柔上棚知是官家认遍遍长赢第一筹翔鸾阁外夕阳天树影花光逺接连望见内家来往处水门斜逼罨楼船内人追逐采莲时惊起沙鸥两防飞兰棹把来齐拍水并船相鬬湿罗衣新秋女伴各相逢罨画船飞别浦中旋折荷花半歌舞夕阳斜照满衣红月头支给买花钱满殿宫娥近数千遇着唱名多不应含羞走过御床前
　　祭井灶门户箕帚杵臼
　　今世祭井灶门户箕帚杵臼者非以其神为能享之也特頼其徳烦苦之无已也














　　纪谈録【晁迈】
　　祖宗故事进士廷试第一人及制科一任回必入馆然须用人荐且试而后除进士声律固其习而制科亦多由进士故皆试诗赋一篇
</div>
    <div class="pagination">
<a href="说郛_page90.html">上一页</a><span>...</span><a href="说郛_page86.html">86</a><a href="说郛_page87.html">87</a><a href="说郛_page88.html">88</a><a href="说郛_page89.html">89</a><a href="说郛_page90.html">90</a><span class="current-page">91</span><a href="说郛_page92.html">92</a><a href="说郛_page93.html">93</a><a href="说郛_page94.html">94</a><a href="说郛_page95.html">95</a><a href="说郛_page96.html">96</a><span>...</span><a href="说郛_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
