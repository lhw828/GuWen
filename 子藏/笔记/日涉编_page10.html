<!DOCTYPE html>
<html>
<head>
    <meta charset="UTF-8">
    <title>日涉编 - 第 10 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日涉编 - 第 10 页/共 115 页</h1>
    <div class="content">五年元日只流离楚客今年事事非后饮屠苏惊已老长乘舴艋竟安归携家作客真无策学道刳心却自违汀草岸花知节序一身千恨独沾衣 【陈与义字去非】 
与君同甲子寿酒让先杯 【刘梦得】 与君同甲子岁酒合谁先 【白乐天】 岁酒先拈辞不得被君推作少年人 【又白乐天】 还丹寂寞羞明镜手把屠苏让少年 【顾况】 自知年几偏应少先把屠苏不让春 【裴夷直】 好是灯前偷失笑屠苏应不得先尝 【成文干】 但把穷愁慱长健不辞最后饮屠苏 【东坡以上其义同盖月令正旦进酒次第当从小起以年少者出容斋直笔】 
　　二日
晋高祖夜初北方有赤气西至戊亥地东北至丑地南北阔三丈状如火光赤气内见紫微宫及北斗诸星 【天福二年文献通考】 
唐文宗暴卒宰相李珏知枢密刘弘逸奉密旨以皇太子监国两军中尉仇士良鱼弘志矫诏迎颖王 【开成五年正月二日文宗暴卒是夜迎颖王即武宗陈王成美为皇太子出旧唐书】 
高阳王雍是日以灵太后临朝太上秦公丧制未毕欲罢百戏丝竹之乐清河王怿以为万国庆集天子临享宜应备设太后问侍中崔光光从雍所执 【熙平二年魏书】 
秦阿房宫赐群臣橘 【太平御览】 
泸南献嘉禾九穗 【宋高宗绍兴十五年正月二日出会要】 
唐长安风俗从是日起饮酒相邀号为传坐 【秦中岁时记】 
刘备生 【桃园记】 
宝胜佛生 【佛书】 
新平民以大牢祀符坚 【苻坚为姚苌杀于新平佛寺中后寺主摩诃兰常梦坚曰可为吾作宫既而寺左右民家死疫相继巫者常见坚怒曰不吾宫将尽杀新平民因共改寺为庙遂无灾疾每年正月二日民竞祀以大牢汉魏丛书】 
　　　诗
春来饶梦慵朝起不看千官拥画楼却看闲行是忙事数人同傍曲江头 【上御丹凤楼赦天下元祯与李公垂庾顺之闲行曲江不及盛观永贞二年正月二日】 
　　三日
天书降真宗以为天庆节 【祥符元年正月三日降出合璧事类】 
宋英宗天圣十年生于宣平坊赤光满室或见黄龙游光中后宰臣请以生日为寿圣节诏曰赤制告图肇承题序青炜动陆俯协诞期卿等缘华封之素祝建寿圣之嘉名至治平元年是日亲王枢密以下诣垂拱殿宰臣百官以下及契丹使诣紫宸殿上寿 【英宗濮王允让子也初濮王梦两龙与日并堕以衣承之复戏于空中其一龙视王曰吾非王所能有后仁宗立为皇子天中记】 
宋仁宗宴群臣及契丹使并于钖庆院 【治平三年正月三日出会要】 
郝大通真人生 【大通字太古号广陵宁海人世为宦族郝朝列之从弟少孤事母甚孝尝梦神人示以周易秘义于是深契阴阳律历卜筮之术世宗七年祖师至宁海见资禀高古所习不凡遂以背坐之机感动之大通领悟从祖师来法祖师乃以敝衲去其袖畀之曰勿患无袖汝当自成盖传法之意也后仙蜕于先天观史纂左编】 
万神皆会 【三元延寿书】 
太白降现 【道经】 
买箕四枚悬堂上四壁令人治生大得治田蚕万倍钱财自入 【杂五行书】 
　　　诗
阳春已三日会友闻昨夜可爱剡溪僧独寻陶景舍 【戴叔伦是日荅处上人宿玉芝观见寄】 
三日春风已有情拂人头面稍怜轻殷勤为报长安柳莫惜枝条动软声 【元祯是日咏春风凭杨员外寄长安柳】 
野外堂依竹篱边水向城蚁浮仍腊味鸥泛已春声药许邻人斸书从稚子擎白头趋幕府深觉负平生 【杜工部是日归浣花溪简院内诸公】 
黄鹂巷口莺欲语乌鹊桥头冰欲销绿浪东西南北水红栏三百九十桥鸳鸯荡漾双双翅杨柳交加万万条借问春风来早晚只从前日到今朝 【白乐天是日闲行黄鹂坊也乌鹊桥也】 
　　四日
宋太祖即位是日差官告天地社稷祝文曰维大宋建隆元年岁次庚申正月辛丑朔四日遣官敢昭告于旻天上帝天命不常维德是辅神器大宝猥集眇躬钦眷命而不遑励小心而昭事云云 【文献通考】 
胡骑将至京城是日李纲以边事求见宰执奏事未退纲语知合门事朱孝庄曰有急切公事欲与宰臣廷辩孝庄曰旧例未有宰执未退而从官求对者纲曰此何时而用例耶孝庄即具奏诏引纲立于执政之末时宰执议欲奉銮舆出狩襄邓纲请固守上曰谁可将者纲曰愿以死报第人微官卑恐难镇服士卒 【宋钦宗靖康元年容斋四笔】 
东坡离泗州考骡驮驿试笔云正月四日离泗州 【宋神宗元丰七年先十二月至泗州时东坡年五十长公外纪】 
王（上一吉下二吉）号重阳子奄然而逝弟子马钰乞遗言重阳子口占曰地肺重阳子呼为王害风来时长日月去后任西东作伴云和水为邻虚与空一霝真性在不与众心同言讫而蜕 【重阳子少捡来时人目曰害风盖关中谓狂者为害风其仙蜕大定十年正月四日史纂左编】 
开基节玉晨大道君登玉霄宫四盻天下 【翰墨大全】 
　　五日
宋理宗诞辰为天基节 【宋史】 
天气澄和风物闲美陶渊明与二三邻曲同游斜川 【辛丑年渊明集】 
邓正真人飞升 【翰墨大全】 
仙女何许陈三姓相约入山修真大中元年是日雷雨作仙乐隐隐云雾中遥见三女忽莫知所在马蹄鞋迹留山上人异之 【楚通志】 
仙姑孙氏生 【孙氏名不二号清静散人宁海豪族孙忠翊之幼女母梦七鹤毰毸舞于家庭一鹤入怀觉而有娠史纂左编】 
大慈佛生 【佛书】 
　　　诗
大明御宇临万方 【中宗】 顾惭内政翊陶唐 【韦皇后】 鸾鸣凤舞向平阳 【长宁公主】 秦楼楚馆沐恩光 【安乐公主】 无心为子辄求郎 【太平公主】 雄才七步谢陈王 【温王重茂】 当熊让辇愧前芳 【上官昭容】 再司铨管恩何忘 【崔湜】 文江学海思济航 【郑愔】 万邦考绩臣所详 【武平一】 著作不休出中肠 【阎朝隐】 权豪屏迹肃雪霜 【窦从一】 铸鼎开岳造明堂 【宗普卿】 玉醴由来献寿觞 【唐景龙四年正月五日中宗移仗蓬莱宫御大明殿会吐蕃骑马之战因重为柏梁体联句一首柏梁之作君与臣下而已未闻后与公主可与呜呼此中宗所以点筹于后七修类考】 
　　六日
宋太宗幸景龙门外水硙帝临水而坐召从臣观之因谓曰此水出于山源清澄甘洁近河之地水味皆甘岂河润所及乎宋琪等曰亦犹人性善恶染习致然帝曰卿言是也 【宋史】 
元人张孟兼生于戊寅正月六日以历推之是月九日始入春则中气犹居丁丑年之冬大父因以丁命名字曰孟兼兼者何谓临二岁之中 【宋学士集】 
石国以王父母烧余之骨金瓮盛置床上巡遶而行散以花香杂果王率臣下设祭焉礼终王与夫人出就别帐臣下以次列坐享宴而罢 【石国居于药杀水都城方十余里其王姓石名涅北史夷传】 
断岸禅师诣法塔西指空地曰更好立个无缝塔其晚与一禅者谈笑至夜分乃曰老僧明日天台去禅者曰某随师去师曰你走马也赶我不及跏趺而化 【断岸禅师俗姓杨氏生于宋理宗景定癸亥年化之日白昼晦暝雷砰雨射葬之日雪花缤纷林木缟素史纂左编】 
江州武平南安白花岩定光佛生 【佛书】 
　　　诗
雪消山水见精神满眼东风送早春明日杏园应烂熳便须期约看花人 【曾巩字子固是日雪霁作】 
踏碛逢危马临江想卧龙江山供指顾樽俎奉从容峡水浅还涨巫云淡复浓天教我辈合莫惜罄金锺 【王十朋是日踏碛作】 
　　七日
为灵晨 【山堂肆考】 
唐中宗景隆三年御清辉阁令学士赋诗四年又是日宴大明殿赐王公以下彩胜 【文馆记】 
唐高宗幸洛阳 【咸亨二年正月七日出会要】 
宋王登望仙楼会群臣父老集于城下令皆饮一爵文武千人拜贺上寿 【山堂肆考】 
晋安王子勋是日即位于寻阳城其日有鸠集殿中鸮集幰上 【邓琬字符琬为晋安王子勋长史宋废帝无道遣使赍药赐子勋死琬曰身南土寒士蒙先帝殊恩以爱子见托欲废昏立明后子勋以是日即位宋书】 
郑公请见太宗劳之曰今日卿至可谓人日 【唐刘餗传记】 
宋太宗亲试吕蒙正以下并赐及第 【太平兴国二年事物纪原】 
魏孝静帝以人日豋云龙门崔赡与其父（惶去皇改夌）俱侍宴为诗诏问邢邵等曰今赡此诗何如其父咸曰（惶去皇改夌）慱雅弘丽赡气调清新并诗人之冠冕宴罢咸嗟赏之云今日之宴并为崔赡父子 【北史】 
魏东平王豋寿张县安仁山铭曰正月七日厥日惟人策我艮驷陟彼安仁 【郭缘生述征记】 
晋李充豋剡西寺赋诗曰命驾升西山寓目眺原畴 【合璧事类】 
薛道衡字玄卿尝聘陈人日思归诗曰入春纔七日离家已二年南人嗤之曰谁谓此虏解作诗及云人归落鴈后思发在花前乃喜曰名下固无虚士 【山堂肆考】 
采七种菜作羹戴叔伦诗独献菜羹怜应节遍传金胜喜逢人又东坡诗小雨暗人日春愁连上元水生挑菜渚烟湿落梅村 【岁时记】 
寿阳公主卧含章阁檐下梅花落额后人效为梅花妆 【宋书】 
蜀嘉定金灯山有渊郡守于此修油卜故事以油洒水上观其纹以验丰歉 【图经】 
蜀万州风俗士女渡江南娥眉碛上作鸡子卜唱竹枝歌 【寰宇记】 
蜀夔州风俗重诸葛武侯以是日倾城出游八阵碛上谓之踏碛妇人恰小石之可穿者贯以彩索系于钗上以为一岁之祥帅府亦宴于碛上 【夔州府志】 
蜀有乐山在渠县北每岁邑人将鼓笛酒食豋此娱乐以祈蚕事 【顺庆府志】 
唐末杨大虚先生得道于蟆颐山龙洞眉州士女人日出东郊渡玻璃江游蟆顺山 【山堂肆考】 
龟兹国元日斗羊马驼至是日观胜负以占休咎 【酉阳杂俎】 
多鬼车鸟家家槌门打户灭灯烛禳之 【荆楚岁时记】 
煎饼谓之熏天食于庭中 【述征记】 
男吞赤豆七颗女吞二七颗竟年无病 【杂五行书】 
三会日宜修延神斋吉 【灵宝】 
张道陵字辅汉老君驾龙舆命乘白鹤同往成都 【桓帝永寿元年列仙传】 
　　　诗
元日到人日未有不阴时冰雪莺难至春寒花较迟 【杜甫】 
人日伤心极天时触目新残梅诗兴晚细草梦魂春 【唐庚】 
春度春归无限春今朝方始觉成人从今克巳应犹及愿与梅花俱自新 【人日立春卢仝】 
驿骑归时骢马蹄莲花府映若邪溪帝城人日风光早不惜离堂醉似泥 【权德舆是日送房侍御归越】 
胜日豋临云叶起芳风摇动雪花飞呈辉幸得承金镜扬影还持奉玉衣 【刘宪】 
自怪扶持七十身归来又见故乡春今朝人日逢人喜不料偷生作老人 【司空图】 
三阳遍胜节七日最灵辰行庆传芳蚁升高缀彩人阶前蓂候月楼上雪惊春今日衔天造还疑上汉津 【李峤遇雪应制】 
窈窕神仙阁参差云汉间九重中禁启七日早春寒太液天为水蓬莱雪作山今朝上林树无处不堪攀 【宗楚客同前题】 
凤城景色已含韶人日风光倍觉饶桂吐半轮迎此夜蓂开七叶应今朝鱼猜水冻行犹涩莺喜春熙弄欲娇愧奉豋高摇彩翰欣承御气上丹霄 【大明宫恩赐彩缕应制李峤】 
缕金作胜传荆俗剪彩为人起晋风 【李商隐即事】 
　　八日
月八日成光 【月三日成魄后汉天文志】 
吴下田家以是日夜立一竿于平地月初出有影即量之据其长短移于水面就桥柱画痕记之梅雨水涨必到所记之处 【此古之遗法礼立圭以测日景立表以量月采日圭之法具于周礼月表世罕知汉书李寻传月者众阴之表消息见　百里为器千里立表王僧虔诗所谓月表望青丘是也丹铅续录】 
陈王府参军田同秀是日上言玄元黄帝降见于丹凤门之通衢告赐灵符在尹喜之故宅 【上遣使就函谷故关尹喜台西发得之乃置玄元庙天宝元年玄宗本纪】 
皇太后诞辰宋真宗以为长宁节 【干兴元年玉海】 
唐景龙四年立春内出彩花赐近臣令学士赋诗武平一应制有诗中宗即日手敕批云平一年虽最少文甚警新更赐花一枝以彰其美所赐学士花并令插在头上后所赐者平一左右交插因舞蹈拜谢时崔日用乘酣饮欲夺平一所赐花上于帘下见之谓平一曰日用何为夺卿花上及侍臣大笑因更赐酒一杯当时叹美 【景龙文馆记】 
新进士吕蒙正等宴于开宝寺赐御制诗以宠之敕下之日醵钱于曲江为闻喜之饮 【宋太宗兴国二年后赐宴赐诗皆自蒙正始事物纪原】 
宋戚舜臣葬 【舜臣卒于官自主簿凡十一迁官至尚书虞部郎中皇佑六年正月八日葬曾巩作墓铭出文鉴】 
　　　诗
銮辂青旗下帝台东郊上苑望春来黄莺未解林间啭红蕊先从殿里开画阁条风初变柳银塘曲水半含苔欣逢睿藻光韶律更促霞觞畏景催 【景龙四年是日立春武平一应制唐中宗批云红蕊先开黄莺未啭循环吟咀赏叹兼怀更赐花一枝景龙文馆记】 
今年春色好应为剪刀催 【宋之问是日立春应制亦景龙四年山堂肆考】 
　　九日
玄宗遣左右相巳下祖别贺知章于长乐坡上赋诗赠之 【开元二十九年玉海】 
</div>
    <div class="pagination">
<a href="日涉编_page9.html">上一页</a><span>...</span><a href="日涉编_page5.html">5</a><a href="日涉编_page6.html">6</a><a href="日涉编_page7.html">7</a><a href="日涉编_page8.html">8</a><a href="日涉编_page9.html">9</a><span class="current-page">10</span><a href="日涉编_page11.html">11</a><a href="日涉编_page12.html">12</a><a href="日涉编_page13.html">13</a><a href="日涉编_page14.html">14</a><a href="日涉编_page15.html">15</a><span>...</span><a href="日涉编_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
