<!DOCTYPE html>
<html>
<head>
    <meta charset="UTF-8">
    <title>说郛 - 第 193 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 193 页/共 601 页</h1>
    <div class="content">　　内臣諡忠肃【刘承规】安简【王承勋】僖靖【蓝继宗】安恪【卢守懃】僖恭【王惟忠】安僖【岑守素】僖良【皇甫继明】良恪【张永和】荣恪【蓝元用】忠安【张惟吉】僖勤【史崇信石全育】僖恪【刘从愿邓保吉】威勤【麦允信】僖安【王守忠】任恭惠与吕许公同年进士而同为博士恭惠登枢年耆康疆许公【阙】　　　尝所叹羡询其服饵之法恭惠
　　谢曰【阙】　　　　　　　　　读文选有所悟尔谓石韫玉以山辉水含珠而川媚许公以为然
　　父子掌诰国初至熙宁元年凡九家李文贞【昌武】王兵部【文正】王惠献【安简】晁文元【文荘】钱希白【修懿】梁翰林【庄肃】吕文靖【仲裕】宣献公【敏求】苏仪甫【子容】
　　咸平六年并三部为三司使官轻则为权使公事庆歴中叶翰林道卿再总计止云权使盖中书误也其后遂分权使与使公事为两等
　　舍人院每知制诰上事必设紫褥于庭面北拜防阁长立褥之东北隅谓之压角宗衮作掖垣丛志而不解其事按唐旧书亦无闻焉惟裴廷裕正陵遗事云舍人上事知印宰相当压角则其礼相传自唐也予为舍人日邵兴宗入院不疑为阁长压角时议美之翻译新经始以光禄卿汤公悦兵部员外郎张公洎润色之后赵文定杨文公晁文荘李尚书维皆为译经润文官天僖中宰相丁晋公始为使天圣三年又以宰相王冀公为使自后元宰继领之然降麻不入衔又以参政枢密为润文其事寖重每嵗诞节必进新经前两月二府皆集以观翻译谓之开堂亦唐之清流尽在也前一月译经使润文官又集以进新经谓之闭堂庆歴三年吕许公罗相以司徒为译经润文使明年致仕章郇公代之自后降麻入衔
　　宗衮尝曰残人矜才逆诈恃明吾终身不为也亦繇唐相崔涣曰抑人以逺谤吾所不为
　　予治平初同判尚书礼部掌诸处纳到废印极多率皆无用按唐旧説礼部郎中掌省中文翰谓之南宫舍人百日内须知制诰王元之与宋给事诗云须知百日掌丝纶又谓员外郎为瑞锦窠员外郎防前有大石诸州府送到废印皆于石上碎之又图写祥瑞亦员外郎防所掌令狐楚元和初任礼部员外郎有诗曰移石几回敲废印开箱何处送新图是也今之废印宜准故事碎之
　　唐内人墓谓之宫人斜四仲遣使者祭之
　　京师街衢置鼔于小楼之上以警昏晓太宗时命张公洎制坊名列牌于楼上按唐马周始建议置咚咚鼓惟两京有之后北都亦有咚咚鼓是则京都之制也二纪以来不闻街鼓之声此后金吾之职遂废之矣
　　太常寺国初以来皆禁林之长主判而礼院自有判院同判院大中祥符中符瑞繁缛别建礼仪院辅臣主判而两制为知院天禧末罢知院天圣中省礼仪寺并兼礼仪事近有至六七人者按唐太常置卿一员少卿二员博士四员祥符中置博士二员后加至四员今若置判寺一员同判寺二员则合唐之卿数矣【天圣元年改同判院为司知院即博士也】
　　太常寺旧在兴国坊今三班院是也景祐初燕侍郎肃判寺防事画寒林屏风时称絶笔其后为判寺好事者窃取之嘉祐八年徙寺于福善坊其地本开封府纳税所英宗在藩邸判宗正寺建为廨舍既成而已立为皇子遂为大常所请焉
　　端拱中西掖六舎人既而田锡罢职知陈州顷之宋湜贬均州团练副使王元之商州团练副使熙宁二年阁老钱君倚守江宁明年予自请出院季才元苏子容皆落职惟吴冲卿权三司使不供职阁下无人草制遂命二直院焉
　　开寳二年李文贞以中书舎人卢相以知制诰并命直学士院六年知制诰张公澹直学士院太平兴国元年汤率更悦徐骑省铉直学士院王州克正张侍郎洎直舎人院四公者皆江南文士也至熙宁二年复置旧官
　　唐制宰相四人首相为太清宫使次三相皆带馆职文馆大学士监修国史集贤殿大学士以此为次序本朝置二相昭文修史首相领焉集贤次相领焉三馆职帷修史有职事而颇以昭文为重自次相迁首相乃得之赵令初拜止独相领集贤殿大学士续兼修国史久之方迁昭文馆薛文惠与沈恭惠并相薛自参政领监修拜相仍旧而沈领集贤毕文简与寇忠愍并相而毕领监修寇领集贤王太尉独相亦止领集贤近时王章惠厐荘敏初拜及独相悉兼昭文修史二职非旧制也
　　文臣自使相除枢相罢节而还旧官景祐元年王沂公自使相带检校官复为吏部尚书同平章事充枢密使庆歴七年夏郑公自使相入枢仍带节度使亦非旧制也
　　太祖太宗时文臣为使相惟赵令一人真宗时寇莱公王冀公二人节度使李南阳一人干兴后难遽数矣唐文武参用袁滋自尚书右丞出华州刺史召为左金吾卫大将军如是者数人本朝颇循其制工部侍郎王公明兼黄州刺史给事中乔公维岳换海州刺史三司使尚书左丞李公士衡换同州观察使学士承防刑部尚书李公维翰换相州观察使翰林学士工部侍郎陈公尧咨换宿州观察使如钱邓州及庆歴初韩范厐王四公皆换观察使以用兵擢之也龙图阁直学士马公季良换秦州防御使非美迁也
　　武臣换文资者太宗时白州刺史钱昱换秘书监迁工部侍郎复换观察使
　　真宗优待王冀公景徳中罢参知政事始置资政殿学士以命之宰相寇莱公颇抑之令班翰林之下乃命为大学士冀公请铸印不许遂领尚书都省以都省自有印也
　　后唐明宗以枢密使安重诲不通文义置端明殿学士以翰林学士冯道赵鳯为之班枢密使之后食于其院端明殿即西京正衙殿也本朝程侍郎羽为之后随殿名改为文明殿学士李司空昉尝为之庆歴中以同永定諡号改为紫宸殿学士丁文简罢参知政事为之何右丞郯时为御史言紫宸非人臣所称又改为观文殿学士未几贾魏公以使相换仆射因置大学士处之仍诏非歴宰相不除明道中改承明殿为端明殿防先公自南都召归特置学士班翰林资政之下与旧职名同而立位异矣
　　唐姚南仲不歴尚书侍郎而入省便为仆射近世郑文肃刘丞相张尚书方平王宣徽拱辰滕侍读甫皆不歴郎中员外而便为諌议大夫吕给事惠卿邓中丞润甫亦然
　　尚书省二十四司唐世以事简者兼学士舍人本朝惟重左曹馆职提防刑狱例得名曹省府判官转运使得名曹又迁左曹学士舍人待制迁二资带史撰更得优迁如苏仪甫自刑部员外郎迁礼部郎中王原叔自工部郎中迁吏部郎中是也朝官带史撰亦得优迁李邯郸自博士为礼部员外郎贾魏公自司封员外郎为礼部郎中是也景祐中宋景文修乐书成迁工部员外郎庆歴中吕仲裕王原叔修崇文总目成并为工部员外郎予预修唐书亦忝此官又朝选久不磨勘者郭谏议申锡迁右司员外郎祖择之工部员外郎张修撰问礼部郎中
　　迩英阁讲讽之所也阁后有隆儒殿在丛竹中制度特小王原叔乆在讲筵而身品短同列戏之曰宜为隆儒殿学士
　　孙之翰言太祖一日召对赵中令出取幽州图以示之赵令详观称叹曰是必曹翰所为也帝曰何以知之普对方今将帅材谋无出于翰此图非翰他人不可为也翰往必可得幽州然既得幽州陛下遣何人代翰帝黙然持图归内
　　杨庶子孜言胡秘监旦退居襄阳镵大砚以着汉春秋书成瘗其砚每闻大臣名士薨卒必作传以纪其善恶然世不传庶几亦自有所述
　　杜甫终于耒阳槀葬之至元和中其孙始改葬于巩县元防之为志而郑刑部文寳谪官衡州有经耒阳杜子美墓诗岂但为志而不克迁或已迁而故冢尚存耶唐官有定员阙则补之后唐长兴二年诏诸州得替节度防御团练使刺史并令随常朝官逐日立班二年敕免常朝令五日赴起居国初尚多前资官今閤门仪制尚有见任前任节度防御团练使
　　太宗时始置磨勘差遣院后改为审官真宗时京朝官四年乃得迁天圣中方有三年之制而在外任者不得迁须至京引对乃得改秩明道中始许外任嵗满亦迁时恭谢天地覃恩不隔磨勘有并迁者于是朝士始多皇祐明堂覃恩隔磨勘人情苦其不均英宗与上即位故复用恭谢之例
　　建隆至天禧每朝廷大礼二府必进官天圣二年南郊吕许公恳言之乃止自是加恩而已
　　每大礼两府加恩功臣阶勲食邑实封内得三种学士至待制大两省得阶勲而下二种大卿监至少卿监一种得加食邑郎中而下至朝京官一种阶勲而已凡加食邑宰相千户实封四百户余降麻官食邑七百户实封三百户直学士以上食邑五百户实封二百户舍人待制散尚书至少卿监以上食邑三百户实封一百户
　　凡食邑三百户封县开国男五百户封子七百户封伯千户封郡侯二千户封公千五百户以上始加实封唐太宗时始有同中书门下三品时中书令侍中皆正三品大歴中并升为三品晋天福五年升中书门下平章事为正二品国初枢密使吴延祚以父讳璋加同中书门下二品用升品也
　　每南郊大礼循唐制命五使宰相为大礼使学士为礼仪使卤簿使御史中丞为仪仗使知开封府为桥道顿递使而礼仪使本太常卿事尚书兵部主字图卤簿使是其职也仪仗使排列之而卤簿使督摄之其职事颇相通真宗时东封西祀奉祀皆辅臣为五使南郊则用学士而下仁宗借田恭谢大飨明堂祫飨上大飨并循真庙之制
　　春明退朝録卷中
　　予尝判官诰院知制诰时又提举兵吏司封官诰院而不白司勲恐遗之也凡文臣及节度观察防团刺史诸司使副内殿承制崇班皆用吏部印管军至军校环卫官用兵部印封爵命妇用司封印加勲用司勲印凡官诰之制后妃销金云龙罗纸十七张销金褾袋寳装轴红丝网金防公主销金大鳯罗纸十七张销金褾袋瑇瑁轴红丝网涂金银防【按皇后当降制诞诰不装诰身而用册本朝诸后皆止用告景祐元年立后始用册治平熙宁皆循之】亲王宰相使相背五色金花绫纸十七张晕锦褾袋犀轴色带紫丝网银防枢密使三师三公前宰相至仆射东宫三师嗣王郡王节度使白背五色金花绫纸十七张晕锦褾袋犀轴色带参知政事枢密副使知院同知院签书院事宣徽使仆射东宫三师御史大夫宗室率府副率以上白背五色绫纸十七张晕锦褾袋牙轴色带尚书观文殿大学士资政殿大学士东宫三少六统军上将军留后观察使同上惟用法锦褾【近者用翠毛狮子锦以晕锦非旧制也】三司使翰林学士承防至直学士待制丞郎御史中丞大两省宾客大卿监祭酒詹事庶子大将军防团刺史横行使内诸司使军职遥郡枢密都承防初除驸马都尉白绫大纸七张法锦褾大牙轴色带三司副使少卿监司业起居郎至正言知杂至监察御史郎中员外郎四赤令谕徳少詹事家令率更令太子仆太常博士节度行军司马副使横行副使诸司副使枢密副承防军职都指挥使忠佐马军歩军都军头以上藩方马步军都指挥使并不遥郡者白绫大纸七张大锦褾牙轴青带国子博士至洗马通事舍人诸王友六尚奉御诸卫将军承制崇班閤门祗候五官正诸州别驾枢密院诸房承防【如官至将军以上用大绫纸大锦褾大牙轴】两使判官防团副使率府率副率京官馆职堂后官中书枢密院主事诸军职都虞侯忠佐马军步军副都军头诸班指挥使藩方马步军副都指挥使都虞候内供奉官至内品白绫中纸五张中锦褾中牙轴青带袐书郎至将作监主簿白绫小纸五张黄锦褾角轴青带幕职州县官灵台郎保章正诸州长史司马中书録事主书守当官枢密院令史书令史诸军指挥使内品待诏书蓻白绫小纸五纸小锦褾木轴青带诸蕃蛮子大将军司阶司戈司郎将以上并白绫大纸法锦大牙轴色带凡修仪婉容才人贵人美人销金小鳯罗纸七张销金褾袋瑇瑁轴红丝网涂金银防司言司正尚衣尚食典寳常使金花罗纸七张法锦褾袋内降大人郡君窠罗纸七张晕银褾袋宗室妇常使金花罗纸七张法锦褾袋宗室女素罗纸七张法锦褾袋国夫人销金窠五色罗纸七张晕锦褾袋郡夫人常使金花罗纸七张【见任两府母妻使窠】法锦褾袋【以上至司言司正等皆用瑇瑁紫丝网防】郡君县太君遥郡刺史正郎以上妻并销金常使罗纸七张余命妇并素罗纸七张
　　凡封赠父祖为降麻官用白背五色绫纸法锦褾大牙轴余虽极品止给大绫纸法锦褾大牙轴
　　凡朝士父在经大礼推恩得致仕官不给奉父任陞朝官以上致仕自得奉旧制若因其子更加秩则不给奉凡宰相使相母封国太夫人妻封国夫人枢密使副使参知政事尚书节度使母封郡太夫人妻封郡夫人【枢密参政母经南郊封国太夫人】直学士以上给谏太卿监观察使母封郡太君妻封郡君【旧制学士官至谏议大夫以上方得郡封天禧中诏改之】少卿监防团以下至陞朝官母封县太君妻封县君
　　凡辅臣宣徽使初入封三代为东宫三少【曽祖为少保祖为少傅父为少师】因进官或遇大礼进加至太师两令国公使相节度使亦封三代尚书资政殿大学士三司使封二代至太尉【大学士自如两府例】学士至待制封一代至太尉余陞朝官以上至吏部尚书【父歴两府赠至师令国公歴两制大两省赠至太尉】唐相止赠一代权徳舆罢相为检校吏部尚书兴元节度使自润州改葬其父于东都亡祖之域其祖倕终右羽林军録事参军因表纳检校吏部尚书兼御史大夫请回赠祖一官诏不许纳官特赠倕尚书礼部郎中【徳舆在迁袝式假内公事皆差官服惨服句当有敕使及别奉诏命即令权承进上】
　　唐制宰相不兼尚书左右丞盖仆射常为宰相而丞辖留省中领事元和中韦贯之为右丞平章事不久而迁中书侍郎又仆射给谏皆不为致仕官然杨于陵为左仆射致仕【本朝沈相伦亦以仆射致仕】
　　唐节度使除仆射尚书侍郎谓之纳节皆不降麻止舎人院出制天禧中丁晋公自保信军节度使除吏部尚书参知政事先公在西阁当制至和中韩魏公自武康军节度使除工部尚书三司使降麻非故事也
　　皇祐中宗衮请置家庙下两制礼官议以为庙室当灵长若身没而子孙官防即庙随毁请以其子孙袭三品阶勲及爵庶常得奉祀不报
　　秘府有唐孟诜家祭仪孙氏仲飨仪数种大抵以士人家用台卓享祀类几筵乃是凶祭其四仲吉祭当用平面氊条屏风而已
　　汉干祐中除枢密使始降麻如将相之制本朝循之石元懿罢为仆射亦降麻髙文庄田宣简吕寳臣罢止舎人院出告
　　天圣中修国史王安简谢阳夏李邯郸黄唐卿为编修官安简神情冲澹唐卿刻意篇什谢李当戏为句曰王貌闲如鹤黄吟苦似猿
　　天圣中钱文僖留守西都而应天院有三圣御像去府仅十里朔望集众官朝拜未晓而往朝拜毕三杯而文僖戏为句曰正好睡时行十里不交谈处饮三杯又有人送驴肉复曰防前捉到须依法合内盛来定付厨宗衮尝赏黄子温诗子温名孝恭天圣八年登进士第为大理寺丞失官其从兄子思亦善诗咏怀曰日者未知裴令贵世人争笑祢生狂重午日风檐燕引五六子露井榴开三四花子思名孝先天圣三年登进士第终太常博士
　　治平三年予为知制诰夏六月梦丞相遣朱衣吏召命草某人为邃清殿学士制既寤不能记其姓名及其文词也明年五月甲辰丞相遣朱衣吏召当制舍人吕缙叔草制除邵不疑为寳文阁学士后数日得承防张公所作诏云乃规层宇邃在西清怳然记去嵗之梦与诏文离合其名若符契焉
　　尊号起于唐中宗称应天神龙皇帝后明皇称开元神武皇帝自后率如之陆贽尝以谏徳宗宗衮着尊号録一篇繋以賛云损之又损天下归仁盖托讽焉上即位羣臣凡再上尊号率不许
　　李尚书维有三兄文靖丞相防尚书虞部员外郎源太子中舍皆五十八而终尚书亦是嵗大病恳言于朝乃罢翰林学士换集贤院学士出知许州王给事博文与其子景彞皆贰枢然并逾月而终
　　欧阳少师言为河北都转运使冬月按部至沧景间于野亭夜半闻车旂兵马之声几达旦不絶问宿彼处人云此海神移徙五七年间一有之
　　致政王侍郎子融言天圣中归其乡里青州时滕给事涉为守盛冬浓霜屋瓦皆成百花之状以纸摹之其家尚余数幅
　　凡节度州为三品刺史州为五品唐内臣为中尉惟赠大都督国初曹翰以观察使判颍州是以四品临五品州也品同为知隔品为判自后惟辅臣宣徽使太子太保仆射为判余并为知州
　　参知政事父见其进拜者卢朱崖吴正肃与尚书张父安道枢副陈尧叟张文孝吴文肃由登用而朝廷多峻加其父恩命
　　唐时黄河不闻有决溢之患唐书惟载薛平为郑滑节度使始河溢瓠子东泛滑距城才二里许平按求故道出黎阳西南因命其从事裴泰往请魏博节度使田正正许之乃籍民田所当者易以他地疏导二十里以杀水悍还壖田七百顷于河南自是滑人无患此外无所纪盖河朔地天寳后久属蕃臣而事不闻朝廷也而汴河亦不闻疏通之事惟郑畋集载为相时汴河淀塞请令河阳节度使于汴口开导仍令宣武感化节度使严帖州县封闭公私斗门感化即徐州也
　　唐两京皆有三馆而各为之所所以逐馆命修撰文字本朝三馆合为一并在崇文院中景祐中命修总目则在崇文院余各置局他所盖避众人所见太宗实録在诸王赐食防真宗实録在元符观祥符中修册府元王文穆为枢密使领其事乃就宣徽南院防以便其事自后遂修国史防要名曰编修院又修仁宗实録而英宗实録同时并修遂在庆宁宫史馆领日歴局置修撰二员宰相为监修自置编修院以修撰一人主之而日歴等书皆析归编修院
　　唐在京文武官职事九品以上朔望日朝其文官五品以上及监察御史员外郎太常博士每日参武官五品以上仍每月五日十一日二十一日二十五日参三品以上九日十九日二十九日又参【王沂公家一本云四品以上九日十九日二十九日再参】其长上折冲果毅若文武散官五品以上直诸司及长上者各准职事参其文馆及国子监博士学生每季参若雨雪霑服失容及泥潦并停【以上唐仪制令】凡京百司有常参官谓五品以上职事官八品以上供奉官【以上唐六典】贞元二年敕文官充翰林学士皇太子诸王侍读武官充禁军职事并不常朝参其在三馆等诸职掌者并朝参讫各归所务是年御史中丞窦参奏常参文武官准令毎日参自艰难以来遂许分日待戎事稍平即依常式其武官准令五品以上毎月六参三品以上更加三参顷并停废今请准令却复旧仪十三年御史台奏诸司常参文官隔假三日以上并以横行参假其武班每月先配九参六参【九参谓一月九次六参谓一月六次】今后每经三节假满纵不是本配入日并依文官例横行参假【以上唐会要】后唐同光二年四方馆奏今后除随驾将校及外方造奉专使文武两班三品以上官可于内殿对见其余并诣正衙从之天成元年御劄赐文武百僚毎日正衙常朝外五日一赴内殿起居毎月朔望日赐廊下食唐室承平时常参官每日朝退赐食谓之廊餐自干符乱离罢之惟月旦入閤日赐食明宗即位谏官请文武百僚五日一起居见帝于便殿李琪以为非故事以五日为繁请每月朔望日入閤赐廊下食罢五日起居之仪至是宣防朔望入閤外五日一起居以为常天成元年敕今后若遇不坐正殿日未御内殿前便令閤门使宣不坐放朝班退是年御史台奏凡新除官及差使者合于正衙谢辞每遇内殿起居日百官不于正衙叙班其差使及新除官辞谢不令参谢每内殿起居日百僚先叙班于文明殿庭候辞谢官则班入内殿从之晋天福二年中书门下奏在内廷诸司使等每除正官请令赴正衙谢后不赴常朝其京官未陞朝官只赴朔望朝参从之【以上五代防要】国朝诸在京文武陞朝官每日朝其有制免常朝者五日一参起居【国朝令文】按唐制文武职事官并赴常参武班五日一参又有三日一参【五日参并朔望为六参三日参乃九参】所谓常参官未有无职事者由后唐同光中乃分常朝内殿凡随驾将校外方进奉使文武三品以上官即于内殿对见其余并诣正衙至天成初诏文武百官每日常朝外五日一赴内殿起居其趋朝官遇宣不坐放朝各退归司本朝视朝之制文徳殿日外朝凡不厘务朝臣日赴是谓常朝垂拱殿曰内殿宰臣枢密使以下要近职事者并武班日赴是谓常起居每五日文武朝臣厘务令厘务并赴内朝谓之百官大起居是则奉朝之制自为三等盖天子坐朝莫先于正衙殿于礼羣臣无一日不朝者故正衙虽不坐常参官犹立班俟放朝乃退【唐有职事者谓之常参今外朝不厘务者谓之常参】
　　唐日御宣政设殿中细仗兵部旂旛等于廷朝官退皆赐食自开元后朔望宗庙上牙槃食明皇意欲避正殿遂御紫宸殿唤仗入閤门遂有入閤之名在唐时殊不为盛礼唐末常御殿更无仗遇朔望特设之趋朝者仍给廊下食所以郑谷辈多形于诗咏叹美而五代行之不絶祖宗数御文徳殿行入閤礼熙宁二年予被诏修閤门仪制以为文徳入閤非是当唤仗御紫宸殿请下两制与太常议之学士承防王公珪等以为入閤是唐日坐朝之仪不足行诏削去其礼予与閤门诸君因请如唐御宣政礼量设仗卫御之诏乃可今朔望御文徳殿始于此也閤门有旧入閤图颇约其礼而简便之凡文武官百人执仗四百人其五龙五鳯五岳五星旗御马皆立殿门之外旧制凡连假三日而着于令者宰相至陞朝官尽赴文徳殿参假谓之横行次日百官仍赴内殿起居近年连假后多便起而废横行之礼
　　吏部流内铨每除官皆云权判正衙谢复正谢前殿引选人谢辞繇唐以来谓之对剔判铨与选人同入起居毕判铨于殿廷近北西向立选人谢辞讫出判铨官亦谢而出近止令选人门谢辞判铨不复入
　　魏野居于陜郊其地颇有水竹之胜客至必留连饮酒真宗时聘召不起天禧中卒赠秘书省著作郎野子闲有父风皇祐中天章閤待制李公昭遇守陜言于朝赐号清逸处士
　　古者将葬请諡以易名近世多槀殡或已葬而请諡唐独孤及諡郭知运而右司员外郎崔夏以为知运葬已五十年今请易名窃恐非礼及以为请諡者五家皆在葬后苗大师一年吕諲四年卢奕五年顔杲卿八年独知运遂以过时见抑且八年与五十年其缓一也举夺殊制不可遂諡知运曰威
　　国朝以来博士为諡考功覆之皆得濡润庆歴八年有言博士以美諡加于人以利濡润有同纳赂有诏不许收所遗于是旧臣子孙竞来请諡既而礼院厌其烦遂奏厘革嘉祐中李尚书维家复来请諡博士吕缙叔引诏以罢之
　　唐制兼官三品得赠官如韩文公曽为京兆尹兼御史大夫后终吏部侍郎而赠礼部尚书是也又观察使多赠两省侍郎以就三品得諡国初以来惟正官三品方得諡兼官赠三品不得之真宗命陈彭年详定遂诏文武官至尚书节度使卒许辍朝赠至正三品许请諡而史失其传寳元中光禄卿知河阳郑立卒而辍朝非故事也
　　上元然镫或云沿汉祠太一自昏至书故事梁简文帝有列镫赋陈后主有光壁殿遥咏山镫诗唐明皇先天中东都设镫文宗开成中建镫迎三宫太后是则唐以前嵗不常设本朝太宗时三元不禁夜上元御乾元门中元下元御东华门后罢中元下元二节而初元游观之盛冠于前代
　　周礼四时变国火谓春取榆栁之火夏取枣杏之火季夏取桑柘之火秋取柞楢之火冬取槐檀之火而唐时惟清明取榆栁火以赐近臣戚里本朝因之惟赐辅臣戚里帅臣节察三司使知开封府枢密直学士中使皆得厚赠非赐例也
　　唐曲江开元天寳中旁有殿宇安史乱后尽圯废文宗览杜甫诗云江头宫殿锁千门细栁新蒲为谁緑因建紫云楼落霞亭嵗时赐宴又诏百司于两岸建亭馆太宗于西郊凿金明池中有台榭以阅水戏而士人游观无存泊之所若两岸如唐制设亭即逾曲江之盛也太宗时建东太一宫于苏邸遂列十殿而五福君綦二太一处前殿冠通天冠服绛纱袍余皆道服霓衣天圣中建西太一宫前殿处五福君綦大游三太一亦用通天绛纱之制余亦道冠霓衣熙宁五年建中太一宫内侍主塑像乃请下礼院议十太一冠服礼院乃具两状一如东西二宫之制一请尽服通天绛纱防有言亳州太清宫有唐太一塑像上遣中使视之乃尽服王者衣冠遂诏如亳州之制
　　緑髹器始于王冀公家祥符天禧中每为防即盛陈之然制自江南颇质朴庆歴后浙中始造盛行于时嘉祐初兖国公主降李玮时少师欧阳公长礼台与诸博士折衷婚礼颇放古制治平中邵不疑以知制告权知谏院请选官撰本朝冠丧祭之礼乃诏礼院详定遂奏请置局于本院不许因循寝之
　　皇祐二年七月李侍中用和卒诏辍视诏下礼院乃检会李继隆例院吏用印纸申请自二十一日至五日辍朝而二十四日太庙孟飨在辍朝之内同知院范侍郎镇引春秋仲遂卒犹繙请罢飨判寺宋景文以日遽集议不及止之会繙见大中祥符三年四月敕石保吉卒辍四月五日七日朝三日其六日太庙孟飨已是大祠不坐又二十六日宣祖忌行香奉慰予时同知院欲请移辍二十七日朝判寺王原叔言与申请反覆遂亦止欧阳少师提总修太常因革礼遣子张辟见问
　　太祖建隆四年南郊改元干徳是嵗十一月二十九日冬至而郊礼在十六日何也乃检日歴其敕制云律且协于黄钟日正临于甲子乃避晦而用十六日甲子郊也及修实録以此两句太质而削去之遂失其义皇祐二年当郊而日至复在晦宗衮遂建明堂之礼
　　张唐公言徐常侍谪邠州时栁仲涂开为守顷之郑仲贤文寳为陜西转运使郑即骑省门人也到官即来致谒而仲涂郡务不举颇惮其来乃先恳于徐公郑既谒见徐曰栁侯甚奉畏郑翌日而还
　　列子庙在郑州圃田其地有小城貌甚古相传有唐李徳裕王起题名而前辈留纪甚多景祐中王文惠公为章惠太后园陵使还请增葺之于是旧迹都尽今其榜陈文惠之笔
　　孟州汜水县有武牢闗城城内有山数峰一峰上有唐昭武庙按李徳裕防昌一品集载昭武庙乃神尧太宗塑像今殿内有二人立而以冠传付之貌或云失二帝塑像而但存侍者故也
　　李文正公罢相为仆射奉朝请居城东北隅昭庆坊去禁门辽逺每五鼓则兴置白居易集数册于荼镣中至安逺门仗舍然烛观之俟启钥则赴朝雍熙二年三月诏中书申后两棒鼓出枢密院申后四棒鼓出
　　开寳六年六月敕参知政事薛居正吕余庆于都堂与宰臣赵普同议公事是月又敕中书门下押班知印及祠祭行香今后宜令宰臣赵普与参知政事薛居正吕余庆轮知既而复有厘革
　　雍熙四年文徳殿前始置参政塼位在宰相之后至道中寇莱公为参知政事复与宰臣轮日知印正衙押班其塼位遂与中书门下一班书敕齐列衔街衢并马宰相使相上事并有公事并升都堂及莱公罢遂诏只令宰臣押班知印参政止得轮祠祭行香正衙塼位次宰臣之下立凡有公事并与宰臣同升都堂如宰臣使相上事即不得升
　　景徳四年六月敕臣僚自外到阙及在京主执如有公事并日逐于已时以前中书密院聚防相见其后复分防见客庆歴八年禁止之如景德之制
　　太宗制笏头带以赐辅臣其罢免尚亦服之至祥符中赵文定罢参知政亊为兵部侍郎后数载除景灵宫副使真宗命廷赐御仙花带与绣韀遂服御仙带自后二府罢者学士与散官通服此带遂以为故事予亲见蔡文忠罢参知政事为户部侍郎服此带盖曽为学士用诏文金带曾经赐者许系之【先公为翰林及侍读两学士清灾落职为中书舍人仍旧服金带旧例皆如此景祐三年八月方着诏】其宰相罢免虽散官并依旧服笏带李文定天圣中自秘书监来朝除刑部侍郎并服笏带近有罢参政者黒带佩鱼而入非故事也入两府自黒带赐笏带者太宗朝例甚多祥符中张文节自待制为中丞而参政事天圣中姜侍郎自三司副使为谏议大夫而枢密并赐如上






　　春明退朝録卷下
　　京城士人旧通用青绢凉繖大中祥符五年九月惟许亲王用之余并禁止六年六月始许中书枢密院依旧用繖出入
　　丁晋公天禧中镇金陵临秦淮建亭名曰赏心中设屏及唐人所画袁安卧雪图时称名笔后人以芦鴈图易之嘉祐初王侍郎君玉守金陵建白鹭亭于其西皆栋宇轩敞尽览江山之胜
　　唐成都府有散花楼河中有薰风楼緑莎防扬州有赏心亭郑州有夕阳楼润州有千岩楼今皆易其名或不复见
　　秘府书画予尽得观之二王真迹内三两卷有陶谷尚书跋尾者尤竒其画梁令瓉二十八宿真形图李思训着色山水韩滉水牛东丹王千角鹿其江南徐熙唐希雅蜀黄筌父子画笔甚多
　　王祁公家有晋诸贤墨迹唐相王广津所寳有永存珍秘图刻阎立本画老子西升经唐人画锁谏图王冀公家禇遂良书唐太宗帝京篇太宗见禄东賛步辈图钱文僖家书画最多有大令黄庭经李邕杂迹钱宣靖家王维草堂图周安惠家献之洛神赋苏侍郎家魏郑公谏太宗图楚枢密有江都王马王尚书仲仪有回文织锦图【以上皆録见者】
　　扬州后土庙有琼花一株或云自唐所植即李卫公所谓玉蘂花也旧不可移徙今京师亦有之
　　近人有收汉祖过沛图者画迹颇佳而有僧为观者所指翌日并加僧以幅巾
　　金阁老王胜之转运两浙于民家得唐沈既济所撰刘展乱纪一卷时唐书已成所载展事殊略按展上元元年为宋州刺史与御史中丞李铣皆副淮西节度使王仲升铣贪暴无法而展性刚鲠不折王仲升奏铣状而诛之次谋及展然展居睢阳有兵权难亟图乃与监军使邢延恩矫诏以展为都统江南淮南节度防御使代李峘欲其赴镇于涂中执之也展颇以为疑遣使请符节于峘既得之悉举睢阳兵七千人赴广陵延恩始约李峘与淮南东道节度使邓景山图展及事露传檄州郡言展反状发兵距之展亦露布言李峘反而南北警急文檄交驰于道景山渡淮陈于徐城洪为展所败又破李峘于下蜀二年命田神功举平卢军东下展迎击为神功再破之遂弃广陵而奔江南以舟师自金山引鬭神功有五船而展杀其二船后为贾隠林射展中目因而斩之传首京师收器械三千余万展既平租庸使元载以吴越虽兵荒后民产犹给乃辟召豪吏分宰列邑以重敛之其州县赋调积有逋违乃稽诸版籍通校大数八年之赋举空名以敛之其科率之例不约户品之上下但家有粟帛者则以人徒围袭如擒捕寇盗然后簿録其产而中分之甚者七八九时人谓之白着言其厚敛无名其所著者皆公然明白无所嫌避一云世人谓酒酣为白着既为刻薄之后人不堪其困弊则必颠沛酩酊如饮者之着也【刘晏传中与此亦有白着差异】渤海髙云有白着歌曰上元官吏务剥削江淮之人多白着其所纪用兵次第甚详此槩举之云
　　贾直孺在翰林建言皇子不当为检校师傅乃诏止除检校太尉
　　九宫贵神始天寳初术士苏嘉庆上言请置坛明皇亲祠及王璵为相又劝肃宗亲祠大和中监察御史舒元舆论列遂降为中祀防昌中李徳裕为相复为大祀宣宗时又降为中祀干符中宰相崔彦昭因嵗旱祷雨获应又升为大祀
　　宗衮言世传魏钟繇表云疠愤怒之众疠非可通勉励之意恐古人借使又疑其误
　　宰相三入者赵中令太祖朝初相太宗朝两入吕文穆太宗朝再相真宗朝一入吕许公张邓公仁宗朝皆三入
　　学士三入李文正刘中山子仪【中山三入玉堂集云三入翰林皆待诏杨昭度宣召入院其举自代皆宣献公】宋景文范景仁四入李邯郸五入而一不拜
　　建隆三年十二月班簿二百二十四员文班一百五十四人内南班一百一十人两省二十七人学士三人留司十人武班七十四人内留司一十一人
　　梁开平二年南郊执仪仗兵士二千九百七十人建隆四年郊兵部执仪仗兵士一万三千六十人太常寺鼓吹等二千六百四人太仆寺推驾兵士六百八十二人六军执擎人员兵士五百五十二人左右金吾街仗各一百五十二人左金吾仗三百五十八人右金吾仗三百五十九人殿中省押畨人员并执擎兵士共五百三十一人司天台一百六十二人八司都四千三百七十三人合兵部二万七千四百三十三人
　　予家有范鲁公杂録记世宗亲征忠正驻跸城下尝中夜有白虹自淝水起亘数丈下贯城中数刻方没自是吴人闭壁逾年殍殕者甚众及刘仁瞻以城归迁州于下蔡其城遂芜废又曰江南李璟发兵攻建州王延政有白虹贯城未几城陷舍宇焚爇殆尽
　　又曰近朝皇太后皇后皆有印篆文曰皇太后之印皇后之印故事二宫立各有宫名长秋长乐长信之类是也宜以宫名为文至尊之位亦不合言印当云某宫之寳
　　又曰近世诸王公主制中称皇子皇弟皇女疑皇字相承为例止合云第几子第几弟第几女云
　　又曰江南有国时田每十畆蠲一畆半以充瘠薄又曰罚俸例一品八贯二品六贯三品五贯四品三贯五百五品三贯六品二贯七品一贯七百五十八品一贯三百九品一贯五十
　　又曰上古以来逐朝歴名黄帝起元用辛卯歴颛帝用乙卯歴虞用戊午歴夏用丙寅歴成汤用甲寅歴周用丁巳歴鲁用庚子歴秦用乙夘歴汉用太初歴四分歴三统歴魏用黄初歴景初歴晋用始厯合元
　　宋用大明歴元嘉歴齐用天保歴同章厯正象厯后魏用兴和厯正元厯正象厯梁用大同厯乾象厯永昌厯后周用天和厯丙寅厯明厯隋用甲子厯开皇厯皇极厯大业厯唐用戊寅厯麟徳厯神龙厯大衍厯元和观象厯长庆宣明厯寳应厯正元厯景福崇厯晋天福用调元厯周显徳用钦天厯云本朝太祖用应天厯太宗用乾元厯真宗用宜天厯仁宗用崇天厯英宗用明天厯巳而复用崇天厯
</div>
    <div class="pagination">
<a href="说郛_page192.html">上一页</a><span>...</span><a href="说郛_page188.html">188</a><a href="说郛_page189.html">189</a><a href="说郛_page190.html">190</a><a href="说郛_page191.html">191</a><a href="说郛_page192.html">192</a><span class="current-page">193</span><a href="说郛_page194.html">194</a><a href="说郛_page195.html">195</a><a href="说郛_page196.html">196</a><a href="说郛_page197.html">197</a><a href="说郛_page198.html">198</a><span>...</span><a href="说郛_page194.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
