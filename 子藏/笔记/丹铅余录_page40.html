<!DOCTYPE html>
<html>
<head>
    <meta charset="UTF-8">
    <title>丹铅余录 - 第 40 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹铅余录 - 第 40 页/共 56 页</h1>
    <div class="content">　　楚辞纷旖旎乎都房王逸注引诗曰旖旎其华今诗作猗傩司马相如赋又旖旎以招摇扬雄赋旟旐郅偈之旖旎王褒洞箫赋形旖旎以顺吹其用字皆自诗楚辞来当依诗音作猗傩特古今字形有异耳今以猗傩为平音旖旎作仄误矣
　　万岁夜
　　姚寛战国防注博引诸书以证之用心亦至矣然犹有遗也楚防楚王游云梦谓安陵君曰乐矣今日之游寡人千秋万嵗后谁与乐此矣安陵君泣下数行曰千秋万嵗夜愿以身试黄泉蓐蝼蚁夜如左传注窀穸厚夜之夜最见人臣不敢斥言之意今本改夜作后不见古人立言之妙矣
　　湘潭云尽暮烟出
　　刘泾巨济收许浑手书诗湘潭云尽暮烟出今本烟作山细思之烟字为胜
　　子见南子
　　子见南子子路不悦子矢之辞亦甚昭矣而后世王符刘子犹有异説虽朱子谓矢为誓否谓不合理不由道亦浅之乎观圣贤矣孔鲋云古者大享夫人与焉于时犹有行之者意衞君夫人享夫子则夫子亦弗获已矣栾肇曰见南子者时不获也犹文王之居羑里也天厌之者言我之否屈乃天命所厌也合二説而观之则矢者直告之非誓也否音否塞之否古者仕于其国则见其小君子路意以孔子既不仕衞矣而又见其小君是求仕不説者不説夫子之仕非不説夫子之见也子直告之曰予道之不行其否屈乃天弃絶也天之所弃岂南子所能兴而吾道赖之行哉见之者不过答其礼耳如此则圣贤之心始白而王符之徒亦无所吠其声矣
　　微子
　　史记宋世家武王克商微子肉袒面缚左牵羊右把茅亡弟恒读史至此谓予曰微子有四手兄知之乎予曰书传未闻乃笑曰使无四手何以既面缚而又有左手牵羊右手把茅乎然究言之皆必无之事肉袒面缚出于左氏乃楚人以诳庄王受许男之降借名于武王而诬微子也史云微子抱祭器而入周既入周矣又岂待周师至而后面缚乎又究而言之抱器入周亦必无之事刘敞曰古者同姓虽危不去国微子纣庶兄也何入周之有论语云去之者去纣都也虽去不逾国斯仁矣
　　王臣蹇蹇
　　易王臣蹇蹇沈存中云王五也臣二也蹇蹇者五蹇而二亦蹇是王臣蹇蹇也此説甚异
　　五行间色
　　五行之理有相生者有相克者相生为正色相克为间色正色青赤黄白黑也间色緑红碧紫流黄也木色青故青者东方也木生火其色赤故赤者南方也火生土其色黄故黄者中央也土生金其色白故白者西方也金生水其色黑故黑者北方也此五行之正色也甲巳合而为緑则緑者青黄之杂以木克土故也乙庚合而为碧则碧者青白之杂以金克木故也丙辛合而为红则红者赤白之杂以火克金故也丁壬合而为紫则紫者赤黑之杂以水克火故也戊癸合而为流黄则流黄者黄黑之杂以水克土故也此五行之间色也流黄一作駵黄又汉人经注间色作奸色礼记间声作奸声
　　优孟
　　滑稽传优孟为孙叔敖衣冠抵掌谈语岁余像孙叔敖左右不能别也庄王置酒优孟为寿王大惊以为叔敖复生欲以为相刘子讥之曰人心不同有如其面非由仿效俾有迁革又况叔敖之殁时日已久岂有一见无疑而遽欲加以宠荣复其禄位者哉予按此传以滑稽名乃优孟自为寓言云欲复以为相亦优孟自言如今人下净发科打诨之类岂可真以为王欲复相之事乎
　　貌字音墨
　　庄子人貌而天史记郭解赞人貌荣名唐杨妃传命工貌妃于别殿皆作入声读杜诗画工如山貌不同又曾貌先帝照夜白又屡貌寻常行路人梅圣俞诗妙娥貌玉轻邯郸自注音墨
　　月中嫦娥
　　月中嫦娥其説始于淮南及张衡灵宪其实因常仪占月而误也古者羲和占日常仪占月皆官名也见于吕氏春秋春秋左传有常仪靡即常仪氏之后也后讹为嫦娥以仪娥音同耳周礼注仪娥二字古皆音俄易小象以失其义叶信如何也诗以乐且有仪叶在彼中阿太以各遵其仪叶不偏不颇史记徐广注音檥船作俄汉碑凡蓼莪皆作蓼仪则嫦娥为常仪之误无疑矣毎以语人或犹未信予曰小説载杭州有杜拾遗庙有村学老题为杜十姨遂作女像以配刘伶人皆知笑之不知常仪之为嫦娥即拾遗之为十姨也
　　君主妻河
　　史记年表秦始以君主妻河君主秦君之女其曰君主犹后世公主也妻河沉之河水如河伯娶妻故事盖戎俗也吕东莱作大事记不达君主之义改主为生又改生作甥失之远矣是以君子无贵凿也
　　史记差讹
　　史记近无善本屡经翻刻愈益差讹盖苦为不知者妄改耳如韩信传此特匹夫之勇耳也耳下元有也字须溪批云此耳也字异司马相如传文君已失身于司马长卿故倦游须溪云已失身于司马为一句长卿故倦游为一句今俗士不得其读于长卿下又添长卿二字失古人之意矣然俗士以帖括讲簏之耳目而欲窥雄深雅健之心胷无怪其然独可为一二好古之士道耳
　　古书不可妄改
　　古书不可妄改聊举二端如曹子建名都篇脍鲤胎虾寒鼈炙熊膰此旧本也五臣妄改作炰鼈盖炰鼈脍鲤毛诗旧句浅识者孰不以为寒字误而从炰字邪不思寒与炰字形相逺音呼又别何得误至于此文选李善注云今之时饷谓之寒盖韩国馔用此法盐铁论羊淹鸡寒崔骃传亦有鸡寒曹植文寒鸧蒸麑刘熙释名韩鸡为正古字寒与韩通也王维老将行耻令越甲鸣吾君此旧本也近刻本为不知者改作呉军盖越甲呉军似是连对不思前韵已有诏书五道出将军五言古诗有用重韵未闻七言有重韵也维岂谬至此邪按刘向説苑越甲至齐雍门狄请死之曰昔者王田于囿左毂鸣军左请死之曰吾见其鸣吾君也今越甲至其鸣君岂左毂之下哉正其事也见其事与字之所出始知改者之妄
　　李泰伯不喜孟子
　　小説家载李泰伯不喜孟子事非也泰伯未尝不喜孟也何以知之曰考其集知之内始论引仁政必自经界始明堂制引明堂王者之堂刑禁论引瞽叟杀人舜窃负而逃富国防引杨氏为我墨氏兼爱潜书引万取千焉千取百焉广潜书引男女居室人之大伦损欲论引文王以民力为台为沼而民欢乐之本仁论引以至仁伐不仁遥平集序以子思孟轲并称送严介序称章子得罪于父出妻屏子而孟子礼貌之常语引孟子俭于百里之制又详説之由是言之泰伯盖深于孟子者也古诗示儿云退当事奇伟夙驾追雄轲则尊之亦至矣今之浅学舍经史子集而小説以为无根之游谈故详辩之
　　长颈髙结
　　韩文石鼎聮句序长颈髙结喉中作楚语结字断句结音髻义亦同西汉书髻皆作结文公正用此今多作结喉误矣且中作楚语成何文理
　　黔首
　　祭义曰明命鬼神以为黔首则内经曰黔首共饮食莫知之也李斯刻石颂秦德曰黔首康定太史公因此语遂于秦记谓秦名民曰黔首朱子注孟子亦曰周言黎民秦言黔首盖因太史公之语也然祭义内经之书实先秦世黔首之称古矣恐有不因秦也不然则二书所称亦后世入之説为可疑耳
　　古诗后人妄改
　　古人诗句不知其用意用事妄改一字便不佳孟蜀牛峤杨栁枝词呉王宫里色偏深一簇烟条万缕金不忿钱唐苏小小引郎松下结同心按古乐府小小歌有云妾乘油壁车郎乘青骢马何处结同心西陵松栢下牛诗用此意咏栁而贬松唐人所谓尊题格也后人改松下作枝下语意索然矣
　　焚书起于韩非
　　秦焚书坑儒起于李斯乎斯之先固有为此説于秦者矣韩非是也非之言曰世之愚学皆不知治乱之情讘防多诵先古之书以乱当世之治又妄非有术之士聴其言者危用其计者乱又曰羣臣为学门子好辩可亡也又言舍法律而言先王者上任之以国主以是过予而臣以此徒取矣此与斯所言是古非今若合符节作俑者乃韩非匪斯也凡为异説者一则骇再则习始则疑终则行矣宋儒有过求者乃谓斯之学出于荀卿焚坑之祸卿有以啓之卿尝入秦见应侯讥秦之无士矣舍非而罪卿所谓洗垢而索瘢者耶
　　羿射日落九乌
　　古传言羿射日落九乌乌最难射一日落九乌言射之捷也而后世不得其説者遂以为射九日矣流俗谬説而传怪文士循名而骋奇异哉
　　赵李
　　阮籍咏懐诗西游咸阳市赵李相经过顔延年以为赵飞燕李夫人刘防孟谓安知非实有此人不必求其谁何也不详诗意咸阳赵李谓游侠近幸之俦汉书谷永传小臣赵李从微贱尊宠成帝常与微行者籍用赵李字正出此若如顔延年説赵飞燕李夫人岂可言经过如刘防孟言当时实有此人唐王维诗亦有日夜经过赵李家岂唐时亦实有此人乎乃知读书不详考深思虽如延年之博学防孟之精鉴亦不免失之况下此者耶
　　盗竽
　　老子服文采带利劒厌饮食而资货有余此之谓盗竽韩非解云竽也者五声之长也竽唱则众乐皆和大奸唱则小盗和故曰盗竽今本误作盗夸与竽字相近而误也
　　渊明读书
　　晋书云陶渊明读书不求甚解此语俗士之见后世不晓也余思其故自两汉来训诂盛行説五字之文至于二三万言如秦近君之训尧典曰稽古者比比皆是后进弥以驰逐漫羡而无所归陶心知厌之故超然真见独契古初而晩废训诂俗士不达便谓其不求甚解矣又是时周续之与学士祖企谢景夷从刺史檀韶聘讲礼城北加以雠校所住公廨近于马肆渊明示以诗云周生述孔业祖谢响然臻马队非讲肆校书亦以勤盖不屑之也观其诗云先师遗训今岂云坠又曰诗书敦夙好又云游好在六经又云泛览周王传流观山海图其着圣贤羣辅録三孝传赞考索无遗又跋之云书传所载故老所传尽于此矣岂世之卤莽不到心者耶予尝言人不可不学但不可为讲师溺训诂见渊明传语深有契耳
　　庵字义
　　今人别号庵字印章往往不同縁説文本无庵字庵弥俗也予尝考之庵字古书所用者蜀都赋八方庵蔼王充论衡桃李梅杏庵丘蔽野皆取庵覆之义至三国及晋始有庵幔庵闾之语与今人所用庵字义同庵字不可谓不古也但篆籀以説文为宗説文不载之字用于印章似为未安又按古篆有作葊者又止借弇者石鼔文作其字从穴穴亦人居也近见温陵古寺一册有元人止庵印章庵字作盫详玉篇皿部有盫乌含切覆盖也考古图有伯戋馈盫盫器名而借为庵舍字恐舍形似器亦犹汉阙之觚棱其形亦本酒器也未知是否以俟知者
　　西施
　　世传西施随范蠡去不知所出只因杜牧西子下姑苏一舸逐鸱夷之句而附防也予窃疑之未有可证以折其是非一日读墨子曰呉起之裂其功也西施之沈其美也喜曰此呉亡之后西施亦死于水不从范蠡去之一证墨子去呉越之世甚近所书得其真然犹恐牧之别有见后检修文御览见引呉越春秋逸篇云呉亡后越浮西施于江令随鸱夷以终乃嗟曰此事正与墨子合杜牧未精审一时趂笔之过也盖呉既灭即沈西施于江浮沈也反言耳随鸱夷者子胥之谮死西施有力焉胥死盛以鸱夷今沈西施所以报子胥之忠故云随鸱夷以终范蠡去越亦号鸱夷子杜牧遂以子胥鸱夷为范蠡之鸱夷乃影撰此事以堕后人于疑网也既又自笑曰范蠡不幸遇杜牧受诬千载又何幸遇予而雪之亦一快哉
　　吕梁碑
　　罗泌云尝见汉刘耽所书吕梁碑字为小篆而讹泐者过半其可读者仅六十言碑中序虞舜之世云舜祖幕幕生穷蝉穷蝉生敬康敬康生乔牛乔牛生瞽叟瞽叟产舜质之史记盖同而不言出自黄帝此可以洗二女同姓尊卑为婚之疑矣又他碑所载后稷生台玺台玺生叔均叔均而下数世始至不窋不窋下传季歴犹十有七世而太史公作周纪拘于国语十有五王之説乃合二人为一人又删缩数人以合十五之数不知国语之説十五王皆指其贤而有闻者非谓后稷至武王千余年而止十五世太史公亦迂哉
　　汲冡文诬
　　汲冡璅语其文极古然多诬而不信如谓舜囚尧太甲杀伊尹又谓伊尹与桀妃妺喜交其诬若此小人造言不起自战国之世伊尹在相位日被其黜僇者为之也然则何以知之曰其文不类战国
　　部色
　　敎坊家有部有色部有部头色有色长元周伯清讹呼部头为务头可笑也部如法部胡部之类色如杂剧色觱防部舞旋色参军色之类诸以杂剧色为首杂剧用四人或五人末泥色主张引戏分付副净色发乔副末色打诨又或添一人装孤老其吹曲破断送者谓之把色见宋氏灌园古杭梦游録
　　均即韵
　　唐书乐志古无韵字均即韵也五帝之学曰成均均亦音韵书曰命汝典乐敎胄子论语曰成于乐是成均之説也周人立大学兼五帝及二代之名东学为东序西学为瞽宗北学为上庠南学为成均宜学言语者处之成均则均之为韵义益明矣潘安仁笙赋音均不恒曲无定制注均古韵字鹖冠子五音不同均然其可喜一也唐书李纲传引周礼均工乐胥不得列于士伍
　　偃曝
　　孟浩然诗草堂时偃曝兰枻日周旋偃曝谓偃卧曝背也用文选王僧达寒荣共偃曝之句今刻孟诗不知其出处改作掩瀑可笑而谬者犹曰诗刻必去注释从容咀嚼真味自长此近日强作解事小儿之通弊也盖颐中有物乃可言咀嚼而出真味若空腹作雷鸣而强为戛齿之状但垂饥涎耳真味何由嗜哉
　　罨画
　　画家有罨画杂彩色画也宜兴有罨画溪然其字当用罨乃鱼网非其训也张泌诗罨岸春涛打船尾谓鱼网遮岸也此用字最得字义【左思蜀都赋罨翡翠钓鰋鲉】
　　辨妾字从辛非古篆
　　邵文庄云妾之于礼久矣有媵而妾者有卜而妾者卜而妾者闻命而趋不待六礼故谓之奔传曰疲于奔命盖言速也奔者非必淫淫而奔者谓之淫奔是故女之嫁者有二道焉有聘而嫁者有奔而嫁者慎按天文有织女主贵女须女主贱女贵女则嫡也贱女则诸侯之副宫九媵大夫之侧室三归也礼之所谓买妾奔则为妾皆不备礼之谓也先王制礼岂不欲六礼皆备而后归哉礼不下庶人势也故仲春奔者不禁恐失时也荒年杀礼多婚欲繁育也许氏説文妾字从辛女之有罪者为人妾汉缇萦上书愿没为官婢以赎父罪此盖秦法周之盛也决不然也周礼有女奚之条亦刘歆附防文奸以欺王莽者殆不可信王莽末年令天下奴婢赎还为良朱子纲目亦善之岂有周公制法不如王莽乎妾字从辛盖亦秦篆非古篆也
　　肹蠁
　　相如上林赋郁郁菲菲众香发越肹蠁布冩馣馤馝馥司马彪曰肹过也芬芳之过若蠁之布冩也説文蠁知声虫也尔雅圆貉虫蠁郭璞云蛹虫广雅土蛹也毛晃曰古蠁字作向晋大夫羊舌肹字叔向左传释文香两切取肹向布冩之义又扬雄羽猎赋蠁曶如神李善曰蠁防疾也蠁与响同曶与忽同又甘泉赋芗呹肹以棍枇则肹蠁盖古语也○响之一字古只作乡汉书天文志乡之应声是也又作向易系其受命也如向荀子应之如影向庄子砉然向然是也左传作向扬雄赋作芗汉作防又作又作凡此等类韵书亦岂能尽载也
　　廞字音义
　　廞许金切与歆同音尔雅廞兴也周礼笙师职云大丧廞其乐器郑注兴也又司服大丧供其廞衣服司裘大丧廞裘司干大丧廞舞器司乐大丧廞乐器郑注皆解为兴盖袭用尔雅之误成周圣世岂有大丧用笙乐舞器之理乎按此廞义盖谓陈而不作耳唐崔祐甫独孤及墓铭廞衣楚挽徘徊墓田李华权文公墓铭廞隧纳书礼优职襄宋景文真宗挽歌云廞翣浮晨旭边箫咽暝霞周平园皇祐哀书云桂轮隠曜椒掖廞仪皆得其解矣○考工记善防者水淫之郑氏注读淫作廞谓水淤泥土而留着之则助之为厚也唐书沧州无埭渠久廞塞薛大鼎浚之此廞塞字义本郑氏考工记注并附于此
　　李密陈情表
　　李宻陈情表有少仕伪朝之句责备者谓其笃于孝而妨于忠尝见佛书引此文伪朝作荒朝盖宻之初文也伪朝字盖晋改之以入史耳刘静修诗若将文字论心术恐有无边受屈人盖指此类乎近日赵道作令伯祠记辨伪朝字惜未见此
　　出师表缺句
　　孔明出师表今世所传皆本三国志按文选所载先帝之灵下若无兴德之言六字他本皆无于义有缺当以文选为正
　　辨刻刋字
　　説文刋削也又剟也扬子云方言序悬诸日月不刋之书谓不可削也李鼎祚周易集解宗郑而削王弼其序曰刋辅嗣之野文辅康成之逸象是也至宋人转失其义乃以为刻木印书之义如王氏挥麈録所云郡府多刋文籍且易以刋为刻讹矣刻镂木也从晋书虞溥传当作防从陶隠居茅山碑当作栔从丁度集韵又作锲皆镂木印板之义刋为俗字不可从也
　　九宫七色【与九卷九宫同】
　　九宫七色之説出于干凿度云伏羲时龙马出河戴九履一左三右七二四为肩六八为足五居其中谓之九宫其色则一六八为白二黑三緑四碧五黄七赤九紫今大统厯中毎月列于下方谓之飞九宫
　　明驼使
　　木兰辞愿借明驼千里足送儿还故乡今本或改明作鸣非也驼卧腹不帖地屈足漏明则走千里故曰明驼唐制驿置有明驼使非邉塞军机不得擅发杨妃私发明驼使赐安禄山茘枝见小説
　　钟葵钟馗终葵
　　俗传钟馗起于唐明皇之梦非也盖唐人戏作钟馗传虚构其事如毛頴陶之类耳北史尧暄本名钟葵字辟邪后世画钟葵于门谓之辟邪由此傅防也宋宗慤妺名钟葵后世画工作钟馗嫁妺图由此傅防也但葵馗二字异耳又曰终葵菜名周礼考工记大圭终葵首注终葵椎也防齐人谓椎为终葵礼记玉藻天子搢珽注挺然无所屈也或谓之大圭长三尺杼上终葵首于杼上又广其首方如椎头是谓无所屈后则恒直顔之推曰北齐有一士读书不过二三百卷尝出境聘东莱王韩问曰玉珽抒上终葵首当作何形乃答曰珽头曲圆势如葵叶耳韩乃忍笑
　　簩即澁勒
　　韵书四豪簩字下注云簩竹名而不详其説按异物志南方思牢国产竹可砺指甲竹谱云可挫爪是也崔鷃诗曰时一出轻芒皑皑落微雪又李商隠射鱼曲曰思牢弩箭磨青石綉额蛮渠三虎力是知亦可作箭今东广新州有此种制成琴様为砺甲之具用之颇久则微滑当以酸浆渍之过信宿则湿复初字又作澁勒东坡诗倦看澁勒暗蛮村
　　麦含金
　　梁鸿传载鸿诗二首麦含含兮方秀刻本皆如此艺文类聚引之作麦含金为是金与含相似而衍为二字也此当表出之
　　以蠡测海
　　东方朔客难云以管窥天以蠡测海张晏注曰蠡瓠瓢也然蠡字从虫若与瓢义不协又按扬子方言云防瓠瓢也字从从蠡刘向九叹云瓟防蠧于箧簏今闽广之地以鲎鱼殻为瓢江淮之间或用螺之大者为瓢是以虫殻代匏用也故防字之取义兼之暇日与蕳西嶨谈及此漫笔之
　　萧晖与翛翚字义
　　衞觊华山碑神乐其静翛翚无形注翛翚与萧晖通飞腾迅速之音也言神人异处逼近则不敬黄庭经姹女窈窕翳霄晖字虽异其义一也
　　木匠防夘字
　　近峯闻略説木工防夘字引伊川语録云枘凿者防夘也防夘圆则圆防夘方则方又引文簨如室新构而去其凿契注凿契簨也又引金史张中字制小舟不假胶漆而首尾相钩带谓之鼓子夘余按防夘字当作簨牡簨字出考工记及文选注而汉书五行志所谓门牡者义取牝牡盖枘者刻木端以入凿有牡之象凿者空其窍以受枘有牝之象簨牡二字盖亦古矣防夘字盖亦后人撰借尔
　　枘凿
　　枘字从木从内考工记注调其凿枘而合之宋玉九辨圆枘而方凿兮吾固知其鉏铻而难入今举子程文袭用枘凿不相入彼此相效莫知其非也夫枘凿本相入之物惟方枘圆凿则不相入今去方圆字而曰枘凿不相入字义之不通文义大谬矣甚者冩枘字作柄字尤可笑也
　　泊薄同字
　　老子道德经薄作泊王充论衡酒之泊厚同一麴蘖人之善恶同一元气又曰人生于隂阳有渥有泊玉生于石有纯有驳泊薄同一字也
　　苴有十四音
　　苴七闾切麻也子闾切苴杖也又子旅切履中荐也又布交切天苴地名在益州见史记注【又天沮与巴同】又子邪切菜壤也一曰猎场又似嗟切苴咩城在云南又鉏加切诗传曰木中传草也水草曰苴字一作又作浾今作渣非又都贾切土苴不精细也又侧不切粪草也又侧鱼切説文曰酢菜也【酢古醋字】又庄俱切姓也汉有苴氏又则吾切茅借祭也又将预切糟魄也又子余切苞苴囊货也
　　颠冬
　　山海经小陉之山有草名赤茎白华如颠冬也颠冬天门冬也
　　查字考
　　説文查浮木也今作槎非槎音诧邪斫也国语山不槎蘖是也今世混用莫知其非略证数条于此王子年拾遗记尧时巨查浮西海上十二年一周天名贯月查一曰挂星查道藏歌诗扶桑不为查王勃诗澁路拥崩查又送行序云夜查之客犹对仙家坐菊之宾尚临清赏骆宾王有浮查诗刘道友有浮查砚赋水经注临海江边有查浦字并作查至唐人犹然任希古诗泛查分冩汉孟浩然诗试垂竹竿钓果得查头鳊又云土风无缟纻乡味有查头又云桥崩卧查拥路险垂藤接皆用正字不从俗体此公匪惟诗律妙字学亦超矣杜工部诗查上覔张骞又沧海有灵查惟七言絶空爱槎头缩项鳊七言律奉使虚随八月槎古体近体不应用字顿殊盖七言絶与律乃俗夫竞玩遂肆笔妄改古体则视为冷局俗目不击幸存旧文耳
　　蔅兰字
　　古文孏与懒同见后汉书孏亦借作妍媸之妍论衡云形佳骨蔅皮媚色称又骨体兰丽皆妍之借也蔅乃孏省东兰又省女古人用字意胜于法例如此
　　屾【音诜】
</div>
    <div class="pagination">
<a href="丹铅余录_page39.html">上一页</a><span>...</span><a href="丹铅余录_page35.html">35</a><a href="丹铅余录_page36.html">36</a><a href="丹铅余录_page37.html">37</a><a href="丹铅余录_page38.html">38</a><a href="丹铅余录_page39.html">39</a><span class="current-page">40</span><a href="丹铅余录_page41.html">41</a><a href="丹铅余录_page42.html">42</a><a href="丹铅余录_page43.html">43</a><a href="丹铅余录_page44.html">44</a><a href="丹铅余录_page45.html">45</a><span>...</span><a href="丹铅余录_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
