<!DOCTYPE html>
<html>
<head>
    <meta charset="UTF-8">
    <title>说郛 - 第 525 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 525 页/共 601 页</h1>
    <div class="content">　　龙眼
　　龙眼树如荔枝但枝叶稍小殻青黄色形圆如弹丸核如木梡子而不坚肉白而浆其甘如蜜一朶五六十颗作穗如葡萄然荔枝过即龙眼熟故谓之荔枝奴言常随其后也东观汉记曰单于来朝赐橙橘龙眼荔枝魏文帝诏群臣曰南方果之珍异者有龙眼荔枝令嵗贡焉出九真交趾
　　海枣
　　海枣树身无闲枝直耸三四十丈树顶四面共生十余枝叶如栟榈五年一实实甚大如杯盌核两头不尖双卷而圆其味极甘美安邑御枣无以加也太康五年林邑献百枚昔李少君谓汉武帝曰臣尝游海上见安期生食巨枣大如非诞説也
　　千嵗子
　　千嵗子有藤蔓出土子在根下须緑色交加如织其子一苞恒二百余颗皮殻青黄色殻中有肉如栗味亦如之干者殻肉相离撼之有声似肉豆防出交趾
　　五敛子
　　五敛子大如木黄色皮肉脆软味极酸上有五棱如刻出南人呼棱为敛故以为名以蜜渍之甘酢而美出南海
　　钩縁子
　　钩縁子形如皮似橙而金色北人重之极芬香肉甚厚白如芦菔女工竞雕镂花鸟渍以蜂蜜防燕檀巧丽妙絶无与为比太康五年大秦贡十缶帝以三缶赐王恺助其珍味夸示于石崇
　　海梧子
　　海梧子树与中国松同但结实絶大形如小栗三角肥甘香味亦樽俎间佳果也出林邑
　　庵摩勒
　　庵摩勒树叶细似合昏花黄实似李青黄色核圆作六七棱食之先苦后甘术士以变白须发有验出九真
　　石栗
　　石栗树与栗同但生于山石罅间花开三年方结实其殻厚而肉少其味似胡桃仁熟时或为群鹦鹉至啄食略尽故彼人多珍贵之出日南
　　人面子
　　人面子树似含桃结子如桃实无味其核正如人面故以为名以蜜渍之稍可食以其核可玩于席间饤饾御客出南海
　　竹类
　　云丘竹
　　云丘竹一节为船出扶南然今交广有竹节长二丈其围一二丈者往往有之
　　簩竹
　　簩竹皮薄而空多大者径不过二寸皮麤澁以镑犀象利胜于铁出大秦
　　石林竹
　　石林竹似桂竹劲而利削为切割象皮如刀竿出九真交趾
　　思摩竹
　　思摩竹如竹大而笋生其节笋既成竹春而笋往生节焉交广所在有之
　　箪竹
　　箪竹叶疎而大一节相去五六尺出九真彼人取嫩者磓浸纺绩为布谓之竹疎布
　　越王竹
　　越王竹根生石上若细荻髙尺余南海有之南人爱其青色用为酒筹云越王弃余筭而竹生




　　园林草木疏【王方庆】
　　金灯隰生花开累累明艳垂条不自支俗恶人家种之蜀葵一名茙葵本胡中葵也花有重台者红紫蜜白鲜丽多殊色
　　蔓胡桃一作葡萄或言蛮中藤子也子甘滑如乳霜风下溃
　　鬼皂荚生江南池泽如皂荚髙一二尺沐之长发去垢蒟蒻根大如椀至秋叶滴露随滴生苖细花轻艳翻如黄蝶
　　金钱花梁大同二年来中土花黄重叠鱼谓得花胜得钱
　　椒枝条蕃蔚子离离防防红秋风白露中段柯古谓茱茰气好上椒气好下
　　野狐丝多蔓生于闲庭幽砌色白花微红大如粟米然牵牛条縁竹木而上花色如蓝蒨风露沾洒何限丽艳说郛卷一百四下
<子部,杂家类,杂纂之属,说郛>
　　钦定四库全书
　　说郛卷一百五　　　　　元　陶宗仪　撰桐谱【宋陈翥】
　　古者汜胜之书今絶传者独齐民要术行于世虽古今之法小异然其言亦甚详矣虽茶有经竹有谱吾皆畧而不具植桐乎西山之南乃述其桐之事十篇作桐谱一卷其植桐则有纪志存焉聊以示于子孙庶知吾既不能干禄以代耕亦有补农之说云耳皇祐元年十月七日夜
　　一之叙源　　　　二之类属
　　三之种植　　　　四之所宜
　　五之所出　　　　六之采斫
　　七之器用　　　　八之襍说
　　九之记志　　　　十之诗赋
　　叙源第一
　　桐柔木也月令曰淸明桐始华又吕氏季春月纪云桐始华高诱曰梧桐也是日生叶故云始华尔雅释木曰榇桐又曰荣桐木郭璞云即今梧桐也疏引诗大雅云梧桐生矣于彼朝阳是也书云峄阳孤桐释木所谓榇荣者乃桐之一木耳古诗云椅桐倾高凤又曰井桐栖云凤故诗书或称桐或云梧或曰梧桐其实一也初生叶脆而易长一年可耸七八尺更粪之围五六寸萌子采伐之巨桩者或可尺围毳其萌至二月三月方渐向阳者尤早背阴差迟其枝干濡脆而嫩又空其中皮肤叶薄易为风物所伤必须成气而后花是故干稚嫩者先荣叶茂盛者先荣其花开有先后先者未有叶而开自春徂夏乃结其实实如乳尖长而成穟庄子所谓桐乳致巢是也后者至冬叶脱尽后始开秀而不实其蕊萼亦小于先时者是知桐独受阴阳之淳气故开春冬之两花而异于羣木也其叶味苦寒无毒主恶蚀疮荫皮主五痔杀三虫疗贲豚气病其花饲猪肥大三倍然其皮叶亦有効于人也或者谓凤凰非梧桐而不栖且众木森森胡有不可栖者岂独梧桐乎答曰夫凤凰仁瑞之禽也不止强恶之木梧桐叶软之木也皮理细腻而脆枝干扶疎而软故凤凰非梧桐而不栖也又生于朝阳者多茂盛是以凤喜集之即诗所谓梧桐生矣于彼朝阳凤凰鸣矣于彼高冈者也诗称椅桐梓漆后之人不别椅桐之异以为是一木古诗云椅桐倾高凤嵇叔夜琴赋云惟椅桐之所生注云椅梧桐也又陶隐居云梧桐一名椅桐也是不知椅与桐别耳故毛传云椅桐属也孔氏引释木云椅梓合而曰一名椅郭云即楸也湛露曰其桐其椅既为类而梓一名椅故云椅桐为梓属言梓属则椅桐别而释木椅梓为一者陆云梓者楸之疏理白色而生子者梓实桐皮曰椅则大类同小别也定本椅梓属无桐字于理是也是知椅与桐非一木也夫桐之为木其异于羣类卓矣生则肌骨脆而嫩死则材体坚而韧燥之所加而不坼裂湿之所渍而不腐败虽松栢有凌霄冐雪之姿茍就以燥湿则与朽木无异耳王氏谓受气淳矣眞不虚也于桐可独见之矣其体湿则愈重干则愈轻生时以斧砟之甚易干乃软而拒斧故鄙谚云轻是桐重是桐难砟亦是桐此之谓也
　　类属第二
　　桐之类非一也今畧志其所识者一种文理麄而体性慢叶圆大而尖长光滑而毳稚者三角因子而出者一年可拔三四尺由根而出者可五七尺已伐而出于巨桩者或几尺围始小成条之时叶皆茸毳而嫩皮体淸白喜生于朝阳之地其花先叶而开白色心赤内凝红其实穟先长而大可围三四寸内为两房房中有肉肉上细白而黑点者即其子也谓之白花桐一种文理细而体性叶三角而圆大白花花叶其色靑多毳而不光滑叶硬文微赤擎叶柄毳而亦然多生于向阳之地其茂防但不如白花者之易长也其花亦先叶而开皆紫色而作穟有类紫藤花也其实亦穟如乳而微尖状如柯子而粘庄子所谓桐乳致巢正为此紫花桐实而中亦两房房中与白花实相似但差小谓之紫花桐其花亦有微红而黄色者葢亦白花之小异者耳凡二桐皮色皆一类但花叶小异而体性慢不同耳至八月俱复有花花至叶脱尽后始开作微黄色今山谷平原间惟多有白花者而紫花者尤少焉一种枝干花叶与白桐花相类其耸防迟小而不侔其实大而圆一实中或二子或四子可取油为用今山家多种成林葢取子以货之也一种文理细而性喜裂身体有巨刺其形如欓树其叶如枫多生于山谷中谓之刺桐晋安海物异名志云刺桐花其叶丹其枝有刺云凡二桐者虽多荣茂而其材不可入器用乃不为工匠之所瞻顾也一种枝不入用身叶俱滑如防之初生今兼并之家成行植于阶庭之下门墙之外亦名梧桐有子可噉与诗所谓梧桐者非矣一种身靑叶圆大而长高三四尺便有花如眞红色甚可爱花成朶而繁叶尤疎宜植于堦坛庭榭以为夏秋之荣观厥名眞桐亦曰赪桐焉凡二种虽得桐之名而无工度之用且不近贵色也
　　种植第三
　　凢种其子当先粪其地然后匀散之一春可高三四尺瘠地只一二尺耳土膏腴则茎叶靑嫩而乌黑土瘦薄则成苍黄之色至冬便可易而植之易之则独根者不深而又易蔓茍从小而易至大则多为疾风之所倒拆以其一根不能自持故也凡桐之子轻而喜飏如柳絮飞可一二里其子遇地熟则出在林麓间则不生矣夫种子所长犹迟不如倒条压之覆以肥地自然节节生条其上又多散根茎大断而植之胜于种者又种子之地宜高原之处低湿则不能萌矣或要其栽之速者当于桐处耕锄其下使蔓根寸断则其根断自萌而茂与夫子种者又相万矣凡植之法于十月十一月十二月止月叶陨汁归其根皮干未通之时必先坎其地而复粪之择植一二春者全其根勿令冻损经久为霜雪所薄掘后即时以内坎中厥坎惟寛而深先粪之以栽着其上又复以粪覆其上以黄土葢焉一无爪爬二无振揺至春则荣茂而木又易于杰干其新茎可抽五六尺者迨又至春则根行而蔓其发乃尤愈于初春时也如用春植则皮汁通叶将萌根一伤故枝叶瘁矣至来春则齐土砟去矣忌其空心者免为雨所灌令别抽心者不然至别下栽时更砟去植则尤妙于春砟也葢春砟则破损其桩又揺其根故也桐之性不耐低湿惟喜高平之地如植于沙湿低下泉润之处则必枯矣纵抽茂不如高平之所凡植后至于抽条时必生岐枝日频视之如岐枝萌五六寸则去之高者手不能及则以竹夹折之至二三年则勿去其枝恐其长而头下垂故也伺其大则缘身而上以鉄刀贴身去慎勿留椿只经一两春自然皮合也桐之皮甚软脆而易伤切忌耕锄之时及牛马等损之如有所损当以楮皮纒缚之不尔则汁出也及才一二丈则多斜曲亦可以物对夹缚之令直以木牵之亦可葢桐抽条不戴首而出又虚软故耳仍不喜巨材所荫如此葺之其长可至十丈者故枚乗七发云龙门之桐高百尺而无枝信哉凡桐之茂大尤速于余木故鄙语云相讼好栽桐桐树好做甑讼方兴言其易大也
　　所宜第四
　　桐阳木也多生于崇冈峻岳巉岩盘石之间茂拔显敞高暖之地即嵇叔夜所谓荣绮季之畴乃相与登飞梁越幽壑拔璚枝陟峻岳以游乎其下是也今桐之所生未必皆茂于崇冈峻岳但平原幽显之处向阳之地悉宜之其性喜虚肥之土植者其下当常锄之令熟无使草之滋蔓为诸藤之所纒缚致形材曲而不滑及其有竹木根侵之尽锄去更用诸粪拥之则其长愈出野者数倍十余年间可几也矣其地宜黄土之地则自然荣矣若沙石之所虽与时皆昌其长拔有迟焉乐肥与熟者惟桐耳纵桑柘亦无所敌夫肥熟则叶圆而大条虚而嫩叶圆而大则皷风矣条虚而嫩则易折矣凡欲避皷折之患则以竹竿破其叶令作三片又摘之令疎则虽过疾风不能损也以其叶破故耳至三四春乃自坚成不必然也桐之性皆恶阴寒喜明暖阴寒则难长明暖则易大故诗雅云梧桐生矣于彼朝阳是也或阴湿之地植之终不荣矣夫阴湿则枝干曲而斜渍湿则根叶黄而槁凡植于高平黄壤经三两春后锄其下令见蔓根以粪拥之尤良葢厥性耐肥故也
　　所出第五
　　夫桐之所出岂独蜀之为美植之亦可以为器诗不云乎树之榛栗椅桐梓漆爰伐琴瑟斯可知矣江南之地尤多今畧志其书传所出堪美材者峄山书曰峄阳孤桐注云峄山书曰峄阳之阳特生桐中琴瑟龙门山周礼春官大司乐云龙门之琴瑟注云龙门山名也枚乗七发云龙门之桐高百尺而无枝中欝结之轮根扶疎以分离上有千仞之峰下临百丈之谿湍流遡波又澹淡之其根半死半生冬则冽风漂霰飞雪之所激也夏则雷霆霹雳之所感也朝则黄鹂鸹鴠鸣焉暮则羁雌迷鸟宿焉独鹄晨号乎其上鹍鸡哀鸣翔乎其下是言龙门所生之桐也云和山周礼大司乐云云和之琴瑟以礼天神注云云和山名也空桑山又大司乐云空桑之琴瑟注云空桑山名也此言云和空桑山之桐耳可为琴瑟以礼天神地祗也寒山张协七命云寒山之桐出自太防含黄钟以吐榦据苍岑而孤生又云晞三春之溢露遡九秋之鸣飚零雪写其根霏霜封其条木既繁而后绿艸未素而先凋剪葳蕤之阳柯剖大吕之阴茎注云太防北方也其有骠国吹台所生之类备于襍说篇中此不具也
　　采斫第六
　　夫别地之肥瘠辨木之善否明长育之法识栽接之宜者惟山家流能之然至其长养剥斫之术多不能尽之葢只知其长养之道而不详乎器用所妨者今山家凡剥树之枝悉皆去枝二寸或尺余云免为雨所灌损而不知槁椿长则皮不能包矣迨至材巨槁椿方没却反引水自灌及取用之时以斧锯刄之即槁椿腐而所置器者必为空穴矣良由去之不早耳凡长桐木三二春其岐枝可以竹夹去之竹夹不能及则缘身而上用快刀去之其去之务令与身相平勿留余枿不二三春自然皮合矣至大而用之则无腐穴之病于其中也岐枝只候长五寸便可折矣亦无留嫩椿则萌矣夫岂惟桐乎斫诸木者亦可平身而去但人自昧耳桐材成可为器其伐之也勿高留焉齐上而取之若在山岩险絶之地邃坞坑崖之处其倒之则必拗惊折裂扑伤体理以其势不可以絜故也如法之伐宜当所伐之下斧破之上用巨绳纒缚一尺有余则免折裂之虞矣复用绳牵之俾向上山而从仍先去其临险之枝则亡扑损之害矣不然则周锄其下以斧悉断其根则其倒也无二者之患然临事筹计知出于匠氏但贵其勿伤为善者也凡诸材之用其伐必当八九月伐之为良不尔必多蛀虫惟桐木无时焉
　　器用第七
　　古今匠氏为小大之器度而用之其可贵者则必云乌椑白杨梓圭山桃白石梼栗楩柟松栢椅棐之类善则善矣然而采伐不时则有蛀虫之害焉渍湿所加则有腐败之患焉风吹日曝则有坼裂之衅焉雨溅泥淤则有枯藓之体焉夫桐之材则异于是采伐不时而不蛀虫渍湿所加而不腐败风吹日曝而不坼裂雨溅泥淤而不枯藓干濡相兼而其质不变楩柟虽类而其永不敌与夫上所贵者卓矣故施之大厦可以为栋梁桁柱莫比其固但雄豪侈靡贵难得而尚华藻故不见用者耳今山家有以为桁柱地伏者诸木屡朽其屋两易而桐木独坚然而不动斯久効之验矣又世之为棺椁其取上者则以紫沙为贵以坚而难朽不为干湿所坏而不知桐木为之尤愈于沙木沙木齧钉久而可脱桐木则粘而不锈久而益固更加之以漆措诸重壤之下周之以石灰与夫沙可数倍矣但识者则然亦弗为豪右所尚也凡用琴瑟之材虽皆用桐必须择其可堪者周礼取云和龙门空桑之桐为琴瑟陶隐居云惟冈桐与白桐堪作琴瑟书曰峄阳孤桐风俗通云生岩石之上采东南孙枝以为琴是择其泉石向阳之材自然其声淸雅而可听蔡伯喈闻防下桐声取以为琴号曰焦尾则知桐之材有贤不肖皆混而无别惟赏音者识之耳凡白花桐之材以为器燥湿破而用之则不裂今多以为甑杓之类其性理慢之故也紫花桐之材文理如梓而性而不可为甑以其易坼故也使尤良焉余桐之材但有名耳不入栋梁棺椁器具之用矣今之僧舍有刻以为鱼者亦白花之材也匠氏之用尤喜紫花者白花澁而难光净紫花而易光滑故也
　　襍说第八
　　魏明帝猛虎行曰双桐生枯井枝叶自相加通泉溉其根雨润其柯王逸少曰木有扶桑梧桐松栢皆受气异于羣类者也庄子云空门来风桐乳致巢注门户空风喜投之桐子似乳者叶而生鸟喜巢之易纬曰桐枝濡毳而又空中难成易伤须成器而华新论曰神农皇帝削桐为琴风俗通曰梧桐生于峄阳山岩石之上采东南孙枝为琴声淸雅庄子曰外子之神劳子之精则倚树而吟据梧而瞑注云劳困故耳吕氏春秋曰成王与唐叔虞燕居剪桐叶以为圭曰以此封汝淮南子曰智者有所不足故桐不可以为弩遁甲曰梧桐不生则九州异君梧桐以知日月正闰生十二叶一边有六叶从下数一月有闰则十三叶视叶小者则知闰何月也不生则九州异君崔绮七蠲曰爰有梧桐生于亥溪传根朽壤托险生危淮南子曰桐木成云注云取十石瓮满以水置桐其中葢之三四日气如云作庄子曰鹓鶵发南海而飞于北海非梧桐不止非竹实不食名山志曰吹台有高桐皆白围峄阳孤生方此为劣淮南子又曰以巨斧击桐薪不待利日良时后而破之加斧桐薪之上而无人力之奉虽顺招揺刑德而不能破无其势也论衡曰李子长为政欲知囚情刻桐象囚形凿地为坎卧木囚其中囚若正木囚不动若有寃木囚动出葢人之精诚着木人也古诗曰井梧栖云凤又曰椅桐倾高凤孟子曰拱把之桐梓人茍欲生之皆知所以养之者至于身而不知所以养之者岂爱身不若桐梓哉弗思甚也今有场师舍其梧槚养其樲棘则为贱场师焉广志曰骠国有白桐木其叶有白毳取其毳淹渍缉织以为布齐地记曰齐城有梧台即梧宫也齐书曰豫章王于郡起山列种桐梧武帝幸之置酒为乐瑞应图曰王者任用贤良则梧桐生于东厢礼斗威仪曰君乗火而王其正平梧桐长生述异记曰梧桐园在吴夫差蕉国一名琴川梧园在句容县传曰吴王别馆有楸梧成林焉古乐府云梧宫秋吴王愁是也秦记曰初长安謡曰凤凰凤凰止阿房符坚遂于阿房城植桐数万株以
<子部,杂家类,杂纂之属,说郛,卷一百五>待之其后慕容冲入阿房城而止焉冲小字凤也晋书武帝时临平岸崩出一石皷打之无声张华曰可以蜀中桐木刻鱼形扣之得鸣如其言果声闻数十里后汉书蔡邕在吴吴人有烧桐以防者邕闻火裂之声知其良木也因请裁为琴果有美音故诗人名之曰焦尾琴齐书曰王晏为员外郎父普曜斋前松树忽成梧桐论者以为梧桐虽有栖凤之美而失后雕之节晏后果不终高僧传曰僧瑜幼入释门担薪欲焚身以宋孝建中集薪为龛请僧设斋礼别而入火中经三日而瑜房内忽生双桐树根枝丰茂欝翠非常道辈异之号为双桐沙门
　　记志第九
　　西山植桐记云咸聱子陈翥子翔少渐义方训涉孤哀沦于季孟惸疾否滞十有余年蝎蠧木虚根枝不附志愿相畔退而治生至庆厯八年戊子冬十有一月于家后西山之南始有地数畆东止陈诩西止柴凡东西延二十丈有奇南止弟翊北止兄剪凡南北袤十丈有奇自十二月至于皇祐三年辛卯冬浇而植之凡数百株南栽防榆以累翊北树槿篱以分剪余桐皆布于内靡有列也未植前斫其地有圃者至而问曰将胡为乎余答曰植桐于其中圃者笑曰得利之速植桐不如植桑之博矣余应之曰吾非不知衣食之源为世所急但足而已夫仲尼岂不能明老圃之业乎下惠岂不能为盗跖之事乎茍议利而后动诚圣贤之所不取亦吾心之所未能也翌日将植抚而祝之曰尔其材森森直而理敷荣朝阳立而不倚吾将激淸风将其声聴之以为古琴之操焉尔其叶萋萋绿而繁应时开落不为物顽吾将招君子游其下乐之以待霛凤之栖焉又曰吾今四十以傒我数十年当蕲尔为周身之具斯吾植之心也因书为植桐记西山桐竹志云庆厯八年冬十有一月咸聱子陈翥治地数畆于山之南其下旧有水竹之苗陈子以厥土惟黄壤非桑之宜堪桐与竹耳始其谋而童氏谓曰吾谓植数畆桐竹不如植桑且以桑一年一叶质之以买桐竹可数倍矣桐竹岂为生之急务乎陈子默然不对卒皆植桐与竹而已自谓曰农圃之事余岂不能为哉茍有白圭陶朱之术以致富而亡白圭陶朱之心诚一聚祸之林薮窟宅耳昔齐豫章王于郡起山列种桐竹号桐山武帝幸之置酒为乐吾虽布衣孤而且否亦心有所好焉夫竹岁寒不雕所以坚志性之撡也桐识时之变所以顺天地之道也俟桐茂竹盛则当列坐石命交友谈诗书论古今以招凉乎其下岂有期我桑中之刺哉俾后之好事者观之知陈子虽无桑子起家之能亦有虚心待凤之意其豫章子猷之俦乎乃自号桐竹君既为植桐记又作桐竹志以尽之云
　　诗赋第十
　　植桐诗【并序】书曰峄阳生桐诗云椅桐梓漆谓其可以为淸庙之雅器含太古之正音也然自非蔡伯喈之奇识张茂先之博物亦灶下之劳薪林中之常木耳庆厯八年冬予手植两行八十株于西山之南因为植桐诗【诗缺】桐竹君咏【并序】吾年至不惑命乖强仕埙箎不合遂成支离始有数畆之地于西山之南乃植桐与竹伯仲皆窃笑之以为不能为农圃之事而不知吾无锥刀之心不迫于世利但将以游焉而至其中休焉而坐其下可以外尘纷邀淸风命诗书之交为文酒之乐亦人间之逸老壶中之天地也乃自号桐竹君又为之咏云高桐临紫霞修篁拂碧云吾常居其间自号桐竹君不解仿俗利所希脱世纷会友但文学启谈皆典坟嘘嗟机巧徒反道是胡云西山桐十咏【并序】吾始植桐于西山之阳议者诮其治生之拙及数年桐茂森然可爱而翫复私羡之始知桐之易成耳因作西山桐十咏识所好也桐栽曰吾有西山桐植之未盈握所得从野人移来出乔岳节凝【去声】叶尚秘根冻土自剥匪为待篱鷃庸将栖鸑鷟异日成茂林论材谁见擢巨则为栋梁微亦任楹桷仍堪雅琴器奏之反淳朴大匠如顾怜委躯愿雕斲桐根曰我有西山桐蚤隣桃与李得地自行根受芘逾高垒上濯春云膏下滋醴泉髓盘结侔循环岐分类肢体乗虚肌体大愤涨土脉起扶疎向山壤蔓衍出林址愿偕久深固无为伴生死死议大厦材合抱由滋此桐花曰我有西山桐桐成茂其花香心自蝶恋缥缥带无遮华白含秀色粲如凝瑶华紫者吐芳英烂若舒朝霞素柰未足拟红杏宁相加世但贵丹药夭艶姿骄奢歌管绕庭槛翫赏成今夸倘或求美材为尔长吁嗟桐叶曰吾有西山桐下临百丈溪布叶虽迟迟庇本亦萋萋密类张翠幄靑堪剪封圭滑泽经日久濡毳随干跻迎风带影动坠雨向身低宁隐凡鸟巢自蔽仪凤栖松栢徒尔顽蒲柳空思齐但有知心时应候常弗迷桐乳曰吾有西山桐厥实状如乳含房隐绿叶致巢来翠羽外滑自为穗中犀不可数轻渐曝秋阳重即濡绵雨霜后感气裂随风倒烟坞虽非松栢子受命亦于土谁能好琴瑟种之向春圃始知非凡材诸核岂余伍桐孤曰高梧已繁盛萧萧西山陇毳叶竟开展孙枝自森耸擅美惟东南滋荣借萋菶不能容燕雀只许栖鸾凤宁入吴人防堪随伯禹贡雨露时加润霜雪胡为冻况有奇特材足任雅琴用中含太古音可奏淸风颂桐风曰分材植梧桐桐茂成翠林日日来轻风时时自登临拂榦动微毳吹叶破圆阴虚凉可解愠鼓拂如调琴莫传独鹄号愿送栖凤吟岂羞楚襄王兰台堪披襟亦陋陶隐居高阁听松音无为揺落意慰我休闲心桐阴曰枝软自相交叶荣更分茂所得成淸阴仍宜当白昼阴疑翠帟展翳若繁云覆日午密影叠风揺碎花漏冷不蔽空井高堪在庭甃吾本闲野人受乐忘防疚亭亭如张葢翼翼如层构月夕独徘徊犹思一重覆桐径曰时人羡桃李下自成蹊径而我爱梧桐亦以成乎性中平端隧道还往非辽夐直入无欹斜横延亦径挺月夕照影碎春暮花光映淸朝蒙露湿落日随烟暝不使艸蔓滋任从根裂迸堪诣蒋诩徒惟任蓬蒿盛桐赋【并序】始吾植桐与竹于西山南见诮乎天伦间以谓拙难于生计不如桑柘果实之木有所利吾决而遂其志乃自号桐竹君以固而拒之又作西山桐诗十二首复掇其诗之余次而为赋所以伸植之之心也其辞曰伊梧桐之柔木生崇絶之髙冈盗天地之淳气吐春冬之奇芳借濡润于夕陛借和暖于阴阳緜岁月之久持森欝茂而延昌尔其溪临千仞岩空百丈增巘岌以周列重峯嶪其相向势崔嵬而峭且峻形岖崄而不可上崖崄巇以无土壑嶒巉而弗敞枝上防而虽荣根下朶而不长迅雷疾风之所飘击涌濡飞溜之所涤荡蒙苦雾而含暝鏁愁云于写望霏霜封条而欲折积雪拥根而致强枝蠧则中间节伤则液满同枌棘以溷殽襍枢榆而苍莽于是哀狖晨吟饥枭夜啼熊狐傍宿麏麑下蹊悲号呌啸囘惶惨凄勇夫闻之而心碎山鬼寻之而昼迷寒雕啄鹰以之游集妖乌怪鵩以之安栖葢人迹罕履故物类来萃材虽具不见用于匠氏根已固故不可以移陟其或春气和木向荣飞子结孕其柢抽萌条毳毳以嫩耸叶茸茸而绿成水再离而自茂气犹缺而未英当斯时也吾孤且否人无我谙既支离而不暖始有地于西山之南遂忘刻锐任情意命以薙艸向阳以避地列行行之坑坎有鳞鳞之位次庸以梧桐植而异群类也由是召山叟访场师披榛棘之丛薄陟峰峦之险危望椅梓以相近求拱把而见移全根本之延蔓择材榦之珍奇乃等地以森植亦分株而对之侔底道之矢直鄙左右之器欹迈夹道之细柳类通衢之高椅畧岁时而茂盛发花叶之繁滋土膏泉液以泽乎根春风夏雨以长其枝晨霞暮雨以荫其榦淸露薄雾以润其肌阳乌舒暖以条布阴兔飞光而影垂佳庭雪之难积噱岩霜之易晞是以其上则鹎鹧鷩鴺之所不敢栖也其下则腾猿飞之所不获息也结藤垂蔓莫得而依也犇泉依瀬亡由而及矣故远而望之而列防与排矛即而憇之若绿幄与翠裯将以集鸑鷟鸣飘鹠翫之以兴咏听之以消忧于是招直谅之宾命端善之友坐萋萋之阴荫论诗书之盛否逍遥乎志气宴乐以文酒赏兹桐之森森玩桑柘之黝黝彼槐叹婆娑樗伤拥肿一则为尽其生意一则嗟无其器用未若叶中药饵材堪梁栋云和曾入于周制峄阳乃随于禹贡有名实以相副岂虚伪以动众吾将采东南之孤枝创疏白之雅琴弦以檿桑之丝徽以双南之金同防牙以挥皷并钟期而侧聆追淳风于先德写太古之遗音使纣桀之乐惭靡郑卫之声愧淫非铿锵也不足以倾鄙夫之耳有幽静也自可以悦君子之心桐竹君乃神防淸心志和以道自任孰知其它据高梧以释俗申素臆以长歌歌曰蒿艾茂郁兮芝兰不馨柞栎芬芳兮楩柟不亨茍毁方以趋势兮虽棫朴而见称傥容援之云依兮虽楸梓而弗名且斥远于匠石兮终见委于林衡自乐天以知命兮故无虑而自营歌卒瞬目周翫沉吟自断复以余音系而为乱曰贵远贱近时之宜兮众咸去朴争华伪兮花叶不能资耳目兮子实无堪充口腹兮人谁采用到林麓兮虽材还同不材木兮无愿终身老林泉兮器与不器居其间兮梓桐放怀事都捐兮优游共得终天年兮













　　竹谱【晋戴凯之】
　　植类之中有物曰竹不刚不柔非草非木
　　山海经尔雅皆言以竹为草事经圣贤未有改易然则称草良有难安竹形类既自乖殊且经中文说又自皆讹经云其草多族复云其竹多篃又云云山有桂竹若谓竹是草不应称竹今既称竹则非草可知矣竹是一族之总名一形之偏称也植物之中有草木竹犹动品之中有鱼鸟兽也年月久远传写谬误今日之疑或非古贤之过也而此之学者谓事经前贤不敢辩正何异匈奴恶郅都之名而畏木偶之质耶
　　小异空实大同节目
　　夫竹之大体多空中而时有实十或一耳故曰小异然虽有空实之异而未有竹之无节者故曰大同
　　或茂沙水或挺岩陆
　　桃枝筼筜多植水渚篁篠之属必生高燥
　　条畅纷敷靑翠森肃质虽冬蒨性忌殊寒九河鲜育五岭实繁
　　九河即徒骇太史马颊覆釡胡苏简絜钩盘鬲津禹所导也在平原郡五岭之说互有异同余往交州行路所见兼访旧老考诸古志则今南康始安临贺为北岭临漳宁浦为南岭五都界内各有一岭以隔南北之水俱通南越之地南康临贺始安三郡通广州宁浦临漳二郡在广州西南通交州或赵佗所通或马援所并厥迹在焉故陆机请伐鼓五岭表道九眞也徐广杂记以剡松阳建安康乐为五岭其谬远矣俞益期与韩康伯以晋兴所统南移大营九冈为五岭之数又其谬也九河鲜育忌隆寒也五岭实繁好殊温也
　　萌笋苞箨夏多春鲜根榦将枯花乃县
　　竹生花实其年便枯死竹实也音福
　　防必六十复亦六年
　　竹六十年亦易根易根辄结实而枯死其实落土复生六年遂成町竹谓死为防防音纣
　　籦龙之美爰自昆仑
　　籦龙竹名黄帝使伶伦伐之于昆仑之墟吹以应律声谱云籦龙大竹此言非大小之称笛赋云籦龙非也自一竹之名耳所生若是大竹岂中律管与笛
</div>
    <div class="pagination">
<a href="说郛_page524.html">上一页</a><span>...</span><a href="说郛_page520.html">520</a><a href="说郛_page521.html">521</a><a href="说郛_page522.html">522</a><a href="说郛_page523.html">523</a><a href="说郛_page524.html">524</a><span class="current-page">525</span><a href="说郛_page526.html">526</a><a href="说郛_page527.html">527</a><a href="说郛_page528.html">528</a><a href="说郛_page529.html">529</a><a href="说郛_page530.html">530</a><span>...</span><a href="说郛_page526.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
