<!DOCTYPE html>
<html>
<head>
    <meta charset="UTF-8">
    <title>说郛 - 第 449 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 449 页/共 601 页</h1>
    <div class="content">　　韩诗外传饮之礼跣而上坐之宴能饮者饮之不能饮者已谓之醧齐顔色均众寡谓之沈闺门不出谓之湎君子可以宴可以醧不可以沈不可以湎
　　魏畧曰太祖禁酒人或私饮以白酒为贤人淸酒为圣人
　　典论云汉灵帝末有司湎酒斗直千钱
　　西京襍记云司马相如远成都以鹔鹴裘就人阳昌换酒与文君为欢
　　宋明帝文章志云王忱每醉连日不醒自号上顿时人以大饮为上顿自忱始也
　　益部传曰杨子拒妻刘泰瑾贞懿达礼子元宗醉归舍刘十日不见诸弟谢过乃责之曰汝沈荒不敬何以帅先诸弟
　　神异八
　　张华有九醖酒每醉即令人传止之尝有故人来与共饮忘勅左右至明华寤视之腹以穿酒流床下
　　王子年拾遗记张华为酒煑三薇以渍麯糵出西羌麴出北胡以酿酒得美醇鬯久含令人齿动若大醉不摇荡使人肝膓烂俗谓消膓酒或云酒可为长宵之乐两说声同而事异也
　　崔豹古今注云汉魏为阌鄕啬夫夜宿一津逢故人四顾荒郊无酒可沽因以钱投水中尽夕酣畅因名沈酿川
　　义宁初有一县丞甚俊而文晩乃嗜酒日必数升病甚酒臭数里旬日卒
　　张茂先博物志云昔人有名石从中山酒家与之千日酒而忘语其节归日沈暝而家人不知以为死也棺敛之酒家经千日忽悟而往吿之发其冢适醒尸子曰赤县洲者是为昆仑之墟其卤而浮为蓬芽上生红草食其一实醉三百年
　　王充论衡云须曼都好道去家三年而返曰仙人将我上天饮我流霞一杯数月不饥
　　道书谓露为天酒见东方朔神异经
　　刘向列女传曰安期先生与神女会于圆丘酣碧之酒
　　石虎于大极殿起楼高四十丈上有铜龙腹空着数百斛酒使一人于楼上潄酒风至望之如雾名曰粘雨台用以洒尘事见拾遗记
　　魏贾有奴善别水尝乗舟于黄河中流以匏瓠接河源水不过七八升经宿色如綘以酿酒名昆仑觞香味妙絶曾以三十斛上魏帝
　　李肇云郑人以荥水酿酒近邑之水重于远郊之水数倍
　　尧登山山涌一泉味如九醖色如玉浆号曰醒泉南岳夫人传曰夫人贶王子乔琼苏渌酒
　　十洲记云瀛洲有玉膏如酒名曰玉酒数升令人长生东方朔别传云武帝幸甘泉尝平阪道中有虫赤如肝头目口齿悉具朔曰此怪气必秦狱处积忧者得酒而解乃取虫置酒中立消后以酒置属车为此也
　　异域九
　　天竺国谓酒为酥今北僧多云般若汤葢庾辞以避法禁尔非释典所出
　　古今注云乌孙国有靑田核莫知其树与花其实大如五六升匏空之盛水而成酒刘章曾得二焉集宾设之可供二十人一核才尽一核复成久置则味苦矣波斯国有三勒浆类酒谓庵摩勒毗梨勒也
　　诃陵国人以柳花柳子为酒饮之亦醉
　　大宛国多以葡萄酿酒多者藏至万石虽数十年亦不败
　　扶南传曰顿孙国有安石橊取汁停盆中数月成美酒眞腊国人不饮酒比之淫惟与妻饮于房中避尊长见房千里投荒録云南方人有女数岁即大酿酒候陂水竭寘壶其中密固其上候女将嫁决水取之供客谓之女酒味絶美居常不可致也
　　扶南有椰浆又有蔗及土根酒色微赤尔
　　性味十
　　本草云酒味苦甘辛大热有毒主行药势杀百虫恶气注陶隐居云大寒凝海惟酒不冰明其性热独冠羣物饮之令人神昏体是其毒也昔有三人晨犯雾露而行空腹者死食粥者病饮酒者无疾明酒御寒邪过于糓气矣酒虽能胜寒邪通和诸气茍过则成大疾传曰惟酒可以忘忧无如病何内经十八卷其首论后世人多夭促不及上古之寿则由今之人以酒为浆以妄为常醉以入房其为害如此凡酒气独胜而糓气劣脾不能化则发于四肢而为热厥甚则为酒醉而风入之则为漏风无所不至凢人醉而卧黍穰中必成癞醉而饮茶必发膀光气食醎多则必成消中
　　皇甫松醉鄕日月记云松脂蠲百疾每糯米一斛松脂十四两别以糯米二升煑如粥稍冷着小麦麴一片半每片重二三两火曝干捣为末搅作酵五日以来候起办炊饭来须薄之更以麴二十片火焙干作末用水六斗五升酵及麴未饭等一时搅和入瓮瓮暖和如常春冬四日秋夏三日成
　　又云酒之酸者可变使甘酒半斗黑锡一斤炙令极热投中半日可去之矣
　　南史记虞宗有鲭鲊云可以醒酒而不着其造作之法魏文帝诏曰且说葡萄解酒宿醒淹露汁多除烦解热善醉易醒
　　礼乐志云柘浆析朝醒言甘蔗汁治酒病也
　　开元遗事云兴庆池南有草数丛叶紫而茎赤有醉者摘叶臭之立醒故谓之醉醒草
　　五代史云李德裕平泉有醒酒石尤为珍物醉则踞之
　　饮器十一
　　上古污尊而坏饮未有杯壶制也
　　汉书云舜祀宗庙用玉斚其饮器欤
　　周书诗云兕觥其觩
　　周王制一升曰爵二升曰斛三升曰觯四升曰角五升曰散一斗曰壶别名有醆斚尊杯不一其号或曰小玉杯谓之琖又曰酒微浊曰醆俗书曰盏尔由六国以来多云制巵形制未详
　　刘向说苑云魏文侯与大夫饮曰不尽者浮以大白汉书或谓举盏以白釂非也
　　丰杆杜举皆因器以为戒者
　　汉世多以鸱夷贮酒扬雄为之賛曰鸱夷滑稽腹中如壶尽日盛酒人复借沽常为国器托于属车
　　南史有虾头杯葢海中巨鰕其头甲为杯也
　　十洲记云周穆王时有杯名曰常满
　　自晋以来酒器又多云鎗故南史有银酒鎗鎗或作铛陈喧好饮自云何水曹眼不识杯鎗吾口不离瓢杓李白云舒洲杓力士铛北史记孟信与老人饮以铁铛温酒然鎗者本温酒器也今遂通以为蒸饪之具云宋何防隐于武丘山竟陵王子陵遗以嵇叔夜之杯徐景山之酒鎗
　　松陵唱和又有瘿木杯诗葢木节为之
　　老杜诗云醉倒终同卧竹根葢以竹根为饮杯也见江淹集
　　唐人尤尚莲子杯白公诗中屡称之
　　乐天又云榼木来方泻防茶到始煎
　　李太白有山尊诗云尊成山岳势材是栋梁余今世豪饮多以焦叶梨花相强未知出于谁氏
　　诃陵国以鲎鱼殻为酒尊事见松陵唱和诗云用合对江螺
　　唐韩文公赠崔斯立诗云我有双饮盏其银得朱提黄金涂物象雕镌妙工倕乃令千钟鲸么麽征螽斯犹能争明月摆掉出渺弥野草花叶细不辨薋菉葹緜緜相结状似环城陴四隅天吞树擢艶皆猗猗云云葢皆有兴喻故歴言其状如此今好事者多按其文作之名为韩杯
　　西属有酒杯藤太如臂叶似葛花实如梧桐花坚可酌实大如杯味如豆香美土人持酒来藤下摘花酌酒乃实消酒国人宝之不传中土事见张骞出关志
　　酒令十二
　　诗雅云人之齐圣饮酒温克又云既立之监或佐之史然则饮之立监史也所以已乱而傋酒祸也后世因之有酒令焉
　　魏文侯饮酒使公乗不仁为觞政其酒令之渐欤汉初始闻朱虚侯以军法行酒
　　逸诗云羽觞随波流后世浮波疎泉之始也
　　唐柳子厚有序饮一篇始见其以洄泝迟驶为罚爵之差皆酒令之变也又有藏钩之戏或云起于钩弋夫人有国色而手拳武帝自披之乃伸后人慕之而为此戏白公诗云徐动碧芽筹又云转花移酒海今之世酒令其类尤多有捕醉仙者为偶人转之以指席者有流杯者有揔数者有密书一字使诵持勾以抵之者不可殚名昔五代王章史肇之燕有手势令此皆富贵逸居之所宜若幽人贤士既无丝竹金石之玩惟啸咏文史可以助欢故曰闲征雅令穷经史醉听新吟胜管弦今畧志其美而近者于左
　　孟尝门下三千客大有同人湟水渡头十万羊未济小畜
　　马援以马革褁尸死而后已李耳指李树为姓生而知之
　　江革隔江见鲁般般橹李元园里唤蔡释释菜
　　拆字为反切者　矢引矧　欠金钦
　　名字相反切者　干谨字巨引　尹珍字道眞
　　孙程字稚鄕
　　古人名姓防画絶省者　宇文士及　尔朱天光子州友父　公父文伯　王子比干　王士平
　　吕太一　王子中　王太丘　江子一　于方
　　卜已　方干　王元　丁乂　江乙　文丘　卜式王丘
　　字画之繁者　苏继顔　谢灵运　韩麒麟　李继鸾边归谠　栾黡　鳞鱹　萧鸾
　　音声同者　高敖曹　田延年　刘幽求
　　字画类者　田甲　李季
　　台字去吉增防成室　居字去古增防成户
　　火炎昆冈　山出器车　土圭封国
　　百金之士千万五刑之属三千
　　荡荡乎民无能名欣欣焉人乐其性
　　公子牟身在江湖心游魏阙郑子眞耕于岩石名动京师
　　前徒倒戈以北长者扶义而东
　　运天德以君世散皇明而烛幽
　　今人多以文句首末二字相联谓之粘头续尾尝有客云维其时矣自谓文句必无矣字居首者欲以见窘于答者不知矣焉也者决辞也出柳子厚文遂浮以大白白公东南行云鞍马呼敎住骰盘喝遣输长駈波卷白连掷采成卢注云骰盘卷白波莫走鞍马皆当时酒令法未详葢元白一时之事尔
　　国史谱称郑庆始剏平素精看四字令未详其法
　　总论
　　予行天下几大半见酒之苦薄者无新涂以是独醒者弥歳因筦库余闲记忆旧闻以为此谱一览之以自适亦犹孙公想天台而赋之韩吏部记画之比也然传有云图西施毛嫱而顾之不如丑妾可立御于前览者无笑焉甲子六月既望日在衡阳汣公窦子野题
　　续北山酒经【李保】
　　大隐先生朱翼中壮年勇退著书酿酒侨居西湖上而老焉屡朝廷大兴医学求深于道术者为之官帅乃起公为博士与余为同僚明年中翼坐东坡诗贬达州又明年以宫祠还未至余一旦梦翼中相过且诵诗云投老南迁愧转蓬会令净土变夷风由来祗许杯中物万事从渠醉眼中明日理书帙得翼中北山酒经法而读之葢有御魑魅于烟岚转炎荒为净土之语与梦颇契余甚异乃作此诗以志之他时见翼中当以是问之其果梦之非耶政和七年正月二十五日也赤子含得天所均日渐月化滋浇淳惟帝哀矜悯兹民为作醪醴发其蒸炊香酿玉为物春投糯酴米授之神成此美禄功非人酣适安在味甘辛一醉径与羲皇隣薫然盈腹皆慈仁陶冶穷愁孰知贫颂德不独有伯伦先生作经贤圣分独醒正侣非全身全德不许世人闻梦中作诗语所亲不愿万户误国恩乞取醉鄕作封君几乎道已敢纪之
　　醖酒法
　　思春堂酒　　云膄酒　　　琼液酒
　　秋前麴法　　银波麴法　　石室麴法
　　蓝桥麴法　　玉浆麴法　　麫麴法
　　菉豆麴法　　莲花麴法　　香药麴法
　　淸白泉麴法　相州碎玉法　玉露麴法
　　姜麴法　　　银花麴法　　碧香麴法
　　双投酒法　　麦麴法　　　眞珠麴法
　　醉鄕竒法　　白酒麴法　　琼浆麴法
　　莲花白麴法　石室郑家麴法
　　知州公库白酒麴法　　　　芙蓉麴法
　　南安库宜城麴法　　　　　三柪麴法
　　玉醅麴法　　玉液麴法　　竹叶淸麴法淸泉麴法　　木香麴法　　木豆麴法
　　岷州大潭县麴法　　　　　冷仙麴法
　　耀州谭道士传异麴法　　　羊羔麴法
　　密酒法　　　雪花肉酒法　酴醿酒法
</div>
    <div class="pagination">
<a href="说郛_page448.html">上一页</a><span>...</span><a href="说郛_page444.html">444</a><a href="说郛_page445.html">445</a><a href="说郛_page446.html">446</a><a href="说郛_page447.html">447</a><a href="说郛_page448.html">448</a><span class="current-page">449</span><a href="说郛_page450.html">450</a><a href="说郛_page451.html">451</a><a href="说郛_page452.html">452</a><a href="说郛_page453.html">453</a><a href="说郛_page454.html">454</a><span>...</span><a href="说郛_page450.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
