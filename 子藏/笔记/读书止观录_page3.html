<!DOCTYPE html>
<html>
<head>
    <meta charset="UTF-8">
    <title>读书止观录 - 第 3 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读书止观录 - 第 3 页/共 4 页</h1>
    <div class="content">　　邹智居龙泉庵，贫无继晷之给，扫树叶蓄之，焚以照读书，达旦。如是者三年，遂成大儒。读书者当观此。

　　薛文清云：“读书体贴到自己身上，方有味。不然，虽读尽古今天下之书，无益也。读前句如无后句，读此书如无他书，心乃有入。口念书而心他驰，难乎有得矣。”又云：“读书必专精不二，方见义理，若以鸿鹄之心读书，必不能造乎精微。”读书者当观此。

　　刘青田曰：“学必潜心，然后可以有得。艺能时习，然后不为徒劳。”薛文清曰：“吾人开卷，即有与圣贤不相似处，可不勉乎？”读书者当观此。

　　方逊志曰：“无学之人，谓学为可后。苟为不学，便流为禽兽矣。夫学，可以为圣贤，侔天地。而不学，至不免于禽兽同归矣。乌可不择所之乎？”读书者当观是。

　　薛敬轩曰：“读书原无他法，只是知一字，行一字，知一句，行一句。”读书者当观是。

　　茅鹿门曰：“仆幸先人所遗宅一区，近水田数顷，买书数千卷，箧贮其中，甚可饶吾岁时宾客伏腊之费，而与诸弟子诵说为乐。”吴生曰：美宅良田，人尽不少，置书乐客，吾未一见矣。读书者当观此。

　　汪南明曰：“人子亦惟其亲用命耳。亲命之学则力学，亲命之田则力田。藉令废诗书弃稼穑，虽日侍亲侧，何以中亲之欢？”读书者当观是。

　　宋文宪曰：“后世之书，百倍于古，而立德造行，反或不如。岂非心散于博闻，技贪乎广蓄而未能一乎？”吴生曰：吾谓直是未尝读耳。安见立德造行不自博闻广蓄中出耶？《易》曰：“君子多识前言往行，以蓄其德。”圣人岂欺我哉？读书者当观是。

　　薛文清曰：“万金之富，不以易吾一日读书之乐。”读书者当观是。

　　唐荆川曰：“宇宙间有一二事，人人见惯，而绝可笑者：屠沽细人，衣食稍足，死后必有一篇墓志；达官贵公，稍有名目，死后必有一部诗文。此等文字，人藏家蓄者，尽举祖龙手段作用一番，则南山煤炭竹木，当尽减价矣。”吴生曰：此达官贵公诗文，原为屠沽细人而作，故多也。吾辈有志为不朽事者，此论不可不知。扬子云不载富人，苏子瞻不为墓志，故成其二家之文也。然则昔人所谓省得数篇便好，此言不为无见。读书者当观是。

　　李崆峒作诗，一句不工，即弃而不录，何大复深惜之。李答：“是自家物，终久还来。”吴生曰：北地学杜，此真学杜者也。杜老谓“语不惊人死不休”，李得之矣。王元美亦言，宗臣有覆杯盂啮之裂，归而淫思，竟日夕呕血。夫不思而得者，未之有也。看书作文，何事不然。独诗也哉！读书者当观是。

　　弇洲自谓：自今而后，拟以纯灰三斛，细涤其肠，取《六经》《孟子》《老》《庄》《列》《荀》《左传》《国语》《战国策》《韩非子》《离骚》《吕氏春秋》《淮南子》《史记》《汉书》，西京以还，至六朝，及韩柳，便须铨择佳者，熟读涵味，令其渐渍汪洋。遇有操觚，一师心匠，气从意畅，神与境合，分途策遇，默受指挥。台阁山林，绝迹大漠，岂不快哉！读书者当观此。

　　弇洲云：“善为文者，因事以出奇。江河之行，顺下而已，至其触山赴谷，风搏物击，然后尽天下之变。”读书者当观此。

　　王龙谿曰：“读书譬如食味，得其精华而汰其滓秽，始能养生。若积而不化，谓之食痞。作文譬如传信，书其实而略其游谈，始能稽远。若浮而不切，谓之绮语，所谓无益而反害也。”读书者当观是。

　　王新建曰：“心不可二用。一心在得，一心失，一心在文字，是三用矣。终日占毕沈吟，精神恍惚，宁有佳思？学者可以自考矣。”读书者当观是。

　　龙谿曰：“读书若晓得做工夫，时时爱养精神，时时廓清心地，不为诸般外诱所侵夺，天机时时活泼，时时明定。终日不对卷，便是看书一般；终日不执笔，便是作文一般。触机而动，自无疑滞。以我观书，不为《法华》所转，如风行水上，不期文而文生焉。仆不敢谓为已试之方，盖尝折肱于此者也。”读书者当观是。

　　龙谿曰：“余谓‘终日不对卷，不执笔’，非教人废读书作文也。读书作文，原是举业之事。读书有触发之义，有栽培之义，有印证之义，以此笔之于册，谓之文。就时文格式，发吾所见之义，则谓之文。只此是学。”读书者当观是。

　　龙谿云：“看刊本时文，徒费精神，不如看六经古文。六经古文，譬之醇醪，破为时酒，昧犹深长。若刊本时文，是时酒中低品，复以其中讨滋味，为谋益拙矣。”又云：“所谓言不可以伪为者，乃不是诳语。岂有世俗心肠能发圣贤精微之蕴者乎？”吴生曰：以上数则，皆先生示举业之要也。今时学人所习，大都不必规此。然谓不如此而得科名者，有之，谓不如此而有当于读书作文者，吾不信也。读书者当观是。

　　王凤洲曰：“一时之事业，天为之，人不能限之。后事之事业，人为之，天不能限之。故圣贤之书可读，未老之年可以发愤而精诣。”读书者当观此。

　　凤洲云：“吾家居，坐起万卷，左右金石丹铅辅之。时诵佛书，逍遥峭茜葱青间，高夺而起。间遇载酒问奇、赘书乞言者，更不涉官府，岂不快哉！吾辈编什既富，又须穷态极变，光景常新，务使旨恒达而气恒贯。时名易袭，身后可念。”又云：“两园花事日新，佐以醇酒，坐卧万卷中作老蠹鱼，大堪送日。”读书者当观是。

　　舒梓溪云：“居口于书史，可以寡尤。”姚维东云：“室无君子，则与书史为友。”读书者当观此。

　　胡敬斋云：“读书虽多，若不精熟，不若少而精熟。书虽精熟，又要实体会，方有得。”读书者当观此。

　　蔡虚斋云：“欲为一世经纶手，止熟数篇紧要书。”吴生曰：语率而理至。读书者当观此。
　　陈白沙曰：“以我观书，随处得益，以书博我，则释卷茫然。”读书者当观此。

　　杨升庵云：“本朝以经学取士，士子自一经之外，罕所通贯。近日稍知务博，以哗名苟进，而不究本原，徒事末节。《五经》诸子，则割取其碎语诵之，谓之蠡测。历代诸史，则抄节其碎事缀之，谓之策套。其割取抄节之人，已不通涉经史，而章句血脉，皆失其真。有以汉人为唐人，唐事为宋事者，有以一人析为二人，二事合为一事者。曾见考官程文，引制氏论乐，而以为致仕，又士子墨卷，引《汉书·律历志》‘先其算命’作‘先算其命’。近日书坊刻布其书，士子珍之，以为秘宝，转相差讹，殆同无目人说话。噫，士习至此，卑下极矣。”吴生曰：读此，益励人通经学古之志。读书者当观是。

　　李卓吾《读书·乐序》云：“曹公谓‘老而能学，唯余与袁伯业。’夫以四分五裂，横戈支戟，犹手不释卷，况清远闲旷哉，一老子耶？虽然，此亦难强。余盖有天幸。天幸生我目，虽古稀，犹能看细书；天幸生我手，虽古稀，犹书细字，然此未为幸也。天幸生我性，平生不喜见俗人，故自壮至老，无亲宾往来之扰，得以一意读书。天幸生我情，平生不爱近家人，故终老龙湖，幸免俯仰逼迫之苦，而又得一意读书。然此亦未为幸也。天幸生我好心眼，开卷便见古人，便见其人终始之概。夫读书论世，古多有之，或见面皮，或见体肤，或见血脉，或见筋骨，至骨极矣。纵自谓能洞五脏，其实尚未刺骨也。此余之自谓得天幸者一也。天幸生我大胆，凡昔人所欣艳以为贤者，余多以为假，多以为迂腐、不才而不切于用。其所鄙者、弃者、唾且骂者，余皆以为可托国托家而托身也。其是非大戾昔人如此，非大胆而何？又余所自谓得天幸者二也。有是二幸，是以老而好学。”读书者当观是。

　　陈仲醇云：“唐孙立常恨天下无新书以广新闻。王右军十七帖，每问蜀中古迹，云欲为广异闻。大抵闻见日新，是古人第一乐。”读书者当观是。

　　汤睡庵论举业有云：“欲今人善作文，不如劝今人多读书。多读古人书，自可不用今时语，读古人书，会古人意，并可不用古语也。”读书者当观此。

　　王辰玉云：“人当繁忧总集，心骨沸热，懑若寤，摇若曳，魄力徘徊未返之间，粗法难调，细谛不入，非以出世傥佯之语涤之，谁有能奭然解者？人心有目，目又有睫，透扃启钥，必从喜根。今人好新是病，病即是药。譬如望梅，实能止渴，渴即止矣，亦复无梅。非实非虚，是方便法。”读书者当观此。

　　吴子彦所述书室中修行法：心闲手懒，则观法帖，以其可逐字放置也。手闲心懒，则治迂事，以其可作可止也。心手俱闲，则写字、作诗文，以其可兼济也。心手俱懒，则坐、睡，以其不强役于神。心不定，宜看诗及杂短故事，以其易于见意，不滞于久也。心闲无事，宜看长篇文字，或经注，或史传，或古人文集，此又甚宜于风雨之际及寒夜也。又曰：手冗心闲则思，心冗手闲则卧，心手俱闲则著书作字，心手俱冗，则思早毕其事，以宁吾神。读书者当观是。

　　陈眉公云：“读书能辅音，能破句，是真能读书人，温故知新，尽此矣。”又曰：“小儿辈不当以世事分读书，当以读书通世事。”又曰：“士君子不能陶熔人，毕竟学问中火力未透。”又曰：“多读两句书，少说一句话。”吴生曰：此皆真教人语。读书者当观是。

　　沈石田子云鸿喜集书，校雠勤剧。曰：“后人视非财货，必不易散。万一能读，则吾所遗厚矣。”读书者当观此。

　　●卷四

　　吕献可尝言：“读书不须多，读得一字，行取一字。”程伊川亦尝言：“读得一尺，不如行取一寸。”读书者当作此观。

　　倪文节公云：“松声、涧声，山禽声，夜虫声，鹤声，琴声，棋子落声，雨滴阶声，雪洒窗声，煎茶声，皆声之至清者也。而读书声为最。闻他人读书声，已极可喜；更闻子弟读书声，则喜不可胜言矣。”又云：“天下之事，利害常相半，有全利而无少害者，惟书。不问贵贱、贫富、老少，观书一卷则有一卷之益；观书一日，则有一日之益。故有全利无少害也。”读书者当作此观。吴生曰：此谓读书者不以利为利，以书为利也。

　　范质自从事未尝释卷。曰：“尝有异人言吾当大用，苟如星士言，无学术何以处之？”读书者当作此观。

　　沈攸之晚好典册，常曰：“早知穷达有命，恨不十年读书。”叶石林云：“后人但令不断书种，为乡党善人，足矣。若夫成否则天也。”读书者当作此观。

　　孙蔚家世积书，远近来读书恒有百余人。蔚为办衣食。读书者当作此观。

　　东坡《与王郎书》云：“少年为学者，每一书皆作数过尽之。书富如海，百货皆有。人之精力不能兼收尽取，但得其所欲求者耳。故愿学者每次作一意求之。如欲求古今兴亡治乱圣贤作用，且只作此意求之，勿生余念。又别作一次求事迹、文物之类，亦如之也。若学成，八面受敌，与涉猎者不可同日而语。”读书者当作此观。

　　董遇挟经书，投闲习诵，人从学者，不肯教之。云：“先读百遍，而义自见。”栾城云：“看书如服药，药多力自行。”读书者当作此观。

　　江禄读书未竟，虽有急速，必待卷束整齐，然后得起，故无损败。人不厌其假求焉。齐王攸就人借书，手刊其谬，然后返之。读书者当作此观。

　　刘显时称“学府”，每共孔奂讨论，深相叹服。乃执奂手曰：“伯喈坟索，悉与仲宣。吾当希彼蔡君，足下无愧王氏。所保书籍，寻以相付。”读书者当作此观。

　　苏子美客外舅杜祁公家，每夕读书，以酒一斗为率。密觇之，子美读《汉书·张良传》，至良与客椎击秦皇帝，抚掌曰：“惜乎，击之不中！”遂满饮一大白。又读，至良曰：“始，臣起下邳，与上会于留，此天以授陛下。”又抚案曰；“君臣相遇，其难如此！”复举一大白。公笑曰：“有如此下酒物，一斗不足多也。”读书者当作此观。

　　黄涪翁云：“擘书覆瓿，裂史粘窗，谁不惜之！士厄穷途，陷落冤阱，闻者不怜，遇者不顾，听其死生。是贤纸上之字而仇腹中之文，哀哉！”读书者当作此观。

　　吴生曰：穷生寒士，自振不暇。安能及人？此为读书而冠进贤者发也。然今之驱高车，拥大盖者，谁非读书之人？力可顾盼成饰，咳唾为恩，而于素交贫识，反成掩面，又安望其闻即怜，遇而顾乎？三覆斯言，良可慨叹！

　　蔡君谟尝作小吴笺云：“李及知杭州日，市白集一部，乃为终身之恨。”郎基清慎无所营，尝曰：“任官之所，木枕亦不须作，况重于此乎？”唯颇令人写书。樊宗孟遗之书曰：“在官写书，亦是风流罪过。”基答曰：“观过知仁，斯亦可矣。”读书者当作此观。

　　朱晦翁云：“汉吴恢欲杀青以写《汉书》。晁以道尝欲得《公》、《穀》传，遍求无之。后得一本，方传写得。今人连写也自厌憎，所以读书苟简。”读书者当作此观。

　　陈子兼云：“读窦、灌、田蚡传，想其使酒骂座，口语历历，如在目前。便是灵山一会，俨然未散。”读书者当作此观。

　　赵季仁谓罗景纶曰：“某生平有三愿：一愿识尽世间好人，二愿读尽世间好书，三愿看尽世间好山水。”罗曰：“尽则安能？但身到处莫放过耳。”读书者当作是观。

　　颜之推云：“吾每读圣贤之书，未尝不肃衣对之。其故纸有五经辞义及贤达姓名，不敢秽用也。”温公谓其子曰：“贾竖藏货贝，儒家惟此计，然当知宝惜。今释子老氏，犹知尊敬其书，岂以吾儒反不如乎？”赵子昂书跋云：“聚书藏书，良匪易事。善观书者，澄神端虚，净几焚香，勿卷脑，勿折角，勿以爪侵字，勿以唾揭幅，勿以作枕，勿以夹刺，随损随修，随开随掩。质之得吾书者，并奉赠此法。”读书者当作此观。

　　昔人嗜古书，上梯层崖，下缒穷渊，凡碑版锜釜之文，皆为搜而传之。薰以芸蕙，袭以缥缃，其典籍之癖如此。予也鄙，少秉攸好，颇藏异册，每欣然指谓子弟曰：“吾读未见书，如得良友；见已读书，如逢故人。吾性乐宾客而惮悔尤，庶几仗此，其可老而闭户乎！”乃于竹窗之下，抽忆旧闻，纂《读书十六观》，盖浮屠之修净土有《十六观经》而观止矣。华亭陈继儒撰。戊午冬尽吴应箕书。
</div>
    <div class="pagination">
<a href="读书止观录_page2.html">上一页</a><a href="读书止观录.html">1</a><a href="读书止观录_page2.html">2</a><span class="current-page">3</span><a href="读书止观录_page4.html">4</a><a href="读书止观录_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
