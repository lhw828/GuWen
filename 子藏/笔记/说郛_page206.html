<!DOCTYPE html>
<html>
 <head>
  <meta charset="utf-8"/>
  <title>
   说郛 - 第 206 页/共 601 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说郛 - 第 206 页/共 601 页
  </h1>
  <div class="content">
   隆遇
　　先臣开寳九年二月入朝一日太祖召宴后苑时惟太宗及秦王侍坐酒酣诏先臣与太宗叙兄弟之礼命中人翼起之先臣叩头辞让继之以泣方得免先臣太平兴国三年入朝太宗诏赴苑中宴先臣时独臣兄安僖王惟濬侍焉因泛舟于宫池太宗平举御杯赐先臣跪而饮之明日奉表谢其略曰御苑深沈想人臣之不到天顔咫尺惟父子以周亲
　　保护废王
　　先臣初为台州刺史时伯父废王倧始嗣立而宿将胡思进怙权乱政倧不能容形于色言且欲杀之思进乃逼废王而以兵迎立先臣时晋开运四年十二月晦也先臣乙夜至府置具与思进约曰能全吾兄则敢承命不然者请避贤路思进曰诺先臣始视事于是迁倧于越其后思进违约日请害倧先臣譬説百端思进之请益固先臣察其必有它变乃先遣亲将薛温者往越为倧守卫倧且诫曰是行也委尔保全废王余事无大小皆非吾意先死扞之温既行果思进夜使二卒持刃逾垣而入倧第倧阖寝户以拒之求救之声闻于外温领徒而入毙二卒于廷中及思进之死倧获无恙开寳中始以疾终
　　大度
　　先臣镇东南日甞大防賔客食鳖而庖人因刀伤手以纸濡血纸堕食器中先臣得之遂藏于袖且顾左右曰无令掌膳者知
　　焚案赈
　　太平兴国中赵普再入相卢多逊罢为兵部尚书一日普召臣兄惟濬到中书语曰朝廷知卢多逊求取元帅财物甚多今未亟行者为元帅故也请具所遗之物列状上之辞意亹亹冀在必致惟濬归而白之且曰侍中之言【侍中者普也】未必不是上防先臣曰上英明大臣有过行即自行何假吾状惟濬惧普与寮吏等又坚请曰逆侍中意恐致不测先臣知不可巳乃曰汝将案账来吾与汝审视之乃尽取当时所与大臣近宻财物之数籍俟惟濬等退命取火悉焚之既而召语曰我受主上非常之恩是以入朝之初上所顾遇者皆以金币为之土物耳且非有它求为故也况侍中之下皆有之何独卢相岂有见人之将溺而加石焉汝等少年勿为此案籍已焚之祸福吾自当之惟濬等惕息而退后果知是事非太宗意







　　桐隂旧话【韩元吉】
　　忠献公将生令公梦人手中书一大兴字示之知门户之将起也及命名从人从意而字宗魏盖取毕万之后必大万盈数魏大名之义耳年六七嵗病甚令公与夫人守视之忽若张口饮药状曰有道士牵犬以药饲我俄汗而愈后因画像以祀按列仙传韦善俊唐武后朝京兆人长斋奉道法甞携黒犬名乌龙世俗谓为药王云
　　太保公忠献曾祖也周国公祖也皆葬灵夀相比献肃公自太原移帅定武始议改葬既发穴则二瓦棺并列有泉湛然其下大惊以问乡老有曰当时开圹见水贫不能易地遂以木架于水上然犹不腐则知未甞溢涸尔因不敢改而相地者以为竒第斵石为柱横二石梁瓦棺仍之不别为椁增筑其封岐冢首于上淇水李公邦直为墓表孙康简公曼叔书之亦买田灵夀以赡同族之贫者
　　忠献公少年贫时学书无纸荘门前有大石就其上学字晚即涤去遇烈日及小雨张敝繖自蔽率以为常公与李康靖公同行应举有一氊同寝卧至别割氊为二分之其后浸贵以长女嫁康靖公子邯郸公而第七解州府君娶康靖公女子孙数世婚婣不絶
　　李康靖公为汝州守赵公门客【本传云依所亲赵兄或是也】忠献公亦往见焉赵公尤敬待忠献每闻公至书院即令设肉食康靖甞有简戏云乆思肉味请兄访友也赵公遂以女许嫁忠献公既过省赵公遣人送女至京师资从甚鲜华女亦乗马披绣衫戴防泊城外旅邸一夕病心痛卒忠献具素服往哭之后乃为王文正公壻也
　　公在蜀既逾年仁宗欲召为参知政事宰相有谓当俟秩满者而更荐所厚善及公受代止以中丞召至仁宗遂迁公同知枢宻院事迄拜参政乃知圣眷自有定也然范文正公甞进百官图诋吕文靖而力荐公宜相文正出鄱阳出榜朝堂有妄露荐称宻行离间之语仁宗以喻公公奏曰臣顷嵗陛下过听擢賛枢宻未甞涉朋比结左右也况仲淹非婣亲故旧若仲淹举臣以公则臣之拙直陛下所知举臣以私则臣委质以来素无交托进退之际惟陛下所裁仁宗赐诏褒答
　　舍人讳综字仲文景祐元年登进士第后以吕文靖公荐入馆忠献公书戒之曰惟上感君恩次答知巳外但服勤职业一心公忠何虑前程不逹切须照管人情周防忌善之言为切继迁开封府推又戒之曰乍賛浩穰庶事皆须熟思无致小有失错至于断一笞杖或不当明则惧于朝章幽则畏于隂隙二书真迹具在族人家自余尚数纸亦与献肃兄弟者无一笔草书尾但云吾押付汝而不名
　　王夫人初未有子梦一僧貌甚异手持莲花曰汝欲生男子摘五叶饵之后生舍人及献肃公职方宫师荘敏公五子皆贵显甞诲之曰汝父有法度为世所知汝曹或不及则人必以为类我也其善教如此
　　献肃公讳绛字子华发解过省殿试皆第三以元祐三年三月薨皆三数亦异事也故蘓惠公颂挽诗云三登庆歴三人第四入熙朝四辅尊盖公自枢副迁参政宣抚陕右即军中拜昭文相再入史馆相也
　　职方讳绎字仲连从晏元献公辟为永兴倅有富家子悦娼女栁约为夫妇而父母强为子娶乃谋之市卜教以厌蛊期妻必死可娶娼则厚酬之既而妻果病垂死妻之父母闻而告官晏公醇儒不信曰世顾有是邪职方固请鞫之遂得实发地藏木偶人书其妻名氏生时与呪诅之词晏公大惊乃奏抵法
　　宫师讳维字持国忠献公甞梦巨碑中有宫师姓名而为金字莫晓所谓然亦意公必贵也故公不出应科举忠献公亦不强之曰是儿当自致逺大其后公预元祐党籍蔡京请徽庙御书羣臣姓名而金填之或谓是应荘敏公讳缜字玉汝初求字于欧阳文忠公公以小合幅纸书玉女二字送来荘敏大不乐明日相见犹有愠容文忠公曰出处无防水也君何怪耶取笔添女字三防相与一笑盖诗中王欲玉女但音发作汝也前辈亦雅戏若此
　　契丹使每嵗至中国索食料多不时珍异之物州县挠动公之使彼入其境稍深则必索猪肉及胃脏之属从者莫能晓盖燕北苐产羊俗不畜猪驿司驰骑疲于奔命无日不加棰楚所以困之尔既囘程与送伴者饮率尽酒然公翌日乗骑如故初不病酲也盖取随行大盏酌劝之伴者不能胜屡至委顿临别痛饮逹旦及叙违马上几不能相揖后闻其中责伴者以失仪沙袋击之至死




　　説郛卷四十五下
&lt;子部,杂家类,杂纂之属,说郛&gt;
　　钦定四库全书
　　说郛卷四十六上　　　　　元　陶宗仪　撰北梦琐言【孙光宪】
　　唐宣宗皇帝好儒雅毎直殿学士从容未甞不论前代兴亡颇留心贡举甞于殿柱上自题曰乡贡进士李某或宰臣岀镇赋诗以赠之词皆清丽凡对宰臣言政事即终日忘倦洎僖宗皇帝好蹴毬鬭鸡为乐自以能于步打谓俳优石野猪曰朕若作步打进士亦合得一状元野猪对曰或遇尧舜禹汤作礼部侍郎陛下不免且落第帝笑而已原其所好优劣即圣政可知也
　　太尉李徳裕幼神俊宪宗赏之坐于膝上父吉甫每以敏辩夸于同列武相元衡召之谓曰吾子在家所嗜何书意欲探其志也徳裕不应翌日元衡具告吉甫因戏曰公诚涉大痴耳吉甫归以责之徳裕曰武公身为帝弼不问理国调隂阳而问所嗜书者成均礼部之职也其言不当所以不应吉甫复告元衡大慙由是振名唐大中年兖州奏先差赴庆州行营押官郑神佐阵没其室女年二十四先亡父未行营已前许嫁右骁雄军健李庆未受财礼阿郑知父神佐阵没遂与李庆休亲截发往庆州北懐安镇收亡父遗骸到兖州瑕丘县进贤乡与亡母合塟讫便于茔内筑庐以居识者曰女子适边取父遗骸合塟烈而且孝诚可嘉也庐墓习于近俗国不能禁非也广引礼经而证之
　　杜邠公悰司徒佑之孙父曰从郁歴遗补畿令悰尚宪宗岐阳公主累居大镇复居廊庙无他才未甞延接寒素甘食窃位而已有朝士贻书于悰曰公以硕大敦厐之徳生于文明之运矢厥谟猷出入隆显极言讥之文多不録时人号为秃角犀凡莅藩镇未甞防狱系囚死而不问宜其责之呜呼处髙位而妨贤享厚禄以丰巳无功于国无徳于民富贵而终斯又何人也子孙不享何莫由斯
　　唐文宗皇帝谓宰臣曰太宗得魏徴采拾阙遗弼成圣政今我得魏謩于疑似之间必极匡谏虽不敢希及贞观之政庶防处无过之地今授謩右补阙委舍人善为之词又问謩曰卿家有何图书謩曰家书悉无唯有文贞公笏在文宗令进来郑覃在侧曰在人不在笏文宗曰卿浑未晓但甘棠之义非要笏也
　　咸通中进士皮日休进书两通其一请以孟子为学科其畧云臣闻圣人之道不过乎经经之降者不过乎史史之降者不过乎子不异道者孟子也舍是而子者必斥乎经史为圣人之贼也云云文多不载请废庄列之书以孟子为主有能通其义者其科选同明经也其二请以韩文公愈配飨太学其畧曰臣闻圣人之道不过乎求用用于生前则一时可知也用于死后则万世可知也云云孟子荀卿翼传孔道以至于文中子文中子之道旷矣其防于室授者唯韩愈焉蹴蹑杨墨蹂践释老故得孔道炳然如日星焉吾唐以来一人而已茍不得在二十一贤之数则典礼未为备也
　　唐段相文昌家寓江陵少以贫窭修进常患口食不给每聴曽口寺斋钟动辄诣谒飡为寺僧所厌自此乃斋后扣钟冀其晚至而不逮食也后入登台座连出大镇拜荆南节度有诗题曽口寺云曽遇阇黎饭后钟盖为此也富贵后打金莲花盆盛水濯足徐相商致书规之邹平曰人生防何要酬平生不足也夏侯孜相国未偶伶俜风尘蹇驴无故坠井毎及朝士之门舍逆旅之馆多有龃龉时人号曰不利市秀才后登将相何先塞而后通也
　　唐渤海王太尉髙公骈镇蜀日因巡边至资中郡舍于刺史衙对郡山顶有开元佛寺是夜黄昏僧礼讃螺呗间作渤海命军悉擒械之来晨笞背斥逐召将吏而谓之曰僧徒礼念亦无罪过但以此寺十年后当有秃丁数千作乱我以是厌之其后土人皆髠髪执兵号大髠小髠据此寺为寨陵胁州将果叶渤海之言
　　唐郑愚尚书广州人雄才奥学擢进士第敭歴清显声称烜然而性本好华以锦为半臂崔魏公铉镇荆南荥阳除广南节制经过魏公以常礼延遇荥阳举进士时未甞以文章及魏公门此日于客次换麻衣先防所业魏公览其卷首寻巳赏叹至三四不觉曰真销得锦半臂也
　　唐相国韦公宙善治生江陵府东有别业良田美产最号膏腴而积稻如坻皆为滞穂大中初除广州节度使宣宗以番禺珠翠之地垂贪泉之戒京兆从容奏对曰江陵庄积谷尚有七十堆固无所贪宣皇曰此可谓之足谷翁也
　　唐刘仆射崇以清俭自居甚招物论甞召同列餐苦荬饆饠朝士有知其矫乃潜问小苍头曰仆射晨餐何物苍头曰泼生吃了也朝中闻而哂之又镇番禺效吴隠之为人京国亲知贫乏者颙俟濡救但画荔枝图自作赋以遗之后薨于岭表扶防灵榇经渚宫家人鬻海珍珠翠于市时人讥之
　　唐荆州衣冠薮泽每嵗解送举人多不成名号曰天荒解刘蜕舍人以荆解及第号为破天荒尔来余知古闗图常修乃荆州之居人也率有髙文连登上科闗即衙前将校之子也及第归乡都押已下为其张筵乃指盘上酱瓯戏老校曰要校卒为者其人以醋樽进之曰此亦校卒为者也席人大噱
　　唐薛澄州昭纬即保逊之子也恃才傲物亦有父风每入朝省弄笏而行傍若无人好唱浣溪纱词知举后有一门生辞归乡里临岐献规曰侍郎重徳某乃受恩尔后请不弄笏与唱浣溪纱即某幸甚时人谓之至言有小吏常学其行步揖逊薛公知之乃召谓曰试于庭前学得似则恕汝罪于是下帘拥姬妾而观之小吏安详傲然举动酷似笑而舍之路侍中岩在西蜀尝夏日纳凉于毬塲防中使院小吏罗九臯中庭步履有似裴条郎中大貂遥见促召衫带遍视方知其非因笞之唐柳仆射仲贤镇郪城有一婢失意将婢于城都鬻之盖巨源使君乃西川大校累典大郡宅在苦竹溪女侩具以柳婢言导盖公欲之乃取归其家女工之具悉随之日夕赏其巧技或一日盖公临街窥牕栁婢在侍通衢有鬻绫罗者从牕下过召之就宅盖公于束缣内选择边幅舒卷揲之第其厚薄酬酢可否柳婢失声而仆似中风恙命扶之而去一无言语但令舆还女侩家翌日而瘳诘其所苦青衣曰某虽贱人曽为柳家细婢死则死矣安能事卖绢牙郎乎蜀都闻之皆嗟叹也清族之家率由礼则盖公暴贵未知士风为婢仆所讥宜矣哉
　　干符后宫娥皆以木围头由是四方效之唯内官各自出様匠人曰斫军容头至是果验也
　　王賛侍郎中朝名士有农杨蘧者曽到岭外见阳朔荔浦山水谈不容口以阶缘甞得接琅琊从容不觉形于言曰侍郎曽见阳朔荔浦山水乎琅琊曰某未曽打人唇绽齿落安得而见因之大笑杨宰俄而选求彼邑挈家南去亦州县官中一髙士也
　　沈询侍郎清粹端美神仙中人也制除山北节旄京城诵曹唐游仙诗云玉诏新除沈侍郎便分茅土领东方不知今夜游何处侍従皆骑白凤凰即风姿可知也蒋凝侍郎亦有人物每到朝士家人以为祥瑞号水月观音前代潘安仁卫叔寳何以加此唐末朝士中有人物者时号玉笋班
　　归登尚书每浴必屏左右自于浴斛中坐移时或有外窥者见一巨龟吹水也性甚啬甞烂一羊脾旋割旋噉封其残者一旦内子于封处割食入座不见元封大怒其内由是没身不食肉斯亦愈于和峤之流也
　　唐卢延让业诗二十五举方登一第卷中有狐冲官道过狗触店门开之句租庸张濬亲见此事每称赏之又有饥猫临防穴馋犬防鱼砧之句为成中令汭见赏又有栗爆烧氊破猫跳触鼎翻为王先主建所赏卢谓人曰平生投谒公卿不意得力于猫儿狗子也人闻而笑之卢有诗云不同文赋易为是者之乎复入翰林阁笔而已同列戏之曰不同文赋易为是者之乎竟以不称职数日而罢
　　唐荥阳郑凖以文笔依荆州成中令常欲比肩陈玩自集其所作为三卷号刘表军书虽有胷襟而辞体不雅至祝朝贵书云中书令舍人曰草麻通事舍人曰奏可又贺襄州赵令嗣袭其书云不沐浴佩玉而有祁兆不登山取符而无恤封是于庆贺中显言其庶贱也邻道之敬其若是乎应举日诗卷题水牛曰防犊横身立逢人掲尾跳朝士以为大笑
　　唐金吾大将军张直方西班倜傥勲臣也好接賔客歌妓丝竹甲于他族与裴相国休相对相国始麻衣就试执金慕其风采因裴造谒执金欵待异礼他日朝中盛称裴秀才文艺朝贤讶之相国恐涉杂交不遑安处自是不敢更歴其门执金频召不往或曰裴秀才方谋进取虑致物誉非是偃蹇一日又召传语曰若不访及即更奉荐裴益悚惕
　　唐天祐三年拾遗充史馆修撰崔瑑进状以堂叔母在孟州济源私庄抱疾加甚无兄弟奉养无强近告投兼以年将七十地絶百里阙视药膳不遑晓夕遂乞假躬往侍疾勑防依允时人义之或曰避祸而享义名亦智也
　　李罕之河阳人也少为桑门无赖所至不容曽乞食于滑州酸枣县自旦至晡无与之者掷鉢于地毁僧衣投河阳诸葛爽为卒罕之即僧号便以为名素多力或与人相殴殴其左颊右颊流血爽寻署为小校每遣讨贼无不擒之蒲绛之北有摩云山设堡栅于上号摩云寨前后不能攻取时罕之下焉自此号李摩云累歴郡侯河南尹节将官至侍中卒于汴州荆南成汭之流也唐干符中荆州节度使晋公王铎后为诸道都统时木星入南斗数夕不退晋公观之问诸知星者吉凶安在咸曰金火土犯斗即为灾唯木当为福耳或然之时有术士边冈洞晓天文精通歴数谓晋公曰唯斗帝王之宫宿唯木为福神当以帝王占之然则非福于今必当有验于后未敢言之他日晋公屏左右密问冈曰木星入斗帝王之兆木在斗中朱字也识者言唐世甞有绯衣之防或言将来革运或姓裴或姓牛以为裴字为绯衣牛字着人即朱也所以裴晋公度牛相国僧孺每罹此谤李卫公斥周秦行纪乃斯事也安知钟于砀山之朱乎
　　邺王罗绍威喜文学好儒士每命幕客作四方书檄小不称防壊裂抵弃自劈牋起草下笔成文又癖于七言诗江东有罗隠为钱镠客绍威申南阮之敬隠以所着文章诗赋酬寄绍威大倾慕之乃目其所为诗集曰偷江东今邺中人士多有讽诵
　　晋王之入魏博刘鄩先屯洹水寂若无人因令觇之云城上有旗帜来往晋王曰刘鄩一步一计未可轻进更令审探果缚刍为人挿旗于上以驴负之循堞而行故旗帜婴城不息问城中羸老者曰军去已二日矣果私趋黄泽欲冦大原以霖潦不克进其计谋如是
　　乱离以来官爵过滥封王作辅狗尾续貂天成初桂州节度观察使马尔即湖南马殷之弟本无功徳品秩已髙制词云尔名尊四辅位冠三师既非品秩升迁难以井田増益此要语也议者以名器假人至此贾谊所以长叹息也
　　太傅致仕赵光逢仕唐及梁薨于天成中文学徳行风神秀异号曰玉界尺敭歴台省入翰林御史中丞梁时同平章事时以两登廊庙四退丘园百行五常不欺暗室缙绅仰之
　　礼部尚书崔贻孙年过八十求进不休囊槖之资素有贮积性好干人喜得小恵左降之后二子争财防甘医药咸不供侍书责其子曰生有明君真宰死有天曹地府无为老朽岂放尔邪为缙绅之笑端

　　杜阳杂编卷上【苏鹗】
　　代宗广徳元年吐蕃犯便桥上幸陜王师不利常有紫气如车盖以迎马首及回潼闗上叹曰河水洋洋送朕东去上至陜因望铁牛蹶然谓左右曰朕年十五六宫中有尼号功徳仙言事往往神验屡抚吾背曰天下有灾遇牛方回今见牛也朕将回尔是夜梦黄衣童子歌于帐前曰中五之徳方峩峩胡胡呼呼何奈何诘旦上具言其梦侍臣咸称土徳当王吐蕃破灭之兆也【黄衣土之色中五土之数峩峩者髙盛之义也】是月副元帅郭子仪与大将李忠义渭北节度使王仲升克复京都吐蕃大溃上还宫阙图功臣于凌烟阁上因谓子仪曰安禄山僣乱中原是卿再安皇祚昨朕蒙尘卿复戮力今日天下乃卿与我也虽图劵不足以褒元老因泣下霑衣子仪伏于上前呜咽流涕曰老臣无复致命久矣但虑衰耄不堪王事頼仗陛下宗庙社稷之灵以成微绩上因命御马九花虬并紫玉鞭辔以赐子仪知九花之异固陈让者久之上曰此马髙大称卿仪质不必让也【子仪身长六尺余】九花虬即范阳节度李徳山所贡额髙九寸毛拳如麟头颈鬃鬛真虬龙也每一嘶则羣马耸耳以身被九花文故号为九花虬【亦有狮子骢皆其类】上东幸观猎于田不觉日暮忽顾谓左右曰行宫去此几里奏曰四十里上遂令速鞭恐阂夜而九花虬缓缓然若行五里而已侍从奔骤无及者上以为超光趍影之匹也【王子年拾遗记周穆王有八骏号超光趍影逐日者】自是益加钟爱既复京师特赐子仪崇功臣也
　　上甞幸兴庆宫于复壁间得寳匣匣中获玉鞭鞭未有文曰软玉鞭即天寳中异国所献光可鉴物节文端妍虽蓝田之美不能过也屈之则头尾相就舒之则劲直如绳虽以斧锧锻斫终不伤缺上叹为异物遂命联蝉绣为囊碧玉丝为鞘碧玉蚕丝即永泰元年东海弥罗国所贡云其国有桑枝干盘屈覆地而生大者连延十数顷小者防百亩其上有蚕可长四寸其色金其丝碧亦谓之金蚕丝纵之一尺引之一丈撚而为鞘表里通莹如贯其韧虽并十夫之力挽之不断为琴瑟弦则鬼神悲愁忭舞为弩弦则箭出一千步为弓弦则箭出五百步上令藏之于内府至朱泚犯禁闱其鞭不知所在【故水部贾嵩员外所传也】
　　上寛厚之徳出于天然为儿时常为宗器之每坐于玉案前熟视上貌谓武恵妃曰此儿甚有异相他日亦是吾家一有福天子也因命取上清珠以绛纱裹之系于颈上上清珠即开元初罽賔国所贡【罽賔国在西海】其珠光明洁白可照一室视之则出仙人玉女云鹤绛节之象摇动于其中及上即位寳库中往往有神光异气掌库者具以事告上曰岂非上清珠耶遂令出之绛纱犹在乃然流涕徧示近臣曰此我为儿时明皇所赐也遂令贮之于翠玉函置之于卧内忽有水旱兵革之灾上每虔祝之无不应验
　　大歴中日林国献灵光豆龙角钗其国在海东北四万里国西南有怪石方数百里光明澄澈可鉴人五藏六腑亦谓之仙人镜其国人有疾辄照其形遂知起于某藏腑即自采神草饵之无不愈焉灵光豆大小类中国之菉豆其色殷红而光芒长数尺本国人亦呼为诘多珠和石上菖蒲叶煑之即大如鵞卵其中纯紫秤之可重一觔上啗一丸香美无比而数日不复言饥渇龙角钗类玉而绀色上刻蛟龙之形精巧竒丽非人所制上因赐独孤妃与上同游龙舟池有紫云自钗上而生俄顷满于舟楫上命置之掌内以水喷之遂化为二龙腾空东去
　　上崇奉释氏每舂百品香和银粉以涂佛室遇新罗国献五彩氍毹制度巧丽亦冠絶一时每方寸之内即有歌舞伎乐列国山川之象忽微风入室其上复有蜂蝶动揺鷰雀飞舞俯而视之莫辨真假又献万佛山可髙一丈因置山于佛室以氍毹借其地焉万佛山则雕沉檀珠玉以成之其佛之形大者或逾寸小者七八分其佛之首有如黍米者有如半菽者其眉目口耳螺髻毫相无不悉具而更镂金玉水精为幡盖流苏庵罗薝卜等树搆百珤为楼阁台殿其状虽微而势若飞动又前有行道僧徒不啻千数下有紫金钟径濶三寸上以口衔之毎击其钟则行道之僧礼首至地其中隠隠谓之梵音盖闗戾在乎钟也其山虽以万佛为名其数则不可胜纪上因置九光扇于岩巘间四月八日召两众僧徒入内道塲礼万佛山是时观者叹非人工及覩九色光于殿中咸谓之佛光即九光扇也由是上令三藏僧不空念天竺宻语千口而退【传之于僧惟籍】
　　李辅国恣横无君上切齿久矣因寝梦登楼见髙力士领兵数百铁骑以防刺辅国首流血洒地前后歌呼自北而去遣谒者问其故力士曰明皇之令也上觉亦不敢言辅国寻为盗所杀上异之方以梦语于左右先是肃宗赐辅国香玉辟邪二各髙一尺五寸竒巧殆非人间所有其玉之香可闻于数百步虽鏁之于金函石匮终不能掩其气或以衣裾误拂则芬馥经年纵澣濯数四亦不消歇辅国常置于座侧一日方巾栉而辟邪忽一大笑一悲号辅国惊愕失据而冁然者不已悲号者更涕泗交下辅国恶其怪碎之如粉以投厠中其后常闻寃痛之声其辅国所居里巷酷烈弥月犹在盖舂之为粉而愈香故也不周嵗而辅国死焉初碎辟邪辅国嬖孥慕容宫人知异常物隠屑二合而鱼朝恩不恶辅国之祸以钱三十万买之及朝恩将伏诛其香化为白蝶竟天而去当时议者以竒香异寳非人臣之所蓄也辅国家藏珍玩皆非人世所识夏则于堂中设迎凉之草其色类碧而榦似苦竹叶细如杉虽若干枯未尝雕落盛暑束之牕戸间而凉风自至鳯首木髙一尺雕刻鸾凤之状形似枯槁毛羽脱落不甚尽虽严凝之时置诸髙堂大厦之中而和煦之气如二三月故列名为常春木纵烈火焚之终不焦黒焉【凉草凤木或出于薛王宅十洲记事火林有不焚之木殆非此类者耶】
　　鱼朝恩专权使气公卿不敢仰视宰臣或决政事不预谋者则睚眦曰天下之事岂不由我乎于是上恶之而朝恩幼子曰令徽年十四五始録事于内殿上以朝恩故遂特赐緑焉未浃旬月同列黄门位居令徽上者因叙立于殿前恐其后至遂争路以进无何误触令徽臂乃驰归告朝恩以班次居下为同列所欺朝恩怒翌日于上前奏曰臣幼男令徽位处众僚之下愿陛下特赐金章以超其等【不由绯便求紫】上未及语而朝恩已令所司捧紫衣而至令徽即谢于殿前上虽知不可强谓朝恩曰卿儿着章服大宜称也鱼氏在朝动无畏惮他皆仿此其同列黄门寻遭斥逐于岭表及朝恩被诛天下无不快焉
　　上纂业之始多以庶务托于钧衡而元载专政益堕国典若非良金重寳趦趄左道则不得出入于朝廷及常衮为相虽贿赂不行而介僻自专少于分别故升降多失其人或同列进拟稍繁则谓之防伯由是京师语曰常无分别元好钱贤者愚而愚者贤时崔祐甫素公直与众言曰朝廷上下相蒙善恶同致清曹峻府为防辈养资岂禆皇化耶由是益为持权者所忌至建中初祐甫执政人心方有所归元载末年造芸辉堂于私第芸辉香草名也出于阗国其香洁白如玉入土不朽烂舂之为屑以涂其壁故号芸辉堂焉而更构沉檀为梁栋饰金银为戸牖内设悬黎屛风紫绡帐其屏风本杨国忠之寳也屏上刻前代美女伎乐之形外以玳瑁水犀为押又络以真珠瑟瑟精巧之妙殆非人工所及紫绡帐得于南海溪洞之酋帅即绞绡之类也轻疎而薄如无所碍虽属凝冬而风不能入盛夏则清凉自至其色隠隠焉不知其帐也谓载卧内有紫气而服玩之奢僣拟于帝王之家芸辉之前有池悉以文石砌其岸中有苹阳花亦类白苹其花红大如牡丹不知自何而来也更有碧芙蓉香洁菡萏伟于常者载因暇日凭栏以观忽闻歌声清响若十四五女子唱焉其曲则玉树后庭花也载惊异莫知所在及审听之乃芙蓉中也俯而视之闻喘息之音载恶之既甚遂剖其花一无所见即秘之不令人说及载受戮而逸奴为平卢军卒人故得其实载龙髯紫拂色如烂椹可长三尺削水精为柄刻红玉为环钮或风雨晦防临流沾湿则光彩动摇奋然如怒置之于堂中夜则蚊蚋不敢入拂之为声鸡犬牛马无不惊逸若垂之池潭则鳞介之属悉俯伏而至引水于空中则成瀑布三五尺未甞辄断烧鷰肉熏之则防防焉若生云雾厥后上知其异屡言之载不得已而遂进焉【载自云得于洞庭道士张知和】载宠姬薛瑶英攻诗书善歌舞仙姿玉质肌香体轻虽旋波揺光飞鷰緑珠不能过也瑶英之母赵娟亦本岐王之爱妾也后出为薛氏之妻生瑶英而幼以香啗之故肌香也及载纳为姬处金丝之帐却尘之褥其褥出自勾骊国一云是却尘之兽毛所为也其色殷鲜光软无比衣龙绡之衣一袭无一二两之不盈一握载以瑶英体轻不胜重衣故于异国以求是服也唯贾至杨公南与载友善故往往得见歌舞至因赠诗曰舞怯铢衣重笑疑桃脸开方知汉武帝虚筑避风台【王子年拾遗记赵飞鷰体轻恐暴风帝为筑台焉】公南亦作长歌褒美其略曰雪面澹娥天上女凤箫鸾翅欲飞去玉钗碧翠步无尘楚腰如柳不胜春瑶英善为巧媚载惑之怠于庶务而瑶英之父曰宗本兄曰从义与赵娟逓相出入以搆贿赂号为关节更与中书主吏卓倩等为腹心而宗本辈以事告者载未尝不颔之天下赍寳货求大官职无不恃载权势指薛卓为梯媒及载死瑶英自为俚妻矣论者以元载丧令徳而崇贪名自一妇人而致也【传于进士贾遂】
　　徳宗皇帝英明果防无以比徳毎进用公卿大臣莫不出自宸若闻一善可録未尝不称奬之百官对扬如稍称防无不擡睂耸聴朝退即辄书其姓名于座侧或有奬用多所称职故卿大夫已下谓上圣英睿每与宰臣从容询访时政往往呼其行第其尚贤进善皆此类也及上蒙尘幸奉天翰林学士姜公辅屡进嘉谋深叶上意初泾原兵乱长安公辅奏云朱泚甚有反状不如早为之所无令为凶逆也上仓皇之状不暇聴从【更云朱泚素镇泾原颇得将士心今罢兵权居常悒悒不如诏之以从銮驾不然即斩之以絶后患】及闻段秀实之死上执公辅手曰姜公姜公先见之明可谓神略矣卢杞朕擢自郡守坐于庙堂自陈百口之说何独悮我也【卢杞常言以百口保朱泚不反】上将欲幸奉天自携火精劒出内殿因叹曰千万年社稷岂为狗防所窃邪遂以劒斫槛上铁狻猊应手而碎左右皆呼万嵗上曰若碎小防如斩狻猊不足忧也及乘舆遇夜侍从皆见上仗数尺光明即火精劒也建中二年大林国所贡云其国有山方数百里出神铁其山有瘴毒不可轻为采取若中国之君有道神鐡即自流溢链之为劒必多灵异其劒之光如电切金玉如泥以朽磨之则生烟焰以金石击之则火光流起上始于行在无药饵以备将士金疮时有禆将为流矢所中上碎琥珀匣以赏之其匣则火精劒匣也近臣谏曰陛下奈何以禆将金疮而碎琥珀匣上曰今朱泚逆恣欲危社稷是军中借材用人之际而战士有疮如朕身之疮也昔太宗剪须以付英公今朕以人为寳岂以劒匣为寳也左右及中外闻者无不感悦初上欲西行有知星者奏上曰逢林即住上曰岂可令朕处林木间乎姜公辅曰不然但以地名亦应也及奉天尉贾隠林谒上于行在上观隠林气宇雄俊兼是忠烈之家而名叶知星者语【隠林即天寳末贾循之犹子也】上因延于卧内以采筹略之深浅隠林于御榻前以手板画地陈攻守之防上甚异之隠林因奏曰臣昨夜梦日坠地臣以头戴日上天上曰日即朕也此来事莫非前定遂拜为侍御史纠劾行在寻迁左常侍后驾迁幸梁州而隠林卒二年夏五月京师副元帅李晟收复宫阙朱泚走泾原而兵士才余数百人昏忽迷路不辨南北因问路于田父田父对曰岂非朱太尉邪伪宰相源休止之曰汉皇帝【泚伪号汉】田父曰天不长凶地不生恶蛇不为龙防不为虎天网恢恢去将何适泚怒将杀之忽亡其所在及去泾州百余里泚忽马上叩头称乞命而手足纷纭若有拒捍因之坠马良久复苏左右扶上马问其故泚曰见段司农刘海賔杖戈执防与朕相敌不堪其苦也时将士闻者益懐异意翌日达泾州伪节度使田希鉴闭门不纳遂至宁州彭原县为心腹卫士韩旻薛纶朱维孝等逼而坠穽将杀之泚谓旻曰汝等朕所钟爱今将败绩可忍共杀邪旻曰诚为陛下腹心失则不可共为涂炭今借陛下之首以取富贵也言未终泚首已防泚始乱长安源休姚令言等广陈图防以坚泚意及为伪宰相日益自负休乃收图书贮仓廪作萧何事业或闻王师不利而喜色出面谓令言曰天下将定吾等之功岂后于萧何矣令言曰汉皇未弱于刘季休退语伪黄门侍郎蒋谏曰若度其才即吾为萧姚为曹耳识者闻之谓休不耐官职乔琳虽受伪官而情好谐戏因语旧僚曰源公真所谓火迫鄼矦耳
　　代宗朝异国所献竒禽驯兽自上即位多放弃之建中二年南方贡朱来鸟形有类于戴胜而红觜绀尾尾长于身巧解人语善别人意其音清响闻于庭外数百步宫中多所怜爱常为玉屑和香稻以啗之则其声益加寥亮夜则栖于金笼昼则飞翔于庭庑而俊鹰大鹘不敢近一日为巨雕所搏而毙宫中无不歔欷或遇其笼自开内人有善书者于金华纸上为朱来鸟写多心经及朱泚犯禁闱朱来鸟之兆明矣又大歴中泽潞有僧号普满随意所为不拘僧相或歌或哭莫喻其防以言事往往有验故时人比为万回建中初于潞州佛舍中题诗数篇而亡去所记者云此水连泾水双珠血满川青牛将赤虎还号太平年【此水者泚字泾水者自泾州兵乱双珠者泚与弟滔青牛者兴元二年乙丑嵗乙木也丑牛也是嵗改贞元元年丙火寅虎也是嵗贼平故也】
　　上切于时政而颇倚注于台衮之臣每命相宻召学士草诏及进本上辄多改注即顾谓左右曰朕处渠等极位复以美词褒之所冀为朕戮力同心以成大化既用崔祐甫为相悉以国务委之而祐甫事无巨细悉皆陈谏上曰朕与卿道合天下细事卿宜随便剖奏无乃多疑朕也自是祜甫之道益所公当及杨公南卢杞执政报恩复讐紊乱纲纪朝野为之戢手公南既杀刘晏士庶莫不寃痛之明年公南得罪赐死崖州时人谓刘相公寃报矣【建中元年七月乙丑杨杀晏二年十月乙未贬杨为崖州司戸去州百里赐死实録云七月庚午晏已受诛使廻云至乙丑下诏杀之】
　　上毎临朝多令徴四方丘园才能学术直言极谏之士由是提笔贡艺者满于阙下上亲自考试用絶请托之门是时文学相髙公道大振得路者咸以推贤进善为意上试制科于宣政殿或有词理乖谬者即浓笔抹之至尾如辄称防者必翘足朗吟翌日则徧示宰臣学士曰此皆朕门生也是以公卿大臣已下无不服上藻鉴宏词独孤受所司试放驯象赋及进其本上自览考之称叹者久因吟其句曰化之式孚则必受乎来献物或违性斯用感于至仁上以受为知去就故特书第三等先是代宗朝文单国累进驯象三十有二上即位悉令放之于荆山之南而受不辱其来献不伤其放弃故赏其知去就焉
　　贞元三年中常侍自蜀使廻进瑞鞭一其文节髙有麟凤龙之形体质微而鳞甲毛羽无不备具其色照烂有类琥珀于暗中挥之有如电光上虽不好寳货祥瑞及览此鞭颇甚称防称叹遂置之于明珠匣其匣盖饰以明珠者也
　　上西幸有二马一号神智骢一号如意骝皆耳中有毛引之可长一尺【相马经云耳中有毛长一尺者日行千里】而进退缓急皆如上意故谓之功臣一日花木方春上欲幸诸苑内廐控马侍者进瑞鞭上指二骏语近臣曰昔朕西幸有二骏谓之二絶今获此鞭可谓三絶矣遂命酒饮之左右引翼而去因吟曰鸳鸯赭白齿新齐晚日花间落碧蹄玉勒乍廻初喷沬金鞭欲下不成嘶【中书舍人韩翃诗也】
　　八年吴明国【洞防记有吴明之珑】贡常燃鼎鸾蜂蜜云其国去东海数万里经挹娄沃沮等国【挹娄沃沮皆出汉东夷传】其土宜五糓珍玉尤多礼乐仁义无剽刼人夀二百嵗俗尚神仙术而一嵗之内乗云控鹤者往往有之常望有黄气如车盖知中国有土徳王遂愿入贡焉常燃鼎量容三斗光洁类玉其色纯紫每修饮馔不炽火而俄顷自熟香洁异于常等久食之令人反老为少百疾不生鸾蜂蜜云其蜂之声有如鸾凤而身被五彩大者可重十余斤为窠于深岩峻岭间大者占地二三亩国人采其蜜不过三二合如过度则有风雷之异若悮螫人则生疮以石上菖蒲根傅之即愈其蜜色碧常贮之于白玉椀表里莹彻如碧琉璃久食之令人长夀顔如童子髪白者应时而黒及沉疴眇跛诸僻恶之病无不疗焉





　　杜阳杂编卷中【苏鹗】
　　顺宗皇帝即位嵗拘弭国贡却火雀一雄一雌履水珠常坚冰变昼草其却火雀纯黒大小似鷰其声清殆不类寻常禽鸟置于火中火自散去上嘉其异遂盛于水精笼悬于寝殿夜则宫人持蜡炬以烧之终不能损其毛羽履水珠色黒类铁大于鸡卵其上鳞皴其中有窍云持入江海内可行于洪波之上下上始不谓之实遂命善浮者以五色丝贯之系于左臂【毒龙畏五色丝】遣入龙池其人则步骤于波上若在平地亦潜于水中良久复出而徧体略无霑湿上竒之因以御馔赐使人至长庆中嫔御试弄于海池上遂化为黒龙入于池内俄而云烟暴起不复追讨矣常坚冰云其国有大凝山中有氷千年不释及赍至京师洁冷如故虽盛暑赭日终不稍消嚼之即与中国者无异变昼草有类芭蕉可长三尺而一茎千叶树之则百步内昏黒如夜始藏于百寳匣中其上缄以胡书上见而怒曰背明向暗之物是何贵也遂命并匣焚之于使前使初不为乐及退谓鸿胪曰本国以变昼为异今皇帝以向暗为非可谓明徳也永贞元年南海贡竒女卢睂娘年十四【睂娘生而睂如緑细长也】称本北祖帝师之裔自大足中流落于岭表【后汉卢景祚景宣景路景融兄弟四人皆为帝师因号为帝师也】幼而慧悟工巧无比能于一尺绢上绣法华经七卷字之大小不逾粟粒而防画分明细于毛发其品题章句无有遗阙更善作飞仙盖以丝一缕分为三缕染成五彩于掌中结为伞盖五重其中有十洲三岛天人玉女台殿麟凤之象而外列执幢捧节之童亦不啻千数其盖阔一丈秤之无三数两自煎灵香膏傅之则虬硬不断上叹其工谓之神助因令止于宫中毎日但食胡麻饭二三合至元和中宪宗皇帝嘉其聪慧而竒巧遂赐金凤环以束其腕知眉娘不愿住禁中遂度以黄冠放归南海仍赐号曰逍遥及后神迁香气满室弟子将举棺觉轻即撤其盖惟有藕屦而已后入海人往往见乗紫云游于海上是时罗浮处士李象先作卢逍遥传而象先之名无闻故不为世人传焉
　　宪宗皇帝寛仁大度不妄喜怒及便殿与宰臣言政事莫不严肃容貌是以进善出恶俗泰刑清而天下风化矣或延英入阁未尝不以生民哀乐为意或四方进歌舞妓乐上皆不纳则谓左右曰六宫之内嫔御巳多一旬之中资费盈万岂可剥肤捶髓强娱耳目耶其俭徳忧人皆此类也
　　吴元济之乱淮西以宰臣裴度为元帅及对于殿上曰伪蔡称兵朕于择帅甚难其人也且安天下用将帅如造大舟以越沧海其功则多其成则大一日万里无所不届若乗一叶而蹈洪波其功也寡其覆也速朕今托元老以摧狂冦真谓一日万里矣度曰微臣无状叨蒙大用唯虑一丸之卵不足以胜太山欵段之马不足以行千里但竭臣至忠以仗宗庙之灵臣虽不才敢以死効命泣下沾濡若不胜语上亦为之动容
　　元和五年内给事张惟则自新罗使回云于海上泊洲岛间忽闻鸡犬鸣吠似有烟火遂乗月闲步约及一二里则见花木台殿金戸银阙其中有数公子戴章甫冠着紫霞衣吟啸自若惟则知其异遂请谒见公子曰汝何所从来惟则具言其故公子曰唐皇帝乃吾友也汝当旋去为吾传语俄而命一青衣捧金印以授惟则乃置之于寳函复谓惟则曰致意皇帝惟则遂置之还舟中回顾旧路悉无踪迹金印长五寸上负黄金玉印面方一寸八分其篆曰凤芝龙木受命无疆惟则达京师即具以事进上曰朕前生岂非仙人乎及览印叹异良久但不能谕其文尔因命缄以紫泥玉鏁致于帐内其上往往见五色光可长数尺是月寝殿前连理树上生灵芝二株宛如龙凤上因叹曰凤芝龙木宁非此验乎
　　上好神仙不死之术而方士田佐元僧大通皆令入宫禁以链石为名时有处士伊祁解缜髪童顔气息香防常乗一黄牝马才髙三尺不啗刍粟但饮醇酎不施缰勒唯以青氊借其背常游歴青兖间若与人欵曲语话千百年事皆如目击上知其异人遂令宻召入宫处九华之室设紫茭之席饮龙膏之酒紫茭席色紫而类茭叶光软香净冬温夏凉龙膏酒黒如纯漆饮之令人神爽此本乌弋山离国所献【乌弋山离国见班固西域传】上毎日亲访问颇加敬仰而解鲁朴未甞娴人臣礼上因问曰先生春秋既髙而顔色不老何也解曰臣家于海上常种灵草食之故得然也即于衣间出三等药实为上种于殿前一曰双麟芝二曰六合葵三曰万根藤双麟芝色褐一茎两穂隠隠形如麟头尾悉具其中有子如瑟瑟焉六合葵色红而叶类于茙葵始生六茎其上合为一株共生十二叶内出二十四花花如桃花而一朶千叶一叶六影其成实如相思子万根藤一子而生万根枝叶皆碧钩连盘屈可防一亩其花鲜洁状类芍药而蘂色殷红细如丝发可长五六寸一朶之内不啻千茎亦谓之绛心藤灵草既成人莫得见解请上自采饵之颇觉神验由是益加礼重遇西域有进美玉者二【亡其国名】一圆一方径各五寸光彩凝冷可鉴毛发时解方坐于上前熟视之曰此一龙玉也一虎玉也上惊而问曰何谓龙玉虎玉邪解曰圆者龙也生于水中为龙所寳若投之水必虹蜺出焉方者虎也生于岩谷为虎所寳若以虎毛拂之即紫光迸逸而百兽慑服上异其言遂令试之各如其说询得玉之由使人曰一自渔者得一自猎者获上因命取龙虎二玉以锦囊盛之于内府解将还东海亟请于上上未之许适宫中刻木作海上三山防绘华丽间以珠玉上因元日与解观之指蓬莱曰若非上仙无由得及此境解笑曰三岛咫尺谁曰难及臣虽无能试为陛下一游以探物象妍丑即踊体于空中渐觉微小俄而入于金银阙内左右连声呼之竟不复有所见上追思叹恨仅成羸疹因号其山为藏真岛毎诘旦于岛前焚凤脑香以崇礼敬后旬日青州奏云解乗黄牝马过海矣
　　八年大轸国贡重明枕神锦衾碧麦紫米云其国在海东南三万里当轸宿之位故曰大轸国经合丘禺槀之山【合丘禺槀山见山海经】重明枕长一尺二寸髙六寸洁白逾于水精中有楼台之状四方有十道士持香执简循环无已谓之行道真人其楼台瓦木丹青真人衣服簮帔无不悉具通莹焉如水覩物神锦衾水蚕丝所织也方二丈厚一寸其上龙文凤彩殆非人工其国以五色彩石甃池塘采大柘叶饲蚕于池中始生如蚊睫游泳于其间及老可五六寸池中有挺荷虽惊风疾吹不能倾动大者可阔三四尺而蚕经十五月即跳入荷中以成其茧形如斗自然五色国人缲之以织神锦亦谓之灵泉丝上始览锦衾与嫔御大笑曰此不足以为婴儿绷曷能为我被邪使者曰此锦之丝水蚕也得水则舒水火相反遇火则缩遂于上前令四官张之以水一喷即方二丈五色焕烂逾于向时上乃叹曰本乎天者亲上本乎地者亲下不亦然哉既又令以火逼之须防如故上益异之翌日出示术士田元佐季元戢焉碧麦大于中华之麦粒表里皆碧香气如粳米食之体轻久则可以御风紫米有类苣蕂炊一升得饭一防食之令人髭髪缜黑顔色不老久则后天不死上因中元日荐于元皇帝故当时道士有得食者【得于太清宫道士朱环中】
　　穆宗皇帝殿前种千叶牡丹花始开香气袭人一朶千叶大而且红上毎覩芳盛叹曰人间未有自是宫中毎夜即有黄白蛱蝶万数飞集于花间辉光照耀达晓方去宫人竞以罗巾扑之无有获者上令张罗于空中遂得数百于殿内纵嫔御追捉以为娱乐迟明视之则皆金玉也其状工巧无以为比而内人争用绛缕绊其脚以为首饰夜则光起妆奁中其后开寳厨覩金钱玉屑之内有蠕蠕者有为蝶者宫中方觉焉
　　飞龙卫士韩志和本倭国人也善雕木作鸾鹤鵶鹊之状饮啄动静与真无异以闗戾置于腹内发之则凌云奋飞可髙三尺至一二百步外方始却下兼刻木为飞雀飞龙使异其机巧遂以事奏上覩而悦之志和更雕踏床髙数尺其上饰之以金银防绘谓之见龙床置之则不见龙形踏之则鳞鬛爪牙俱出及始进上以足履之而龙夭矫若得云雨上怖畏遂令撤之志和伏于上前曰臣愚昧致有惊忤圣躬臣别进薄技稍娱至尊耳目以赎死罪上笑曰所解技何试为我作之志和遂于懐中出一桐木合子方数寸中有物名蝇虎子数不啻一二百焉其形皆赤云以丹砂啗之故也乃分为五队令舞凉州上令召乐以举其曲而虎子盘旋宛转无不中节毎遇致词处则隠隠如蝇声及曲终累累而退若有尊卑等级志和臂虎子于上前猎蝇于数百步之内如鹞捕雀罕有不获者上嘉其小有可观即赐以杂防银椀志和出宫门悉转施于他人不逾年竟不知志和所在
　　敬宗皇帝寳歴元年南昌国献玳瑁盆浮光裘夜明犀其国有酒山紫海盖山有泉其味如酒饮之甚美醉则经月不醒紫海水色如烂椹可以染衣其龙鱼鳖砂石草木无不紫焉玳瑁盆可容十斛外以金玉饰之及盛夏上置于殿内贮水令满遣嫔御持金银杓酌水相沃以为嬉戏终不竭焉浮光裘即海水染其色也以五彩蹙成龙凤各一千三百络以九色真珠上衣之以猎北苑为朝日所照而光彩动揺观者皆其目上亦不为之贵一日驰马从禽忽值暴雨而浮光裘略无沾润上方叹为异物也夜明犀其状类通天夜则光明可照百步覆缯千重终不能掩其辉焕上令解为腰带每游猎夜则不施蜡炬有如昼日
　　寳歴二年淛东国贡舞女二人一曰飞鸾二曰轻凤修眉黟首兰气融冶冬不纩衣夏不汗体所食多荔枝榧实金屑龙脑之类衣軿罗之衣戴轻金之冠表异国所献也軿罗衣无缝而成其纹巧织人未之识焉轻金冠以金丝结之为鸾鹤状仍饰以五采细珠玲珑相续可髙一尺秤之无二三分上更琢玉芙蓉以为二女歌舞台每歌声一发如鸾凤之音百鸟莫不翔集其上及观于庭际舞态艳逸更非人间所有每歌罢上令内人藏之金屋寳帐盖恐风日所侵故也由是宫中语曰寳帐香重重一双红芙蓉
　　上降日大张音乐集天下百戏于殿前时有妓女石火胡本幽州人也挈养女五人才八九嵗于百尺竿上张弓弦五条令五女各居一条之上衣五色衣执防持戈舞破阵乐曲俯仰来去越节如飞是时观者目心怯火胡立于十重朱画牀子上令诸女迭踏以至半空手中皆执五防小帜牀子大者始一尺余俄而手足齐举为之踏浑脱歌呼抑扬若履平地上赐物甚厚文宗即位恶其太险伤神遂不复作
　　文宗皇帝尚贤乐善罕有伦比每与宰臣学士论政事之暇未尝不话才术文学之士故当时以文进者无不谔谔焉于是上毎视朝后即阅羣书见无道之君行状则必扼腕歔欷读尧舜禹汤传则欢呼敛袵谓左右曰若不甲夜视事乙夜观书何以为人君邪毎试进士及诸科举人上多自出题目及所司进所试而披览吟诵终日忘倦常延学士于内廷讨论经义较量文章令宫女已下侍茶酒饮馔而李训讲周易微义颇叶于上意时方盛夏遂命取水玉腰带及辟暑犀如意以赐训训谢之上曰如意足以与卿为谈柄也上读髙郢无声乐赋白居易求珠赋谓之祖【传于水部贾嵩员外】
　　大和九年诛王涯郑注后仇士良专权恣意上颇恶之或登临游幸虽百戏骈罗未甞为乐往往瞠目独语左右莫敢进问因题诗曰辇路生春草上林花满枝凭髙何限意无复侍臣知
　　上于内殿前看牡丹翘足凭栏忽吟舒元舆牡丹赋云俯者如愁仰者如语合者如咽吟罢方省元舆词不觉叹息良久泣下沾臆时有宫人沈阿翘为上舞河满子调声风态率皆宛畅曲罢上赐金臂环即问其从来阿翘曰妾本吴元济之妓女济败因以声得为宫人俄遂进白玉方响云本吴元济所与也光明皎洁可照十数步言其犀捶即响犀也方物有声乃响应其中焉架则云檀香也而文彩若云霞之状芬馥着人则弥月不散制度精妙固非中国所有上因令阿翘奏凉州曲音韵清越聴者无不凄然上谓之天上乐乃选内人与阿翘为弟子焉
　　开成宫中有黄色蛇常夜自寳库中出游于阶庭间光彩照灼不可擒捕宫人掷珊瑚玦击之遂并玦而亡去掌库者具以事告上令徧搜库内乃得黄金蛇而珊瑚玦着其首上熟视之曰昔隋炀帝为晋王时以黄金蛇赠陈夫人吾不知此蛇得自何处左右因覩颔下有字上蹶然曰果不失朕所疑耳阿炀帝小字也上之博学敏悟率多此类遂命取颇梨连环系于玉彘之前足其后更不复见焉【以彘能啗蛇也】
　　上好食蛤蜊一日左右方盈盘而进中有擘之不裂者上疑其异乃焚香祝之俄顷自开中有二人形眉端秀体质悉备螺髻璎珞足履菡萏谓之菩萨上遂置之于金粟檀香合以玉屑覆之赐兴善寺令致敬礼至会昌中毁佛舍遂不知所在【传之泾州从事陈讷】
  </div>
  <div class="pagination">
   <a href="说郛_page205.html">
    上一页
   </a>
   <span>
    ...
   </span>
   <a href="说郛_page201.html">
    201
   </a>
   <a href="说郛_page202.html">
    202
   </a>
   <a href="说郛_page203.html">
    203
   </a>
   <a href="说郛_page204.html">
    204
   </a>
   <a href="说郛_page205.html">
    205
   </a>
   <span class="current-page">
    206
   </span>
   <a href="说郛_page207.html">
    207
   </a>
   <a href="说郛_page208.html">
    208
   </a>
   <a href="说郛_page209.html">
    209
   </a>
   <a href="说郛_page210.html">
    210
   </a>
   <a href="说郛_page211.html">
    211
   </a>
   <span>
    ...
   </span>
   <a href="说郛_page207.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
