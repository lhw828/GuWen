<!DOCTYPE html>
<html>
<head>
    <meta charset="UTF-8">
    <title>竹间续话 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>竹间续话 - 第 4 页/共 5 页</h1>
    <div class="content">　　同安县属刘五店，近海沙地产文昌鱼，状似细锥，常钻在沙中。四时常有，以冬令为多，为闽海所仅有者。
　　《闽杂记》云：雪鱼惟侯官竹崎有之，似鲈稍扁，色白如雪，冬月方出，味尤腴美，然不多得。按：洪江亦有之。
　　莲鱼，以上街乡白莲最佳，其鱼皆食苔，别地则食粪。
　　莆中鲜食，最珍者所谓子鱼也，其修七八寸、阔二三寸，出通应港者佳，见王彦辅《麈史》⑼。
　　石首鱼，俗呼黄花鱼，宁德县三都官井洋产最多。官井洋在青山下覆釜屿前，洋底有井，风涛易作，又号三江口。每至梅雨时，渔者以竹筒插水，验其声下网，得鱼则吹螺以招买者。鱼盛时，土人各刺舟至官井洋，谓之看黄花，必买鱼而归。俗以槐豆花多寡卜鱼盛衰。崔挺新，字松门，有《石首鱼歌》，可志风土也。歌曰：“官井之水涌沧波，黄花逐浪纷飞梭。网师得鱼健吹螺，船头市集相肩摩。花开槐豆盈山阿，今年鱼比去年多。笑余豫蓄宜城醝，烹之霍霍刀快磨。佐以莼菜和咸鹾，晨餐一饱醉颜酡。兴酣还欲问东坡，鲈鱼较此味如何？”福州人呼为黄瓜。瓜，花之误也。
　　吾乡以鱼为贵。上市时，婿家必以礼送其妻父母。俗有“荔枝红，送丈人；鱼奶，送丈奶。”之谚。丈奶谓妻母也。谢枚如先生有《惜奴娇·咏鱼》云：“桃花涨后，馋口开无数。使万钱也须下箸。动辄隔年，才解我相思苦。何故偏多骨，累人吞吐。去乙留鳞，荧荧火，殷勤煮。对夫婿酒杯轻赌。更唤小鬟，这薄礼好将去返哺，望阿奶加餐休误。”
　　《五杂俎》云：闽有带鱼，长丈余，无鳞而腥，诸鱼中最贱者。献客不以登俎。然中人家用油沃煎，亦甚馨洁。尝有一监司，因公事过午归，馁甚。道旁闻香气郁烈，问左右何物，以带鱼对。立命往民家取已煎者至。啖之，大称善，且怒往者之不市也。自是每饭必欲得之。去闽数载，犹思之不置。人之嗜好无常如此。吴江顾道行先生亦嗜闽所作“带鱼鲊”，遇闽人辄索，而闽人贱视此味，常无以应也。按：带鱼以钓带为佳，色透明而香芬，诚下饭美品。
　　溪酝出南靖、平和山溪间，为鲊甚美，号香鱼鲊。
　　《闽小记》云：“画家有神品、能品、逸品。闽中海错西施舌，当列神品。蛎房，能品。江瑶柱，逸品。西施以色胜、香胜，当并昌国海棠。蛎房以丰姿胜并牡丹。江瑶柱以冷逸胜并梅。西施舌既西施之舌矣；蛎房其太真之乳乎，圆似鸡头，嫩滑欲过塞上酥。江瑶柱产涵江，梅妃亦生其地，其妃之玉骨乎！如香螺、珠蚶类，非不争奇竞美，以三君视之，特绘事之具品，群芳之余卉，姬姜之媵侍耳。”按：吾乡海味当以蚌为极品，以清脆胜，未知栎园先生何未之及，又当以何比之也。西施舌又名沙蛤，形似车螯，而肉自壳中突出，长可二寸，如舌。朱竹垞在闽时喜食之。尝纪以《清波引》云：“越丝千缕，谁暗趁落潮网住。恁时看取一钱，底须与。悔逐片舟去，乱水飘流良苦。自从歌罢吴宫，听不到小唇语，鸣姜荐俎，此风味难得并数。岛烟江雨，短篷醉曾煮。荔子香辞树，一半勾留为汝。试问旧日夷，比侬馋口。”竹垞又有《珠蚶诗》以称其美，盖下酒佳品也。
　　石蛏出漳浦，生石中，凿石乃得，邑令陈汝咸名之曰“璞蛏”，亦海错之美者。
　　螺洲各乡有辣螺，甚小，风味极佳。用红糟醃之，可以赍远。纂闽中海错者，皆未之及。叶损轩先生有咏之云：“释名海错细评量，风味殊科迈桂姜。谁与水乡修内则，红糟满瓮辣螺香。”
　　闽人呼酒曰老，新、旧、庆、白、行五种，酒名也。闽人谓酒醅以火再焙者为庆。康熙甲寅耿精忠反，滥授伪官，人亦谓之五老。即借酒名以讽之。前朝旧官重出任者曰“旧老”，举贡生监新入仕籍者曰“新老”，现在官从逆者曰“庆老”，输财入官者曰“白老”，微官徒行者曰“行老”。
　　《抱残阁漫录》云：政邑金樱酒，味甘馥而性滋补，驰名郡邑，余祥甫拔萃家尤制造得法，一时与有交谊者，无不斟酌深味。钱塘施可斋客政，拔萃馈一罂，可斋饮之，而以为性热不能耐，殊不可解。按：漳浦有荔枝酒，足与金樱酒匹敌，皆益于妇人者。
　　永安县吉山人善酿酒，其酒因以吉山名，制者附以药品，以避瘴氛也。
　　乡人以薯酿酒，呼蕃薯烧，螫口刺鼻，实不耐饮。
　　闽山村土人多自酿酒，普称为“青红酒”，有飨余以三年前旧醅者，色淡而香胜于花雕，而徐徐醉，其醉甚于沉饮。
　　长汀黎愧曾先生士宏尝作《闽酒曲》，赋汀酒也。诗云：“板桥官柳拂波流，也够春朝半月游。数尽红衫分队队，赍钱齐上谢公楼。”唐张九龄诗：“谢公楼上好醇酒，五百青蚨买一斗。”楼在城南，为土女观临之所。”“长枪江米接邻香，冬至先教办压芳。灯子才光新月好，传笺珍重唤人尝。”汀俗，于冬至日，户皆造酒，而乡中有“压芳”一种，尤为珍重。藏之经时，待嘉宾　而后发也。“社前宿雨暗荆门，接手东邻隔短垣。直待韩婆风力软，一卮阳鸟各寒温。”长汀呼冷风为“韩婆风”，乡人鬻炭者户祀韩婆。盖误以寒为韩也。值岁暖，则倒置韩婆水中，谓能变寒风使其炭速售。阳鸟，酒名，酿之隔岁，至阳鸟啼时始饮者。“新泉短水柏香浮，十斛梨香载扁舟。独让吴儿专价值，编蒲泥印冒苏州。”上杭酒之佳者，曰“短水”，犹缩水也。载货郡中，冒名“三白”，然香气甘冽，竟能乱真矣。“闻分饮部酒如潮，三合东坡满一蕉。让却登坛银海子，久安中户注风消。”汀人以薄酒为见风消。“曾饮当炉细埔中，高帘短柳逆糟风。近无人乞双头卖，几户朱碑挂半红。”上杭酒为双头，其次者名半红。延建邵三郡皆同称。“谁为狡狯试丹砂，却令红娘字酒家。怪得女郎新解事，随心乱插两三花。”酿家每当酒熟时，其色变如丹砂，俗称红娘过缸酒，谓有神仙过门则然。家以为吉祥之兆，竞插花赏之。
　　《戒庵老人漫笔》云，福建语云：“延平豆腐邵武伞，建阳妇人不用拣。”
　　莆人制粉干甚精细，盛称之曰“兴化粉”。又喜制豆腐，遍于国内。莆人宴客必加自煮豆腐，盖善于烹饪豆腐之法。
　　《惕园初稿》云：光饼，传明少保戚公继光初以参将入闽剿倭时以意制此饼。中穿孔，贯以绳，便佩负为干糇。其法以少盐若碱，入水溲面作团，略碾成饼，大如杯，中通半窍。闽人德少保，故即以其名名饼，示不忘也。按：又有征东饼者，形同光饼，大约三倍。亦纪念戚公征倭制也。吴廷华有《咏光饼诗》载于《榕城诗话》。
　　连江人以楂脂制烛，色红，曰“桃花烛”，堪入诗。
　　会城仓前一带均以制草花为业。神采颜色，生动如真，故称为象生花，又名闹妆花。销于乡村极广。谢枚如先生有《百字令·咏象生花》并注之云：闽人工为象生花，以葺⑽曰绒花，以锦曰绸花，以蓪曰草花。绒花列肆城南马道街，绸花、草花肆少，其市在老佛亭桥之河壖。然惟蓪之利最普。蓪洁白鲜润，得蓪则召良工削焉、染焉、削无弃材，染无失彩，为朵、为叶、为菂、为鄂，纠以线，辅以蜡，粘以松胶，贯以铜丝。一花而众物备，众力萃焉。母诲其女，姑诲其妇，盖大有益于女工也。甑贮之，箕捧之，天微曙，咸出而陈之市，万灯齐明，五色交耀。鸡声未已，人声远至。牢丸餐饵之属，交错左右。市者集，既饱而选，或十取二三，或十五六，彼往此来，簪笔于首，衔楮于口，目瞬而手纪，毕注之籍，而售其值。值有定，弗争也。于是日影团团矣。乃纷然散，明日复如是。冬至前后尤盛，谓之花市。昔某大僚未遇，家甚贫，恃此为生，而所制特精好，市者称为“正一品花”，后果如其言。至今蔀屋篝灯之中，以为美谈。词云：“河桥转处算，叶叶枝枝，明霞生色。满眼春风吹到，手手抱百花魂魄，有艳无香，既开不落，造化归裁刻。官蛙声里闹妆，几许人摘。试看巧夺天工，柽床细选论价，应千百中，有尚书红杏在，费尽珠娘熨贴。剪碧为心，叠金作朵，弄影乌云侧。明朝深巷，不知辛苦谁得。”
　　漳州丽华斋所制印泥极精，色泽久留不变。
　　永春王华亭纸织画图，手技精巧，描写人物惟妙惟肖，王氏深守祖传秘法，不外授也。
　　广州许守白之衡，好旧瓷，精鉴别，其论建窑曰：建窑设于建安，后迁建阳。始自宋代，古制者质坚不润，釉干燥⑾，又名乌泥窑。后制者出德化，色甚白，颇莹亮，亦名福窑。有紫建、乌泥建、白建三种。白者似定窑，惟无开片，佳者质厚而表里能映见指形，以白中闪绝色为贵。有凸花及雕字者，然不甚细。按：《匋雅》云，建瓷以无字无花纹者为贵，以正圆者为佳。
　　寿山石为赏鉴家所重矣。其石最贵为田黄，次为芙蓉，次为都成坑，再次为高山。其粗者俗称图书石。大率为岭石，不足玩也。昔之言寿山石者，有高固斋《观石录》、毛大可《后观石录》及卞鏊《寿山石记》、黄莘田《寿山石诗》诸篇，形容色泽，曲尽其妙。后龚礼逸表叔纶作《寿山石谱》，分名品、产地、征故、雕治四类，叙述甚详。乾隆间，震泽吴林塘至慎令闽，尝以荔枝、素兰、寿山石为冶南三妙，今《寿山石谱》亦足与《荔枝谱》、《兰谱》并驰海内矣。
　　先公喜蓄寿山石，名品不下数十方。展玩之，五色玲珑，石光迫人。仲永弟善磨光，先公偶得一石，必令之磨，石光如镜，乃止。客闽者知必索观。索必以赠，不以自好也。有《咏寿山石》云：“瑰村藏深幽，元精蕴土壤。莫稽尧年髓，一任岁月长。凿山谁开先，探穴累成丈。代久尤物尽，生晚寄孤赏。偶披观石录，掩卷欲神往。千石不一姿，锡名亦殊强。田坑最上品，水洞亦倜傥。霜深山柿烂，风阔塞云莽。座中冰壶清，袖里秋月朗。直方坤道贵，贞洁女德仿。梦作玉投怀，爱如珠上掌。或斑驳淋漓，或缥缃惝恍。氤氲寓生意，有待手泽养。嗜此广搜致，不惜破千襁。入肆偶有获，传闻遍吾党。相对共秋花，佳色接帷幌。清斋坐幽独，几席生朝爽。”《田黄小印》云：“佳人空谷惠清音，晤对教忘夏夜深。才大翻成难用感，色殊始有悟稀心。风前白袷如怀玉，座上黄裳欲铸金。纵不姬姜夸并驾，通于方雅亦骎骎。”
　　《闽小记》云：闽中绝技五：会城去贪和尚之鬼工球，莆田姚朝士指环济机上之日晷，龙溪孙孺里一寸许之自鸣钟，漳浦杨玉璇之一分许三分薄玲珑准提像，福清郭去问一叶纸上尽书全部陶诗，笔笔仿欧阳率更。
　　《闽中纪略》称：闽人雕刻天禄、辟邪、狮虎各钮，精如鬼工。按：清初漳浦杨璇，字玉旋，时称绝技。又有周尚均名彬，制钮，外间刻写意山水，钮旁署名“尚均”，体八分、阳文，或作“周彬”，阴文，八分者，其工不及玉旋，而取径各有不同耳。乾隆间，有妙巷鉴及奕夫二人，亦负盛名。道光间林玉茂、林元珠二人能仿周法制钮，卓然成家。近时，西门外林清卿者，尝在总督后彝鼎斋刻薄意山水、人物、花卉、鸟兽，俱能出以新意，于法外取情，精巧工细如画，人士重之。
　　《闽杂记》云：闽省碑版镌工，向推侯官县潘姓。闻有名良翰者，能缩径三四尺字为三四分，尝缩颜平原《多宝塔》、柳诚悬《玄秘塔》为袖珍本，至今人宝之。
　　闽中惟将乐石砚著称，肤润而质脆，不能耐久，且不甚发墨，善书者不尚也，黯淡滩石为砚，宋时亦有名。蔡君谟云：其石宜墨，而肤理甚粗，不及建州之卤水石。卤水在滩上四十里，近建安县界。其石细润，胜滩石。然亦不甚发墨。今此两处石已无知可为砚矣。
　　明林子羽旧砚，背镌张红桥像，甚精，见《复堂日记》。
　　黄莘田先生《十砚斋》，藏砚甚多，自号十砚翁。先生将殁前二年，以十砚分送挚友。谢枚如《稗贩杂录》云：先生喜与雏尼狎，十砚斋蓄雏尼十人，使各怀一砚而寝。谓砚得阴，或常温润如玉，亦未审也。先生有妾金樱能诗。砚，其所司也。买婢数人，夜则分挟其砚，卧而拥之。徐子晋《前尘梦影录》云：余得莘田“美无度”砚，此十砚之甲品，摩颜腻理，拊不留手，令人意消。莘田曾任高要、四会，正开坑采石，故所购极多。罢官后携至吴门，佳石多付顾二娘手琢，而自为铭题，品其甲乙。《闽游诗话》云：康熙时，吴门顾二娘，居专诸巷，极精制砚。福州余田生、京兆焦白砚、陈德泉、京兆井田砚、黄莘田明府青花砚，皆顾手制也。后顾没，莘田赋诗云：“古款微凹积墨香，纤纤女子切干将。谁倾几点梨花雨，一洒泉台顾二娘。”陈星斋和云：“淡淡梨花点点香，芳名谁遣勒词场。明珠七字端溪吏，乐府千秋顾二娘。”按：莘田青花砚题铭云：余此石，出入怀抱将十年，今春携入吴。吴门顾二娘见而悦焉，为制新砚。余喜其艺之精、而感其意之笃，为诗以赠，并勒于砚阴。俾后之传者有所考焉。诗曰：“一寸干将切紫泥，专诸门巷日初西。如何轧轧鸣机手，刻遍端州十里溪。”又生春红砚题铭云：余在端州日，室人蓄此砚。余戏名生春红，盖取东坡“小窗书幌相妩媚，令君晓梦生春红”之句。室人摩挲不去乎。迩来砚匣尘封，启视尚墨渖津津欲滴也，而室人已逝兼旬矣。悲何可言。因镌一诗云：“端江共汝买归舟，翠羽明珠汝不收。只裹生春红一片，至今墨渖泪交流。”下楷书乾隆甲子二月莘田。篆“黄绢幼妇”、“香草斋侍史”二印，旁篆书“生春红”三字，有“神品”、“莘田真赏”、“十砚轩图书”三印。
　　宋椠版本，以吾闽建阳麻沙坊出书最多，盛行四方，世称麻沙本。麻沙本之善者，朱竹垞谓“字朗质坚、莹然可宝”。惟坊间翻刻射利，纸版滥恶，讹缺谬误，遂致有麻沙本不善之称。清乾隆四十年，谕钟音于建宁府所属查访自宋以来刊行书版源流，及余氏勤有堂状况。莫得其详。按：南北朝余祖焕始居闽中，十四世从建安书林习其业。二十五世余文兴以旧有“勤有堂”之名，号勤有居士。盖建安自唐为书肆所萃，余氏世业之，仁仲最著。岳珂所称“建安余氏本”也。余氏勤有堂之外，又有“三峰书舍”、“广勤堂”、“万卷堂”、“勤德堂”等名。余氏有恭礼、彦国、靖安、唐卿等名。宋时书肆有牌子可考者，建安刘日省“三桂堂”、王懋甫“桂堂”、郑氏“崇文堂”、“虞平斋”、“务本书坊”、“慎独斋”、刘尗刚宅、黄美夫、阮仲猷、建邑王氏世翰、建宁王八郎等，亦皆精好。据《方舆胜览》载：建宁麻沙、崇化两坊产书，号为图书之府。《八闽通志》载：麻沙书坊，元季毁。今书籍之行四方者，皆崇化书坊所刻者。是宋时福建出书不止麻沙坊，其他坊本实多矣。麻沙书坊，元时虽毁，犹未尽。元、明二代犹有盛行者。然元之余志安“勤有堂”及“双桂堂”，刻书虽多，不逮仁仲“万远堂”远甚。王颂蔚称麻沙镇本最佇劣是耳。迨明弘治十二年十二月，书坊灾，古今书版，皆成灰烬。自此，麻沙之版遂绝。施鸿保《闽杂记》以朱竹垞建阳诗有“得观云谷山头水，恣读麻沙坊里书”，查初白《建溪棹歌》有“妆点溪山真不俗，麻沙坊里贩书回”之句，即谓清初时麻沙坊之业犹未废，亦附会之说也。
　　　　校　注：
　　⑴原文作“荔奴奴”，其中一“奴”字衍，应为“荔奴”。
　　⑵原文作“陈变”，“变”字误，应为“燮”。
　　⑶原文作“枞金代鼓”，“枞”、“代”二字误，应为”、“伐”。
　　⑷原文作“膺者”，应为“赝者”。
　　⑸原文作“直味”，“直”字误，应为“真”。
　　⑹原文作“游”字误，应为“浙”。
　　⑺原文作“难值”，“值”字误，应为“植”。
　　⑻原文作“相续门花”，“门”字误，应为“开”。
　　⑼原文作“尘史”，“尘”字误，应为“麈”。
　　⑽原文作“以葺曰绒花”，“葺”字误，应为“茸”。
　　⑾原文作“粙干燥”，“粙”字误，应为“釉”。

卷四

　　徐兴公《闽画记》二卷，久已不传。吾友林汾贻家溱尝辑群书，为《闽画记》四册，于清代画人搜罗颇详。惜无力以刊也。吾闽明清以降，有书画之妙而莫知之者，其闽人不善为名之故欤。
　　高棅，字漫士，长乐人，明永乐布衣。工山水，又能书，书摹米南宫、方方壶，妙绝一时。画学元人高房山，在翰苑二十年，四方求书画者，争致金帛。辄曰：“欲我作无声诗耶！”
　　高瀫，侯官人，字宗吕，自号石门子，正德布衣。能诗工书画。书于隶、草、八分，俱称逸品。画于山水、人物、花卉、翎毛，生动入格，尤精墨菊钩竹，知名海内。相传有宋子者，疟一岁弗愈。瀫过访，饮以酒。酒酣，见绢素，戏写菊数本，倒垂悬崖，香姿隐隐，有飘拂流动之态，宋视之，冷然疏爽。因更请写奇石亭立，双竹凌空，萧萧数叶，风韵若有闻焉，宋为之跃起，毛发俱竦，疟遂已。时人语曰：“少陵有佳句，不若霞仙笔。”瀫又号霞居子也。
　　张瑞图，字二水，晋江人。万历榜眼，工书，与董其昌、邢侗、米万钟齐名。
　　赵珣，初名之璧，字十五，莆田人，万历布衣。善草书、工诗画。莆田明时有二画师，宋珏好作春初树木，笔墨极简，而生意蓬勃。之璧工翎毛芦苇，撇撒数笔，便跃跃欲动。郑兰陔称其山水在摩诘、云林间。明末客死三山。珏字比玉，自号荔枝仙，寓金陵，天启中监生，八分、行草，瘦硬通神，画出入二米、仲圭、子久间，兼善画松，亦秀绝。
　　林之蕃，字涵斋，闽县人，崇祯进士。画山水，笔力奇恣，方之黄大痴、梅花道人。醉后泼墨，幽致琳璃，为石田云林所不及。
　　明莆田洪珠，字玉方，善檗窠书。杭州岳坟壁上“尽忠报国”四大字，为其手书。见《兰陔诗话》。
　　姚园客尝言，莆中有四绝：吴文中山水、曾波臣小照、洪仲章小楷、黄允修篆石。按：文中名彬，号枝隐，以画授中书舍人。波臣名鲸，写生名重一时。仲章名宽，与允修皆万历布衣。
　　《因树屋书影》云：八闽士人咸能作小楷，而会城人士尤工此，两浙三吴所未见，勿论江以北也。第舍古法不遵，而专学林处士宠。处士书仿欧阳率更，而间以黄庭之意行之，处士意在以劲婉驿骑两家。而学者专尚其妩媚，千腕一律，数见不鲜，并处士亦为人口实矣。按：宠字异卿，闽县人，福州题榜多出其手。
　　陈几士丈家藏金石图册甚富。尝以榕城八景一册相示。画者书者皆明逸也。第一幅曰“澜阁风荷”，杨津画、陈騄书《郑焞西湖澄澜阁序》。第二幅曰“高盖擎云”，许友画、齐中题。第三幅曰“螺浦春潮”，卢羹画、林之蕃题。第四幅曰“榴洞仙踪”，吴讯画、王逸题。第五幅曰“鳌石松篁”，林宠书《方城宗子相登平远台序》，林之蕃画。第六幅曰“莲峰樵唱”⑴郑慰画、曹孟济题。第七幅曰“凤冈荔锦”，陈浩画、黄潜书《徐熥绛囊生传》。第八幅曰《象峰积雪》，杨津画，崔衍江书《徐雪峰纪游》。
　　清季，乡先生以书法著称者，康熙间福清余田生甸，篆隶行草冠一时。侯官谢古梅道承，书学褚河南，又精隶。林鹿原佶，小楷篆隶，刚健可爱。张玉斯天麟，工王、柳、怀素，晚年右臂得软病，以左手书，尤精工。乾隆间，林鬯园茂春，书法神妙。谢发川曦善草书。郑云门际唐精篆、籀、八分、行书。赵谷士在田，书法尤为世所重。郑西瀍洛英，工行书，喜作水墨兰石。尝对友谓其字不如画。嘉庆间，林少穆则徐，书体欧阳。梁芷林章钜，书兼欧董。莆田郭兰石尚先，书法米襄阳，工夫老到，兼长画墨兰。道光间何肫过广憙，篆隶瘦劲，得汉魏遗意。咸丰间龚蔼仁易图，工书，学苏，画山水苍秀。同治间裴戟森棨，楷书近李北海，行书逼阁帖。长乐李星冶兆珍，工怀素。光绪间陈藕泉文濂，工殿体书，及山水。徐仲眉葆龄，善楷书。李次玉宗祎，书效李北海。黄芸淑彦鸿，工小楷及分、隶。其后林宗孟长民、黄霭农葆钺及长汀伊峻斋立勋，均以书法闻，卖艺申江也。
　　莆田宋祖谦字尔鸣，号去损，顺治诸生，八分亚于宋比玉，又精画理。陈章侯、胡元润皆称其妙。
　　闽县谢士骥，字汝奇，乾隆布衣，善书。工怀素，大者尤苍劲。并精篆印，雕刻虫鱼兽钮，须麟生动，堪与扬璇周均并肩。至端溪砚石，一经摩琢，即成佳制。鉴赏家珍之。
　　闽县蔡镇，字越峰，乾隆间举人。工大幅行草，及擘窠，可以兄事张瑞图、弟畜谢曦。
　　宁化伊秉绶，字组似，号墨卿，乾隆庚戌进士。官扬州府知府，文学吏治为江左所推。尤以古隶名当代。劲秀古媚，独创一家。偶作山水，不泥成法，水木云峦，简淡幽秀，金石气溢于楮墨间。然流播绝少，所作墨梅尚多。子念曾，字少沂，工隶法及篆刻，亦善画山水墨梅。咸丰辛酉，官严州，城陷骂贼被戕。
　　长乐梁雷，字曼云，芷林先生之从兄也。楷法篆隶并工，精篆刻，善写生。花卉每以淡远相胜，世知之者鲜。
　　同安吕世宜，字西村，小楷精工，尤以八法负盛名。所书《四十九石山房石刻》，得者比之璜琥。著有《爱吾庐题跋》。
　　福清郑永锡，字三怀。乾隆贡生。郭约园之高弟也。工书，瘦劲比约园尤甚。自署款曰“三怀锡”。
　　闽县张见心，字复斋，嘉庆贡生。能诗，擅书画。余藏先生画绿萼梅箑面，具幽姿之致。孙承渠，字轩叔，画承家学。
　　郑虞臣先生世恭，海藏诗人之季父也。咸丰间进士，工书法，为里中所重。陈宗虞云：礼器在汉刻中不失为神品之一，所见能臻其佳妙者，厥有三人：杨藐翁化柔为刚，变散为整，其挺拔之气溢于楮墨，转楷隶为草隶，绝不踏有肉无骨之讥，此殆以力胜也。陈曼生寓方于圆，舍疏取密，更出以奇思妙想，令人不可索模，策笔用侧势，尤跃跃有神，此殆以胆胜也。郑虞臣先生用石鼓笔意，变方圆为纯圆，真汉隶法也。先生嗜金石，尤长篆隶。昔年掌教鳌峰，每于弦诵之余，作擘窠隶，傍署蝇头小款，旁礴郁积，有一泻千里之概，无半点之余习。方之匡喆刻经颂泰山金石峪，不为过也。此殆以气运胜之也。
　　王可庄先生仁堪，天资聪俊，文学吏治，有声于时。工书，笔意似欧阳率更，刻有碑版行世。闻先生生平生作书，非其夫人手研之墨不下笔。以其腻润，他人莫及也。尝见先生所书先光禄公《寿序》，书若轮廓，字体十二幅如一律，数十年来，墨色浓厚，光鉴迫目，信有征矣。又闻王氏后人云：先生能针纫，每闺中制巾履为太夫人寿，辄代出新样，自谓前世系女身也。
　　郑苏戡先生孝胥，号太夷，书法妙天下。并世无出其右者。居沪滨鬻书，岁获千金，为书家所罕有。闻其幼时聪颖绝伦，读书私塾，塾师彭某藏碑帖颇多，连失数册，心疑之。一日见先生伏案习书，所习帖即其所心爱之苏帖也。怒欲扑之，瞥见其字体雄劲，不觉心折，反慰勉有加。并授以永字八法。先生乃发愤临池，不下楼者一年，洎发解，而字盛称于世。平时黎明即起，亲自研墨，供一日之需。数十年不稍间断。年逾古稀，精神益健，能合两方案，一跃而过。作书如飞，顷刻尽数纸。应求者多行书，或隶别，小楷殊少见。世有许其所书《沈涛园墓志铭》为真书绝品者。先生则自以吴光禄、吴容甫两家传为得意之作。盖其字得力于天分者居多，不尚临摹，此其所以可传者欤。
　　晚近，里中之书法足传者，李公达丈宣璋，精小楷及小篆，闻于京津。岁己巳旋闽。赠余书箑。细篆秀婉，继以细楷可爱。其次，余叔组南先生则豫，书法为丁威起丈震所推，曾代宝瑞臣熙书《陈弢庵太傅墓志铭》，尤工篆刻，昭代无出其右者。
　　林昌彝《海天琴思录》云：咸丰癸丑，进呈《三礼通释》二百八十卷，建首三十卷为余门下士沈幼丹中丞妻林夫人名敬纫所书。夫人为家文忠次女，书法娟秀，得欧柳之骨。乙览称羡，可称佳话，仪部粤东吴君世骥时掌礼曹篆，记以诗。末二句云：“腕底银钩飞舞处，拈毫不让卫夫人。”
　　长汀华秋岳岩，号新罗山人，寓居钱塘，画人物、山水、花鸟、草虫，皆脱时习，追古法。写劲竹，尤为空谷之音。又能诗善书，称为三绝，客维扬最久，卒年八旬。
　　闽县蓝公漪涟，精篆刻，好吟咏，擅绘事，有名于康熙间。诗情画笔，萧疏高奇，所作水仙，可作逸品。毛西河赠诗云：“醉来倚壁且涂墨，兴发对人长赋诗。一花两叶倍精爽，千言万语皆离披。”
　　长汀上官竹庄周，乾隆初布衣，能诗善画，精篆刻。山水烟峦漫，墨晕可观。张浦山谓其“有墨无笔，尚未脱闽习也。”人物功夫老到，著有《晚笑堂画谱》行世。
　　宁化黄瘿瓢慎，字恭寿，雍正间闽之老画师也。山水宗倪、黄，出入吴仲圭之间。兼工人物及仙佛，书入怀素之室，诗亦佳，颇擅三绝之誉。游豫章、历吴越、淮扬，人争客之。尝自题《采梅图小照》云：“一筇一笠一瘿瓢，楚雨峰头把鹤招。漫道归来无故物，梅花清福也难消。”
　　乡贤陈秋坪先生登龙，乾隆间举人，官蜀中，以清惠慈爱闻。叙劳擢官，得江西建昌司马。闲曹冷署，清操愈厉。以故终身不得名一钱。既遭忧，解组归，衣青布袍，从一奚，彳亍涂巷间。所居不三椽，曰“云凹水曲山房”。家贫无后，授徒自给，间或厨烟不时，风度洒然。著有《秋坪诗存》、《天全州闻见记》。先生善画乾笔，疏林水石俱精，而世知之者鲜。曩有以山水箑面八叶来售，索价昂，无以应之。后有道光丁未武进卜起元题辞，盖古田甘滋苍所藏也。滋苍名澍，受业于先生，亦能画花卉。尝辑秋坪先生遗墨刊行。兹录存其箑面二叶，先生自记云：“入秋以来，酷热特甚。穷居旅邱，以烦耳鸣，无可消遣，信笔作此图。遥望故国，所谓不堪回首也。嘉庆丙寅七月廿一日，秋坪自记。”其一云：“初秋病中，伏枕不寐。炎气蒸薰，烦不能耐。剔灯起坐，砚有余墨。因忆少时读书道山，天气洹寒，梅花绕屋，雪意初酣。挥毫成此幅，以遣冬寂，未必即可作一剂清凉散也。丙寅白露前五日登龙记。”
　　余藏前辈画箑颇多。福建《艺术传》所未录者，兹略记于后，补志闽画之遗。
　　林元需，字孚公，侯官人，康熙时以工山水人物名。余藏《竹林七贤图》，人物眉目点写入神。
　　谢尊，字浣云，宁化人，工青绿山水指头。伊墨卿《留春草堂集》中多题其画。
　　洪基字用弼，号莲坡，康熙时闽人。工山水、人物、花鸟。
　　叶滋纯，字雨穗，闽县人，官浙江知县，工画山水。
　　汪志周，浦城人，工花卉，以淡远胜。
　　许德瑗，字素心，侯官人，适何氏。早寡，无子，以节著。能诗、工画梅兰竹菊，随意点缀，各有天趣。
　　杨蕴辉，字静贞，金匮人。适闽县董敬箴。能诗，工画花卉草虫，栩栩欲活。著有《吟香室诗草》。
　　左锡璇，字芙江，阳湖人，袁观察绩懋继室。观察殉粤难，芙江居福州，抚孤成立，画花卉宗南田，香润有法，闽人重之。
　　李廷钰，字润堂，号鹤樵，同安人，长庚抚子，官福建水师提督，善诗工书，长于画墨兰，有小李太尉之目。
　　长沙徐寿蘅先生树铭，道光八年进士，以兵部左侍郎提督福建学政，甚得士望。先生工书法、善诗、有《澄园诗集》，人知其书之工，而鲜知其画之妙者。画山水别辟蹊径，不事临摹，而金石之气灿然，自署王山人。
　　荣庆，字馀莽，先世长白富察氏，福州驻防椿安之父也。擅长花卉草虫，为吾闽第一手。其画宗二徐。徐熙之没骨，徐渭之写意，皆能得其神髓，盖以天趣胜人也。诏安马兆麟以六法久负漳浦重望，见其画，有望尘弗及之叹。馀莽题画署款恒不经意，所钤私印曰“多文草堂”。《画记》曰：四十以后所作曰“庚戌生”，曰“富察氏第十二子”，曰“惮牺子”，皆所常用也。
　　谢颖苏子琯樵，诏安人，行、草书法元章，晚学颜鲁公。工画能诗，善篆刻。咸丰间殉粤匪之难于漳州。闽南人士甚重之。琯樵画山水最工，兰竹次之，翎毛多用秃笔，不失为能手。署款恒不书姓，惟署“琯樵苏”。传其画兰竹也，先写兰，置瓦盆于窗间，移灯取影，故放笔为之，未尝为古人所囿，其得力处，全在一两笔生动也。
　　诏安多画家，著者无几人。谢琯樵外有沈古松，瑶池人物规模黄瘿瓢。许万涯钓龙，吴织云天章善花卉翎毛，胡汉槎倬善人物写意，沈云湖祖文善兰竹，谢半圭锡璋工草虫，尤长墨牡丹，许友农士谷善花鸟，马子般兆麟号竹垞，又称东山里人，光绪间举人，画山水花卉以北派为宗，参以己意。及门者有沙涛松韵工花鸟、谢东澜观有及东山林瑞亭嘉善山水佛像，笔墨严肃，敷色雅逸，皆诏安画派之能深造者也。
　　闽县朱芾、朱璜、朱承均能画，有三朱之目。芾字石农，善山水，璜、芾之弟，承，芾之子，字小农，以草虫胜。一时有陈又伯、林芑石、长乐郑开源、莆田林肇祺、及漳浦林雪斋丰年，皆习诏安派者，其中以雪斋为能手。
　　乡先生偶以画为遣者，陈弢庵太傅之松、林怡庵葵之花卉、陈木庵书之山水，皆足传。
　　寓闽之能画者，宜黄陈少香偕灿善写兰。萧山丁豹卿文蔚工画折枝花卉，鲜丽无比。秀水叶梦士思澄工画梅竹。浙东钱鸿遇能山水。平湖陈季平鸿藻善山水竹石，晚近香山。郑霁林先生煦寓厦门甚久，擅长工笔花卉，尤工佛像，敷色鲜艳，愈老画愈工。与先公交甚挚，今年八十，尚健在，世以“鸳湖外史”目之。吾友陶芸楼晖，浙人也，善为孤松片石，写意山水，多不施青赭，而峦岩幽胜，大有麓台气韵，又工篆刻，于汉印尤精。
　　林琴南先生画，世重其山水，不知鹌鹑与柳，亦先生之能事，故自称补柳翁。先生颇疏财仗义，其《鬻画直例诗》云：“亲旧孤孀待哺多，山人无计奈他何。不增画润分河润，坐听饥寒作甚么。”闻在京卖画时，有旗籍某酷嗜其画，求之不已，先生讶之曰：“我已为君画夥矣!”某曰：“先生年已七十余，一归道山，画必增值，而我可藉此得余羡也。”先生笑曰：“汝直利我死耳。”屏其纸不画。既而思亦或有理，于是乃自画若干纸藏之，曰：“留为身后计也。”故甲子亡后，在沪陈列遗作以标价，计可得八千九百余金云。
　　闽县卓芝南先生孝复，晚岁自号“巴园老人”，少工山水，与林琴南齐名。后厌求画之烦，中辍垂三十年。六十以后，又稍为之。其画雄厚高雅，仿佛石谷，近世所难及。
　　周雨渔先生愈，自号“四香居士”。画笔缜密，用墨浑厚，山水瓣香山樵、大痴，善小米点染之法。晚年喜作人物佛像，深入冬心堂奥。
　　林珪字伯桓，为琴南先生长子。长于花卉翎毛，先生常谓：“伯桓花鸟过我”，因不恒作。林华字实馨，号“石鼓山农”，琴南先生之犹子，画学贵筑姚茫父。
　　张汤铭，字信甫，号烟樵，闽县人。为琴南先生之高弟，画宗黄鹤山樵，于细致之中寓雄厚之气。
</div>
    <div class="pagination">
<a href="竹间续话_page3.html">上一页</a><a href="竹间续话.html">1</a><a href="竹间续话_page2.html">2</a><a href="竹间续话_page3.html">3</a><span class="current-page">4</span><a href="竹间续话_page5.html">5</a><a href="竹间续话_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
