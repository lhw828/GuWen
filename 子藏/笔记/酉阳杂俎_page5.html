<!DOCTYPE html>
<html>
<head>
    <meta charset="UTF-8">
    <title>酉阳杂俎 - 第 5 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>酉阳杂俎 - 第 5 页/共 13 页</h1>
    <div class="content">　　炼铜时，与一童女俱，以水灌铜，铜当自分为两段。有凸起者牡铜也，凹陷者牝铜也。
　　爨釜不沸者，有物如豚居之，去之无也。
　　灶无故自湿润者，赤虾蟆名钩注居之，去则止。
　　饮酒者，肝气微则面青，心气微则面赤也。
　　脉勇怒而面青，骨怒而面白，血勇怒而面赤。
　　山气多男，泽气多女，水气多喑，风气多聋，木气多伛，石气多力，阻险气多瘿，暑气多残，云气多寿，谷气多Φ，丘气多，衍气多仁，陵气多贪。
　　身神及诸神名异者，脑神曰觉元，发神曰玄华，目神曰虚监，血神曰冲龙王，舌神曰始梁。
　　夫学道之人，须鸣天鼓以召众神也。左相叩为天钟，卒遇凶恶不祥叩之。右相为天磬，若经山泽邪僻威神大祝叩之。中央上下相叩名天鼓，存思念当道鸣之。叩之数三十六，或三十二，或二十七，或二十四，或十二。
　　《隐诀》言，太清外术：生人发挂果树，乌鸟不敢食其实。瓜两鼻两蒂，食之杀人。檐下滴菜有毒堇，黄花及赤芥（一曰芥），杀人。瓠牛践苗则子苦。大醉不可卧黍穰上，汗出眉发落。妇人有娠，食干姜，令胎内消。十月食霜菜，令人面无光。三月不可食陈菹。莎衣结治蠼螋疮。井口边草止小儿夜啼，着母卧荐下，勿令知之。船底苔疗天行。寡妇藁荐草节去小儿霍乱。自缢死，绳主颠狂。孝子衿灰傅面<面干>。东家门鸡栖木作灰，治失音。砧垢能蚀人履底。古衬板作琴底，合阴阳通神。鱼有睫，及目合，腹中自连珠。
　　二目不同，连鳞白，腹下丹字，并杀人。鳖目白，腹下五（一曰丹）字、卜（一曰十）字者不可食。蟹腹下有毛，杀人。蛇以桑柴烧之，则见足出。兽歧尾，鹿斑如豹，羊心有窍，悉害人。马夜眼，五月以后食之，杀人。犬悬蹄肉有毒。白马鞍下肉食之，伤人五藏。乌自死，目不闭。鸭目白，乌四距，卵有八字，并杀人。凡飞鸟投人家井中，必有物，当拔而放之。水脉不可断，井水沸不可饮，酒浆无影者不可饮。蝮与青蛙，蛇中最毒。蛇怒时，毒在头尾。凡冢井闭气，秋夏中之杀人。先以鸡毛投之，毛直下无毒，乃舞而下不可犯。当以醋数斗浇之，方可入矣。颇梨，千岁冰所化也。琉璃、马脑先以自然灰煮之令软，可以雕刻。自然灰生南海。马脑，鬼血所化也。《玄中记》言：“枫脂入地为琥珀。”《世说》曰：“桃渖入地所化也。”《淮南子》云：“兔丝，琥珀苗也。”
　　鬼书有业煞，刀斗出于古器。
　　百体中有悬针书、垂露书、秦王破冢书、金鹊书、虎爪书、倒薤书、偃波书、信幡书、飞帛书、籀书、谬（一云缪）、篆书、制书、列书、日书、月书、风书、署书、虫食叶书、胡书、蓬书、天竺书、楷书、横书、芝英隶、钟隶、鼓隶、龙虎篆、麒麟篆、鱼篆、虫篆、乌篆、鼠篆、牛书、兔书、草书、龙草书、狼书、犬书、鸡书、震书、反左书、行押书、揖书、景书、半草书。
　　召奏用虎爪，为不可学，以防诈伪。诰下用偃波书。谢章诏板用芮脚书。节信用乌书。朝贺用慎书，一曰填。亦施于昏姻。
　　西域书有驴唇书、莲叶书、节分书、大秦书、驮乘书、牛书、树叶书、起尸书、石旋书、覆书、天书、龙书、鸟音书等，有六十四种。
　　胡综、博物，孙权时掘得铜匣，长二尺七寸，以琉璃为盖。又一白玉如意，所执处皆刻龙虎及蝉形，莫能识其由。使人问综，综曰：“昔秦皇以金陵有天子气，平诸山阜，处处辄埋宝物，以当王气。此盖是乎？”
　　邓城西百余里有谷城，谷伯绥之国。城门有石人焉，刊其腹云“摩兜，摩兜，慎莫言”，疑此亦同太庙金人缄口铭。
　　历城北二里有莲子湖，周环二十里。湖中多莲花，红绿间明，乍疑濯锦。又渔船掩映，罟罾疏布，远望之者，若蛛网浮枉也。魏袁翻曾在湖燕集，参军张伯瑜谘公，言：“向为血羹，频不能就。”公曰：“取洛水必成也。”遂如公语，果成。时清河王怪而异焉，乃谘公：“未审何义得尔？”公曰：“可思湖目。”清河笑而然之，而实未解。坐散，语主簿房叔道曰：“湖目之事，吾实未晓。”叔道对曰：“藕能散血，湖目莲子，故令公思。”清河叹曰：“人不读书，其犹夜行。二毛之叟，不如白面书生。”
　　梁主客陆缅谓魏使尉瑾曰：“我至邺，见双阙极高，图饰甚丽。此间石阙亦为不下。我家有荀勖尺，以铜为之，金字成铭，家世所宝此物。往昭明太子好集古器，遂将入内。此阙既成，用铜尺量之，其高六丈。”瑾曰：“我京师象魏，固中天之华阙，此间地势过下，理不得高。”魏肇师曰：“荀勖之尺，是积黍所为，用调钟律，阮咸讥其声有湫隘之韵。后得玉尺度之，过短。”
　　旧说不见辅星者将死，成式亲故常会修行里，有不见者，未周岁而卒。
　　相传识人星不患疟，成式亲识中，识者悉患疟。又俗不欲看天狱星，有流星人，当被发坐哭之，候星却出，灾方弭。《金楼子》言：“予以仰占辛苦，侵犯霜露，又恐流星入天牢。”方知俗忌之久矣。
　　荆州陟己寺僧那照善射，每言光长而摇者鹿，帖地而明灭者兔，低而不动者虎。又言，夜格虎时，必见三虎并来，挟者虎威，当刺其中者。虎死威乃入地，得之可却百邪。虎初死，记其头所藉处，候月黑夜掘之。欲掘时必有虎来吼掷前后，不足畏，此虎之鬼也。深二尺，当得物如虎珀，盖虎目光沦入地所为也。
　　又言，雕翎能食诸鸟羽，复善作风羽。风羽法：去括三寸钻小孔，令透及锼风渠深一粒，自括达于孔，则不必羽也。
　　道士郭采真言，人影数至九。成式常试之，至六七而已，外乱莫能辨，郭言渐益炬则可别。又说九影各有名，影神：一名右皇，二名魍魉，三名泄节枢，四名尺凫，五名索关，六名魄奴，七名灶<囗幺>（一曰<囗多>），旧抄九影名在麻面纸中，向下两字，鱼食不记。八名亥灵胎，九鱼全食不辨。
　　宝历中，有王山人，取人本命日，五更张灯相人影，知休咎。言人影欲深，深则贵而寿。影不欲照水、照井及浴盆中，古人避影亦为此。古蠼螋、短狐、踏影蛊，皆中人影为害。近有人善炙人影治病者。
　　都下佛寺往往有神鸟雀不污者，凤翔山人张盈善飞化甲子，言或有佛寺金刚鸟不集者，非其灵验也，盖由取土处及塑像时，偶与日辰王相相符也。
　　又言，相寺观当阳像，可知其贫富。故洛阳修梵寺有金刚二，鸟雀不集。元魏时，梵僧菩提达摩称得其真像也。
　　或言龙血入地为琥珀。《南蛮记》：“宁州沙中有折腰蜂，岸崩则蜂出，土人烧治以为琥珀。”
　　李洪山人，善符，博知，常谓成式：“瓷瓦器璺者可以弃，昔遇道，言雷蛊及鬼魅多遁其中。”
　　近佛画中有天藏菩萨、地藏菩萨，近明谛观之，规彩铄目，若放光也。或言以曾青和壁鱼设色，则近目有光。又往往壁画僧及神鬼，目随人转，点眸子极正则尔。
　　秀才顾非熊言，钓鱼当钓其旋绕者，失其所主，众鳞不复去，顷刻可尽。
　　慈恩寺僧广升言，贞元末，阆州僧灵鉴善弹。其弹丸方，用洞庭沙岸下（一曰畔），土三斤，炭末三两，瓷末一两，榆皮半两，泔淀二勺，紫矿二两，细沙三分，藤纸五张，渴扌汁半合，九味和捣三千杵，齐手丸之，阴干。郑篆为刺史时，有当家名寅，读书，善饮酒，篆甚重之。后为盗，事发而死。寅常诣灵鉴角放弹，寅指一枝节，其节目相去数十步，曰：“中之获五千。”一发而中，弹丸反射不破，至灵鉴乃陷节碎弹焉。
　　王彦威尚书在汴州，二年，夏旱，时袁王传季寓汴，因宴王以旱为言，季醉曰：“欲雨甚易耳。可求蛇医四头，十石瓮二枚，每瓮实以水，浮二蛇医，以木盖密泥之，分置于闲处，瓮前后设席烧香。选小儿十岁已下十余，令执小青竹，昼夜更击其瓮，不得少辍。”王如言试之，一日两夜雨大注。旧说龙与蛇师为亲家焉。
　　●卷十二 语资
　　历城县魏明寺中有韩公碑，太和中所造也。魏公曾令人遍录州界石碑，言此碑词义最善，常藏一本于枕中，故家人名此枕为麒麟函。韩公讳麒麟。
　　庾信作诗，用《西京杂记》事，旋自追改，曰：“此吴均语，恐不足用也。”魏肇师曰：“古人托曲者多矣，然《鹦鹉赋》，祢衡、潘尼二集并载；《弈赋》，曹植、左思之言正同。古人用意，何至于此？”君房曰：“词人自是好相采取，一字不异，良是后人莫辩。”魏尉瑾曰：“《九锡》或称王粲，《六代》亦言曹植。”信曰：“我江南才士，今日亦无。举世所推如温子升，独擅邺下，常见其词笔，亦足称是远名。近得魏收数卷碑，制作富逸，特是高才也。”
　　梁遣黄门侍郎明少遐、秣陵令谢藻、信威长史王缵冲、宣城王文学萧恺、兼散骑常侍袁狎、兼通直散骑常侍贺文发宴魏使李骞、崔︱。温良毕，少遐咏骞赠其诗曰：“‘萧萧（一曰肃）风帘举’，依依然可想。”骞曰：“未若‘灯花寒不结’，最附时事。”少遐报诗中有此语。︱问少遐曰：“今岁奇寒，江淮之间，不乃冰冻？”少遐曰：“在此虽有薄冰，亦不废行，不似河冰一合，便胜车马。”狎曰：“河冰上有狸迹，便堪人渡。”︱曰：“狸当为狐，应是字错。”少遐曰：“是。狐性多疑，鼬性多豫，狐疑犹豫，因此而传耳。”︱曰：“鹊巢避风，雉去恶政，乃是鸟之一长。狐疑鼬豫，可谓兽之一短也。”
　　梁徐君房劝魏使瑾酒，一翕即尽，笑曰：“奇快！”瑾曰：“卿在邺饮酒，未尝倾卮。武州已来，举无遗滴。”君房曰：“我饮实少，亦是习惯。微学其进，非有由然。”庾信曰：“庶子年之高卑，酒之多少，与时升降，便不可得而度。”魏肇师曰：“徐君年随情少，酒因境多，未知方十复作，若为轻重？”
　　梁宴魏使，魏肇师举酒劝陈昭曰：“此席已后，便与卿少时阻阔，念此甚以凄眷。”昭曰：“我钦仰名贤，亦何已也。路中都不尽深心，便复乖隔，泫叹如何！”俄而酒至鹦鹉杯，徐君房饮不尽，属肇师。肇师曰：“海蠡蜿蜒，尾翅皆张。非独为玩好，亦所以为罚，卿今日真不得辞责。”信曰：“庶子好为术数。”遂命更满酌。君房谓信曰：“相持何乃急！”肇师曰：“此谓直道而行，乃非豆萁之喻。”君房乃覆碗。信谓瑾、肇师曰：“适信家饷致氵酒数器，泥封全，但不知其味若为。必不敢先尝，谨当奉荐。”肇师曰：“每有珍藏，多相费累，顾更以多渐。”
　　宁王常猎于县界，搜林，忽见草中一柜，扃锁甚固。王命发视之，乃一少女也。问其所自，女言：“姓莫氏，叔伯庄居。昨夜遇光火贼，贼中二人是僧，因劫某至此。”动婉含颦，冶态横生。王惊悦之，乃载以后乘。时慕荦者方生获一熊，置柜中，如旧锁之。时上方求极色，王以莫氏衣冠子女，即日表上之，具其所由。上令充才人。经三日，京兆奏县食店有僧二人，以钱一万，独赁店一日一夜，言作法事，唯舁一柜入店中。夜久，膊有声。店户人怪日出不启门，撤户视之，有熊冲人走出，二僧已死，骸骨悉露。上知之，大笑，书报宁王：“宁哥大能处置此僧也。”莫才人能为秦声，当时号“莫才人啭”焉。
　　一行公本不解弈，因会燕公宅，观王积薪棋一局，遂与之敌，笑谓燕公曰：“此但争先耳，若念贫道四句乘除语，则人人为国手。”
　　晋罗什与人棋，拾敌死子，空处如龙凤形。或言王积薪对玄宗棋局毕，悉持（一曰时）出。
　　黄<扁瓜>儿，矮陋机惠，玄宗常凭之行。问外间事，动有锡赍。号曰肉杌。一日入迟，上怪之，对曰：“今日雨淖，向逢捕贼官与臣争道，臣掀之坠马。”因下阶叩头。上曰：“外无奏，汝无惧。”复凭之。有顷，京尹上表论，上即叱出，令杖杀焉。
　　历城房家园，齐博陵君豹之山池。其中杂树森竦，泉石崇邃，历中衤发衤契之胜也。曾有人折其桐枝者，公曰：“何谓伤吾凤条。”自后人不复敢折。公语参军尹孝逸曰：“昔季伦金谷山泉何必逾此。”孝逸对曰：“曾诣洛西，游其故所。彼此相方，诚如明教。”孝逸常欲还邺，词人饯宿于此。逸为诗曰：“风沦历城水，月倚华山树。”时人以此两句，比谢灵运“池塘”十字焉。
　　单雄信幼时，学堂前植一枣树。至年十八，伐为枪，长丈七尺，拱围不合，刃重七十斤，号为寒骨白。常与秦王卒相遇，秦王以大白羽射中刃，火出。因为尉迟敬德拉折。
　　秦叔宝所乘马，号忽雷驳，常饮以酒。每于月明中试，能竖越三领黑毡。及胡公卒，嘶鸣不食而死。
　　徐敬业年十余岁，好弹射。英公每曰：“此儿相不善，将赤吾族。”射必溢镝，走马若灭，老骑不能及。英公常猎，命敬业入林趁兽，因乘风纵火，意欲杀之。敬业知无所避，遂屠马腹，伏其中。火过，浴血而立，英公大奇之。
　　玄宗常伺察诸王，宁王常夏中挥汗鞔鼓，所读书乃龟兹乐谱也。上知之，喜曰：“天子兄弟，当极醉乐耳。”
　　魏仆射收临代，七月七日登舜山，徘徊顾眺，谓主簿崔曰：“吾所经多矣，至于山川沃壤，襟带形胜，天下名州，不能过此。唯未审东阳何如？”崔对曰：“青有古名，齐得旧号，二处山川，形势相似，曾听所论，不能逾越。”公遂命笔为诗。于时新故之际，司存缺然，求笔不得，乃以五伯杖画堂北壁为诗曰：“述职无风政，复路阻山河。还思麾盖日，留谢此山阿。”
　　舜祠东有大石，广三丈许，有凿“不醉不归”四字于其上。公曰：“此非遗德。”令凿去之。
　　梁宴魏使李骞、崔︱，乐作，梁舍人贺季曰：“音声感人深也。”︱曰：“昔申喜听歌，怆然知是其母，理实精妙然也。”梁主客王克曰：“听音观俗，转是精者。”︱曰：“延陵昔聘上国，实有观风之美。”季曰：“卿发此言，乃欲挑战？”骞曰：“请执鞭弭，与君周旋。”季曰：“未敢三舍。”︱曰：“数奔之事，久已相谢。”季曰：“车乱旗靡，恐有所归。”︱曰：“平阴之役，先鸣已久。”克曰：“吾方欲馆而旌武功。”骞曰：“王夷师，将以谁属？”遂共大笑而止。乐欲讫，有马数十匹驰过，未有阉人，骞曰：“巷伯乃同趣马，讵非侵官？”季曰：“此乃貌似。”︱曰：“若植袁绍，恐不能免。”
　　王勃每为碑颂，先墨磨数升，引被覆面而卧。忽起，一笔书之，初不窜点，时人谓之腹藁。少梦人遗以丸墨盈袖。
　　燕公常读其夫子学堂碑颂，头自“帝车”至“太甲”四句悉不解，访之一公，公言：“北斗建午，七曜在南方，有是之祥，无位圣人当出。”“华盖”已下，卒不可悉。
　　李白名播海内，玄宗于便殿召见，神气高朗，轩轩然若霞举。上不觉亡万乘之尊，因命纳屦，白遂展足与高力士曰：“去靴。”力士失势，遽为脱之。及出，上指白谓力士曰：“此人固穷相。”白前后三拟词选，不如意，悉焚之，唯留《恨》、《别赋》。及禄山反，制《胡无人》，言：“太白入月敌可摧。”及禄山死，太白蚀月。众言李白唯戏杜考功“饭颗山头”之句，成式偶见李白祠亭上宴别杜考功诗，今录首尾曰：“我觉秋兴逸，谁言秋兴悲？山将落日去，水共晴空宜。”“烟归碧海夕，雁度青天时。相失各万里，茫然空尔思。”
　　薛平司徒常送太仆卿周皓，上诸色人吏中来有一老人，八十余，着绯。皓独问：“君属此司多少时？”老人言：“某本艺正伤折，天宝初，高将军郎君被人打，下颔骨脱，某为正之。高将军赏钱千万，兼特奏绯。”皓因颔遣之，唯薛觉皓颜色不足，伺客散，独留，从容谓周曰：“向卿问着绯老吏，似觉卿不悦，何也？”皓惊曰：“公用心如此精也。”乃去仆，邀薛宿，曰：“此事长，可缓言之。某年少常结豪族，为花柳之游，竟畜亡命。访城中名姬，如蝇袭，无不获者。时靖恭坊有姬，字夜来，稚齿巧笑，歌舞绝伦，贵公子破产迎之。予时数辈富于财，更擅之。会一日，其母白皓曰：‘某日夜来生日，岂可寂寞乎？’皓与往还，竟求珍货，合钱数十万。乐工贺怀智、纪孩孩，皆一时绝手。扃方合，忽觉击门声，皓不许开。良久，折关而入。有少年紫裘，骑从数十，大诟其母。母与夜来泣拜。诸客将散，皓时气方刚，且恃扛鼎，顾从者敌。因前让其怙势，攘臂殴之，踣于拳下，遂突出。时都亭驿所有魏贞，有心义，好养私客，皓以情投之，贞乃藏于妻女间。时有司追捉急切，贞恐踪露，乃夜办装，腰其白金数挺，谓皓曰：‘汴州周简老，义士也。复与郎君当家，今可依之，且宜谦恭不怠。’周简老，盖太侠也，见魏贞书，甚喜。皓因拜之为叔，遂言状，简老命居一船中，戒无妄出，供与极厚。居岁余，忽听船上哭泣声，皓潜窥之，见一少妇，缟素甚美，与简老相慰。其夕，简老忽至皓处，问：‘君婚未？某有表妹，嫁与甲，甲卒，无子，今无所归，可事君子。’皓拜谢之，即夕其表妹归皓。有女二人，男一人，犹在舟中。简老忽语皓：‘事已息，君貌寝，必无人识者，可游江淮。’乃赠百余千。皓号哭而别，简老寻卒。皓官已达，简老表妹尚在，儿聚女嫁，将四十余年，人无所知者。适被老吏言之，不觉自愧。不知君子察人之微。”有人亲见薛司徒说之也。
　　大历末，禅师玄览住荆州陟屺寺，道高有风韵，人不可得而亲。张ロ常画古松于斋壁，符载赞之，卫象诗之，亦一时三绝，览悉加垩焉。人问其故，曰：“无事疥吾壁也。”僧那即其甥，为寺之患，发瓦探っ，坏墙熏鼠，览未尝责。有弟子义诠，布衣一食，览亦不称。或怪之，乃题诗于竹曰：“大海从鱼跃，长空任鸟飞。”忽一夕，有梵僧拨户而进，曰：“和尚速作道场。”览言：“有为之事，吾未尝作。”僧熟视而出，反手阖户，门扃如旧。览笑谓左右：“吾将归欤！”遂遽浴讫（一曰蚤起），隐几而化。
　　马仆射（一曰“侍中”）既立勋业，颇自矜伐，常有陶侃之意，故呼田悦为钱龙，至今为义士非之。当时有揣其意者，乃先着谣于军中，曰：“斋钟动也，和尚不上堂。”月余，方异其服色，谒之，言善相。马遽见，因请远左右，曰：“公相非人臣，然小有未通处，当得宝物直数千万者，可以通之。”马初不实之，客曰：“公岂不闻谣乎？正谓公也。‘斋钟动’，时至也。‘和尚’，公之名。‘不上堂’，不自取也。”马听之始惑，即为具肪玉、纹犀及具珠焉。客一去不复知之，马病剧，方悔之也。
　　信都民苏氏有二女，择良婿。张文成往，苏曰：“子虽有财，不能富贵，得五品官即死。”时魏知古方及第，苏曰：“此虽官小，后必贵。”乃以长女妻之。女发长七尺，黑光如漆，相者云大富贵。后知古拜相，封夫人云。
　　明皇封禅泰山，张说为封禅使。说女婿郑镒，本九品官。旧例，封禅后自三公以下，皆迁转一级。惟郑镒因说骤迁五品，兼赐绯服。因大脯次，玄宗见镒官位腾跃，怪而问之，镒无词以对。黄幡绰曰：“此泰山之力也。”
　　成式曾一夕堂中会，时妓女玉壶忌鱼炙，见之色动。因访诸妓所恶者，有蓬山忌鼠，金子忌虱尤甚。坐客乃兢征虱鼠事，多至百余条。予戏摭其事，作《破虱录》。
　　●卷十三 冥迹
　　魏韦英卒后，妻梁氏嫁向子集。嫁日，英归至庭，呼曰：“阿梁，卿忘我耶？”子集惊，张弓射之，即变为桃人茅马。
　　长白山西有夫人墓，魏孝昭之世，搜扬天下才俊，清河崔罗什，弱冠有令望，被征诣州，夜经于此。忽见朱门粉壁，楼台相望。俄有一青衣出，语什曰：“女郎须见崔郎。”什然下马，入两重门，内有一青衣通问引前。什曰：“行李之中，忽蒙厚命，素既不叙，无宜深入。”青衣曰：“女郎平陵刘府君之妻，侍中吴质之女。府君先行，故欲相见。”什遂前，入就床坐。其女在户东立，与什温凉。室内二婢秉烛，呼一婢令以玉夹膝置什前。什素有才藻，颇善风咏，虽疑其非人，亦惬心好也。女曰：“比见崔郎息驾庭树，嘉君吟啸，故欲一叙玉颜。”什遂问曰：“魏帝与尊公书，称尊公为元城令，然否？”女曰：“家君元城之日，妾生之岁。”什乃与论汉魏大事，悉与《魏史》符合，言多不能备载。什曰：“贵夫刘氏，愿告其名。”女曰：“狂夫刘孔才之第二子，名瑶，字仲璋。比有罪被摄，仍去不返。”什乃下床辞出，女曰：“从此十年，当更相逢。”什遂以玳瑁簪留之，女以指上玉环赠什。什上马行数十步，回顾乃见一大冢。什届历下，以为不祥，遂请僧为斋，以环布施。天统末，什为王事所牵，筑河堤于垣冢，遂于幕下话斯事于济南奚叔布，因下泣曰：“今岁乃是十年，可如何也作罢。”什在园中食杏，唯云：“报女郎信，我即去。”食一杏未尽而卒。什十二为郡功曹，为州里推重，及死，无不伤叹。
　　南巨川常识判冥者张叔言，因撰《续神异记》，具载其灵验。叔言判冥鬼十人，十人数内，两人是妇人。又乌龟狐亦判冥。
　　于襄阳ν在镇时，选人刘某入京，逢一举人，年二十许，言语明晤，同行数里，意甚相得。因藉草，刘有酒，倾数杯。日暮，举人指支迳曰：“某弊止从此数里，能左顾乎？”刘辞以程期，举人因赋诗：“流水涓涓芹努（一曰吐）牙，织乌双飞客还家。荒村无人作寒食，殡宫空对棠梨花。”至明旦，刘归襄州。寻访举人，殡宫存焉。
　　顾况丧一子，年十七。其子魂游，恍惚如梦，不离其家。顾悲伤不已，因作诗，吟之且哭。诗云：“老人丧其子，日暮泣成血。老人年七十，不作多时别。”其子听之感恸，因自誓：“忽若作人，当再为顾家子。”经日，如被人执至一处，若县吏者，断令托生顾家，复都无所知。忽觉心醒，开目认其屋宇，兄弟亲满侧，唯语不得。当其生也，已后又不记。年至七岁，其兄戏批之，忽曰：“我是尔兄，何故批我。”一家惊异，方叙前生事，历历不误，弟妹小名悉遍呼之。抑知羊叔子事非怪也。即进士顾非熊。成式常访之，涕泣为成式言。释氏《处胎经》言人之住胎，与此稍差。
　　●卷十三 尸穸
　　近代丧礼，初死内棺，而截亡人衣后幅留之。
　　又内棺加盖，以肉饭黍酒着棺前，摇盖叩棺，呼亡者名字，言起食，三度然后止。
　　琢钉及漆棺止哭，哭便漆不干也。
　　铭旌出门，众人掣裂将去。
　　送亡人不可送韦革、铁物及铜磨镜奁盖，言死者不可使见明也。董勋言，“《礼》：‘弁服。’此用韦也。”（一曰“茅韦”）
　　刻木为屋舍、车马、奴婢，抵虫蛊等。周之前用涂车、萏灵，周以来用俑。
　　送亡者又以黄卷、葛钱、菟毫、弩机、纸疏、挂树之属。又作康车。车，古蒌也，蒌似屏。
　　世人死者有作伎乐，名为乐丧。头，所以存亡者之魂气也。一名苏衣被，苏苏如也。一曰狂阻，一曰触圹。四目曰方相，两目曰亻欺。据费长房识李娥（一曰俄）药丸，谓之方相脑，则方相或鬼物也，前圣设官象之。
　　又忌狗见尸，令有重丧。
　　亡人坐上作魂衣，谓之上天衣。
　　送亡者不镜赍奁盖。
　　[B168]，鬼衣也。桐人起虞卿，明衣起左伯桃，挽歌起绋讴。故旧律发冢弃市，冢者重也，言为孝子所重，发一{尔虫}土则坐，不须物也。
　　“吊”字，矢贯弓也。古者葬弃中野，《礼》：贯弓而吊，以助鸟兽之害。后魏俗竟厚葬，棺厚高大，多用柏木，两边作大铜钮，不问公私贵贱，悉白油络帏车，素槊仗，打虏鼓，哭声欲似南朝。传哭挽歌无破声，亦小异于京师焉。
　　《周礼》：“方相氏区攵罔象。”罔象好食亡者肝，而畏虎与柏。墓上树柏，路口致石虎，为此也。
　　昔秦时陈仓人，猎得兽若彘而不知名。道逢二童子，曰：“此名弗述，常在地中食死人脑。欲杀之，当以柏插其首。”
　　遭丧妇人有面衣，期已下妇人着帼，不着面衣。又妇人哭，以扇掩面。或有帷幄内哭者。
　　汉平陵王墓，墓多狐。狐自穴出者，皆毛上坌灰。
　　魏未有人至狐穴前，得金刀镊、玉唾壶。
　　贝丘县东北有齐景公墓，近世有人开之，下入三丈，石函中得一鹅，鹅回转翅以拨石。复下入一丈，便有青气上腾，望之如陶烟，飞鸟过之辄堕死，遂不敢入。
　　元魏时，菩提寺增多（一曰“达多”）发冢取砖，得一人，自言姓崔名涵，字子洪，在地下十二年，如醉人，时复游行，不甚辨了。畏日及水火兵刃。常走，疲极则止。洛阳奉洛里多卖送死之具，涵言：“作柏棺莫作桑襄。吾地下发鬼兵，一鬼称是柏棺，主者曰：‘虽是柏棺，乃桑襄也。’”
　　南朝薨卒赠予者以密，应看貂蝉者以雁代之，绶者以书。
　　先贤大臣冢墓，揭衤戈题其官号姓名，五品以上漆棺，六品以下但得漆际。
　　南阳县民苏调女，死三年，自开棺还家，言夫将军事。赤小豆、黄豆，死有持此二豆一石者，无复作苦。又言可用梓木为棺。
　　刘晏判官李邈，庄在高陵，庄客悬欠租课，积五六年。邈因官罢归庄，方欲勘责，见仓库盈羡，输尚未毕。邈怪问，悉曰：“某作端公庄客二三年矣，久为盗。近开一古冢，冢西去庄十里，极高大，入松林二百步方至墓。墓侧有碑，断倒草中，字磨灭不可读。初，旁掘数十丈，遇一石门，固以铁汁，累日洋粪沃之方开。开时箭出如雨，射杀数人。众惧欲出，某审无他，必机关耳，乃令投石其中。每投箭辄出，投十余石，箭不复发，因列炬而入。至开第二重门，有木人数十，张目运剑，又伤数人。众以棒击之，兵仗悉落。四壁各画兵卫之像。南壁有大漆棺，悬以铁索，其下金玉珠玑堆集。众惧，未即掠之。棺两角忽飒飒风起，有沙迸扑人面。须臾风甚，沙出如注，遂没至膝，众皆恐走。比出，门已塞矣。一人复（一曰后）为沙埋死，乃同酹地谢之，誓不发冢。”
　　《水经》言，越王勾践都琅琊，欲移允（一曰元）常冢，冢中风生，飞沙射人，人不得近，遂止。按《汉旧仪》，将作营陵地，内方石，外沙演，户交横莫耶，设伏弩、伏火、弓矢与沙，盖古制有其机也。
　　又侯白《旌异记》曰（一作言）：“盗发白茅冢，棺内大吼如雷，野雉悉ず。穿内火起，飞焰赫然，盗被烧死。”得非伏火乎？
　　永泰初，有王生者，住在扬州孝感寺北。夏月被酒，手垂于床。其妻恐风射，将举之。忽有巨手出于床前，牵王臂坠床，身渐入地。其妻与奴婢共曳之，不禁地如裂状，初余衣带，顷亦不见。其家并力掘之，深二丈许，得枯骸一具，已如数百年者，竟不知何怪。
　　江淮元和中有百姓耕地，地陷，乃古墓也。棺中得衤昆五十腰。
　　处士郑宾于言，尝客河北，有村正妻新死，未殓。日暮，其儿女忽觉有乐声渐近，至庭宇，尸已动矣。及入房，如在梁栋间，尸遂起舞。乐声复出，尸倒，旋出门，随乐声而去。其家惊惧，时月黑，亦不敢寻逐。一更，村正方归，知之，乃折一桑枝如臂，被酒大骂寻之。入墓林约五六里，复闻乐声在一柏林上。及近树，树下有火荧荧然，尸方舞矣。村正举杖举之，尸倒，乐声亦住，遂负尸而返。
　　医僧行儒说，福州有弘济上人，斋戒清苦，常于沙岸得一颅骨，遂贮衣篮中归寺。数日，忽眠中有物啮其耳，以手拨之落，声如数升物，疑其颅骨所为也。及明，果坠在床下，遂破为六片，零置瓦沟中。夜半，有火如鸡卵，次第入瓦下。烛之，弘济责曰：“尔不能求生人天，凭朽骨何也？”于是怪绝。
　　近有盗，发蜀先主墓。墓穴，盗数人齐见两人张灯对棋，侍卫十余。盗惊惧拜谢，一人顾曰：“尔饮乎？”乃各饮以一杯，兼乞与玉腰带数条，命速出。盗至外，口已漆矣。带乃巨蛇也。视其穴，已如旧矣。
　　●卷十四 诺皋记上
　　夫度朔司刑，可以知其情状；葆登掌祀，将以着于感通。有生尽幻，游魂为变。乃圣人定璇玑之式，立巫祝之官，考乎十辉之祥，正乎九黎之乱。当有道之日，鬼不伤人；在观德之时，神无乏主。若列生言灶下之驹掇，庄生言户内之雷霆，楚庄争随兕而祸移，齐桓睹委蛇而病愈，征祥变化，无日无之，在乎不伤人，不乏主而已。成式因览历代怪书，偶疏所记，题曰《诺皋记》。街谈鄙俚，与言风波，不足以辨九鼎之象，广七车之对。然游息之暇，足为鼓吹云耳。
　　昆仑之墟，帝之下都，百神所在也。大荒中有灵山，有十巫，曰咸、即、盼、彭、姑、真、礼、抵、谢、罗，从此升降。
</div>
    <div class="pagination">
<a href="酉阳杂俎_page4.html">上一页</a><a href="酉阳杂俎.html">1</a><a href="酉阳杂俎_page2.html">2</a><a href="酉阳杂俎_page3.html">3</a><a href="酉阳杂俎_page4.html">4</a><span class="current-page">5</span><a href="酉阳杂俎_page6.html">6</a><a href="酉阳杂俎_page7.html">7</a><a href="酉阳杂俎_page8.html">8</a><a href="酉阳杂俎_page9.html">9</a><a href="酉阳杂俎_page10.html">10</a><span>...</span><a href="酉阳杂俎_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
