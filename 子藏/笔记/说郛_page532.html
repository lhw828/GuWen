<!DOCTYPE html>
<html>
<head>
    <meta charset="UTF-8">
    <title>说郛 - 第 532 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 532 页/共 601 页</h1>
    <div class="content">　　紫竹笋
　　成都府人家庭心多苞丛而生其色沈紫可爱抽笋且稀心实笋不宜食
　　月竹笋
　　竹状轻短丛生毎月抽笋谓之月竹笋如箭竹萌人不食也
　　三棱竹笋
　　其状若防榈叶茎柄三脊然笋细初抽川中人家竹林中忽有云吉兆也





　　笋谱卷下【吴僧赞宁】
　　三之食
　　李绩本草云竹笋味甘无毒主消渴利水道益气可久食又陈藏器云诸笋皆发冷血及气不如苦笋不发病今详诸说皆冷久食亦发风苦笋冷毒尤甚陈说非也以亲验为证诸笋以豉汁渍之能解酒毒又本草云淡竹叶味辛平大寒主胸中痰热欬逆上气又堇竹吹苦竹淡竹甘竹叶又实中竹并以笋为佳是知笋食去前病当叶根茹一半明矣若丹石热渴煮淡竹根汁以疗之笋汁亦可除丹砂毒哕呕逆气鬼气可取笋中酒服之谓糟中笋节中水也最止小儿呕吐又食桂等笋或中桂之刺毒发唯草犀根能疗之草犀解诸毒生岭南及睦婺洪饶间生苖髙二三尺独茎对叶根如细辛生硏服之以功如犀故名草犀陈藏器云也次则麻油姜皆杀笋毒凡食笋之要譬若治药修炼得门则益人反是则损采笋之法可避露日出后掘深土取之半折取鞭根旋得投密竹器中以油单覆之勿令见风风吹旋坚以巾纷拭土又不宜见水含殻沸汤瀹之煮宜久
　　按煮笋实可一周时已熟或见生水还重煮一周时
　　验知笋不可生生必损人苦笋最宜久甘笋出汤后去殻澄煮笋汁为羮茹味全加美然后始可与语为食笋者矣此外不足算也
　　不然蒸最美味全煻灰中煨后入五味尤佳
　　采笋一日曰蔫二日曰箊见风则触本坚入水则浸肉硬脱殻煮则失味生着刄则失柔采而停久非鲜也盛而苦雨非藏也拣之脱殻非治也浄之入水非洗也蒸煮不久非食也笋萌之味或甘或苦甘则脾藏食苦则肝藏食原其木性实酸盖本性也食甘多则损脾而逆胃何耶竹实少阳之气终尅于脾土也食苦多则补肝而助胆何耶与肝同类木也二味都利大小肠
　　民间有煮苦笋才入出水自贻伊毒竹肉一周时临熟为水溅食可以皮肤爆裂苦笋与竹实同气而降一等也
　　一说滑利大肠无益于肺也俗或谓之刮肠箆是也凡物过度而食益少而损多岂止笋耶杀笋之毒吴蜀姜麻油如竹丛欲败以油滓沃明年则凋疎矣
　　葅法周礼云加豆之实笋葅鱼醢注防箭萌笋竹萌今详郑注不言葅法如南人笋笴是也此久藏法盐出水后加盐糯米粥藏可以过暑月到无笋时食暴藏或盐酢而已如蒲葅亦尔古加于豆笾中以享賔客用荐鬼神也
　　酢法煮用盐米粥藏之加以椒辛物或炒熟油藏为醢食极美矣
　　藏法食经云淡竹安盐中一宿煮糠令冷藏之再出别煮糠加盐藏之五日可食
　　生藏法将陶器一口可受一石者选肥笋覆之宻泥塞之勿令风入到无笋时揭器则宛转器中取其弱处剪之勿令见风入汤便瀹后方脱皮一将笋截其尖锐用盐汤煮之停冷入瓶用前冷盐汤同封瓶口令宻后沈于井底至九月井水暖早取出如生可五味治之而食干法将大笋生去尖锐头中折之多盐渍停久曝干用时久浸易水而渍作羮如新笋也
　　脯法作熟脯捶碎姜酢渍之火焙燥后盎中藏无令风犯
　　防稽箭笋干法多将小笋蒸后以盐酢焙干凡笋宜蒸味全今越箭干为美啖也
　　结笋干法秦陇已来出笋纤长土人用土盐盐干结之市于山东道浸而为臛菜甚美
　　取麻法南方作疎作扇作鞋取篁竹麻竹当其正月新竹上表独是笋下已成竹逐节断重重起已入汤煮柔韧作绩纤疎作鞋随意可也
　　四之事
　　竹之与笋盖草木中之殊名亲属一物则其根叶密而坚其茎心空而直其枝背戻而袅其叶玲珑而繁贞而不刚柔而不屈居天下之大端贯四时而不易叶盖得气之本也是故君子爱之壮者谓之竹弱者谓之笋厥譬母子焉少慕长焉言其济人之利博矣歴代文士名而志之久则滋蔓以广于后
　　神农　　　　周成王　　　周公
　　尹吉甫　　　子夏　　　　庄周
　　列御寇　　　汉髙祖　　　东方朔
　　张平子　　　马援　　　　汉乐安相李尤魏侍中王粲　王子平　　　晋潘岳
　　左太冲　　　王宣　　　　葛洪
　　陆云　　　　丘道防　　　吴孟宗
　　王彪之　　　郭璞　　　　刘殷
　　丁古　　　　木虚　　　江逌
　　戴凯之　　　刘虚哲　　　沈道防
　　何随　　　　齐陈后　　　明僧绍
　　王俭　　　　梁简文帝　　刘孝绰
　　范元琰　　　梁元帝　　　宗懔
　　陈江总　　　隂铿　　　　萧大圜
　　杜台卿　　　北齐萧慤　　唐杨师道
　　李淳风　　　道士吴筠　　叚成式
　　白居易　　　陈藏器　　　释志彻
　　陆　　　刘恂　　　　夏侯彪之
　　沈如琢　　　梁髙祖　　　林谞
　　何光逺　　　程崇雅　　　范旻
　　神农本经中竹笋味甘主疾等居李英公本草同而广今详神农作本经非也三五之世朴畧之风史氏不繁纪録无见斯实后医工知草木之性托名炎帝耳周成王将崩命召毕率诸侯相康王作顾命篇云敷重笋席【粉纯漆仍几】孔注篛竹云私宴之坐故席机质饰也说笋席者多或云以篛竹为席今详篛竹笋新成岂堪起而为篾非篾安能织席此恐不然知用笋皮殻破而编簟也故尚书正义云取笋竹之皮以为席是也其正义中不取笋皮皮短故连言笋竹之皮即笋成竹时其皮长而劲可破织席明矣若取篛竹破以为篾而织者即同前篾席也今尚质取笋皮织也一云如取长节笋新成竹者起皮亦通而织但弱脆耳亦异前篾席此合质素之义也
　　周公作周礼云加豆之实笋葅鱼醢郑注凡葅醢皆以气味相成其状未闻箈葅鴈醢注箈箭萌
　　尹吉甫作韩奕诗以美宣王能锡命诸侯其三章韩侯出祖显父饯之曰清酒百壶其殽维何炰鼈鲜鱼其蔌维何维笋及蒲
　　子夏作尔雅云笋竹萌防箭萌等按张揖诸儒说周公作释诂以训成王一云子夏作释训叔孙通作释言今云皆子夏作前三篇后诸篇续加糅罔知也如言菖歜岂可新制礼以讳事鬼神自犯父名而能训子侄耶金縢云惟尔元孙某不言发是也郭璞云兴于中古而注张仲周宣王时贤臣自为函矢陆羽说茶引释草而列周公非也今笋列子夏亦未全是不知释草木何人作且引卜商为是
　　庄子说万物皆出于机皆入于机一气万形有变化云为死生互质者也故曰羊奚比乎不笋久竹生于青宁列子云羊奚比生乎不笋久竹生青宁文意同庄子汉髙祖为亭长乃以竹皮为冠令求盗卒往薛县治冠应劭注以竹始生皮作冠今鹊尾冠是也薛鲁国县有竹冠师故髙祖令往修治旧冠也贱而冠之及贵常冠所谓刘氏冠是也
　　东方朔着神异经记周巡天下所见山海经所不载者列之虽有而不论者亦列之说竹可以为船其子美煮而食之可以亡创厉张茂先注子笋也恶厉创也张平子作南都赋述南阳光武旧都也云春卵夏笋秋韭冬菁
　　东汉马援至荔浦见冬苞笋上言禹贡厥包橘柚疑谓是也
　　汉乐安相李尤字伯仁作七疑云橙醯笋葅
　　魏侍中王粲作释云越鱊凉拘全笋葅菁
　　王子年拾遗记云蓬莱山有浮筠之簳叶青茎紫子如大珠有青鸾栖其上下砂礰细如粉暴风至竹条翻起拂细砂如云雾仙者来观戏焉风吹竹折如钟磬之音竹既如彼今详萌谓仙笋矣
　　潘岳为河阳懐令频宰三邑勤于政绩为尚书郎廷尉评免官作闲居赋云青笋紫姜按笋不过缥緑赋言青笋今是处竹萌多作青緑色非青碧色也
　　左太冲吴都赋云苞竹抽节往往萦结注苞谓笋苞皮抽节谓长也
　　王宣居宇堂前有笋两茎一日盗折而亡宣顾而不言葛洪云吴景帝时戍将广陵发一冢有人体如生人共出死人怀中頽然出笋
　　陆云字士龙为性喜笑笑林云汉人有适吴吴人设笋问是何物语曰竹也归煮其牀箦而不熟乃谓其妻曰吴人轣辘欺我如此
　　丘道防诔一道士昙谛曰梨柚荐甘蒲笋为防
　　孟宗字恭武江夏人为性至孝从李肃学其母为作厚褥大被人问其母曰小儿无徳致客学者多贪故与为广被庶可气类相接读书不懈及长为朱据军吏将母在营既不得志遇夜雨屋漏因泣以谢母母勉之迁吴县令在官得物未寄母不先食及母卒母性嗜笋冬节将至宗乃入林哀泣笋为之生得以供祭
　　王彪之作闽中赋曰竹则苞甜亦苦缥箭班弓贠当函矢桃枝育虫缃箬素笋彤竿緑筒
　　郭璞字景纯博物多识世谓无比作尔雅防箭萌注云笋周礼防葅鴈醢又作菼薍其萌虇注云今江东呼芦笋为虇虇音缱绻之绻
　　晋刘殷年甫九岁孝性自然为曽祖母冬思笋殷泣而获供馈焉
　　丁固仕吴性敦孝敬母甞思笋因遂泣竹生笋母子俱大贤位至封公贵极人望
　　木虚着四明山记云雪窦山北嵓生石乳其峰非人可升有毛竹银笋详其毛竹自生毛笋若银笋即银鑛如笋然如池州山穴曽有悬囚人下窥至百余寻后见洞明焕遂手搴之得三数茎疑是此耶或云毛竹笋白如银未详
　　江逌作竹赋云望春擢笋应秋发坚
　　戴凯之作竹谱捜括竹类言有六十一焉笋类附在此也又云防竹大如脚指虫食其笋皮类绣甚可爱宋刘虚哲性孝谨母疾笃祷祈备徧梦一黄衣翁曰汝可取南山竹笋食之病立瘥惊觉俱依梦采南山竹笋馈母食之病愈
　　宋沈道防人有抜屋后笋令人止之曰惜此笋欲成林更有佳者相与乃令人买大笋送与之
　　何随华阳国志云人有盗其园笋随见挈屐而归恐盗者见也
　　齐孝宣陈皇后性嗜笋鸭卵永明九年诏太庙祭后荐笋鸭卵云
　　齐王俭赠髙士宗测蒲褥笋席
　　齐明僧绍字真承隐江东摄山齐太祖谓其弟庆符曰卿兄髙尚朕虽不相接时通梦中焉遗绍竹根如意笋箨冠太祖闻绍出游定林寺嘱沙门僧逺欲相接竟不谐永明中徴不就而卒
　　梁简文帝七励云澄琼浆之素色杂金笋之甘葅又春晚赋云望初篁之傍岭爱新荷之发池
　　梁刘孝绰谢建安王饷米等啓传教李孟孙宣教防垂赐米酒瓜笋葅脯鲊茗至味芳云杜潭抽节等
　　范元琰家有竹圃毎见人盗笋苦于过沟元琰伐树为桥与盗者过盗人感其情而息意不盗
　　梁元帝赋得竹诗曰作龙迁葛水为马向并州柯亭临絶涧桃枝夹细流冠学芙蓉势花堪威鳯游略诸句冠学芙蓉势亦笋皮冠也
　　梁宗怀作荆楚岁时记云五月民并断竹笋为糭搏叶插头五丝系臂谓为长命缕
　　陈江总嵗暮还宅诗曰悒然想泉石驱驾出中台翫竹春前笋惊花雪后梅
　　陈隂铿侍宴赋得竹诗曰夹池一丛竹青翠不惊寒叶醖宜城酒皮裁薛县冠今详隂铿用汉髙祖往薛县治笋殻冠也
　　隋萧大圜竹花赋云洛下七贤湘中二女倾翠盖之踟蹰泛莲洲之容与倜傥傲人便娟笑语拊嫰笋以含啼顾贞筠而命醑
　　杜台卿作淮赋云緑筒缥箭罕节疎目防榔之笋盛冬所育
　　北齐萧殻作春庭晚望诗曰春庭聊纵望春台自相隐梅落晚花池竹间初笋泉鸣知水急云来觉山近不愁花不飞只畏花飞尽
　　唐杨师道春朝闲步诗偃沐乗闲豫清晨步北林池塘借芳草兰蕙袭幽衿雾中分晓日花里叫春禽野迳香恒满山阶笋屡侵何须命轻盖桃李自成隂
　　唐李淳风撰占梦书云梦折笋得财象也梦竹生笋者欲有子息也或云周公占梦按周礼说六梦外故无委曲而言今言李淳风亦恐非也何则言词浅近妄说周礼之名此且附李下耳
　　道士吴筠着竹赋云一笋明其嗣三节获乎婴儿段成式者唐相文昌之子着酉阳杂俎云张芬曽为南康行军曲艺过人力举七尺碑趡鞠髙过半塔弹力五斗常拣向阳巨笋纤以笼之随长以土培之常留寸许度计髙四尺数长久方除笼伐之一尺十节其色如金涂壁方长弹子作天下太平字
　　唐白乐天作笋歌布在华裔
　　唐陈藏器明草木性本草拾神农陶景李世绩之遗事多说笋疗治发害之性也
　　释志彻防昌年中于上元县瓦官阁南有双笼闭之忘记岁月及诏折浮图开之彻得笋笔【一作防】千余头中藏者则大业拾遗藁也
　　唐僖宗朝陆处士隐苏台甫里村亦号甫里先生着笋赋云洪杀靡定方圆不均自注曰南方有方竹今澧州游川铁冶多方竹竹内实微通心若钗股许笋可食亦实湘川人取竹作床椅有四棱上穿孔入当耳刘恂唐昭宗朝出为广州司马官满上京扰攘遂居南海作岭表録云邕溪箣笋交广挲摩笋
　　唐夏侯彪之上新繁令问里胥曰竹笋一钱几茎对曰五茎取十千买五万茎谓之曰吾未要且寄林中养之至秋竹成一竿十文遂成五十万贪猥不道皆此类也沈如琢成都人有孝行母患渴非时思桑椹苦求不遂家东一树生摘以奉母母渴愈及亡负土成坟庐于侧白鹄二栖于庐冬笋抽十茎天宝二年诏旌表
　　朱梁髙祖开平二年冬商州进笋以为瑞品诏赐太守币帛
　　林谞着闽中记述风土所生竹二十许类笋附而云何光逺作广政録记孟氏有蜀时翰林学士徐光溥刘侍郎羲度分直忽覩庭中笋迸出徐因题之刘性多讥诮徐托土本是蜀人徐诗曰迸出班犀数十株更添幽景向蓬壶出来似有凌云势用作丹梯得也无刘诗曰徐徐出土非人种枝叶难投日月壶为是因縁生此地从他长养譬如无二学士从此不睦
　　程崇雅者遂州蓬山县人有孝誉母患冬月思笋焚香入林中哭泣感生大笋数株
　　范旻着邕管记有鹿头笋诸色笋名类甚多不能备述其名
　　五之杂説
</div>
    <div class="pagination">
<a href="说郛_page531.html">上一页</a><span>...</span><a href="说郛_page527.html">527</a><a href="说郛_page528.html">528</a><a href="说郛_page529.html">529</a><a href="说郛_page530.html">530</a><a href="说郛_page531.html">531</a><span class="current-page">532</span><a href="说郛_page533.html">533</a><a href="说郛_page534.html">534</a><a href="说郛_page535.html">535</a><a href="说郛_page536.html">536</a><a href="说郛_page537.html">537</a><span>...</span><a href="说郛_page533.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
