<!DOCTYPE html>
<html>
<head>
    <meta charset="UTF-8">
    <title>德育古鉴 - 第 10 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>德育古鉴 - 第 10 页/共 13 页</h1>
    <div class="content">　　韩忠献公尝言：「君子小人之际，皆当诚以待之。知其小人，但浅与之接耳。」凡人于小人欺己处，必露其明以破之。公独不然；明足以照小人之奸，然每受之，未尝形于色。 

　　此种局量，非大学问不能。然全身远怨之道，无出于此。 

　　尚书云：「必有容，德乃大。必有忍，事乃济。」一毫之拂，即勃然怒；一事之违，即愤然发，是无涵养之力，薄福之人也。故曰：觉人之诈，不形于言，有无限余味。 

　　李文靖公沆为相，有狂生叩马献书，历诋其短。公逊谢曰：「俟归详览。」生怒，遽詈之曰：「居大位而不能康济天下，又不引退以让人，久妨贤路，能无愧乎？」公于马上踧踖再三，曰：「某屡求退，奈上未允，不敢去也。」终无忤意。 

　　薛文清公有云：「辱之一字，最为难忍，自古豪杰之士多由此败。」尝考王昶戒子云：「人或毁己，当退而求之于身。若己有可毁之行，则彼言当矣！若己无可毁之行，则彼言妄矣！当则无害于彼，妄则无害于身，又何反报焉？则其道在反己也。」陆文定公云：「或非意相加，度其人贤于己者，则我当顺受，待其自悟。其同于己者，大则理遣，小则情恕。（卫洗马曰：人有不及，可以情恕；非意相干，可以理遣。）至不如己者，则以不足较置之。是其道在审人也。」昔贤云：「逆我者，只消宁省片时，便到顺境，方寸寥廓矣！」故少陵诗云：「忍过事堪喜，斯忍逆之方也。」郑孟发云：「有以横逆加我者，譬如行草莽中，荆棘在衣，徐行缓解而已。」云游斋录云：「凡有横逆之来，先思我所以取之之故，随思我所以处之之法，潜不动气，而静以守之，则患消而祸远矣！斯处横逆之道也。」合数言，而可无难于涉世矣！ 

　　夏忠靖公少时，有人触犯，未尝不怒。初忍于色，中忍于心，久之不觉俱化。故知量亦从学问来。 

　　唐一庵尝语弟子曰：「人知颜子『不校』难及，不知一『犯』字学他不来。」弟子曰：「何谓？」先生曰：「颜子持己应物，决不得罪于人。故有不是加他，方说得是犯。若我辈，人有不是加来，必是自取，何曾是犯？我辈未须学『不校』，且先学到『犯』字。」 

　　高景逸曰：「见过所以求福，反己所以免祸。常见已过，常向吉中行矣！自认不是，人不好再开口矣！非是为横逆之来，姑且自认不是。其实人非圣人，岂能尽善？人来加我，多是自取，但宜反求，道理自见。如此，则吾心愈细密，临事愈精详。一番经历，一番进益，省了多少气力，长了多少识见。小人所以为小人者，只是别人不是而已。」 

　　陶侃为广州刺史，在州无事，辄朝运百甓于斋外，暮运于斋内。人问其故。答曰：「吾方致力中原，过尔优游，恐不堪事，故自劳耳。」常语人曰：「民生在勤。大禹圣人，乃惜寸阴；至于凡俗，当惜分阴，岂可但逸游荒醉？生无益于时，死无闻于后，真自弃也。」 

　　受横受谤，所以降伏火性，为反求诸己地耳。若一径淡漠置之，便易流于悠悠任放；故须竖起脊梁，着实奋励一番，方是君子为己之学。程伊川自省云：「农人祁寒暑雨，深耕易耨，吾得而食之，百工技艺，作为器物，吾得而用之。介冑之士，披坚执锐以守土宇，吾得而安之。无功泽及人，而浪度岁月，宴然为天地间一蠹。」古人云：「民劳则思，思则善心生。乐则淫，淫则恶心生。」孟子以饱食暖衣，逸居无教，为近于禽兽。然马牛尚能引重致远，直豢豕而已矣！ 

　　从善如登，从恶如崩，古人叹善难而恶易也。朱子云：「要做好人，则上面煞有等级。做不好人，则立地便至。只在把住放行之间耳。」攀跻，分寸不得上；失势，一落千丈强。学者可不畏哉？ 

　　武林张恭懿公，名瀚。释褐，观政都察院。其时廷相王公为台长，一见即器重公。延坐，语之曰：「昨雨后出街衢，一舆人蹑新履，自灰厂历长安街，皆择地而蹈，兢兢恐污其履。转入贳城，渐为泥泞，偶一沾濡，更不复顾惜。居身之道，亦犹是尔；倘一失足，无所不至矣！」公佩其言，终身弗忘。 

　　苏叔党过，读南史。东坡因语之曰：「王僧虔居建业中马粪巷，子孙笃实谦和。时人称马粪诸王为长者。东汉赞论李固云：『观胡广赵戒如粪土。』粪之秽也，一经僧虔，便为佳号；而比胡赵，则粪有时而不幸。汝可不知乎？」与王公此喻，同一真切微婉，得风人之遗。 

　　张九成初年贫寒，衣衾不备。有送袭衣者。却不受，曰：「士当贫苦，正是做功夫持节。若不痛自砥砺，则贪欲心生，廉耻丧矣，功夫何在？」 

　　伊庵权禅师用功甚锐，在昼若未尝与人作一方便，至晚必流涕曰：「今日又只恁么空过！」 

　　西域有胁尊者，年八十出家，少年诮之。尊者闻而誓曰：「我若不通三藏，不断三界欲、得六神通、具八解脱，终不以胁至席。」乃昼则研穷教理，夜则静虑凝神，三年悉证所誓。时人敬仰，号为胁尊者。 

　　莲池师云：「世间即一技一艺，其始学不胜其难，似万不可成者；若置而不学，则终无成矣。故最初贵有决定不疑之心。虽能决定，而优游迟缓，则亦不成；故其次贵有精进勇猛之心。虽能精进，然或得少而足，或时久而疲，或遇顺境而迷，或逢逆境而堕，则亦不成；故其次贵有贞常永固不退转之心。诚能如此存心，何事不办哉？」 

　　周孝侯讳处，阳羡人。少不修行检，常出游。遇父老，问曰：「今时和年丰，而人不乐，何也？」父老曰：「三害未除，何乐之有？」侯问：「何为三害？」父老曰：「南山白额虎、长桥下蛟，与子而三矣！」侯曰：「若是，吾能除之。」乃射虎斩蛟，折节好修，就机云学问。基年，州郡交辟。 

　　人孰无过，过而能改，乃大贤矣！然如此之决捷勇猛者，实罕其俦。顾泾阳云：「李延平，初间是豪迈人，后来琢磨得与田夫野老一般；这便是一个善涵养气质的样子。吕东莱，少褊急。一日，诵论语『躬自厚而薄责于人』，平时悁忿，涣然冰释；这便是一个善变化气质的样子。」近闻一朝士，生平善怒，其母与一戒板戒之。怒发，便持此戒板击人。大堪发哂！ 

　　李文正昉，丁太夫人忧，起复充职。窦俨责之曰：「鱼袋之设，取夙夜匪懈之义。以金为饰者，亦身之华也。子居忧，虽恩诏抑夺，不当有金玉之饰。」文正遽谢不敏，且志于心曰：「为人子者，丧礼固非预习，然茍不中礼，非惟有亏名教，亦何面目处缙绅之列乎？固知窦兄真长者也。」 

　　【注】鱼袋之制始于唐，盖以为符契也。其始曰鱼符，左一右一，左者进内，右者随身，刻官姓名，出入合之，因盛以袋，故曰鱼袋。宋因其制，以金银饰为鱼形，公服则系于带而垂于后，以明贵贱，非复如唐之符契也。~出版者注~ 

　　徐存斋阶，由翰林督学浙中，年未三十。一士子文中，用颜苦孔之卓。徐批云：杜撰，置四等。此生将领责，执卷请曰：「苦孔之卓，出扬子法言，实非生员杜撰也。」徐起立曰：「本道侥幸太早，未尝学问，今承教多矣！」改置一等。人服其雅量。 

　　【注】颜苦孔之卓：颜回苦孔子之卓然不可及也。扬子法言学行：「颜不孔虽得天下，不足以为乐。然亦有苦乎？曰：颜苦孔卓之至也。」 

　　凡用古书，须使不觉其为古书方妙。且古书亦自有疵累处。苦孔之卓，入之制义，断乎不妥。但「杜撰」二字，批得欠确耳。徐公之改等。多只悔己少学，若以能用古即佳。窃未之许也。 

　　陈白沙访庄定山，庄携舟送之。中有士人滑稽，肆谈无忌，定山怒不能忍。白沙则当谈时若不闻其声；及既去，若不记其人。定山大服。 

　　邵尧夫岁时耕稼，仅给衣食。名其居曰安乐窝，因自号安乐先生。旦则焚香燕坐；晡时酌酒三四杯，微醺即已。兴至，成诗自咏，就事欢然。出游城中，则乘小车，惟意所适。士大夫家识其车音，争相迎候；童稚皆驩，相谓曰：「安乐先生至也。」或留信宿，乃去。 

　　君子以太和元气为主。止庵子每教人去杀机，甔甔子每教人养喜神。大圣人之申申夭夭与兢兢业业，初非二义。乃有无事而忧，对景而不乐，即自家亦不知是何缘故，岂非便是一座活地狱？昔人言：「景物何常，惟人所处耳。」诗云：「风雨如晦，鸡鸣不已。」原是极凄凉物事，一经点破，便作佳境。彼郁郁牢愁，出门有碍者，即春花秋月，未尝一伸眉头也。 

　　程明道、伊川，各从群弟子同游僧舍。明道与伊川自寺门分道，会于法堂；弟子不觉皆随明道。伊川谓人曰：「此是某不如家兄处。」 

　　杨翥，字仲举。笃行不欺，仁厚绝俗，善处人所不堪。邻人作室，檐溜落其家，家人不能平。翥曰：「晴日多，雨日少也。」邻人产子，恐所乘驴鸣惊之，即郁驴步行。墓碑为田家儿推仆，墓丁奔告。公曰：「儿伤乎？」曰：「无之。」曰：「幸矣！」语田家：「善护儿，勿惧也。」又或侵其址，有「溥天之下皆王土，再过来些也不妨」之句。尝夜梦食人二李。既觉，深自咎曰：「吾必旦昼义利心不明，故至此。」不餐者三日。 

　　刘宽，字文饶。性仁恕，虽仓猝，未尝疾言遽色。有人失牛，就宽车认之。宽无所言，下驾步归。有顷，认者得牛，送还谢罪。宽曰：「物有相类，事容错误。幸劳见归，何为谢之？」一日，当朝会，严装讫，婢奉肉羹，误污朝衣。宽神色不异，徐言曰：「羹烂汝手乎？」官侍中，封逯乡侯。 

　　凡宽以待人，而使人惭愧至无可容身，其不宽孰甚焉！此独替他开解得甚是平常，全然不觉有人之不是，所以为佳。宋元丰六年冬祀，群臣导驾，即进辇。辇中忘设衾褥，遽取未至。上觉之，乃指顾问他事。少选，褥至，遂升辇。以故官吏无罪。其有意无意，俱不可得而名也。则又浑然无宽之迹矣！ 

　　罗循，号双泉，吉水人。会试时，亡其罽褐。同舍生不自安，物色其窃去者，同循访之。比入座，故探其囊，出褐示循。循趋而出，谓其人曰：「物偶相类，彼醉语耳。」归语生曰：「我失褐，初无所损；彼得恶声，尚得为士人耶？」生始谢不及。循是年登第。子即洪先，状元。 

　　郑晓为文选时，里中士宦有馈金首饰者，承筐以将，而上覆以茗；公直谓茗也，受之。入夫人手，拨茗知之，击柝语公。公不动声色，第整理其茗，覆筐如初。出召其人，谓曰：「吾初以家适乏茗，故拜君惠。顷入内询，家尚有余茗，心谢尊意矣！」授之，令持归。 

　　清者极易刻，廉者多好名。既无二者之病，而又出之从容谦婉，反觉杨伯起四知，直而寡趣。 

　　庆历间，有李京者为小官，吴鼎臣在侍从，二人相与通家。京荐其友于鼎臣，鼎臣即缴其书奏之。京坐贬官，将行。京妻谒鼎臣妻取别，鼎臣妻惭，不敢出。京妻召吴仆语曰：「我来，为往还之久，欲求一别。且乃公尝有数帖与吾夫祷私事，恐汝家终以为疑。」索火焚之而去。 

　　江阴徐晞，由县吏起家，为兵部侍郎。时同官一主事，少年甲科，每向胥曹，辄骂狗吏，意以辱晞。晞坦如也。未几，主事没，为棺殓送归。人愈服其长者，历仕至大司马。 

　　人自薄，我自厚，自处地步甚高。韩宣子之适楚也，楚人弗逆。公子弃疾及晋境，晋侯亦将弗逆，叔向曰：「楚僻我衷，若何效僻？」同是此种学问。 

　　杨大年，弱冠，与周翰、朱昂同在禁掖。二公时已皤然，杨每论事，侮之曰：「二老翁以为何如？」翰大不堪，正色谓曰：「君莫欺我老，老亦终留与君。」昂从旁摇手曰：「莫与！莫与！免为人侮。」厥后，杨不及五旬卒，求为老翁何可得也！ 

　　巢道卿为浙漕，以母老求养罢。长子经，从临江来修谒。方入客次，闻众宾聚首言：「道卿被罪去位。」经问：「得报耶？」曰：「传闻耳。」曰：「道卿乃某家君。以祖母老求便，实无过。」众宾负赧，无可容身。信知稠人中，不可妄谈是非也。 

　　宋肃王与沈元用，同使北地，馆于燕山愍忠寺。见一唐碑，辞甚骈丽，凡三千余言。元用素强记，即朗诵一再。肃王且听且行，若不经意。元用归馆，欲矜其能，取笔追书。不能记者阙之，凡阙十四字。肃王视之，即取笔尽补所阙，又改元用谬误四五处。置笔他语，略无矜色。元用骇服。语云：「休夸我能胜人，胜如我者更多。」信不诬也。 

　　陈几亭曰：「君子有二耻：矜所能，耻也。饰所不能，耻也。能则谦以居之，不能则学以充之。君子有二恶：嫉人所能，恶也。形人所不能，恶也。能则若己有之，不能则舍之。」 

　　萧颖士恃才傲物，尝携壶逐胜，憩于逆旅。风雨暴至，有紫衣翁领二童子避雨于此。颖士颇轻侮之。雨止，驺从入，翁上马呵殿而去，始知为吏部待侍王丘也。明日造门谢罪，引至庑下，坐而责之。复曰：「子负名傲物，其止于一第乎？」果终于杨州工曹。 

　　江阴张畏岩，积学能文，有声艺林。万历甲午，乡试无名，大骂试官。有一道者在旁，微哂曰：「相公之文必不佳。」张怒叱曰：「汝乌知之？」道者曰：「闻作文贵心平气和；心气如此，文安得工？」张不觉屈服请教。道者曰：「文字固要佳，若命不该中，文虽工，无益也。须要自己做个转变，始得。」张曰：「命已不中，如何转变？」道者曰：「造命者天，立命者我。力行善事，广积阴功，而又加意谦谨，以承休命，何福不可求哉？」张曰：「我贫士也，安得钱来行善事、积阴功乎？」曰：「善事阴功，皆由心造。常存此心，功德无量。且如谦虚一节，并不费钱；如何不自反而骂试官乎？」张自此感悟，折节好修，丁酉果中式。 

　　袁了凡曰：举头三尺，决有神明；趋吉避凶，断然由我。须使我存心制行，毫不得罪于天地鬼神；而虚心屈己，使天地鬼神时时怜我，方有受福之基。俗云：「有志者事竟成。」盖人之有志，如树之有根，立定此志，须念念谦虚，处处方便，自然感动天地鬼神而造福由我。今之求登第者，初未尝有真志，不过一时兴到耳！兴到则求，兴阑则止。孟子曰：「王之好乐甚，则齐其庶几乎！」予于举业亦云。 

　　易曰：「天道亏盈而益谦，地道变盈而流谦，鬼神害盈而福谦，人道恶盈而好谦。」故谦之一卦，六爻皆吉。王文成公示子正宪曰：「今人病痛，大段是傲。千罪百恶，皆从傲上来。傲则自高自是，不肯屈下人。象之不仁，丹朱之不肖，皆只是一『傲』字，便结果了一生。汝曹为学，先要除此病根，方才有地步可进。傲字，反为谦，『谦』字便是对症之药。非但是外貌卑逊；须是中心恭敬，撙节退让，常见自己不足，真能虚以受人。尧舜之圣，只是谦到至诚处，便是允恭克让、温恭允塞也。汝曹勉之！」其毋若伯鲁之简哉！ 

　　弘治辛酉，山西和顺县一粮户，上粮讫，去布政司取通关。夜梦县尹至省城南门，撤仪从，止一青衣控马，谓粮户曰：「尔且跟我入会议府。」因随之。一省府县官皆在：太原、平阳、大同三知府上坐，泽、潞、汾、沁、辽五知州前席，其余州县以次列坐。茶毕，俄有符使赍文书至案，曰：「山西新举人榜也。」一官开而唱名曰：「第一名李翰臣，大同府学生。」大同府县皆起，应曰：「其人孝友，多为人方便。」至第六名陈桂，和顺县应曰：「其人遵父命，事继母能孝。」至三十四名，县官应曰：「其人放重利私债，逼死二人命。」中坐者遂打一叉。至四十一名，县官曰：「其人不孝，且逐其弟为人佣。」中坐者又打一叉。至五十九名，县官曰：「其人捏写呈词，好唆人讼，害者凡几家，死者凡几人。」中坐者打一大叉。唱名毕，中坐者命众各举所知。众举凡二十五人，中坐者择九人。命写本者写讫，复谓符使曰：「月内进场，快去，不可误事。」粮户醒而记之。次日领文回，路遇陈桂，曰：「公今年中第六名矣！」为述其事，揭榜果然。 

　　姚若侯曰：嗟乎！天榜已定之后，县官得以纠举而除其名，众官各举所知而补其数，是阳间所中者文章，而阴间所中者德行矣！自隋唐以文章取士，而周汉以来乡举里选之法，阳间不用而阴间用之。盖幽明二教，彼此相成，佐其不逮，如车两轮，如鸟双翼，可偏废哉？且和顺县城隍，阴间岂少衙役，而必借阳世一粮户，跟入会议府哉？亦是城隍一片婆心，指引读书人一条取功名正路，特托粮户口中说出，即是现身说法活城隍也。此城隍何等苦心，何等真切，而世人只泄泄不信，奈之何哉！ 

　　李登，年十八，为乡贡首。后年五十不第，诣叶靖法师，乞入冥勘之。师为叩梓潼帝君，恍见一吏持籍示曰：「李登初生时，上帝赐以玉印。十八岁魁乡荐，十九作状元，五十三位至右相。缘得举后，窥邻女张燕娘；系其父澄于狱。以此罪，展十年，降第二甲。嗣后侵夺兄李丰屋基，至形于讼；以此又展十年，降第三甲。长安邸淫良人妇郑氏，成其夫白元之罪；又展十年，降第四甲。复盗邻居室女王庆娘，为恶不悛，已削其籍矣！」师以语登，登愧恨死。 

　　颜光衷曰：「使李生不乞冥勘，则少年乡举，骄淫横佚，自以为福分止此耳！旁观者方且曰：『如此骄淫横佚，且得少年乡举也。』不反谓天道不足信哉？」 

　　林茂先，少领邻荐，家贫，闭户读书。邻家巨富，妇厌其夫不学，慕茂先才名，夜奔之。茂先呵之曰：「男女有别，礼法不容，天地鬼神罗列森布，何得以此污我？」妇惭而退。茂先次年登第。 

</div>
    <div class="pagination">
<a href="德育古鉴_page9.html">上一页</a><span>...</span><a href="德育古鉴_page5.html">5</a><a href="德育古鉴_page6.html">6</a><a href="德育古鉴_page7.html">7</a><a href="德育古鉴_page8.html">8</a><a href="德育古鉴_page9.html">9</a><span class="current-page">10</span><a href="德育古鉴_page11.html">11</a><a href="德育古鉴_page12.html">12</a><a href="德育古鉴_page13.html">13</a><a href="德育古鉴_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
