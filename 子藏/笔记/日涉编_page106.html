<!DOCTYPE html>
<html>
<head>
    <meta charset="UTF-8">
    <title>日涉编 - 第 106 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日涉编 - 第 106 页/共 115 页</h1>
    <div class="content">齐武帝永明八年十月朔土雾竟天浓厚勃勃如火烟气入人眼鼻至是日辰时开除 【南齐书五行志】 
宋徽宗是日翰林承旨张康国撰景钟铭铭曰皇帝践位之五年崇宁甲申考协钟律保合太和云云 【通典】 
靖康二年宋钦宗到燕京见金主是日少帝复至燕京与契丹耶律延禧同拘管鸠翼府 【窃愤录】 
修撰司马光请写仁宗英宗实录留本院 【熙宁二年十月九日出会要】 
东坡云岭南气候不常菊花开时即重阳凉天佳月即中秋十月九日菊始开乃与客作重阳因次和陶九月九日诗诗曰今日我重九谁谓秋冬交黄花与我期草中实后凋香余白露干色映青松高 【合璧事类】 
斗星降日 【东斗帝君道经】 
　　　诗
霜飙协律应佳辰蓂荚尧阶九叶新 【事文类聚】 
　　十日
宋苍梧王元徽四年填星守太微宫 【十月十日占曰有亡君之戒出南齐书天文志】 
唐文宗生于长庆宫至太和七年中书门下奏云陛下驭三统之元膺千年之运当诞圣之日为河清之祥夫四时成岁百谷成实必在首冬用成神化臣等请以十月十日为庆成节是日于宫中奉迎太皇太后与昆弟诸王盛陈宴乐群臣诣延英门奉觞上千万岁寿州府置宴一日上悦从之 【文宗穆宗第二子出实录】 
宋徽宗五月五日生以俗忌因改作十月十日生宰臣章惇等请立天宁节表云诗纪生民易称出震时惟阳月瑞集枢星肇开震夙之祥永御光华之旦离明继照敷同四海之欢天德出宁请祝万年之寿 【出合璧事类以俗忌出异闻集】 
谢石宣和间至京师以拆字言人祸福求见者但随意书一字即就其字离拆而言无不奇中者宋徽宗因书一朝字令中贵人持往试之石见字以手加额曰朝字离之为十月十日字非十月十日所生之天人而谁书也一座尽惊中贵驰奏 【徽宗召石至后苑令左右及宫嫔书字示之皆据字论说祸福俱有精理缘此四方求见者其门如市有朝士其室怀妊过月手书一也字令其夫持问之石详视字谓朝士曰此阁中所书否曰何以言之石曰谓语助者哉焉乎也因知是公内助所书尊阁盛年三十一否曰是也以也字上为三十下为一字也又尊阁父母兄弟近身亲人皆无一人存者以也字着人则是他字今独见也字而不见人故也又尊阁其家物产亦当荡尽否以也着土则为地字今又不见土也曰诚如所言朝士即谓之曰此皆非所问者但贱室以怀妊过月方窃忧之所以问耳石曰是必十三个月也以也字中有十字并两傍二笠下一画为十三也石熟视朝士曰有一事似涉奇怪固欲不言朝士固请其说石曰也字着（上?下虫）为蛇字今尊阁所妊殆蛇妖也然不见虫蛊则不能为害以药下验之无苦也朝士大与其说固请至家以药投之果数百小蛇都人益共神之出天中记】 
显祖文宣皇帝讳洋字子进神武第二子帝登阼改年为天保士有深识者曰天保之字为一大人只十帝其不过十乎又洗谣曰马子入石室三千六百日帝以午年生故曰马子三台石季龙旧居故曰石室三千六百日十年也又帝曾问太山道士曰吾得几年为天子荅曰得三十年道士出帝谓李后曰十年十月十日得非三十也吾甚畏之过此无虑人生有死何得致惜但怜正道尚幼人将夺之耳帝及期而崩 【北史齐本纪】 
唐太宗幸洛阳宫 【贞观十六年大宗本纪】 
晋高祖葬于显陵寿安县
梁太祖葬于宣陵洛京伊阙县 【以上通考】 
苏子瞻是夜解衣欲睡月色入户欣然起行念无与乐者遂至承天寺访张怀民相与步于中庭庭前积水空明水中藻荇交横盖竹柏影也友人曰何夜无月何处无竹柏但少间人如吾两人耳 【神宗元豊六年十月十日出卧游录】 
钦绪与妖人李广弘谋反广弘始为浮屠妄曰我尝见岳渎神当作天子又妄曰神戒我十月十日约钦绪夜击鼓噪凌霄门焚飞龙厩神策将魏循以神策兵十月十日迎广弘禽之广弘临刑色自如 【唐书列传】 
　　　诗
气转小春才十日紫府名仙方降谪 【古风事文类聚】 
　　十一日
宋太祖校猎近郊 【干德六年玉海】 
宋真宗召近臣于玉宸殿观刈小香占城稻赐宴安福殿上作七言诗从臣皆贺 【天禧二年玉海】 
李愬擒吴元济 【十月十一日节度使李愬袭破悬瓠城擒天元济裴度先遣宣慰副使马总入城安抚裴度当元和长庆间乱臣贼子惮度之威棱有奉使绝域者四夷君长必问度之年齿几何状貌孰似天子用否其畏服如此出旧唐书】 
女仙谢自然有仙来召即乘麒麟升天初服天衣以旧着衣留绳床上仍下降着旧衣置天衣于鹤背将去云去时乘麟来时乘鹤 【十月十一日出集仙记】 
十月十一日黍臛俗谓之秦岁首未详黍臛之义 【荆楚岁时记】 
　　　诗
新冬十叶各添一良辰喜是翁生日 【古风事文类聚】 
　　十二日
宋仁宗庙中行礼月色皎然有黄云捧月 【嘉佑四年】 
宋神宗熙河奏捷紫宸殿称贺上解所服白玉带赐宰臣王安石 【熙宁六年十月十二日出通典】 
苏东坡入翰林知制诰 【元佑元年出宋学士集】 
苏东坡游惠州东北二十里之白水山佛迹岩浴于汤池 【绍圣元年十月十二日循山而东有悬水百仞八九折折处辄为潭水涯有巨人迹数十所谓佛迹也出长公外纪据卧游录绍圣二年三月四日复游】 
宋景濂与祖同以是日生 【濂生于元武宗至大庚戍年六岁入小学其师包文叔授以季澣蒙求一日而尽自后日记千余言九岁即能诗出小传】 
汝南屈雍妻王生男从腹下而出其母自若无他异痛 【黄初五年出魏志】 
　　　诗
何人守蓬莱夜半失左股浮山若鹏蹲忽展垂天羽根珠互连络崖峤争吞吐神工自炉（备去人改革）融液相缀补至今余隙鏬流出千斛乳方其欲合时天匠麾月斧帝觞分余沥山骨醉后土峰峦尚开阖涧谷犹呼舞海风吹未凝古佛来布武当时汪罔氏投足不盖梅 【汪罔氏即防风氏也】 青莲虽不见千古落花雨双溪汇九折万马腾一鼓奔雷溅玉雪潭洞开水府潜鳞有饥蛟掉尾取渴虎我来方醉后濯足聊戏侮回风卷飞雹掠面过疆弩山灵莫恶剧微命安足睹此山吾欲老慎勿厌求取溪流变春酒与我相宾主当连青竹竿下灌黄精圃 【东坡十月十二日游白水山佛迹岩作】 
元符庚辰岁孟冬十二日壬子丞太宗碌碌奉朝籍圣主访落初听言劳日昃谏路员有阙求人恐不及谁谓方遴选邂逅首疏逖诏旨忽中授闻命旦夕惕不是忧不合爱君忧失职既忧亦复喜不是贪禄秩平生慕古人素愿或可毕精神倍疏瀹激昂登文石青云开九天清光亲咫尺每见情益交肝胆尽剖析敬承丁宁训重许以忠直自喜千载遇奋身遑他恤志欲收主威力先排巨室切齿愤钦永刻意望夔稷不数千羊皮岂让一狐腋勤勤履霜戒不复虑不密问夜欲自劳百疏意何益哀哉爱君心不能当众嫉投湘为独醒得罪因怀壁云云 【宋哲宗元符二年十月十二日任伯雨述怀诗出宋文鉴】 
　　十三日
唐代宗生于东都上阳宫之别殿玄宗幸汝州之温汤有望气者云宫中有天子气玄宗即日还宫是夜帝降诞独孤及表置天兴节其日庆云见常衮贺表曰十月良月远膺盈数之期后天奉天近和下元之历从风萧索抱日萦回色涵流渚之虹影杂绕枢之电 【肃宗吴皇后坐父事没入掖庭玄宗幸忠王邸见王服御萧然傍无媵侍命高力士选掖庭宫人以赐之而吴后在籍中顷之后侍寝厌不寤吟呼若有痛气不属者肃宗呼之不解秉烛视之良久方寤肃宗问之后手掩其左胁曰妾梦有神人长丈余操剑谓妾曰帝命与汝作子自左胁以剑决而入腹痛殆不可忍及今未之已也肃宗验之于烛下有若綖而赤者存焉遂生代宗以开元十四年十月十三日生出柳氏旧闻】 
史洪肇与杨颁王章等入朝坐广政殿东庑甲士数十人自内出擒洪肇颁章斩之并族其三家 【干佑三年洪肇字符化李业等乘间谮之以谓洪肇威震人主不降必为乱隐帝颇欲除之由是与业等密谋禁中十月十三日擒洪肇斩颁章出五代史】 
苏东坡惠州到任 【宋哲宗元佑二年十月十三日到任寓居嘉佑寺是时侍妾朝云随之出长公外纪】 
程颐母侯氏生 【母善诗有夜闻鸣鴈题曰何处惊飞起雝雝过草堂早是愁无寐忽闻意转伤良人沙塞外羁妾守空房欲寄回文信谁能付与将夫人弟可世称名儒才自谓不如夫人卒于皇佑四年生于景德元年十月十三日享年四十九追封上谷郡君出宋文鉴】 
南斗星降日 【道经】 
　　　诗
当年飞下蕊宫仙良月平分两日前萱草忘忧方半百蟠桃未熟待三千 【庆女人出事文类聚】 
君不见西汉元光元封间河决瓠子二十年巨野东倾淮泗满楚人恣食黄河鳣万里沙回封禅罢初遣越巫沉白马河公未许人力穷薪（艼去丁改刍）万计随流下吾君仁圣如帝尧百神受职河神骄帝遣风师下约束北流夜起澶州桥东风吹冻收微渌神功不用淇园竹楚人种麦满河淤仰看浮槎栖古屋 【熙宁十年河决澶渊注巨野入淮泗自澶魏以北皆绝流而齐楚大被其害至十月十三日澶州大风终日而河流一枝已复故道东坡喜而作河复歌】 
　　十四日
唐懿宗生以其日为延庆节 【唐宣宗长子太和七年十月十四日生于藩邸天中记】 
宋高宗次泗州 【建炎元年十月十四日至二十七日扬州驻跸出通考】 
龟兹国风俗每是日作乐至岁穷始罢 【酉阳杂俎】 
取枸杞煎汤沐浴令人光泽不病 【云笈七签】 
海蟾帝君降生 【帝君姓刘名操字宗成而海蟾子其号也改名玄英仕辽为宰相遇纯阳即解相印是日诞生出道书】 
马练师乘青骡升仙 【集仙录】 
　　　诗
西狩观周俗南山历汉宫荐鲜知路近省敛觉年豊阴谷含神爨汤泉养圣功益龄仙井合愈疾醴源通不重鸣岐凤谁矜陈宝雄愿将无限泽沾沐众心同 【唐玄宗十月十四日幸凤泉汤作】 
周狩闻岐礼秦都辨凤名献禽天子孝存老圣皇情温润宜冬幸游畋乐岁成汤云出水殿暖气入山营坎意无私劫干心称物平帝歌流乐府溪谷也增荣 【张说和玄宗幸凤泉汤】 
翠柏不知秋空庭失摇落幽人得佳荫露坐方独酌月华稍澄穆露气尤清薄小儿亦何知相与翁正乐铜炉烧柏子石鼎煮山药一杯赏月露万象纷酬酢此生独何幸风缆欣初泊誓逃颜跖网行赴松乔约莫嫌风有待谩欲戏寥廓泠然心境空髣佛来笙鹤 【东坡十月四日以病在告独酌】 
镕鈆煮白石作玉真自欺琢削为酒杯规模定州瓷荷心虽浅狭镜面良渺弥持此寿佳客到此不容辞曹侯天下平定国岂其师一饮至数石温克颇似之风流越王孙诗酒屡出奇喜我有此客玉杯不徒施请君诘欧阳问疾来何迟呼儿扫月榭扶病及良时 【东坡十月十四日独酌试乐玉滑盏有怀诸君子明日望夜月庭佳景不可失作诗招之】 
　　十五日
大中祥符元年是日诏封泰山上通泉庙为灵泒侯亭亭山为广禅候峄山神为灵岩侯祥符二年是日诏泰山天齐王加号仁圣天齐王祥符七年是曰封泰山三郎威雄将军为炳灵公 【据五代会要后堂长兴四年封泰山三郎为威雄大将军上不豫泰山僧进药小康僧请封之据宋朝会要庙在兖州泰山下即泰山神三郎也】 
唐玄宗年七岁是日车骑至朝堂金吾将军武懿宗忌上严整诃排仪仗因欲折之上叱之曰吾家朝堂于汝何事敢迫吾骑从则天闻而特加宠异之 【唐书】 
唐武宗临朝谓宰相曰雄真良将 【会昌三年石雄代引兵踰乌岭破贼五寨杀获数千得雄捷书甚喜十月十五日临朝云云出伐叛记】 
宋太宗夜御东华门 【三元不禁夜是夜为下元出山堂肆考】 
金主章宗命给米诸寺自十月十五日至次年正月十五日作糜以食贫民 【明昌四年金史】 
宋胡翼之葬于乌程 【胡瑗先生字翼之其在湖州弟子数百人各以其经转相传授莫不以仁义礼乐为学先生初以布衣见天子论乐拜秘书省校书郎嘉佑元年迁太子中允天章阁侍讲东归之日太学诸生与朝廷贤士大夫送之路人嗟叹以为荣卒于杭州享年六十七十月五日葬于乌程出墓表】 
宋韩琦五代祖葬 【祖讳义宾以博学高节不仕王绍鼎雅知其名屡荐补节度副记室事以龙纪元年十月十五日附葬于先莹出五代祖茔记】 
杜牧之太和五年十月望半夜时舍外有疾呼传缄者牧之曰必有异亟取火来及发之果集贤学士沈公书一道曰亡友李贺且死以其文求序 【牧之作李贺集序云亦出合璧事类】 
东坡后赤璧赋曰十月之望步自雪堂将归于临皋二客从予过黄泥之阪霜露既降木叶尽脱人影在地仰见明月顾而乐之行歌相荅予乃摄衣而上履巉岩披蒙茸踞虎豹登虬龙攀栖鹘之危巢传冯夷之幽宫盖二客不能从焉 【合璧事类】 
焉耆国王始出游至岁尽止 【焉耆曰东高昌西龟兹南尉犁北乌孙俗尚娱遨七月七日祀生祖十月十五日王出游出唐书】 
高匀丽国东有穴号隧神每以是日祭之礼义甚盛王与妃嫔登楼大张乐宴饮 【高句丽其先出夫余王尝得河伯女曰闭于室内为日所照引身避之日影又逐既而有孕生一卯夫余王弃之与犬豕皆不食弃于路牛马避之独众鸟以毛茹之王剖之不能破还其母母以物衮置暖处有一男破而出及长字之曰朱蒙夫余之臣以朱蒙非人所生欲谋杀之其母告朱蒙朱蒙东南走中道遇大水欲济无梁追者甚众朱蒙告水曰我是日子河伯外孙于是鱼鳖成桥朱蒙得渡至纥升骨城□马号曰高句丽因以高为氏出四裔考】 
太平兴国五年下元京城始张灯 【张灯七月中元亦然如正月上元之夕至淳熙元年始罢容斋随笔亦出天中记】 
戚夫人入灵女庙以豚黍乐神吹笛击筑歌上灵之曲既而相与连臂踏地为节歌赤凤来 【西京杂记】 
下元日九江水帝十二河源溪谷大神与晹谷神王水府灵官校定生人罪福
下元日三品解厄水官主录百司检察人间善恶上诣天阙进呈 【以上出正一旨要亦出山堂肆考】 
下元节俗传水官解厄之辰相效持斋诵经 【宣府镇志】 
钟离飞升
衡岳阿真人上升 【以上集仙录】 
　　　诗
小阳春动严风冽寒桃烂熳如锦缬天上人间乐事同姮娥亦爱好时节直待盈盈到三五云头放出团圆月此时天降玉麒麟不数当年珠树列 【事文类聚】 
庐阜东北际岧峣五峰尊中岩穷林绕青天白云屯郡阁有佳眺徙倚空朝昏今晨幸休假发轫北郭门牵萝出林端蹑后跻云□高寻却深宦小憩欣潺湲古殿宿寒霭新甍丽朝暾扶藜陟东冈夙昔规层轩却倚千寻峭前窥百泉奔长风卷浮埃江湖渺相吞结架虽未谐雄瑰已难论同来俱胜流晤语仍王孙已践支许诺不惭夙尚魂赋诗纪兹日岁晚期相敦 【下元节假行视陂塘因与宾友携儿甥出郭登山归赋诗呈郡中诸寮友朱文公作】 
　　十六日
唐玄宗幸汝州广成汤 【开元十四年十月十六日玉海】 
宋太宗宴宰相亲王以下及契丹使高丽使诸川进奉使于崇德殿以干明节罢大宴故也是后宴外国使为常其君长来朝先遣使迎于候馆 【兴国三年出宋史礼志】 
宋孝宗幸茅滩大阅上亲御甲冑指授方略戈甲耀日旌旗蓛天六师欢呼犒费有加焉 【干道四年出经武要略】 
荆湖南北风俗以为盘古氏生日以候月之阴阳 【昔古传盘古左手为东岳右手为四岳腹为中岳首为南岳足为北岳盘古氏神灵一日九变盖元混之初陶融造化之主也真源赋谓元始应世万八十年为一甲子出路史】 
东华帝君升仙 【帝君王姓玄甫其名也得老子之道隐昆仑五台是日上紫府洞天自称少阳帝君后于终南山凝阳洞授道经离先生出道书】 
　　　诗
青女嫦娥作下元昨宵蟾桂十分圆手持太乙长生箓来寿方壶不老仙 【事文类聚】 
一暑一寒有明有晦神道无迹天工罕代乃置挈壸是惟熙载气均衡石晷正权概世道交丧礼术销亡遽迁水火争倒衣裳击刁舛次丛木乖方爰究爰度时惟我皇方壸方次圆流内袭洪杀殊等高卑异级灵虬承注阴虫吐（口翕）焂往焂来鬼出神入微若抽茧逝如激电耳不辍音眼无留眄铜史司刻金徒抱箭履薄非兢临深罔战授受靡愆登降弗爽唯精唯一可法可象月不知来日无藏往分以符契至犹影响合昏暮卷蓂荚晨生尚辨天意犹测地情况我神造通幽洞灵配皇等极为世作程 【陆倕天监六年十月十六日作新漏刻铭进御先以旧漏乖舛乃敕治之】 
　　十七日
宋太宗晋天福四年生母杜氏梦神人捧日以授已而有娠遂生帝于浚仪官舍是夜赤光上腾如火闾巷闻有异香太平兴国二年宰臣上表请以是日为干明节淳化元年改为寿宁节太宗神功圣德文武皇帝讳炅初名匡乂改赐光义帝幼不与他儿戏皆畏服 【出天中记据合璧事类太宗十月七日生两日俱载】 
宋仁宗猎于杨村上亲射鹿及雉兔遣使荐太庙既而召父老临问赐饮食茶彩而退宰臣昌期等奏陛下顺时畋猎登庙俎以昭孝阅军实以讲武饮耆年以养老赐田夫以劝农一出而四美具望宣什史馆从之 【庆历五年出稽古录】 
元顺帝亲祀昊天上帝于圆丘以太祖皇帝配享右丞相脱脱为亚献官太尉枢密知院阿鲁秃为终献官 【至正三年元史】 
东莱吕成公官秘书至淳熙七年是日升为著作郎 【出宋学士集】 
苏轼是日上疏曰臣近以左臂不仁两目昏暗有失仪旷职之忧坚乞一郡伏蒙圣慈降诏不允遣使存问赐告养疾恩礼之重万死莫酬云云 【事文类聚】 
　　十八日
唐懿宗十四年是日疾甚制曰朕守大器之重居兆人之上日慎一日如履如临旴昃劳怀寝兴思理涉道犹浅导化未孚实有虑于阙政且无暇于怡神竟未少瘳日加寝剧谋于卿士思阐鸿猷皇储第五男晋王俨孝敬温恭宽和博厚俾崇邦本允（口十）人心即日懿宗崩俨登皇帝位即僖宗也 【唐书】 
宋真宗后苑观滑州所献白鹿因作赋赋曰瞻彼中林震于珍物甡甡于野标一角以为奇濯濯其仪阅千龄而成白宛如雍畤之符来伏文王之囿云云 【天禧三年玉海】 
</div>
    <div class="pagination">
<a href="日涉编_page105.html">上一页</a><span>...</span><a href="日涉编_page101.html">101</a><a href="日涉编_page102.html">102</a><a href="日涉编_page103.html">103</a><a href="日涉编_page104.html">104</a><a href="日涉编_page105.html">105</a><span class="current-page">106</span><a href="日涉编_page107.html">107</a><a href="日涉编_page108.html">108</a><a href="日涉编_page109.html">109</a><a href="日涉编_page110.html">110</a><a href="日涉编_page111.html">111</a><span>...</span><a href="日涉编_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
