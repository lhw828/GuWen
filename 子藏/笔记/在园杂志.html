<!DOCTYPE html>
<html>
 <head>
  <meta charset="utf-8"/>
  <title>
   在园杂志 - 第 1 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   在园杂志 - 第 1 页/共 11 页
  </h1>
  <div class="content">
   在园杂志　　（清）刘廷玑 撰 

　　●目录 

　　序一 
　　序二 
　　卷一 
　　卷二 
　　卷三 
　　卷四 
　　跋 

　　●序一 

　　古今风尚各擅一代如清谈着于晋小说着于唐虽稗野之语多有裨于正史近代谈部说家有栎园书影钝翁说铃西陂筠廊偶笔悔庵艮斋杂说渔洋之居易录池北偶谈分甘余话诸种短则微言隽永长则骈辞赡丽皆窃义于晋唐之残编固有所本也予欲汇成稗海为万年太平头白汗青之助但削牍浩繁疲精费日久萦于怀亦非细事矣今游淮南又读在园杂志或纪官制或载人物或训雅释疑或考古博物即夷坚诺皐幻诞诙谐之事莫不游衍笔端核而典畅而韵有似宋人苏黄小品盖晋唐之后又一机轴也曾南丰曰所谓良史者有四长焉其明足以周万事之理其道足以适天下之用其智足以通难知之意其义足以发难显之情今观杂志四长已备孰谓小品不足以胪列金匮石室为操觚班马所取材也虽然古之秉史笔者其体严其书直若野史杂记又多恩怨好恶之口今在园所著潇洒历落于人无嫌于世无忌读之者油然以适跃然欲舞且悉化其溪刻凌厉之气不知何所本而能变史笔为写心怡情之具以感人若是耶予挑灯三复乃知在园先生今之贤大夫而以诗名者温柔敦厚出于习性退食之余偶亿旧闻或有新见书以示子孙拈与宾客浮白轩渠其作史之笔仍然作诗之笔也古以太史采风今以乐府演史与诗盖二而一者也康熙乙未初春云亭山人孔尚任撰 

　　●序二 

　　余少习举子业键户吚唔其于五车二酉未能寓目及壮以门荫通籍服官终日满眼风尘劳形案牍更无暇也乃年逾周甲而足迹未能半天下故耳所闻目所见身所亲历之事无多今值河工久庆安澜得于退食余闲焚香静坐或与二三宾友煮茗清谈偶有记忆辄书一纸投箧中积渐成帙一日启与孙辈指说客有见者曰曷付梓余曰昔人著书立说或穷天文地理务为高远或搜诸子百家以显秘奥其次亦有所托以寄恩怨而存讽刺余则无是何梓为客曰乾坤经史昔人言之详矣若恩怨私情也讽刺微词也古来文人才士往往以此受谤皆无足取是帙正以陈言务去无恩怨无讽剌方使阅者怡情益智何况所志者昭代之制度名公之经济其它文翰诗词新闻俗谚即日用寻常无不考核精详推原所自至于神奇怪诞虽惊人魄实解人颐不同于夷坚虞初凿空镂幻悉皆耳所亲闻目所亲见身所亲历者绝非铺张假借之辞梓而问世自可法而可传耳遂强付剞劂余因纪其言以弁简端康熙乙未春初辽海刘廷玑自识 

　　●在园杂志卷一 

　　辽海刘廷玑撰 
　　岁甲午圣寿六旬有一是为本命元辰普天瑞应不胜详敷四海内寿臻百龄奏请建坊以表熙朝人瑞者如福建巡抚满公保具题德化县老人百岁镇守宁古塔将军孟公俄洛具题李三年百有三岁直隶巡抚赵公弘燮具题文安县原任副将马自新妻徐氏百岁江南巡抚张公伯行具题山阳县张氏百岁湖广巡抚刘公殿衡具题江夏县欧阳氏百岁陕西巡抚永公泰具题醴泉县丘氏百岁咸于甲午同登期颐是寿域弘开之征也又山东巡抚蒋公陈锡具题李氏一产四男若一产三男者甚多是户口广裕之征也再浙闽总督范公时崇随驾热河每赐御用食馔内有朱红色大米饭一种传旨云此本无种其先特产上苑只一两根苗穗迥异他禾乃登剖之粒如丹砂遂收其种种于御园今兹广获其米一岁两熟祗供御膳又有白色黏米系树上天生一株软滑似黍不胶齿牙此皆希世珍品外间不独未见抑且未闻是草木休应之征也咸据邸抄未敢臆说汉军乡会试屡行屡停国初甲午准乡试癸卯覆试解元为镶红旗姚启圣己酉庚戌后三科乡会俱行丁巳以用兵复停自庚午辛未复行至今癸巳万寿六旬特开万寿科乡会试汉军广额复准监生等应武乡试从前壬辰状元麻勒吉乙未状元图尔宸俱满洲试满文近则满汉一体文武兼收矣 
　　本朝汉军汉人一体简用内外不分近日惟科道部属小京官汉军不占汉人员缺康熙五十年间汉军补汉缺者大学士萧永藻吏部尚书桑格兵部尚书孙征灏刑部尚书郭世隆侍郎学士暨司道内升之京堂共二十七人在外督抚共八人可谓极一时之盛 
　　本朝文武并重有以尚书补授都统以侍郎补授副都统者有以都统补授大学士以公补授尚书以副都统补授侍郎者至于郎中员外佐领世职有时以武迁文有时以文迁武其文武兼管者比比而然外官以督抚升副都统者有之而武升文者甚少近年惟福建将军金公世容升闽浙总督提督梁公鼐亦升闽浙总督提督赵公弘灿升两广总督南巡时张禹岩圣铎以阿思哈尼哈番特授淮扬佥事故余赠诗有丞相亦曾为太尉监司适合简将军之句再汉人未有补旗缺者近陕西总兵官汉人何天培补镶白旗汉军副都统温州总兵官李华平阳总兵官王应虎皆汉人俱升补福建驻防汉军副都统提镇以文改者张大理卿云翼改江南提督姚郎中仪改湖广总兵官圣朝简用总以得人为要固无分文武内外及旗汉也张紫凝杓乃阿思哈尼哈番改授淮扬道佥事张禹岩圣铎之长公也已成丙戌文进士因父故应袭世职遂授为阿达哈哈番兼一拖沙喇哈番父以武改文子以文改武事亦奇矣紫凝原効力河工承袭后仍赴河工引见时上念其父河上劳臣惋惜者久之又命赋诗背诵古文颇惬圣意颁赐渊鉴类函佩文韵府朱子全书共四十三套以武臣而上蒙赐书且如许之多亦从来未有之异数也 
　　布政使升巡抚衔止都察院右副都御史未有兼部衔者先祖任布政使九年屡推巡抚蒙世祖皇帝特谕江南财赋重地且叫他多管几年及推福建巡抚奉旨刘汉祚久应巡抚今已迟矣着给兵部侍郎兼都御史职衔二品服俸 
　　康熙四十六年圣驾南巡予随皖抚六家叔扈从蒙圣恩垂问先大父闽抚右司马旧事六家叔自从龙历任奏对详明又问子孙居官几人予跪于后六家叔指名奏上天颜有喜御赐书拊循江表旧德贻谋二额谢恩毕恭捧而出陈相国廷敬查学士升见之因谓曰拊循江表赐中丞公也旧德贻谋此赐观察耳予方悟赐二额之意因将旧德贻谋悬于京师西华厂之赐第恭纪七律二章悬额之日都统李公林盛在座指示曰圣意不独奖励观察今观 【脱察字】 七孙渐次成立天恩期许者至矣真异数也诗载葛庄分体 
　　文武全才原不易得如曹氏父子之春夏读书秋冬射猎傅弈之上马击贼下马草露布郄谷之说礼乐敦诗书祭遵之雅歌投壶王阳明之较射三发三中此皆以文能武以武能文古今不可多见者若习武者目不识丁习文者力无缚鸡未免偏废矣本朝汉军文试先较弓马武试俱考策论监生准武乡试武举准文会试一 【一：立】 法最善自然奇才并出而国家收得人之庆矣 
　　皇上祀祈谷坛见卿贰及御史顶上嵌东珠因其僭越下部议嗣后各官七品八品九品加级者顶带不准过五品六品 【脱五品二字】 不准过四品三品四品不准过二品二品不准过一品葢一品顶嵌东珠二品大学士尚书亦嵌东珠三品红顶四品蓝顶各有等威不准过也今予降补佥事实系五品莅任后奉旨补给前江西按察使诰命授通议大夫故用三品顶带坐褥非敢僭也 
　　东坡云谪居黄州五年今日北行岸上闻骡驮铎声意亦欣然铎声何足欣葢久不闻而今得闻也昌黎诗照壁喜见蝎蝎无可喜葢久不见而今得见也予由浙东观察副使奉命引见渡黄河至王家营见艹棚下挂油煠鬼数枚制以盐水合面扭作两肢如粗绳长五六寸于热油中煠成黄色味颇佳俗名油煠鬼予即于马上取一枚啖之路人及同行者无不匿笑意以如此鞍马仪从而乃自取自啖此物耶殊不知予离京城赴浙省今十七年矣一见河北风味不觉狂喜不能自持似与韩苏二公之意暗合也 
　　衙斋署一联曰所到处随弯就弯君其恕我者些时倚老卖老臣不如人细按之不脱人我相且有火气不若督河右司马赵公世显座右书只如此已为过分待怎么才是称心如此二字有许多现在之富贵安乐在内怎么二字有许多无益之侈心妄想在内二语殊觉谦退知足无穷受享春日按部淮北过宿迁民家茅舍土阶花木参差径颇幽僻主人叶姓由博士弟子员而入太学者人亦不俗小园梨花最胜纷纭如雪其下西府海棠一株红艳绝伦因忆老人纳妾一绝二八佳人七九郎萧萧白发伴红妆扶鸠笑入鸳帏里一树梨花压海棠不禁为之失笑草堂中悬林良画傍列一联倚槛云来往开帘花送迎系查声山学士升所书一见姓名如逢故友声山于武林订交二十余年今已下世又不禁为之伤感矣 
　　江南陕西湖广省分太大有上江下江湖南湖北之称故设两巡抚分隶其事所属司道亦分为二惟先祖为江南布政使司则十四府四州俱属一司先祖历任九年任满后始分 
　　本朝易名之典最为慎重非奉特旨还与他谥不得与焉阮亭先生详考开国以来谥法附载张山来潮昭代丛书意葢有在也后先生以大司寇致仕未叨大典友人及门私谥曰文介先生以成先生之志先祖以署国子司成从龙入关改河间太守历八闽开府予告家居卒后亦未与大典同乡老友周侍郎亮工受业门人马中丞佑柯吏部鼎达比部岱私谥文肃先生 
　　前朝有三司六道之说三司者都使司布政 【脱使字】 司按察使司六道者布司佐贰为左参政右参政左参议右参议按司佐贰为副使佥事都司管各卫操军屯田存寓兵于农之意多以侯伯领之故为三司之首布按驻札省会参议参政分守外郡在省则管粮储钱法等事 【脱副使佥事分巡外郡在省则管驿站学政等事十八字】 
　　本朝兵制居重驭轻分八旗屯住京师分防各省其都司止令佥丁运粮催征卫课而已迁转不过一游击衔各道嫌其冗杂去左右之名外郡有守者裁巡有巡者裁守事权归一操纵甚便是三司止两司而六道止四道也 
　　明初每府设知府一员同知一员通判一员或二员推官一员幕僚则经历照磨知事检校知府统理一府各属州县诸务同知则同知一府之事通判专用朱墨笔佥判文牒间有分管粮储水利者所以有二推官专理一府刑名清晨同坐大堂率领各吏办理诸务印封耳房库内出入不由私衙堂左为经历司有印官名经历事事必由经历惟恐不足又以知事一员佐之堂右为照磨所有印官名照磨事事必由照磨亦恐不足仍以检校一员佐之后渐不由旧制率多分管如清车 【车：军】 驿传河防江防海防捕盗马政巡盐运粮水利之类丞判各司其事各有处分推官专司刑名兼管查盘印则知府封掌佐贰不敢过问 
　　国初少沿明制近则推官奉裁刑名总归知府同知不知府事通判不判文牒惟署印押粮解饷以及杂差而已至于司所幕员但存经照间有知检者印归堂上官亦虚设亦不过听差而已然在明朝立法未尝不善未免事少官多十羊九牧不若今之权归于一不许掣肘之尽善也 
　　抚军张公伯行乙丑进士需次中翰初任题授山东济宁佥事升江南按察使特旨以佥都御史巡抚福建释褐后三迁而至开府亦奇遇也 
　　宫保黄公大来在督师李大司马之芳军前历着战功加左都督职衔初任即授宁波总兵官卒赠太子太保 
　　浙闽总制大司马瑞图刘公兆麒先任湖北抚军其时中丞殿衡尚为公子读书楚署及后历任湖北抚军父子前后开府同在一地已属可传佳话后闻制府讣暂归读礼服阕再补仍抚湖北是趋庭游宦三驻楚焉又中丞先由陕西大参升江苏藩司其时署理藩篆者则苏松粮道乃兄殿邦也二公为同胞兄弟中丞嗣于伯隶旗故旗籍而少参则宝坻民籍也以嫡亲手足接受交代一月有余彼此俱用文移往来亦一仅见者中丞之公子嵩龄与其师夏慎枢同中顺天乡试刘于癸巳夏于壬辰俱成进士又馆选同为翰林岂非可传之盛事哉 
　　李梯云检讨天祥云永年张五美生于嘉靖甲寅中于万历乙酉乡试其子鸿基生于万历甲寅中于顺治乙酉乡试 
　　翰林学差典试赴湖广者多不利于榜眼辛未榜眼吴永年昺甲戌榜眼顾书宣图河丁丑榜眼严宝成虞惇俱卒于楚京师烂熳胡衕亦不利于榜眼居停而卒于其地者戊辰榜眼查荆川嗣韩丙戌榜眼吕无党葆中 
　　于勤襄公成龙以大司马大中丞总督河道公文武全才经济勋业赫然一时大驾西征时公总统督运军储充裕圣心宠眷功勒旗常朝野倚重然而治河非其所长所谓人各有能有不能也公赴河工题带人多不谙河务乃以顺天府丞徐公廷玺副之两不相下议论参差权难画一公以勤劳致疾不终事而卒于官时论惜之上念东南民生运道特简遂宁先生加宫保大司马治河而副总河报罢先生辛勤况瘁事事仰遵指授历九年河工告成昔之泽国今桑麻矣排淮泗而注之江上古淮泗并未入江明永乐间罢海运命陈平江伯瑄开通运道由江南山东直隶直达京师淮泗之水以三分济运入江七分敌黄入海此老生常谈所云以河治河不独去其害而且资其利者是也即潘季驯先生河防一书其中亦有词不能达意处在治河诸公无不知蓄清刷黄为要然此四字有无穷经济无穷学问非细心体认因时应变者不能也天府金钱糜费固不可太省亦不宜必身历其事久而且熟方知其中关键余随遂宁先生数年见其不避风雨相度形势可谓精详之甚犹虚心访问择善而从同事者淮扬李佥事梅湖南刘少参光业先为桃源同知者接任之桃源孙同知调鼐皆蒙遂宁先生驱遣颇为历练老成可惜俱下世矣今我辈随右司马中丞赵公恪守成规保固无虞虽遵圣主指授感河伯効灵而遂宁先生垂刱之功莫大焉 
　　浙江卞布政使永誉升任福建抚军初莅八闽制府兴公永朝同将军都统诸公皆郊迎相见欢洽既别卞公减驺从乘四舆仍用藩司仪注持升任布政使手折坐官厅候见制府谢不敢当盖浙闽二省皆制府所统辖其先为属吏也公谦退自下时论以为得体故益称和衷焉先时有藩司某内升通政司闻报即用大银台仪注鸣锣开道往拜抚军乘舆直入仪门抚军笑而优礼之随亲盘司库题参亏空甚多不独落职几毙狱中又河南一副将当新定文武相见仪注时往谒抚军公然鸣锣直入辕门至仪门下马抚军不加拒绝即待以新仪注之礼及散饷届期乃令监放官备加搜剔凡私占影射俱开虚冐兵饷题参正法斯二事虽抚军器小而亦可为无礼肆纵者戒也予昔待罪西江稔抚州太守张伯琮之才守遂荐举卓异张君感余知己愿执弟子礼今已升任河南臬司而余已左迁监司然时通书问犹用手折称门人则过于谦抑矣 
　　居官固宜清正亦须和平倘一偏执则处事不能周详人情难以通达未免美中不足古田余祭酒正健家居奉特旨督学江南先君以遗爱未泯士民感颂不忘请祀名宦已由府申司例必学院批允方可遵行道路相传余公严厉不独不可干之以私即往来书函亦难轻投予自念今皇上忠孝作人而余公读书君子未有不以忠孝宅心者予修禀揭直投上请即使撄怒达诸九重为亲受过自甘不辞乃余公竟答一函不但如我所请而且词语谦逊始知真清正者未有不和平者也昔先祖闽抚中丞公前任江南通省布政使士庶迄今家尸户祝吁前督学请祀名宦乃托词历年久远无从稽考揆其意非出固执即存私念且不喜扬人之善此等品行较诸清正和平者何啻霄壤适翠华南巡叨赐御书旧德贻谋旧德者先祖之勋业也督学闻之索前案即促举行然祖父前后同宦江南先祖崇祀江宁先君崇祀宁国均隆典礼亦何幸也 
　　官制有名似小而位甚尊职掌之事权最重者有名极清雅而品秩最卑所管之事亦极琐细烦冗者有名虽武职而专司地方事务名若文职而所司全非文翰者如侍郎名似郎官乍闻似非显职然古制已有门下侍郎凤阁侍郎爵位尊崇今六部侍郎亚尚书六卿一阶在外则为总督何其隆也典史一县尉耳何以得此佳名即列之内阁翰林院詹事府谁曰不宜乃品则未入流所管皆民间细事多吏员除授京都分五城差御史巡察所属有兵马司指挥副指挥所管皆命盗词讼诸事全与兵马指挥之名不合銮仪卫治仪正王府典仪其名亦似文职而司卤簿弓马之事升转俱属武阶相沿既久皆习焉不察矣定制官民凉帽俱戴纬缨惟雨天戴牦缨今戴牦缨者众取其便易省事且惜费耳 
　　朝衣公服俱用补子绣仙鹤锦鸡之类分品级大小即以鸟纪官之义常见福清叶相国向高集内有钦赐大红纻丝斗牛背胸一袭背胸或即补子也如妇人之首饰曰头面半臂窄衣曰背心不然则补子二字何所取义 
　　衣服上所织四爪者谓之蟒民间通用五爪者谓之龙非奉钦赐暨诸王赏赉不得擅用此定例也又红绒结顶之帽四面开衩之袍俱不得自制近见五爪龙四衩袍穿者愿多人少为注目即曰某王所赐无从稽考听之而已 
　　古冠緌缨即项下绊带也有明纱帽头巾各制贵贱悬殊见诸画像传之梨园乃俱不用带今则草凉帽如箬笠皮暖帽如毡笠上加红缨而于帽檐下俱缀以带绊犹追古制古人结韈用带太白乐府燕南壮士吴门豪一首名结韈子张释之为王生结韈今则冬以布装棉夏以葛装麻甚且侈以绫锦纱缎多不用带结矣古今制之不同如此 
　　陕西以羊绒织成者谓之姑绒制绵衣取其暖也今则制为单袍纱取其轻暑服也今则制为绵袍绵褂比比皆然习以为常谚云有里者无里无里者有里意指此乎 【绒俗字本氄字音冗】 
　　缎与革段同多贯切音段履之后帖也今厚缯通名曰缎有五丝八丝内造汉府官素平花帽缎闪缎倭缎各种花纹颜色随时变幻亦穷工极巧矣前代惟绫绵 【绵：锦】 绸罗刻丝衲纱之类至于缎不独未见亦未闻也近由东洋入中国者更有羽缎羽纱哔叽缎哆啰呢据云可为雨具试之终逊油衣其价甚昂亦前代所未闻者 
　　古裘有五大裘黼裘良裘功裘亵裘大裘用黑羔皮为之王者祀天之服缁衣羔裘朝觐用之郑风云羔裘豹饰大夫燕居之服近日不独不以豹饰而大夫多不羔裘矣间或服之惟领与袖或饰貂或饰狐或饰银鼠之类而晏子一狐裘三十年疑用全狐今服全狐者少千羊之皮不如一狐之腋近之狐腋尽人而裘矣当年孟尝君之狐白裘即集狐之白腋也俗名天马皮又集项下细毛深温黑白成文者俗名乌云豹甚暖其腿里一块黄黑杂色者集以成裘俗名麻叶子亦暖至于全白狐皮则粗冗不堪又有玄狐一种定例止准官一二品以上者制为帽上赐居多若口外严寒出差者亦准为帽虽名玄狐其实苍白色者居多也如高昌国贡唐太宗玄狐裘今亦难得苏季子黑貂裘敝古人贵重貂裘近日稍丰裕者即衣之定例四品以上始用何其僭越也若上元夫人之青毛锦裘汉武帝之吉光裘程据之雉头裘张宗 【宗：昌】 昌 【昌：宗】 之集翠裘南昌国进浮光裘司马相如之鹔鹴裘度安之紫绨裘止存其名不知为何物矣更有猞猁狲一种轻暖华美貂裘之外无出其右所谓胭脂雪者想即此耶侍卫制为朝衣诸王制为坐褥而定例亦四品以上始服近亦僭越矣又灰鼠一种最宜于秋末冬初及南方不甚苦寒之地迩来颇多至于毛之白者名银鼠康熙初年尚少其价甚昂近不独多而且贱矣又以獭皮为深衣可御雪可当衾裯粗而重贱者之服亦亵裘类也缁衣羔裘黄衣狐裘取其表里如一羔裘玄冠不以吊言衣冠俱黑色古之吉服也是古之羔皆用黑者而今则纯白矣何古之黑者多而今之黑者少也或曰当日之黑羔安知非如今日之染狐皮染银鼠耶为之一笑羊皮贵羔而贱老人皆知之独口外则不然有皮软而毛长者俗名麦穗子言其毛长如麦穗也口外风高非此不足以御之虽公卿贵官至彼貂裘之上亦必覆此一件取其毛大压风也内地亦有此种不如口外者佳 
　　腰带古以革为之名曰鞶带又谓之鞶革自天子以至庶人皆用之后世用丝带以玉犀镶嵌束于丝带之上即玉带犀带也本朝按品级有嵌宝石之玉以及金银玳瑁明羊角乌角之类另制成镮以软丝带贯之天潢束黄丝带觉罗束红丝带有特赐黄带者公卿以下多束蓝丝青丝带间有石青油绿织金者无甚关系守制者则束白布带皆所以分尊卑别等威也带镮先用左右二块系以汗巾刀觿荷包等类即古人无所不佩之意荷包疑即夹袋也专为收藏字帖之用后增前后二块不过饰观而已又单用腹前一块带不用长穗垂下以铜铁镀鋄金银或牙骨角石之类制或 【或：成】 二块扣而为一此惟于春夏之亵服甚便非常服也 
　　戴孔雀翎所以壮军威分近侍也分甘余话所载本朝侍卫皆于冠上戴孔雀翎以目晕之多寡为品之等级武臣提督及总兵官亦有赐者后文臣督抚亦或蒙赐得之者以为幸是已然总未分晰详明大清会典所定贝子戴三眼孔雀翎根缀蓝翎镇国公辅国公戴二眼孔雀翎根缀蓝翎内大臣一等二等三等侍卫入内大臣额驸前锋统领护军统领前锋参领护军参领诸王府长史一等护卫戴一眼孔雀翎根缀蓝翎贝勒府司仪长王府贝勒府二等三等护卫贝子公府护卫及护军校俱戴染蓝翎内外额驸俱不许戴诸王府散骑郎有阿达哈哈番以上世职许戴一眼孔雀翎根缀蓝翎其余虽加级不准戴再查各省驻防之将军副都统并督抚提镇蒙赐孔雀翎者止戴一眼 
　　本朝帽制凉帽以德勒苏草细织成面者为上等次等用白草内以片金或大红缎紬各色纱缎为里名曰帽胎上覆以大红绒线纬缨王公卿大夫士庶皆戴之雨用藤织成胎上覆以茜红西牛尾拣毛为缨而皆名曰纬笠有用藤竹麦楷织成有檐出外周围者名曰台笠此贱者所戴帽以遮日色者考帽自汉以来已有之邓通之黄帽管宁之皂帽李晟之绣帽沈庆之狐皮帽即今之暖帽也今之暖帽以貂为贵次有染银鼠染黄鼠以为帽檐者贵贱皆戴至于玄狐则有阶级矣若长孙无忌之浑脱以乌羊毛为之羌服之席帽晋人之白接离皆以羊毛为之即今之毡笠毡帽也式虽不一而帽之名则同 
　　商丘太宰云骨董虽小事却有分别看字画经纪不如士夫看铜玉器士夫不如经纪此语诚然今以二事验之昔经纪持字画数轴求售内一轴为米元章书经纪极赞其真即坐客亦共诩不置予哂之众哗曰无论米字逼真今不能及即伯生匏庵石田所跋亦非近代手笔也予曰诸君未审耳此轴所书之诗乃国初广平申凫盟涵光铜雀怀古之作也漳南落木绕寒云野雉昏鸦魏武坟不信繁华成白草可怜歌舞嘱红裙西园乱石来三国古瓦遗书认八分七十二陵空感慨至今谁说汉将军检申集示之愕然此经纪不如士夫也一故中丞张公觔之侄见贻铜器一具赠以十二金欣然而去置案上为镇纸用偶来一经纪把玩不释询其何以曰此压绣也宫中用以压彩剌绣耳予昔以此物货某中丞得重价此毋是耶予颔之此士夫不如经纪也太宰洵博古矣但云字画之佳者虽黑暗处闻其气味摹其绢素即知真赝不必细看此语未免英雄欺人 
　　生平最爱赵字式古堂所云苏黄米蔡在宋则为大家以晋人视之犹是雕虫小技惟子昂直追先辈上下五百年纵横一万里余家藏颇多自处郡回禄后尽成灰烬其后再为搜求止得前后赤壁赋二幅千字文一卷两赋于南巡时在扬州行宫进呈天颜有喜今所存者惟千字文而已陈子文太守弈禧临摹不忍释手跋后百余字 
　　附陈子文跋　昨在黔中题文敏假山诗谢不敢而不能展观形秽至今犹媿戊子十一月朔葛庄观察出示此卷属题谢不敢而又不能遂附鄙语于后考文敏书千字文真行草各体甚多亦有见于停云及国朝法书者又六体真迹今在曹待诏秋浦处蒙赐自内府荒陋失学宝墨琳琅皆得浏览今日复玩妙迹结撰之精运用之变且有出所见之数本此与肃府旧刻笔意相似反复寻味海内之至宝也或曰赝者双钩此怀元章狡狯之心何足信哉附自记　松雪墨迹予旧多收藏惜处署祝融之后灰烬无遗为生平恨事今阅此卷回忆种种似不及此卷之妙即洛神善本式古堂取赋中语称其瓌姿艳逸王孟津跋云鸾飞蛟舞得二王机神鄙意揣摩犹觉彼肥媚而此遒劲也昆阳为东瓯末邑此卷流传民间湮没已久未经名人题跋或曰为有心者割取亦未可定余观察浙东时于无意中购之如获拱璧日夕临玩觉神采弈弈直追先晋不禁眉宇飞动固予之幸亦翰墨之幸也夫 
　　高韦之佥事其佩留心绘事能以指头作画别开生面超越前人因赴温处观察任道出袁浦余以疋绫长二丈许必索画尽韦之笑呼童子研墨盈池以指蘸墨云飞风动转瞬而成山石木树水藻残荷禽鸟鱼蟹穷工尽致真绝技也后海宁陈子文出守南安便道见过子文书法无出其右者余以画索题子文走笔即书高画陈书洵称二妙又系原属本支无双绝艺乃出一家诚熙朝之宝物也今子文已下世矣可胜浩叹 
　　附陈子文跋　历代以来名家既多以指为之自我弟韦之使君始人物花木禽兽草虫不假思索骈指点黟顷刻数十幅随意飞动无不绝人万象罗于心胸天地集于腕下此造化特锺异人也在京师居相近又本宗昆季戊子仲冬赴横浦过淮壖葛庄观察索跋公诗妙擅海内涵汇渟蓄无所不有发之吟咏自足尽其变何待小言之戋戋也 
　　刑部主事伴阮兄源河南祥符人余祖籍亦祥符同县同姓因以兄弟称长枕大被不异骨肉也兄性聪慧纤巧迥异常人其字怪僻自言融会诸家独成一体殊有别致画则挥洒数笔生动酷肖诗不多亦不存稿曾记邯郸道上一绝风雨邯郸道纷纷利与名黄粱知大梦千古一卢生至制作之巧赏鉴之精可称绝伦自制清烟一种商丘太宰以为在寥天一青麟髓之上又能于一笏上刻滕王阁序一篇心经一部字画崭然在内庭供奉时呈样磁数百种烧成绝佳即民间所谓御窑者是也内庭制作多出其手太皇太后加徽号龙宝暨皇贵妃宝余亲见其拨蜡送礼部非大手段能之乎所藏骨董皆人所未见之物未几卒于京皇上遣内大臣包衣昂邦奠茶酒侍卫送柩出章仪门赐金驰驿为一时光宠所惜无子制作不传骨董散失近日所用之墨及磁器木器漆器仍遵其旧式而总不知出自刘伴阮者空费一生心思呕血而终乃不得与东坡肉眉公饼并传于世悲夫 
　　有人持玉杯质之伴阮兄曰此一捧雪也同为赏鉴兄曰玉情果美水色亦佳好玉杯则有之一捧雪恐未也余曰不知是莫太常家藏是莫成所伪造者为之一笑后据杨次也太守云乃祖雍建为少司马时曾见之气魄甚大情色俱美主人曰此真一捧雪也当于日下观之因持向墀下映日细看杯内雪片纷纷如飘拂状以是知真赝有别而命名不虚也 
　　伴阮兄有奇石高尺余山峰透露对面可以见人山腰白石一段视之如云白石内又有青石一条如龙形头角宛然因摹入纸幅名青龙白云图悬玩不置又有蜜结伽楠长二尺厚一尺温润芬馨迥异众香雕成诸葛枕式云枕此可免小遗试之果然后俱为逃奴窃去范谈一侍讲光宗云康熙四十年侍直南书房见高丽国进人参四枝盛以漆匣精工华丽少顷内侍收进遇熊相国赐履稍为启视出语曰其形似人所谓人参也扁鹊之语诚为不谬天颜有喜谕云四十 【脱年字】 来止见此四枝耳 
　　方竹产于天台山古人取以为杖雅甚相国王公掞督学两浙时试题有方竹杖歌余以台州司马摄府事走笔应之王公谬为许可诗载分体中 
　　镌图章以青田石为佳而青田石又以洞石为第一他产不及也石俱在溪中戽干溪水乃得石块质颇燥硬止可琢瓶尊杯斝之类所谓洞者又在水石之内如石之有玉不可多得若灯光石者尤为不易予待罪括州时曾鸠工采取数月无一佳洞或曰皆为匠人窃去但地方多一土产即多一累恐贤有司亦不乐有之也 
　　余得痔成漏有五管楚甚延衮 【衮：兖】 州魏老人医治早用烟熏晚用水洗俱平常痔漏药料惟上药密不示人上药之法甚妙用鹅翎管药实其中管后一孔如针大由后挤药如一线直入管中盖之以膏七日而愈 
　　野荸荠杵碎取汁澄粉少加冰片以之点眼去翳甚效 
　　戊午停科后余遂弃举子业同学者尚有三人查荆州嗣韩沈古培心杨钱玉友良择仍读书寒家之无倦轩荆州素怯弱余尝劝慰曰子病至此尚五夜吚唔何急功名而薄性命耶答曰吾非不知曾梦神人示之以诗有五色云中第二名之句是以恋恋冀其一验耳后果以五经乡荐榜眼及第古培平湖人北闱不第就试浙省体肥畏热坐轿号中不能堪出场即卒于龙门外余适兼摄杭篆为之经理其丧玉友累科不第留羁京师余佐台郡时答书犹有句云人从杨柳烟中去书自桃花洞口来嗣后音问遂绝余以引见赴京遇查声山学士云久已削发为僧矣 
　　秋闱省试内外帘官各有所司自初六至十五凡十昼夜诸务冗杂外帘之监临提调监试羣公无片刻之暇恐少懈即有舛讹惟赏月后稍安适也头场毕内帘主考率同考官传点催卷然一时誊录不及盖彼在内空闲也过中秋频频解卷内帘渐次冗忙而外帘又闲矣惟清晨开龙门各属谒见收发文牒此外一无事事由月半至月初颇觉日长似岁己卯监试浙闱中式诸君以余稍知文墨修通家之谊甚恭如查德尹嗣□高巽亭舆许莘野田盛紫翰弘邃在诸君雅意堪嘉而余则谦退未遑也 
　　彭泽刘参政晓未遇时落拓武林徘徊湖上一日祈梦于少保庙梦少保拱手者再以米一勺置诸掌中醒来大恸以为他日必乞食也后赴广西傅将军军前招抚有功议叙补授浙江粮道始悟少保拱手者敬公祖也以米置掌中者掌粮储也 
　　广平秀才马振古老不应试其子初入泮望中甚切除夕卜灶镜听俗所谓瓢儿卦也出见妇人亟问曰我于何年得中答曰驴子骑人那一年意以为必无之事也一日郊行见驴生驹其主负驹而归喜曰此非驴子骑人耶即售田治装趋赴秋闱振古闻子售田以为必偿赌负特借应试之名耳怒甚欲追而责之渐至良乡同试者劝止且曰今文宗大收老手君宿学曷亦一试棘闱乎振古笑而从之是科父子同榜真奇验矣诸同榜者称振古为年伯谓其子为同年也其子亦称诸同榜者为年伯谓其父为同年也一夕燕集有友笑谓曰今科乔梓定同连捷傥仅捷一所愿在谁振古沉吟良久曰豚儿尚幼众为哄堂 
　　测字起于观梅虽易数中小技然有奇中而名达九重者如宋谢石辈自不多遘近今卜肆亦复谈言偶中休咎立应如响姑识见闻所及者数则更足起发后人有书字字请测者一审视即拱让曰是一位现任宰官在内则都察院外则按察使盖上为宪字头也但下子字属地支之初是新迁转耳恭喜必得又问地方何如答曰总在好的一边以子字为好字之半也临别其亲私问曰亦有不利者乎答曰子为一了只恐此任不能迁转既而信然一人书文字问讼事测曰吝不成吝凶不成凶此事即当解矣问何日可解测曰今日何日曰十五测曰再六日必解果符所言问何以知六日也测者解曰以十五加六为廿一日昔旁加文为散是以知之入夜人来请测不及书字时己戌时即口占戌字以请问何占曰欲有谋耳测曰不可直向彼言须转一湾其谋可遂盖戌字一点转湾即为成字也一人失马来书奇字测曰必不得矣以为无马在旁则骑不成但立可耳乡试后一生书花字决去取测曰必中无疑恭喜廿七名已有人在寓报矣以花字分为立人廿七也归寓果然其人嗣后复书一字问终身测曰廿年内官可至五品问有几子测曰三子问寿几何测曰七十之外不能八十耳细询其故以一字可加三字故生三子复加二竖乃成五字故廿年可至五品也一字二三四五六七皆用至八字则不用一横故寿至七十以外即止耳一太守书识字请测测曰文头武脚若非决狱理刑之方面有司即属乌台兰垣之喉舌近臣应曰知府以识字与职字相类故知为官而落笔先成言字遂云然也曰今任几年应曰已任五年曰满六年便丁父艰以中有小六字一字为丁字之头日为父象故知其丁父艰也戈属武但服阕之日不补文官而补武官殊不可解后果丁艰起复 【复：服】 适世职缺人乃补阿达哈哈番奇验如神但测字须矢口而出得先天之气稍加转念即落后天便不准矣 
　　生平不喜结盟盖朋友为五伦之一朋友甚亲何用弟兄之名乎故作结交行有嗟此纷纷假弟兄五伦忘却真朋友之句忆为处州太守时僚友八人既集飞马相招至则诸君坐次序齿不序爵心窃异之年最长者扬言曰今日之会欲结异姓兄弟君意何如余唯唯因思宦途畏险一拂其意则不合时宜勉强从之至今犹悔也 
　　仕途中交际必委用家人然最有关系盖伊给事左右窥伺意旨容易作弊为奸其于事务金帛固所不免未闻于诗文投赠亦恣肆需索者甲子予谒王新城阮亭先生以葛庄诗集呈教先生一见极口称赏自许作序见贻越月往领阍人辞以未就适先生之 【之：以】 宫詹奉命秩祀南海私计先生王事匆迫必无暇及此不知其脱稿已久而家人辈匿为奇货横索多金予与先生文字交若贿而得之不几污先生之清白乎迨祀毕先生回都踵门往候入座即道前序因行急殊觉草草予谢尚未颁发先生怒诘家人随检前叙见付别后闻即重惩之矣 
　　阮亭先生一日偶过荒斋见几上删订诗草内二疏故里一绝自批删字先生云此真唐音也何以删为七绝易于尖新最难浑成如此作句调和雅俗 【俗：衍文】 意味深长恐全集中未易多得宜存之诗云旷怀真足古今师七十人当致仕时更为子孙谋远大不将养老赐金遗予祖籍开封历年既久宗人多居旁邑新郑六弟又仲远来相候起居毕即讯家中安吉近况弟曰老母前患背疽得一传方服之而愈今年八十有七康健如旧又弟妇久病经闭形容枯槁殆不可活闻有荥阳张广文者能治奇疾延之诊视命服丸药渐至平复肌肉再生可称白骨回春更有奇者家居北楼上祀祖先所有薄蓄皆积于上不意为不良者窥探纠党二十余人持械燃炬排闼而入直趋楼所家人咸惊避惟听其去取而已群盗方入室登梯乃忽火炬扑灭尽行狼狈而出兽奔鸟散岂祖宗之灵为之默佑耶抑或有神焉呵护驱逐耶俱不可知独惜不能向盗者一问何所见而踉跄奔逸也此三者皆不幸之幸也予因索二方附记于后 

　　○治发背方 

　　用头发不拘男妇者一把入真麻油一碗将头发熬化令病人饮之则毒气渐消不致伤生 

　　○治女子经闭形容枯槁 

　　何首鸟 【半觔切片用黑豆拌九蒸九晒为末用人乳浸不计次数晒得一觔重】 
　　怀熟地 【四两】 
　　红花 【五钱酒洗】 
　　鹿茸 【五钱酥油炙】 
　　当归 【四两】 共为末用拣麦冬六觔熬膏入炼蜜少许和为丸如梧桐子大每服二钱渐加至五钱 

　　新郑高相国文襄公拱其兄南直操江巡抚捷乡人皆称为都堂生来状貌迥异常人而举动行事有堪绝倒者自幼即遍体生毛年十八髭须满颊就童子试文宗见之笑曰汝可归家抱孙矣答云童生年实弱冠不幸须髯如戟此父母遗体耳奈之何哉试既不售归家遂去髭须戴小帽着大红袍骑马遍历街市使人前导令直呼曰不进学的高大胡子欲学状元游街岂不可羞岂不可耻从此奋志夏日就池边苇窠傍读书蚊蜢小虫遍体家人辈见之劝其少息为之频加拂拭乃曰毋拂为也此不上进之贱皮肤正该蚊蜢作践耳勤学苦志遂连捷南宫历官大中丞南直操江巡抚莅任后适大盗反狱闻报即赤体率抚标官将兵卒往捕羣盗敛手受缚訉之何以不鬬就擒盗曰见一天神遍体如丝悬挂火焰光生心胆俱碎是以不敢动手耳葢抚军遍身赤毛每夜卧则红光罩体家人窃窥见一大猪鼾睡于傍巫者以为室火猪降生语近荒唐岂其然乎明时官制操江例当巡视各郡所至行台每责巡捕官巡捕官患之贿请于用事之家人曰无他因食不饱耳教以当如是则可邀免既驻宿即如家人言呈送酒筵一席复令人抬极熟猪首一盘馒首馎饦数十枚烧酒巨瓶皆极热从抚军前过闻其馨香即问曰此何为者禀曰犒从抚军曰如此好物不敬老爷反赏下人耶令列席前手捻而食大杯倾酒顷刻俱尽方就筵而坐诸凡添换不遗余沥乃不复责巡捕矣食量之大可敌十人一日属下新任和 【和：知】 县禀谒少年进士服饰华美见其所戴纱帽外织马尾内炫金丝光彩耀目怒诘之此帽何来答曰京师新兴大怒曰我也与你个新兴命隶役杖之知县窘甚再三恳求免冠谢过方免知县忍而衔之未几行取台中特疏列款揭参时弟文襄公当国按其奏章星夜遣人至皖城令其以病请休庶可保全抚军见弟手书怒谓家人曰你相公呌我致仕难道他要做官便不许我做官么他道他宰相大就不知哥哥还大看我打得他宰相打不得他宰相如此固执文襄无奈曲全令归林下罢职后日惟与一老友象戏以自娱一日忽入内久不出老友馁甚又不可归告之家人家人禀曰某相公饥甚欲归耳不然当吃午饭矣叱曰甚 【甚：吃】 吃 【吃：甚】 午饭你呌他去吃那当头炮盖自忿屡局败北也其可发笑者甚多六弟又仲为言数则因志之寒家新郑一支与高府屡世姻娅故知之如此 
　　本朝己未召试博学鸿才最为盛典康熙十七年正月二十三日上谕谕吏部自古一代之兴必有博学鸿儒振起文运阐发经史润色词章以备顾问著作之选朕万几时暇游心文翰思得博洽之士用资典学我朝定鼎以来崇儒重道培养人才四海之广岂无奇才硕彦学问渊通文藻瑰丽可以追踪前哲者凡有学行兼优文词卓越之人不论已未出仕着在京三品以上及科道官员在外督抚布按各举所知朕将亲试录用其余内外各官果有真知灼见在内开送吏部在外开报于该督抚代为题荐务令虚公延访期得真才以副朕求贤右文之意尔部即通行传谕遵行特谕嗣内外荐举到京者五十九人户部给与食用十八年三月初一日除老病不能入试外应试者五十人先行赐宴后方给卷颁题璇玑玉衡赋省耕二十韵试于弘仁阁下试毕吏部收卷翰林院总封进呈御览读卷者李高阳相国霨杜宝坻相国立德冯益都相国溥叶掌院学士方蔼取中一等二十名二等三十名俱令纂修明史敕部议授职衔部议以有官者各照原任官衔其未仕进士举人俱给以中书之衔其贡监生员布衣俱给与翰林院待诏俱令修史其未试年老者均给司经局正字圣恩高厚再敕部议部覆奉旨邵吴远授为侍读汤斌李来泰施闰章吴元龙授为侍讲彭孙遹张烈汪霦乔莱王顼龄陆葇钱中谐袁佑汪琬沈珩米汉雯黄与坚李铠沈筠周庆曾方象瑛钱金甫曹禾授为编修倪灿李因笃秦松龄周清原陈维崧徐嘉炎冯勖汪楫朱彝尊丘象随潘耒徐釚尤侗范必英崔如岳张鸿烈李澄中庞垲毛奇龄吴任臣陈鸿绩曹宜溥毛升芳黎骞高咏龙燮严绳孙授为检讨俱入翰林其年迈回籍者杜越傅山王方谷朱锺仁申维翰王嗣槐邓汉仪王昊孙枝蔚俱授内阁中书舍人猗欤休哉抡才之典于斯为盛其中人材德业理学政治文章词翰品行事功无不悉备洵足表彰廊庙矜式后儒可以无惭鸿博不负圣明之鉴拔诚一代伟观也而最恬退者李检讨因笃于甫授官日旋陈情终养上如其请命下即归更能遂其初志无如好憎之口不揣曲直或多宿怨或挟私心或自媿才学之不及而生嫉妬或因己之未与荐举而肆蜚谗一时呼为野翰林其讥以诗曰自古文章推李杜 【高阳相国霨宝坻相国立德】 而今李杜亦稀奇叶公蒙懂遭龙吓 【掌院学士方蔼】 冯妇痴呆被虎欺 【益都相国溥】 宿构零骈衡玉赋失粘落韵省耕诗若教此辈来修史胜国君臣也皱眉又纂赵钱孙李周吴郑王为灶前生李周吴阵亡笑谈更属轻薄故不附入 

　　○附李检讨奏疏 

　　奏为微臣母老多病独子万难远离泣血陈情吁恩归养事臣窃惟幼学而壮行者人臣之盛节辞荣而乞养者人子之苦心故求贤虽有国之经而教孝实人伦之本伏蒙皇上敕谕内外诸臣保举学行兼优之人比有内阁学士兼礼部侍郎臣项景襄臣李天馥大理寺少卿臣张云翼等旁采虚声先后以臣因笃姓名联尘荐牍获奉俞旨吏部遵行陕西督抚促臣应诏赴京臣自念臣母年踰七旬属岁多病又缘避寇坠马左股撞伤昼夜呻吟久成废疾困顿床褥转侧须人臣止一弟因材从幼过继于臣叔曾祖家分奉小宗之祀臣年四十有九儿女并无母子茕茕相依为命躬亲扶侍跬步难离随经具呈哀辞次第移咨吏部吏部谓咨内三人其中称亲援病恐有推诿一概驳回窃思己病或可为 【为：伪】 言亲老岂容假借臣虽极愚不肖讵忍借口所生指为推卸之端痛思臣母迟暮之年不幸身婴残疾臣若贪承恩诏背母远行必致倚门倚闾夙病增剧况衰龄七十久困扶床辇路三千难通啮指一旦祷北辰而已远回西景以无期万一有为子所不忍言者则毛义之捧檄不逮其亲温峤之绝裾自忘其母风木之悲何及缾罍之耻奚偿即臣永为名教罪人亏子职而负圣朝非臣愚之所敢出也皇上方敬事两宫聿隆孝治细如草木咸被矜容自能弘锡类之仁推于士庶宁忍孑然母子饮泣向隅夺其乌鸟私情置之仕路盖阁臣去臣最远故以虚誉采臣而不知臣之有老亲也臣云翼与臣皆秦人虽所居里闬非远知臣有老母而不知其既病且衰委顿支离至于此极也即部臣推诿之语概指三人而言非谓臣当必舍其亲而不之顾也且臣虽言前陋而同时荐臣者皆朝廷大臣其于君亲出处之义闻之熟矣如臣猎名违母则其始进已乖不惟渎斁天伦无颜以对皇上而循陔负疚躁进贻讥则于荐臣诸臣亦为有腼面目去岁台司郡邑络绎遣人催臣长行急若风火臣趋朝之限虽迫于戴星而问寝之私倍悬于爱日然呼天莫应号泣就途志绪荒迷如堕云雾低头转瞬辄见臣母在前寝食俱忘肝肠迸裂其不可渎官常而干禄位也明矣况皇上至圣至仁以尧舜之道治天下敦伦厚俗远迈前朝而臣甘违离老亲致伤风化有臣如此安所用之乃臣自抵都以来屡次具呈具疏九重严邃情壅上闻随于三月初一日扶病考试蒙皇上拔之前列奉旨授臣翰林院检讨与臣同官纂修明史闻命悚惶忝窃非分念臣衡茅下士受皇上特达之知天恩深重何忍言归但臣于去秋入京奄更十月数接家信云臣母自臣远离膝下哀痛弥侵昼夜思臣流涕无已双目昏眊垂至失明臣仰图报君俯迫谂母欲留不可欲去未能瞻望阙庭进退维谷乃于五月二十一日具呈吏部未蒙代题臣孺切下情惟有哀祈君父查见行事例凡在京官员门无以次人丁听其终养臣身为独子与例正符伏愿皇上特沛恩慈许臣遄归扶养其母叨沐圣泽以终天年臣母残病余生统由再造不惟臣母子衔环镂骨誓竭毕生而报国方长策名有日益图力酬知遇务展涓埃矣 

　　李笠翁渔一代词客也著述甚伙有传奇十种闲情偶寄无声戏肉蒲团各书造意剏词皆极尖新沈宫詹绎堂先生评曰聪明过于学问洵知言也但所至携红牙一部尽选秦女吴娃未免放诞风流昔寓京师颜其旅馆之额曰贱者居有好事者戏颜其对门曰良者居盖笠翁所题本自谦而谑者则讥所携也然所辑诗韵颇佳其一家言所载诗词及史断等类亦别具手眼 
　　闯贼李自成人皆知因祖坟被掘泄气而败然知掘坟者为米脂令边长白大绶而不知设计用智皆门子贾焕成之也虽长白自纪虎口余生亦多隐约其词未若长白之侄淮南边别驾声威向予言之历历如绘当闯贼猖獗时其兄李自祥改姓张自祥仍为县役其意有在一日令方坐堂视事有一人赴诉卖蒜为兵所抢令命至堂穷讯其人匍匐膝前阳作哀诉阴以手按令足令解其意带至后堂卖蒜者请屏左右乃脱帽裂缝出封函曰吾寔内监此密旨也令拜读乃命掘闯贼祖坟之诏旨随挥之出升堂伪偿其值而遣之然闯贼祖坟寔难寻问又系密旨不敢声张其时闯贼逆焰已炽令忧形于色寝食俱废门子贾焕令素所亲信者乘闲请曰窃见日来形色举止大异往常是有大忧郁而不能解者曷不见告或可効犬马乎令察其言词恳笃且自念舍此无可告者遂详吐前事焕曰事未可骤图也今在官捕快张自祥者本李姓闯贼亲兄而县役某某等二十人皆插血结盟兄弟共约贼兵一至即为内应焕实二十人之一也今欲知彼祖墓须与自祥结纳可徐察之诘旦传祥入内宅笑问曰尔本姓李何以易张彼方置辩焕出谓曰吾已细陈底里不必遮掩令曳之起曰时事已不可为天意有在尔辈皆应时豪杰予身家方赖保全何必相瞒遂偕焕结拜出则官役入则弟兄久之乘醉托言素晓堪舆叩其墓所形势自祥乃以出猎为名邀之同往尽知其所在越数日闻贼兵将犯潼关令出七千金付自祥先行投款军前吾俟入关后即至尽遣其所好十余人以附行卫其辎重祥去令偕焕并家人潜往伐墓墓上有大树一株紫藤垂满掘至棺藤根包裹千匝以巨斧砍断其藤棺开有小白蛇一头角已成龙形止一眼其身尚未变遍尸皆长黄白毛二三四寸不等枯骨血润如生随并蛇斫碎而焚之扬灰讫考剖棺之日适闯贼兵败河南一目为流矢所中噫何天意人事符应之速耶墓掘毕觅焕不得令甚惊惧多日焕至令询何往焕曰恐自祥有疑复回则当另图他计某特送出潼关令彼心安乃敢归耳此地不可久居乘今闯贼新败纵有报闻力不暇及公已为朝廷立此大功可谓不负君命胡不挂印归山乎嗟乎焕一贱役小人耳何用心谆挚乃尔耶令遂弃官焕亦他遁越数年长白闲住京师之绒线胡衕忽有一僧白发苍颜诣门求见县令边公有侄亦新选县令出见之僧曰非也欲见前任米脂公耳长白出僧即跪哭长白讶其为谁僧曰公忘贾焕耶乃相持而泣因向侄追述前事曰主与吾岂非明朝暗里之忠臣乎后世其谁知之长白固留不可与之金不受为制衣装一痛而别不知所终有明失国一丐者题诗于壁云三百年来养士朝一朝丧乱竟皆逃纲常留在卑田院乞丐羞存命一条赴水而死惜其姓名不传甲寅闽变浙东温州总兵官祖某潜已通款一日伏甲于资福山之大观亭集众官议饷巡道陈公丹赤永嘉令马公琾皆在坐逆将厉声挑衅云兵饷不前士尽饥馁抄陈道家足以给饷有巡道夜不收即夜捕手林义者挺身前曰尔欲抄吾道主家岂非反耶遽扶公出逆将大喝小人何敢如此林曰吾小人心中惟知有道主道主心中惟知有朝廷不似尔享高官厚禄早已顺贼一心惟知有贼也逆将愈怒挥甲士寸磔之二公不屈皆遇害后邑人立祠祀两公庑下设林义像被皂服两目瞠视至今凛凛有生气余观察温处拜陈忠毅公祠赋七言诗五章其二三云东瓯观察拥专城牙纛空存不掌兵元帅逆谋先士卒 【谓祖总兵】 贤侯同志又书生 【永嘉令马公讳琾陕西孝廉同遇难加赠大参】 大观亭暗天无色资福山摇地有声 【俱公被害处今于此处建祠】 曾几何时归一死留芳遗臭两传名朝廷何负汝干城早竖降旗引寇兵达士报君能尽节小人为主不偷生 【夜不收林义扶公大骂同时被害】 璧分尺寸同贞性钟用洪纤总发声海内羣公谁作传双忠名后附伊名盖纪其实也余载葛庄分体中之三人者下役也彼门子丐者夜不收非素娴诗书礼义之人而其忠君报主之心或见于事功或托诸题咏或慷慨杀身名虽不彰至其成仁则一以视反颜事仇偷息人世其相去为何如也当时未有表而出之者故志之 
　　明洪武建都江宁改为应天府称直隶及永乐迁都北平改为北京曰顺天府江宁改为南京曰应天府称顺天为北直隶应天为南直隶本朝定鼎顺天仍其旧称盖京有南北者明南京亦置部院群臣以洪武旧都命名也今版图已无南北之分应天既改江宁府亦何南京之有乎既无南京又何北京之有顺天应称京师京都为是无奈道路传呼日讹一日即士大夫亦习焉不察可为谬误之甚 
　　凤阳为有明始兴之地凡府属土著之人向人自称不曰敝乡敝处敝府而曰贵乡贵处贵府更不少为谦逊今已渐无矣
  </div>
  <div class="pagination">
   <span class="current-page">
    1
   </span>
   <a href="在园杂志_page2.html">
    2
   </a>
   <a href="在园杂志_page3.html">
    3
   </a>
   <a href="在园杂志_page4.html">
    4
   </a>
   <a href="在园杂志_page5.html">
    5
   </a>
   <a href="在园杂志_page6.html">
    6
   </a>
   <span>
    ...
   </span>
   <a href="在园杂志_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
