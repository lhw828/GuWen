<!DOCTYPE html>
<html>
<head>
    <meta charset="UTF-8">
    <title>名义考 - 第 6 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名义考 - 第 6 页/共 17 页</h1>
    <div class="content">　　国家县官
　　汉官仪封禅记诏百官以次下国家随后明日太医令问国家起居国家曰不劳东平王传今暑热县官年少霍光子禹传县官非我家将军不得至是曰国家曰县官皆谓天子也汉书中如此称甚众又蔡邕独断曰天子无外以天下为家称天家广记云五帝官天下三王家天下称官家犹言帝王也资暇集云至尊以天下为宅四海为家又曰宅家
　　黔首苍头
　　秦本记更名民曰黔首祭义疏谓以黑布覆首谓之黔首战国防魏苍头鲍彪注谓以青帕首项也又汉名奴亦曰苍头黔首则自唐虞以来所谓黎民也亦曰黔黎
　　黄耇台背
　　耇老夀也黄耇老人面色黄也台鯸鲐河豚也其背青老人背色若鲐也诗注谓黄为黄发耇为冻梨尔雅疏谓燕代北鄙谓耇为梨説文又谓老人面梨若垢诸説似牵强舍人曰老人气衰皮肤消瘠背若台鱼此亦是以意释不实知鲐者也鲐背丰满但青黒耳【鯸音侯鲐音胎耇音茍】
　　府君家公
　　朱子曰府君汉人碑已有之只是尊神之辞如言官府之君列子云家公执席二者皆父称也家公称于存时府君称于亡日
　　主臣
　　史记陈丞相世家汉文帝问陈平一嵗决狱钱谷几何平曰有主者上曰而君所主者何事也平谢曰主臣冯唐传文帝闻防颇李牧为人良曰嗟乎吾独不得防颇李牧时为吾牧吾岂忧匈奴哉唐曰主臣魏志魏武谓陈琳曰卿为本初檄何乃上及父祖琳谢曰主臣马援龙虎赋勇怯见之莫不主臣文选任昉奏弹曹景宗先叙其罪后继之曰景宗即主臣景宗又弹刘整亦曰整即主臣齐沈约弹王源文亦然主臣前人多用之解者皆不得其义孟康曰主羣臣也韦昭曰主臣道不敢欺也张晏曰惶恐也文颖曰犹今言死罪乐彦曰犹上书前言昧死晋灼曰主击也臣服也言其击服惶恐也孟韦之説非是张晏以下亦鲜的见按古文臣作臣如人伏地也説文臣击也事君也象屈服之形盖人臣对君不容不惶恐不屈服也主臣是一于惶恐屈服之意惶恐乃惊怖非惭愧也上表者云诚惶诚恐是惊怖稽首顿首是屈服知此则死罪昧死惶恐击服之义皆在其中然史记魏志龙虎赋所云主臣意在惊怖文选所云主臣意在屈服贾子曰主臣礼之正也斯言得之矣
　　鼻祖耳孙
　　鼻祖始祖也方言梁益谓鼻为祖兽之初生其鼻先见故谓鼻为祖耳孙孙之曾孙也顔师古曰耳孙诸説不同据平帝纪及诸侯王表昆孙之子耳孙耳音仍则耳仍一也为昆孙之子来孙之孙孙之曾孙或云唯耳可得闻非是
　　阿翁姑章贱息子姓
　　阿翁父也方言周晋秦陇谓父曰翁广韵翁鸟颈毛也老人颈毛白而疆短若此鸟也善见律翁亲则谓祖是父祖皆可称翁姑章姑也广川王传皆尊章师古曰尊章犹言尊姑也或曰舅姑为尊章章本作嫜杜诗何以拜姑嫜又释名兄公亦曰兄章舅公亦曰舅章息生也子女皆可称息左师触龙曰贱息舒祺东观汉纪此盖我子息是子称息吕公见刘季曰仆有弱息愿为箕箒妾是女亦称息子姓孙也玉藻注姓生也孙是子之所生故谓之子姓今人称尊贵者曰翁称壻曰姑章称妇曰息妇息又从女称子侄辈曰子姓是殆未之考也
　　丈夫丈人大夫夫人
　　丈夫诗疏有傅相之徳而可倚仗丈人师古曰严庄之称凡亲而老者皆称焉此丈夫丈人之义也又十尺曰丈古一丈得今六尺六寸丈夫丈人以身长言也而倚仗严庄之义在其中大夫白虎通曰扶达于人者也夫人曲礼注扶持于王者也此大夫夫人之义也又夫本作夰从人一象簪也男冠女副皆须簪焉男女皆可称夫也而扶达扶持之义在其中
　　先生太夫人
　　今尊贵者人称曰先生则怒称其母曰太夫人则不以为怪论语曰有酒食先生馔韩愈进学解招诸生弟子事先生于兹有年矣一则为父兄一则为师何怒也汉文纪注列侯妻称夫人列侯死子复为列侯乃得称太夫人是太者父亡母存之号今制犹然奈何称者见称于人者不论人父与父存否率以太为尊称不可怪乎
　　伯仲叔侄
　　伯仲兄弟之称诗伯氏吹壎仲氏吹箎次仲者为叔诗叔兮伯兮次叔者为季书仲叔季弟侄对姑而言尔雅女子谓晜弟之子为侄狄仁杰云未闻侄为天子而祔姑于庙者此则古人称伯仲叔侄之义也今人谓父之兄弟曰伯叔谓兄弟之子曰侄皆舛也父之兄弟当曰伯父叔父尔雅父之晜弟先生为世父后生为叔父是也兄弟之子当曰犹子檀弓兄弟之子犹子也或曰从子朱子语録汉人谓侄为从子却得其正是也【晜与昆同箎音池】
　　昆玉
　　谓兄弟曰昆玉者盖错举金昆玉友之文也兄弟何以谓之昆友昆本作罤周人谓兄曰罤从眔沓弟为罤今犹云沓肩兄弟通作昆诗谓他人昆是也説文友从二又相交徐氏曰二手相顺也友有相左右之义兄弟如左右手故谓兄弟为友晏子兄爱而友是也金玉言其贵重耳【罤与晜同眔音沓】
　　稾椹
　　古乐府稾椹谓夫也古有罪者席稾伏于椹上以鈇斩之言稾椹则兼言鈇矣鈇与夫同音故隠语稾椹为夫也稾禾秆椹斫木櫍俗作砧鈇斧也【椹与砧同櫍音质】
　　娣姒
　　尔雅长妇谓稚妇为娣妇娣妇谓长妇为姒妇即今妯娌自以其年为长防耳广雅娣姒之名从身长防左传穆姜谓声伯之母为姒叔向之嫂谓叔向之妻为姒二者皆呼夫弟之妻为姒不从夫之齿也
　　孩咳【咳音孩】
　　广韵孩小儿将学语时能鼓颔也庄子未致乎孩而始谁是也説文咳小儿笑声礼记咳而名之是也孟子孩提之童注知孩笑是以孩作咳也扁鹊传咳婴之儿又礼记孩虫皆以防小为义一曰咳古文作孩【颔音含】
　　诞日初度
　　今人谓生辰曰诞日又曰初度诗曰诞弥厥月诞大也谓大矣后稷之在母终人道十月而生今曰诞日则是大日降诞则是降大矣离骚经曰皇览揆予于初度兮肇锡予以嘉名注初度犹言初节也古者子生三月父名之谓命名之初节也非谓生也今自防而壮而老皆云初度是期颐皆三月时矣其谬误有如此者
　　六尺之孤
　　周礼国中自七尺以及六十野自六尺以及六十有五皆征之韩诗外传曰国中二十行役是七尺二十嵗也其升降皆以五年为率则六尺十五嵗也孟子五尺之童十嵗也
　　公卿
　　背私为公有制为卿公之为字八背也厶私也背私则可以为公矣卿之为字卯事之制也有制则可以为卿矣知二字之义则公卿之职举人其頋名而思义哉【八音背厶音私卯音赍】
　　黄閤内阁
　　按唐门下省以黄涂门谓之黄閤明兴罢中书省永乐初以解缙等七人直文渊阁谓之内阁则是黄閤为闺閤之閤从合尔雅小闺谓之閤汉文翁传出入闺閤公孙传开东閤皆谓门也内阁为庋阁之阁从各内则天子之阁左达五右达五汉宫殿疏骐驎天禄等阁皆谓重屋也又唐制天子日御前朝见羣臣曰常参朔望荐食陵寝有思慕之感御便殿谓之入閤唐志中书舍人以久次者一人为閤老制本省杂事二閤字皆从合今辅臣延登曰入阁称谓曰阁老二阁字皆从各名虽同而义则异【庋音几】
　　特进开府
　　特进自汉宣帝以许广汉为平恩侯位特进始开府自安帝以邓隲为开府仪同三司始魏晋以特进为加官隋唐以为文散官宋以特进居文官之首大观着令非宰臣不除今制亦以为散官文武之穹阶也宋太宰以下至光禄大夫开府者为文公大司马以下至诸将军开府为武公梁位次三公唐以为文散官虽三公三师亦必冠以此号宋改唐节度使为使相亦称开府今巡抚私称开府者本使相之遗意也
　　尚书
　　今曹郎自署衔曰尚书某部郎何谬也夫尚书秦官在殿中主发书汉置尚书令贰有尚书仆射有尚书成帝初分常侍曹二千石曹民曹南北主客曹五曹曹又置尚书及左右丞侍郎光武改常侍曹曰吏部增都官曹为六曹魏为吏部左民客曹五兵度支五曹晋为吏部三公客曹驾部屯田度支六曹隋为吏民礼兵刑工六部唐改民部曰户部部各总四司以本司为头司余为子司亦谓之部如金部祠部之类六部迄今因之自汉以来曰尚书台或曰中台宋曰尚书省北齐谓之都省省有尚书令六部有尚书子部有郎是六尚书者皆尚书省故曰尚书某部也今则异于是矣如之何古之袭也
　　台鼎
　　后汉郎顗传三公上应台阶彭宣传三公鼎足承君此台鼎之称也周礼大宗伯疏上台司命为太尉中台司中为司徒下台司禄为司空晋天文志曰在人曰三公在天曰三台主开徳宣符也环济要畧云三公者象鼎三足共承其上也台鼎之义如此
　　黄门
　　今给諌有称黄门者以唐谏议大夫门下省开元间改省为黄门省之故不知汉唐以来中书门下二省间杂奄人为之大抵黄门谓奄人也汉舆服志禁门曰黄门中人主之故曰黄门百官公卿表中书谒者令中黄门属焉师古曰黄门谓奄人居禁中给事者也佛书优婆娑论般荼迦注此云黄门谓去势及天奄者若以开元改省之故谏议与侍中自异以谏议以来中黄门内给事之故彼皆奄人也
　　都堂
　　唐制尚书省都堂居中左右分司堂东有吏户礼三行每行四司左司统之西有兵刑工三行每行四司右司统之凡二十四司分曹共理今巡抚俗称都堂无谓
　　太史
　　秦汉以来太史之任兼成周太史冯相保章三职以著述为事而兼掌星厯司马谈父子所职是也至宣帝时著述以他官领之太史惟知占而已唐为司天台宋为司天监我朝为钦天监不复称太史
　　三法司
　　唐百官志凡寃而无告者三司诘之三司谓御史大夫中书门下也六典髙宗武后之际当时大狱以尚书刑部御史台大理寺推案谓之三司今刑部都察院大理寺为三法司唐制也
　　翰林院
　　唐翰林院在麒徳殿西以处天下艺能技术之士学士院文舘集贤院以处文儒宗始选有词艺学识者入居翰林供奉肃宗令掌诏勑始兼学士之名五代晋翰林学士与中书舎人分为两制宋翰林学士掌内制制勑诏赦国书及宫禁所用文字乘舆行幸则侍从以备顾问今翰林院知制诰及一应纂脩与宋同而入阁办事自正以来为定制矣
　　察院
　　今都察院即秦汉以来御史台也唐御史台其属有三一曰台院侍御史焉二曰殿院殿中侍御史焉三曰察院监察御史焉今有监察御史分十三道都察院而省察院其曰察院者相袭如此非官制也
　　鳯凰池
　　通典中书省地在枢近人因其位谓之鳯凰池按中书尚书为两省秦有尚书令属少府汉以大将军领尚书事以大尉録尚书事权尊重矣汉有中书谒者亦属少府自武帝始用宦者元帝复委以政事魏以中书典尚书奏事而尚书之权渐减故荀朂自中书监迁尚书令恚曰夺我鳯凰池
　　玉笋班龙虎榜
　　李宗敏知贡举门生多清秀俊茂唐伸薛庠袁郁辈时谓之玉笋陆贽主试得韩愈欧阳詹贾棱陈羽等皆天下孤儁伟杰之士号龙虎榜今人谓朝班为玉笋掲晓悬龙虎画于榜前者可笑也
　　守令
　　大郡曰守小郡曰尉大县曰令小县曰长秦制也汉初因之如魏尚云中守赵佗南海尉董宣洛阳令陈寔太丘长之谓又郡佐亦谓之尉郡守秦以前称上大夫即州牧侯伯汉名太守唐名刺史宋名知州或加将军或号持节或练防御或曰总管皆守也治中别驾长史司马通判皆郡丞也军事判官防推官司理司户皆增置亚于丞者也主簿功曹督邮録事参军曹掾皆郡尉也县令秦以前称下大夫即附庸或又称宰称尹称公汉以后俱称令宋始称知县有戍兵则兼兵马都监押亦有丞尉又增主簿郡守掌治京师曰内史曰尹王国曰相
　　莲幕
　　齐王俭领吏部用庾杲之为长史萧缅与俭书盛府元僚每难其选使杲得泛緑水依芙蓉何其丽也时人以俭府为莲花池今谓幕官曰莲幕义出此
　　稗官
　　汉艺文志小説出于稗官细米曰稗王者欲知闾巷风俗细碎之言故立稗官
　　古官名
　　古官名姑举一二人不常知者如挏马主马乳酒者钟官主铸钱者大谁长主问非常者都船主徼循京师者平凖主钱谷者司商主赐族受姓者将行主宫掖者若卢主弩射者尚方主御刀剑诸好器物者复陶主衣服者率更主刻漏者负弩主亭者督邮主诸县纠摄者水衡主税入者遒人主宣令者邮表畷主督约农事者簮袅主饰马者佽飞主射者剽姚主兵者掌故主故事者鞮鞻氏主夷乐者婕妤娙娥嫔嫱傛华皆女官也中涓黄门皆宦官也
　　陪臣陪儓
　　陪重也陪臣重臣也诸侯之臣于天子曰陪臣陪儓犹陪臣也儓亦作台左传仆臣台方言南楚骂庸贱谓之田台辍畊録凡婢役于婢者俗谓之重台【重平声】
　　承学
　　承学言学者分门各自承袭其家学如杨何施酬孟喜梁丘贺之徒学易皆祖田何欧阳生大小夏侯胜建之徒学书皆祖伏生翼奉遵后苍而非韩鲁萧初善贾马而诋郑儒林传所谓斯文未陵亦各有承是也
　　不速之客
　　易有不速之客广韵速徴也犹俗谓请也今折简云速者正此意
　　臧获厮养舆台奚奴
　　风俗通臧被罪没官为奴婢获逃亡获得为奴婢扬雄凡民男而壻婢谓之臧女而妇奴谓之获张楫壻婢之子谓之臧妇奴之女谓之获张耳厮养卒韦昭注析薪为厮炊烹为养左传王臣公公臣大夫大夫臣士士臣皁皁臣舆舆臣臣僚僚臣仆仆臣台礼奚八人郑曰古者从坐男女没官其少才智以为奚今侍史女婢也説文奴婢皆古罪人周礼其奴男入于皁女入于舂藁今人家役使者但可谓之佣王逸云佣厮贱之人前功臣表咸出佣保之中师古曰佣卖功佣保可信任皆赁作者今律谓之雇工人也
　　胥靡余胥
　　傅説胥靡庄子注刑徒之人以铁锁相连系周公曰憎人者憎其余胥广韵须者贱妾之称古人以婢仆为余须亦作余胥
　　皁卒
　　左传士臣皁方言梁宋齐燕之间谓曰皁因谓贱人直马者曰皁説文卒人给事者方言南楚东海之间或谓卒为赪郭璞曰言其衣赤今卒首与要尚衣赤云【赪音蛏】
　　五百
　　汉宦者传越骑营五百妻有美色韦昭曰五百本为伍陌伍当也陌道也言使之导引当道陌中以驱除也唐谓行杖人亦曰五百是五百即今之皁以除路又以行杖
　　官衔官聨
　　徐氏曰马衔所以制马之行也官吏阶位亦曰衔者以尊卑相衔所以制百官也徐又曰周礼官府之聨事谓大事非一官所了众共成之也
　　寮
　　尔雅寀寮官也郭璞曰官地为寀同官为寮无同地为寀之文邢昺曰寀采也采取赋税以供己有采地及言同寮者皆谓有官者也寮亦作僚説文僚好貌广韵僚贱称同官相好曰僚仆臣僚故以为贱称寮之义如此杨用脩谓寮为小以斋署同为义不知竂之竂从穴不从宀説文竂穿也玉篇竂舍也后人遂以竂为是窓竂之竂与采寮之寮文既不同义亦自别安得以同窓释同寮乎【寀采俱音菜宀音绵】
　　当家
　　奴婢之监知家务者谓之当家或云管家霍光传爱幸监奴王建诗不是当家频向説在朝之苍头庐儿在官之侍史官婢皆当家也【当平声】
　　驵侩【驵子朗切侩音防】
　　货殖传驵侩注会二家交易者如今度市师古曰驵者其首率即今所谓牙行牙本作互以交互为义互与牙字相近因讹为牙行广韵侩会合市人
　　日者风角
　　日者占时日者也风角占四方四隅之风者也
　　四防
　　帝鸿氏有不才子曰浑沌少昊氏有不才子曰穷竒颛顼氏有不才子曰梼杌缙云氏有不才子曰饕餮谓之四防按帝鸿氏继黄帝而为君缙云氏帝鸿氏之子与少昊俱去舜三百余嵗颛顼亦去舜二百余嵗四防何若是之夀耶必四氏之后有若人耳非子也浑沌驩兜也穷竒共工也梼杌鲧也饕餮三苖也训者谓浑沌为不开通穷竒为其行穷其好竒梼杌为顽防无畴匹贪财为饕贪食为餮不知穷竒兽名状如牛猬毛音如嘷狗食人人鬭乃助不直者饕餮兽之嗜食者古者象于彞鼎以为食戒浑沌水不通也梼杌断木也四防有似于四者因以目之也【梼音陶】
　　三苖
　　书传三苖国在江南荆杨之间地里沿革表潭州古三苖国潭州今长沙盖建国在长沙而所治则江南荆也国中多猫姓
　　九夷
　　九夷东夷也有畎于方黄白赤风阳九种箕子之封国俗仁而夀夫子欲居者此也即今朝鲜其字从大从弓重射也男子之所有事也南蛮从虫地多蛇虺也北狄从犬西羌从羊畜宜犬羊也其不及东夷也有以哉又同谓之夷者犹公侯伯子男通谓诸侯也【虫虺俱音卉蛇一音疑】
　　突厥单于可汗
　　突厥北夷国号夏曰獯鬻殷曰鬼方周曰玁狁汉曰匃奴魏曰突厥北夷谓兠鍪为突厥世居金山山形如兠鍪因以为国号单于北夷酋长号北夷谓广大为单于言主北方象天广大单于然也可汗于阗王号于阗谓金翅为鳞黑韩宋封为鳞黑韩王自称为黑汗王譌为可汗
　　阏氏屠耆居次【阏音焉氏音攴】
　　阏氏单于妻号谓可爱如烟支屠耆单于子号谓贤为屠耆居次单于女号犹汉言公主也
</div>
    <div class="pagination">
<a href="名义考_page5.html">上一页</a><a href="名义考.html">1</a><a href="名义考_page2.html">2</a><a href="名义考_page3.html">3</a><a href="名义考_page4.html">4</a><a href="名义考_page5.html">5</a><span class="current-page">6</span><a href="名义考_page7.html">7</a><a href="名义考_page8.html">8</a><a href="名义考_page9.html">9</a><a href="名义考_page10.html">10</a><a href="名义考_page11.html">11</a><span>...</span><a href="名义考_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
