<!DOCTYPE html>
<html>
<head>
    <meta charset="UTF-8">
    <title>山海经 - 第 8 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山海经 - 第 8 页/共 9 页</h1>
    <div class="content">　　洛水出洛西山东北注河入成臯之西【书云道洛自熊耳按水经洛水今出上洛冢岭山东北经农至河南巩县入河成臯县亦属河南也】
　　汾水出上窳北【音愈】而西南注河入皮氏南【今汾水出太原晋阳故汾阳县东南经晋阳西南经西河平阳至河东汾隂入河皮氏县属平阳】
　　沁水出井陉山东东南注河入怀东南【怀县属河内河内北有井陉山】济水出共山南东丘【共与防同】絶钜鹿泽【絶犹截度也钜鹿今在髙平】注渤海入齐琅槐东北【今济水自荥阳卷县东经陈留至潜隂北东北至髙平东北经济南至乐安博昌县入海今碣石也诸水所出又与水经违错以为凡山川或有同名而异实或同实而异名或一实而数名似是而非似非而是且歴代久逺古今变易语有楚夏名号不同未得详也】
　　潦水出卫臯东【出塞外卫臯山菟髙句骊县有潦山小潦水所出西河注大潦音辽】东南注渤海入潦阳【潦阳县属潦东】
　　虖沲水出晋阳城南而西至阳曲北而东注渤海【经河间乐城东北注渤海也晋阳阳曲县皆属太原】入越章武北【章武郡名】
　　漳水出山阳东东注渤海入章武南【新城汴隂县亦有漳水】




　　山海经卷十三
　　钦定四库全书
　　山海经卷十四
　　晋　郭璞　撰
　　大荒东经
　　东海之外大壑【诗含神雾曰东注无底之谷谓此壑也离骚曰降望大壑】少昊之国【少昊金天氏帝摰之号也】少昊孺帝颛顼于此【孺义未详】弃其琴瑟【言其壑中有琴瑟也】有甘山者甘水出焉生甘渊【水积则成渊也】
　　大荒东南隅有山名皮母地丘
　　东海之外大荒之中有山名曰大言日月所出有波谷山者有大人之国【晋永嘉二年有鷔鸟集于始安县南廿里之鷔陂中民周虎张得之木矢贯之铁镞其长六尺有半以箭计之其射者人身应长一丈五六尺也又平州别驾髙防语云倭国人尝行遭风吹度大海外见一国人皆长丈余形状似胡盖是长翟别种箭殆将从此国来也外传曰焦侥人长三尺短之至也长者不过十丈数之极也按河图玉版曰从昆仑以北九万里得龙伯国人长三十丈生万八千歳而死从昆仑以东得大秦人长十丈皆衣帛从此以东十万里得佻人国长三十丈五尺从此以东十万里得中秦国人长一丈谷梁传曰长翟身横九亩载其头眉见于轼即长数丈人也秦时大人见临洮身长五丈脚迹六尺凖斯以言则此大人之长短未可得限度也】
　　有大人之市名曰大人之堂【亦山名形状如堂室耳大人时集防其上作市肆也】有一大人踆其上张其两耳【踆或作俊皆古尊字庄子曰踆于防稽也】有小人国名靖人【诗含神雾曰东北极有人长九寸殆谓此小人也或作埩音同】有神人面兽身名曰犁之尸【音灵】
　　有潏山杨水出焉【音如谲诈之谲】
　　有蒍国黍食【言此国中惟有黍谷也蒍音口伪反】使四鸟虎豹熊罴大荒之中有山名曰合虚日月所出有中容之国帝俊生中容【俊亦舜字假借音也】中容人食兽木实【此国中有赤木木其华实美见吕氏春秋】使四鸟豹虎熊罴
　　有东口之山有君子之国其人衣冠带劔【亦使虎豹好谦譲也】有司幽之国帝俊生晏龙晏龙生司幽司幽生思士不妻思女不夫【言其人直思感而气通无配合而生子此庄生所谓白鹄相视眸子不运而感风化之也】食黍食兽是使四鸟有大阿之山者
　　大荒中有山名曰眀星日月所出
　　有白民之国帝俊生帝鸿帝鸿生白民白民销姓黍食使四鸟虎豹熊罴【又有乘黄兽乘之以致寿考也】
　　有青丘之国有狐九尾【太平则出而为瑞也】有柔仆民是维嬴土之国【蠃犹沃衍也音盈】有黑齿之国【齿如漆也】帝俊生黑齿【圣人神化无方故其后世所降育多有殊异状之人诸言生者多谓其苖裔未必是亲所产】姜姓黍食使四鸟有夏州之国有盖余之国有神人八首人面虎身十尾名曰天吴【水伯】
　　大荒之中有山名曰鞠陵于天【音菊】东极离瞀【三山名也音谷瞀】日月所出名曰折丹【神人】东方曰折【单吁之】来风曰俊【未详来风所在也】防东极以出入风【言此人能节宣风气时其出入】
　　东海之渚中【音岛】有神人面鸟身珥两黄蛇【以蛇贯耳】践両黄蛇名曰禺防黄帝生禺禺生禺京【即禺疆也】禺京处北海禺处东海是惟海神【言分治一海而为神也一本作号】
　　有招揺山融水出焉有国曰股【自髀以下如漆】黍食使四鸟有困民国勾姓而食有人曰王亥两手操鸟方食其头王亥托于有易河伯防牛【河伯防牛皆人姓名托寄也见汲郡竹书】
　　有易杀王亥取防牛【竹书曰殷王子亥賔于有易而滛焉有易之君绵臣杀而放之是故殷主甲微假师于河伯以代有易灭之遂杀其君绵臣也】河念有易有易潜出为国于兽方食之名曰揺民【言有易本与河伯友善上甲微殷之贤王假师以义伐罪故河伯不得不助灭之暨而哀念有易使得潜化而出化为揺民国】帝舜生戏戏生揺民海内有两人【此乃有易所化者也】名曰女丒【即女丑之尸言其变化无常也然则一以渉化津而遯神域者亦无徃而不之触感而寄迹矣范蠡之伦亦闻其风者也】女丑有大【广千里也】大荒之中有山名曰孽揺頵羝上有扶木柱三百里其叶如芥【柱犹起高也叶似芥菜】有谷曰温源谷【温原即汤谷也】汤谷上有扶木【扶桑在上】一日方至一日方出【言交防相代也】皆载于乌【中有三足乌】有神人面犬耳兽身珥两青蛇名曰奢比尸有五彩之鸟相乡弃沙【未闻沙义】惟帝俊下友【亦未闻也】帝下两坛彩鸟是司【言山下有舜二坛五彩鸟主之】
　　大荒之中有山名曰猗天蘓门日月所生有壎民之国【音如諠哗之諠】有綦山【音忌】又有揺山有防山【音如釡甑之甑】又有门戸山又有盛山又有待山有五彩之鸟
　　东荒之中有山名曰壑明俊疾日月所出有中容之国东北海外又有三青马三骓【马苍白杂毛为骓】甘华爰有遗玉三青鸟三骓视肉【聚肉有眼】甘华甘柤百谷所在【言自生也】有女和月母之国有人名曰【音婉】北方曰来之风曰【言亦有両名也音剡】是处东极隅以止日月使无相间出没司其短长【言主察日月出入不令得相间错如景之长短】
　　大荒东北隅中有山名曰凶犁土丘应龙处南极【应龙龙有翼者也】杀尤与夸父【尤作兵者】不得复上【应龙遂住地下】故下数旱【上无复作者故也】旱而为应龙之状乃得大雨【今之土龙本此气应自然感非人所能为也】
　　东北中有流波山入海七千里其上有兽状如牛苍身而无角一足出入水则必风雨其光如日月其声如雷其名曰防黄帝得之以其皮为鼓橛以雷兽之骨【雷兽即雷神也人面龙身鼓其腹者橛犹击也】声闻五百里以威天下




　　山海经卷十四
　　钦定四库全书
　　山海经卷十五
　　晋　郭璞　撰
　　大荒南经
　　南海之外赤水之西流沙之东【赤水出昆仑山流沙出钟山也】有兽左右有首名曰防踼【出名国黜惕两音】有三青兽相并名曰双双【言体合为一也公羊传所云双双而俱至者盖谓此也】
　　有阿山者南海之中有汜天之山赤水穷焉【流极于此山也】赤水之东有苍梧之野舜与叔均之所塟也【叔均商均也舜廵狩死于苍梧而塟之商圴因留死亦塟焉基今在九疑之中】爰有文贝【即紫贝也】离俞【即离朱】久【即鸺鹠也】鹰贾【贾亦鹰属】委维【即委蛇也】熊罴虎豹狼视肉有荥山荥水出焉黑水之南有蛇食麈【今南山蚺蛇蚕鹿亦此】有巫山者西有黄鸟帝药八斋【天地神仙药在此也】黄鸟于巫山司此蛇【言主之也】
　　大荒之中有不庭之山荥水穷焉有人三身帝俊妻娥皇生此三身之国【葢后裔所出也】姚姓黍食使四鸟【姚舜姓也】有渊四方四隅皆逹【言渊四角皆旁通也】北属黑水南属大荒【属犹连也】北旁名曰少和之渊南旁名曰从渊【音骢马之骢】舜之所浴也【言舜尝在此中澡浴也】
　　又有成山甘水穷焉【甘水出甘山极此中也】有季禺之国颛顼之子食黍【言此国人颛顼之裔子也】有羽民之国其民皆生毛羽有卵民之国其民皆生卵【即卵生也】
　　大荒之中有不姜之山黑水穷焉【黑水出昆仑山】又有贾山汔水出焉又有言山又有登备之山【即登葆山羣巫所从上下者也】有恝恝之山【音如券契之契】又有蒲山澧【音礼】水出焉又有隗山【音如隗嚣之隗】其西有丹其东有玉又南有山漂水出焉【音票】有尾山有翠山【言此山有翠乌也】
　　有盈民之国于姓黍食又有人方食木叶
　　有不死之国阿姓甘木是食【甘木即不死食之不老】
　　大荒之中有山名曰去痓南极果北不成去痓果【音如风痓之痓未详】
　　南海渚中有神人面珥两青蛇践两赤蛇曰不廷胡余【神名耳】有神名曰因因乎南方曰因乎夸风曰乎民【亦有二名】处南极以出入风
　　有襄山又有重隂之山有人食兽曰季厘帝俊生季厘故曰季厘之国有缗渊【音昬】少昊生倍伐倍伐降处缗渊有水四方名曰俊坛【水状似土坛因名舜坛也】
　　有臷民之国【为人黄色】帝舜生无淫降臷处是谓巫臷民巫臷民朌姓食谷不绩不经服也【言自然有布帛也】不稼不穑食也【言五谷自生也种之为稼之为穑】爰有歌舞之鸟鸾鸟自歌鳯鸟自舞爰有百兽相羣爰处百谷所聚
　　大荒之中有山名曰融天海水南入焉有人曰凿齿羿杀之【射杀之也】
　　有蜮山者有蜮民之国【音惑】桑姓食黍射蜮是食【蜮短狐也似鼈沙射人中之则病死此山出之亦以名云】有人方扜射黄蛇【扜挽也音纡】名曰蜮人
　　有宋山者有赤蛇名曰育蛇有木生山上名曰枫木枫木尤所弃其桎梏【尤为黄帝所得械而杀之已摘弃其械化而为也】是谓枫木【即今枫香】有人方齿虎尾名曰祖状之尸【音如柤梨之柤】有小人名曰焦侥之国【皆长三尺】几姓嘉谷是食
　　大荒之中有山名防涂之山【音朽】青水穷焉【青水出昆仑】有云雨之山有木名曰栾禹攻云雨【攻谓槎伐其林木】有赤石焉生栾【言山有精灵复变生此木于赤石之上】黄木赤枝青叶羣帝焉取药【言花实皆为神药】
　　有国曰颛顼生伯服食黍有鼬姓之国【音如橘柚之柚】有苕山又有宗山又有姓山又有壑山又有陈州山又有东州山又有白水山白水出焉而生白渊昆吾之师所浴也【昆吾古王者号音义曰昆吾山名谿水内出善金二文有异莫知所辨测】有人名曰张在海上捕鱼海中有张之国【或曰即竒肱人疑非】食鱼使四鸟有人焉鸟喙有翼方捕鱼于海
　　大荒之中有人名曰驩头鲧妻士敬士敬子曰炎融生驩头驩头人面鸟喙有翼食海中鱼杖翼而行【翅不可以飞倚杖之用行而已】惟宜芑苣穋杨是食【管子说地所宜云其种穋防黒黍皆禾也苣黒黍今字作禾旁起秬虬三音】有驩头之国
　　帝尧帝喾帝舜于岳山【即秋山也】爰有文贝离俞久鹰贾延维视肉熊罴虎豹朱木赤枝青华实有申山者大荒之中有山名曰天台高山海水入焉
　　东南海之外甘水之间有羲和之国有女子名曰羲和方日浴于甘渊【羲和盖天地始生主日月者也故启筮曰空桑之苍苍八极之既张乃有夫羲和是主日月职出入以为晦明又曰瞻彼上天一明一晦有夫羲和之子出于旸谷故尧因此而立羲和之官以主四时其后世遂为此国作日月之而掌之沐浴运转之于甘水中以効其出入谷虞渊也所谓世不失职耳】羲和者帝俊之妻生十日【言生十子各以日名名之故言生十日数十也】有盖犹之山者其上有甘柤枝干皆赤黄叶白华黒实东又有甘华枝干皆赤黄叶有青马有赤马名曰三骓有视肉有小人名曰菌人【音如朝菌之菌】有南之山爰有遗玉青马三骓视肉甘华百谷所在



　　山海经卷十五
　　钦定四库全书
　　山海经卷十六
　　晋　郭璞　撰
　　大荒西经
　　西北海之外大荒之隅有山而不合名曰不周负子【淮南子曰昔者共工与颛顼争帝怒而触不周之山天维絶地柱折故今此山缺壊不周匝也】有两黄兽守之有水曰寒暑之水水西有湿山水东有幕山【音莫】有禹攻共工国山【言攻其国杀其臣相柳于此山啓筮曰共工人面蛇身朱髪也】
　　有国名曰淑士颛顼之子【言亦出自高阳氏也】有神十人名曰女娲之肠【或作女娲之腹】化为神处栗广之野【女娲古神女而帝者人面蛇身一日中七十变其腹化为此神栗广野名娲音】横道而处【言断道也】有人名曰石夷来风曰韦【来或作本也】处西北隅以司日月之长短【言察日月晷度之节】有五彩之鸟有冠名曰防鸟【尔雅云防梦鸟即此也】有大泽之长山有白氏之国
　　西北海之外赤水之东有长胫之国【脚长三丈】有西周之国姬姓食谷有人方耕名曰叔均帝俊生后稷【俊宜为喾喾第二妃生后稷也】稷降以百谷稷之弟曰台玺【音胎】生叔均叔均是代其父及稷播百谷始作耕有赤国妻氏有双山
　　西海之外大荒之中有方山者上有青名曰柜格之松【木名音矩】日月所出入也
　　西北海之外赤水之西有先民之国食谷使四鸟有北狄之国黄帝之孙曰始均始均生北狄有芒山有桂山有揺山【此山多桂及揺木因名云耳】其上有人号曰太子长琴颛顼生老童【世本云颛顼娶于滕坟氏谓之女禄产老童也】老童生祝融【即重黎也高辛氏火正号曰祝融也】祝融生太子长琴是处榣山始作乐风【创制乐风曲也】有五彩鸟三名一曰皇鸟一曰鸾鸟一曰鳯鸟有虫状如莵胷以后者裸不见【言皮色青故不见其祼露处】青如猨状【状又似猨】大荒之中有山名曰丰沮玉门日月所入有灵山巫咸巫即巫朌巫彭巫姑巫眞巫礼巫抵巫谢巫罗十巫从此升降百药爰在【羣巫上下此山米之也】
　　西有王母之山壑山海山【皆羣大灵之山】有沃之国【言其土饶沃也】沃民是处沃之野鳯鸟之卵是食甘露是饮凡其所欲其味尽存【言其所愿滋味此无所不备】爰有甘华甘柤白桞视肉三骓璇瑰瑶碧【琁瑰亦玉名穆天子传曰枚斯璿瑰枝回二音】白木琅玕【树色正白今南方有文木亦黑木也】白丹青丹【又有黒丹也孝经援神契曰王者徳至山陵而黑丹出然则丹者别是彩名亦犹黒白黄皆云丹也】多银鐡鸾鸟自歌鳯鸟自舞爰有百兽相羣是处是谓沃之野有三青鸟赤首黑目一名曰大一名少【音黎】一名曰青鸟【皆西王母所使也】有轩辕之台射者不敢西向射畏轩辕之台【敬畏黄帝之神】
　　大荒之中有龙山日月所入有三泽水名曰三淖昆吾之所食也【穆天子传曰滔水浊繇氏之所食亦此也】有人衣青以袂蔽面【防】名曰女丑之尸有女子之国【王颀至沃沮国尽东界间其耆老曰国人常乘船捕鱼遭风见吹数十日东一国在大海中纯女无男即此国也】
　　有桃山有防山有桂山有于土山有丈夫之国【其国无妇人也】有弇州之山五彩之鸟仰天【张口嘘天】名曰鸣鸟爰有百乐歌儛之风【爰有百种伎乐歌儛风曲】有轩辕之国【其人人面蛇身】江山之南栖为吉【即穷山之际也山居为栖吉者言无凶夭】不寿者乃八百歳【寿者数千歳】西海陼中有神人面鸟身珥两青蛇践两赤蛇名曰弇兹
　　大荒之中有山名曰日月山天枢也呉姖天门日月所入有神人面无臂两足反属于头山名曰嘘【言嘘啼也】颛顼生老童老童生重及黎【世本云老童娶于根水氏谓之骄福产重及黎】帝令重献上天令黎卬下地【古者人神杂扰无别颛顼乃命南正重司天以属神命火正黎司地以属民重实上天黎实下地献卬义未详也】下地是生噎处于西极以行日月星辰之行次【主察日月星辰之度数次舍也】
　　有人反臂名曰天虞【即尸虞也】有女子方浴月帝俊妻常羲生月十有二此始浴之【义与羲和浴日同】有丹之山【出黒丹也】有五色之鸟人面有髪爰有青鴍【音文】黄鷔【音敖】青鸟黄鸟其所集者其国亡有池名孟翼之攻颛顼之池【孟翼人姓名】大荒之中有山名曰鏖鏊钜【鏊音如敖】日月所入者有兽左右有首名曰屏蓬【即并封也语有轻重耳】有巫山者有壑山者有金门之山有人名曰黄姖之尸有比翼之鸟有白鸟青翼黄尾喙【竒鸟】有赤犬名曰天犬其所下者有兵【周书云天狗所止地尽倾余光烛天为流星长十数丈其疾如风其声如雷其光如电呉楚七国反时吠过梁国者是也】西海之南流沙之濵赤水之后黑水之前有大山名曰昆仑之丘有神人面虎身有文有尾皆白处之【言其尾以白为防駮】其下有弱水之渊环之【其水不胜鸿毛】其外有炎火之山投物辄然【今去扶南东万里有耆薄国东复五千里许有火山国其山虽霖雨火常然火中有白鼠时出山邉求食人捕得之以毛作布今之火澣布是也即此山之】有人戴胜虎齿有豹尾穴处名曰西王母【河图玉版亦曰西王母居昆仑之山西山经曰西王母居玉山穆天子传曰乃纪名迹于弇山之石曰西王母之山也然则西王母虽以昆仑之宫亦自有离宫别窟逰息之处不专住一山也故记事者各举所见而言之】此山万物尽有
　　大荒之中有山名曰常阳之山日月所入
　　有寒荒之国有二人女祭女薎【或持觯或持爼】
　　有寿麻之国【吕氏春秋曰南服寿麻北怀阘耳】
　　南岳娶州山女名曰女防女防生季格季格生寿麻寿麻正立无景疾呼无向【言其禀形气有异于人也列仙传曰俗无景】爰有大暑不可以徃【言炙杀人也】有人无首操戈盾立名曰夏耕之尸【亦行天尸之】故成汤伐夏桀于章山克之【于章山名】斩耕厥前【头亦在前者】耕既立无首走厥咎【逃避罪也】乃降于巫山【自窜于巫山巫山今在建平巫县】
　　有人名曰呉回竒左是无右臂【即竒肱也呉回祝融弟亦为火正也】有盖山之国有赤皮支干青叶名曰朱木【或作朱威木也】有一臂民【北极下亦有一脚人见河图玉版】
　　大荒之中有山名曰大荒之山日月所入有人焉三面是颛顼之子三面一臂【无左臂也】三面之人不死【言人头三邉各有面也菟太守王颀至沃沮国问其耆老云复有一破船随波出在海防邉上有一人项中复有面与语不解了不食而死此是两面人也吕氏春秋曰一臂三面之乡也】是谓大荒之野西南海之外赤水之南流沙之西有人珥两青蛇乘两龙名曰夏后开开上三嫔于天【嫔妇也言献美女于天帝】得九辩与九歌以下【皆天帝乐名也开登天而窃以下用之也开筮曰昔彼九防是与帝辩同宫之序是为九歌又曰不得窃辩与九歌以国于下义具见于归藏】此穆天之野高二千仭【竹书曰颛顼产伯鲧是维居阳居天穆之阳也】开焉得始歌九招【竹书曰夏后开舞九招也】
　　有互人之国【人面鱼身】炎帝之孙【炎帝神农】名曰灵恝【音如券契之契】灵恝生互人是能上下于天【言能乘云雨也】有鱼偏枯名曰鱼妇颛顼死即复蘓【言其人能变化也】风道北来天乃大水泉【言泉水得风暴溢出道犹从也韩非曰鹤二八道南方而来】蛇乃化为鱼是谓鱼妇颛顼死即复蘓【淮南子曰后稷龙在建水西其人死复蘓其中为鱼葢谓此也】有青鸟身黄赤足六首名曰鸟【音触】有大巫山有金之山西南大荒之中隅有徧勾常羊之山











　　山海经卷十六
　　钦定四库全书
　　山海经卷十七
</div>
    <div class="pagination">
<a href="山海经_page7.html">上一页</a><a href="山海经.html">1</a><a href="山海经_page2.html">2</a><a href="山海经_page3.html">3</a><a href="山海经_page4.html">4</a><a href="山海经_page5.html">5</a><a href="山海经_page6.html">6</a><a href="山海经_page7.html">7</a><span class="current-page">8</span><a href="山海经_page9.html">9</a><a href="山海经_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
