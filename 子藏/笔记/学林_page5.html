<!DOCTYPE html>
<html>
<head>
    <meta charset="UTF-8">
    <title>学林 - 第 5 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学林 - 第 5 页/共 9 页</h1>
    <div class="content">　　鲑
　　鲑字一与圭同音鱼名也一与暌同音汉复姓也汉有博士鲑阳鸿是也一与鞋同音鱼菜之总名也类篇曰吴人谓鱼菜之总称曰鲑故南史庾杲之传曰杲之清贫自业食唯有韭葅韭生韭任昉尝戏之曰谁谓庾郎贫食鲑常有二十七种昉以三韭寓意于二十七之数托此以戏杲之也先达李建中诗曰频年水国饫鲑羞所谓鲑羞不特菜茹也鰕鱼之属皆在其中吴地近江海菜茹海错之物名品最多故以鲑该之也南朝蔡撙为吴兴太守不饮郡井斋前自种白苋紫茄以为常饵周颙于钟山立隐舎休沐则归之卫将军王俭曰山中何所食颙曰赤米白盐緑葵紫蓼文惠太子问颙曰菜食何味最胜颙曰春初早韭秋末晚菘古之贤者清贫多食菜茹而何曽日食万钱犹云无下箸处吹饼上不拆作十字则不食朱异子鵞包防不辍于口而庾亮噉薤留白陶侃问之对曰固将以种也举此例言之则贤否判矣
　　好癖
　　凡人有所好癖者鲜有不为物所役杜预有左传癖和峤有钱癖王武子有马癖梁简文有诗癖李憕有地癖王福畤有誉儿癖陆羽有茶癖曽晳嗜羊枣公仪休嗜鱼屈到嗜芰周太子嗜鲍鱼魏明帝好槌凿声宋明帝好食蜜渍鱁鮧卫懿公好鹤叶公好龙郑子咸好聚鹬冠襧衡好参檛谢灵运好山水王羲之好鵞刘伶好酒嵇康好鍜阮孚好孙楚好驴鸣桓伊好吹笛王元象好发冢萧思话好打细腰鼓沈庆之好着狐皮帽陈伯之好戴獭皮冠刘之遴好古器庾仲文何佟之皆好洁朱异好饮食萧宏好食鳢鱼头王僧孺好聚书陶洪景好松风何思澄好造谒顾凯之好丹青王筠唐文宗皆好抄书陆好茶苏威好古物观国案诸家所嗜好虽皆不免役于物而校其优劣则好聚书者为胜也晋张华徙居载书三十乗范平有书七千卷齐刘善明有书八千卷王僧孺有书万余卷率多异本梁沈约有书二万卷都下无比任昉有书万余卷率多异本宗室萧励聚书三万卷隋许善心有旧书万余卷唐韩王元嘉有书万卷蒋乂有书万五千卷苏弁有书二万卷当时称与秘府埓田洪正有书万余卷李磎有书万卷号李书楼夫聚书多则子孙必多博学者盖其所习者然也矢人惟恐不伤人函人惟恐伤人巫匠亦然择术不可不愼也如此
　　饮食祸福
　　春秋宣公二年二月壬子宋华元帅师及郑公子归生帅师战于大棘宋师败绩左氏传曰将战华元杀羊食士其御羊斟不与及战曰畴昔之羊子为政今日之事我为政与入郑师故败君子谓羊斟以其私憾败国殄民又宣公四年左氏传曰春楚人献鼋于郑灵公公子宋与子家将见子公之食指动以示子家曰他日我如此必尝异味及入宰夫将解鼋相视而笑公问之子家以吿及食大夫鼋召子公而勿与也子公怒染指于鼎尝之而出公怒欲杀子公子公与子家谋先夏弑灵公前汉灌夫传曰丞相田蚡取夫人诏列侯宗室皆往贺夫行酒至蚡蚡膝席曰不能满觞夫怒毕之蚡不肯行酒至灌贤贤方与程不识耳语又不避席夫骂贤曰平生毁程不识不直一钱今日长者为寿乃效女曹儿呫嗫耳语蚡曰程李俱东西卫尉今众辱程将军独不为李将军地乎夫曰今日斩头穴匈何知程李蚡怒缚夫以他事诬罪之弃市观国案此三事皆因饮食细故而遂至于结祸甚大诚可畏哉子公之食指动必尝异味及灵公食大夫鼋召子公而勿与者欲使指动之不騐盖以此戏子公也而戏乃生患如此易传曰饮食必有讼故受之以讼而讼卦象曰君子以作事谋始君子图患于未萌若至于怨祸已形则无及矣晋顾荣传曰荣与同僚饮酒见行炙者有异于常乃割已炙噉之同坐悉笑荣曰岂有终日执之而不知其味后赵王伦簒逆荣在其难有一人救之问其故曰我是省中受炙臣也南史隂铿传曰铿尝与賔友宴饮见行觞者因回酒炙以授之众坐皆笑铿曰吾侪终日酣饮而执爵者不知其味非人情也及侯景之乱铿为贼禽或救之获免问之乃前所行觞者观国观古人有一饭之徳必报者皆贤者于施报不敢忘也今行炙执爵者皆皂贱夫非素怀廉耻者偶然有合于君子施报之义亦可恠也
　　流离
　　旄丘诗曰琐兮尾兮流离之子毛氏传曰琐尾少好之貌流离鸟也少好长丑始而愉乐终以微弱郑氏笺曰卫之诸臣初有小善终无成功似流离也观国案尔雅曰鸟少美长丑为鹠鷅郭璞注曰鹠鷅犹畱离诗所谓畱离之子故广韵曰鹠鷅鸟少美长丑鹠亦作流又曰鹠鷅流离鸟也以此观之则本用鹠鷅字诗人借为流离郭璞引诗畱离之子者别本诗用畱字亦鹠之省文其义一也旄丘黎之臣子责卫伯之诗也狄人迫逐黎侯黎侯寓于卫卫不能修方伯连率之职黎之臣子赋此诗以责于卫也琐兮尾兮流离之子者言卫之诸臣虽有小善而不能迎我君而复之终无所成功亦犹流离之鸟少虽美而可观长则丑而不足观也流离又为寳玉名前汉西域传罽賔国出珠玑瑚虎魄璧流离颜师古注曰流离光润逾于众玉扬子云羽猎赋曰堆夜光之流离五臣注文选曰流离玉也左太冲吴都赋曰流离与珂瑊五臣注文选曰流离寳也凡此言流离本用琉璃亦借用流离耳若以流离本字之义言之则流徙离散而不能安居者也前汉食货志曰百姓流离予甚悼之又礼乐志郊祀歌曰辟流离抑不祥此类是矣
　　流连
　　孟子曰方命虐民饮食若流流连荒亡为诸侯忧从流下而忘反谓之流从流上而忘反谓之连从兽无厌谓之荒乐酒无厌谓之亡先王无流连之乐荒亡之行惟君所行也前汉班固叙传曰汉成帝张画屏风画纣醉踞妲己作长夜之乐上指图问侍中班伯曰此图何戒伯对曰沈湎于酒微子所以吿去也式号式謼大雅所以流连也观国案孟子汉书言流连其义各不同孟子所言乃齐景公问于晏子曰吾欲观于转附朝儛遵海而南放于琅邪吾何脩而可以比于先王观也晏子乃以流连荒亾之语对之盖齐景公志在于慢游不恤国事故晏子以骄君之行吿之流连荒亾者骄君之行也以此戒景公冀景公之悟而毋为海上之游也赵岐注孟子曰或浮水而下乐而忘反谓之流或使人徒引舟船上行而忘反以为乐谓之连此流连乃慢游之名也若班伯所谓大雅流连者乃诗人嗟叹泣涕流连也荡诗曰式号式呼俾昼作夜此言醉则号呼用昼作夜沈湎于酒故作诗者为之嗟叹泣涕流连而伤之也颜师古曰流连言作诗者泣涕流连不为饮酒之人以此观之则孟子汉书言流连义各不同可知矣前汉师丹传曰哀帝策免丹曰百姓流连无所归心此亦与班伯所谓流连同意齐居东海之濵晏子以海上之游戒景公故以流连吿之切时事也
　　孥帑
　　夏书甘誓曰弗用命戮于社予则孥戮汝孔安国训曰孥子也非但止汝身辱及汝子商书汤誓曰尔不从誓言予则孥戮汝孔安国训曰古之用刑父子兄弟罪不相及今云孥戮汝权胁之使勿犯常棣诗曰宜尔室家乐尔妻孥毛氏训曰孥子也礼记中庸篇引诗曰宜尔室家乐尔妻帑郑氏注曰古者谓子孙曰帑观国案许愼说文玉篇广韵皆曰孥乃都切妻子也帑乃都切又他防切金帛所藏舎也盖孥字下从子故为子孙之称帑字下从巾故为金帛之藏两字其义不同然诗人多借音用字故常棣诗用妻帑字后之文士因诗用妻帑字故亦用之耳春秋文公六年左氏传曰贾季奔狄宣子使臾骈送其帑又襄公二十五年左氏传曰退谓其宰尔以帑免杜预皆曰帑妻子也史记秦始皇纪曰乡使二世除去收孥污秽之罪前汉文帝纪曰尽除收帑相坐律令鼂错传曰肉刑不用辠人亡帑国语曰郑桓公寄帑与贿于会之间如此类用帑字为妻子盖因诗人借音用帑字而后世亦用之也若夫孟子曰罪人不孥赵岐注曰孥妻子也止其身不及妻子也前汉武帝纪诏赦吴楚七国孥输在官者应劭注曰七国反时妻子没入为官奴婢武帝赦遣之如此类用孥自依本字义非借音也孥帑二字覈其义各有归不通用后世不当专循借音之字而易其本体也






　　学林卷五
　　钦定四库全书
　　学林卷六
　　宋　王观国　撰
　　霍山
　　尔雅曰泰山为东岳崋山为西岳霍山为南岳常山为北岳嵩髙为中岳郭璞注曰霍山即天柱山潜水所出前汉郊祀志曰舜嵗二月东巡狩至于岱宗岱宗泰山也五月巡狩至南岳者衡山也八月巡狩至西岳者崋山也十一月巡狩至北岳者常山也中岳嵩髙也五载一巡狩观国案南岳者衡山也而尔雅以霍山为南岳者前汉郊祀志曰武帝巡南郡至江陵而东登礼灊之天柱山号曰南岳颜师古注曰灊庐江县也盖庐山有霍山即天柱山之别名灊水出焉所谓灊霍者也汉武南巡惮衡山之逺而东至霍山即祀以为南岳尔雅当举衡山以为南岳而反举霍山者非古也是以知尔雅非周公之作也
　　丹阳
　　前汉地理志丹阳郡有丹阳县注曰楚之先熊绎所封十八世文王徙郢观国案史记周成王封文武先师鬻熊之曽孙熊绎于荆蛮为楚子居丹阳后汉郡国志南郡枝江侯国有丹阳聚此楚之所封也史记曰秦齐破楚屈匄遂取丹阳乃此地也后楚文王徙郢即今之江陵也若丹阳郡者本奏之鄣郡汉武帝元封二年更鄣郡为丹阳郡属州而丹阳县乃其支县今润州之境是已非楚之丹阳也注以为楚熊绎所封者误矣
　　沈犹
　　前汉王子侯表曰楚元王子嵗封沈犹夷侯颜师古注曰沈音审今沈亭是也前汉楚元王传曰景帝封元王子嵗为沈犹侯晋灼注曰沈音审属千乘观国案广韵平声沈字直深切没也汉复姓鲁有沈犹氏常朝饮其羊引何氏姓苑曰今泰山人也又去声沈字音审本周文王第十子食采于沈即汝南平舆沈亭是也子孙以国为氏汉书地理志汝南郡平舆县注曰故沈子国也以此考之则沈犹之沈音直深切沈亭之沈音审沈犹属千乗其地在齐东沈亭属汝南其地在汝汉东西不相侔也颜师古晋灼皆以沈犹音审则误矣又以沈犹为沈亭亦误矣家语言沈犹氏孟子言沈犹行其沈字皆平声浮沈之沈与音审者多相乱盖不可不考也
　　
　　书曰淮海惟扬州广韵训说与唐人李济翁资暇录皆曰江南之性轻故谓之州观国窃谓古人建立州县或由山名或因水名或因事迹而为之名非此三者而以意剏立则必取美名若以风俗轻扬而取州名是鄙之也九州居一焉岂有九州之大而独得鄙名耶说文玉篇曰举也当取明轩举之义后汉雄传其先封于晋之而得姓其地在河东县若以江淮风俗轻而名州则河东之亦以轻而得名耶沈存中笔谈曰予尝使北至幽蓟见路旁生蓟茇甚大恐蓟地因此得名亦如荆州宜荆州宜杨存中误以州为从木之杨世俗亦多误书雄为从木之杨盖闽浙书籍字多误卤莽者因不省尔
　　翼轸
　　王勃滕王阁序曰星分翼轸地接衡庐观国案史记天官书前汉天文志及诸天文书皆曰牵牛婺女州也翼轸荆州也前汉地理志曰楚地翼轸之分野南郡江夏零陵桂阳武陵长沙汉中汝南也吴地斗分野防稽九江丹阳豫章庐江广陵六安临淮也然则豫章实吴粤之分野于星则属牛女于次则属星纪滕王阁在豫章而勃序以为星分翼轸者误矣盖翼轸乃荆州之地于次则属鹑尾古今州县虽有分割而豫章未尝属荆州至于天星固有定次亦不为州县分割而移改勃序颇为唐人所脍炙而首误二字何耶欧阳文忠公尝谓王勃滕王阁序类俳盖唐人文格如此好古文者不取也
　　京索
　　前汉髙帝纪曰韩信亦收兵与汉王会兵复大振与楚战荥阳南京索间破之应劭注曰京县名今有大索小索亭晋灼注曰索音册颜师古注曰索音束索之索前汉萧何传曰汉三年与项羽相距京索间韩信传曰复击破楚京索间颜师古注曰索音山客反观国案后汉郡国志河南有京县有索亭北征记有索水其字或作溹然则索音山客反是也文选陆士衡撰汉高祖功臣颂曰京索既振引师北讨五臣注曰索桑各切案桑各切者乃以索为宵尔索绹之索误矣韩退之偃城夜防聫句诗曰雪下收新息阳生过京索于咢字韵同押则知亦以索为宵尔索绹之索亦误矣
　　费
　　春秋庄公十六年冬十有二月会滑伯滕子同盟于幽杜预注曰滑国都费河南缑氏县陆徳明音义曰费扶味反又音秘闵公二年左氏传曰莒人归之及宻杜预注曰琅邪费县北有密如亭陆徳明音义曰费音秘又扶味反观国案费音秘又音翡二者皆地名也音秘者在东海郡费邑也音翡者在河南郡费亭也前汉地理志东海郡有费县注曰费音秘鲁季氏邑也后汉郡国志河南郡有缑氏县注引左传殄灭我费滑杜预曰滑国都于费今缑氏县也然则春秋闵公二年莒人归之及密杜预云费县者音秘是也庄公十六年防滑伯盟于幽杜预云都费者音翡是也陆徳明初不稽考而每存两音不能自决何以示后学也又僖公元年左氏传公赐季友汶阳之田及费襄公七年左氏传季氏城费昭公十二年左氏传我以费为公田昭公十三年春叔弓帅师围费昭公三十一年左氏传季孙请囚于费昭公三十二年左氏传受费以为上卿定公十二年左氏传季氏将堕费公山不狃帅费人以袭鲁凡此言费皆谓鲁之费邑音秘者也襄十八年左氏传蒍子冯公子格率锐师侵费滑昭十五年左氏传楚费无极害朝吴之在蔡昭二十年左氏传费遂将攻华氏前汉髙惠功臣年表陈贺封费侯颜师古注曰费扶味反后汉宦者传曹腾以定策功封为费亭侯凡此言费皆谓河南费亭音翡者也秘翡二音其地东西异域不可易也作音义者贵在分别岂可一字而存两音耶
　　贳滇
　　春秋僖公二年九月齐侯宋公江人黄人盟于贯杜预注曰梁国县有贳城贳与贯字相似陆徳明音义曰贳市夜反又音世观国案前汉髙惠功臣表有贳侯胡害颜师古注曰贳音式制反然则县贳城当音世矣春秋书郭公夏五夫人氏之防皆阙文也则贯贳相似传写或误焉前汉髙祖纪曰尝从王媪武负贳酒颜师古曰贳赊也当音市夜反又地理志汝南郡有慎阳县颜师古注曰慎字本作滇音真后误为慎今犹有真丘真阳县字并单作真知其音不改也阚骃曰永平五年失印更刻遂误以水为心观国案刻印而误则县当陈请改正既不能改正遂着图经脩史者案图经而纂集之之故误莫之革也
　　郢
　　史记周成王封熊绎于荆蛮为楚子居丹阳楚文王自丹阳徙郢楚顷襄王自郢徙陈楚考烈王自陈徙夀春命曰郢观国案前汉地理志曰江陵故楚郢都楚既屡徙至寿春则去郢逺矣地既非郢而犹命曰郢者盖楚尝居郢而霸则先世之威名已着于郢矣后虽东徙犹以先世威名自称觊楚之复大也故虽东徙而犹命曰郢亦犹南朝萧氏出于兰陵而其后又剏南兰陵各贵其所自出故也今之郢州乃楚之别邑号郢亭非楚都之郢
　　舂陵
　　古舂陵乡属零陵郡今道州之地是也而南阳亦有舂陵案后汉书光武纪曰景帝生长沙定王发发生舂陵节侯买章怀太子注曰舂陵乡名本属零陵泠道县在今永州唐兴县北元帝时徙南阳仍号舂陵故城今在随州枣阳县东又案后汉宗室四王传曰城阳防王祉光武族兄舂陵康侯敞之子也敞曽祖父节侯买封于零陵泠道之舂陵乡为舂陵侯买卒子戴侯熊渠嗣熊渠卒子考侯仁嗣仁以舂陵地势下湿山林毒气上书求减邑内徙元帝初元四年徙封南阳之白水乡犹以舂陵为国名观国尝怪考侯仁以舂陵湿毒而求内徙元帝许之徙于白水所徙之地既非始封舂陵之地而仍号舂陵者盖仁之求徙非因功也有功而徙乃可改封今仁徙以地气湿毒而求徙则当时无改封之例故虽许之徙而犹号舂陵盖本封舂陵之爵不可改故也世祖改舂陵为章陵建武十八年使中郎将耿遵筑章陵城自世祖有白水真人之应而南阳舂陵之名遂大着以此知地之兴衰亦有时也前汉地理志零陵有泠道县应劭注曰泠水出丹阳宛陵西北入江颜师古注曰宛陵在豫章案豫章与零陵相去南北逺甚水源亦不相通盖宛陵自有泠水非泠道县之泠水应劭误矣
　　曲逆
　　史记陈平世家曰髙帝与功臣剖符定封平为户牖侯髙帝至平城为匈奴所围七日用陈平竒计围以得开髙帝既出南过曲逆上其城望见其屋室甚大曰壮哉县吾行天下独见洛阳与是耳乃诏御史更以陈平为曲逆侯尽食之陆士衡撰汉髙祖功臣颂曰曲逆宏达好谋能深五臣注文选曰曲音区句切逆音遇观国案前汉地理志中山国有曲逆县注曰蒲阳山蒲水所出东入濡濡水于城北曲而西流故曰曲逆章帝丑其名改曰蒲隂在蒲水之隂以此考之则曲逆当依本字音是也后汉郡国志曰安险县章帝更名安憙苦陉县章帝更名汉安曲逆县章帝更名蒲隂盖章帝恶险字苦字逆字而改之则知当时曲逆无他音也五臣何据而有去遇之音耶前汉髙祖纪曰三月攻开封未拔西与秦将杨熊防战白马又战曲遇东文颖注曰曲遇地名也苏林注曰曲音龋遇音颙颜师古注曰龋丘羽反或谓注文选者援此而音曲逆然曲逆在中山曲遇在河南不可援以爲证
　　衡
　　王荆公曰衡山谓之衡者以其与中国适平孙宗鉴东皋杂録曰予尝至衡山观水源北流数百里湍急而下则衡山地势甚髙观国案天倾西北地不满东南是西北地势髙而东南地势下故水皆归东此天下之势也潇湘之源甚细微至永衡而稍大北流过长沙而入于湖此三州之地势也三州之水虽北流聚于湖至岳阳则与大江合而又东去矣孙氏不以天下南北地形而论水势乃以三州之水北流而遽谓衡山之地髙则误矣所谓与中国适平者衡山之巅与中国之地适平也其实南方耕桑之地则甚下此理灼然
　　酂防
　　史记萧相国世家曰髙祖以萧何功最盛封为酂侯文颖注曰酂音赞臣瓒注曰今南阳酂县也孙检注曰有二县音字多乱其属沛县者音嵯属南阳者音赞茂陵书萧何国在南阳宜呼赞今呼嵯嵯旧字作防今皆作酂所由乱也前汉地理志南阳郡有酂县颜师古注曰即萧何所封又沛郡有酂县颜师古注曰此县本为防中古以来借酂字为之耳观国案沛郡防县中古以来虽借酂字其实酂亦音嵯玉篇广韵皆曰防沛郡防县亦作酂所谓亦作酂者亦读作防也是则属沛郡者音嵯属南阳者音赞萧何所封乃南阳之酂也二县各有区别茍不考究则相乱矣后汉郡国志曰沛国有酂县刘昭注曰曹腾封费亭是也观国案费亭乃春秋所谓费滑盖滑国都于费在河南缑氏县亦尝属南阳之酂县非沛国之酂也以酂字相乱故刘昭误注耳
　　朐防
　　汉有朐防县属巴郡广韵曰朐音蠢防音闰汉朐防县名在巴东郡下湿多朐防虫许慎说文曰朐音闰防音蠢说文与广韵音正相反观国案唐人李济翁资暇集朐字又用作字从旬则宜音闰说文为是也前汉地理志巴郡有朐忍县颜师古注曰朐音劬后汉郡国志巴郡有朐忍县晋书地理志巴东郡有朐防县晋书音义曰朐防音蠢闰然则两汉谓之朐忍朐又音劬而晋书又谓之朐防疑有不同者盖许慎说文已释二字则汉当已有朐防之名班固用字多假借或省偏旁故以防为忍颜师古不稽考遽音朐为劬师古误也巴东诸县初无易名者唯后汉有分置者而古名固不废也案前汉地理志齐郡有临朐县东郡亦有临朐县东海郡有朐县此三县顔师古皆音朐作劬盖此三县音朐作劬是也独巴郡朐防非劬音颜师古其必援三县之音而误音巴郡之朐耳
　　河源
　　史记大宛列传太史公赞曰禹本纪言河出昆仑昆仑其髙二千五百余里日月所相隐避为光明也其上有醴泉瑶池今自张骞使大夏之后也穷河源恶睹本纪所谓昆仑者乎邓展注曰尚书导河积石是为河源出于积石积石在金城河关不言出于昆仑也观国案史记张骞传曰骞身所至者大宛大月氏大夏康居而传闻其旁大国五六具为天子言之曰大宛在匈奴西南其北则康居西则大月氏西南则大夏东北则乌孙东则扞罙于阗其南则河源出焉然则乌孙扞罙于阗皆骞所传闻未尝身至其国也但闻河源出于于阗之南而已是虽有穷河源之文而其实骞未尝至河源尚何昆仑之责耶尚书禹贡曰导河积石至于龙门或凿山或穿地以通流然则禹导河水其功力始于积石耳而邓展注史记乃谓河源出于积石则误矣前汉西域传曰河有两源一出葱岭一出于阗于阗河北流与葱岭河合东注蒲昌海一名盐泽者也南出于积石为中国河案张骞传亦未尝言两源盖班固得于他书类集而作史者也
　　雒
　　前汉地理志河南郡雒阳县颜师古注曰鱼豢云汉火行忌水故去洛水而加隹如鱼氏说则光武以后改为雒字也观国案史记河渠书曰东下砥柱及孟津雒汭又史记封禅书曰幽王为犬戎所败周东徙雒邑又史记十二诸侯年表曰周平王元年东徙雒邑由此观之则司马迁作史记时已用雒字非光武以后改也汉虽火行然汉字亦从水未尝改避岂于雒字独改之哉本用洛字而司马迁班固多假借用字故亦通用雒字耳鱼豢之说非也
　　郑
　　前汉地理志京兆尹有郑县班固曰周宣王弟郑桓公邑应劭曰周宣王母弟友所封其子与平王东迁更称新郑臣瓒曰周自穆王以下都于西郑不得以封桓公也初桓公为周司徒王室将乱故谋于史伯而寄帑与贿于虢桧之间幽王既败二年而灭桧四年而灭居于郑父之丘是以为郑桓公无封京兆之文也颜师古曰春秋外传云幽王既败郑桓公死之其子武公与平王东迁故左氏传云我周之东迁晋郑焉依又郑庄公云吾先君新邑于此盖道新郑也穆王以下无都西郑之事瓒说非也又地理志河南郡有新郑县班固曰诗郑国郑桓公之子武公所国应劭曰国语云郑桓公为周司徒王室将乱寄帑与贿于桧之间幽王败桓公死之其子武公与平王东迁洛邑遂伐桧而并其地而邑于此后汉郡国志京兆尹有郑县刘昭注曰郑桓公封于此又郡国志河南郡有新郑县诗郑世家曰桓公友初封于郑为周司徒幽王以褒后故诸侯叛之公问周太史曰王室多故予安逃死乎对曰洛东桧之君贪而好利百姓不附今民皆爱公公居之桧之民皆公之民也卒徙洛东而桧果献十邑观国案诗郑国风缁衣美武公也父子并为周司徒善于其职国人宜之盖诗之郑乃河南之新郑武公之始邑也京兆之郑乃桓公之封至于平王东迁洛邑武公始邑于新郑故郑庄公曰吾先君新邑于此先君谓武公也由此观之则京兆之郑实桓公所封而河南新郑即武公所徙之邑明矣亦犹丰之有新丰也髙祖沛郡丰人及髙祖定天下都关中太上皇思东归于是髙祖改筑城市街里以象丰徙丰民以实之故谓之新丰亦如郑之有新郑也又汉中郡有南郑县者京兆之郑在西河南之郑在东则汉中之郑在南故以南别之也
　　武陵
　　晋书良吏传潘京武陵汉寿人太守赵廞甚器之尝问曰贵郡何以名武陵京曰鄙郡本名义陵在沙阳界与夷相接为所攻光武时移东出遂得全共议易号传曰止戈为武诗称髙平曰陵于是名焉观国案前汉地理志武陵郡注曰髙帝置又有义陵县又志曰楚地翼轸之分野南郡江夏零陵桂阳武陵长沙及汉中汝南郡尽楚分也以此观之则武陵郡乃汉髙帝所置非后汉立号晋书潘京之谈误矣案后汉郡国志武陵郡刘昭注云先贤传曰晋武陵太守赵廞问主簿潘京曰贵郡何以名武陵京曰鄙郡本名义陵在辰阳县界与夷相接为所攻破光武时移东出遂得见全共议易号传曰止戈为武髙平曰陵于是改名焉然则晋书采先贤传之语而作潘京传者也夫采杂记之书而作史不免于误也
　　匡山
　　杜子美怀李白诗曰匡山读书处头白好归来注诗者曰匡山未详观国案后汉郡国志庐江郡寻阳县刘昭注引释惠逺庐山记曰有匡俗先生出商周之际居其下受道于仙人时谓所止为仙人之庐又引豫章旧志曰匡俗先生字君平夏商之苗裔又建康实録曰隆安六年桓移书于匡山惠逺法师然则匡山者庐山也李太白尝游庐山旧矣子美既不得志而太白复以譛出故子美诗曰头白好归来盖欲招隐为庐山之游也
　　兹
　　前汉地理志上郡龟兹县应劭注曰龟兹音丘慈观国案字书龟居逵切又居求切盖居求切者音鸠亦收在鸠字韵中然则龟兹当音鸠慈而应劭音龟作丘者于字书居求切误调入丘音也其余史书并音龟兹作丘慈者实应劭倡其误耳龟兹者西域之国名其国不在上郡而上郡取以为县名者颜师古以为龟兹国人来降附者处之于此故以为名理或然也文士亦或用龟字作鸠音用之张平子西京赋曰摭紫贝搏耆龟搤水豹馽潜牛盖用龟字作鸠音与牛字协声韵也匈奴有休屠王而汉武威郡有休屠县者盖武威郡有休屠王故地汉武帝太初四年置武威郡故其县以休屠为名此固当然与龟兹县异矣畨夷名号与其地名多有他音不读如本字故可汗音榼寒阏氏音烟支谷蠡音禄梨狋氏音权精浩亹音閤门畨汗音盘寒允吾音铅牙先零音铣怜凡此皆变为他音字书亦有不载者
　　交趾
　　前汉武帝纪元鼎六年定越地以为南海交趾等郡前汉地理志交趾郡注曰武帝元鼎六年开后汉光武纪建武五年交趾牧邓逊奉贡章怀太子注引舆地志曰其夷足大指开拆两足并立指则相交应劭注曰始开北方遂交于南为子孙基阯故曰交阯又后汉郡国志交趾郡观国今考汉武纪言交趾用阯字又地理志言交止用止字后汉光武纪言交阯用阯字又郡国志言交趾用趾字其用字既不同而注释者或谓足指相交或谓子孙基阯亦不同观国案礼记王制云南方曰蛮雕题交趾有不火食者矣郑氏注曰交趾足相乡盖雕题者黥其额也交趾者足相乡也其俗所生所习如此然则当用趾字而史或用阯止二字者假借用之也应劭以为子孙基阯盖牵于从阜之阯遂误训耳
　　着
　　春秋襄公十年左氏传曰晋侯惧而退入于房去旌卒享而还及着雍疾杜预注曰着雍晋地陆徳明音义曰着都虑反观国案广韵平声曰着直鱼切引尔雅曰太歳在戊曰着雍然则左传着雍之着当为平声直鱼切陆徳明音误矣前汉地理志济南郡有着县顔师古注曰着音竹庶反又直庶反韦昭以着为蓍龟之蓍音纪咨反观国案前汉地理志后序曰竢我于着乎而颜师古注曰齐国风着诗之词也着地名即济南郡着县音直庶反陆徳明毛诗音义曰着直屡反盖直庶反直屡反同一音此音是也地名不可以呼两音而颜师古于前汉志济南郡着县列两音者非也春秋襄公二十一年左氏传曰宣子使城着杜预曰着晋邑陆徳明音义曰着直据反又昭公四年九月取鄫左氏传曰着丘公立而不抚鄫又昭公十四年左氏传秋八月莒着丘公卒陆徳明音义皆曰着直居反盖地名有字同而音各不同者此类是也非谓一县而立两音也观国案许愼说文箸字亦作着广韵曰着直鱼切引尔雅太歳在戊曰着雍又音张虑切明也又音丁吕切任也又音迟倨切匙筯也又音直畧切附也又音张畧切服衣于身也诸音虽不同然本用箸字盖篆文唯有从竹之箸亦或作着耳俗书有着字非是史记货殖传曰子贡仕于卫废着鬻财于曹鲁之间徐广注曰子贡传云废居着犹居也着读如贮又货殖传曰越王句践用计然积着之理然则所谓废着所谓积着皆读音贮字书丁吕切者是也史记孔子弟子传曰子贡好废举与时转货赀裴骃注曰废举谓停贮也物贱则买停贮贵即转易货卖史记平凖书曰富商大贾废居居邑注曰废居者贮蓄之名也然则所谓废居所谓废举其义与废着同司马氏异其辞耳
　　蔑
　　春秋隐公元年三月公及邾仪父盟于蔑左氏传曰公摄位而求好于邾故为蔑之盟杜预曰蔑姑蔑鲁地鲁国卞县南有姑城左氏音义曰蔑亡结反公羊传曰三月公及邾娄仪父盟于昧昧者何地期也公羊音义曰昧亡结反糓粱传曰三月公及邾仪父盟于眛眛地名也范曰眛鲁地糓梁音义曰眛音蔑观国案左氏用蔑字公羊用昧字糓梁用眛字然字书蔑莫结切而昧眛二字音妹又音秣不与蔑同音也假借用字唯地名不可以立二音故亳或用薄粊或用费济或用泲凡此皆一音无伤也昧眛二字与蔑分两音亦非通用以此定地名岂不致疑耶陆徳眀以昧眜二字皆音蔑固不得不音以为蔑也若覈其声韵则为无所据矣后汉郡国志鲁国卞县注曰县南有姑城引春秋隐公元年盟于蔑然则当用蔑字不必改作也史家多慕此类假借字如周亚夫封条侯而或变条为修王莽傅曰信乡侯佟上言颜师古曰王子侯表清河纲王子豹封新乡侯古者新信同音凡此皆字书所不载者也君牙曰今命尔予翼作股肱心膂吕侯以穆王命作书训夏禹轻刑之法作吕刑故许愼说文曰吕力举切又作膂广韵引字林曰吕脊骨也亦作膂此非假借也盖自有通用如此类者无所疑也
　　阌
　　前汉戾太子传曰戾太子死于湖宣帝诏以湖阌乡邪里聚为戾园后汉郡国志农郡湖县有防乡章怀太子注曰戾太子南出葬在防乡观国案玉篇广韵皆曰防音文农湖县有防乡汝南西平有防亭俗作阌以此知本用防字俗以阌字代之也防字门中从案字书火域切举目使人也故字篆文为目下攴则固有篆文矣若阌字则无篆文不可遵用班固作史好用古文字而于戾太子传用俗书阌字何耶
　　台
　　春秋襄公十二年三月莒人伐我东鄙围台杜预注曰琅邪费县南有台亭陆徳明音义曰台勅才反又音台又音翼之反观国案地名当从一音而陆徳明于台字列三音将何所从也今案前汉地理志琅邪郡横县班固注曰台水所出东南至东武入淮颜师古注曰台音怡然则春秋书围台当音怡在陆徳明音翼之反者是也后汉郡国志泰山郡有台亭属费县乃其地也若勅才反者所谓台栝所谓天台山是也若音台者古人或以驽骀为驽台是也台字三音各有区别茍列三音于一字之下是自疑也何以取信于后学台音怡者其义则我也怡也尚书凡言台曰其如台之类皆训我也史记太史公自序曰唐尧逊位虞舜不台又曰惠之早霣诸吕不台如此类皆训悦也徐广曰不台者无台辅之徳乃读台为胎误矣
　　九州
　　舜有十二州冀兖青徐荆豫梁雍幽并营也禹贡九州冀兖青徐扬荆豫梁雍也周礼职方氏九州荆豫青兖雍幽冀并也尔雅九州冀豫雍荆兖徐幽营也前汉地理志曰尧遭洪水怀山襄陵天下分绝为十二州使禹治之水土既平更制九州观国案尧遭洪水鲧治九载绩用弗成禹纉其事治水成功禹贡所言乃治水成功之实故禹贡惟列九州方禹治水成功之时尧尚在位则当尧之时天下惟九州耳及尧禅舜舜即位始分九州为十有二州则是禹别九州于前而舜肇十有二州于后也以书考之禹贡曰禹别九州随山濬川任土作贡九州攸同四隩既宅九山刋旅九川涤源九泽既陂四海防同六府孔修东渐于海西被于流沙朔南暨声教讫于四海禹锡圭告厥成功此盖尧在位之日禹功已成故锡元圭以吿成功及尧禅舜舜即位咨四岳曰有能奋庸熙帝之载使宅百揆亮采惠畴佥曰伯禹作司空帝曰俞咨禹汝平水土惟时懋哉此盖舜即位首咨四岳以禹前有治水之大功故用禹为司空乃宰相之任也舜典曰肇十有二州孔安国传曰肇始也禹治水之后舜分冀州为幽州并州分青州为营州始置十有二州以此观之则当尧之时禹别九州及舜即位始分十有二州固可知矣班固于汉书地理志以为尧遭洪水天下分绝为十二州使禹治之水土旣平更制九州班固误也夏商周皆循九州之制周礼职方氏九州无徐梁而有幽并者盖徐梁入于青雍而析冀部以为幽并也尔雅九州无青梁而有幽营郭璞注谓商制也世传尔雅周公所作而其列九州则用商制何耶至汉武帝南置交趾北置朔方兼徐梁幽并之制改雍曰凉改梁曰益凡十三部置刺史斥地逺矣诗曰薄伐玁狁至于太原又曰淮夷攸服淮夷卒获盖今之河东在古为北狄今之淮甸在古为东夷周之时所经理者中原之地而已中原之地平而山泽少故井田之法以比闾族党州乡邻里酂鄙县遂寓之于井邑丘甸县都之制自九夫为井积而至于百里为一同王畿千里积百同九百万夫之地也其制军也有伍两卒旅师军之法而寓之扵农万有二千五百人为军以当一乡之军六乡七万五千人以当六乡之军六乡之军出则无不胜此中原之定制也其外则有侯服甸服男服采服卫服蛮服夷服镇服藩服山林川泽多而可耕之地少与中原之地不同然则后世无封建之法而欲井田肉刑以致太平斯亦难矣昔夏少康在虞思有田一成有众一旅则井牧之制先古已有之周能损益变通至于大备故也山海经不知何人作其言皆九州之外耳目之所不及者颇怪而不可信古之圣人作书如六经者所以信于天下后世以为常经法如耳目之所不及者圣人固畧而不论也然则山海经者非圣人之所作可知矣史记孟轲传曰驺衍作终始大圣之篇所谓中国者于天下乃八十一分居其一分耳中国名曰赤县神州赤县神州内自有九州禹之序九州是也不得为州数中国外如赤县神州者九乃所谓九州也其言谬悠不经殆未能笼陋民宜后世君子鄙其学盖与田骈愼到之徒一体皆圣人之罪人也
　　鄢
　　春秋隐公元年夏五月郑伯克段于鄢杜预曰鄢今颍川鄢陵县陆徳明春秋释音曰鄢于晚反又于建反又于然反观国窃谓地名不可以呼两音而今此开三音者案广韵平声鄢于干切又于晚切鄢陵县名也亦作傿上声鄢于宪切引左传晋侯郑伯战于鄢陵盖字书虽亦三分音而于鄢之地则别无二义陆徳明见其有三音故皆列于释音要当从一音读可也前汉地理志陈畱郡有鄢县应劭曰郑伯克段于鄢是也又颍川郡有傿陵县而后汉郡国志颍川郡有陵县注曰春秋克段于鄢然则或用鄢字或用傿字或用字三字通用也春秋桓公十三年左氏传曰及鄢乱次以济成公十三年传曰无礼必食言杜预曰为十六年鄢陵战经十六年六月甲午晦晋侯及楚子郑伯战于鄢陵襄公十三年传曰是以不徳而亡师于鄢昭公四年传曰迁赖于鄢又曰楚无晋备以败于鄢又十三年传曰王防夏将欲入鄢凡此春秋及左氏传或言鄢或言鄢陵陆德明释音皆作于晚反而杜预皆以颍川郡鄢陵县为训盖一地也史记韩世家宣惠王十四年秦伐败我鄢徐广曰颍川郡鄢陵县鄢于干反至今鄢陵县呼鄢为平声其音不改也然则当呼鄢作平声顺古今人所呼之音也前汉地理志颍川郡又有郾县颜师古曰郾一战反此别是一县也
　　县同名
　　前汉地理志齐郡有临朐县东莱郡又有临朐县应劭曰临朐山也颜师古曰各以所近为名盖二县皆以临朐山而同为名也九江郡有曲阳县应劭曰在淮曲之阳东海郡又有曲阳县应劭曰在淮曲之阳盖二县皆以在淮曲之阳而同为名也齐郡与东莱郡相附近九江郡与东海郡相附近故其取县名则各以其山与水所近者为名理固然也若夫二郡相远而县名亦有同者东海郡有武阳县犍为郡又有武阳县临淮郡有髙平县安定郡又有髙平县武都郡有武都县五原郡又有武都县平原郡有富平县北地郡又有富平县涿郡有髙阳县琅邪郡又有髙阳县桂阳郡有隂山县四河郡又有隂山县安定郡有安定县交阯郡又有安定县临淮郡有广平县广平国又有广平县千乗郡有平安县广陵国又有平安县颍川郡有定陵县汝南郡又有定陵县东海郡有开阳县临淮郡又有开阳县琅邪郡有平昌县平原郡又有平昌县平原郡有阿阳县天水郡又有阿阳县清河郡有东阳县临淮郡又有东阳县豫章郡有宜春县汝南郡又有宜春县东海郡有新阳县汝南郡又有新阳县沛郡有建成县勃海郡又有建成县左冯翊有髙陵县琅邪郡又有髙陵县左冯翊有武城县襄定郡又有武城县钜鹿郡有新市县中山国又有新市县东海郡有东安县城阳国又有东安县金城郡有金城县陇西郡又有金城县凡此皆二郡相逺而县名同者也古之封爵多取县名故前汉王子侯年表有平昌侯刘卬宜春侯刘成建成侯刘拾新市侯刘吉安定侯刘贤东阳侯刘洪东安侯刘彊建阳侯刘咸广平侯刘徳新阳侯刘永又髙惠孝文功臣年表有广平侯薛欧髙陵侯王虞景武昭宣功臣年表有新市侯王弃之外戚恩泽侯年表有建成侯吕释之宜春侯王防富平侯张安世髙阳侯薛宣髙陵侯翟方进凡此所封皆有两县同名既非乡土悉系泛封应当食一县未有食两县者不知当时所封独取何县考之汉书无所辨异则当时有司定封爵者率尔而然耶
　　地名旁犯
　　襄邑县土人呼其地为襄陵案前汉地理志陈留郡襄邑县颜师古注曰本承箱县襄陵乡宋襄公所葬故曰襄陵秦始皇以承箱卑湿故徙县于襄陵谓之襄邑县然则土人呼襄邑为襄陵是也然河东自有襄陵县前汉地理志河东郡襄陵县注曰晋襄公之陵名因以县若呼襄邑之地为襄陵有同乎河东之襄陵是自设疑也毗陵县土人呼其地为延陵案前汉地理志会稽郡毗陵县注曰季札所居也旧延陵汉改之然则土人呼毗陵为延陵是也然代郡自有延陵县前汉地理志代郡有延陵县若呼毗陵之地为延陵有同乎代郡之延陵是自设疑也亦如关中有咸阳县云中郡正有咸阳县宣州有南陵而京兆尹正有南陵县鼎州之地有武陵而汉中郡正有武陵县韶州之地有曲江而汉西都曲江之名甚着要当分别毋纽于疑似可也若兰陵之有南兰陵兖州之有南兖州不羮之有东不羮西不羮屈之有南屈北屈凡此类古人亦虑其重复故以东西南北别之也
　　羮
　　史记髙祖功臣侯年表有羮颉侯刘信前汉王子侯年表有颉羮侯刘信服防曰颉音戞击之戛在史记言羮颉在汉书言颉羮不同者观国案史记楚元王世家曰髙祖长兄伯蚤卒髙祖微时尝辟事时时与宾客过丘嫂食嫂厌叔诈为羮尽轑釡賔客以故去已而视釜中尚有羮髙祖怨其嫂及髙祖为帝封昆弟而伯子独不得封太上皇以为言髙祖曰非忘封之也为其母不长者耳于是乃封其子信为羮颉侯裴骃注曰羮颉侯以髙祖七年封由此观之则史记年表谓羮颉侯者是也汉书年表颠倒其文为颉羮误矣颍川郡地名有不羮者羮音郎春秋昭公十二年左氏传曰今我大城陈蔡不羮诸侯其畏我乎子革对曰是四国者专足畏也杜预曰四国陈蔡二不羮陆徳明音义曰羮音郎又十三年传曰楚公子比公子黒肱公子弃疾蔓成然蔡朝吴帅陈蔡不羮许叶之师音义曰羮音郎前汉地理志颍川郡定陵县有东不羮襄城县有西不羮颜师古曰羮音郎后汉郡国志颍川郡定陵县有东不羮章怀太子注引杜预曰县西北有不羮亭又襄城县有西不羮注引杜预曰有不羮城则子革谓陈蔡不羮为四国者乃杜预所谓陈蔡二不羮也二不羮乃东西不羮以此知春秋时已分东不羮矣羮音郎者自古所呼如此宋玉招魂曰肥牛之腱胹若芳和酸若苦陈吴羮濡鼈炮羔有柘浆鹄酸臇鳬煎鸿鸧以音韵叶之亦读羮曰郎也凡地名有他音者字书亦多不载羮音郎之类是也
　　阙地
　　地名有歴时既久文籍散失而不可考者春秋桓公十一年正月齐人卫人郑人盟于恶曹九月柔防宋公陈侯蔡叔盟于折僖公十五年三月公会齐侯宋公陈侯卫侯郑伯许男曹伯盟于牡丘文公十年秋及苏子盟于女栗冬楚子蔡侯次于厥貉十三年冬卫侯防公于沓成公十二年夏公防晋侯卫侯于琐泽秋晋人败狄于交刚十七年十有一月壬子公孙婴齐卒于貍脤十八年冬十有二月仲孙蔑防晋侯宋公卫侯邾子齐崔舒同盟于虗朾襄公五年夏仲孙蔑卫孙林父防吴子于善道二十一年冬公防晋侯齐侯宋公卫侯郑伯曹伯莒子邾子于商任昭公十一年五月仲孙貜会邾子盟于祲祥秋季孙意如会晋韩起齐国弱宋华亥卫北宫佗郑罕虎曹人杞人于厥憗二十六年秋公会齐侯莒子邾子伯盟于鄟陵定公三年冬仲孙何忌及邾子盟于拔十年冬齐侯卫侯郑游速防于安甫威公十年左氏传曰虞公出奔共池僖公二年左氏传曰始漏师于多鱼襄公十九年左氏传曰齐及晋平盟于大隧凡此春秋及左氏传所书地名杜预皆曰阙晋时去周秦汉未逺虽经秦火而汉人文籍甚备以杜预之博学于春秋阙地有所不能考况后世屡罹兵火书籍错乱非特阙地而已也前汉地理志左冯翊征县顔师古曰征音惩即今之澄城县引左传取北征即此地而杜元凯未详其处盖改征为澄遂昧而不可考耳右扶风有郁夷县班固引诗周道郁夷颜师古曰四牡诗四牡騑騑周道逶迟韩诗作周道郁夷故班固因用郁夷字耳琅邪郡有计斤县颜师古曰即左氏传所谓介根也语音有轻重耳辽东郡有无虑县顔师古曰虑音闾即所谓医巫闾也西河郡有圜阳县又有圜隂县顔师古曰圜字本作圁圁阳在圁水之阳圁隂在圁水之隂后误为圜字今有银州银水即是旧名犹在但字变耳汉右扶风之槐里县在周时名犬丘秦更名废丘汉髙祖三年更名槐里而王莽又改为槐治凡此类皆因更改而变易其字面又至于讹其声音苟书籍湮亡则又阙轶而不可考毋足怪也前汉路温舒傅曰温舒举孝廉为山邑丞颜师古曰山邑不知其处若此者虽博学不能措辞也
　　改地名
　　前汉地理志曲阳县凡有五东海郡有曲阳县九江郡有曲阳县常山郡有上曲阳县钜鹿郡有下曲阳县交阯郡有曲阳县应劭曰东海九江曲阳县皆在淮曲之阳然则常山钜鹿之曲阳当为河曲之阳而交阯賔海当为海曲之阳也上曲阳在上流下曲阳在下流故以上下别之大抵地名同则分东西南北上下左右以别之王根在汉成帝时为大司马封曲阳侯曲阳有五不知当时所食何地根尝荐王莽自代及莽得志而根已死莽以曲阳非令称乃追諡根为直道侯盖莽心恶忌曲字而改之也广平国有曲周县又有曲梁县王莽恶曲字改曲周为直周曲梁为直梁太原郡有阳曲县隋文帝自以姓杨心恶阳曲之号乃改为阳直中山国有曲逆县又有安险县又有苦陉县汉章帝心恶曲逆险苦之字故改曲逆为蒲隂改安险为安憙改苦陉为汉昌若此类皆出于心有恶忌而改之者凡内不足者外多疑丑其是之谓乎古人以曲险之字名县者甚多山阳郡有曲乡县东莱郡有曲成县琅邪郡有海曲县东海郡有平曲县会稽郡有曲河县桂阳郡有曲江县广平国有南曲县辽东郡有险渎县若此者又焉得悉改之哉春秋桓公六年左氏传曰公问名于申繻对曰不以国不以官不以山川不以隐疾不以畜牲不以器币以国则废名以官则废职以山川则废主以畜牲则废祀以器币则废礼晋以僖侯废司徒宋以武公废司空先君献武废二山盖不以国者虑废国之号也不以山川者虑废山川之号也鲁有具山敖山鲁献公名具鲁武公名敖鲁既讳献武之名则具敖二山其名废矣鲁周公礼义之国也而于曲礼或不能遵焉况于后世乎汉文帝名恒改恒山为常山汉光武叔父名良改寿良县为寿张县汉殇帝名隆改隆虑县为林虑北齐文宣太子名商改商州为赵州隋炀帝名广改广平郡为永平凡此类皆以名而废国邑山川之号也又有以率意而改作者秦始皇以望气者言金陵有天子气故东巡以厌之而改金陵为秣陵汉光武更芒县为临睢汉安帝以孝徳皇后葬于清河郡之厝县而改名甘陵又改千乗郡之狄县为临济始皇忌金陵之气而不务修徳海内分崩汉安忌夷狄之称而权归邓氏王度以愆然则率意改作果有益哉且地名者古所也既以恶忌而改之又以名讳而改之又以率意而改焉不亦太多事耶济南郡有于陵县而齐有庾于陵河内郡有野王县而陈有顾野王此以国邑为名也一介寒士尚逾典礼得无愧哉
　　檇
　　春秋定公十四年五月于越败吴于檇李杜预注曰檇李吴郡嘉兴县南醉李城陆徳明音义曰檇音醉前汉地理志会稽郡由拳县注曰故就李乡吴越战地也应劭注曰古之檇李也啖助春秋纂例曰于越败呉于隽李在春秋谓之檇李在杜预注谓之醉李在前汉地理志注谓之就李在春秋纂例谓之隽李盖檇与醉同音可通用而就字与檇不同音前汉地理志注曰故就李乡则先有乡而后有城宜就在前檇在后也隽乃檇之省文耳后汉郡国志呉郡由拳县章懐太子注曰左传越败呉于檇李引干宝搜神记曰秦始皇东巡望气者云五百年后江东有天子气始皇至令囚徒十万人掘污其地表以恶名故改曰由拳然则当自檇李改为由拳也檇李之名未见其善而表以恶名乃改为由拳然由拳之名亦未见其恶始皇之分美恶如此之未审何耶
　　郦
　　春秋僖公元年冬十月壬午公子友帅师败莒师于郦杜预注曰郦鲁地陆徳明音义曰郦力知反案字书平声有郦字吕知切鲁地也入声有郦字郎击切县名在南阳亦姓也所谓吕知切鲁地者即春秋败莒于郦是也所谓郎击切县名在南阳者前汉地理志南阳郡郦县如淳注曰郦音蹢躅之蹢盖蹢躅之蹢音持益切与掷字同音乃与字书入声郎击切者音训不同矣又农郡析县注曰黄水出黄谷鞠水出析谷俱东至郦入湍水颜师古曰郦音持益反盖持益反者音掷乃如淳所谓音蹢躅之蹢也颜师古用如淳之音耳然前汉郦商传颜师古注曰郦音歴此乃字书入声郎击切为姓者也师古于郦商既已音郦为歴矣又于地理志析县注音郦为持益反是音训不相应也观国案郦字在鲁地者音力知反在南阳者音歴而姓亦音歴如郦商郦食其郦炎郦道元之类皆音歴也若夫音持益反者虽设此音与姓不合兹为赘矣
　　
　　字毗至切下从畀字书曰畀国名也此即舜封象于有者也庳字下从卑字书曰部弭切下也又中伏舎也又屋庳也于字书字在去声与鼻字同韵庳字在上声与婢字同韵二字音与义皆不同书史中用有多作庳字如孟子曰象至不仁封之有庳有庳之人奚罪焉用庳字者讹误也然前汉昌邑王贺传曰舜封象于有鼻颜师古注曰有鼻在零陵今鼻亭是也此用鼻字者与鼻皆从畀又同音通用之无嫌也邹阳传曰昔者舜之弟象日以杀舜为事及舜立为天子封之于有卑又用卑字者班固假借用之耳而服防注曰卑音畀与之畀非也虽借用卑字亦与同音
　　会缶
　　前汉髙祖纪曰十一年七月淮南王布反十二年十月上破布军于会缶孟康注曰会缶音侩保邑名属沛国蕲县苏林注曰缶音垂晋灼注曰乡名也颜师古注曰会二外反缶丈瑞反缶本作垂观国案前汉英布传曰西与上兵遇蕲西会垂又案史记髙祖纪十一年七月淮南王黥布反十二年十月击破布军会甀又史记黥布传曰西与上兵防蕲西会甀盖前汉英布传作垂字史记纪传皆作甀字垂上从垂在字书为垂然则甀垂皆从垂其旁或从瓦或从缶其实一字也当依颜师古音丈瑞反而汉书髙祖纪作缶者省文也前汉地理志沛郡蕲县有垂乡颜师古注曰垂音直恚反后汉郡国志沛国蕲县章怀太子注曰髙祖击黥布于会甀然则地理志用垂字者亦省文也凡省文必存其母而省其枝叶垂者母也瓦缶枝叶也班固于地理志省瓦缶而用垂可也于髙祖纪乃省垂而存缶误矣
　　九夷
　　旅獒曰惟克商遂通道于九夷八蛮论语曰子欲居九夷观国案后汉东夷传曰夷有九种曰畎夷于夷方夷黄夷白夷赤夷元夷风夷阳夷周康王时徐夷僭号乃率九夷以伐宗周西至河上穆王命徐偃王主之章怀太子注引竹书纪年曰九夷来御又曰后泄二十一年命畎夷白夷赤夷元夷风夷阳夷后相即位二年征黄夷七年于夷来賔少康即位方夷来賔此乃古九夷之名也至后世或彊或弱或为大国所灭周宣王命召公平淮夷春秋晋师灭赤夷郤缺获白狄之类是也孔子欲居九夷或曰陋如之何子曰君子居之何陋之有言君子以道化民则虽夷貉之陋邦亦可行也采薇诗曰西有昆夷之患緜诗曰混夷駾矣史记周本纪曰西伯明年伐犬戎前汉匈奴传曰周西伯昌伐畎夷周穆王伐畎戎申侯与畎戎攻幽王颜师古注曰畎工犬反畎夷即畎戎也又曰昆夷或作混又作绲混绲并工本反然则或言犬戎或言畎夷或言昆夷或言混夷或言绲夷或言徐夷或言淮夷其名与九夷不同盖因事生名皆不出于九夷也前汉匈奴传云晋文公攘戎翟有赤翟白翟变狄为翟者假借字也畎夷乃犬夷也二字当同音犬而颜师古云畎音工犬反非也
　　瓡防
　　史记汉楚以来侯者年表有瓡讘侯杆者又建元以来王子侯年表有城阳顷王子瓡侯刘息徐广注曰瓡一作报观国案前汉地理志河东郡有狐讘县又景武昭宣功臣年表有瓡讘侯杆者颜师古注曰瓡读与狐同讘之渉反以此知史记年表瓡讘侯乃狐讘侯也杆者乃姓杆名者也又王子侯年表有城阳顷王子刘息封瓡侯颜师古注曰瓡即瓠字也以此知史记年表瓡侯乃瓠侯也徐广云瓡作报误矣史记髙祖功臣侯年表有防城侯周緤而前汉髙祖功臣侯年表有防城侯周緤颜师古注曰防音陪又音普肯反观国案前汉周緤传曰十二年更封緤为防城侯服防注曰音菅蒯之蒯苏林注曰防薄回反颜师古注曰防字从崩从邑音蒯非也吕忱音陪而楚汉春秋作凭城侯陪凭相近此其实也又音普肯反以此观之则防字是也蒯字非也史记用蒯字故服防有菅蒯之音耳玉篇曰防薄梅切乡名也广韵平声曰防薄回切乡名在扶风上声曰防普等切引穆天子传云西征至防郭璞注云国名也以此知防城侯当音薄回切其地在扶风是也周古都镐京而穆天子西征至防则防又在镐京之西于字书音普等切者是也此自是一国名非扶风之防
　　鄗蒿
　　左氏春秋经曰威公十五年夏许叔入于许公防齐侯于艾左氏传曰公防齐侯于艾谋定许也公羊春秋曰公会齐侯于鄗啖赵春秋纂例差缪略曰公防齐侯于蒿啖助曰若是艾不应误为鄗若是鄗不应误为艾未知孰是观国案春秋隐公六年夏五月辛酉公防齐侯盟于艾左氏传曰盟于艾始平于齐也杜预注曰泰山牟县东南有艾山然则艾乃齐鲁之境二君相见之地也威公十五年夏许叔入于许公防齐侯于艾左氏传曰谋定许也盖许国与齐鲁相接齐鲁二君防于艾谋在定许于地理皆顺况隐公六年尝盟于艾矣当以艾字为是鄗乃常山郡之鄗县汉光武即位于鄗改为髙邑者也鄗非齐鲁相防之地蒿亦未详案啖赵春秋纂例地名谱于桓公十五年不着蒿地而盟防谱于桓公十五年曰公会齐侯于艾既于盟防谱言艾而于差缪略反曰公防齐侯于蒿则知蒿字为非矣啖氏乃曰未知孰是何耶
</div>
    <div class="pagination">
<a href="学林_page4.html">上一页</a><a href="学林.html">1</a><a href="学林_page2.html">2</a><a href="学林_page3.html">3</a><a href="学林_page4.html">4</a><span class="current-page">5</span><a href="学林_page6.html">6</a><a href="学林_page7.html">7</a><a href="学林_page8.html">8</a><a href="学林_page9.html">9</a><a href="学林_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
