<!DOCTYPE html>
<html>
<head>
    <meta charset="UTF-8">
    <title>朝野类要 - 第 6 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>朝野类要 - 第 6 页/共 8 页</h1>
    <div class="content">　　一司
　　在京内外百司及在外诸帅抚监司财赋兵马去处皆有一司条法如安抚司法许便宜施行之类是也
　　海行
　　勅令格式谓之海行盖天下可行之义也
　　续降
　　法所不载或异同而谓利便者自修法之后每有续降指挥则刑部编録成册春秋二仲颁降内外遵守一面行用若果可行则将来修法日增文改创也
　　进拟
　　刑部定法断狱奏呈也
　　审覆
　　大理寺定刑行下所属州郡断狱也
　　勅杖
　　谓降旨而杖之也
　　罚
　　内外百司吏属有公罪之轻者皆罚直入官每一直卽二百文足如赎铜之例
　　文书【凡十四事】
　　诏书
　　翰林学士院四六句行文而为典故大事者也
　　制书
　　但是圣旨文字皆为制书
　　手诏
　　或非常典或是笃意及不用四六句者也
　　御札
　　又严于诏书
　　德音
　　泛降而宽恤也
　　曲赦
　　特降比赦颇轻乃专为一事一处有兵灾罪眚之类
　　赦书
　　常制恕刑之命也
　　翻黄
　　监司州郡备录赦文而行下所部也自庆元末诸县亦降黄赦盖从臣寮请也
　　批答
　　执政以上有章奏请则降批答以下则降诏
　　宣帖
　　惟军校授宣理为恩例陞补
　　白麻
　　文武百官听宣读者乃黄麻纸所书制可也若自内降而不宣者白麻纸也故曰白麻【自元和初凡赦书德音立后建储大诛讨拜免三公宰相命将曰制书并用白麻不用印】
　　谘报
　　学士院关报朝省之称
　　书黄
　　凡事合经给事中书读并中书舎人书行者书毕卽录录黄过尚书省给劄施行如不可行卽不书而执奏谓之缴驳故俗谚曰不到中书不是官
　　省劄
　　自尚书省施行事以由拳山所造纸书押给降下百司监司州军去处是也
　　部符
　　六部行符卽省劄之义其末必曰符到奉行
　　勅牒
　　凡知县以上并进士及第出身并被指挥差充试官或奉使接送馆伴及僧道被旨住持并庙额并给勅牒
　　官牒子
　　上司防常追呼下司吏属只以片纸书所呼呌因依差走吏勾集
　　奏劄
　　又谓之殿劄盖上殿奏对所入文字也凡知州以上见辞皆用此
　　旦表
　　在外帅守监司每月一日上起居表所以代朝参也各预先发上都进奏院临期经閤门投进
　　谢表
　　帅守监司初到任并陞除或有宣赐皆上四六句谢表
　　贺表
　　帅守监司遇有典礼及祥瑞皆上四六句贺表唯冬至岁节不用四六句自有定式
　　起居表
　　鄕来在恤制内遇冬至故改之名为起居其他合用贺表亦如之
　　慰表
　　乡来恤制皆上表称慰
　　百官表
　　百官诣殿拜表皆宰相爲班首系衔总之云文武百寮须云丞相臣某等系礼部郎官行词
　　奏牋
　　若上后妃东宫则名之曰牋
　　功德疏
　　圣节则帅守监司各上贺表并道释功德疏及进银奏皆四六句经通进司投进
　　万言书
　　上进天子之书也若上公侯则名之曰长书
　　进状
　　经检院者圆实封奏机密军期事朝政阙失利害及公私利济并军国重事若经鼔院者叠角实封陈乞奏荐再任已得指挥恩泽除落过名论诉抑屈事本处不公及沈匿等事在京官员不法等事两院状封皆长八寸
　　堂劄
　　上宰执之公劄也
　　白劄子
　　上利便之书也与不题名之义同
　　边报
　　沿边州郡列日具干事人探报平安事宜实封申尚书省枢密院
　　奏案
　　州郡或提刑司勘成大辟及合奏狱案也得回降则断之若奸秽则只申省
　　帅劄
　　平时四川安抚制置司亦出给劄子盖其重权兼主铨量差注类试事也其他安抚制置司便宜者亦出给劄子
　　朝报
　　日出事宜也每日门下后省编定请给事判报方行下都进奏院报行天下其有所谓内探省探衙探之类皆衷私小报率有漏泄之禁故隐而号之曰新闻
　　政事【凡四事】
　　廵按
　　监司按四季廵视所部州县者古因汉高帝游云梦之后渐废廵狩述职之制故遣奉使以代之
　　铨量
　　审验人材也如四川新任守倅去朝廷远者免朝辞只赴安抚制置司铨量讫之任
　　便民五事
　　监司郡守到任半年各具便民五事奏上
　　臧否
　　监司岁具所部官美恶奏上谓之臧否奏若某员功过俱无者不具
　　杂制【凡十事】
　　禁谒
　　百司门首谒禁者不许接客也若大理寺官则又加禁谒及亦不许出谒也
　　式假
　　除父母丧解官及承祖父母重服之外余亲之丧只给式假
　　白堂
　　公事取覆宰执也
　　禀台
</div>
    <div class="pagination">
<a href="朝野类要_page5.html">上一页</a><a href="朝野类要.html">1</a><a href="朝野类要_page2.html">2</a><a href="朝野类要_page3.html">3</a><a href="朝野类要_page4.html">4</a><a href="朝野类要_page5.html">5</a><span class="current-page">6</span><a href="朝野类要_page7.html">7</a><a href="朝野类要_page8.html">8</a><a href="朝野类要_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
