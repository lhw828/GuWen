<!DOCTYPE html>
<html>
 <head>
  <meta charset="utf-8"/>
  <title>
   玉芝堂谈荟 - 第 6 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉芝堂谈荟 - 第 6 页/共 23 页
  </h1>
  <div class="content">
   卜思鬼术
　　楮谈建昌有夷善幻术彼人葬尸未朽者僰至坟所禹步诵呪尸即自穴透出变为牛马用以充馔或曵娄而卖之又三宣慰中有妖术曰卜思鬼妇人习之夜化为猫犬行窃人家遇有病者防其手足嗅其口鼻则摄其肉唾于水化为水虾取而货之蛮莫之外有曰地羊鬼者髠首黄目黑面而狰丑能以泥土沙石换人及牛马五脏忤之者必被其害死后如蝉蜕然卜思鬼惟狗可以败之地羊鬼袒服皆青则无害
　　入定炼形
　　佛经称世尊迁象头山入定鹊巢于顶灯録宋政和二年嘉定奏本部路旁古树因风摧折中有一僧禅定须发被体指爪绕身勅肩舆入京命西天总持三藏以金磬出其定遂问何代僧曰东林逺法师之弟急持因游峨眉入定于树七百年矣酉阳杂爼上都务本坊贞元中有一家掘地遇一石函发之见物如蒲丝满函飞出于外惊视之际忽有人出于函中被白发长丈余振衣而起出门遂失所在葢道家太阴炼形日将满人必露之
　　记三生事
　　今世所奉文昌像为梓潼帝君其神即张恶之也按文昌化书神姓张氏出黄帝之子名挥始造张网罗因以为姓初为山阴张氏子有孝行法水医药救人事周公以夀终复投胎于谏臣张无忌妻黄氏为遗腹子诗所谓张仲孝友幽王初以谏赐酖死魂游于雪山为神治蜀五丁拔蛇而压死蛇即神所化也寻为汉赵王如意为吕氏所杀魂散荡无所归孝宣世至印池其令曰吕牟即吕氏后身母戚氏夫人亦生于戚嫁张翁老无子相与割臂出血沥野石臼中祝曰倘生一动物亦遗体也自是感而托生为蛇金色逾年顶生角腹生足吕氏有马吕产之后身也拘而啖之令系张翁夫妇于狱乃吸云雾化风雷扬海水灌城邑周四十里皆陷以所杀多谴为印池龙受热沙小虫之苦遇释迦支佛归诚脱罪复生于赵国张禹名勲为清河令卒复生于世为孝仲西晋末复生于越嶲终时夣治水府寻为吏所请跨白驴而去到一山下有古湫入石穴悟七十三化其説甚诞然记前生事小説多有之唐奚官刘三复能记三生事常云前生作马渴则望驿而嘶伤蹄则连心痛广异记曲沃县尉孙孟家奴前生作貍为猎人所殪遂生海州为乞人子饥寒二十而死阎王云与作贵家奴已三生矣麈余北京指挥朱某知三世事初次为蛇云伏草中每至暑热遍体荼毒不可忍饥渇且甚求死不得望见车来横道中欲令碾杀将车人见之顾反走后见樵人伐薪乃入薪束中伏遂为樵人斫死再生为猪不数月腯壮见屠虽死而魂不散人每市肉一片则魂亦分随之至入釡始灭肉尽乃已三生为马云不畏鞭惟脚踢其前脇则痛楚非常每至登髙痛彻心骨今生乃获为人每至乗马登髙未尝不为下也释鉴永徽中龙怀寺昙相禅师临终与弟子防当生广汉绵竹峰顶王氏七年后汝来见吾其后会造峰顶问知扇者谁会曰弟子防也得师声犹昔声耳遂奉之再归龙懐寺神异日显为慧寛禅师俗呼圣和尚寛自言十世为大僧着十生记霏雪録元薛公世南为山西佥宪时一皮匠忽昼见二急脚召渠是日死二三日复苏云一官府设王者衞一人冕服坐殿廷问曰汝知过否匠曰某有生以来未尝造恶王者命以物如青泥之状涂其顶久之心骨醒然累世之事皆能记忆王者曰白起坑长平四十万卒汝不预乎其人乃王纥九世身对曰起坑卒时某阻之不听非某罪也上帝以某有阴徳赐某八世为将今九世矣俄械起至嬴然鬼囚也对质复押入狱遂放还自后弃业出入士大夫家能谈其前世事
　　占验风角
　　占验风角之术有不可以理测者异苑清河王经去官还家管辂与相见经曰近有一怪大不喜之欲烦作卦卦成辂曰爻吉不为怪也君夜在堂戸前一流光如燕雀者入君懐中殷殷有声内神不安解衣彷徨招呼妇人覔索余光经大笑曰实如君言辂曰吉迁官之征也顷之为江夏太守搜神记刘安河中人也少时得病死见天帝未来之事皆预知之河间有一赵广家槽上马忽变作人面全家大惊问刘安曰此大恶也君急归家去宅三里披发大叫即可免广乃依言家中大小一时走出看之堂屋崩倒全家得免乃赠财贿与安问此灾何繇安曰堂屋西壁下深三尺当有三个石柱今已慎勿发此神龙也视之必贫广掘看之果有一物赤色大如柱飞出广大贫一如其言世语曹爽梦二虎衔雷公若二升椀放着廷中爽恶之以问卜者马训训曰忧兵不出旬日爽果以兵亡南越志南海以鰕头为杯晋康州刺史尝以杯献简文以盛酒未及饮酒跃于外时庐江太守曲安逺筮之曰即三旬后庭有告变者果有生子人面犬身又搜神记车骑将军巴郡冯绲初为议郎发绶笥有二赤蛇可长二尺分南北走大用忧怖许宪得其先人秘方使卜之曰此吉祥也君后三嵗当为边将官以东为名居无何拜辽东太守南征将军异苑晋陵韦朗家在延陵元嘉中忽见庭前井中有人出齐长寸许被带俱甲麾伍相应相随出门良久乃尽朗兄薮善占筮常云吾子弟当至刺史朗歴青广二州宣室志唐丞相李揆乾元初为中书舍人尝退朝见一白狐在庭中捣练石上命侍僮逐之已无见矣时有客于揆门者因话其事客曰此祥符也某敢贺明日果迁礼部侍郎后魏书有兎入于后宫检问门官无从得入太祖令崔浩推其咎征浩以为当有隣国贡嫔嫱者明年姚兴来献女魏安平太守王基筮于管辂辂曰君家有三怪一则生男女堕地走入灶死二则大蛇床上衔笔三则乌入室　燕鬬三者足以为异而非防兆后果无患晋武帝咸宁元年八月丁酉大风折大社树有青气出焉此青祥也占曰东莞当有帝者明年元帝生
　　自焚致雨
　　戴封张熹皆以大旱祷请无应积火自焚火起而雨大至王尊以河决庐居境上水决至足而止古道史何琦俱以隣火伏父棺哭屋俱得全梁山壅河三日不逝晋景公缟素哭之而水流海水喷激百里为墟钱越王强弩射之而潮息至耿恭疏勒拜井而得水泉以制敌诸葛亮赤壁祭风而转东风以破曹王晙讨突厥阻风雪失期乃仰天设誓遂止雪回风以济戎事张守珪节度州砂砾少水地无林木稼穑营缮殊苦绌乏乃设祭礼祷经宿而山水涌至材木塞涧而来百事乃济卒成重镇天道助顺呼吸必应如此
　　医士国手
　　华陀过郡守知其瘀血在腹中令其子尽言平昔之愆为书骂之遂呕黑血升余而愈纪明治宫人每至日晐即笑歌啼号足不能及地知其因食饱而太促力所致饮以云母汤令熟睡而所苦顿失富商暴亡梁新因其好食竹鸡知为半夏毒姜汁灌之而愈蕲水富家子惊惧入市见市上陈尸走仆尸上性理遂错为求得缚囚绳为灰调服一饮而愈桐城孕妇七日不产厐安时鍼其虎口使缩手而儿下梁新遇朝士风疾告以不可治赵鄂教以食消梨而愈王太后病风饵液不可进许宗以黄蓍防风煎汤置床下薫之而能言年少食鲙不快眼前常见小镜赵卿诳以防食使啜芥醋而愈皇子瘛疭钱乙以土胜水水平而风自止进黄龙汤一剂而安吴门孕妇不下葛可乆以初秋气未足取桐叶饮之立下宁宗为郡王病淋日夜凡三百起孙珍以大蒜淡豆防蒸饼三物合为丸利其水道而病遂除张知阁久疟饵茸附而热愈甚改以柴胡汤疗其髓热而劳疟不复发少年子得软脚疾以杜仲用酒行之而足遂瘳张文定公苦脚疾无药可疗游相国寺有卖药者得菉豆两粒服之遂愈曾鲁公七十余苦痢乡人陈应之用水梅花臈茶服之而差新昌徐氏妇病产已死但胸前犹微热有名医诊之曰此血闷也求红花数十斤以妇人寝窗格上煮气蒸之而苏朱师古疾不能食闻荤腥即呕用铛煮淡饭数数啜之史载之曰此在素问经中名食挂凡人肺六叶舒张下覆于脾一有或戾则肺不能舒脾为之蔽经曰肺叶焦热挂是也授方服之闻食肉香取啖之而痊华州人儿鼻端生赘如拳石蔕缀鼻才如筯触之痛入骨两睛俱翻白狄梁公于脑后针之针气达患处赘应手而落双目顿亦如初崔务坠马折足有医令取铜末和酒服之遂平亡后视其骨折处铜末束之唐髙宗苦风目不能视召医秦鸣鹤刺百会及脑戸出血而眼遂明于敖青衣为崔侍御所得忽暴死梁革曰此非死乃尸蹶也刺心及脐下数处衣以单衣卧牀上缚其手足置防火于床下稍苏以葱粥灌之而青衣遂活此皆叅经切理因古用竒而妙出意表俄顷奏功可称俞扁再生矣至嗣伯治老妪之针疸贾耽视老人之虱瘕徐之才见脚痛者而知为蛤精疾周顾见黄门而识其腹中有蛇龙华陀见女子右膝患疮而截狗足热贴右足柱赤蛇从疮中出鬼患腰痛徐秋夫束刍作人按孔针之而鬼来致谢宋明帝宫人腰疼牵心发即气絶徐之才知为发瘕以油灌之吐一物如发成形能动而疾遂平复又逢妇人有孕知其一男一女男在左边青黑色而形小于女视世之庸工俗医岂啻相去九牛毛也
　　水晶屏上美人
　　闻竒録唐赵顔于画工处得一画图美女工曰此神画也呼真真百日即应应即以百家彩灰煮酒灌之赵如言呼之遂活行步言笑饮食如常终嵗生一儿儿年两嵗偶一友人以为妖赠之寳剑欲斩之真真曰某南岳地仙也君呼妾来今又疑妾妾不可住即擕其子上图图上添一小儿矣小説秀才方乔慕紫玉有寄情诗曰眉如逺岫首如螓但得相思不得亲若使画工图软障何妨百日唤真真简斋黑梅诗窗间光景晩来新半幅溪藤万里春从此不贪江路好賸心力唤真真皆用其事南村辍耕録载温那监郡其一女及筓以疾卒命工画其像任满偶忘取去新监郡未娶忽得之以悬于卧室一夕见其下从轴中诣榻前遂与好合至必深夜去以五鼔后啖以饼饵竟不能去宛然人也特不能言语耳杨国忠水晶屏上刻美人形可二三寸置之楼上尝偃息其下一日国忠独卧屏上诸女各通姓名国忠惊叱归屏上未几果败酉阳杂爼荆州张七政画一妇人于壁酌酒满杯饮之酒无遗滴逡巡画妇人面赤半日许江南徐谔得画牛昼啮草槛外夜则归卧栏中持以见后主煜煜献阙下太宗问羣臣俱无知者僧赞宁曰南海或减则滩渍微露倭人拾方诸中有余泪数滴得之和色则昼隠而夜显沃焦山时或风击有石落海岸得之滴水摩色染物则昼显而夜晦诸学士皆以为无稽曰见张骞海外异物记后杜镐检三馆书目果于六朝旧本中载之八朝名画録顾光寳能画建康有陆溉患疟经年光寳以墨图一狮子外戸榜之中夜戸外有窸窣之声良久乃不闻明日所画狮于口中臆前有血淋漓溉病乃愈北齐杨子华常画马于壁夜听闻啼齧长鸣如索水草声李思训画大同殿壁并掩障夜闻水声张僧繇画龙防一睛便破壁飞去韩干画马鬼使乗之以请医呉道子画驴踏破僧家具禹庙梅梁张僧繇画龙于上一夕风雨飞入镜湖次日见梁间有水藻夷坚志临川贡士张攑赴省试行次玉道中暮宿旅舍掲荐治榻得绢画一幅展视之乃一美人写真其旁题四娘二字攑旅怀淫荡注目不释沽酒独酌持杯接其吻曰能为我饮否灯下恍惚觉轴上应声莞尔微笑醉而就枕觉有女子卧其侧曰我是卷中人感尔多情故来相伴自是夜夜必来试罢西归与之诀别曰我夙缘合伉俪今则未也瞥然而去攑寻约婚于吴氏妻之容貌絶类卷中人而行亦第四开笥出示无丝毫不似呉氏长防惊异此画之通灵也又有异人幻术能腾身入画者酉阳杂爼贞元末开州军将冉从长轻财好士儒生道者多依之有画人采图为竹林防甚工坐客郭萱柳城二秀才每以气相轧柳忽眄图曰此图为公设薄伎请入画中治之乃腾身赴图而灭客大骇久之曰郭子信未声若出画中也食顷瞥自图上坠下指阮籍像曰工夫秪及此众视之觉籍像唇若方啸纂异记陈季卿家江南辞家十年羁迟辇下尝访僧青龙寺有终南山翁同拥炉而坐东壁有寰瀛图季卿寻江南路长叹曰得自渭泛于河游洛济以达于家亦不惜无成而归翁笑曰此不难致乃命折堦前一竹叶作舟置图中渭水之上曰公但注目此舟则如愿耳季卿熟视稍觉渭水波浪一叶渐大席帆既张恍然登舟旬余至家复登叶舟遵旧途至于渭濵乃赁乗复游青龙寺宛然见山翁拥褐而坐曰得非梦乎后二月季卿妻子赍金帛自江南来访之始知非梦也括异志三山曽先生陟尝寓馆陈氏七载音信不通有道士来自吴山曰思乡何不少归曰水陆三千里几时得到道士剪纸为马令合眼上马以水噀之其疾如风嘱曰汝归不可乆留须臾到家妻令入浴易新衣陟便上马马足折惊寤乃身在馆中随身衣服皆新制者道人亦不见
　　医卜无定法
　　魏志周宣善占梦或有问宣者昨梦刍狗宣曰君当得美食未几复云梦刍狗曰当堕车折脚寻而又云梦刍狗宣曰当有火灾后皆如所言其人曰吾实不梦聊试君子三占不同皆验何也宣曰意形于言便占吉凶且刍狗者祭神之物故君初言梦之当得美食也祭祀毕则为所轹当堕车伤形车轹之后必载以樵故云失火南史徐嗣伯精于医术曽有一妪患滞瘀经年不差嗣伯为之诊候曰此尸注也当须死人枕煑服之可愈于是就古冢中得一枕服之即差后秣陵人张景年十五腹胀而黄众医不疗以问嗣伯曰此石蚘耳当以死人枕煮服之依语煮枕以服之泻出蚘虫头坚如石者五六升病即差后沈僧翼眼痛又多见鬼物以问之嗣伯曰邪气入肝可覔死人枕煮服之竟仍埋于故处如其言又愈王晏知而问之曰三病不同而皆用死人枕疗之俱差何也答尸注者鬼气也伏而未起故令人沉滞得死人枕促之魂气飞越不复附体故尸注可差石蚘者医疗既僻蚘虫转坚世间药不能除所以须鬼物驱之然后可散也夫邪气入肝故使眼痛而见魍魉应须邪物以钩其气因而去之所以令埋于故处也晏深叹其神妙固知医卜一理原无定法要在人之灵悟耳如占雨得剥李业兴以坤上艮下艮为山山出云占为有雨吴过世以坤为地土尅水为无雨而卒无雨卜二牛先起得火作郭生以火色赤谓赤牛先起鞠超以火将然烟先发谓青牛先起而卒如鞠言隋唐嘉话李太史与张文收率更坐有暴风自南至李以甫五里当有哭者张以为有音乐左右驰观之则遇送葬者有鼔吹焉
　　祷雨之竒
　　牛相公僧孺镇襄州日久旱祈祷无应有处士不记姓名众云豢龙者公请致雨处士曰江汉间无龙独一湫泊中有之黑龙也强駈逐必虑为灾难制公固命之果有大雨汉水泛涨漂溺万戸次柳氏旧闻宗常幸东都天大旱时圣善寺有天竺干僧无畏号三藏善召龙致雨之术上召之请雨曰今旱数当然耳召龙必兴烈风雨适足暴物不可为也上强使之有司为陈请雨之具悉命去之独盛一鉢水以小刀搅旋之梵言数百祝水须臾有如龙状其大类指赤色首噉水上无畏复以刀扰水顷之白气自鉢中兴如炉烟上稍稍引出讲堂外如一匹练既而昏霾大风雷霆而雨从容録魏郡开成中大旱徧祷山岳或言西沈陆先生道行精明请之必验迨至呼吸数过五指连拂之爪甲间皆出云烟之气惟中指气象甚盛先生曰郡中雨得足诸县皆获八分亦小稔既而其説不诬俞震斋沙人秘符箓精五雷祈祷术同时有黄天者住持宜福观亦能此术洪武二十年闽中大旱藩司召二人祈雨既至分东西立坛分书朱墨二符私约曰吾二人雨当如其符色乃以书符硃墨二砚分投水缸中须臾雨至一坛水黑一坛水红时竝异之俞晩居其里之三官堂一日有老媪来见曰某山母龙也行雨失律天公震怒劫在日午望法官相捄俞曰能幻形小之乎媪作蜒蜓俞取投盂中覆以令牌端坐俟之须臾暴雷雨击至数遍过午乃息俞曰去矣龙出仍化为媪拜谢曰他日法官祈雨媪当効力于是每三年辄来一朝嵗六月初旬有暴风疾雨繇南而北人曰龙姑朝俞云




　　玉芝堂谈荟卷九
&lt;子部,杂家类,杂纂之属,玉芝堂谈荟&gt;
　　钦定四库全书
　　玉芝堂谈荟卷十
　　明　徐应秋　撰
　　女子男饰
　　女子诈为男子者唐昭义军兵马使国子祭酒石氏朔方兵马使御史大夫孟氏外蜀司户参军黄崇嘏临卭人作诗上蜀相周庠庠首荐之屡摄府县吏事精敏胥徒畏服庠欲妻以女嘏以诗辞之曰一辞拾翠碧江湄贫守蓬茅但赋诗自着蓝衫居郡掾永抛鸾镜画蛾眉立身卓尔青松操挺志坚然白璧姿幕府若容为坦腹愿天速变作男儿庠大惊具述本末乃嫁之竒有女状元春桃记即其事也南史东阳女子娄逞诈为丈夫粗知围碁晓文义徧游公卿间宦至扬州议曹録事事发明帝驱之还东幽怪録谢小娥八嵗丧母父畜巨产商贾江湖间小娥年十四父与夫俱为盗所杀小娥梦父谓曰杀我者车中猴东门草复梦其夫曰杀我者禾中走一日夫小娥不自解广求知者辨之李公佐罢江西从事扁舟泊建业询得其繇乃凭槛书空凝然黙虑曰杀汝父者申兰杀汝夫者申春也夫猴申生也车去两头而言猴是申字耳草而门门而东非兰字耶禾中走者穿田过亦申字一日加夫葢春字耳小娥悲喜交集更为男子服佣保江湖间至浔阳有纸榜召佣问其主申兰也投兰引归心愤貌顺甚见亲爱兰与春宗昆弟也一日春携酒诣兰羣贼毕至春沉醉兰露寝于庭小娥潜鏁春于内抽佩刀先断兰首呼号隣人擒春于内获赃收货数至千万春党数十暗记其名悉就擒戮时元和十二年也小娥既复夫父之仇归本里里中争求聘娶小娥誓心不嫁访道于牛头山干子三原南董地曰张大夫店贞元末有一媪曰吾年二十六嫁与张詧为妻詧为汾阳所任常在汾阳左右詧之貌酷相类吾詧卒汾阳念之吾遂伪衣丈夫衣冠投名为詧弟请事汾阳令替阙如此又寡居十五年已七十二军中累奏兼御史大夫忽思茕独遂嫁此店潘老为妇迩来复诞二子曰滔曰渠是吾儿也名胜志顺庆府南有都尉墓都尉娘西充女子也代父戍以功授都尉归为嫂氏所嘲乃刲腹见肝肾以死葬凤了山墓前翁仲犹存焦氏笔乗国朝蜀韩氏女遭明玉珍之乱易男子服饰从征云南七年人无知者后遇其叔始擕以归小説宣徳间河西务刘翁夫妇业沽酒家亦小康年俱六十余无子值雪甚有童子随父投宿及明父病数日竟死此男遂留为儿名刘方居二载复值大风有少年覆舟遇救持一竹笼询之则山东刘竒父听选在京遭疫父母俱丧笼中乃火化遗骨也刘翁恻然为助资命竒去月余复来云故乡河决已漂尽矣愿乞片地埋骨而身为仆役以报刘翁许之竒与方遂为兄弟乆之刘夫妇俱没方复往京擕母柩至与父合葬事毕停沽酒而开布肆家事日起有来议姻者竒欲之而方执意不可一日见梁燕营巢竒题一词于壁云营巢燕双双雄朝暮衔泥辛苦同若不寻雌继雏卵巢成毕竟巢还空方亦援笔和诗云营巢燕双双飞天设雌雄事乆期雌者得雄愿已足雄者将雌朝不知竒大惊曰吾弟殆木兰乎自同卧以来即酷暑未尝赤体合之题词可知也乃佯为不悟使方再和方复书曰营巢燕声声叶莫使青春空嵗月可怜和氏璧无瑕何事楚君偏不纳竒笑曰吾弟果女子也方面发赤竒固问之蹙额告曰妾向寓京师因母丧随父还乡恐途中不便故为男扮后繇父没未得与母同穴故不敢改形今幸丧事已毕即欲自明思家事尚微兄独力难成故复迟迟耳竒曰弟词中有俯就之意昔为兄弟今为夫妇不亦可乎方曰妾筹之熟矣三宗坟墓俱在于此亦难恝然兄若不弃共奉三姓家香火妾之愿也是夜两人分席而卧次日请镇中年老者为媒遂成花烛里中为异事因名其地为三义村金陵黄善聪十二失母父以贩香为业诡为男籹擕之庐凤间父死变姓名为张胜有李英者亦贩香自金陵来为伙伴与同卧起三年不知其女也女归而返女服呼媪验之犹然处子英托人致聘女不从邻里交劝遂归于英济宁李东以进士授知县与妓女王白儿往来甚宻及迁御史令王诈为阍者自随事露为铨曹所黜王从不忍舍东鬰鬰得疾死王自缢不独世所木兰祝英台也
　　男子女饰
　　男人诈为女籹者江湖记闻宋端平丙申年广州尼董师秀有姿色偶有欲淫之者卒揣其阴男子也事闻于官验之女也一生婆令仰卧以盐肉水渍其阴令犬防之已而阴中果露男形如龟头出殻穷治身带二形不男不女所歴州县富室大家作过不可枚举遂处之死国朝成化间太原府石州人桑翀自少纒足习女工作寡妇籹游行平阳真定顺徳济南等四十五州县凡人家有好女子即以教女工为名宻处诱戏与之奸淫不从者即以迷药喷其身念呪语使不得动如是数夕辄移他处故乆而不败闻男子声辄奔避如是十余年奸室女以数百后至晋州有赵文举者酷好寡妇闻而説之诈以妻为其妹延入共宿中夜启门就之大呼不从赵扼其吭禠其衣乃一男子也擒之吐实且云其师谷山西山阴人亦为此术尚有同党任茂张端王大喜任昉等十余人捕之具狱磔于市耳谈戴冲有魇魅法以鸡子一枚去清桃仁七个捣烂烧酒合成喷女身上黙诵呪语女迷而奸遂行其术凡十八年污有名女一百八十二人清尊録兴元民有得阑遗小儿者以为子数嵗美姿首民夫妇计曰使女也教之歌舞独不售数十万钱耶妇曰固可诈为也因纳深屋中节其饮食肤发腰步皆饰为之比年十二三嫣然美女子也擕至成都教以新声又絶警慧益秘之不使人见曰此女当归之贵人于是女僧及贵游好事者踵门一觌面辄避去犹得钱数千谓之看钱乆之有某通判者来成都一见心醉与值至七十万钱乃售既成劵喜甚置酒与客饮夜半客去拥而致之房男子也大惊使捕其父母亦卒不获
　　沥血求尸
　　梁武帝第二子综封豫章王初母吴淑媛在齐东昏侯宫及幸武帝七月而生综宫中多疑之及综年十四常梦一少年肥壮自挈其首对综非一问母母问梦中形状类东昏因宻报之勿泄综遂于别室祠斋庙然犹无以自信闻俗説以生者血沥死者骨渗即为父子综私发东昏墓出其骨沥血试之既验在西州生次男余月潜杀之既瘗发其骨又试之唐王少父死兵遗腹生十嵗问父所在母以告即哀泣求尸时野中白骨覆压或曰以子血渍而渗者父胔也少镵肤阅旬而获事俱见本传
　　前身轮回
　　前身之説多矣如平子后身为中郎徐陵后身为【缺】威武侯后身为韦臯邹阳十三世为苏轼琅邪僧后身为张方平五台僧后身为冯京张车骑后身为张睢阳五戒僧后身为子瞻邓禹后身为范淳夫李徳裕后身为赵鼎才名功业颇足相当至于许度之为萧詧永师之为房琯谢灵运之为边镐马北平之为马仁裕顔延之之为潘佑牛僧孺之为刘沆武夷君之为杨亿王京之为王素已自堕落一层刘公干为昏愚小吏泽公为浣衣妇人子羊祜出于隣家王练本于沙门王十朋出于严伯威韩滉为仲由又何轮回之悬絶至是也明徐国公鹏举为岳武穆托身冯宗伯琦为韩忠献托身然皆功业不迨远甚王文成前身为僧差不失故步耳然总之或揣摩近似梦兆偶符恍惚以一事为凭或逗漏于异人指防而悟耳读稗官得数事焉玉堂闲话崔慎由初以未有子嗣颇以为念有僧常游崔氏之门崔因告之且问其计僧曰请夫人盛饰而游长安大寺有老僧院即诣之彼若不顾更之他所若顾我厚当厚结之俾感动其心则其后身为公子矣如其言初过二处不顾后至一院僧年近六十矣接待甚勤至崔亦厚施之自是供施不絶僧乃曰身老矣毋以报公愿以后身为公子不数年僧卒而子生手有纲僧二字钱氏私志贤穆乳母永嘉董夫人一日入禁中慈圣问云大主以未得子为念何不去玉仙圣母处求嗣光玉遂择日与贤穆同诣玉仙止留知观老道士一人祝香礼祷道士见贵主车服之盛欣艳富贵云愿得贫道与贵主做儿子归而有娠明年四月十五贤穆梦玉仙观知观来亟遣人问道士动静且祈祷知观自去年大主上庙后便不安不下床日乆矣闻人声问甚处人来报云钱大主临蓐赍香烛祈祷知观曰来催我也是日告殂大父寳阙善推步午时遣人报光玉云符数七十有九若今日酉时生是有福节度使伯兄果酉时生平生淡薄享夀七十有九三朝野史史弥远父丞相浩与觉长老道契极渥史一日问之曰我好和尚好觉见堂奥中帘幙绮罗荣华富裕粉白黛绿环列左右乃应答曰大丞相富贵好老僧何好之有既而曰此念头一差积年蒲团工夫俱废未免堕落一日浩坐堂上俨然见觉长老揖而突入使人往寺中已圆寂于法堂顷时浩堂里弄璋矣夷坚志叶文凤温陵人登进士第调官天台簿遇生日于旅邸假寐梦人请吃麻糍既觉闻隣居老妪号哭问之曰亡儿忌日作麻糍祭享感泣耳文凤问其所业曰业诗命取其旧业视之乃与叶及第程文一字无异因拜妪为前生之母奉之别所漫笔载嘉靖甲辰张子征有外弟赵生其前生为大同赵某子列本学増广生暑日迎督学因二次饮火酒大醉卧树侧仆以水浇之遂气絶魂游水边见犬来畏为所啮适有孕妇在傍避身妇边不觉入其妇孕中是晩妇产子生见已生为婴孩即悟托生在此北地贫家生子不坐月三日后即往饷田间时有一犬在床前生呼其妇曰尔出外须闭门勿使犬近床妇人大骇以为妖欲击杀之乃不敢言至五嵗见乗马者呼其名曰我是尔某舅某生也其人惊报其家以钱赎回其妻尚未改醮也又宣室志通州王居士有道术防昌中刺史郑君有防女甚念之而自防多疾若神魂不足者郑君问诸王生居士曰此女非疾乃生魂未归其身耳某县令某者即此女前身也当死数嵗矣以平生为善幽冥祐之过期今九十余矣令殁之日此女当愈郑君使访之果有此令后月女忽若醉寤再验之则令以女疾愈日卒矣养疴漫笔徽宗即江南李后主神祖见秘阁江南李主像再三叹其人物俊雅而徽宗生时梦李后主来谒所以风流文采过李主百倍及北狩金人用江南李主见艺祖故事髙宗于韦后生时徽宗梦钱王再三乞还两浙梦觉与郑后言之而后梦亦同须臾报生髙宗建炎渡钱唐建都百有余年岂非乞两浙之应乎神理往还夙生直如旦暮此更灼灼者其安得谓释氏之尽属虗诬也
　　闲窓括异志蔡元度除杭州舟次泗州僧伽吐光直射其舟至髙邮而没世言元度乃木乂后身蜀梼杌孟知祥生时有火光照室邻里异之有僧见而异之曰此五台山灵也
　　斡里雅布陷汴京宋臣有诣其营者观其形貌政与艺祖色相类巴延下临安有识之者后于帝王朝中见周世宗像与之分毫无异轮回报应之説诞耶真耶转世情缘
　　转世而仍悟前生史多有之前已畧及若隔生结再世之缘尤为异闻西川韦相公臯昔游江夏止于姜使君之馆姜氏孺子曰荆寳有小青衣曰玉箫常令祗候玉箫年稍长大因而有情韦以违觐日乆辞归因留玉指环并诗一首与玉箫为验五年不至玉箫乃静祷于鹦鹉洲又逾二年玉箫叹曰韦家郎君一别七年是不来耳遂絶食而殒姜氏以玉环着于中指而同殡焉后韦公镇蜀到府三日询玉箫知其已殒常增凄叹有祖山人挟少翁之术但令府公斋戒七日中夜玉箫乃至谢曰承仆射写经赠佛之力旬日托生却后十二年再为侍妾以谢鸿恩后韦公陇右之功天下向附泸汭归心东川卢八座送一歌姬未当破瓜之年亦以玉箫为号中指有肉环隐出观之乃真姜氏之玉箫也会昌解颐録长葛尉刘立妻杨氏琴瑟甚和忽一日妻病沉困自度不济乃以小女美美为托其夕杨卒及立罢官寓居长葛又十年矣县令邀立郭外看花立先行三二里见一杏园中有妇女十数人驻马观之一女年可十五六嵗近垣中窥立又行百歩许至赵长史宅入门见人物匆遽主人移时方出坐未定有青衣耳语赵起入内出问曰君某年某月为长葛尉乎曰然妇杨氏乎曰然有女名美美仆名秋笋乎曰然赵叹息惊疑有人唤秋笋入宅中见一女子涕泣问曰美美安否仆拜而出不知其繇赵乃以实告曰女适看花暴卒既苏自言前身乃公妻也今虽隔生而情爱未断适窥见公不觉闷絶立欷歔乆之乃曰某今年尚未髙亦有名宦愿与小娘子寻隔生之好于是成婚而美美长于母三嵗矣又诗话顾况暮年有一子字非熊暴亡况哀悼不胜乃作诗曰老人丧爱子日暮泣成血老人年七十不作多时别非熊冥间闻之以情告冥官冥官悯之却令再生况家二嵗能言忆在冥闻父苦吟求再生事犹歴歴然也右三事至情所感阅轮回而宛然缔结精诚之至天地从之遂补生前之缺陷韩凭之妻征永谐于墓木唐暄之妇补誓志于幽冥又不足言矣
　　羽山化熊
　　任昉述异记谓尧殛鲧于羽山化为黄能入于羽渊今会稽祭禹庙不用熊曰黄能即黄熊也陆居曰熊水居曰能按鳖三足曰能与熊殊不类鲧之化熊乎能乎淮南子禹娶涂山治洪水通轘辕山化为熊谓涂山氏曰欲饷闻鼓声乃来禹跳误中鼔涂山氏往见禹作熊慙而去嵩髙山下化为石禹曰归我子石破北方而生啓然则禹亦尝化熊矣又史正义云鲧之羽山化为黄熊入羽渊熊乃来切下三防为三足也束晳发记鳖三足熊熊即黄能入寝之能张守节不知何据有三防之説
　　牛哀化虎
　　人化虎者牛哀封邵李势妾外唐髙宗显庆二年晋州有人化为虎原化记松阳人入山采薪会暮为二虎所逐遽得上树树髙不能及虎忽相语曰若得朱都事应得防留一虎守之一虎乃去俄一虎细长善攫时夜月正明其人以刀斫之断其前爪大吼相随去至明会村人相问因説其事村人云县东有朱都事得无是乎同往候之答曰昨夜暂出伤手乃验其真虎以白县令命羣吏持刀围而烧之朱都事忽奋迅成虎去述异记宋元嘉中南康黄苗为州吏经宫亭湖庙下预希免罚当上猪酒至州还资装既薄遂不过庙行为神所録命谪三年取三十人遣送穷山中以生肉食之忽体生斑毛性乐搏噬三年凡得二十九人次应取新淦一女此女士族初不出外涉五年人数乃充神教发遣以汤饭饮之经十五日还如人形县令呼苗具疏其事所取人遍问其家并符合焉异苑晋太元十九年鄱阳柏阐杀犬祭乡里绥山煮肉不熟神怒即下教于巫曰阐以生肉贻我当谪令自食也其年忽变作虎防祥记魏时寻阳县北山中蛮人有术能使作虎乡人周眕有一奴使入山伐薪与其妹妇俱往语二人云且上髙树去我欲有所为既而入草化成一大黄斑虎奋迅哮吼二人大怖顷复为人语二人归慎勿道后渐泄周乃饮奴酒令醉详视之无异惟于髻中得一画虎并符奴醒问之云先于蛮中粜谷遇一蛮师云有此符以斗米尺布受其法异苑郑袭晋太康中为太守门下驺忽如狂奄失其所经日寻得裸身呼吟肤血淋漓问其故社公令作虎以斑皮衣之辞以执鞭之士不堪虓跃神怒还使剥皮皮已着肉疮毁惨痛旬日乃差潇湘记邺中杨真好画虎至年九十召孙儿谓之曰我平生不合好画虎梦中多与羣虎游晚年乃往往见虎问同行人又不见我方恐惧今卧疾梦化虎梦觉乃复人身死后恐必化为虎矣其夕卒尸忽化为虎跳跃而出续怪録南阳张逢贞元末游福唐县横山店时初霁日暮策杖寻胜忽有一段细草碧蔼可爱遂脱衣挂树投身草上左右翻转意足而起其身已成虎矣恍惚自谓当食福州郑録事乃道傍潜伏闻候吏迎郑者询来人郑録事何时发来人曰到亦非乆三人之中衣惨緑者是其时方饿而郑到逢衔之走而上山恣食之惟余肠发既而思曰我本人也何乐为虎盍求初化之地而复焉乃步步寻求方到其所细草依然翻复转身其上意足而起复为人形矣元和六年旅次淮扬公馆賔客各言已之竒事逢自言横山事座末有进士郑遐乃録事之子也怒目而起持刀将杀逢众共隔之逢遂获遯去竒明经王居贞下第归洛之颍阳与一道士同行道士尽日不食至居贞睡后灯灭即开布囊取一皮披之而去五更复来他日居贞佯寝急夺其囊道士叩头乞还曰我非人衣者虎皮也夜即求食村鄙中夜可驰五百里居贞以离家多时甚思归曰我可披乎曰可也居贞遂披以归见一猪立门外擒而食之乃还道士皮及至家云居贞次子夜为虎所食问其日乃居贞回日齐谐记晋太元元年安陆县师道宣忽发狂变虎食人不纪后一女子采桑取食之藏其钗钏山石间后复人形而取之遂出仕官为殿中令史夜共人语自云曾化虎啗人言其姓名同坐人或有父子兄弟被食者共捉送官饿死建康狱中五行志唐长安中桺州佐史因病而为虎将噉其嫂村人擒获虽形未全改而尾实虎矣因絷树数十日还复为人广异记荆州有人山行忽遇伥鬼以虎皮冐己遂化虎身虽虎而心不愿后伥引经一寺门遽走伏僧牀下时有禅师能伏诸兽问弟子何所求耶为欲食人为厌兽身虎弭耳流涕禅师牵还本房半年毛落变人形髙僧袁州山中一村院僧偶得虎皮戏披于身乡人或畏而返走有遗其所擕之物者僧喜每皮而出常有所获遂时时为之一日衣粘着肤及伏草中遂成真虎捕狐兎充食复为鬼神所役甚厌苦之一旦馁甚一人过前跃而噬之则衲僧也心念身亦为僧自造恶业活变为虎乃杀僧充食地狱安容我哉因仰天大号声未絶忽然皮落如脱自是一裸身也投俗家得破衣几件因游方求懴罪业南阳民忽患热疾旬日不瘳夏夜月明暂于庭前偃息忽闻扣门声见隔门有人云君合成虎今有文牒开牒视之排印于空纸耳心甚恶之疾似愈忽忆出门散适杖策行一里余照水中身见其头已成虎矣入山两日觉饥见一兎试攫食之甚美忽见一老人知是神人遂哀告之曰汝明日合食一王评事后当为人一更已后有微月闻人马行声空中人曰王评事来也擒之曵入深榛食之食讫心醒却忆归路至涧边照之则已为人矣遂归家似沉醉人月余平复宁波陈十三病疟经年不差坐虎皮十载而病如故忽皮夜出化为虎而前一足尚是人手有人知者曰呼陈三老人则弭耳而去一夕雷震死一虎视之即人手老人也贵州平越山寨苗妇人入山迷不能归掇食水中虫蠏不觉化为虎成化间余姚王三与孙同卧至夜必去回则半体冷湿其子疑而踪迹之已变为虎而足尚未全执其足遂逸去不复回后遇之呼三老官则咆哮去又涪州禆将蔺廷雍妹因窃物变虎其前足上银纒金钏宛然涪陵里正范端化为虎后左足是靴其母号哭为脱靴犹是人足晋豫章郡吏易拔眼目角张便变成三足大虎梁末始兴黄干妹小珠过神庙恋慕不归其壻李肃往看之见一虎脱牙爪卷皮置床上着衣向火看乃小珠也将归少日又成虎陇西皇族李微于汝坟逆旅中得狂疾忽化为虎龙编公曹左飞曾化为虎数月还作吏虢州百姓王用贞元中因食黑鱼忽脱衣吼跃变为虎为村人格杀身有黑子头仍是虎伪蜀明徳四年十月百姓谯本骂母忽然变虎乾道五年赵生妻李氏病头风家人闻虎吼走视之化为虎头涪州里长好章辞家入山变为虎二三日思家而号上半身已变而尚能语赵不易为江阴佥判妻病惟喜啖生肉婢媵侍疾者辄死老兵持肉从防门入怒不食自后圃即食之赵后待阙衡州妻白昼化为虎而去人谓防门有神而三婢遭其吮血故殒也剑州李忠病乆其子买药归忠视子朶頥涎流惊视父已作虎形矣扃室窥之遂为真虎又晋复阳县民家儿常牧牛牛忽防此儿防处肉悉白俄而死其家葬此儿杀牛以供賔客凡食此牛肉男女二十余人悉变作虎斯又竒之竒耳虎荟云南蛮能化形为虎以人为粮江陵有防人能化为虎国史补元和初洪崖治有役者将化为虎羣众以水沃之乃不复化俗言四指者天虎也五指者人虎也
　　创业不利长子
　　王元美曰自古创业之君俱不利长子髙辛氏颛顼长子帝挚不善崩弟尧代立陶唐氏帝尧长子丹朱不得立立舜有虞氏帝舜长子不得立立禹汤长子太丁未立而卒周太王长子泰伯文王长子伯邑考一肇王迹一剪商者也泰伯伯邑考皆不得立秦始皇长子扶苏不得立立胡亥汉髙帝长子惠帝立而絶文帝继王光武长子东海王不得立立明帝魏武长子曹昻战没立文帝孙坚长子策无后立权孙权长子和不得立立休司马懿长子师无子立司马昭宋武长子义符废立文帝刘渊长子和废四子聪代刘曜长子前没敌止为王苻健长子废立次子代石勒长子为虎废石虎长子邃宣俱前僇慕容儁前子死次子暐立慕容垂长子令被杀次子寳立齐萧太祖长子武帝立一世而絶从子继之梁武帝长子昭明早逝次子简文代陈武帝长子死于江从子蒨立北齐神武长子澄杀次子洋立周文长子安定公立而废少子武帝立隋髙祖长子勇废次子炀帝立唐髙祖长子建成僇次子太宗立朱梁太祖晃长子友文坠马死少子友贞立后唐太祖克用长子落阵亡少子存朂立明帝长子从荣僇从厚立吴王扬行宻长子渥废次子隆演立南唐徐温长子知训以乱死义子知诰立蜀主王建长子元膺僇次子衍立南汉刘隐闽王潮子俱不立立弟后蜀孟知祥公主子在唐不得立立防宋太祖长子徳昭自杀弟太宗立太宗亦作创始长子元佐不得立立真宗契丹太祖长子东丹王不得立立次子太宗金太祖之子富勒呼不得立立弟即太宗元太祖长子先没立三子太宗世祖长子哲勒锦与我髙皇懿文太子俱先没然则由古及今创业之主其为嫡长子而得位及后人者仅禹子啓也亦异矣
　　盗贼怨官吏
　　陈胜初起兵诸郡县苦秦吏暴争杀其长吏以应胜晋安帝时孙恩乱东土所至醢诸县令以食其妻子不肯食者辄支解之隋大业末羣盗蜂起得隋官及士族子弟皆杀之黄巢陷京师其徒各出大掠杀人满阶巢不能禁尤憎官吏得者皆杀之宣和中方腊为乱陷数州凡得官吏必断脔支体探其肺肠或熬以膏油丛镝乱射备尽楚毒以偿怨心杭卒陈通为逆每获一命官亦即枭斩岂非贪残者为吏倚势虐民比屋抱恨思一有所出乆矣故乗时肆志人自为怒乎又盗贼簒弑多以发冢为竒货汉广川王去疾聚诸少年发冢以百数赤眉董卓皆发汉诸陵曹操置发丘中郎摸金校尉天下冢墓无问新旧尽遭发掘黄巢入长安唐诸陵皆被发掘温韬在镇七年唐诸陵在境者悉发之昭陵图书寳玩尽出人间元嘉木扬喇勒智发诸陵取理宗项骨为椀寃惨极矣岂非多藏重器因而诲盗珠襦玉柙遂为贪夫所朶頥乎
　　临刑后贵显
　　古之临斩得释而后大贵显者韩信外武帝时王防为被阳令暴胜之欲斩防已伏质壮其言得不诛后为丞相郭子仪当斩李白救之后为汾阳王安禄山临斩得释后遂封王卒于叛逆至淮南王英布犯法黥后至有国遂称为黥布五季周行逢为三镇节度使加侍中宋狄青为使相俱少常黥面贵而不欲去其文今人但知狄而不知周也刖而至将相者孙膑司马膑自刖者鬻拳自宫者刁竖
　　伪造芝草
　　宋仁宗皇祐二年六月无为军献芝草凡三百五十本真宗大中祥符元年五月以东封遣经度制置使王钦若祭文宣王庙于孔林得芝五株色黄紫如云色及人戴冠冕之状诏内侍杨懐玉祭谢复获芝四本轻黄如云气之状八月钦若献芝草八千一百三十九本有贯草木附石连理及饰为寳山者九月赵安仁来献五色金玉丹紫芝八千七百十一本十月钦若又献泰山芝草三万八千九百五十本有并五连三连理者五色重晕如寳盖下相连带凡石草木五谷如寳山灵禽瑞兽之状者六百四十二本六年十月丁谓献芝草三万七千一百八本饰以仙人寳禽异兽之状越月又献九万五千一百本明年车驾至真源县民有诣行阙献者一万八千本迨徽宗时朱胜非为京东提举郡守李文仲采芝至三十万本每一万本作一纲时弥漫山谷皆芝菌也我朝世庙常问礼【缺】古用芝草入药产于何所遂令天下采芝三十六年十月岳诸山献芝千有余本三十七年四方所进芝一千八百六十四本三十九年
　　【原缺十七字】　　　　　　　　　　　　四方所进鲜芝七百六十九本四十一年严嵩孙锦衣鹄献玉兎一灵芝六十四本又湖广巡按黄孝瑞献芝四十六本河南巡按杨惟平献五本北京巡按马思臧献二十本路楷献二十一本河南巡按潘恩献三十六本布政使林懋河献二十二本巡抚应天赵欣献二十四本莫名士献二十本山东巡按叚顾言献二十七本三十七年正月陜西鄠县民王金献芝山一座聚芝百八十一本内有径一尺八寸者数本名曰仙应万年芝山以祝圣夀上悦赉以金币按宛委余编称世宗末年奸人王金于崇文门外积巨木置阴湿所以药傅之即生芝随药成五色然则王钦若丁谓等所献亦皆是物耳
　　黄金易五脏
　　逺俗有异者酉阳杂爼云东方之人鼻大窍通于目南方之人口大窍通于耳西方之人面大窍通于鼻北方之人窍通于阴中央之人窍通于口又曰无啓民其心不朽百年化为人録民膝不朽埋之百二十年化为人细民肝不朽八年化为人大食国酋长死抉去脑实以珠玉五脏皆以黄金易之又造金鼻银齿以人殉葬悦般国人能割人喉断击人头骨碎陷血以草药纳口中须臾血止复生亦无瘢痕尾濮蛮其人有尾长三四寸欲坐先穿地为穴以安尾尾折便死犁洞蛮葬则畀衬令一人掷鸡子于地不破处即为吉穴竒罗国死则焚尸盛以金甖沉于海顿逊国人将死亲賔歌舞于郭外有乌如鹅口如鹦鹉而红色飞来食死人肉尽乃烧其骨沉海中鲜卑国婚嫁先黥头至三月男女大会然后从所爱配合私阿修国金辽山寺中有石龟众僧饮食将尽向石龟作礼于是饮食悉具都波国结草为庐取百合草为粮缉鸟羽为衣人死以木柜盛尸置树上室韦国以皮为舟屈木为室以猪皮为蓆杂度寐人一跳三丈又能于水中立浮卧浮履水而行如陆地然黠戞斯国赤发青面緑瞳以黑发为不祥黑瞳为野种男子黥首女子黥顶谓嵗首为茂师哀以三哀为一时木耳国国人黒如漆小寒则掊沙自处但出其面洞冥记勒毕国人长三寸有翼善言语戏笑因名善语国常羣飞往日下自曝身热乃归饮丹露为浆丹露者日初出有露汁如珠也元封三年防过国献能言龟一头长一尺二寸盛以青玉匣广一尺九寸匣上豁一孔以通气骨利国居回纥北方瀚海之北胜兵四千地出名马昼长夜短天色正曛煮一羊胛才熟东方已曙葢近日入之所也墨子越东有輆沐之国其长子生则解而食之谓之宜弟父死则负其母而弃之言鬼妻不可与共居楚之南炎人之国其亲死刳其肉而弃之然后埋其骨乃成孝子也秦之西有义渠之国其亲死聚柴而焚之薫其烟上谓之登烟霞然后成为孝榜葛刺国不饮酒恐乱性以蔷薇露和香蜜水饮之坚昆国其人赤发緑瞳李陵居其地生而黒瞳者必曰陵苖裔八普城西大者重五十斤可以容狐北印度土人不识雪嵗二月麦盛夏置锡器于沙中寻即镕铄马粪堕地为之沸溢勿吉国嚼米为酒亦能醉人俗以溺洗手面初婚之夕男就女家执女乳乃成婚三瞳国人眼皆三珠或有四舌皆能言语康居国人皆深目多须醸葡萄酒至千石十年不败以六月一日为嵗首置一院畜狗甚多人死置院内令狗食之狮子国旧无人止有鬼神有龙居之诸国来市易不见人形但百货俱集且示价商人依价偿而取之哥罗国征伐皆乗象每一队象百头每一象百人衞之有官者方留发嫁娶以防榔为礼死则焚尸盛以金瓮沉于海吐火国男多女少兄弟通室妇人有五夫则首戴五角十夫则十角生子属长兄白民国人白如玉国中无五谷惟种玉食之玉成椎为屑采近地树叶同食之玉得叶柔软味甘而脆若晏客即则以膏露浸玉屑少选便成美酒饮一升醉三年始醒人有活千嵗者代宗大厯中日林国献灵光豆大小类中华之豆其色殷红而光芒可长数尺本国亦谓之诘多珠和石上菖蒲叶煮之即大如鹅卵其中纯紫秤之可重一觔帝啗一丸叹其香美无比数日不复言饥渴出杜阳编俱振提国城北隔真珠江二十里有神春秋时国王所须什物金银器神厨中自然而出用毕而灭异苑西域西夷国山上有石骆驼腹下出水以金铁及手承取即便对过惟匏芦盛之者则得饮之其身香净而升仙其国神秘不可数遇又有水仙树腹中有水谓之仙浆饮者七日醉异苑西域有防王国防之大者如狗中者如兎小者如常防大防头悉已白然带金环枷商贾有经过其国不先祈祀者则啮人衣裳也释道安亲至西方所见如此扶南国治生皆用黄金僦船东西逺近雇一斤时有不至所届欲减金数船主便作幻诳使船底砥折诃陵国以柳花为酒期伽里舒国山有穴四季出火不烧林木焚石如炭浡泥国即古阇婆国以十二月初七日为嵗节其地有药树取根煎膏涂其体兵刃不能伤也孝臆国冬不凋落气候长暖其人长躯黄发緑眼赤眉被发面如血色俗多妖祠每一日造食一月食之一臂国一臂一目一鼻柔利国人一手一足反膝曲居上轩辕国人面蛇身尾处首上末多国献五味草初生味甘花时味酸食之使人不眠名曰却睡草此国人长四寸织麟毛为布以文石为牀人形虽小而屋宇崇旷织凤毛锦以锦为帷幕也乌哀国有龙爪薤长九尺色如玉煎之有膏以和紫桂为丸服一粒千嵗不饥故语曰薤和膏身生毛矮人国国人男女长止尺余五嵗生子八嵗而老常为鹳鹞所食其两沙尔马齐国极寒人衣兽皮不露面只露口眼食马血风俗朴实犯盗者辄杀之谙厄利亚国无毒蛇等虫虽别处擕去者到其地即无毒性应帝亚国中国所呼小西洋以应多江为名一半在安义江内一半在安义江外天下之寳石寳货自此地出细布金银椒料木香乳香药材青朱等无所不有故四时有东西海商在此交易人生黑色弱顺其南方少穿衣无纸以树叶写书用铁锥当笔其国王及其各处言语不一以椰子为酒五谷惟米为多诸国之王皆不世及以姊妹之子为嗣其亲子给禄自赡而已外国图君子之国多木槿之花人民食之拾遗记魏帝为陈留王之嵗有频斯国人来朝以五色玉为衣如今之铠不食中国滋味自金壶中有神浆凝如脂甞一滴则夀千年元封元年浮折国嵗贡兰金之泥此金出于汤渊盛夏之时水常沸涌有若汤火飞鸟不能过国人行者常见水边有人治此金为器混混若泥如紫磨之之色百铸其色变白有光如银名曰银烛常以为泥封诸笥匣及诸宫门鬼魅不敢干汉槃陁国正在须山自葱岭已西水皆西流世人云是天地之中土人决水以种闻中国待雨而种笑曰天何由可期也穷神秘苑占城国王当贺日以人胆沐浴将领献人胆为夀其国人非至午不起非至子不睡见月则歌舞为乐王死七日而葬百官三日庶民一日皆以匣盛尸积薪焚之其王骨则内金瓮中沉之于水西北海有鹤所吞其人亦有君子小人如君子性能机巧每为鹤患常刻土为己状或数百聚于荒野水际鹤以为人吞之凡千百度后见真者过去亦无所患鹤民国人长三寸日行千里而步疾如飞每为海不能食人多在山涧溪岸之旁穿穴为国或三十步五十步为一国羽氏国人有翼飞不逺有兽緑毛似豹毛可作笔名虎仆毛旧唐书天竺属有泇没路国其俗开东门以向日元史圗圗哈竒卜察克国去中国三万余里夜极短日渐没即出沙弼茶国系日西没之地至晩日入声若雷霆国王每于城上聚千人吹角鸣锣击鼔混杂日声不然则小儿惊死寰宇记消石出鸟场国能消金石为水服之悉得长生其石出处气极秽恶飞鸟不能过其上土人或单服从过身上诸虫悉化为水而得长生矣劫化他国中天竺之属国也有石柱髙七十尺紏色有光或观其身随其罪福悉自影中见之马韩国出大栗如梨鸡尾长五尺作土室于栗开戸于上少年勇力者以绳贯脊皮缱以大木懽呼为健以夸于人辰韩国以大鸟羽送死其意欲使死者飞升生儿便以石压其头欲其扁故其国人皆扁头挹娄国以豕膏涂身厚半寸以御寒暑则裸袒以尺布蔽前后其人臭秽坐则箕踞以足挟肉啖之若冷肉则坐其上令温暖将嫁娶男以羽毛搏女头方卜日人死即日葬之杀猪塞墓上以为死者之粮有哭者谓之不壮乙弗敌国人不食五谷惟食鱼与苏子状如抱朴子或赤或黑见他国人便走避其行如飞吐蕃君与臣为友号曰共命其数不过五人君死之日共命人日夜纵酒封脚下针血出尽乃死殉葬又有君所亲信者用刀锯脑或以木刺两肋死亦殉焉室韩国以皮为舟屈木为室以猪皮为蓆婚嫁两家相许壻盗妇去然后行聘礼妇人不再嫁以为死人妻难居也共苏门荅刺国一名苏文达那一名哑齐人物修长一日三变色或黑或赤或青每嵗杀十数人取自然血浴身则四时不生疾病阚騦十二州志乌孙国嫁娶卖马聘先令媒者与妇宿徐乃壻迎西域康者国生儿以石蜜啖之置胶于掌欲长而甘言仲云国其食粳沃以蜜结胸国其为人结匈羽民国其为人长头身生羽讙头国为人面有翼鸟喙方哺鱼竒肱国其人一臂三目有阴有阳女子国两女子居水周之有黄池妇人入浴出即懐姙矣若生男子三嵗即死氐人国其为人人面鱼身而无足鬼国人面蛇身而一目三身国一首而三身在夏后启北一目国一目中其面而居深目国为人举一手一目无肠国其为人长而无肠鬼国为人面而一目暹逻国男年二十阴必嵌珠玉及富贵者范金盛珠有声为美婚则僧羣迎壻至女家僧取女红贴于男额曰利市丧礼富贵者则灌水银而葬民间则畀尸投海洲有金色鸟数十飞来食之大将多用圣铁裹身刀矢不能入圣铁者人脑骨也锡阑国煆牛粪灰遍体涂之牛则饮其乳而不食其肉阿枝国有浊肌者葢优婆夷之属自胎发不剃不栉以酥挼之或十缕或七八缕垂于后古俚国有罪不承服则寘其手指于沸油中半晌三日后验之烂者伏辜全者免罪契母国在库莫奚东唐所谓黑水国人者今其地也有七十二部落父母死而哭者以为不旺以其骨置于山树上经三年方取其骨而焚之梁四公记女国
　　有六其一北【阙】　　　　　　　　　　　　　其一西南地扳楯国西有女国其国女悍而男恭女为人君以贵男为夫置男为妾媵其一昆明东南絶徼之外有女国以猿为夫生男类父而入山谷昼伏夜游生女则巢居穴处其一南海有女国举国以鬼为夫致饮食禽兽以养之其一勃律山西有女国山出台虺之水女人浴之而有孕其女举国无夫其一西北有女国以蛇为夫男则为蛇不噬人而穴处女则为臣妾官长而处宫室梁四公记扶桑有水精城可方一里天未晓而明如昼城忽不见其月便蚀北有潦海西有乳海二海间方七百里大鸭生骏马大鸟生人女皆殊丽美而少夀为人姬妾不三十而死有兎大如马毛洁白长尺余有貂大如狼毛纯黑亦长尺余中记殷太戊使王英林乐于西王母至此絶粮不能进乃食木实衣以木皮终身无妻产二子从背而出是为丈夫民去玉门二万里又扶桑东千余里有女国容貌端正色甚洁白体有毛发长委地至二三月竞入水则姙娠六七月产子女人胸无乳项后生毛根白毛中有汁以乳子百日能行三四年则成人矣哇国今名加留巴一名蒲家龙一名诃陵一名社婆其国室宇壮丽饰以金碧玉蓬头顶金叶冠跨象前导有金鎗珠箧孔雀尾伞国人见王皆坐俟其过乃起生子甫一嵗以匕首佩之名曰不刺头真腊国今名东埔寨王仗劒立金窗中就坐狮子皮二领乃国之寳五月迎佛远近皆送水与国王浴身生女九
　　嵗择僧道去其童身曰阵毯【阙】　　　　　　　三佛齐国即天陀利又名渤淋其地冬无霜雪以国王指环为印水多陆少惟将领筑屋以居庶民加水筏水上满刺加屋如楼阁不【以下原缺】










　　人黑如漆【增】
　　晏陀蛮国人黑如漆能食生人诃陵国女人含毒涎液着草木立枯丈夫与之合者辄苦疮三蛮国其人穴居土食而无阳黠戛斯国人皆赤发青面緑睛突浪国有大松林松子重数斤堕人首能杀人行者必戴兠鍪以备之铁岛地无水泉惟一大树每日暮则云气萦抱降而为水卧兰的亚国在海中冬三月夜而不昼夏三月昼而不夜作壶漏之物以辨昼夜当三冬时燃鱼油为灯以代日光朦骨国目能视数十里外秋毫皆见猡夷尾闾有骨如兽尾乆则化为熊玃数百嵗不死室韦之北驱度寐之国坐浮水上距踊三丈丁零之国拳发马蹄日走三百里牂牁之獠孕七月而生真腊之民十嵗而嫁土壑之民兄弟通室西女之国产男不举龟兹之俗以嵗首七日鬬驼牛马以卜畜牧之息耗焉耆以元日角击甲士卜嵗之丰俭占城质疑于鳄鱼乌苌辨疑则甞之以药麻啰奴亲死则挝鼔而食其胔日本国其俗不畜髭发
　　髑髅变人视事
　　叶隆辽志契丹之先一主乃呵持一髑髅在穹庐中覆之以氊人不得见国有大事则杀白灰牛以祭始变人形出视事事已即入穹庐复为髑髅因国人窃视之遂失所在复有防呵戴野猪头披猪皮居穹庐有事则出退复隐入穹庐中如故后因妻窃其皮莫知所终后一主曰昼裹眠呵堆养牛二十日食十九留其一次日复满二十口皆极怪异后汉书鲜卑鲜卑投鹿侯从匈奴军三年其妻在家生子投鹿归怪欲杀之妻言当昼行闻雷震仰天视雹入其口因之遂孕十月而孕此子必有异投鹿侯不听遂弃之妻私语家人收养焉以吞雹而孕东方呼雹为擅石槐故名为擅石槐及长勇健有智畧部落推服立庭于弥汗山歠仇水上白古通天竺阿育王第三子骠苴低子曰低苴【一作防迦独】分土于永昌之墟其妻摩梨羌名沙一世居哀牢山下迦独尝为渔死池水中不得其尸沙一往哭之见一木浮触而来妇坐其上觉安明日视之触身如故遂时浣絮其上感而孕产十子他日浣池边见浮木化为龙人语曰为我生子安在众子惊走最小者不能走倍坐龙因防其背而沈焉沙一谓背为九坐为龙名曰九龙九龙长而智黠尝有天乐随之时哀牢有酋波息生十女九龙兄弟娶之厥后种类蔓延分据溪谷是为六诏之始水经注蜀王开明故治也荆人鳖令死其尸随水上荆人求之不得鳖令至汶山下邑复生起见望帝望帝者杜宇也从天下女子朱利自江源出为宇妻遂王于蜀号曰望帝望帝立鳖令为相时巫山峡壅而蜀水不流帝使鳖令凿巫峡通水蜀得陆处望帝自以功徳不若遂以国禅号曰开明录异记黄武落钟离山崩有石穴二所一赤如丹一黒如漆有人出于赤穴者名务相姓巴氏有出于黑穴者凡四姓皥氏樊氏杨氏郑氏五姓皆出各争为长于是务相约以剑刺穴能着者为廪君四姓莫着而务相之剑悬焉又以土为船雕画之而浮水中曰若其船浮者为廪君务相船独浮于是遂称廪君乗其土船将其徒卒当河水而下至于盐阳盐阳水神女子止廪君曰此鱼盐所有地又广大与君俱止无行盐神夜从廪君宿旦辄去为飞虫诸神皆从其飞蔽日廪君欲杀之不可别即以青缕遗盐神曰婴此即宜宜之与汝俱生不宜将去女盐神受而婴之廪君望膺有青缕者射之盐神死羣臣与俱飞者皆去天乃开廪君复乗土船下及其城因居之种类遂繁秦并天下以为黔中郡捜神记髙辛氏有老妇人居于王宫得耳疾歴时医为挑治出顶虫大如茧妇人去后置以瓠离覆之以盘顶虫乃化为犬其文五色因名盘瓠遂畜之时戎吴强盛募得吴将军首者赐千金封邑万戸又赐以少女后盘瓠衔得一头即是戎吴王重其信即以小女从盘瓠盘瓠将女上山三年产六男六女自相配偶好山恶都王顺其意赐以名山广泽号曰蛮夷今梁汉巴蜀武陵长沙庐江羣夷是也世号赤髀横裙盘瓠子孙又曰槀离国王侍婢有娠王欲杀之婢曰有气如鸡子从天下来故我有娠后生子捐之猪圈中猪以喙嘘之徙至马枥中马复以气嘘之故得不死王疑以为天子也乃令其母收畜之名曰东明尝令牧马东明善射王恐其夺己国也欲杀之东明走南至施掩水以弓击水鱼鳖浮为桥东明得渡鱼鳖解散追兵不得渡因都王扶余晋书昔有如弗斯出连叱卢三部自漠收南出阴山遇一巨虫于路状若神龟大如陵阜乃杀马祭之俄而不见有一小儿在焉之伏部老父无子请养为子名曰纥干骁勇善射四部推为统主北齐书突厥匈奴别种姓阿史那氏其先世部族为隣国所灭遗一儿十嵗刖足弃草泽中有牝狼以肉饲之及长与狼合狼负之髙昌国山穴中生十男各为一姓阿史那其一也北史四夷夫与国王尝得河伯女闭于室内为日所照引身避之日影复逐遂有孕生一卵大如五升母置暖处破出一男及长善射因名朱朱者东方言善射也述异记干罗者慕容廆之十一世祖也着金银襦铠乗白马金银鞍勒自天而堕鲜卑人推之为君长虞集髙昌王世勲碑叙其世家曰辉和尔之地有和林山二水出焉曰虎忽刺曰薛灵哥一夕有天光降于树在两河之间国人即而候之树生瘿若人姙身然自是光恒见者越九月又十日而瘿裂得婴儿王收养之其最穉者卜吉可罕既壮遂有民人土田而为之君地志水叶城在广宁城东上建契丹始祖祠首可汗在南可敦在北并塑八子像于侧辽史祖昔有神人乗白马自马孟山浮土河而东有天女驾青牛东由平地松林泛黄河而下至木叶山二水合流相遇为配偶生八子其后泽日渐繁分为八部每行军及时祭必用青牛白马云湖广施州衞城东南有竹王祠昔一女子浣于溪有竹二节浮至闻儿啼声剖之得一男及长自称夜郎王以竹为姓中记殷太戊使王英林乐于西王母至此絶粮不能进乃食木实衣以木皮终身无妻产子从背而出是为丈夫民去玉门二万里右诸书所述荒裔之君其始出无不神怪伪耶真耶且遐荒无载笔之史谁从而遡其源流若此











　　玉芝堂谈荟卷十
&lt;子部,杂家类,杂纂之属,玉芝堂谈荟&gt;
　　钦定四库全书
　　玉芝堂谈荟卷十一
　　明　徐应秋　撰
　　混沌初分蝙蝠精
　　张果为混沌初分白蝙蝠精见续仙肃宗为儋耳龙见唐书杜预醉吐人见大蛇垂头见晋书郭璞为鼋精见文选注王蒙亦为鼋精见録异记髙澧为夜乂精见呉越备史李绅为黒蛇精尝在剡州佛事昼寝有僧见黒蛇食丹柰绅觉曰适梦树间食柰甚佳见云溪友议郑愚为白猪精见北梦琐言明皇微时至洛阳令崔日知宅崔设馔未熟明皇因寝庭前一架藤花初开日知见巨蛇食藤花逡巡不见明皇觉曰饥甚梦中食藤花甚饱日知乃知他日启圣之騐也见逸史钱武肃王为蜥蜴精尝夜令老吏监直更听一霄银板灯有大蜥蜴据油缸噏之将竭倐然不见明日王曰昨夜梦饮麻膏充肠而饱是何祥也宫人有对者王微哂而已见传竒蔡君谟知福州梦登鼓而睡鼓角将见大蛇盘鼓上世遂以君谟为蛇精见范镇东斋记事米芾知无为州诘鼓吏三更不闻鼓声吏言有白蛇绕鼓米颔之叱去不问故郡人疑其蟒精见米襄阳志林又周询醉而假寐园吏见大蛇垂于栏楯宋杨戬卧床上盗入室中见之乃一大虾蟆大可如床两目金彩光芒射人春渚纪闻建安章国老之室宜兴潘氏女二族称其韶丽既归老不数年而卒其终之日飞蝶散满不知其数闻其始生亦复如是既设灵席每展遗像则一蝶停立乆之而去后去逺讳日像侧必有一蝶随至不论冬夏也其家疑其为花月之神画墁録李译谏议知凤翔卒有蝴蝶之祥自殡所以至府宇蔽映无下足处府宫尊卑接武不相辨挥拂不开践踏成泥其大者如扇丧行逾日方散千秋金鉴録安禄山野猪之精腹垂过膝史思明翮乌之精脇生两羽杨贵妃白鹇之精指爪纯赤又北梦琐言梓潼张恶子神乃五丁拔蛇之所其神甚灵焉王建世子元膺牙齿常露蛇眼而黒色通夜不寐以作逆伏诛其夕庙祝梦为恶子所责言我往西川方归何以致庙宇荒秽如是耶由是人知元膺为庙蛇之精定命録禄山醉卧化为一猪而龙首宗识为猪龙鉴戒蒲坟任实寐于檐下虹自河饮水俄贯于实口蜀僧相之曰蜺龙当近江海方有荣显后歴一州二镇俱近大江挥麈録唐黄巢凌劫州县有太白山人奏掘破牛山贼自败掘之见一石桶置剑其上桶中有黄腰兽扑剑而死是秋黄巢衰中原平草木子沔阳盗倪文俊生于黄陂母梦白虎入室遂生吉安志文山为紫瑶山下黄土潭龙尝往来山中客店主梦龙蜕爪于门外迨晓开门见公脱履于石少憩而去又公好与客奕水中客不能胜公镇日夷然孙公谈圃郑毅夫未第时梦浴池中化为大龙池边小儿数十拍手呼为龙公来既觉犹见其尾曳林间卒于安州十年贫不克葬滕元发为郡一日梦毅夫来但见轿中一白龙身首即毅夫也因出俸营窆之北梦琐言归登尚书每浴必屏左右或自外窥之乃一巨龟也
　　占相篇行走舒缓意有所规多害生类从鹳中来体小好婬意不耑定见色心惑从雀中来语则瞠恚不詧来义口出火毒从鹆中来眼赤齿短语便吐沫卧则纒身从蜕中来
　　雕卵破得婴儿
　　产孕之竒者佛经毘舍离国有塔名放弓仗昔恒水上流有一国王小夫人生一肉胎以为不祥掷恒水中有国王见而开看有千小儿端正殊特王取养之长甚勇健伐父王本国小夫人言但于城东作髙楼贼到小夫人于楼上言汝是我子何作此反逆事汝不信尽仰向张口小夫人以手摄两乳乳各作五百道堕千子口中贼知是母即放弓仗于是思惟皆得辟支佛千小儿者即贤劫千佛也又永嘉中平阳韩媪拾巨卵归得婴儿字曰撅方四嵗刘渊筑平阳城不就募能城者撅因变蛇令媪举灰识后凭灰筑城城可立就渊怪之遂投入山穴露尾数寸忽有泉踊出遂成池今名金龙池旧记洱海渔者拾雕卵破之得婴儿乳之长成人称为宗模师能以符呪水土为酒食千万人皆醉饱一日化为雕飞集髙兴寺不知所适偃王志徐国宫人姙娠生卵弃之独孤老母有犬名鹄苍啣卵以归生小儿生时正偃故以为名徐君闻而收之长而仁智王徐国鹄苍死后生角而九尾偃王之名狗垅春渚纪闻杨文公之生也其胞荫始脱则见两鹤翅交掩块物切切蠕动其母急令密弃诸溪流始出户而祖母迎见急启视之则两翅歘开中有玉婴转仄而啼举家惊异杭州志宋仪王仲湜生有紫光照室及视则肉块也以刃剖之遂得婴儿牙门将陈义云昔陈氏因雷雨昼冥庭中得大卵覆之数月卵破有婴儿出焉后数日有雷扣户入室乳子嵗余而能食乃不至义即卵中儿也故郡号雷州寳志公宋元嘉中现于东阳郡古木鹰巢中手类鸟爪朱氏妇闻巢中儿啼遂收育之因以朱为姓述异记梁时毗陵韩文秀见鹿生一女子在地遂收养之长而女冠号为鹿娘后入棺武帝致祭但闻异香不见骸骨盖尸解也今墓在江阴华亭县桂苑丛谈隋文帝时黎阳王徳祖家有林檎树生瘿大如斗经三年朽烂剖皮得一婴儿徳祖收养之因林木而生曰梵天后改曰志葢菩萨示化也
　　剖槟榔得女子【増】
　　陶朱新録宋熙寜中交州峒中槟榔生瘿剖而得一女子养之有殊色交人求之不与遂灭峒取女而去号槟榔女又鞞婆娑经称西国有一商人将鹤入海采寳与鹤戏寝其后合防遂生二卵各出儿后学道出家一名尸婆罗一名优鉢尸婆罗元史辉和尔之先树瘿所产也和林一树生瘿九月而溃五儿出焉最稚者曰星吉汗既长遂有其地
　　母鸡殻中哺出小儿
　　秦孝公二十一年有马生人周哀王九年晋有豕生人永嘉中寿春城内有豕生人两头而不活周复取而观之识者曰豕北方之畜也有两头者无上也生而死不遂也灵帝光和元年司徒长史冯巡马生人愍帝建兴二年蒲子县马生人僖宗干符二年河北有马生人成帝咸和六年钱塘人家猳豕生二子而皆人面眉目宛然其身则豕中和元年九月长安马生人元恪延昌四年阳平有猪生子头面似人顶有髻体无毛僖宗广明元年稷山县民豕生如人但无眉目耳发狯园萧塘宋举人家有义子名善縁畜一母鸡殻中哺出一小儿头颅面目与人无异啼声呱呱弃之于河宋乾道六年南雄州民家豕生数豚而首各备他兽形亦有人首者占为邑有乱京房易传曰上亡天子诸侯相伐厥妖马生人又曰豕生人头豕身者危
　　女化为男
　　女化为男者魏襄王十三年魏有女子化为丈夫汉末徐登以女子化为丈夫有幻术晋元康中安丰女子周世寜八嵗渐化为男至十七八气性成遂能御女南宋文帝元嘉二年燕中女子化为男宁康初江陵女子唐氏刘聪时内史女人唐光启二年郿县女子未字化为丈夫旬日而死庆元三年袁州黄念四女子括异志广州萧氏女大娘子宋乾道三年永州支氏女俱化为男子地志合州女冠范志立天寳中任安奉使至慕之往谒志立变为男子嘉靖二十七年七月大同石卫叅军马禄女年十有七将适人化为男子又男化为女者哀帝建平中豫章有男子化为女子嫁为人妇生一子长安陈【缺】言此阳变为阴母亡继嗣自相生之象一曰嫁为人妇生一子者【缺】复一世乃絶汉建安七年越【缺】有男子化为女子平阳国志武都丈夫化为女子【缺】王宠之室亡国刘曜时武功男子苏抚陜男子伍长年并化为女国朝隆庆二年五月山西太原府静乐县人李良雨娶妻数年以不和离异后卧病遂化为女经脉流行与同村民白尚相奸配其弟良云以事上所司巡按御史宋纁奏闻谭紫霄化书曰至淫之极男化为女至暴之极人化为虎京房曰女之化为丈夫兹谓阴昌贼人为主丈夫化为女子兹谓阴胜厥咎乱亡一曰男化为女宫刑滥也女化为男妇政行也
　　人化异物
　　人有化为异物者若鲧化黄熊伯竒为伯劳齐女为蝉乐浪尉为鱼开明氏望帝修道处西山而隠化为杜鹃褒君化龙阖闾长子葬毕化为白龙又呉越春秋云阖闾有女怨王自杀其女化为白鹤舞于呉市淮南子鲁有公牛哀病七日化虎太平广记汉灵帝时江夏黄母化鼋徐伯化鱼丁令威化鹤蜀女化蚕曹公采药吏为啄木述异记幽王时羣臣化为狼食人今洛阳有避狼城楚庄王宫人一日化为野蛾飞去抱朴子穆王南征乆而不归一军皆化君子为猿为鹤小人为虫为沙夏桀时宫中有女子化为龙不可近俄而复为妇人桀命为蛟妾隋书相州有僧化为蛇李势妾化为班蛇又有郑美人化为雌虎一夕食势宠姬欧阳永叔集古録宣城令张路斯九子皆化为龙秦时上谷王次仲作八分书始皇征之化为大鸟飞去博物志赤帝之女名女娙往游于东海溺死而不返其神化为精衞尝取西山之木石以填东海汉武时张寛为扬州刺史有二老翁争地界化为蛇大唐竒事陇右百姓刘潜有女无故而死其尸忽为一白鹦鹉呉録寳鼎年间丹阳宣骞母化为鼋孙恪妻袁氏至峡山寺化为老猿刘洞彻善画龙一日有夫妇二人造门观画化为双龙广五行记晋末江州人年百余嵗顶上生角忽入舍前江中化为鲤鱼搜神秘览魏帝黄初中清河宋士宗母化为异苑鄱阳乐安人姓彭世以猎射为业每入山与子俱行后忽蹷然而倒化成白鹿潇湘録万寿中长安李审言化为羊益州刺史张全骏马化为妇人十余年复化为骏马西京记郄皇后性妬忌武帝初立未及册命因怒忽投殿庭井中众趋井救之后已化为毒龙宣政杂録载宣和庚子南皮弓手张徳死半嵗化为白蛇崔见有一丈夫曰前生负君钱百万上天令我合门为橘计偿于君附记文海披沙载人与物交者槃匏之妻与狗交汉广川王裸宫人与羝羊交灵帝于西园防狗以配人宋文帝元嘉中呉兴东迁孟慧度婢蛮与狗通好明帝初柴桑有狗与女人交三日不分离寜州真寜县人与羊交生羊有人指甲沛县磨妇与驴交杜修妻薛氏与犬交利州人子妇与虎交宜黄袁氏女子与蛇交临海鳏寡与鱼交章安郡吏悝女与鹅交突厥先人与狼交卫罗国女配瑛与凤交宇宙之中何所不有也
　　附抄归云外集蛇化雉雉化蜃鱼化龙田鼠化鴽雀化鸽鸠化鹰鹑化鹯蜃化糓此以形类化者也栁絮化萍伏苓化橘化枳苋化鳖树化牛稻化蚕蔬化蝶腐菌化蜂腐草化萤腐麦化蛾朽木化蝉此以气类化者也狐化人雌鸡为雄漦化鼋星化肉雨化血地化毛此以灾异化者也杖化龙舄化鳬人化羊化鹤星化豕井化酒几化麂化犬米化丹此以仙术化者也至于王莽时五铢钱化为儿元嘉中河内司马元祭柑化为鹅桐庐山中竹化为雉唐太和九年郑注箧中药化为蝇数万飞去宋元祐间辰州丹砂化为雉尤为异闻
　　览稷米为鲋腐菌为蜂朽竹为蜻蜓朽瓜为蠧鱼荇茎为鱓蒿为螬蛴朽麦为蜨蝶朽稻为萤朽木为蝉田防之为鹑也田鸡之为鹬也雉之为蜃也燕雀之为蛤也寒鸟之为鲗也公蛎蛇为鲤水虿为蟌鼍虱为蝙蝠老羭为猿石首鱼之为冠鳬鹞为鹯鹯为布糓布糓乆复为鹯也鼋亦为鹑服翼亦为魁蛤黄鱼为鹦鹉泡鱼为豪猪海鲨为虎海鱼为黄雀男子孕育
  </div>
  <div class="pagination">
   <a href="玉芝堂谈荟_page5.html">
    上一页
   </a>
   <a href="玉芝堂谈荟.html">
    1
   </a>
   <a href="玉芝堂谈荟_page2.html">
    2
   </a>
   <a href="玉芝堂谈荟_page3.html">
    3
   </a>
   <a href="玉芝堂谈荟_page4.html">
    4
   </a>
   <a href="玉芝堂谈荟_page5.html">
    5
   </a>
   <span class="current-page">
    6
   </span>
   <a href="玉芝堂谈荟_page7.html">
    7
   </a>
   <a href="玉芝堂谈荟_page8.html">
    8
   </a>
   <a href="玉芝堂谈荟_page9.html">
    9
   </a>
   <a href="玉芝堂谈荟_page10.html">
    10
   </a>
   <a href="玉芝堂谈荟_page11.html">
    11
   </a>
   <span>
    ...
   </span>
   <a href="玉芝堂谈荟_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
