<!DOCTYPE html>
<html>
<head>
    <meta charset="UTF-8">
    <title>日涉编 - 第 74 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日涉编 - 第 74 页/共 115 页</h1>
    <div class="content">是日马射或云秋金之节武习射象立秋之礼 【晋书】 
明宗生号应圣节 【天中记】 
陈秀公生 【陈秀公名旭后改升之拜相翰墨大全】 
宋武帝为宋公在彭城尝登项羽戏马台至今相承为故事
高祖登高飙馆在孙陵寺冈特呼为九日台 【以上南齐书】 
唐明皇登壸关山时东北有紫云现光彩照日 【瑞应录亦出山两潞州志】 
唐太宗蓬莱殿宴群臣酒赐湖南新橘 【合壁事类】 
龙沙在郡北带江沙甚洁白高峻而陂有龙形俗为九日登高处 【豫章记】 
九井山即殷仲文是日从桓公九井赋诗之所 【丹阳有九井山姑熟记】 
望楚山旧名马鞍宋武陵王骏为剌史改为望楚山骏后龙飞人号为凤岭巅有三磴刘弘山简是殿宴赏于此 【襄阳记】 
登高山其形突兀旧有花药圃岁是日官属于此登临 【登高山在肇庆府封川县广东志】 
池州府有齐山因唐剌史齐映得名唐杜牧是日登山有江涵秋影鴈初飞之句至宋吴中复登高亦有诗当时齐映为州日从此山因姓得名却自牧之赋诗后每逢秋至菊含情 【一统志】 
湖山平正可容数百人坐民俗是日菊酒燕会于此山者三四百人登之见邑屋悉委江海分明 【临海记】 
迎秋台乃后唐庄宗时筑宋都人于此登高 【开封府志】 
登高岭邑人载酒囊茱游赏于此故名 【汀州府志岭在宁化县】 
九日冈其顶颇平可坐百人邑人登游其上 【赣州府志冈在信奉县】 
蒙山一峰孤秀高出众山士人登高于此 【太原府志山在平定州上有晋山神祠】 
紫金坛每岁郡人登高于此 【怀庆府志紫金坛在太行之阳诸峰之上】 
辉县有共山俗呼九山以九日登临故名昔共伯逍遥得道于此 【卫辉府志】 
九仙山越王无诸九日尝宴于此 【九仙山一名于山世传何氏兄弟于此登仙九域志】 
孟嘉为征西桓温参军温甚重之是日温游龙山僚属毕集时参佐?立着戎服有风至吹嘉帽落嘉不知觉温敕左右勿言以观其举止良久如厕温令取还之时孙盛在坐桓授纸笔命嘲之置嘉坐处嘉还见之笑请纸作荅了不容思其文甚美 【晋书】 
南昌府帅宴僚属于滕王阁帅有婿吴子章喜为文词帅欲夸之乃宿构滕王阁序俟宾合而出为之若即席就者帅授简诸客王勃辄受是时勃年最少帅密嘱数吏伺勃下笔即口报至落霞秋水句帅矍然曰此天才也顷而文成帅大悦子章惭而退 【摭言】 
魏奉古授雍丘尉尝九日公燕有客草序五百言奉古言此旧文援笔到疏之草序者默然自失到座抚掌奉古徐笑曰适览记之非旧习也由是知名时挺莅汴州召奉古前曰此聪明尉耶他日持厩目令示奉古一览便讽千余言挺惊起曰仕宦且四十年未尝见此 【合璧事类】 
韦绶为学士以心疾还第德宗是日作黄菊歌顾左右曰安可不示韦绶即遣使持赐绶遽奉和附进 【唐书】 
宁康三年是日上讲孝经谢安侍坐陆纳卞耽执读谢石袁宏执经车胤王温摘句 【埤史】 
刘梦得欲用（鱼羔）字作九日诗以不见经传不复作宋子京有九日食（鱼羔）咏曰飙馆轻霜拂曙袍糗餈花饮斗分曹刘郎不敢题（鱼羔）字虚负诗中一世豪遂为绝唱 【闻见录】 
唐萧瑀不解射是日赐宴较射矢俱不中鹄欧阳询咏之曰急风吹缓箭弱手御强弓欲高翻复下应西还更东借问谁为此只应是宋公 【太平广记】 
重阳日当有疏风冷雨 【荆楚岁时记】 宋康伯可在翰苑曰尝重九遇雨奉敕撰词伯可口占望江南一阕进云重阳日阴雨四垂垂戏马台前泥拍肚龙山会上水平脐直浸到东篱茱 【萸胖】 菊蕊湿滋滋落帽孟嘉寻弱笠休官陶令觅蓑衣两个一身泥 【山堂肆考】 
李义山乃令狐楚故吏楚子绹继相殊不展分重阳日义山诣绹厅事题云曾共山翁把酒卮霜天白菊正离披十年泉下无消息九日尊前有所思莫学汉臣裁苜蓿还同楚客咏江篱郎君官重施行马东阁无由得再窥绹见诗乃闭此厅终身不处 【北窗琐言】 
谢无逸以书问潘大临近作新诗否答曰秋来景物件件是佳致昨日清卧闻搅林风雨声遂起题壁曰满城风雨近重阳忽催租人至败意止此一句奉寄
宋韩忠献尝遇重阳置酒私第惟欧阳文忠公与一二执政而苏明允乃以布衣参其间都人以为异礼席间赋诗明允有佳节屡从愁里过壮心还倚醉中来之句其志气不少衰如此按明允苏洵字 【以上山堂肆考】 
魏武帝与锺繇书曰九月九日草木遍枯而黄菊纷然独秀今奉一束 【白孔六帖】 
僧皎然九日与陆羽煎茶东坡诗明年桑苎煎茶处忆着衰翁首重回按皎然名清昼唐湖州人谢灵运之孙羽字鸿渐号桑苎翁 【山堂肆考】 
唐明皇重阳日猎沙苑射中飞鴈带箭去益州道观有道士徐佐卿寄寓忽自外持一箭归曰吾行山中为飞箭所伤已无恙因挂箭于壁书其日月且曰后十年箭主到此付之后明皇幸蜀至观乃见箭 【集异纪】 
穆宗纳后欲用九月九日是忌月范汪问王彪之荅田礼无忌月不敢以所不见便谓无之博士曹耽荀纳等并谓无忌月之文不应有妨王洽曰若有忌月当复有忌岁 【晋书】 
乐游园汉宣帝所立唐长安中太平公主于原上置亭游赏其地四望宽敞每重阳士女游戏就此祓禊 【三月上已亦然】 
九日登高幄幕云布车马填塞绮罗耀日馨香满路朝士词人赋诗 【西京杂记】 
陶潜九日无酒坐宅边东篱下菊丛中摘菊盈把未几望见白衣人至乃王弘送酒便即酣饮 【续晋阳秋】 
袁师德给事高之子九日出（鱼羔）谓坐客曰某不忍食俛首久之谓音似父名 【隋唐嘉话】 
汉戚夫人侍儿贾佩兰后出为扶风人段儒妻说在宫时九月九日佩茱萸食蓬饵饮菊花酒令人长寿 【西京杂记】 
唐尹氏姿容甚丽性识敏慧不因保母而妙善唱歌因重阳与群女戏登南山文峰而同辈命之歌乃颦眉缓颊怡然一曲声达数十里 【江南野史】 
二社重阳尚食（鱼羔）而重阳为盛大率以枣为之或加以栗亦有用肉者 【岁时杂记】 
都人重九各以粉面蒸（鱼羔）相遗上插剪彩小旗糁饤果实如榴栗银杏松实之类 【梦华录】 
洛阳人家重阳作迎凉脯羊肝饼佩瘿水符 【金门岁节记】 
日精治墙皆菊花茎之别名九月律中无射而数九俗尚九日而用候时之草也 【风土记】 
茱萸为辟邪翁菊花为延寿客故重九日假此二物以消阳九之厄 【仙书】 
采菊花与伏苓松脂久服令人不老 【太清草木方】 
汝南桓景随费长房游学长房谓曰九月九日汝家有厄急去令家人作绛囊盛茱萸系臂登高饮菊花酒可解此厄归如言还见鸡犬牛羊一时暴死长房闻之曰代之矣九日登高饮酒带茱萸囊始此 【续齐谐记】 茱萸椒也至重九成熟赤色可采费长房云插头髻辟恶 【风土记】 
张道陵汉永寿二年九日与夫人雍氏登云台峰白日升天时年一百二十三岁 【道陵初入蜀居鹤鸣山炼丹修道感老君授以秘录保宁府志】 
王可交华亭人业耕钓一日擢舟入江忽见中流有彩舫载七道士远闻有呼可交名者顷之舟近舫侧呼可交登舫一道士曰好骨相合为仙一道与之二栗食之甘如饴命黄衣送上岸觅所乘舟不得乃在天台山瀑布寺前僧迎问之可交曰今早离家盖三月三日僧言九月九日已半年余矣后绝谷往四明山不出 【松江府志】 
蜀中落魄仙姓张尝卖鼠药于梓州狱吏王昌遇者市药以归鼠食之皆翼而飞后昌遇至泸又遇之乃易其药饵之遂名昌遇为易玄子取马令乘以归焉乃龙也归梓后以九月九日飞升至今初八夜即其地为药市 【泸州志】 
德贤上犹人号栖真尊者宋治平间结庵□山习禅元豊五年九日忽自图其容于壁间对众说偈云片云归去本无心流水下山非有恋言讫而化弟子收灵骨建塔凡有祷屡应焉 【江西南安府志】 
　　　诗
九日重阳节开门有菊花不知来送酒若个是陶家 【王勃】 
九月九日眺山川归心归望积风烟他乡共酌金花酒万里同悲鸿鴈天 【卢照邻】 
节过重阳菊委尘江边病起杖扶身不知此日龙山会谁是风流落帽人 【赵虾寄韦舍人】 
欲从携手登高去一到门前意已无那得更将头上发学他年少插茱萸 【朱放九日期登山不得往因赠杨凝】 
无限青山行已尽回看忽觉远离家逢高欲饮重阳酒山菊今朝未见花 【张籍重阳日至峡道】 
黄花紫菊傍篱落摘菊泛酒爱芳新不堪今日望乡意强插茱萸随众人 【杨衡九日作】 
江涵秋影鴈初飞与客携壶上翠微尘世难逢开口笑菊花须插满头归 【杜牧九日】 
莫将边地比京都八月严霜草已枯今日登高樽酒里不知能有菊花无 【普□九日】 
赐酒盈杯谁共持宫花满地独想思想思只傍花边立尽日吟君咏菊诗 【白居易禁中九日对花酒忆元九】 
蓟庭萧瑟故人稀何处登高且送归今日暂同芳菊酒明朝应作断蓬飞 【王之涣九日送别】 
怜君卧病思新橘试摘犹酸亦未黄书后欲题三百颗洞庭须待满林霜 【韦应物故人重九日求橘】 
独在异乡为异客每逢嘉节倍思亲遥知兄弟登高处遍插茱萸少一人 【王维】 
天边今日又重阳陇树红飞鴈叫霜来日预期扶宿酒未应篱菊减秋香 【宇文虚中】 
今日潘怀县同时陆浚仪坐开桑落酒来把菊花枝天宇清霜凈公堂宿雾披晚酣留客舞凫舄共差池 【子美重九日杨奉先会白水崔明府】 
缀席茱萸好浮舟菡萏衰百年秋已半九日意兼悲江水清源曲荆州此路疑晚年高兴尽摇荡菊花期 【子美九日曲江曲】 
可讶东篱菊能知节候芳细枝青玉润繁蕊碎金黄爽气浮朝露浓姿带夜霜泛杯传寿酒应共乐时康 【九日释广宣菊花咏应制】 
瑞塔千寻起仙舆九月来萸房陈宝席菊蕊散花台御气鹏霄迥升高凤野开天歌将梵乐空里共徘徊 【李峤九日登慈恩寺浮图应制】 
老去悲秋强自宽兴来今日尽君欢羞将短发还吹帽笑倩傍人为正冠蓝水远从千涧落玉山高并两峰寒明年此会知谁健醉把茱萸仔细看
风急天高猿啸哀渚清沙白鸟飞回无边落木萧萧下不尽长江滚滚来万里悲秋常作客百年多病独登台艰难苦恨繁霜鬓潦倒新停浊酒杯 【以上工部】 
今日云景好水绿秋山明携壶酌流霞搴菊泛寒荣地远松石古风扬弦管清窥觞照欢颜独笑还自倾落帽醉山月空歌怀友生 【李太白九日搴音蹇说文搴拔取也】 
　　十日
宋神宗徽宗高宗亲祀明堂 【熙宁四年宣和三年绍兴十年俱九月十日通考】 
唐高宗以是日小重阳百僚追赏帝赋诗以赐 【麟德十年艺文志】 
京师士庶多于重九后一日再会谓之小重阳 【岁时记】 
唐文宗太和八年是日召李宗闵授中书侍郎平章事代李德裕出德裕为兴元节度使德裕自陈恋阙不愿出藩追敕守兵部尚书宗闵奏制命已行不宜自便 【德裕字文饶赵郡人父吉甫德裕幼有壮志苦心力学尤精西汉书旧唐书】 
东坡云九月十日君猷置酒秋香亭有拒霜独向君猷开坐客喜笑以为非使君莫可当作定风波词以纪之词曰两两轻红半晕腮依依独为使君回若道使君无此意何为双花不向别人开但看低昂烟雨里不已劝君休诉十分杯更问樽前狂副使来岁花开时节与谁来 【山堂肆考】 
红巾犯省治 【元至正壬辰年湖州黑气亘天雷电异常雨以物若果核与雨杂下五色间错光莹坚固破其实食之似松子仁人皆曰娑婆树子此三月时也至九月十日红巾犯省治雨核之地悉被兵火后又湖州陷仪凤桥四向焚戮特甚此盖雨核时桥四向为最多后池州亦然而池州之祸尤惨也出辍耕录】 
树瘿裂得婴儿 【巴而木的斤亦都护亦都护者高昌国主号也先世居畏儿之地有和林山二水出焉一夕有神光降于树在两河之间人即其所而候之树乃生瘿若怀妊状九日十日而树瘿裂得婴儿者五上人收养之其最稚者曰不可罕既壮遂能有其民人土田而为之君长传三十余君是为玉伦的斤数与唐人相攻战久之议和亲以息民罢兵于是唐以金莲公主妻的斤之子葛历出史纂左编】 
　　　诗
九日不出门十日见黄菊灼灼尚繁英美人无消息 【贾岛九月十日对菊】 
昨日登高罢今朝更举觞菊花何太苦遭此两重阳 【李白】 
节去蜂愁蝶不知晓庭和露折残枝自缘今日人心别未必秋香一夜衰 【郑谷题九月十日菊】 
汉江天外东流去巴塞连山万里秋节过重阳人病起一枝残菊不胜愁 【陈羽九月十日即事】 
柳吴兴近无消息张长公贫苦寂寥唯有角巾沽雨至手持残菊向西招 【李益九月十日雨中过张伯雄期柳雄未至】 
晚雨秋阴酒乍醴感时心绪杳难平黄花冷落不成艳红叶飘扬带鼓声背世返能厌俗态偶缘犹未望多情自从霜鬓班班白不学安仁却自惊 【李后主九月十日偶书】 
　　十一日
禁苑树无风而摧折连根而拔者不知其数至十四日乃止 【唐宪宗元和十五年九月十一日出五行志】 
宋真宗宴近臣于长春殿饯河阳三城节度使张旻赴任以王旦在殡不举乐 【天禧二年宋史礼志】 
翰林侍读学士李淑以是日出守河州宋仁宗制五言六韵诗赐之 【嘉佑二年玉海】 
宋王旦卒年七十四 【王公旦以明道建元之初抗章引年朝廷不欲夺其志许以本官致仕命一子自布衣试秘书省校书郎盖所以享耆德而嘉廉退也以景佑二年九月十一日卒滕宗谅作志铭铭曰建水之灵武夷之美猗欤王公才为时生贤推仕汉帝选登羸直如朱经莹若壶冰守藩方入出趋台阁德化优柔文锋错落播在民谣赓于圣作辞绝累句言无宿诺致致于君归全返真雅合天道光昭缙绅有典有则不缁不磷毒锺玉福庆延后昆云云】 
谢迭山与魏容斋书曰某自九月十一日离嘉禾即不食烟火 【书云某所以宁为民不为官者忠臣不事二君烈女不更二夫大元以礼招徕上有尧舜下有巢由上有汤武下有随光夷齐夷齐之死而不仕者正欲使天下万世知大兀之量可为尧舜汤武能使谢某不失臣节某自九月十一日离嘉禾即不食烟火今则并勺水一果不入口矣惟愿速死出全编】 
梓州罢药市 【蜀梓州易玄子以九日上升今梓州每于初八夜易玄子龙池中买药谓之药市成都九日为药市人尽入市吸药气九日雨则仙人在其中宋燕肃知郡事展三日至十一日而罢出事文类聚】 
　　　诗
灯光欲凝不惊风月色初晴若发蒙羁客不眠诗未就游人半醉夜方中荒城熠耀相明灭野水芙蓉乱白红知欲访僧同寂寂应怜病懒畏爞爞宿雨初干试火城端居无计伴游行厌看门外繁星动想见僧窗一点明老罢逢春无乐事梦回孤枕有乡情重因佳句思樊口一纸家书百镒轻 【苏子由九月十一日书事】 
　　十二日
宋仁宗改元嘉佑 【至和三年九月十二日出宋史】 
唐代宗大历元年鱼朝恩奏以先所赐庄为章敬寺以资章敬太后冥福卫州进士高郢是日上书曰古之明王积善以致福不费财以求福修德以消祸不劳人以禳祸今兴造急促昼夜不息愁痛之声盈于道路以此望福臣恐不然陛下回正道于内心求微助于外物徇左右之过计伤皇王之大猷臣窃为陛下惜之 【出郢集】 
</div>
    <div class="pagination">
<a href="日涉编_page73.html">上一页</a><span>...</span><a href="日涉编_page69.html">69</a><a href="日涉编_page70.html">70</a><a href="日涉编_page71.html">71</a><a href="日涉编_page72.html">72</a><a href="日涉编_page73.html">73</a><span class="current-page">74</span><a href="日涉编_page75.html">75</a><a href="日涉编_page76.html">76</a><a href="日涉编_page77.html">77</a><a href="日涉编_page78.html">78</a><a href="日涉编_page79.html">79</a><span>...</span><a href="日涉编_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
