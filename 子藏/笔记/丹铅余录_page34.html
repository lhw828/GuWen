<!DOCTYPE html>
<html>
<head>
    <meta charset="UTF-8">
    <title>丹铅余录 - 第 34 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹铅余录 - 第 34 页/共 56 页</h1>
    <div class="content">　　酒帘
　　韩非子宋人有酤酒者悬帜甚髙帜谓之帘帘谓之酒旗唐韵帘字注当云酒家悬帜岂不雅乎乃云酒家望子俚甚可笑
　　錽瓖
　　錽音减以镂金饰马首又曰铁质金文曰錽也西京赋金錽镂锡马融广成颂金錽玉瓖诗云钩膺镂国语曰懐缨挟瓖皆指此今名马鞍曰錽银事件当用此錽字或作鑁非【佛经况有莎怛錽之语他书罕用此】妇饰曰瓖嵌生活当用此瓖字俗作厢非
　　棊鹗
　　马融围棊赋横行阵乱兮敌心骇惶迫兼棊鹗兮颇弃其装鹗音义与岳同棊心并四面各据中一子谓之五岳言不可动揺也今谓之势子而中心一子多不下葢古法与今少异
　　凤艒
　　博雅艒缩舟也艒音墨隋志有龙舟凤艒
　　凤盉
　　唐碑文瓦釡之于黄钟饕鼎之于凤盉器名见博古图
　　朱万初墨
　　虞文靖又称朱万初之墨沈着而无留迹轻清而有余润其品在郭圮父子间
　　古制墨法
　　古墨法云烟细胶新杵熟蒸匀色不染手光可射人造墨惟胶为难古之妙工皆自制胶胶法取新解牛革及筋全用之牛革取其厚处连肤及毛皆割不用入冶成胶即以和烟若冷定重化则已非新矣今之胶材皆牛革之弃余故虽号广胶去古胶法犹逺无怪乎墨品之下也徽墨今名第一者上比潘谷蔡瑫中间犹容十许人况李廷珪乎
　　荡栉
　　郭知朱笺集韵序银钩创阅亥豕成羣荡栉行披鲁鱼盈队荡如周礼簜谓竹也栉札也释名曰札栉也编次如栉之宻也其用事颇僻详着之
　　灰钉
　　李商隠露布飞走之期既絶灰钉之望斯穷宋人小説谓灰钉用杜笃论都赋燔康居灰珍竒椎鸣镝钉鹿蠡近燕泉何子元余冬绪録中证其非谓是曹爽在狱中乞棺钉与灰于司马懿事其事本不僻也余又考梁书徐勉上疏请禁防家速殡云属纩才毕灰钉已具陈书陈霸先九锡文袄酋震慴遽请灰钉以二条证之尤足破宋人之谬説
　　寄生
　　齐髙帝纪时军容寡阙乃编稯皮为马具装折竹为寄生又东昏侯纪马被银莲具装铠杂羽孔翠寄生寄生不知为何物也
　　左传正直
　　左传解诗好是正直云正直为正正曲为直正直二器名正射鹄也射礼用之直曲尺也梓人用之二字之形即象二器
　　积竹
　　周礼注殳以积竹八觚建于兵车説文柲櫕也毛诗竹闭考工记秦无庐史棘矜注皆以积竹释之徐铉説文注曰积竹谓削去白取其青处合之取其有功即今之积竹法也
　　乘石
　　今之上马台古之乘石也周礼仆下士二人王行洗乘石郑司农注云所登上车之石也诗有扁斯石履之卑兮乘车之得履石惟王为然王行洗乘石致其洁也淮南子之周公履乘石尸子周公践东宫履乘石唐王起洗乗石赋承玉趾以増丽拂襄衣而更妍洗列周经履合诗雅
　　钧金束矢
　　淮南子汜论训下篇云齐桓公欲征伐甲兵不足乃令有罪者出犀甲一防有轻罪者赎以金分讼而不胜者出一束箭其后刘歆妄窜入周官以为周公之法朱文公乃误信之取以解易金矢之象焉有周公之世而预知王莽之法乎
　　丝不如竹竹不如肉
　　晋孟嘉论乐云丝不如竹竹不如肉或问其故曰渐近自然此语殊有鉴别古者登歌下管歌诗者在上贵人声也谓之登歌匏竹在下谓之下管即是此意晋人清旷髙爽故其语意暗与古合
　　盉字解
　　盉盛五味之器也从禾者葢取和之义耳言其器则凵其口以盛物者皆皿也中而不盈则为盅夃而多得则为盈合而口敛则为盒臼水以澡则为盥
　　古镜铭
　　汉有善铜出丹阳和以铅锡清如明左龙右虎尚三光朱雀武顺隂阳东坡曰清如明如者而也若左传星陨如雨之例又一面云上方作鉴真大巧上有仙人不知老渴饮玉泉饥食夀如金石佳且好又颍民顿氏一镜铭曰凤凰双琼瑶装隂阳合为配日月常相对又六花水浮鉴铭曰上方作鉴宜侯王左龙右虎掌四旁朱雀武和隂阳子孙具备属中央长保二亲乐富昌又十二辰鉴铭曰名言之始自有纪链冶铜锡去其滓辟除不祥宜吉永长保二亲利孙子辟如【缺一字】众乐典祀夀比金方西王母又一镜铭曰前朱雀后武左青龙右白虎宜官秩保子母又一镜铭曰尚方作镜中外服多保国家人民息九州共享升平福风雨时节五谷熟长保二亲子孙力传及后世乐无极又四时鉴春夏秋冬作□□□文篆特异并附见之
　　刺闺
　　梁戴暠从军行云长安夜刺闺胡骑犯铜鞮刺闺夜有急报投刺于宫门也南史陈文帝每夜刺闺取外事分判者前相续勅鸡人伺漏传籖于殿中令投籖于阶石上跄然有声隋炀帝诗投籖初报晓隋时此制犹存也
　　扁舟本作鳊舟
　　或问予诗人多用扁舟何处为始予按南史天渊地新制鳊鱼舟形甚狭故小舟称扁舟六朝诗惟王由礼有扁舟夜向江头泊之句至唐人则多用之
　　木夹
　　唐僖宗干符六年岭南节度使率谠遣徐云防使于南诏南诏骠信待云防甚厚授以木夹遣还通鉴释文及纲目集览皆不解木夹之义予按宣和书谱云章孝规尝为路鲁瞻书云南木夹木夹彼方所谓木契蛮夷之俗古礼未废故其往复移文犹驰木夹其词畧曰万里离南一朝至北开缄捧读奨饰过多葢其结信邉鄙使之不敢犯义者理固如是耳
　　角制所始
　　宋韦禹锡道州皷角楼记云皷角之制其来逺矣肇黄帝之御宇战蚩尤于涿野克壮乎虎旅取象乎龙吟尔后始备于卤簿稷嗣定于雅乐前征乌蛮之国遂寝于兠勒之曲后分熊轼之寄乃限于天骄之奏故有屹襄湖之峻雉敞云构之飞谯三吹之调切深七萃之师咸肃丕显乎威武底寜乎邉鄙则知圣人备物制用其利博哉近世胡祭酒俨云畵角之曲曹子建所作其词云为君难为臣难难又难其説甚新然不着出处诸书亦不见其事按陈氏乐书文献通考事物纪原最为博引亦不载其事韦禹锡此记徧征皷角前事可谓无遗曹植名人岂应遗漏胡氏此説似为无稽恐出俗口不载典册未可据也如近世传双陆为子建制予亦疑之及阅洪迈双陆谱云世传为曹植制非乃知典册所不收者皆俗传之妄耳
　　金题玉躞
　　海岳书史云隋唐藏书皆金题玉躞锦贉绣褫金题押头也玉躞轴心也贉卷首帖绫又谓之玉池又谓之贉有毬路锦贉有楼台锦贉有樗蒲锦贉有引首二色者曰双引首标外加竹界而打擫其覆首曰褾褫法帖谱系曰大观帖用皂鸾鹊锦褾褫是也巻之袠签曰检又曰排汉书武纪金泥玉检注检一曰燕尾今世书帖签后汉公孙瓉传皂嚢施检注今俗谓之排此皆藏书画职装潢所当知也
　　方麯
　　北史杨愔传以方麯障面读者不解方麯为何语按説文作筁蚕薄也通作曲礼记曰薄汉书周勃传织薄曲为业方言薄谓之曲此云方麯障面葢竹织方扇也
　　孟光举案
　　中丞刘东阜逺夫与予游浣溪酒中问予曰张平子诗青玉案是何物也予曰宋林少颖云案古椀字也青玉盌也南京人谓传碗曰案酒此可以证又孟光举案恒与齐眉亦言进食举椀若是案卓何能髙举东阜深为首肯而戏曰孟光力能举臼案卓举亦不难但梁鸿必湏踊跃而食矣时谢狷斋侍御王玉垒杨方洲两太史在座皆大笑无几时东阜奄逝追忆昔游为书之亦东坡録文与可戏语意也
　　秦子符子
　　秦子曰玉壶必求其所以盛干将必求其所以防无盛之巵虽赤琼碧瓐无贵也不防之剑虽含影承光无取也符子曰太公防钓于隠溪跽而隠崖不饵而钓仰咏俯吟暮则释竿其膝所处石皆若臼其跗触崖若路二子之姓名人罕知况见其书乎马总意林亦不载今録其二条亦其一脔也【符子名朗东晋人见隋艺文志秦子名菁见庾仲容子抄】
　　簪导【与余録一条相出入】
　　簪导案释名云簪建也所以建冠于发也一曰笄笄系也所以拘冠使不坠也导所以导栎发使入巾帻之里也今依周礼天子以玉屏而导亦如之又史记曰平原君夸楚为玳瑁簪班固与弟书云今遗仲升以黒犀簪士燮集云遣功曹使贡皇太子通天犀导故知天子独得用玉降此通用玳瑁及犀今并准是唯升用白牙笄导焉
　　斗斛大小
　　厯代斗斛大小不同左传防云魏齐斗秤于古二而为一周隋斗秤于古三而为一
　　象经
　　世传象棊为周武帝制按后周书天和四年帝制象经成殿上集百寮讲説隋经籍志象经一卷周武帝撰有王褒注王裕注何妥注又有象经发题义又据小説周武帝象经有日月星辰之象意者以兵机孤虚冲破寓于局间决非今之象戯车马之类也若如今之象戯芸夫牧竖俄顷可解岂烦文人之注百寮之讲哉
　　大赤
　　易説卦广八卦之象为大赤按明堂位商之大白周之大赤皆旂名也左传分康叔以少帛旃为大赤注云大赤通帛周礼象路建大赤以朝木路建大麾以田
　　京房沈重衍律
　　汉京房衍十二律为六十律有法灭执始之名梁沈重又衍六十律为三百六十有阿衡归仁之目可谓续鳬之颈画蛇之足二子以之
　　私矾
　　矾者唐于晋州开成三年罢之宋律白矾出晋汾州坊州緑矾出磁州隰州各置官典防户有防钱陈止斋曰私矾之禁为契丹北汉设也本朝不设矾官亦无矾禁大明律私矾一条当时修者失于删除耳
　　朱子牝解
　　牝只是木孔承笋能受的物事如今门谓之牡镮则谓之牝鎻管便是牝鎻须便是牡雌雄谓之牝牡可见牝者谓是至妙之牝不是那一様底牝
　　简牍
　　荘子曰小夫知之不离苞苴竿牍注云苞苴以遗竿牍以问竿音干即简牍也以竹曰竿又曰简以木曰牍又曰札説文牍书板也古者与朋侪往来以板代书帖故从片曰牋曰牒皆此意也説文作笺表识书也后转作牋亦是用竹为笺用木为牋也纸亦曰笺纸不忘其本也牒説文曰牒札也徐铉曰议政未定短札谘谋曰牒增韵官府移文曰牒説文札牒也释名札栉也编之如栉齿相比也郭知集韵序银钩乍啓亥豕成羣簜栉行披鲁鱼盈队葢以札为栉也其云簜栉周礼所谓英簜辅节亦竹简之谓也司马相如传令尚书给笔札注木简之薄小者时未用纸故给札以书中庸曰布在方防方板也以木为之防简也以竹为之至秦汉以下以绢素书字汉文帝集上书囊以为帷书囊如今文书封套一曰书帯郑庭下生草如书带是也又曰书袋海中有鱼形如书袋相传秦始皇吏遗书袋于海所化是也汉世书札相遗或以绢素叠成双鱼之形古诗云尺素如霜雪叠成双鲤鱼要知心里事防取腹中书是其明证也故古诗有客从逺方来遗鲤鱼之句指此昧者不知即以为水中鲤鱼能寄书可笑　李太白集有桃竹书筒元微之以竹为诗筒寄白乐天亦荘子之所谓竿也
　　车子钓
　　张志和渔父曲车子钓橛头船乐在风波不用仙唐谭用之诗云碧玉蜉蝣迎客酒黄金毂辘钓鱼车又云翩翾蛮榼薫晴浦毂辘鱼车响钓船是其事也宋史洞庭湖贼杨么四轮激水船行如飞今失其制
　　罟擭陷穽
　　罟擭以罟为擭而挂之陷穽为穽如井以陷罟擭以扃羂禽兽今之扣网也陷穽以陷坠禽兽今之赚坑也
　　车屐
　　子夏易传曰輹车下伏兔也今人谓之车屐形如伏兔以绳缚于轴故车下缚曰輹
　　荀绰兖州记曰闾丘冲好音乐侍婢不释管出入乗四望车续晋阳秋曰献之文义非所长而能撮其胜防故擅名一时为风流之冠也
　　庄子説庖丁解牛处云奏刀騞然莫不中音中音者鼓刀之音节合拍也刀声亦合乐府之板眼俗谚所谓打出个令儿来也乃知天地间物无非乐也贾人之铎谐黄钟之律庖丁之刀中桑林之舞至于牧童之吹叶闺妇之鸣砧无不比于音者乐何曽亡也哉
　　孔頴达曰盬与蛊字异义同左传皿虫为蛊是亦不攻牢不坚致之谓也史记器不苦窳仪礼功沽荀子问楛者勿告也则苦沽楛皆同盬义
　　古墨惟以松烟为之曹子建诗墨出青松烟笔出狡翰唐诗轻翰染松烟东坡诗徂徕无老松易水无良工小説载王方翼燎松丸墨富家闻见録云唐李超易水人与子廷珪亡至歙州其地多松因留居以墨名家仇池笔记真松煤逺烟自有龙麝气世之嗜者如滕达苏浩然吕行甫暇日晴暖研墨水数合弄笔之余乃啜饮之又云三衢蔡瑫自烟煤胶外一物不用特以和剂有法甚黒而光近世称徽墨率用桐油烟既非古法墨成亦用漆为衣始光东坡云光而不黒索然无神气亦复安用殆此等耶予得墨法于异人只用烟胶成即光如漆名之曰一品霜殆不虚也
　　古筭法与今不同筭器亦不同筭法之异见孙子筭经犹可考见筭器则不可见矣汉书律厯志云筭法用竹径一分长六寸二百七十一枚而成六觚为一握所以为筭法之用也三礼图有六觚筭法形如六角米箕又有方圆筭法形圆中方方为四羃余圆为四庣沈存中谓筭法用赤筹黒筹以别正副之数详此亦见其槩矣师开鼔琴以东方西方之声而知室之朝夕师旷吹律以南风北风之声而知军之胜败艺之精也通乎天人今之艺师有此乎【师开事见晏子】
　　东观汉记今日嵗首谓上雅夀雅酒閜也魏文帝典论荆州牧刘表子弟以酒器名三爵上者曰伯雅中者曰中雅小者曰季雅隠窟杂志宋时阆州有三雅池古有脩此池得三铜器状如酒杯各有篆文曰伯雅仲雅季雅当时虽以名池而不知为刘表物也广韵防字注云酒器防即雅字也吴均诗聊倾三雅巵今人语曰雅量伎人送酒曰雅酒葢本此云
　　正部云淮南浮伪而多恢太幽虚而少效法言杂错而无主新书繁文而鲜用亦确论也
　　王子玉琫而珧珌诸侯荡琫而璆珌此古礼之言毛苌引之以释诗也







　　丹铅总録卷八
　　钦定四库全书
　　丹铅总録卷九　　　　　　明　杨慎　撰人亊类
　　孔子沐浴而朝
　　孔子沐浴而朝于义尽矣胡氏乃云仲尼此举先发后闻可也是病圣人之未尽也果如胡氏之言则不告于君而擅兴甲兵是孔子先叛矣何以讨人哉胡氏释之于春秋朱子引之于论语皆未知此理也岳飞承金牌之召或劝之勿班师飞曰此乃飞反非桧反也其从容君臣之义虽圣人不过是也
　　改元
　　古者天子诸侯继立逾年而始称元年终一主为一元未有一主而再称元者也汉文帝信新垣平之言再称后元自后武帝更十数纪元歴代皆然俗谚有乱主年年改号穷士日日更名之讥然予观长厯云秦惠文十四年更为元年则其谬不始于汉文矣又晋惠大安二年长沙王乂事败成都王颖改年为永兴是一嵗而二号齐郁林王改元隆昌海陵王改元延兴明帝改元建武是一嵗而三号史册书法混淆俗谚云乱诚是也然则本朝之制岂不度越汉唐哉
　　骑兵
　　古者以马驾车秦晋韩原之战惠公乗小驷昭公元年晋荀吴败狄于大卤始毁车崇卒而单骑自此始至六国时则尽然矣苏秦所谓车千乗骑万匹是也郑解周礼大司马师帅执提鼔云提谓马上鼓程伊川解易乘马班如为人马异处皆谓单骑如今制非也文王周公之世何尝有单骑之説乎或问六韬有骑战子何言古无单骑曰六韬伪文非太公着古亦未有无车而乘马者易曰舎车而徒杜牧之注孙子曰黄帝险于蚩尤以中夏车徒制散卒骑士此乃弧矢之利也牧之此言必有所据乃知骑兵出于北夷至赵武灵王令国中戎服骑射其事始入中国耳
　　女乐本于巫觋
　　女乐之兴本由巫觋周礼所谓以神仕者在男曰巫在女曰觋巫咸在上古已有之汲冢周书所谓神巫用国观楚辞九歌所言巫以歌舞悦神其衣被情态与今倡优何异伊尹书云敢有恒舞于宫酣歌于室时谓巫风巫山神女之事流传至今葢有以也晋夏统传女巫章丹陈珠二人并有国色荘服雅丽歌舞轻徊其解佩褫绅不待低帷昵枕矣其惑人又岂下于阳阿北里哉
　　女史
　　唐尚书郎入直供青缣白绫被或以锦緤为之给帷帐通中枕侍史一人女侍史二人皆选端正妖丽执香炉香囊护衣服唐诗春风侍女护朝衣又侍女新添五夜香韩退之红桃花诗应知侍史归天上故伴仙郎宿禁中皆指此也
</div>
    <div class="pagination">
<a href="丹铅余录_page33.html">上一页</a><span>...</span><a href="丹铅余录_page29.html">29</a><a href="丹铅余录_page30.html">30</a><a href="丹铅余录_page31.html">31</a><a href="丹铅余录_page32.html">32</a><a href="丹铅余录_page33.html">33</a><span class="current-page">34</span><a href="丹铅余录_page35.html">35</a><a href="丹铅余录_page36.html">36</a><a href="丹铅余录_page37.html">37</a><a href="丹铅余录_page38.html">38</a><a href="丹铅余录_page39.html">39</a><span>...</span><a href="丹铅余录_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
