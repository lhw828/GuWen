<!DOCTYPE html>
<html>
<head>
    <meta charset="UTF-8">
    <title>太平广记 - 第 20 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 20 页/共 228 页</h1>
    <div class="content">　　相骨人
　　唐贞元末有相骨山人瞽双目人求相以手扪之必知贵贱房次卿方勇于趋进率先访之及出户时后谒者盈巷覩次卿已出迎问之曰如何答曰不足言不足言且道个瘦长杜秀才位极人臣何必更云或有退者后杜循果带相印鎭西蜀也【出嘉话録】
　　田良逸蒋含
　　唐元和初南岳道士田良逸蒋含皆道业絶高逺近钦敬时号田蒋君以虚无为心和煦待物不事浮饰而天格清峻人见者褊恡尽去侍郎吕渭杨凭相继亷问湖南皆北面师事潭州大旱祈雨不获或请邀致杨曰田先生岂为人祈雨者耶不得已迎之先生蓬首弊服欣然就车到郡亦终无言即日雨降所居岳观建黄箓坛塲法具已陈列而天隂晦弟子请祈晴田亦无言岸帻垂发而坐及行斋左右代整冠履扶升坛天即开霁常有村姥持碧绡襦以奉对众便服之坐者窃笑不以介意杨常迎至潭州田方洗足使至乘小舟便行侍者以履袜追及于衙门即坐阶砌着袜傍若无人杨再拜亦不止之时喜饮酒而言不及吉凶是非及杨自京尹谪临贺尉使候田遗银器受之便悉付门人作法防使还曰报汝阿郎勿深忧也未几量移杭州长史未尝干人人至亦不逆性不多记人官位姓第与吕渭分最深后郎中吕温刺衡州因来谒之左右先告以使君是侍郎之子及温入下牀拊其背曰你是吕渭儿子耶温然降阶田亦不止其眞朴如此母为喜王寺尼尼众皆呼先生为师常日薪两束奉母或有故不及徃即弟子代送之或传寺尼早起见一虎在田媪门外走因以告媪曰止应是小师使送柴来不足畏也蒋君混元之器虽不及田而修持趣尚亦相兄事于田号为莫逆蒋始善符术自晦其道人莫之知后居九眞观曾命弟子至县市斋物不及期还诘其故云于山口见一巨兽当路良乆不去以故迟滞蒋曰我在此庇伊已多时何敢如是即以一符置所见处明日兽踣符下蒋闻之曰我本以符却之使其不来岂知不能自脱既以害物安用术为取符本焚之自此絶不复留意有欧阳平者行业亦高又兄事蒋于田君即隣入室平一夕梦三金炉自天而下若有所召既寤潜告人曰二先生不乆去矣我继之俄而田蜕去蒋次之平亦游桐栢山陈寡言徐灵府冯云翼三人皆田之弟子衡山周混沌蒋之门人陈徐在东南品第比田蒋而冯在欧阳之列周自幼入道利法清严今为南岳首冠【出因话録】










　　太平广记卷七十六
　　钦定四库全书
　　太平广记卷七十七
　　方士二
　　杜生　　　　师　　　　罗思逺
　　张景藏　　　叶法善　　　钱知微
　　葫芦生
　　杜生
　　唐先天中许州杜生善卜筮言走失官禄皆验如神有亡奴者造杜问之生曰汝但寻驿路归道逢驿使有好鞭者叩头乞之彼若不与以情告云杜生教乞如是必得如其言果遇驿使以杜生语告乞鞭其使异之曰鞭吾不惜然无以挝马汝可道左折一枝见代予与汝鞭遂徃折之乃见亡奴伏于下擒之问其故奴曰适循道走遥见郎故潜于斯复有亡奴者见杜生生曰归取五百钱于官道候之见进鹞子使过求买其一必得奴矣如言候之俄有鹞子使至告以情求市其一使者异之以副鹞子与焉将至手鹞忽飞集于灌莽乃徃取奴果伏在其下遂执之言人禄位中者至多兹不缕述【出纪闻】
　　师
　　唐张敬之在则天朝每思唐德谓子冠宗曰吾今佩服乃莽朝服耳累官至春官侍郎当入三品其子将道由歴于天官有僧师善隂阳算术与敬之有旧谓敬之曰侍郎无烦求三品敬之曰弟子无所求此儿子意耳敬之弟讷之为司礼博士时有疾甚危殆指讷之曰八郎得三品敬之曰忧其疾亟岂望三品也曰八郎今日如临万仞渊必不坠矣皆如其言复与张燕公説置买永乐东南第一宅有求土者戒之曰此宅西北隅最是王地愼勿于此取土越月又至谓燕公此宅气候忽然索漠甚必恐有取土于西北隅者公与偕行至宅西北隅果有取土处三数坑皆深丈余大惊曰祸事令公富贵止一身而已更二十年外诸郎君皆不得天年燕公大骇曰塡之可乎曰客土无气与地脉不相连今摠塡之亦犹人有疮痏纵以他肉补之终无益燕公子均垍皆为禄山委任授贼大官克复后三司定罪肃宗时以减死论太上皇召肃宗谓曰张均兄弟皆与逆贼作权要官就中张垍更与贼毁阿奴家事犬之不若也其罪无赦肃宗下殿叩头再拜曰臣比在东宫被人诬谮三度合死皆张説保防得全首领以至今日张説两男一度合死臣不能力争脱死者有知臣将何面目见张説于地下呜咽俯伏太上皇命左右曰扶皇帝起乃曰与阿奴处置张垍宜长流逺恶处竟终于岭表张均宜弃市更不要苦救这个也肃宗掩泣奉诏故均遇害皆如其言【出大唐新语及戎幕闲谈】
　　罗思逺
　　唐罗思逺多秘异术最善隐形明皇乐隐形之法就思逺勤求而学之思逺虽传授不尽其要帝每与思逺同为之则隐没人不能知若自试则或余衣带或露幞头脚宫中人每知帝所在也帝多方赐赉或惧以死而求之终不尽传帝怒命力士裹以油襆置于油榨下压杀而埋瘗之不旬日有中官自蜀道回逢思逺于路乘驴而笑谓使者曰上之为戏一何虐也【出开天传信记】
　　张景藏
　　中书令河东公裴光庭开元中居相位张景藏能言休咎一日忽诣公以一幅大书台字授公公曰余见居台司此何意也数日贬台州刺史【出尚书故实】
　　叶法善
　　唐宗于正月望夜上阳宫大陈影灯设庭燎自禁门望殿门皆设蜡炬连属不絶洞照宫室荧煌如昼时尚方都匠毛顺心多巧思结搆缯采为灯楼十二间高百五十尺悬以珠玉金银每微风一至锵然成韵仍以灯为龙鳯虎豹腾跃之状似非人力有道士叶法善在圣真观上促命召来既至潜引法善观于楼下人莫知者法善谓上曰影灯之盛天下固无与比惟凉州信为亚匹上曰师顷尝游乎法善曰适自彼来便召上异其言曰今欲一徃得否法善曰此易耳于是令上闭目约曰必不得妄视若有所视必当惊骇上依其言闭目距跃身在霄汉已而足及地法善曰可以观览既视灯烛连亘十数里车马骈阗士女纷杂上称其善久之法善曰观览毕可回矣复闭目与法善腾虚而上俄顷还故处而楼下歌吹犹未终法善至西凉州将铁如意质酒肆异日上命中官托以他事使凉州因求如意以还法善又尝引上游于月宫因聆其天乐上自晓音律黙记其曲而归传之遂为霓裳羽衣曲法善生隋大业丙子终于开元壬申凡一百七十年矣宁州有人卧疾连年求法善飞符以制之令于居宅井南七步掘约五尺许得一古曲几几上有十八字歌曰岁年永悲羽翼殆归哀哉罹殃苦令我不得飞疾者遂愈案孔怿防稽记云葛得仙后几遂化为三足兽至今上虞人徃徃于山中见此案几盖欲飞腾之兆也金陵六朝记曰吴帝赤乌七年八月十七日葛于方山上得道白日升天至今有煮药铛山有洗药池见在又白仲都葛弟子亦白日升天至今祠坛见在白都山下又姚光亦葛弟子自言得为火仙吴大帝积薪焚之光安坐火中手阅素书一卷法善尽传符箓尤能厌神先是高宗曾检挍诸术士黄白之法遂出九十余人曾于东都凌空观设坛醮士女徃观之俄有数十人自投火中人大惊师曰皆魅吾法摄之也卒諡越国公【出广徳神异録】
　　钱知微
　　唐天寳末术士钱知微尝至洛居天津桥卖卜云一卦帛十疋歴旬人皆不诣之一日有贵公子意其必异命取帛如数卜焉钱命蓍而卦成曰予筮可期一生君何戏焉其人曰卜事甚切先生岂悮乎钱请为韵语曰两头防土中心虚悬人足踏防不肯下钱其人本意卖天津桥绐之其精如此【出酉阳杂爼】
　　胡芦生
　　唐刘辟初登第诣卜者胡芦生筮卦以质官禄生双瞽卦成谓辟曰自此二十年禄在西南然不得善终辟留束素与之释褐从韦臯于西川至御史大夫军司马既二十年韦病命辟入奏请益东川如开元初之制诏未允辟乃微服单骑复诣胡芦生筮之生揲蓍成卦谓辟曰吾二十年前尝为一人卜乃得旡妄之随今复前卦得非曩贤乎辟闻之即依阿唯诺生曰若审其人祸将至矣辟甚不信乃归蜀果叛宪宗皇帝擒戮之宰相李蕃尝漂寓东洛妻即庶子崔谦女年近三十未有名宦多寄托崔氏待之亦不甚尽礼时胡芦生在中桥李患足疮欲挈家居扬州甚闷与崔氏兄弟同徃候之生好饮酒诣者必擕一壶李与崔各防酒赍钱三锾徃焉生方箕踞在幕屋倚蒲团已半酣矣崔兄弟先至生不为之起但伸手请坐而已曰须臾当有贵人来顾小童曰扫地方毕李生至级下芦生笑迎执手而入曰郎君贵人也何问李公曰某且老矣复病又欲以家徃数千里外何有如此贵人也曰更逺亦可公在两纱笼中岂畏此厄李公询纱笼之由终不复言遂徃扬州居参佐桥而李公闲谈寡合居之左近有高员外素相善时李疾不出高已来谒至晚又报高至李甚怪及见云朝来看公归到家困甚就寝梦有人召出城荆棘中行见旧使庄客亡已十数年矣谓某曰员外不合至此为物所诱且须臾返某送员外去遂即引至城门某谓曰汝安得在此曰为隂吏差当李三郎某曰何李三郎也曰住参佐桥知员外与三郎徃还故此祗候某曰李三郎安得如此曰是纱笼中人诘之不肯言因云饥甚员外能赐少酒饭钱银否此城不敢入请于城外致之某曰就李三郎宅得否其人惊曰若如此是杀某也遂觉特奉报此好消息李公笑而谢之心异纱笼之説后数年张建封镇徐州奏李为廵官校书郎防有新罗僧能相人言张公不得为宰相甚不快因令使院看诸判官有得为宰相否及至曰并无张尤不快曰某妙择賔僚岂无一人至相座者因更问曰莫有判官更入院否报李廵官便令促召至僧降堦迎谓张公曰判官是纱笼中人仆射不及张大喜因问纱笼事曰宰相防司必潜以纱笼防之恐为异物所扰余官不得也方悟芦生及高公所説李公竟为相荥阳郑子少贫窭有才学不遇时年近四十将献书策求禄仕郑遂造之请占后事谓郑曰此卦大吉七日内婚禄皆逹郑既欲干禄求婚皆被摈斥以卜者谬已即告云吾将死矣请审之胡芦生曰岂欺诳言哉必无致疑也郑自度无因而致请其由生曰君明日晩自乘驴出永通门信驴而行不用将从者随二十里内的见其验郑依言明日信驴行十七八里因倦下驴驴忽惊走南去至疾郑逐一里余驴入一庄中顷闻庄内呌呼云驴踏破酱瓮牵驴索主忽见郑求驴其家奴仆诉詈郑子巽谢之良久日向暮闻门内语云莫辱衣冠即主人母也遂问姓名郑具对因叙家族乃郑之五从姑也遂留宿传语更无大子弟姑即自出见郎君延郑防内须臾列灯火备酒馔夫人年五十余郑拜谒叙寒暄兼言驴事惭谢姑曰小子隔阔都不知闻不因今日何由相见遂与欵洽询问中外无不识者遂问婚姻郑云未婚初姑似喜少顷惨容曰姑事韦家不幸儿女幼小偏露一子才十余岁一女去年事郑郎选授江隂尉将赴任至此身亡女子孤弱更无所依郎即未宦若能就此亲便赴官任即亦姑之幸也郑私喜又思卜者之神遂谢诺之姑曰赴官须及程限五日内须成亲郎君行李一切我备果不出七日婚宦两全郑厚谢芦生防妻赴任【出原化记】





　　太平广记卷七十七
　　钦定四库全书
　　太平广记卷七十八
　　方士三
　　李秀才　　　王山人　　　王琼
　　王固　　　　符契元　　　白皎
　　贾躭　　　　茅安道　　　骆山人
　　石旻
　　李秀才
　　唐虞部郎中陆绍元和中尝谒表兄于定水寺因为院僧具饵时菓隣院僧亦陆所熟也遂令左右邀之良久僧与李秀才偕至环坐笑语颇剧院僧顾弟子煑新茗巡匝而不及李陆不平曰茶初未及李秀才何也僧笑曰如此秀才亦要知茶味且以余茶饮之隣院僧曰秀才乃术士座主不可轻言其僧又言不逞之子弟何所惮秀才忽怒曰我与上人素未相识焉知予不逞徒也僧复大言望酒旗翫变场者岂有佳者乎李乃白座客某不免对贵客作造次矣因奉手袖中据两膝叱其僧曰麤行阿师争敢辄无礼拄杖何在可击之僧房门后有笻杖子忽跳出连击其僧时众亦为蔽防杖伺人隙防中若有物执持也李复叱曰捉此僧向墙僧乃负墙拱手色青短气唯言乞命李又曰阿师可下阶僧又趋下自投无数衂鼻败颡不已众为请之李徐曰縁对衣冠不能杀此为累因揖客而去僧半日方能言如中恶状竟不之测也【出酉阳杂俎】
　　王山人
　　唐太尉卫公李徳为并州从事到任未旬月有王山人诣门请谒与之及席乃曰某善按数初未之竒因请虚正寝备几案纸笔香水而已令垂静伺之生与之偕坐于西庑下顷之王生曰可验之矣纸上书八字甚大且有楷注曰位极人臣寿六十四生遽请归竟亦不知所去及会昌朝三策至一品薨于海南果符王生所按之年【出松窗録】
　　王琼
　　唐元和中江淮术士王琼尝在段君秀家令坐客取一瓦子画作龟甲懐之一食顷取出乃一龟放于庭中循垣而行经宿却成瓦子又取花莟黙封于宻器中一夕开花【出酉阳杂俎】
　　王固
　　唐于頔在襄州尝有山人王固谒见頔性快见其拜伏迟钝不甚礼之别日游防复不得预王殊怏怏因至使院造判官曽叔政颇礼接之王谓曽曰予以相公好竒故不逺而来今实乖望予有一艺自古无者今归且荷公之厚聊为一设遂诣曽所居懐中出竹一节及小鼓规才运寸良久去竹之塞折枝击鼓筒中有蝇虎子数十枚列行而出分为二队如对阵势击鼓或三或五随鼓音变阵天衡地轴鱼丽列无不备也进退离附人所不及凡变阵数十复作队入筒中曽覩之大骇乃言于于王已潜去于悔恨令物色求之不获【出酉阳杂俎】
　　符契元
　　唐上都昊天观道士符契元闽人也徳行法术为时所重长庆初中夏晨告门人曰吾习静片时慎无喧动乃扃户昼寝既而道流四人邀延出门心欲有诣身即辄至离乡三十余年因思一到俄造其居室宇摧落园圃荒芜旧识故人孑遗殆尽时菓未熟乃有隣里小儿攀缘采摘契元防惜咄叱曽无应者契元愈怒旁道流止之曰熟与未熟同归摘拾何苦挂意也又曽居条山錬药乃亦思一游忽已至矣恣意厯览遍穷岩谷道流曰日色晩可归矣因同行入京道上忽逢鸣驺导引甚盛契元遽即避路道流曰阳官不宜避隂官但遵路而行须臾前导数辈望契元即狼狈奔迸及官至谛视之乃仆射马緫时方为刑部尚书素善契元马亦无恙与契元晤心独异之日已夕矣迟明即诣开化坊访马而与兵部韩侍对奕因留连竟日而旁察辞气神色曽无少异私怪其故有顷闻中疾不旬日而殁又给事李忠敏云此是陶天活有道术者中朝奉道者多归之天活本安南人非闽人也能于入静日多神游诸岳马公事人皆知之【出集异记】
　　白皎
　　河阳从事樊宗仁长庆中客游鄂渚因抵江陵途中颇为驾舟子王升所侮宗仁方举进士力不能制每优容之至江陵具以事诉于在任因得重笞之宗仁以他舟上峡发荆不旬日而所乘之舟泛然失缆篙橹皆不能制舟人曰此舟已为仇人之所禁矣昨水行岂常有所忤哉今无术以进不五百里当歴石滩险阻艰难一江之最计其奸心度我船适至则必触碎沉溺不如先备焉宗仁方与仆登岸以臣索挚舟循岸随之而行翌日至滩所船果奔骇狂触恣纵升沉须臾瓦解赖其有索人虽无伤物则荡尽峡路深僻上下数百里皆无居人宗仁即与仆辈防于林下粮饩什具絶无所有羁危辛苦忧闷备至虽发人告于土官去二日不见返饥馁逮絶其夜因积薪起火宗仁洎僮仆皆环火假寝夜深忽寤见山獠五人列坐态貌殊异皆挟利兵瞻顾睢盱言语凶谩假令挥刃则宗仁辈束手延颈矣覩其势逼因大语曰尔辈家业应此山中吾不幸舟船破碎万物俱没涸然古岸俟为豺狼之饵尔辈圆首横目曽不伤急而乃瞷然笑侮幸人危祸一至此哉吾今絶粮已逾日矣尔家近者可遽归营饮食以济吾之将死也山獠相视遂令二人起未晓负米肉盐酪而至宗仁赖之以回信因示舟破之由山獠曰峡中行此术者甚众而遇此难者亦多然他人或有以解唯王升者犯之非没溺不已则不知果是此子否南山白皎者法术通神可以延之遣召行禁我知皎处试为一请宗仁因恳祈之山獠一人遂行明日皎果至黄冠野服杖策蹑履姿状山野禽兽为匿宗仁则又示以穷寓之端皎笑曰琐事耳为君召而斩之因薙草剪木规地为坛仍列刀水而皎立中央夜防月晓水碧山青杉桂朦胧溪声悄然时闻皎引气呼呌召王升发声清长激响辽絶达曙无至者宗仁私语仆使曰岂七百里王升而可一息致哉皎又询宗仁曰物沉舟碎果如所言莫不自为风水所害耶宗仁暨舟子又实告皎曰果如是王升安所逃形哉又谓宗仁所使曰然请郎君三代名讳方审其术耳仆人告之皎遂入深逺别建坛墠暮夜而再召之长呼之声又若昨夕良乆山中忽有应皎者咽絶因风始闻乆乃至皎处则王升之魄也皎于是责其奸蠧数以罪状升求哀俯伏稽颡流血皎谓宗仁曰已得甘伏可以行戮矣宗仁曰原其奸凶尤甚实为难恕便行诛斩则又不可宜加以他苦焉皎乃叱王升曰全尔腰领当百日血痢而死升号泣而去皎告辞宗仁解衣以赠皎皎笑而不受有顷舟船至宗仁得进发江陵询访王升是其日皎召致之夕在家染血痢十旬而死【出异闻集】
　　贾躭
　　唐宰相贾躭秉政直道事君有未萌之祸必能制除至于隂阳象纬无不洞晓有村人失牛诣桑国师卜之卦成国师谓曰尔之牛是贾相国偷置于巾帽笥中尔但朝时突前告之叟乃如其言祈请公诘之具以卜者语告公公于马上笑为发巾笥取式盘据鞍运转以视之良乆谓失牛者曰相公不偷尔牛要相公知牛去处但可于安国观三门后大槐树之梢鹊巢探取之村叟迳诣三门上见槐树杪果有鹊巢都无所获乃下树低头见失牛在树根系之食草草次是盗者家【出芝田録】
　　茅安道
　　唐茅安道庐山道士能书符役幻化无端从学者常数百人曽授二弟子以隐形洞视之术有顷二子皆以归养为请安道遣之仍谓曰吾术传示尽资尔学道之用即不得逆情而衒其术也茍违吾教吾能令尔之术临事不验耳二子受命而去时韩晋公滉在润州深嫉此辈二子径往修谒意者脱为晋公不礼即当遁形而去及召入不敬二子因弛慢纵诞摄衣登阶韩大怒即命吏卒缚之于是二子乃行其术而法果无验皆擒缚加诛戮二子曰我初不敢若是盖师之见误也韩并絶其源即谓曰尔但致尔师之姓名居处吾或释汝之死二子方欲陈述而安道已在门矣卒报公公大喜谓得悉加戮焉遽召入安道厐眉美髯姿状髙古公望见不觉离席延之对坐安道曰闻弟子二人愚騃干冒尊严今日命之短长悬于指顾然我请诘而愧之然后俟公之行刑也公即临以兵刀械系甚坚召至阶下二子叩头求哀安道语公之左右曰请水一器公恐其得水遁术固不与之安道欣然遽就公之砚水饮之而噀二子当时化为双黒防乱走于庭前安道奋迅忽变为臣鸢每足攫一防冲飞而去晋公惊骇良久终无奈何【出集异记】
　　骆山人
　　唐田正之领镇州三军杀之而立王廷凑即王武俊支属也廷凑生于别墅尝有鸠数十朝集庭树暮集檐下有里人骆徳播异之及长骈脇喜隂符谷之书歴军职得士心曽使河阳回在中路以酒困寝于路隅忽有一人荷防而过熟视之曰贵当列土非常人也仆者寤以告廷凑驰数里及之致敬而问自云济源骆山人也向见君鼻中之气左如龙而右如虎二气交王应在今秋子孙相继满一百年又云家之庭合有大树树及于堂是其兆也是年果为三军扶立后归别墅而庭树婆娑暗庇舎矣墅有飞龙山神廷凑往祭之将及祠百步有人具冠冕恭要于中路廷凑及入庙神像已侧坐因而面东庙宇至今尚存廷凑清俭公正勤于朝廷惠于军民子孙世嗣为镇帅至朱梁时王镕封赵王为部将张文礼灭之【出北梦琐言】
　　石旻
　　唐石旻有竒术在扬州段成式数年不隔旬必与之相见至开成初在城亲故间徃徃説石旻术不可测盛传宝厯中石随尚书钱徽至湖州学院子弟皆在时暑月猎者进一兎钱命作汤方共食叟笑曰可留兎皮聊志一事遂钉皮于地垒涂之上朱书一符独言曰恨挍迟恨挍迟钱氏兄弟诘之石曰欲共请君共记卯年也至太和九年钱可复鳯翔遇害岁在乙卯也【出集异记】











　　太平广记卷七十八
<子部,小说家类,异闻之属,太平广记>
　　钦定四库全书
　　太平广记卷七十九
　　方士四
　　慈恩僧　　　朱悦　　　　王生
　　贾笼　　　　轩辕集　　　杜可筠
　　许建宗　　　向隐　　　　赵尊师
　　权师
　　慈恩僧
　　唐王与赵憬布衣之旧知其吏才及赵入相自前吉州新淦令来谒大喜给防甚厚时宪府官颇阙徳宗每难其授而赵授之一日偶诣慈恩占气色僧占之曰观君色殊无喜兆他年当得一邉上御史矣大笑而归翌日赵乗间奏御史府殊阙人就中监察尤为急要欲择三数人徳宗曰非不欲此官须得孤直茂实者充料卿秖应取轻薄后生中朝子弟耳不如不置赵曰臣之愚见正如圣虑欲于録事参军县令中求上大喜曰如此即是朕意卿有人未遂举二人既出逢裵延龄时以度支次对曰相公奏何事称意喜色充溢赵不之对延龄愠詈而去云看此老兵所为得行否奏事毕因问赵憬向论请何事上曰赵憬极公心因説御史事延龄曰此大不可陛下何故信之且赵憬身为宰相岂谙州县官绩效向二人又为人所称説憬何由自知之必私也陛下但诘其所自即知矣他日果问云卿何以知此二人曰一是故人一与臣微亲知之上无言他日延龄入上曰赵憬所请果如卿料遂寝行蒙郤归故林而赵薨于相位后数年邉帅奏为从事得假御史焉【出因话録】
　　朱悦
　　唐鄂州十将陈士眀幼而俊徤常鬬鸡为事多畜于家始鶵知其后之勇怯闻其鸣必辨其毛色时里有道者朱翁悦得缩地术居于鄂筑室穿池环布果药手种松桂皆成十围而未尝游于城市与士明近隣为佑因与之游而士明防狎于翁多失敬翁曰尔孺子无赖以吾为东家丘吾戏试尔可否士明之居相去三二百步翁以酒饮之使其归取鸡鬬自辰而还至酉不达家度其所行逾五十里及顾视不越百步士眀亟返拜翁求恕翁笑曰孺子更侮于我乎士明云适于中途已疲讵敢复尔因垂涕翁乃释之后敬事翁之礼与童孙齿焉士明至元和中戍于巴丘遂别朱翁【出广徳神异记】
　　王生
　　唐韩晋公滉镇润州以京师米贵进一百万石且请敇陆路观察节度使发遣时宰相以为盐铁使进奉不合更烦累沿路州县帝又难违滉请遂下两省议左补阙穆质曰盐铁使自有官使勾当进奉不合更烦累沿路州县为节度使乱打杀二十万人犹得何惜差一进奉官坐中人宻闻滉遂令军吏李栖华就諌院诘穆公滉云不曽相负何得如此即到京与公廷辩遂离镇过汴州挟刘佐俱行势倾中外穆惧不自得潜衣白衫诣兴赵王生卜与之束素王谢曰劳致重币为公夜蓍占之穆乃留韩年命并自留年命眀日令妹夫裵徃请卦王谓裵曰此中一人年命大盛其间威势盛于王者是谁其次一命与之相克太甚颇有相危害意然前人必不见明年三月卦今已是十一月纵相害事亦不成韩十一月入京穆曰韩爪距如此犯着即碎如何过得数月又质王生终云不畏韩至京威势愈盛日以橘木棒杀人判按郎官每候见皆奔走公卿欲谒逡巡莫敢进穆愈惧乃歴谒韩诸子臯羣等求解皆莫敢为出言者时滉命三省官集中书视事人皆谓与廷辩或劝穆称疾穆懐惧不决及众官毕至乃曰前日除张严常州刺史昨日又除常州刺史縁张严曽犯赃所以除替恐公等不谕告公等知诸人皆贺穆非是廷辩无何穆有事见滉未及通闻閤中有大声曰穆质争敢如此赞者不觉走出以告质质惧明日度支员外齐抗五更走马谓质曰公以左降邵州邵阳尉公好去无言握手留赠促骑而去质又令裵问王生生曰韩命禄已絶不过后日眀日且有国故可万全无失矣至日晚内宣出王薨辍朝明日制书不下后日韩入班倒牀舁出遂卒时朝廷中有恶韩而好穆者遂不放穆敕下并以邵阳书与穆【出异闻集】
　　贾笼
　　穆质初应举试毕与杨凭数人会穆防云防贤甚于防奸杨曰公不得矣今天子方礼贤岂有防贤甚于防奸穆曰果如此是矣遂出谒鲜于弁弁待穆甚厚食未竟仆报云尊师来弁奔走具靴笏遂命彻食及至一眇道士尔质怒弁相待之薄且来者是眇道士不为礼安坐如故良久道士谓质曰岂非供奉官耶曰非也又问莫曽上封事进书防求名否质曰见应制已过试道士曰面色大喜兼合官在清近是月十五日午后当知之矣防是第三等官是左补阙故先奉白质辞去至十五日方过午闻扣门声即甚厉遣人应问曰五郎拜左补阙当时不先唱第三等便兼官一时拜耳故有此报后鲜于弁诣质质怒前不为毕馔不与见弁复来质见之乃曰前者贾笼也言事如神不得不徃谒之质遂与弁俱徃笼谓质曰后三月至九月勿食羊肉当得兵部员外郎知制诰徳宗尝赏质曰每爱卿对敭言事多有行者质已贮不次之望意甚薄知制诰仍私谓人曰人生自有分岂有不吃羊肉便得知制诰此诚道士妖言也遂依前食羊至四月给事赵憬忽召质云同寻一异人及到即前眇道士也赵致敬如弟子礼致谢而坐道士谓质曰前者勿令食羊肉至九月得制诰何不相取信今否矣质曰莫更有灾否曰有厄质曰莫至不全乎曰初意过于不全縁识圣上得免死矣质曰何计可免曰今无计矣质又问若迁贬几时得归曰少是十五年补阙却回贫道不见执手而别遂不复言无何宰相李泌奏穆质卢景亮于大防中皆自言频有章奏諌白国有善即言自已出有恶事即言苦諌上不纳此足以惑众合以大不敬论请付京兆府决杀徳宗曰景亮不知穆质曽识不用如此又进决六十流崖州上御笔书令与一官遂逺贬后至十五年宪宗方徴入贾笼即贾直言之父也【出异闻集】
　　轩辕集
　　唐宣宗晚歳酷好长年术广州监军吴徳鄘离京日病足颇甚及罢已三载矣而疾已平宣宗诘之且言罗浮山人轩辕集医之遂驿诏赴京既至馆山亭院后放归拜朝散大夫广州司马坚不受临别宣宗问理天下当得几年集曰五十年宣宗大悦及至晏驾春秋五十【出感定録】
　　杜可筠
　　唐僖宗末广陵贫人杜可筠年四十余好饮不食多云絶粒每酒肆巡座求饮亦不见醉人有怜与之酒又终不多饮两三杯即止有乐生旗亭在街西常许或隂雨徃他所不及即约诣此率以为常一旦大雪诣乐求饮值典事者白乐云既已啮损即须据物赔前人乐不喜其説杜问曰何故乐曰有人将衣服换酒収藏不谨致为鼠囓杜曰此间屋院几何曰若干杜曰弱年曽记得一符甚能却鼠即不知今有验否请以试之或有徴当可尽此室宇永无鼠矣乐得符依法焚之自此遂絶鼠迹杜属秦彦毕师铎重围际容貌不改皆为絶粮故也后孙儒渡江乃寓毗陵犯夜禁为刃死传其劒解矣【出桂苑藂谈】
</div>
    <div class="pagination">
<a href="太平广记_page19.html">上一页</a><span>...</span><a href="太平广记_page15.html">15</a><a href="太平广记_page16.html">16</a><a href="太平广记_page17.html">17</a><a href="太平广记_page18.html">18</a><a href="太平广记_page19.html">19</a><span class="current-page">20</span><a href="太平广记_page21.html">21</a><a href="太平广记_page22.html">22</a><a href="太平广记_page23.html">23</a><a href="太平广记_page24.html">24</a><a href="太平广记_page25.html">25</a><span>...</span><a href="太平广记_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
