<!DOCTYPE html>
<html>
<head>
    <meta charset="UTF-8">
    <title>古今说海 - 第 56 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今说海 - 第 56 页/共 59 页</h1>
    <div class="content">
　　吴中为大宁都司经歴太宗师至大宁公以众出迎上一见拔于羣众赐衣命守会州南兵攻城率众却之移守蓟州遂命署北平布政司理问升经歴给饷运督城守后官至少保工部尚书【见杨士竒撰墓碑】

　　金忠侨居北京二十年上初举义靖内难公布衣入见署纪善遂从征伐明年署长史后官至兵部尚书【杨士竒撰墓志】

　　徐増寿中山武宁王达之次子文皇靖难之初有翊戴功而竟死非命初追封武阳侯进封定国公子孙世袭谥忠愍【初増寿兄魏国公辉祖实与齐黄之谋而増寿独以百口保文庙无他盖辉祖尽忠于建文而増寿宣力于文庙故今两公并传】

　　洪武三十五年九月初四日制封奉天征讨官员
　　都督佥事丘福为中府左都督淇国公
　　都督佥事朱能为左府左都督成国公
　　以上俱奉天靖难推诚宣力武臣特进荣禄大夫右柱国食禄二千五百石子孙世袭
　　都督佥事张武为中府都督同知咸阳侯食禄一千五百石
　　都督佥事陈珪为后府都督同知泰宁侯食禄一千二百石
　　郑亨为中府左都督武安侯食禄一千五百石
　　孟善为右府都督同知保定侯食禄一千二百石
　　王忠为右府都督同知靖安侯食禄一千石
　　都指挥王聪为中府都督佥事武城侯食禄一千五百石
　　都督佥事徐忠为前府左都督永康侯食禄一千五百石
　　张信为隆平侯食禄一千石子孙世袭隆平伯
　　李逺为中府都督同知安平侯食禄一千石子孙世袭安平伯
　　郭亮为左府都督同知成安侯食禄一千二百石子孙世袭成安伯
　　以上俱奉天靖难推诚宣力武臣特进荣禄大夫柱国子孙世袭
　　都督佥事房寛为思恩侯食禄八百石子孙世袭指挥使【无阶勲】
　　右都督顾成为奉天翊运推诚宣力武臣特进荣禄大夫柱国后府右都督镇逺侯食禄一千五百石子孙世袭
　　都指挥使徐祥为兴安伯食禄一千石子孙世袭
　　都督佥事徐理为武康伯食禄一千石子孙世袭
　　都指挥佥事李浚为襄城伯食禄一千石
　　都指挥同知张辅为信安伯食禄一千石
　　都督佥事唐云为新昌伯食禄一千石子孙世袭指挥使
　　都指挥使孙岩为应成伯食禄一千石子孙世袭
　　都指挥使房胜为富昌伯食禄一千石子孙世袭指挥使
　　都指挥使赵彛为忻城伯食禄一千石子孙世袭
　　都督佥事陈旭为云阳伯食禄一千石
　　都督佥事刘才为广恩伯食禄九百石子孙世袭指挥同知
　　以上俱奉天翊卫宣力武臣特进荣禄大夫柱国
　　都指挥同知张玉追封奉天靖难推诚宣力武臣特进荣禄大夫柱国英国公谥忠显
　　都指挥同知谭渊追封奉天靖难推诚宣力武臣特进荣禄大夫柱国崇安侯谥壮节
　　曹国公李景隆为奉天辅运推诚宣力武臣特进光禄大夫左柱国太子太师曹国公増禄一千石通前四千石子孙世袭
　　兵部尚书茹瑺为奉天翊运守正文臣特进荣禄大夫柱国太子少保兼兵部尚书忠诚伯食禄一千石以给本身
　　都督同知王佐为奉天翊运宣力武臣特进荣禄大夫柱国中府都督同知顺昌伯食禄一千石子孙世袭指挥使
　　都督佥事陈瑄为奉天翊运宣力武臣特进荣禄大夫柱国右府都督佥事平江伯食禄一千石子孙世袭指挥使
　　谷府护卫指挥佥事张兴为骠骑将军都督佥事
　　仪卫正张成为骠骑将军都指挥使
　　驸马都尉王宁为奉天辅运推诚効义武臣特进光禄大夫柱国驸马都尉永春侯食禄一千石子孙世袭
　　都指挥谭渊男谭忠为特进荣禄大夫柱国新宁伯食禄一千石子孙世袭

　　古今说海卷一百三十八

　　●钦定四库全书

　　古今说海卷一百三十九

　　（明）陆楫 编

　　说纂二十三【杂纂十一】

　　○备遗録【明张芹】

　　太常寺卿黄公

　　公讳子澄江西分宜人初名湜以字行博学多才洪武癸亥贡入太学明年京闱乡试第二乙丑会试第一进士及第第三授翰林院修撰寻兼春坊官侍东宫讲读累迁太常寺卿太孙立诸王多不心服一日太孙坐东角门召子澄告曰诸王尊属各拥重兵何以制之澄以汉平七国事为对太孙喜曰得先生谋吾无虑矣及即位有言周齐湘代岷五府为变者朝罢召子澄谓曰先生忆昔东角门之言乎子澄曰不敢忘也遂与齐泰谋遣李景隆往执周王徙代王于边以兵围湘王于荆王自焚死执齐王囚之京师岷王降为庶人燕邸亦加诮让朝廷以子澄为功褒赏之己卯七月靖难兵起移檄诛子澄及齐泰等耿炳文既败诏李景隆率兵百万以往景隆自负文武材子澄授以指画景隆依违而已子澄甚忧之未几景隆战败奔还京师赦不诛子澄哭谏曰景隆出师无纪意在观望不诛之以谢宗社何以惩将士不听已而徐凯盛庸继踵败衂顾成等皆降子澄抚膺恸曰大事去矣万死不足赎误国之罪矣乃赋诗以志痛诗曰仗钺曽登大将坛貂裘逺赐朔风寒出师无律真児戏负国全身独汝安论将每时悲赵括攘夷何日见齐桓尚方有剑凭谁借哭向苍天几堕冠闻者哀之寻用廷臣议谪子澄及泰于逺方以快敌意其实阴使之募兵也时诸将犹守淮南而文庙之师渡江矣京城破子澄死之宗党连坐者甚众

　　兵部尚书齐公

　　公讳泰应天府溧水人洪武丁卯乡贡进士始名徳后受知于髙庙改赐今名筮仕礼部主事一日雷震谨身殿上躬祷于天择九年无过官陪礼泰与焉乙亥为兵部左侍郎戊寅进本部尚书尝被召问边将姓名泰厯数无遗又欲考诸图籍泰出袖中手册以进自是益承眷遇及上弃羣臣泰与受顾命辅嗣君日见倚重遂与黄子澄议削弱诸藩邸及靖难兵起泰主用兵之策命将出师多其筹划嗣君惟召学士辈讨论周官法度处便殿弄翰墨而已阃外事一以付泰泰遂移檄指斥亲王或难之泰怒曰名正言顺敌乃可服是何言邪语闻泰罪遂重泰以谷王漏师遁还虑辽宁二府为变召还京师宁王与靖难师合惟辽王至始与北兵战犹互有胜负及势不可支乃谪其官以求解兵时二年七月也李景隆奉书文皇谓齐黄皆已屏窜遐荒可息兵矣文皇不信进兵益急寻召泰还而京城已定嗣君出走泰追之不及至广徳州时翰林修撰王叔英在州募兵以泰为贰令州人执之既至泰告之故乃释与圗再举后被执不屈而死亲党连及者数百人【或云泰之脱走也其所乗白马极骏虑人识之乃以墨涂黒焉既而行逺马汗流墨脱竟为人所踪迹】

　　翰林侍讲方公

　　公讳孝孺字希直一字希古别号逊志浙江宁海人父克勤为济宁太守子三人公其仲也生之夕有大星堕于其所自幼精敏絶伦双瞳炯炯如电日读书积寸年十四五侍父北游歴齐鲁故墟览周公孔子之庙宅求七十子之遗踪慨然以为彼七十子纵颜闵未可几及其余若樊迟冉求辈使与之同时岂皆让之但今世无孔子者出不得所依归耳自是精思力践进修不已弱冠从学宋濂时濂所收皆天下名士公五经百家皆已藴藉凡理学渊源之统人物絶续之纪盛衰几微之载名物度数之详靡不研精离析而会归于大通谓化民必自正家始作宗范九篇以告宗人尝卧病絶粮家人以报辄曰古人有三旬九食甑无储粟者穷岂独我哉因相与大笑而止父尝被诬谪戌江浦上疏乞代役不报洪武十五年吴沉揭枢等荐公可大用聘至入见称旨上谓太孙曰此庄士也当老其才以辅汝试灵芝甘露论谕遣还家丁卯复召至上方重赏罚以其志存教化谓左右曰今非用孝孺时乃擢将仕佐郎汉中府学教授蜀献王延之处以宾师使之讲经论文无虚晷当时蜀治依于礼乐公之功也丙子校文应天府戊寅太孙即位召为翰林侍讲学士每臣僚奏事必命公就扆前批答言听谏行近古所无公尝作书事诗曰斧扆临轩几砚间春风和气满龙颜细听天语挥毫久携得香烟两袖还风软彤庭尚薄寒御炉香绕玉阑干黄门忽报文渊阁天子看书召讲官其相与如此时朝议削弱诸藩公与其谋靖难师起移檄诛奸臣公名与焉姚广孝尝启文庙曰殿下入京慎勿杀方孝孺杀此人天下读书种子絶矣至是势迫公自分必死乃作絶命词其畧曰天降丧乱兮莫知其由奸臣得计兮谋国用犹忠臣发愤兮血泪交流以死殉君兮抑又何求呜呼哀哉兮庶不我尤既而文庙践阼求代草者广孝荐公召之数回乃以衰服入见恸哭不止授以笔投之地文庙曰吾效周公辅成王而来公曰既称周公辅成王今成王安在且成王既没当立成王之子因有灭十族等语文庙大怒命割其舌乃含血犯御座语极不逊磔之至死乃已遂诛其宗亲八百四十七人焚夷其先人墓后仁庙尝与近臣论及曰孝孺是个忠臣永乐二十二年十一月御札礼部建文中奸臣正犯已受显戮家属初发教坊司锦衣卫浣衣局并习匠及功臣家为奴今有存者既经大赦可宥为民给还田宅于是惟一子妇魏氏得归即其故居立祠祀之所著逊志斋集行于世【或云初李景隆父子好贤下士与公交谊甚笃景隆之帅师北伐由公荐之既而兵败不诛渐有异志人多知之以告建文建文雅信公遂不复疑卒开门以降盖不免于误国也】

　　副都御史练公

　　公讳安字子宁以字行江西新淦人父伯尚洪武间为起居注以直言忤旨谪归徳州同知后迁临安镇江二府通判卒于官公性资英迈志操不凡幼从乡长者竹庄先生游竹庄命赋水竹村居有千山暮雨石泉通一夜春雷箨龙长之句竹庄甚奇之后游邑庠与金公幼孜相友善尝谓之曰子异日必为良臣我当为忠臣洪武甲子领乡荐明年入对大廷极言朝廷用人狥其名而不求其实以小善而迅进之以小过而迅戮之因歴陈古人所以教养任用之道言甚剀切髙庙嘉之擢第二名进士及第授翰林院修撰公益以名节自砺于是声望蔼然未几以母丧去位力行古丧礼服阕升吏部左侍郎寻迁御史台左副都御史革除间与方公孝孺等特见信用靖难师起公极论曹国公李景隆奸邪不忠一日于朝班内执景隆数其罪奏请诛之不听公愤激稽首请先伏诛遂罢朝师既渡淮靖江府长史萧用道衡府纪善周是修上书论大计指斥用事者罪书下羣臣及两人议用事者怒盛气以诟两人公言国事至此尚不容言者乎顾所论吾过有则改之无则加勉诟者愧而止文庙继统召公责问公不屈而死婣亲被逮戍边徼者甚众惟吉水钱氏得免及钱公习礼仕于朝为乡人所持恒懐不安以告少保杨公荣杨公乗间以闻文庙欣然曰使练子宁今日在此朕固当用之耳后同知王佐辑公遗文一帙序之曰金川玉屑集提学副使李梦阳立金川书院祀公父子名其堂曰浩然而刻石记焉

　　礼部右侍中黄公

　　公讳观字澜伯一字尚宾池州贵池人父赘于同邑许氏从其姓公既仕始复姓公自幼颕异长受业于元翰林待制黄公殷士天兵入大都殷士死之公益砥砺以忠义自许洪武庚午领乡荐辛未入对御戎策大要以天道福善祸淫之机人事练兵讲武之法为言髙庙嘉之擢状元及第授官翰林寻升礼部右侍郎革除年间改官制増侍中员次尚书以公为之与方公孝孺等日见亲用靖难师既渡淮公征兵上游率诸郡入援奋不顾家且行且募兵至安庆闻京城已定痛哭谓人曰吾妻素有志节必不受辱遂招魂葬之江上明日家僮自京逃来果言夫人翁氏暨二女俱被执有象奴得之叱取钗钏出市酒殽夫人遂携二女率家属十人赴淮清桥下溺焉公舟至李阳河度大事已去不可为乃东向再拜于罗汊矶湍水急迅绐舟人奋棹遂自溺焉郡人柯暹尝为传其事匿不示人后知县清江龚守愚于公所居故址学宫之西立祠祀之

　　礼部尚书陈公

　　公讳迪字景道宁国宣城人曽祖巨卿元江州路总管祖宥贤父仲康抚州守御千户所百户公自幼倜傥有志操洪武初辟郡学训导己未以通经召除翰林编修乙丑升侍讲预修大典辛未升山东布政司左参议捕蝗弭盗民甚徳之甲戌丁内艰夺情起服辞不允乙亥升云南左布政使时曲靖乌撒乌蒙等处苗贼猖獗公帅师击破之献俘于朝有白金彩币之赐戊寅升礼部尚书革除二年水旱求言公条陈清刑狱恤流民等事多见采纳寻加太子少保辞所兼俸不受靖难师起公与太常寺卿黄子澄兵部尚书齐泰等上疏陈大计文庙继统召公责问公不屈与子丹山鳯山等六人同磔于市【丹山等哭呌曰父亲累我辈也迪曰今日休说这话一云迪之临刑也文皇命割其子肉塞入迪口令自啖之因问曰好吃否迪曰这是忠臣孝子底肉香美好吃】初廷臣同约死义者二十五人惟郑赐黄福尹昌隆归附后数十年有司于公故居立祠祀之

　　户部侍郎卓公

　　公讳敬字惟恭浙江瑞安人后徙沧州博学多能谈论英发天文律厯地理兵刑皆造其奥十五六岁时读书寳香山尝夜归值风雨路得一牛骑以行及门纵之则虎也洪武戊辰由进士为给事中尝言诸王服饰踰制髙皇笑而纳之厯宗人府经厯进户部侍郎革除初文庙入朝敬密奏曰燕王智虑絶人酷类先帝夫北平者强干之地金元所由兴也宜徙燕封南昌以絶祸萌夫萌而未动者几也量时而为者势也势非至刚莫能断几非至明莫能察疏上建文君大惊袖而入事竟寝后靖难兵入有执敬数之曰此得非前日奏我诸王者耶敬厉声对辞不逊且曰用敬言王何能至此上怒欲杀之系之狱使人讽之受官不屈姚广孝乃借吴不杀范蠡而蠡卒灭吴王衍不杀石勒而勒终灭衍夫敬言诚见用陛下岂有今日于是斩敬夷三族

　　左拾遗戴公

　　公讳徳彛浙江奉化人洪武甲戌进士第三授翰林编修甫三载升侍讲上谕之曰官翰林者虽以论思为职然既列近侍旦夕在朕左右凡国家政治得失生民利病当知无不言昔唐陆贽崔羣李绛之徒在翰林皆能正言谠论补益当时显名后世尔盍以古人自期待哉公与侍读张信皆顿首谢由是感奋思所以称上意拾遗补阙直声振于朝改监察御史益善于其职革除间改左拾遗靖难师既迫与黄子澄齐泰方孝孺练子宁胡闰宋征韩永等日夜画策防御后俱死难

　　都给事中龚公

　　公讳泰字叔安浙江义乌人九岁而孤母傅氏躬教之洪武丙子领乡荐入太学授户科给事中辛巳迁都给事中壬午六月靖难师驻金川门与妻傅诀曰顾事至此吾分死矣尔赍勑携幼穉以归否则俱溺于井辱可免矣言未竟火起内廷公驰赴之道为兵校所执见上于门外命非奸籍者释之公亦释遂从城上投下而死时年三十六

　　太常寺少卿廖公

　　公讳升洪武中为五军都督府断事二十九年六月迁太常寺少卿革除中修太祖实録与侍读学士髙巽志俱为副总裁壬午六月京师平自缢死

　　副都御史陈公

</div>
    <div class="pagination">
<a href="古今说海_page55.html">上一页</a><span>...</span><a href="古今说海_page51.html">51</a><a href="古今说海_page52.html">52</a><a href="古今说海_page53.html">53</a><a href="古今说海_page54.html">54</a><a href="古今说海_page55.html">55</a><span class="current-page">56</span><a href="古今说海_page57.html">57</a><a href="古今说海_page58.html">58</a><a href="古今说海_page59.html">59</a><a href="古今说海_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
