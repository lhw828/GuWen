<!DOCTYPE html>
<html>
<head>
    <meta charset="UTF-8">
    <title>云麓漫抄 - 第 1 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云麓漫抄 - 第 1 页/共 9 页</h1>
    <div class="content">　　钦定四库全书　　　　子部十
　　云麓漫抄　　　　　　　杂家类三【杂説之属】提要
　　【臣】等谨案云麓漫抄十五卷宋赵彦衞撰彦衞字景安绍熙间宰鸟程又通判徽州此书有开禧二年序自署新安郡守其所终则不可考矣据自序初名拥鑪闲记本止十卷先刻于汉东学宫后官新安并刻后五卷始易今名案文献通考载云麓漫抄二十卷又续二卷与自序不符岂其后此十五卷之外又有所増抑通考误十卷为二十卷误续五卷为续二卷也世传朱彞尊曝书亭所抄宋本乃止十卷是此书原非一本未能断其孰是矣书中记宋时杂事十之三考证名物者十之七其记事于秦桧父子无贬词而枉杀曲端一事遗张浚而独咎王庶又称勘端反状殊为曲笔其考证则颇为赅博中有偶然纰漏者如谓论语翔而后集当非一雉不知诗如集于木春秋传独集于枯家语有隼集于陈庭皆非羣栖义也谓魏之如姬乃取尊如王姬之意不知古有如姓而宋玉之赋神女吕不韦之奉异人战国之时以姬为媵侍美称久矣他如芙蓉花根为断肠草乃陶宏景名医别録之説而引为老圃之言以解李白诗周礼冬官散在五官乃俞庭椿复古编之説而矜为独见以至以孟婆为元冥之配以阿房宫之阿为阿娇阿连之阿以诗不显文王证太宗派下赵不衰等命名之非而夀亭侯印一条与三国志剌谬米元章评书一条与所作书史互异皆不能知为依托均为瑕类然而辨十八学士图乃钦宗画赐张叔夜李纲误题为阎立本又开元亦有十八学士不止太宗辨以黒为卢即尚书卢弓之训非北方土语辨行香非国忌之礼辨史记防传诸兆之名辨王献之保母墓甎之伪辨博古图误驳三礼图辨王莽律权石辨罗靖碑非父子同名辨墓祭已见周礼辨萧翼无赚兰亭事皆言有根据足资考核至于吕大防长安图原书已佚此存其概唐制科之名目与宋送迎金使之经费皆史志之所未详自序以为可敌叶梦得避暑録话殆不诬也乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀




　　云麓漫抄原序
　　拥鑪闲纪十卷近刋于汉东学宫颇有索观者无以应其求承乏来此适有见版并后五卷刻诸郡斋近有避暑录似与之为对易曰云麓漫抄云开禧二年重阳日新安郡守赵彦卫景安书于黄山堂











　　钦定四库全书
　　云麓漫抄卷一　　　　　宋　赵彦衞　撰
　　常州宜兴县善拳寺唐李蠙旧宅山上有九斗坛下有干水二洞寺有碑其畧云凖内门承奏院刑司帖据清讼院申有常州善拳寺僧冲伟执状立桥称抑屈者右似此立桥等人当司奉批旨就问仍取文字遂领到冲伟责问据状先在宜兴善拳寺住持寺墙内有九斗坛自来属寺建隆元年被县令欧阳度奏陈改差道流主持下吏礼部太常寺刑部定奉批旨下待制院本院不详省寺元定却改付道流续次陈奏下御史台台司却牒过省部防并不与冲伟理定縁此立桥乞下按鞫院诸司行遣奏元承刑部牒奉制中外诸司刑狱如有寃诉并大理寺推覆大理寺有寃即送御史台断又未息诉即命大僚制置院推覆此件公事合命大僚详覆御批此小事何劳大僚详定但问累代兴创如何见説星辰便是道门中事且如郊祭天地星辰山川岳渎不用道士行礼既久系僧主管辄因造次所奏故致词诉可今仍旧隶善拳或有请祷只用僧祈泽寺祈祷见差道士互有参杂亦可差僧永为定式如此去更有如欧阳度小官人子乱挠公方有所陈述不得取旨水旱灾沴乃孤之不德非因道士和尚淳熙十三年国史院于余家取索徽宗朝文字尝以此碑缴纳史馆渊圣皇帝居东宫日亲洒宸翰画唐十八学士并书姓名序赞以赐宫僚张公叔夜靖康初张以南道总管自邓领兵勤王京师拜枢密以不肯推戴异姓取过军前饮恨而薨长子慈甫从行慈甫阁中携画南来诸叔屡取之不与有以势力来图者慈甫阁令人以赝本遗之今豫章刻是也丞相李公伯纪为之颂序以为阎立本画禇亮赞而御书十八人姓名画既不精而赞中字亦有故与改之者李初不考也后边人请和慈甫来取其室有旨还之先妣乃枢密公之侄而枢密夫人亦先人诸姑先人在枢密勤王幕中经理诸孤南来慈甫之阁畱宸翰付先君以行庆元五年余为天台倅以宸翰刻诸台倅公廨并载其事丞相京公得其本答书云乡里所刻为赝本无疑矣
　　高宗尝书车攻篇赐枢密沈公与求必先字甚大重字皆更一体书云汉昭囘今古罕俪圣政书作赐宰臣误矣尝敬观于孙公侍郎处【侍郎公讳诜】
　　卢龙河在北方唐书云北人谓黑为卢谓水为龙书云卢弓矢千笺云卢黑弓也战国防韩卢天下之骏犬诗亦有田卢笺云卢黑也犬之黑色者多善走而猛故田犬以卢名之若守犬则不以善走为事矣大抵牛马之类黑者健于黄白不独犬耳以此观之古人皆以卢为黑非北人语也
　　晨风诗毎章皆释之为草木独解六驳云是兽按崔豹古今注云山有木叶似豫章皮多癣驳名六驳则六驳亦木也方与上下章意协
　　易纬有六日七分之説巫史附防之学非圣人之意也而学者惑之其説以六十卦为候卦坎离震兑为四至居中分四时震主春离主夏兑主秋坎主冬六十卦分四方主五日一候卦有六爻毎月分五卦主六候五卦之中三十爻故主一月之日而候则毎候五日一月六候故五卦分主六爻説者以为扬子云之作太本易者如此是何窥圣人之浅也子云首为卦气已非夫子之意且卦气起于中孚为冬至又当坎之初此説已无理子云又配之以中卦气以屯直小寒又当坎之九二而太配以闲卦气以升直大寒又当坎之九三而太配以干卦气以小过直立春亦配以差卦气以渐当惊蛰而亦配以鋭其它仿此皆强为之説非理之自然使直以小寒之卦而直大寒以直大寒之卦而直立春更相移易有何不可殊不知易之为义岂可专以卦气求其间盖有直可配时月确然不可迁易者如一阳生为复二阳为临三阳为泰四阳为大壮五阳为夬六阳为干一阴为姤二阴为遯三阴为否四阴为观五阴为剥六阴为坤以此配十二月是岂可更互移易哉若因此为例而欲以六十四卦毎一爻直一日则非大易之旨矣不可不辨也今图于后以见卦气之谬













　　六十卦准气并天度图















　　色斯举矣翔而后集此言夫子与弟子游行所见圣人岂有机心哉禽方囘翔亦识其顔色而后集言集则非一雉矣方春领雏而食非雌而何夫子叹其得时子路取饮食之余以饲之乃三嗅而飞起今解者云子路捕而共夫子子路虽好勇乌至是哉或云圣人寓意于人物亦未必如此尝举似东莱吕先生云此説甚通人受天地之中以生头圆象天足方法地五脏六腑疑莫不然今医家言胃管之下即有肺肺属金肺之下有心心属火肝属木脾属土肾属水窃谓心居中虚治五官心当属土肺在上为华盖庇覆五脏当属火始应天地造化不然则五行错乱失其叙矣而前辈罕言之及观月令仲春盛德在木故所主皆属木而祭先脾仲夏盛德在火所主皆属火而祭先肺仲秋盛德在金所主皆属金而祭先肝仲冬盛德在水所主皆属水而祭先肾中央盛德在土所主皆属土而祭先心正义云古文尚书説脾木也肺火也心土也肝金也肾水也许愼按月令四时所祭与古文同则知先儒已有此説后人不能明之往往流入于医家良可叹也或恐难易岂不见天文家所用五行地理家则反其位而用之谓之大五行此吾儒所説五脏彼医家所説不必拘也何伤乎古者天子千里之外设方伯五国以为属属有长十国以为连连有帅三十国以为率率有正二百一十国以为州州有伯八伯各以其属属于天子之老二人分天下以为左右曰二伯故周公召公分陜而治周室中微二伯不能举职八州之伯各以其力讨服不庭以尊王室至其末也假尊王之名以力服于诸侯故王室不竞而伯盛伯转而为霸异其称号逼斯甚矣诗既伯既祷释文伯作祃音古者行师必先祷马祖二伯以兵威诸侯常有祃祭祃霸声相近恐以此讹孟子不过曰五霸三王之罪人也荀卿凡言王必继之以霸如曰粹而王驳而霸王任德霸任刑殊不知王天子之事霸人臣之事君臣之分乌可乱也
　　子见南子子路不悦曰予所否者天厌之天厌之或者致疑于此周制诸侯曰国君妻曰小君礼小君预祭臣子得见小君孔子既见衞君见其小君礼也子路不晓此意故孔子有予所否者天厌之之语天厌言天之所弃则可见衞之南子虽淫乱而居小君之位焉得不见乎
　　公山弗扰以费畔佛肸以中牟畔召子欲往盖公山弗扰佛肸皆季氏之臣季氏叛鲁者也二人叛季氏则必归鲁圣人喜之然亦卒不往
　　礼食必先祭释者谓祭先制饮食之神释氏亦祭谓之出生则修鬼道儒释之分如此
　　牛之为用见于经曰肇牵车牛曰服牛乗马惟用于车周官牛人亦不云耕也自赵过为汉搜粟都尉始教民代田有牛耕之制或云冉耕字伯牛岂周晚已用牛耕但未广及于天下又云伯牛之字后人所记茍如此则过之有功于农厚矣代田事通典载甚详
　　礼居士锦带释者谓古之帝王必有命民能敬长怜孤取舍好谦举事力者命之于其君居士即命民韩非子书东海上有居士狂矞华仕昆弟二人今之赐处士号是也
　　诗言不显文王释者谓不显言甚显也周齐侯钟识有不显皇祖之语不字作□始知为丕字盖移下一画居上耳与书言丕显哉文王谟同义盖古字少往往借用或左右移易或从省文不可以一槩论当以意求三代铭器存者甚多如祖作且仲作中伯作□空作工子孙字持戈防者铭武功也又诸国字或不同故见于鼎彛文亦皆有异有王者作一道德以同风俗然后车同轨书同文世人但知秦以前有古篆而不知如此多品也
　　三江其説不同孔颖达尚书正义云南江从防稽呉县南东入海中江从丹阳芜湖县西东至防稽阳羡县东入海北江从防稽毗陵县北入海韦昭又以松江浙江浦阳江为三江今浙西之地受上流诸郡之水以入江海其大源有三一自宁国建康等处积上流众水入溧阳为金渊即子胥沈金之所至鎭江之金坛延陵为长塘湖至常州宜兴武进晋陵为隔湖又自宜兴环无锡平江之呉县呉江湖州之乌程为太湖又东为松江自昆山秀州嘉兴华亭入海其二自宁国徽严界聚上流之水下入杭州界合临安之于潜新城昌化等县之水东入江涨桥运河北自湖州市入太湖其三自广德军界积聚山北及上源之水下入宜兴安吉合长兴等县水入太湖由松江以入海此尚书疏义禹贡之三江也但説得不分晓故后人指江东之水为广德诸山限隔焉得南下今云广德军山北上源之水始涣然矣或云此三水皆由太湖松江入海只可云一江合以浙江受二浙之水为一江扬子江为一江理亦通盖此三江皆独入海松江下又自有三江善长云松江东南行七十里入小湖自湖东南出谓之谷水谷水出小湖迳由拳县故城下即秦之长水县又东南迳嘉兴县城西盐官县故城南过武原出为散浦以通巨海谷水既堙废故吴中多水松江东流聚为小湖西北接白蚬马腾瑇瑁四湖谷湖即谷水又南接三江今松江北迳七十里江水分流谓之三江口即呉越春秋范蠡去越乗舟出三江口入五湖是也庾仲初扬都赋注云太湖东注为松江下七十里有水口分流东北入海为娄江东南入海为东江与松江而三太湖发源既远汇为巨壑水不入海则民不奠居故云三江既入震泽厎定或云自岷山导江所包地里濶远今三江萃于东南殊不知三江既入系于扬州岂可舍扬而它求哉
　　经云嶓冢导漾东流为汉又东为沧浪之水过三澨至于大别南入于江东汇泽为彭蠡东为北江入于海此言漾汉之水自入海循江之北而行不与江混也又岷山导江东别为沲又东至于澧过九江至于东陵东迤北防于汇东为中江入于海言江水至此盛大居中而行故曰为中江非谓别有南江也漾汉二水不与江杂经反复言之解者因见有中北二江之文遂又添南江失经旨矣
　　书云云土梦作乂孔安国注云云梦在江南按左传呉人入郢楚子涉雎济江入于云中王寝盗攻之以戈击王王奔郧楚子自郢西走涉雎则当出于江南并后涉江入于云中遂奔郧郧则今之安州涉江而后至云入云然后至郧则云在江北也左传郑伯如楚王以田江南之梦则云在江北明矣云梦之名互见诸书不同郑伯田江南之梦地理志南郡华容县南有云梦泽杜预云南郡枝江县西有云梦城江夏安陆县亦有云梦或曰南郡华容县东南有巴丘湖江南之梦云梦一泽而毎处有名者司马相如赋云云梦者方八九百里则此泽跨江南北皆有名焉在江南则今之公安石首武宁等县江北则玉沙监利景陵等县皆是也
　　今人折竹长寸余者三以手弹于几以占吉凶命曰五兆大意髣髴灼按楚词索琼茅以筳篿命灵氛为余占之注琼茅灵草也筳竹算也又云小破竹也楚人结草折竹卜曰篿灵氛古之善卜者则知今之五兆盖始于楚之筳篿二字音廷专
　　北使来贺正多値冰雪有司作浮筏前设巨碓以捣冰谓之冰又以小舟摇荡于其间谓之滉舟其制始于王荆公当国熙宁中欲行冬运汴渠旧制有闭口十月则舟不行于是以小船数十前设碓以捣冰役夫苦寒死者甚众京师谚语有昔有磨磨浆水今有碓捣冬凌之诮
　　绍兴中李侍郎椿年行经界有献其步田之法者若五尺以为步六十步以为角四角以为畮使东西南北之相等则各以其数乗之一者二也二者四也三者九也四者十六也五者二十五也六者三十六也七者四十九也八者六十四也九者八十一也使东西为一等南北为一等则以短者为勾以长者为以勾之一而乗之一则十也以勾之二而乗之二则二十也至于东西南北之不相等则合东于西合南于北而各取其半而乗之如上法又有圆田之法取圆之数相乗积之十二而得一也圭田之法取方之多补鋭之少并二而得一也所谓覆月者半圆也取圆之径半而除之乗圆之数再除其半其步可见也所谓勾股者半圭也以短为勾以长为股并勾股为取勾之半乗股之数其步可见也有名腰皷者中狭之谓也有名大皷者中濶之谓也有名三广者三不等之谓也三者皆先取正长倍加中广四而得一也四而得一与十二而得一非少之也加虚数而究其实也此积步之法见于田形之非方者然也既已得积步之数欲捷于计畮则一除二四二除四八三除七二四除九六五除一二六除一四四七除一六八八除一九二九除二一六盖一畮者除二百四十也二畮者除四百八十也三畮者除七百二十也推而上之十畮除二千四百也二十畮除四千八百也三十畮除七千二百也又推而上一百畮者除二万四千也二百畮者除四万八千也三百畮者除七万二千也
　　上言之为制下承之为诏故汉有待诏金马门待诏公车唐武后名曌【音照】遂改待诏为待制迄今不改
　　许翁翁亳人少尝娶隷军籍以功补官遇异人遂弃家入襄汉山中学道上山捕麛鹿如飞乾道间来临安已年九十余矣双眸炯然饮啖异常能鍼出于方伎之外史丞相苦脾气痛在经筵时屡更医矣无效闻许之名招而使治之一鍼而愈自是声动京师好作诗多言神仙劒术尝得其三诗九十余年老古锤虽然鹤发未鸡皮曾拖竹杖穿云顶屡藤鞋看海涯志在鬼神钦仰处心同天地未分时匣中于越冰三尺粲烂光辉説与谁　我疑麛鹿是前身九十余年作隐沦飘瓦驭风离碧落虚舟随水到红尘无恩可报空磨劒有道欲传难得人囘首孤山无限好不如归去任天眞　耳无风雨眼无花九十余年鬓始华世味审知嚼素蜡人情全似哈清茶穷通偶尔非干志进退因而熟处家不得一生忠信力却归山去卧烟霞后过常之宜兴山间不知其终
　　常州宜兴县张渚鎭临溪有山水之胜乃过广德大路鎭有张氏名大年临涧为圃号桃溪尝倅黄藏书教子一子登第一恩科岳侯尝馆于其家题其防事之屏云近中原板荡金人长驱如入无人之境将帅无能不及长城之壮余发愤河朔起自相台总发从军小大厯二百余战虽未及逺涉边陲长驱直入亦足快国雠之万一今又提一垒孤军振起宜建康之城一举而复敌拥入江仓皇宵遁所恨不能匹马不囘耳今且休兵养卒蓄鋭待敌如或朝廷见念赐予器甲使之完备颁降功赏使人蒙恩即当奋勇争先深入敌境擒其枭帅防其穷城迎二圣复还京师取故地再上版籍它时过此勒功金石岂不快哉此心一发天地知之知我者知之建炎四年六月朢日河朔岳飞书岳后陷入罪其家洗去之今尚有遗迹隐然按小厯右仆射杜充在建康方欲讨李成而金兵掩至遣统制官陈淬同统制岳飞等领兵二万与敌战前军统制王引军先遁飞等败建康失守通判杨邦义不屈而死充下诸将溃去多行摽掠独飞屯宜兴不扰居民晋陵士大夫避乱者頼飞以全时誉翕然称之江浙制置使张俊荐飞为通泰鎭抚使飞献金人之俘上呼问得实付军中磔之乃此时也绍兴中秦少傅伯阳有诗送其舅王亨道知湖州暂别甘泉豹尾中隼防仍驻水晶宫文昌地禁论思久燕寝香凝簿领空可但龚黄宜共理便应顔谢与同风饱闻东老橊皮字试问溪头鹤发翁説者谓吕仙尝到湖之东林访沈东老畱诗云西邻既富忧不足东老虽贫乐有余白酒酿来縁好客黄金散尽为収书已而登东林寺于壁间以石橊皮自画其像人初不知之及秦诗出观者不絶所谓鹤发翁者乃给事刘公【一止】给事之祖都官善摄生东坡有诗故秦末句及之
　　春秋晋楚战于邲邲又音汳即汴河或恶有反文改从汴汉乐浪人王景谒者王呉始作浚仪渠浚仪即今开封也永平十二年夏四月遣将作谒者王呉修汴渠自荥阳至于千乗海口晋太和中桓温北伐前燕将通之不果义熙十三年刘裕西征姚秦复浚汴渠始有湍流奔注而岸善溃裕更疏凿而漕运焉大业二年诏尚书左丞皇甫谊发河南男子百万开汴河水起柴泽入淮千余里仍自渠河为通济渠又发淮南兵夫十余万开邦沟自山阳至于扬子江三百余里自是南北水始通世言大业凿汴以此考之汉晋已有渠炀帝特开耳老圃云芙蓉花根三年不除杀人因忆古诗云昔为芙蓉花今成断肠草则古人已曾言矣
　　自讲好关中之地中分为界如南关大散仙人饶风武休等皆为我有仙人关外分左右二道自成州径天水县出皂郊堡直抵秦州顷年呉璘大军尝由此以出西道地皆平衍即其地为壕堑纵横引水缕行名曰地网以遏奔冲此仙人关左出之路也自两当县趋凤州直出大散关耳关距和尚原才咫尺彼常慿原下视散关仅如蚁垤故其势易以危卒有缓急仙人关可恃尔此仙人关右出之路也凤州之东兴元之西襃斜谷在焉谷口三山翼然对峙南曰襃北曰斜在唐为驿路所以通巴汉旁连武休关又极东为饶风关地斗入粮运难致异时独倚饶风以控商虢由武休以达长安故当关为蜀之咽喉向来撒离合冦饶风以迫仙人呉玠刘子羽以死守故不失西蜀则今诸关其可不严其备乎蜀边濶逺绍兴分三都统屯要地听命于宣抚司宣司旧在利州后移兴元去关密迩临制为便居则借其威重以鎭抚有警则命一将东畧商虢一将西据秦陇宣司建上将皷旗直趋陈仓恢复之形成矣今并归制置司深入内地往来待报为难有警当如绍兴之制可也云麓漫抄卷一
　　钦定四库全书
　　云麓漫抄卷二　　　　　宋　赵彦衞　撰
　　五谷之名见于诗书甚详人多不考本草所着殊乖谬既以青粱黄粱白粱丹黍米粟米糵米秫米载之中品复以黍米粳米稻米稷米着之下品又分雕胡穄米之属其稷米注云稷米人不识又云黍与稷相似又有稌亦不知是何米至引诗云黍稷稻粱禾麻菽麦此八谷也人不能辨及所言五谷之性味咸味酸味苦性寒微寒主下气止泄利小便稻米则云令人多热以此言之不惟不能辨其谷且不知其性岂不知黍稷北方之禾焉有性寒稻米南方水所种何得云热亦不特主下气止泄而已今以诗与诸家説释之按诗名物解云黍稷古人用以祭祀出青冀等州自扬州以南人多不识此二物极相似惟本土老农能辨之其形状可以辨者黍叶有毛稷叶无毛黍穟妥帖而密稷穟髼松而疎黍米淡黄稷米深黄黍米黏而可酿酒稷米利而可以为饭二物皆夏収而稷先熟黍与麦争场此其别也黍稃有丹黑白三种而米色无异土人呼稷为穄盖语讹也古文无穄字玉篇曰关西谓稷为説文曰稷五谷长祭祀谓之粢曲礼云稷曰明粢诗云维秬维秠维穈维芑毛氏云秬黑黍也一稃二米也穈赤苗也芑白苗也尔雅曰虋赤苗诗作穈郭璞曰今之赤粱粟芑今之白粱粟有十余种粱盖总名耳诗曰禾麻菽麦董仲舒曰禾是粟苗孔颖达曰苗生既秀谓之禾以此推之北方曰黍稷南方秔稬盖稷是诸粟之总名而黍黏可以为酒南方秔诸谷之总名稬可以为酒字林曰稬黏秔稻之不黏者郭璞云沛国人呼稻为稌崔豹古今注稻之黏者为秫禾之黏者为黍亦谓之穄亦曰黄黍今稻之属不下十余种而稻其总名从可知矣北人云青粱黄粱白粱南人云赤须乌须上秆青红莲之类是也书曰稼穑作甘五谷味皆甘本草当以诸粟总之于禾而下列青黄白与粟之别总曰黍而下列秬秠之分南方稻总曰秔而下分赤须乌须白须香秔之类总曰稬而亦疏早稬中稬晚稬则焕然矣谷之性当六味甘平无毒益气坚筋骨通利十二经络生津液强智力实肠胃益脾止饥久食延年或有性不同各着于下凡稷粟粱禾稻谷米亦皆总名在田曰禾唐叔得禾是也稷先熟者粟粱晚熟者已収为稻离榦为谷去殻为米云
　　张钦甫登南岳诸诗言山顶极冷范致能登青城山诗言六月山巓积雪苦寒尽取使燕时貂裘衣之不能支天积气耳非若形质而有拘碍盖愈高则愈清愈清则愈寒为神灵之所居三光之所悬故其诗云上覆白玉盂下盛白玉盘上下俱有云气耳所以青城天台大洪诸山多出光怪
　　子由古史商纪有曰自夏殷以来天子杂称帝至夏去帝号称王与殷周为三王按礼记措之庙立之主曰帝则是商以前生曰王立之主曰帝非是生称帝也如李唐生曰帝措之庙曰宗后人追记前事亦曰某宗非生称宗也虞书称尧曰惟帝其难之亦此类
　　魏晋以前不为生日南北朝江南风俗儿生一朞随男女以纸笔鍼缕置前观其所取号为试儿毎至此日饮酒宴乐后人因为生日梁孝元帝于其诞辰常设斋讲唐太宗曰今日吾生日世俗皆为乐在朕翻成伤感奈何以劬劳之日更为宴乐乎明皇始置千秋节自是列帝或置或不置自五季始立为定制臣下化之多为歌词以颂赞之厥后又有献遗故不得不置酒以复之宣政间蔡太师绍兴间秦太师盛矣自秦薨因人有言遂降旨以禁之着为令以梁唐二帝犹如此今人宁不思念我生之初父则忧愁母则痛楚具庆偏侍犹曰娯亲永感之时焉得不动心乎顔鲁子侍郎尝以此镂板劝人于是日斋讲或习俗之久亲戚馈惠有不得辞防于它日可也
　　九宫推移之法乾坤凿度云太一取其数以行九宫四正四维皆于十五注云太一北辰之名也居其所曰大帝行于八卦日辰之间曰太一或曰天一出入所由消息紫微宫之外其星因以为名焉故星经曰天一太一主承神犹侍卫也四正四维者八卦神所居故亦名之曰宫太一出行犹天子出巡狩省方岳毎卒即复太一下八卦之宫周四方乃还于中央中央者地神之所居故因谓之九宫天数太一分以阳出以阴入阳起于子阴起于午是以太一下行九宫从坎宫始故曰一坎中男从中始亦言通也自此而徙于坤宫坤母也自此而徙于震宫震长男也又自此而徙于巽宫巽为长女所行半矣还息于中央宫既又自此而徙于干宫干父也又自此而徙于兑宫兑少女也又自此而徙于艮宫艮少男也又自此而徙于离宫离中女也行则周矣上游息于太一天一之星而反紫微宫行始坎宫终离宫数因太一行之次为名耳出从中男入从中女亦因阴阳男女之偶为终始之徙自坎宫必先之于坤者母与子养之其先动者次之震又次之巽巽从异姓而来此其所以敬为主者自巽中而复之干者父也于子教之而已于事逸也次之兑又次之艮父或老顺其心所爱大小之行有法此皆合十五言有法也按唐天宝中术士苏嘉庆始基九宫坛于城东其坛一成高三尺四阶上依位置九小坛东南曰招摇正东曰轩辕东北曰太阴正南曰太一中央曰天符正北曰天一西南曰摄提正西曰咸池西北曰青龙国朝太平兴国中司天言太一式有五福大游小游四神天一地一眞符君綦臣綦民綦凡十神皆天之贵神而五福所居无兵疲凡行五宫四十五年一易则又与汉唐不同据凿度太一只一神即北辰之名游行九宫今则衍而为十虽皆出于方士之书然屈原离骚已有东皇太一疑出于周末云
　　韩延寿传明府注郡骑吏称太守为明府齐梁人亦如之唐人则以明府称县令杜子美从韦二明府续处覔锦竹诗云华轩蔼蔼它年到锦竹亭亭出县高江上舍前无此物幸分苍翠拂波涛题终明府水楼云看君宜着王乔履是也既称令为明府尉遂曰少府
　　诗寄太原学士风灯泡沫两相悲未肯遗荣自保持颔下藏珠当猛取身中有道更求谁才高雅称神仙骨智照灵如大宝一半青山无买处与君携手话希夷元祐七年九月九日钟离权书颍川庄绰跋云昔维扬有何仙姑者世以为谪仙能与其灵接一日钟离过之使治黄素乃书此诗吕公亦跋其后令俟王学士至而授之后数日王古敏仲自贰卿出守防稽至维扬访姑即以与之王秘不以示人宣和丙午其子诚为西京畱司御史绰有中外之好得其临本后王氏家残于兵史记髙帝纪云髙祖尝繇咸阳纵观观秦皇帝班固删去一观字失多少意思
　　国初循唐制进士登第者主文以黄花牋长五寸许濶半之书其姓名花押其下防以大帖又书姓名于帖面而谓之牓帖当时称为金花帖子后临轩唱名兹制遂废呉郡太平兴国中钱氏纳土士始试于京师端拱元年郡人龚识初登科其牓帖至今藏于龚元孙明之子昱处乡人入之石
　　诗齿如瓠犀又曰八月断壶鲁语曰吾岂匏瓜也哉今人不知别或呼为壶卢或呼为瓢或呼为匾蒲按古今注匏瓠也壶卢瓢之无柄者瓢有柄者曰悬瓠可为笙曲沃者良至秋乃可用漆其里上古土尊瓦瓿诗曰酌之用匏礼陶匏祀天周礼朝践用两壶尊则知古以壶为酒器周用铜谓之壶尊亚于尊有方圆之别周又有瓠壶形长一尺二寸六分濶五寸口径一寸两鼻有提梁取便于用挈壶氏掌挈壶然致挈者非有环梁不可益知长者为瓠在夏中则可食至秋坚实乃为器诗名物解云瓢与瓠一物甘者名瓢苦者名匏匏以器言也瓢亦名壶齐鲁间长者为瓢团者为胡卢今人又有匾蒲之名匾蒲即壶之反切也形长嫩而可食为瓠经霜坚则谓之瓢圆或匾为胡卢其间盖有苦者初不以此别也匏又八音之一云
　　永嘉人呼柑之大而可畱过岁者曰海红按古今注柑实形如石橊者谓之壶柑
　　周以夏四月为正月于时卦属干正阳用事故也诗正月繁霜作政音呼秦始皇以昭王四十八年正月生于邯郸因名政自后作征音呼秦以十月为岁首夏则建寅之月当为正月从此遂以建寅月为正月自后不改至本朝与仁宗御名同音当时欲改正月作端月或曰一月有以政音为言者正遂作政音如蒸饼则改曰炊饼凡平声呼者悉改焉今人作征音呼非是奏对尤不可
　　军额有御龙骨朶子直宋景文公笔记云关中谓大腹为孤都语讹为骨朶非也盖檛字古作防常饰以骨故曰骨防后世史文畧去草而只书朶又防朶音相近讹而不返今人尚有檛劒之称从可知矣
　　新莽大黄布刀文谱家皆云布刀细观篆文刀之中一防重即千字也此币有布形无刀形谓之刀误也况刀与布二物不可得兼曰千者当千用之
　　古印文有汉叟邑长説文叟作□书牧誓注云西蜀叟孔颖达曰叟者蜀夷别名东汉兴平元年马腾等谋诛李权益州牧刘焉遣叟兵五千助之叟邑汉蜀夷地名古印文多云臣某者説者谓秦汉已前与人往复皆自称臣不必君前东汉而下史传中方无泛称臣者其间又有臣某言事臣某言疏此则彻于君前无疑
　　汉印皆方寸今观之差殊不等岂人自为度不必较以官尺耶
　　厯家用算多寡不问要皆本于周天三百六十五度四分度之一行一度为一日至于三百六十五日则有竒数四分之一以一日为百刻一岁之中当有竒刻二十五故必计之以算世厯不知天道有复而积此算数至于不可胜计故繁而多失若今推一岁竒二十五刻至于四岁已合成一日自可断而复起且一岁积刻之算三万六千五百二十五四岁而有十四万六千一百厯算莫多于此而用算亦止于此故简而无差且日行天度初岁起于子中次岁起于午中第四岁起于酉中至于第五岁复起于子中乃所谓天道有复起于子中者至中而复者也此厯法之本简易如此而世厯不知故自太初以来未有不差之厯
　　后魏孝庄时用钱稍薄高道穆曰论今据古宜改铸大钱文载年号以纪其始古钱中文有太平五铢太平百钱孙亮时亦有太平号钱文所载则魏号也
　　瘗鹤铭在今鎭江府大江中焦山后岩下冬月水落布席仰卧乃可摹印绍兴中访旧本有使者过命工凿取之石顽重不可取只得十许字又以重不能携但携一两字去弃其余今通判东防者是也
　　范文正在陜西言边面濶逺屯垒虽多而人少或为敌冲突自边至长安无以为固欲収兵于近里州郡据要害为三四大屯当时虽不能行绍兴置沿江诸垒得其本意
　　僧楚祥有道行明州人仁宗尝召对畱京师相国寺后乞南归江阴人造寺以居之临辞仁宗赐御书十余轴毎轴两字黄罗上飞白字大盈尺傍书云赐江阴军华藏寺楚祥长老又赐佛牙一贝叶一今并存御书有为前住持人窃取之者惜哉寺后赐名寿圣乾道初改名广福在干明寺之傍干明已废予尝言之于郡守向侯子丰向闻之朝并为干明广福院今悉徙从干明基矣有泛海观音像
　　舒州皖公山洞畱题者甚众沈枢密复曩尝游见洞上莓苔剥落处露一字日下火知非今人名试命抉剔之乃唐李翺题字甚劲健予尝亲到名公题刻已遍山水殊胜
　　岳州华容县玉眞宫柱上有谢仙火字常州宜兴县善拳寺佛殿柱上有侯米谢字湖州项王庙觉海寺亦有侯米等字皆倒书六一集跋龙书云恐是簿筏中记号建宁府松溪县瑞应场去郡二百四十余里在深山中绍兴间乡民识其有银脉取之得其利隆兴初巡辖马递铺朱姓者言于府府俾措置大有所得事不可掩闻于朝赐名瑞应场置监官朱死于场中一子与人鬭亦死于场中祀为神号七宝大王初场之左右皆大林木不二十年去场四十里皆童山场之四畔围以大山虽盛夏亦袷衣日正中方见日乾道中人入穴凿山忽山合夹死五十余人血自石缝中流出取银之法毎石壁上有黒路乃银脉随脉凿穴而入甫容人身深至十数丈烛火自照所取银鑛皆碎石用臼捣碎再上磨以绢罗细然后以水淘黄者即石黒者乃银用面糊团入铅以火煅为大片即入官库俟三两日再煎成碎银毎五十三两为一包与坑户三七分之官収三分坑户得七分铅从官卖又纳税钱不啻半取矣它日又炼毎五十两为一铤三两作火耗坑户为油烛所熏不类人形大抵六次过手坑户谓之过池曰过水池铅池灰池之类是也
</div>
    <div class="pagination">
<span class="current-page">1</span><a href="云麓漫抄_page2.html">2</a><a href="云麓漫抄_page3.html">3</a><a href="云麓漫抄_page4.html">4</a><a href="云麓漫抄_page5.html">5</a><a href="云麓漫抄_page6.html">6</a><a href="云麓漫抄_page7.html">7</a><a href="云麓漫抄_page8.html">8</a><a href="云麓漫抄_page9.html">9</a><a href="云麓漫抄_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
