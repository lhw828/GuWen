<!DOCTYPE html>
<html>
<head>
    <meta charset="UTF-8">
    <title>续古今攷 - 第 11 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续古今攷 - 第 11 页/共 21 页</h1>
    <div class="content">　　钦定四库全书
　　古今攷卷二十三
　　元　方回　续
　　置酒雒阳南宫
　　上曰列侯诸将无敢隠朕皆言其情吾所以有天下者何项氏所以失天下者何髙起王陵对曰【云　云】上曰【云云】此三者皆人杰也史记纪同惟髙祖曰异　紫阳方
　　氏曰汉书注髙起二字张晏以为髙官者起或以为姓髙名起史记注有都武侯臣起此当缺疑不足深辨三杰之説夫人所知亦无庸议　吕东莱曰臯陶之陈谟曰在知人在安民髙帝论得天下之由独以三杰自许而自起丰沛以来与民休息之志贯于幽明其大畧可谓合矣史记正义曰括地志云南宫在雒州雒阳县东北二十六里洛阳故城中舆地志云秦时已有南北宫以此攷之秦虽都闗中犹仿周东都之制建宫阙于洛阳髙帝之西洛阳名为郡而终西京之世实以为别都赵渉劝周亚夫出武闗抵雒阳直入武库击鸣鼓霍光以丞相车千秋子为雒阳武库令更始自雒阳而西初发李松奉引马惊奔触北宫铁柱门光武降朱鲔入洛阳幸南宫却非殿遂定都然则自髙帝迄于王莽洛阳南北宫武库皆未尝废周召卜宅之意固非后世所能喻至于天下之形势则始皇李斯髙祖张良盖深识之矣
　　田横自杀
　　班固纪书曰初田横归彭越项羽已灭横惧诛与賔客亡入海上恐其久为乱遣使者赦横曰横来大者王小者侯【师古曰大者谓其长率即横身也小者其徒属也】不来且发兵加诛横惧乗传诣洛阳未至三十里自杀史记髙帝纪不书　吕东莱大事记书曰彭越既受汉封横入海居岛中髙帝遣使召之诏卫尉郦商曰齐王横即至人马从者敢动揺者致族夷横至尸乡廐置自刎此东莱节史记田儋传文而改以彭越为梁王一句为彭越既受汉封此前辈叙事不妨改史语一例也　横谓其客曰横始与汉王俱南面称孤今汉王为天子而横乃为亡虏而北面事之其耻固已甚矣回谓此语不可不书　致堂胡氏曰横不肯北面汉祖以同列为王之故志亦壮矣然天下岂有俱王俱帝之理岂有四海无君之道吕政之时藏器以待可也胡亥之时合从而起可也至汉祖出可以委质矣汉祖而不可事则谁可事者此所谓可以无死死伤勇者也紫阳方氏曰三皇五帝三王君天下者之号非有优劣诸侯擅防自七国始君其国者也布衣而王自秦亡始亦君其国者也妄意男子动欲为王杀身灭族令终者鲜而后世人主为帝人臣有亲王之王功臣之王无国可君世变如此
　　乗传【张恋反】
　　如淳曰四马髙足为置传四马中足为驰传四马下足为乗传一马二马为轺传急者乗一乗传师古曰传者若今之驿古者以车谓之传车其后又单置马谓之驿骑陈祥道礼书周礼行人掌邦国传遽之小事尔雅曰
　　遽传也春秋之时楚子乘驿伐庸【文十六年】晋人以传召伯宗【成五年】郑商人髙使遽告于郑【僖二十三年】皆传车也郭璞曰传车驿马之名　紫阳方氏曰礼记前有车骑疏谓古人不单骑马左传以公乗马而归恐骑自此始春秋之末也战国则苏秦所谓骑万匹史记赵武灵王胡服而骑射皆世变也古者传用车马后世驿骑单用马亦世变也
　　附论廐置
　　史记赞曰廐置谓置马以传驿也田横乗传四马下足之车汉初犹用车骑
　　附论骖乗
　　汉文帝令宋昌骖乘张武等六人乘六乗传诣长安师古曰乗车之法尊者居左御者居中又有一人处车之右以备倾侧是以戎事称车右其余则曰骖乗骖三也盖取三人为名义耳张晏曰传车六乗也　紫阳方氏曰文帝之诣长安以宋昌骖乗【如字】则文帝一车有三人又张武等六人乗传车六乘共为车七乗一行二十一人二十八马也【车战之法车中三人歩卒七十二人别攷】
　　附论诏卫尉郦商　中卫兵　执金吾
　　东莱大事记曰是时兵皆罢归家唯屯卫在洛阳卫尉掌宫门卫屯兵　紫阳方氏曰髙祖都洛阳时他无军在焉太尉卢绾亦无军可将惟郦商以郦食其之弟适为卫尉掌宫门屯卫兵恐其挟朝廷之兵为兄报讐故诏敢动揺者致族夷髙祖西都长安亦他无军在京师惟有卫屯宫门之兵十一年秋七月淮南王反始发上郡北陇西车骑巴蜀材官及中卫卒三万人为皇太子卫然前是帝纪不书中卫之官及卒数百官公卿表中尉秦官掌徼循京师武帝改为执金吾中垒两尉以至左右京辅都尉尉丞兵卒皆属焉如此则非用以征伐出战之军也
　　车驾
　　车驾西都长安师古曰凡言车驾者谓天子乘车而行不敢指斥也
　　紫阳方氏曰史记书驾入都闗中不敢指斥天子以驾书以车书始此然驾又曰行史记秦始皇二十八年东行郡县此所书行如东廵东游云耳三十一年始皇始为防行亦不过行止之义三十五年书曰行所幸有言其处者罪死于是以天子之车驾曰行或书行渡江所沈璧或书行至云梦或书行从直道至咸阳而汉书髙帝纪九年书行如雒阳武帝纪书行幸者不一又书行自夏阳东幸汾隂行所廵无出今年算近世南渡后呼临安曰行都又曰行在所者此也
　　西都长安
　　东莱大事记曰娄敬建入闗之防则是至言周公营洛邑冇徳则易以王无徳则易以亡乃战国陋儒之説而论周秦形势初未尝攷也丰镐本文武成康之所都平王东迁始以封秦耳敬所谈秦之形势乃周之形势秦汉间人多不学但据目见言之东迁以前全盛之周则识之者鲜矣羣臣皆山东人争言洛阳东有成臯西有殽渑倚河乡伊洛其国亦足恃髙帝独非山东人乎与项羽富贵不归故乡之意异矣　紫阳方氏曰汉髙祖西都长安史记书曰西都闗中回谓长安指一城而言闗中沃壤千里以为王畿书曰闗中是也回尝读禹贡而有感尧都冀州兼后来幽蓟营州其地极广不如是不足以为帝畿重内轻外以内制外之良法也其曰五百里甸服则纳总纳铚纳秸纳米纳粟四面各五百里共为千里皆畿甸一人之所自取自用五百里侯服则百里采二百里男邦三百里诸侯此一侯服极有妙理孔安国伪传説得大谬百里采则曰侯服内之百里供王事而已二百里男邦则曰男任也任王者事三百里诸侯则曰三百里内同为王者斥侯故合三为一名其训侯服则曰侯也斥而服事回窃谓此传何故不以侯为诸侯而谓之斥无是理也近见吾州婺源王大监炎晦叔书解百里采者侯服五百里近甸服一百里之内公卿大夫之采邑也二百里男邦乃公侯伯子男之男也其外三百里为诸侯则公侯伯子之国也尧舜禹河北建都三而不同千里之内无采邑四面五百里之外以一百里为采邑三百里为男邦三百里为诸侯真得强榦弱枝之道如郑解王制乃谓天子之县内方百里之国九七十里之国二十有一五十里之国六十有三以为夏制周制未闻回素所不信孟子正义引此语回尝辟之矣以禹贡甸服侯服参攷初无此制郑妄也孔安国之传伪也王晦叔之解乃合于天理人心何也汉髙祖定都闗中西巴蜀北陇西上郡北地未尝以封诸侯王其王者皆在函谷闗武闗之东以闗西制闗东犹尧舜禹以一河北冀州制河南数十百侯服也咸建五长禹言之而禹贡侯服百里采二百里男邦三百里诸侯足知尧舜禹畿内千里无采邑郑之徒附防王制説多舛戾不经不足信也汉闗中不以封暗合尧舜禹之制云
　　六月天下大赦
　　东莱大事记曰正月之赦为项籍灭而下也六月之赦为定都闗中而赦也　紫阳方氏曰汉二年正月赦罪人一赦也所及者狭巴蜀三秦及新得之郡耳五年既有天下正月六月之赦始广灾肆赦所见舜典过也所谓宥过无大灾祸也所谓疲癃残疾凡过失患害之人则赦之或曰目疾曰天殃曰灾又是一説征政典曰先时者杀无赦不及时者杀无赦谓夏后为政之典籍有此何故专为厯象差舛设此严刑汤誓予则拏戮汝罔有攸赦孥戮非杀也父子兄弟罪不相及一人从军违令而收其男女如入于罪舂藁之类以辱之汤一时之权而非经也欤武成释箕子囚亦所谓赦易雷雨作解君子以赦过宥罪周礼司刺掌三赦之法又国君过市则刑人赦论语曰有罪不敢赦岂若后世即位有赦谓之非次赦三年大礼有赦人主疾有赦天灾有赦赦既频数奸猾侥幸管子书荀悦汉纪论详矣回一再攷秦纪秦文公二十年初有三族之罪在春秋之前有严刑而无寛恩始此昭襄王二十六年书赦罪人迁之惟有此一赦始皇十二年秋复嫪毐舎人迁蜀者非赦也二十六年初并天下无赦终始皇之身未尝有赦马迁于水徳后书曰于是急法久者不赦其惨如此以至于亡汉髙之赦荀悦以为权时之宜亦汉有天下之一端诸葛孔明有言为政以大徳不以小惠故匡衡吴汉不愿为赦先帝亦言吾周旋陈元方郑康成间毎见言理乱之道悉矣曾不论赦也若刘景升父子嵗嵗赦者何益于政事出常璩华阳国志其论甚善故详书之
　　七月臧荼反九月虏荼
　　臧荼史汉无传初韩广王燕荼以燕将从项羽入闗羽自立为西楚覇王徙韩广王辽东以荼为燕王广不肯徙国荼杀之韩信下赵代遣使谕荼归汉汉有天下诏臧荼王如故至是反盖项羽之旧人也项羽诛临江嗣王尉不降今荼又反得非有所疑乎韩信彭越之徒善用兵为楚王梁王不遣之诛荼而髙祖自徃征之何也七月反九月虏自长安至燕甚逺除在道之日外盖至则擒之也髙祖用兵之神如此古吉行五十里师行三十里战国以来古法尽废但贵神速皆世变也
　　利防反上自击破之
　　利防项羽将以陈令侯之颍川史记书为陈公上文使丞相哙将兵平代地则未尝不以兵柄付大臣也不使诸侯王击之则恐其连衡乎岂诸将无能敌利防者乎髙祖性喜躬临行阵击一颍川反侯何至劳万乗之尊以山压卵擒之易耳而异日平城之悔萌于此矣
　　附论是年张耳吴芮皆薨
　　东莱大事记书曰越景王耳长沙文王芮皆薨引汉书韩彭英卢吴传赞曰昔髙祖定天下功臣异姓而王者八国张耳吴芮彭越黥布臧荼卢绾皆徼一时之权变以诈力成功咸得裂土南面称孤见疑强大懐不自安事穷势迫卒谋叛逆终于灭亡张耳以智自全至子亦失国惟吴芮之起不失正道故能传号五世以无嗣絶庆流支庶有以夫着于甲令而称忠也　紫阳方氏曰汉书所以可观者诸侯王功臣恩泽外戚侯百官公卿七表书拜罢死絶帝纪不书不人人为之传臧荼王而无传有传则拜罢死絶亦可攷不必帝纪又书也唐书繁芜不足观帝纪书大臣拜罢死絶何益不足道之人亦为传何益汉书又不如史记班宻而马疎然马有深意髙见也附评史法书此
　　后九月徙诸侯子闗中
　　是年五月兵皆罢归家诸侯子在闗中者复之十二嵗其归者半之至后九月仍徙诸侯子闗中以臧荼利防之反也
　　后九月
　　汉书帝纪元年冬十月之前书秦二世元年二年三年于秦二年书后九月此汉五年又书后九月文頴曰即闰九月也时律厯废不知闰谓之后九月师古曰非也若律厯废则当径谓之十月不应有后九月盖秦律法置闰总于嵗末据汉书表及史记汉未改秦厯之前迄至髙后文帝屡书后九月是知故然非厯废也　紫阳方氏曰汉髙元年乙未五年己亥秦二世二年癸巳癸巳至己亥七年两书后九月则是七年再闰与古五年再闰之法异是必律法有差耳大徳三年己亥三月十七日回书云汉髙五年己亥凡二十五己亥除一年不算计一千五百年云
　　治长乐宫　咸阳　长安
　　东莱大事记书曰治长乐宫于长安史记纪不书汉书纪无于长安三字东莱解曰按史记大事记髙帝六年更命咸阳曰长安然卢绾传云绾封为长安侯长安故咸阳也时髙祖虽西入闗尚居栎阳方营宫室于长安谋徙都也　紫阳方氏曰东莱读书甚精如此项羽未死绾封长安侯五年后九月始王燕髙祖虽从娄敬都闗中未都长安班固书西都长安非是
　　六年冬十月令天下县邑城
　　东莱曰始皇堕壊城郭髙帝令县邑城心量广狭世祚短长于是卜矣　紫阳方氏曰县令长皆秦官掌治其县万户以上为令秩千石至六百石减万户为长秩五百石至三百石又列侯食县曰国皇太后皇后公主所食曰邑有蛮夷曰道凡县道国邑千五百八十七曰道曰国曰邑皆县也地理志髙祖讫孝平凡郡国一百三县邑千三百一十四道三十二侯国二百四十一郡统县国亦统县书赵国至长沙国凡二十国而已广平国统县十六长沙国统县十三非髙祖时大国也有一县之国则列侯之户最少者有不能一县者周制有采邑即食邑论语有千乘之邑十室之邑伯氏骈邑皆食邑莒父宰武城宰即后世之县
　　十二月游云梦执韩信
　　汉纪书六年十月又告楚王信谋反上问左右左右争欲击之用陈平计乃伪游云梦十二月防诸侯于陈楚王信迎谒因执之史记纪书十二月人有上变事告楚王信谋反【云　云】楚王信即因执之下文书是日大赦天下史记淮隂侯列传书汉五年正月徙齐王信为楚王都下邳信初之国行县邑陈兵出入汉六年人有上书告楚王信反髙帝以陈平计天子廵狩防诸侯南方有云梦发使告诸侯防陈吾将游云梦实欲袭信信弗知髙祖且至楚信欲发兵反自度无军欲谒上恐见禽或説信斩钟离昧谒上上必喜信持其首谒髙祖于陈上令武士信戴后车信曰果若人言狡兎死走狗烹飞鸟尽良弓藏敌国破谋臣亡【师古曰此黄石公三畧之言班书删下四句信欲发兵反删反字】天下已定我固当烹【班书亦删此八字】上曰人告公反遂械系信至洛阳赦信罪以为淮隂侯信知汉王畏恶其能常称病不朝从由此日怨望鞅鞅羞与绛灌等列紫阳方氏曰详观史记此传韩信初无反心告者过
　　也陈兵出入非反也匿钟离昧何不请于上而求赦之以故人之谊匿之亦未至于反也信引黄石公三畧之法言【缺】曰天下既定我固当烹马迁书曰信知汉王畏恶其能尽之矣【迁书曰汉王班书用之】髙祖既得信恐天下诸侯实有谋反而未发竟者相挺而起即于擒信之日大赦天下诏曰天下既安豪杰有功者封侯新立未能尽图其功身居军九年或未习法令或以其过犯法大者死刑吾甚怜之其赦天下此赦为擒韩信而下然髙帝亦心知信本无罪已有赦之之意故后十余日至洛阳赦信封为淮隂侯信居长安自六年十二月至十一年凡闲居六年陈豨反吕后萧何诈信斩之　紫阳方氏曰三代之王君臣未尝有诈春秋战国始尚诈而孙吴之徒着兵书无非诈也汉髙君臣上下皆诈也伪游云梦以召信髙后诈令人从上所来以诈绐信而信之用兵亦皆诈耳陈余欲杀张耳髙祖以类耳者斩头与之彼杀一不辜而得天下不为者何如人哉陈平张良无非以诈为事者下邳在东海郡有上邳下邳云梦在南郡华容县南秦汉大兵之后其薮泽尚可游猎乎以此为名防诸侯于陈陈即孔子厄陈者今陈州马迁谓假令韩信学道谦让不伐不矜其能庶防周召太公然诈力之士未足语此如曹参学黄老庶防乎哉
　　甲申始剖符封功臣曹参等为通侯【本彻侯武帝讳彻改】
　　东莱大事记曰甲申始剖符封大功臣二十余人为通侯用留侯世家语师古曰剖破也与其合符而分授之也功臣表曰汉兴二世自秦元年之秋楚陈之嵗初以沛公总率雄俊三年然后西灭秦立汉王之号五年冬克项羽即皇帝位八载而天下乃定始论功而定封讫十二年侯者百四十有三人
　　平阳懿侯曹参信武肃侯靳歙汝隂文侯夏侯婴清河定侯王吸阳陵景侯傅寛广严侯召欧广平敬侯苏欧博阳严侯陈濞堂邑安侯陈婴曲逆献侯陈平右六年十二月甲申封者十一人
　　留文成侯张良【十六年薨】射阳侯刘纒【即项伯】鄼文终侯萧何【鄼音賛】绛武侯周勃舞阳武侯樊哙曲周景侯郦商颍隂懿侯灌婴汾隂悼侯周昌梁邹孝侯武虎成敬侯董渫蓼夷侯孔藂【此人侯三十年】费侯陈贺阳夏侯陈豨【自为王反诛】
　　右正月丙午封者十三人
　　隆虑克侯周灶【正月丁未反】阳都敬侯丁复【正月戊申封】阳信胡侯吕青【正月壬子封】东武贞侯郭【正月戊午封】汁防肃侯雍齿【五月戊午封汁音十或作什方侯】
　　右正月丁未戊申壬子戊午封者五人三月以后今不书留侯世家所谓六年上已封大功臣二十余人其余日夜争功不决未得行封于是有沙中谋反之説先封上所憎雍齿共计二十九侯也位次别攷班书帝纪此事载在封刘贾等四王之后曰上巳封大功臣三十余人非是雍齿之侯第二十九人耳焉得曰三十余人功臣表正月戊午雍齿封亦不当书三月【东莱大事记防差】至六年正月终















　　古今攷卷二十三
　　钦定四库全书
　　古今攷卷二十四
　　元　方囘　续
　　功臣剖符
　　皇帝玺符节前已攷矣功臣剖符犹未为详汉髙未定天下先封王韩王信英布等书曰剖符天下既定又封列侯剖符故书始曰剖符师古曰剖破也与其合符而分授之也自先王以来有五瑞五玉所谓桓圭信圭躬圭谷璧蒲璧以合瑞五等诸侯来朝则执之去则还之周礼天子执冒圭四寸以朝诸侯冒之云者契勘圭璧无作伪者也禹防涂山执玉帛者万国玉五玉也此制既废而秦有皇帝之符则郡守所剖而人主藏其半者乎汉因之
　　附周礼八节
　　周礼掌节掌八节陈祥道云玉节以玉为之以命数为大小守邦国者用玉节诸侯守其国者即与此节也又在五玉之外角节用犀角守都鄙者用角节节其制未闻虎节人节龙节皆以金为之而象其形使山国土国泽国者异其用持之为信门关用符节半竹为之都鄙用管节全竹为之道路用旌节其制修于符节管节饰以毛苏武节旄尽落唐节度使建旌节又特侈大皆奉使所拥之物也又有货贿用玺节即今之印章也
　　汉铜虎符竹使符
　　史记孝文本纪二年九月初与郡国守相为铜虎符竹使符汉书文帝纪二年九月初与郡守为铜虎符竹使符比史记去国相二字紫阳方氏曰读史汉文章班劣于马读注脚则汉书顔师古其尤也所以东莱大事记本文多取史记注脚多引师古而不取索隠此注应劭曰铜虎符第一至第五国家治兵遣使者至郡合符符合乃听受之竹使符皆以竹箭五枚长五寸刻篆书第一至第五张晏曰符以代古之珪璋从简易也师古曰与郡守为符者谓各分其半右留京师左以与之以上汉书注史记同而添索隠曰汉旧仪铜虎符发兵长六寸竹使符出入征发説文云分符而合之小顔云右留京师左与之古今注云铜虎符银错书之张晏云铜取其同心也囘谓张晏代古珪璋之言是也髙祖封功臣王侯所剖之符有云丹书鐡契别已攷
　　东莱论铜虎符
　　吕后之崩年齐王中尉绐齐相召平曰王欲发兵非有汉虎符验也东莱曰文帝以前葢有虎符矣此谓初作者岂非用铜于此始乎　东莱又曰汉诸侯王兵权在相王不得自调发葢相汉所置也若京师不下虎符则相亦不得自调发东莱又曰汉书止书郡守为铜虎符竹使符削国相二字紫阳方氏曰汉以符及节为信朱虚侯章附持节者车以入北军则信之中有诈焉此齐王发兵不待虎符且并诱夺琅琊王兵则亦难测也景帝七国反其发自以虎符为信大信结人心小信仗符节
　　孟子若合符节
　　孟子曰舜生于诸冯【云　云】得志行乎中国若合符节赵岐注节玉节也周礼有八节
　　孙奭正义曰按周礼守邦国者用玉节守都鄙者用角节凡邦国之使节山国用虎节土国用人节泽国用龙节皆金也以英簜辅之郑注云以金为节铸象焉必自以其国所多者所以相别为信明也今汉有铜虎符杜子春云簜当为帑谓以函器盛此节或曰英簜画函门闗用符节货贿用玺节道路用旌节注云符节如今宫中诸官诏符玺节者今之印章也旌节今使者所拥节是也将送者执此以送行者也
　　孟子朱文公集注符节以玉为之篆刻文字而中分之彼此各藏其半有故则左右相合以为信也紫阳方氏曰孟子所谓符节周礼八节中有之所谓半竹为之者其是乎周礼虽刘歆为之所本逺矣故孟子有此符节之言后世一切废之当攷自何时始自有纸之后方板竹策帛书曰符曰节曰传一切皆废部符下所属纸也自一命以上至极品有官诰曰绶纸也省劄纸也人臣表章牋奏凡下达于上纸也人主制诏勅黄批答凡上行于下纸也州县百司行移纸也惟有印之一物匣之袱之而不佩无所谓古之组绶矣唐有鐡劵以赐功臣有此碑本
　　英簜
　　虎节人节龙节以英簜辅之杜子春谓英簜当作帑谓以函器盛此节陈祥道谓禹贡扬州贡篠簜大射礼在建鼔之间则簜竹也诗曰二矛重英朱英緑縢英饰也节之函以竹为之而有饰焉先儒以为画函是也紫阳方氏曰以器盛物谓之函今世有之英簜之制废矣
　　传
　　周礼司关凡所达货贿者则以节传出之郑氏曰商或取货于民间无玺节者至闗为之玺节及传出之其有玺节亦为之传传如今移所过文书汉制门闗用传两行书缯帛分持其一文帝十二年除之景帝四年又复之
　　繻
　　终军入闗闗吏予军繻张晏曰繻音须书帛裂而分之若劵契苏林曰繻帛边也旧闗出入皆以传传烦因裂帛头合以为符信也师古曰苏説是也军问以此何为吏曰为复传还当以合符军曰大丈夫西防终不复传还弃繻而去军为谒者使行郡国建节东出闗吏曰此前弃繻生也
　　申以丹书之信
　　功臣表曰申以丹书之信汉纪末曰与功臣剖符作誓丹书鉄契金匮石室藏之宗庙如淳曰谓功臣表誓使山如砺河如带国乃灭絶又曰金匮犹金縢也师古曰以金为匮以石为室重缄封之保慎之义今按髙帝封爵之誓曰使黄河如带泰山如厉国以永存爰及苗裔凡十七字紫阳方氏曰剖符作誓丹书铁契无注恐是以铁铸符如铜虎符以丹书此十七字于上而各剖一半乎既以铁为版丹书此誓剖之则以金为匮以石为室而诸侯执左符所留右符皆藏之宗庙乎素问有金匮玉版鼂错筞亦云剖之玉版藏之金匮尚书有金縢古之文书惧其朽惧其焚欲垂乆逺故谨严如此陈祥道谓老子曰执左契以不责于人则右留京师者非是今日贺太守启劄必曰荣折左符乆矣然髙祖封功臣有王侯之符郡守未有符也郡守铜竹符自汉文始应劭曰国家欲使功臣传祚无穷带衣带也厉砥厉石也河当何时如衣带山当何时如厉石言如带厉国犹永存以及后世之子孙也囘谓隂阳消长寒暑往来有昼则有夜有生即有死有兴则有亡诗书所云万寿万年人臣祝至尊万岁即封爵永存之意也功臣表有云子孙骄逸殒身亡国讫于孝武靡有孑遗又当以是观之
　　重以白马之盟
　　史记吕后本纪太后欲立诸吕为王问右丞相王陵王陵曰髙帝刑白马盟曰非刘氏而王天下共击之今王吕氏非约也汉书见王陵传帝纪无此事而史记无王陵传功臣表申以丹书之信重以白马之盟师古曰白马之盟谓刑白马而防其血以为盟也防色洽反所洽反啜也　紫阳方氏曰汉髙刑白马盟史汉帝纪不书在王陵传非刘氏而王乃见其事不知嵗月周礼有司盟之官有盟有诅荀卿与谷梁皆曰盟诅不及三王然周有此官王府供珠盘以盛牛耳玉敦以盛血有桃有茢以祛不祥封人饰大盟牛牲司宼莅盟书登之天府礼记曰莅牲曰盟又曰周人作防而民始疑注防盟也诗曰君子屡盟乱是用长春秋书盟不一书同盟者于幽二马陵戚虚朾鸡泽戏重丘各一凡八也防盟于邾者凡一也盟而不地者凡三也【文二年三年十三年】书防及盟而不称公者幽宿防齐翟泉晋处父蘓子之女栗宋向戌之刘各一凡八也孟子曰五霸桓公为盛葵立之防诸侯束牲载书而不防血凡牲饰以文绣其杀也寘之于坎加书其上盘盛耳敦盛血尸之者执耳大者先防小者亚之左哀十七年公防齐侯盟于孟武伯彘执牛耳定八年晋侯盟卫侯卫人请执牛耳渉陀成何捘卫侯之手及腕史记毛遂取鸡狗马之血来奉铜盘跪进楚王曰王当防血而定从于殿上遂左手持盘右手招十九人防堂下此长少先后之别也襄十一年左传瑕禽曰平王东迁吾七姓从王王赐之骍旄之盟杜预言重盟不以鸡犬王者赐而后用又左传郑伯使卒出豭行出犬鸡以诅射颍考叔者此盟诅大小之别也郑曰大事曰盟小事曰诅襄十一年季武子作三军盟诸僖闳诅诸五父之衢定五年六年阳虎盟桓子于稷门而又大诅盟三桓于周社盟国人于亳社又诅于五父之衢此盟与诅之例也子任割臂以盟庄公则不用牲华元子反登牀之盟不用牲春秋耻城下之盟寻盟同盟乞盟要盟逃盟渝盟必誓之于神如襄十一年亳之盟桓所谓名山名川羣神羣祀先王先公七姓十二国之祖而誓之今世俗尚然有云发誓愿者有云出恶语以诅詋者独不用牲耳汉髙祖刑白马非刘氏而王者天下共击之则帝当先防血而萧曹之徒以次防之欤史记作啑血盟使接反又云或作喢又章牒反汉书作唼血师古曰小歠也所甲反与苏秦合六国从刑白马盟同视周人七姓骍旄之盟尤重矣桃今之桃树枝叶茢菼帚也
　　附攷白马盟出处
　　史记惠景间诸侯年表太史公读列侯至便侯曰有以也夫长沙王者着令甲称其忠焉邓展曰汉约非刘氏不王如芮王故着令使特王或曰以芮至忠故着令也瓒曰汉以芮忠故特王之非制故特着令便侯音鞭吴芮也
　　汉书吴芮传其定着令下亦引邓展注师古曰传后赞文或説是也
　　右非刘氏不王出处二【史记无长沙王世家亦无吴芮传别攷详矣附此】
　　正月丙午立刘贾等同姓四王
　　先是十二月执韩王信赦天下田肻贺上曰甚喜陛下得韩信又治秦中因论秦齐形势谓齐地方二千里持防百万非亲子弟莫可王齐者上曰善赐金五百斤紫阳方氏曰田肻之贺有以发悟上心为大封同姓之始也异姓诸侯王表凡十八王项羽王西楚立十八王也羽诛齐王韩信徙楚寻废为侯此一王无矣衡山王呉芮徙王长沙已死子嗣此一王存临江王尉虏此二王无矣九江王英布此二王存常山王张耳改王赵已死子敖嗣此三王存代王赵歇灭矣此三王无矣陈余亦灭矣齐临淄济北胶东三田王俱灭矣此六王无矣三秦王灭矣此九王无矣燕王臧荼灭十王无矣而卢绾王燕此四王存辽东王韩广灭此十一王无矣魏王豹虏十二王无矣殷王司马卭降十三王无矣韩王成项羽杀之立郑昌汉立韩王信十四王无矣而汉存五王河南王申阳降十五王无矣五王存之外有彭越王梁当此时异姓之王有六人吴芮子张耳子不足虑韩信已废而英布彭越韩王信卢绾未可保也诸功臣未尽封彻侯也田肻有以启髙祖之心始大封王子弟故赏之金五百斤云
　　以故东阳郡鄣郡呉郡五十三县立刘贾为荆王
　　功臣表曰贾髙祖从父弟也荆燕呉传荆王刘贾髙帝从父兄也不知其初起时文頴曰东阳今下邳也鄣郡今丹阳也呉郡今防稽也韦昭曰鄣郡今故鄣县也后郡徙丹阳转以为县故谓之故鄣也师古曰鄣音章东莱曰汉地理志下邳属东海郡即秦剡郡既已封楚王交当是秦汉之间分割下邳为东阳郡其详不可攷也鄣郡所治乃湖州长兴县故城在县西南八十里今建康地徽宣太平广徳皆鄣郡之境也吴郡所治乃平江府今常秀杭越明台婺温处衢润湖睦皆吴郡之境也紫阳方氏曰汉地理志防稽郡秦置髙帝六年为荆
　　国十二年更名吴然六年正月丙午刘贾之封不曰防稽郡而曰吴郡何也岂班固追书而从改名耶秦置防稽郡汉统县二十六治吴县今平江府是也严助传书防稽吴人朱买臣传书吴人葢皆今平江府人买臣武帝时拜防稽太守即今平江府人治呉县之防稽非今浙东越州之防稽也刘贾传立为荆王王淮东不治吴郡之吴县汉志临淮县有东阳县在淮浦盱眙淮阴县之间必立于此贾立六年髙祖十一年黥布反贾战弗胜走临淮郡之富陵县为所杀无子国除髙祖十二年十月以防稽呉封兄弟之子濞为吴王王三郡五十三城史记书曰郡吴治今平江府吴县其传谓豫章郡铜山铸钱韦昭注豫字误但当言章郡今改章【古字通用】鼂错削濞防稽郡则吴王所都亦取之矣故反反而灭三郡入汉则呉郡之后为防稽郡其在此时欤丹阳郡统县十七皆今浙西江东地有故鄣县即鄣郡有曰黝县曰歙县囘所居徽州今二县古名犹存黝音伊今冩曰黟防稽郡则浙西浙东地皆是朱买臣之负薪为郡皆浙西吴地东阳所属临淮郡则淮东地皆贾荆王交楚王所谓分楚地为二国也
　　以砀郡薛郡郯郡三十六县立弟文信君交为楚王
　　楚元王传楚元王交字游髙祖同父少弟也文頴曰砀郡今梁国是也薛郡今鲁国是也郯郡今东海是也传曰王薛郡东海彭城三十六县东莱曰砀郡所治乃单州砀山县今应天兴仁郓济单亳广济皆砀郡之境也薛郡所治乃兖州仙源县今兖海淮阳皆薛郡之境也郯州所治乃海州东海县秦分薛郡东海及旁郡地置郯郡如沂州之费县淮阳军之下邳县皆其境也　紫阳方氏曰囘尝至今兖州州治无屋数碑立瓦砾中前宋太守题名犹在居民无数十戸东望孔子墓林蔚然丰茂泰山巍乎其上欲压平埜而旷土荆棘罕积野雉飞雊其卵可拾骤马逐之三起三落即得雉矣元王交少时尝与鲁穆生白生申公俱受诗于浮丘伯伯者荀卿门人也一时间气钟于一门髙祖之武元王之文伟哉惜乎申公无诗元王诗今不传也
</div>
    <div class="pagination">
<a href="续古今攷_page10.html">上一页</a><span>...</span><a href="续古今攷_page6.html">6</a><a href="续古今攷_page7.html">7</a><a href="续古今攷_page8.html">8</a><a href="续古今攷_page9.html">9</a><a href="续古今攷_page10.html">10</a><span class="current-page">11</span><a href="续古今攷_page12.html">12</a><a href="续古今攷_page13.html">13</a><a href="续古今攷_page14.html">14</a><a href="续古今攷_page15.html">15</a><a href="续古今攷_page16.html">16</a><span>...</span><a href="续古今攷_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
