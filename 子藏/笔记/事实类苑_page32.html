<!DOCTYPE html>
<html>
<head>
    <meta charset="UTF-8">
    <title>事实类苑 - 第 32 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>事实类苑 - 第 32 页/共 43 页</h1>
    <div class="content">












　　事实类苑卷四十七
　　钦定四库全书
　　事实类苑卷四十八　　　宋　江少虞　撰休祥梦兆
　　原国公
　　仁皇朝原国公承炳之侄侍宴于崇政殿仁皇数以酒属之不敢辞遂醉即廷中赐舆亲视其升勅衞士送还邸明日遣内人问起居以辈行呼而不名公好老氏之学一夕梦青衣执雉扇前导寤而告家人曰吾数尽矣具冠带将朝而卒
　　王文穆公
　　王文穆公作举人时谒南顿乔给事乔昼寐梦有人告云相公来谒乔戒阍者曰有宾客来悉通报【阙】次有一举人投刺乃文穆也乔引入卧内见其容貌磊落以家人礼待之洎公作相乔之子孙俱拔擢【见康靖公闻见録】
　　欧阳文忠公
　　欧阳永叔侍郎说顷年知南谯日忽梦授颍州又梦公仆辈具帐明日与幕中防计什物于防下梦中问主者曰何用对曰此宴相公物令交割与新知州明日与幕中防因说此梦必当移颍州未几移扬州又数年果差知颍州人云食禄有地信前定之不可移也
　　李文定公
　　李文定公迪美髭髯未御试前一夕梦被人剃削俱尽迪恶之有解者曰秀才须作状元縁今嵗省元是刘滋已替滋矣非状元而何是嵗果第一人
　　刘相国
　　相国刘公沆累举不第天圣中将办装赴省试一夕梦被人斫落头心甚恶之有乡人为之解曰状元不到十二郎做【刘公第十二】只得第二人刘公因诘之曰虽斫却头留沆在里盖南音谓沆为项留刘同音后果第二名【见青箱襍记】
　　元厚之
　　元厚之少时曽梦人告之曰异日当为翰林学士须弟兄数人同在禁林厚之自思素无兄弟疑此梦为不然熈宁中厚之除学士同时相先后入学士院一韩持国维一陈和叔绎一邓文约绾一杨元素绘并厚之名绛五人名皆从糸始悟兄弟之说【笔谈】
　　辛文恱
　　辛文恱尝以五经教授太祖幼时从之肄业周显德中太祖为殿前都检点久不获见一日梦邀车驾请见既下拜乃太祖也太祖亦梦其来谒因令左右寻之文恱果自至后累至员外郎
　　凌侍郎
　　张乖崖镇益州屡乞代当蜀难已平愿均劳逸王文正旦举凌侍郎防且言性禀纯懿临涖强济无所旷上喜遂除之凌公少年尝梦人以六部印悬剑以授之后在剑外六年【见蜀苑防求】
　　谢涛
　　太子宾客谢涛生平清慎恬于荣利晚节乞知西台寻分务洛中不接宾客日览旧史一编以代宾话将终前一日梦中得诗一章觉呼其孙景初録之曰百年事业半张纸千古英雄一窖尘唯有炳然周孔教至今仁义浸生民足以见笃于仁义着于神明至死而不乱也【见渑水燕谈】
　　懿德皇后
　　懿德皇后符氏陈州宛丘人彦卿之女太宗之后后生之夕有大星出光掩众宿识者以为贵兆
　　杨砺
　　杨砺字汝砺京兆人尝寓僧舍梦一人衣冠甚古谓曰若能从我游乎随之至一宫大殿其人服王者服秉珪南向凡三十余人砺即礼谒之最上者前有案置籍记人姓名砺见己名冠首因请指休咎一人示曰此来知天尊异日为汝主砺问功名曰此去四十年汝成功名乃显寤而志之初名砺后改名从梦中见者至是为襄王记室谓诸子曰即梦中所见来知天尊
　　卢秉
　　卢秉元丰间有能诗名尝卧疾梦入古祠祠有大池岛屿森列锦衣綉帻者襍焉缤纷数十百人问之曰未央宫也顷一緑衣中使亟召卢过池至大殿坐土木偶数十【阙】　余丹緑陈暗而笑语高彻旁一人引卢就席给笔札命赋宫词既寤记其半是日向午复昏絶又续其梦中夜而兴乃尽得其诗絮扑芙蓉苑花开太液波黄头吹月笛櫂影落天河草染天边碧荷舒日脚红应知亲帝泽不必借春工花蕚绛光影帘旌燕子风游丝避金葆吹过紫垣东翠环防鳯带小队五行啼十二龙钩卷棃花烂熳时苑带水流逺闲从秘苑来春风如解意不敢起纎埃粉蝶飞仙骨随风过苑墙穿花不敢采应怯内家香沉沉水过宫槐緑寂寂春残辇路香细想人间无此景夜来魂梦到昭阳迎春新燕尾纎纎拂栁穿花掠翠檐闻道蕚华三十六美人争为卷珠帘蓬莱风蹙水文斑月甃风廊四百间云外跸声穿岭去行宫簇马望骊山落月蒙蒙立夏天楼前槐叶影初团传闻紫殿深深处便有薰风入舜弦明年病梦如乍听霓裳三献觉而语家人曰霓裳声絶人世矣又三献吾能久乎已而果卒今观前人辞章不正者类托之梦兆此诗明白怪奇如是殆不可理推也【见西清诗话】
　　赵阅道
　　治平初龙图阁直学士赵公抃镇成都有张山人者不知所居数至李道士舍一日语李曰为我白龙图公促治装行当入觐且防知大政矣赵闻而异之喻李令与俱来及再至李欲邀之同见公张固辞曰与公相见自有期今未可也李具以告公公曰候其再至密令人来白公当屏去导从默往见之他日又至李方遣人白公而张遽求还留之不可曰龙图且来矣公方命驾闻其去乃止益奇之未几果膺召命乃贰政柄及出镇青社熈宁五年张遗公书云当来相见公大喜语宾僚曰张山人且来矣久之无耗至秋公奉诏再镇成都方悟曰山人言来乃吾当往也故将行先寄张诗有不同叅政初时入谓李余庆也也学尚书两度来谓张乖崖公也到日先生应笑我白头犹自走尘埃之句【见渑水燕谈】
　　边镐
　　江南边镐初生其父忽梦谢灵运持刺来谒自陈永嘉守修髯秀彩骨清神疎所披衣巾轻若烟霞曰欲托君为父子顷寄游西飞来峰番译金刚经然其疏分中有未合佛防者愿寄君家刋正无他祝慎勿以荤羶噉我及七嵗放我出家为真僧以毕前经梦讫镐生眉顔高古类梦中者父爱之小字康乐成童聪敏好文字尽若夙诵坚求出家其亲不肯以荤逼之初不能食后亦稍进及冠翘秀议姻者众双亲强而娶焉后嗣主璟爱其博雅累用之然而柔懦寡断唯好释氏初从军平建州凡所克捷惟务全活建人德之号为边罗汉及克湘潭镐为统军诸将欲纵掠独镐不允军入其城巷不改市潭人益嘉之谓之边菩萨及帅于潭政出多门絶无成断惟事佛僧楚人失望谓之边和尚
　　艾侍郎
　　艾侍郎颖少年赴乡举逆旅中遇一村儒状极阘茸顾谓艾曰君此登第必矣艾曰贱子家于郓无师友加之汶上少典籍今学问疎寡聊观场屋尔安敢俯拾耶儒者曰吾有书一卷以授君宜少俟于此诘旦奉纳翌日果持至乃左传第十卷也谓艾曰此卷书宜读取富贵后四十年亦有人因此书登甲第然龄禄俱不及君记之艾颇为异时亦讽诵来防李愚知举试铸鼎象物赋事在卷中一挥而就愚爱之擢甲科后四十年当祥符五年御前放进士亦试此题徐奭为状元后艾果以戸部侍郎致仕七十八薨于汶徐嵗四十四翰林学士卒【见玉壶清话】
　　胡旦
　　胡旦为兵部郎中知制诰将获罪前数日禁中忽报云召对赐鞭马者悉白有位邸吏传报四方既而诘之虚也并不知所得之自数日贬安州行军司马此事目所覩焉
　　富郑公
　　富郑公早年尝梦青州王相公以后事相托郑公曰相公德被生民当得遐夀何遽及此后二年罢相知郓州辟郑公为倅到任嵗余有大星坠于宅园东北角家人怪之相公曰后月当见至后月薨郑公为主丧事故郑挽词曰遗德被生民正与当年梦中符契
　　吕端公
　　吕诲端公先朝为御史直言正色倾动朝野以言事出知安州一日独坐瞑目忽见一碧衣童云非久玉帝南游炎州命子随行【阙】正羣仙炎州苦上帝赐公清凉丹一粒公拜赐因而吞之若氷雪下咽乃觉公颇异其事亦为所亲者言之不久公捐馆进士朱明复登第自湖北渡湘江道见有拥兵数百人前导次见公跨玉角青鹿左右皆青衣【阙】明复雅与公善乃降骑拜曰公何之也公其已仙乎公笑而不答公曰吾侍上帝南游不得叙欵曲口占一篇为别诗曰功行偶然书玉阙衣冠无限葬尘埃我今从帝为司紏更有何人値栢台乃南去后数日方闻公谢世云
　　钟辐
　　金陵才士钟辐少年气豪一老僧相之曰君及第则家亡时樊若水爱辐之才以女妻之及燕尔应诏洛中果中科甲由是携一女仆青箱过华洲蒲城其宰乃故人延留数日一夕盛暑追凉县楼痛饮而寝是夕梦樊氏出一诗示生怨责颇深诗云楚水平如练双双白鹭飞金陵几多地一去不言归梦中恍谢戏答一篇曰还吴东下过蒲城楼上清风酒半醒想得到家春已暮海棠千树必凋零既寤因趣装归至采石渡青箱心疼数刻暴卒生为藁葬于一新坟之旁洎至家门巷空寂闻妻妾已亡数月询之亲隣樊亡之日乃梦于县楼之时也青箱葬处乃樊之茔地也不植他树惟海棠数枝叶蕚凋谢正合诗意钟叹曰浮图老僧之说信哉竟不仕隠于钟山著书养气夀八十余
　　王素
　　王素待制乃丞相旦之子自筮仕所至称为能吏既升台宪风力愈劲尝与同列奏事上前事有不合众皆引去公方论列是非俟得防乃退帝曰真御史也议者目公为独击鹘一日欲作奏论亊方据几案则瞑目思睡乃就枕梦至一处若琼瑶世界殿上有绀服翠冠与公对揖绀服者谓公曰公弃去仙局下谪尘世未久也吾即玉京黄金阙东门侍郎也公向以奏牍玉帝语伤鲠讦暂谪下世今公欲作奏论事事有大利害容更审之而后诤也公曰诺上顾左右送公归乃寤夜已三鼓乃索笔书一絶于牕云似至华胥国里来云霞深处见楼台月光冷射鸡鸣急惊觉游仙一梦回后出镇定武亦以惠政称晚嵗思玉京之梦乃为诗曰虚碧深藏白玉京梦魂飞入黄金城何时再步烟霞外皓齿青瞳已扫防
　　石曼卿
　　石曼卿天圣宝元间以诗歌豪于时尝于平阳防中作代意寄尹师鲁一篇词意深美曰十年一梦花空委依旧山河损桃李鴈声北去燕西飞高楼日月春风里眉北石州山对起娇波泪落妆如洗汾河不见天南流天色无情淡如水曼卿死后数年故人闗咏字永言忽梦曼卿曰延年平生作诗多矣独常以为平阳代意一篇最为得意而世人罕称之能令此诗盛传于世在永言耳咏觉后増演其词隠度以入迷仙引声韵于是天下争歌之他日复梦曼卿致谢【见名贤诗话】
　　韩魏公
　　魏公治维日有一异人相访云公之名位当如州东【阙】　官至公师而忧责过之候某年某月日可见但一生为丘八所撄耳既而潜去不复见嘉祐中自枢密使拜集贤相有来贺者乃当时维所见之人也语公曰记当时所道月日否乃今日也公此去方任重责山野之人今将永托门下公喜留之防客至先起寻失所在
　　二
　　元绛与堂叔来赴省试既至都下叔因疾委顿厚之已为营干凶具矣经久复苏乃云中曾到一官府殿阁甚多金碧相照俄过一堂上有榜云侍中堂俯而窥则字皆黄金又以青纱覆之其人姓名有四曰赵普曰丁谓曰冯拯曰韩某厚之即书其事于纸公时未第人亦莫知有公姓名后省榜出忽见之人犹戏相谓曰元氏之梦非此人乎既而唱名公亚榜首闻时事者固己异之既授监丞通判诣朝堂过正衙时朝堂中数朝士见一衣朱少年同坐未甚礼焉及相问姓名乃云近有人梦君为侍中知否公逊谢不敢当后推考本朝为真侍中者惟此四人而已【魏王别録】
　　后山居士
　　梦中赋诗往往有之宣和己亥嵗仆在洪州宿城北郑和叔家夜梦行一大路中寒沙没足其旁皆田苗丘陇一妇人黄衣紫裳行田间因曰此中无沙易行仆从之不能登妇人援仆手登焉月明无树弥望皆野田麦妇人求诗引仆籍草坐有短砖台一上有纸笔仆题诗四句云闲花乱草春春有边鸿社燕年年归青天露下麦苗湿古道月寒人迹稀拍笔砖上有声惊觉宛然记忆是嵗大病几死后亦无他
　　江子之
　　予友江子之梦与余同登楼饮酒送客子之梦中作诗云晚风残日下危楼斜倚阑干满眼愁休唱阳闗催别酒春愁离恨总悠悠【见李希声诗话】
　　梦中赋诗
　　昔士人忘其姓名梦到一处与客泛舟环水皆奇峰可爱赋诗云山色浓如滴湖光平如席风月不相识相逢更相得既寤而言之后数日卒
　　诗防
　　范鲁公之孙令孙也有学行登甲科【阙】公辅器之王魏公旦妻以息女令孙尝以登览有诗曰孤云不为雨尽日却归山识者谓不极进用之兆令孙官止右正言年五十卒士大夫哀而惜之
　　二
　　濮州人李植成伯与张续禹功师事徂徕石守道为门人高弟欧阳文忠读徂徕集诗常续最高弟骞淅各名科成伯少首被名当嘉祐中诏举天下行义之士敦遣诣阙成伯前被此举诏书方下而卒士大夫痛惜之时禹功居南曹成伯卒前数日以诗寄禹功其句曰野堂吹落读残书禹功怪其语不祥迳往访之未至濮成伯已卒矣【见渑水燕谈】
　　三
　　诗以言志言以知物信不诬矣江南李观通经术有文章应大科召试第一尝作诗曰人言日落是天涯望极天涯不见家已恨碧山相掩映碧山还被暮云遮识者曰观此诗意有重重障碍李君恐时命不偶后竟如其言陈文惠公未达时尝作诗曰千里好山云乍敛一楼明月雨初晴观此诗意与李君异矣然则文惠致位宰相夀八十余不亦宜乎【见青箱杂记】
　　四
　　宋莒公庠知许州开西湖作诗曰凿开鱼鸟忘情地展尽江湖极目天识者观诗意则知公位极一品矣孟郊下第诗曰弃置复弃置情如刀劔伤又再下第诗曰两度长安陌空将泪见花其后及第诗曰昔日龌龊不足嗟今朝放荡思无涯青春得意马蹄疾一日防尽长安花大凡进取得失盖亦常事而郊器宇不宏偶一下第则其情陨获如伤刀剑以致下泪暨后登科则其志充溢若无所容一日之间花即防尽何其速也后郊授溧阳尉竟死焉【见青箱杂记】
　　五
　　丞相刘公沆庐陵人少以义气自许尝咏牡丹诗云三月内方有百花中更无又述懐诗曰虎生三日便窥牛猎食宁能掉尾求若不去登黄阁贵便湏来伴赤松逰奴顔婢舌诚堪耻羊狠狼贪自合羞三尺太阿星斗焕何时去取魏齐头皇祐中公初出镇豫章转运使潘公素有诗名乃以小孤山四十字示公公即席和呈文不加防诗曰擎天有八柱一柱此焉存石耸千寻势波留四面痕江湖中作镇风浪里蟠根平地安然者饶他五岳尊览者皆知公有宰相器矣未防防大政遂正鼎席
　　六
　　冦莱公少时作诗曰去海止十里过山应万重及贬至雷州吏至呈州图问州去海防里对云十里则南迁之祸前诗已预防矣【见青箱杂记】
　　七
　　乖崖张公咏晚年典淮阳郡游赵氏西园作诗曰方信承平无一事淮阳闲杀老尚书后一年捐馆亦诗防也【见青箱杂记】
　　八
　　苏缄字宣甫性忠义喜功名皇祐中以秘书丞知英州值侬贼作乱他州皆不能守独缄捍御有功恩授阁职寻坐事贬房州司马嘉祐中复官权知越州诸暨县余与之同僚尝赠缄诗曰燕颔将军欲白头昔年忠勇动南州心如铁石老不挫功在桑榆晚可收后十有八年缄知邕管交趾叛攻城力战陷没朝廷悯之赠奉国军节度使赐諡忠勇则所谓忠勇之諡已先于余诗防之矣【见青箱杂记】
　　九
　　苏子羙庆厯末谪居姑苏以诗酒自放一日观鱼沧浪亭有诗曰我嗟不及游鱼乐虚作人间半世人识者以为不祥未防果卒年四十一天下士大夫咸嗟惜之【见渑水燕谈】
　　十
　　郑毅夫诗格飘放晚年为遇雨诗曰老天烧空未肯休忽惊快雨破新秋晚云浓澹白日下只在楚江南岸头未防自杭移青道病舟髙邮亭下乃卒何自防之明也【见渑水燕谈】
　　十一
　　丁晋公在中书总领真宗山陵事李维在翰林援其亲识为挽郎有恳请于谓曰更在陶铸丁应声曰陶铸复陶铸斋郎更挽郎李继曰自然堪下泪何必更斜阳未防丁败【见名贤诗话】
　　十二
　　晋公从驾东封与显官聚话因话及东岳有奈何黑水乃人间隂狱也晋公感其事而成诗焉黑水溪旁驻马奈何岸上是回头髙崖昏处是隂狱须信人生到此休公后贬崖州亦前定也



　　事实类苑卷四十八
<子部,杂家类,杂纂之属,事实类苑>
　　钦定四库全书
　　事实类苑卷四十九　　　宋　江少虞　撰休祥梦兆
　　梦游亢宫
</div>
    <div class="pagination">
<a href="事实类苑_page31.html">上一页</a><span>...</span><a href="事实类苑_page27.html">27</a><a href="事实类苑_page28.html">28</a><a href="事实类苑_page29.html">29</a><a href="事实类苑_page30.html">30</a><a href="事实类苑_page31.html">31</a><span class="current-page">32</span><a href="事实类苑_page33.html">33</a><a href="事实类苑_page34.html">34</a><a href="事实类苑_page35.html">35</a><a href="事实类苑_page36.html">36</a><a href="事实类苑_page37.html">37</a><span>...</span><a href="事实类苑_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
