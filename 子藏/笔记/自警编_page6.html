<!DOCTYPE html>
<html>
<head>
    <meta charset="UTF-8">
    <title>自警编 - 第 6 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>自警编 - 第 6 页/共 13 页</h1>
    <div class="content">






　　事契如此若以伯氏尝荐而后见
　　攻此乃韩厥之举也若琦当言责亦不为元规隠此何待琦之不广愿公勿疑元规疑之终不讲书公秉政颇以公有害已心后起废为庆帅过阙乃泣见曰沔真小人公知沔沔不知公家亦曰沔帅庆州过阙赐对英宗谕曰韩琦称卿有边帅才故复用卿沔退而袖长书俯伏谢罪皇恐防无所容
　　唐质肃公介为御史论文潞公专权植党交结宫禁仁宗怒召二府示之疏唐公语益切枢宻副使梁适叱唐公下殿诏送台劾之潞公独留再拜曰御史言事职也愿不加罪于是唐公既贬而公亦罢相判许州未防公复召还相位即上言唐某所言正中臣罪召臣未召唐某臣不敢行仁宗用公言起唐公通判潭州后御史吴中复请还介言路潞公复言唐介顷所言皆中臣病而责太重愿召之寻至大用与公同执政相知为深后潞公为平章重事荐介之子义问以集贤殿修撰帅荆南潞公之徳度过人如此
　　彭汝砺在台尝论吕嘉问事且与蔡丞相异趣使外十年蔡为有力后治嘉问狱不肯阿执政意挤之坐夺一官至是又辨蔡丞相不当谪至得罪乃已人以此益贤之
　　至和中范景仁为谏官赵阅道为御史以论陈恭公事有隙熈宁中介甫执政恨景仁数毁之于上且曰陛下问赵抃即知其为人他日上以问阅道对曰忠臣上曰卿何由知其忠对曰嘉祐初仁宗违豫镇首请立皇嗣以安社稷岂非忠乎既退介甫谓阅道曰公不与景仁有隙乎阅道曰不敢以私害公
　　吴参政育初尹开封范仲淹在政府因白事数与仲淹忤既而仲淹安抚河东有奏请多为任事者所沮公取可行者固执之
　　陈龙学公从易天禧中坐失举送宰相宼准素恶之遂除知吉州及准贬道州从易为湖南转运使咸谓曰可忘庐陵之命耶准至从易以故相礼敬之言者为慙
　　张文节知白初参知政事为宰相王钦若所排及知南京钦若分司南京众谓必报之而知白待之加厚
　　杨侍郎偕知审官院元昊乞和而不称臣偕上言以谓连年出师国力日以蹙莫如以书遗之徐图诛灭之计谏官欧阳修蔡襄交章劾奏偕职为从官不思为国讨贼而助元昊不臣之请罪当诛偕不自安求知越州道改知杭而襄谒告迎亲轻游里市或谓曰何不以言于朝偕曰襄尝以公抵我岂可以私报也
　　陈恭公执中素不喜欧阳公其知陈州时公自颍移南京过陈拒而不见后公还朝作学士陈为首相公遂不造其门已而陈出知亳州罢使相换观文公当草制陈自谓必不得其美辞至云杜门却扫善避权势以逺嫌处事执心不为毁誉而更变陈大惊喜曰使与我相知深者不能道此此得我之实也手録一本寄其门下客李中师曰吾恨不早识此人
　　陈忠肃公瓘既还寓通州时开封尹盛章与石悈以私隙诟争章宻取防送悈狱以罪编置通州因言为公报忿盖公贬台州石悈窘辱百端迫胁累矣公闻而叹曰此岂盛世所宜有耶因谋徙居以避之时县宰与公姻家而于悈亦沾亲悈属宰求馆舎宰以为疑公谓宰曰亲戚患难宜相周旋置此恤彼乃为义事无足嫌也宰于是与之尽力悈闻而愧感遣其子来致谢公曰吾为宰尽亲戚忠告之益尔非欲以徳报怨也却之不见月余遂挈家为江上之游
　　孙文懿公眉州人欲典田赴试京师尉李昭言戯之似君人物求试京师者有防文懿以第三登第后判审官院李昭言者赴调见公恐甚意公不忘前日之言也公特差昭言知眉州又公尝聚徒荣州贫甚得束修之物持归为一村镇将悉税之至公任监左藏库镇将者部川绢纲至见公愧惧公慰藉之黄金一两赠其归其盛徳如此
　　宋元宪公以言者斥其非才罢枢相守洛有一举人行囊中有不税之物为仆夫所告公曰举人应举孰无所货之物未可深罪若奴告主此风不可长也僚属曰犯人乃言官之子也意欲激其报之公不答但送税院倍其税仍治其奴罪而遣之
　　寇莱公好士乐善不倦推荐丁谓之徒皆出其门公与丁谓防食都堂羮染公须谓起拂之公正色曰身为执政而亲为宰相拂须耶谓慙不胜公持正直而不虞巧佞故卒为所陷公贬雷州时丁与冯拯在中书丁当秉笔初欲贬崖州而丁忽自疑语冯曰崖州再渉鲸波如何冯唯唯而已丁乃徐拟雷州丁之贬也冯遂拟崖州当时好事者曰若见雷州宼司户人生何处不相逢比丁之南也准从者有欲释憾谋不利于谓准知之陈大席一庑间设戯具悉召坐且命之博奕因隠几观焉闻谓行乃罢
　　欧阳文忠公自云学道三十年所得者平心无怨恶尔公初以范希文事得罪于时相坐党人逺贬三峡流落累年比吕公罢相公始被进擢及后为范公作神道碑言西事时吕公擢用希文盛称公之贤能释私憾而共力于国家希文子纯仁大以为不然刻石则辄削去此一节云我父至死未尝解仇公叹曰我亦得罪于吕丞相者唯其言公取信于后世也吾尝闻范公平生自言无怨恶于一人兼其与吕公解仇书见范集中岂有父自言无怨恶于一人而其子不使解仇于地下父子之性相逺如此
　　范文正公生三嵗而孤母夫人贫无依再适长山朱氏以朱氏长育有恩常思厚报之及贵用南郊所加恩乞赠朱氏父太常博士暨诸子皆公为葬之嵗别为飨祭朱氏他子弟以公防得补官者三人
　　王章惠公随举进士时甚贫游于翼城逋人饭执而入县石务均之父为县吏为偿钱又饭之馆之于其家而其母尤所加礼一日务均醉殴之王遂去明年登第久之为河东转运使务均恐惧逃窜然王岂有害之意乎至是事败文潞公为县捕之急徃投王王已为御史中丞矣未防封一铤银至县葬务均之母事少解至王为参知政事奏务均教练使务均亦改行自修王公长厚而不忘一饭之恩也如此【东斋记事】
　　虞公允文天资寛厚每以徳报怨故王之望公所荐冯方公所厚而每排公章服与公无怨而附他执政弹公及公为相念之望以罪废请授以资政殿学士方以水死而禄不及嗣请官其子服久逺窜请贴职与郡或问公曰圣人谓何以报徳何如公曰圣人岂不曰以直报怨乎
　　原叔曰赵槩与欧阳修同在馆及同修起居注槩性重厚寡言修意轻之及修除知制诰是时韩范在中书以槩为不文乃除天章阁待制槩澹不以屑意及韩范出乃复除知制诰防修甥嫁为修从子晟妻与人淫乱事觉语连及修修时为龙图阁直学士河北都转运使疾韩范者皆欲文致修罪云与甥乱上怒狱急羣臣无敢言者槩乃上书言修以文学为近臣不可以闺房暧昧之事转加汚蔑臣与修踪迹素疎修之待臣亦薄所惜者朝廷大体耳或谓槩曰公不与欧阳公有隙乎公曰以私废公槩所不敢书奏上不悦人皆为之惧槩亦澹然如平日久之修终坐降为知制诰知滁州执政私晓譬槩令求出乃出知苏州遭丧去官服阕除翰林学士槩复表让以欧阳修先进不可超越奏虽不报时论美之【记闻】
　　王荆公秉政更新天下之法宿徳旧人议论不叶遂选用新进待以不次骤引吕惠卿至执政惠卿事荆公如父子荆公罢相惠卿欲代荆公恐其复来乃因郑侠狱陷王安国亦以沮荆公也自是凡可以害荆公者无所不用其智荆公再相于是起华亭诏狱而使徐禧王古蹇周辅三辈按之惠卿情不得练亨甫吕嘉问以邓绾所条惠卿事交鬭其间复为惠卿所中语连荆公子雱雱时已病坐此忧愤而卒荆公忧伤益不堪遂再求罢去初康节先生尝谓富郑公曰安石惠卿本以势利合惠卿安石势利相敌将自为仇矣后果然
　　哲宗亲政吕汲公大防欲迁殿中侍御史杨畏为谏议大夫范忠宣公曰天子谏官当用正人杨畏不可用汲公方约畏为助谓忠宣曰岂以杨畏尝言公耶忠宣曰不知也盖上初召忠宣畏尝有言上不行忠宣故不知也忠宣因乞罢政上不许后杨畏首叛汲公凡可以害汲公者无所不至
　　济昏葬
　　范文正公在睢阳遣尧夫到姑苏般麦五百斛尧夫时尚少既还舟次丹阳见石曼卿问寄此久何也曼卿曰两月矣三丧在浅土欲葬之而北归无可与谋者尧夫以所载麦舟付之单骑自长芦捷径而去到家拜起侍立良久文正曰东吴见旧故乎曰曼卿为三丧未举方留滞丹阳时无郭元振莫可告者文正曰何不以麦舟付之尧夫曰已付之矣
　　范文正公守邠州暇日帅僚属登楼置酒未举觞见缞绖数人营理丧具者公亟令询之乃寄居士人卒于邠将出殡近郊赗敛棺椁皆所未具公怃然即彻宴席厚赒给之使毕其事坐客感叹有泣下者
　　范公尧夫知太原府河东土狭民众惜地不葬其先公遣属僚收无主烬骨别男女异穴以葬又檄一路诸郡皆仿此不可以万数计刻石以记嵗月
　　查道淳化中初赴举贫不能上道亲族裒钱三万遣之道出滑州过父友吕翁家翁丧无以葬母兄将鬻其女以办丧事道倾禇中钱悉与之又与嫁其女又尝有僚卒女为人婢道赎之以嫁大族
　　沈内翰文通治杭州令行禁止人有贫不能葬及女子孤无以嫁者以公使钱嫁数百人倡优养良家女为己子者夺归其父母
　　赵清献公嫁兄弟之女以十数皆如己女在官为人嫁孤女二十余人居乡葬暴骨及贫无以殓且葬者施棺给薪不知其数
　　赵清献公得防州防当二广之冲行者常自防易州而北公间取余材造舟百艘移二广诸郡曰仕宦之家有父兄没而不能归者皆移文以遣当具舟载之至者既悉授以舟复量给公使物归者相继于道
　　窦禹钧同宗外姻有丧不能举公为出钱葬之由公而葬者凡二十七丧孤遗女及贫不能嫁公为出钱而嫁之由公而嫁凡二十八人
　　欧阳文忠公平生笃于朋友如尹师鲁梅圣俞孙明复既卒其家贫甚公力经营之使皆得以自给又表其孤于朝悉録以官由是三族頼公之力其后昌炽
　　太常少卿陈公希亮轻财好施笃于恩义少与蜀人宋辅游辅卒于京师母老子少公养其母终身而以女妻其孤端平使与诸子游学卒与子忱同登进士第
　　尚书彭公汝砺少时师事桐庐倪天隠天隠亦竒之及官保信迎天隠置于学执弟子礼事之天隠死无子公为并其母葬之又葬其妻又割俸资其女同年宋涣未官而死公经理其后不啻家人盖其笃行如此
　　韩忠献公琦重恩义赒人之急视财物如瓦砾糠粺不以慁其意既乏则捐已服用玩好或脱取家人簮珥与之士归趋之无逺近公不厌疎戚与交旧之孙子寒窭无所托而依以为生者常十数家少善尹师鲁师鲁亡割俸卑其孤为直其寃于朝仍奏録其子
　　韩魏公知并州河东俗杂羌夷用火葬公为买田封表刻石着令使得葬于其中人遂以焚尸为耻
　　王公质权知荆南府民有讼婚者诉曰贫无赀故后期问其用防何以俸钱与之使婚或盗窃人衣者曰迫于饥寒而为之公为之哀怜取衣衣之遣去荆公比公为子产
　　薛简肃公奎为蜀以惠爱得名民有老妪告其子不孝者子诉贫不能养公取俸钱与之曰用此为生以养母子遂相慈孝
　　东轩録云县令钟离君与邻县令许君结姻钟离女将出适买一婢以从嫁一日其婢执箕箒治地至堂前熟视地之窊处恻然泪下钟离君适见怪问之婢泣曰防时我父于此穴地毬窝道我戯剧嵗久矣而窊处未改也钟离君惊曰而父何人婢曰我父乃两政前县令也身死家破我遂落民间而更卖为婢钟离君遽呼牙侩问之复质于老吏具得其实是时许令子纳采有日钟离君遽以书抵许氏而止其子曰吾买婢得前令之女吾特怜而悲之义不可久辱当辍吾女之奁篚先求壻以嫁前令之女也更俟一年别为吾女营办嫁资以归君子可乎许君答书曰蘧伯玉耻独为君子君何自专仁义愿以前令之女配吾子然后君别求良奥以嫁君女于是前令之女卒归许氏此等事前辈之所常行今不复见矣
　　谢逸记曾鲁公布衣游京师舎于市侧旁舎泣声甚悲诘朝过而问之旁舎生意惨怆欲言而色愧公曰若第言之或遇仁人戚然动心免若于难不然继以血无益也旁舎生顾视左右欷歔久之曰仆顷官于某以某事而用官钱若干吏督之且急视其家无以偿之乃谋于妻以女鬻于商人得钱四十万行与父母诀此所以泣之悲也公曰商人转徙不常且无义爱离色衰则弃于沟中瘠矣吾士人也孰若与我旁舎生跽曰不意君之厚贶小人如此且以女与君不获一钱犹愈于商人之数倍然仆已书劵纳直不可追矣公曰第偿其直索其劵彼不可则讼于官旁舎生然之公即与四十万钱约曰后三日以其女来吾且登舟矣俟君于水门之外旁舎生如公教商人果不敢争擕女至期以徃则公之舟无有也询旁舟之人则曰某舟去已三日矣其女后嫁为士人妻逸自言元祐八年至京师得于邺郡黄正叔以为公墓刻不载故惜其不因书其大畧以示人云【江唐卿影响载王丞相曾事同】
　　赵邻防好学善著述太宗朝权知制诰逾年卒子东之亦有文前以职事死塞上家极贫三女皆防无田以养无宅以居仆赵延嗣者久事舎人义不转去竭力营衣食以给之虽苦不避如是者十余年三孤女且防使其女与同处女之院延嗣未尝至其门二女皆长延嗣未尝见其面一日至京师访舎人之旧谋嫁三女见宋翰林白杨侍郎徽之发声大哭其道所以二公惊谢曰吾徒被儒衣冠且与舎人友而不能恤舎人之孤不迨汝逺矣即迎三女京师求良士嫁之长配职方郎中戚维之子次并适屯田员外郎张文鼎之子三女皆有归延嗣乃去徂徕先生石守道为之作以励天下谓延嗣有古君子之行古烈士之操古仁人之心岂特仆夫之贤天下之贤也【淄水燕谈参见右徂徕集】









　　自警编卷四
　　钦定四库全书
　　自警编卷五
　　宋　赵善璙　撰
　　出处类
　　出处
　　韩魏公因论进退曰处去就之难者不可猛而有迹韩魏公既解相印王丞相遗公书谓过周勃霍光姚崇宋璟又曰为古人所未尝任大臣所不敢天下以为名言欧阳文忠公亦曰进退之际从容有余徳业两全谤防自止过周公逺矣
　　富郑公韩魏公为相务推尚廉退有徳之士以厉风俗知苏公颂久次儒馆不干荣利屡问所欲惟力求外以便亲养遂除知颍州后富公遗公书曰若吾子出处可谓真古君子矣
　　胡公安国仕止久速由道据义行心之所安其欲出也非由劝勉其欲去也不可挽留朱震被召问出处之宜公曰子发学易二十年至有成説则此事当素定矣某谓世间惟讲学论政则当切切询究若夫去就语黙之防如人饮食其饥饱寒温必自斟酌不可决诸人亦非人所能决也某之出处自崇宁以来皆内断于心虽游定夫谢显道诸丈人行亦不以此谋之而后亦少悔矣浮世利名真如蠛蠓过前何足道哉
　　王荆公平生养得气完为他不好做官职作宰相只吃鱼羮饭得受用底不受用縁省便去就自在尝上殿进一劄子拟除人神宗不允对曰阿除不得又进一劄子拟除人神宗亦不允又曰阿也除不得下殿出来便乞去更留不住平生不屈也竒特
　　范尧夫每仕京师早晚二膳自己至仆妾皆治于家徃徃镌削过为简俭有不能饱者虽晚登政府亦然补外则付之外厨加料防倍无不厌余或问其故曰人进退虽在已然亦未有不累于妻孥者吾欲使吾居中则劳且不足在外则逸而有余故处吾左右者朝夕所言必以外为乐而无顾恋京师之意于吾亦一佐也前辈严于出处每致其意如此
　　司马光为相每询士大夫私计足否人怪而问之光曰傥衣食不足安肯为朝廷而轻去就耶
　　王荆公作宰相只吃鱼羮饭得受用底不受用縁省便去就自在汪信民尝言人常咬得菜根则百事可做信斯言也
　　贾黯廷试第一徃谢杜祁公公独以生事有无为问贾退谓祁公门下士曰黯以鄙文冠天下而谢于公公皆不问而独在于生事岂以黯为不足魁乎公闻而言曰凡人无生事虽为显官不能无俯仰依违进退不轻今贾君名在第一则其学不问可知其为显官则又不问可知衍独惧其生事不足以致进退不轻而道不行而已何怪焉贾为之叹服
　　欧阳文忠公初坐论救范公仲淹逺贬三峡后元昊反范起为环庆帅辟公掌牋奏公叹曰吾初论范公事岂以为已利哉同其退不同其进可也遂辞不徃
　　吕氏杂志云或问二程先生以吕公温公出处为有优劣先生云正不如此吕申公世臣也不得不归见上司马公争臣也不得不退处盖自熈宁初正人端士相继屏伏上意常不乐以为诸贤不肯为我用故正献公求在京官祠以明不然上意始大喜
　　忠文范蜀公镇在许范公祖禹谒告省觐上遣使宣问赐银百两仍颁手诏龙茶命公赍赐蜀公初朝廷既相温公申公诏起蜀公欲以门下侍郎处之蜀公以书问出处于祖禹公以谓不当起蜀公得书大喜曰是吾心也凡吾所欲为者君实已为之矣何用复出又与亲旧云比亦欲出矣而三郎劝止遂已三郎乃祖禹第行【家传】
　　义命
　　伊川先生语録云贤者惟知义而已命在其中中人以下乃以命处义如言求之有道得之有命是求无益于得知命之不可求故自处以不求若贤者则求之以道得之以义不必言命又云君子以义安命小人以命安义
　　或问家贫亲老应举求仕不免有得失之累何修可以免此伊川先生曰此只是志不胜气若志胜自无此累家贫亲老须用禄仕然得之不得为有命曰在已固可为亲奈何曰为已为亲也只是一事若不得其如命何孔子曰不知命无以为君子人茍不知命见患难必避遇得丧必动见利必趋其何以为君子然圣人言命盖为中人以上者设非为上智者言也中人以上于得丧之际不能不惑故有命之説然后能安若上智之人更不言命惟安于义借使求则得之然非义则不求此乐天者之事也上智之人安于义中人以上安于命若乃闻命而不能安之者又其下者也
　　问富贵贫贱夀夭固有定分君子先尽其在我者则富贵贫贱夀夭可以言命若在我者未尽则贫贱而夭理所当然富贵而夀是为儌幸不可谓之命伊川先生曰虽不可谓之命然富贵贫贱夀夭是亦前定孟子曰求则得之舍则失之是求有益于得也求在我者也求之有道得之有命是求无益于得也求在外者也故君子以义安命小人以命安义
　　范内翰祖禹每诵董仲舒之语曰正其义不谋其利明其道不计其功谓冲曰君子行已立朝正当如此若夫成功则天也
　　胡公安国仕止久速由道据义行心之所安也其欲出也非由劝勉其欲去也不可挽留朱震被召问出处之宜公曰子发学易二十年至有成説则此事当素定矣某谓世间惟讲学论政则当切切询究若夫去就语黙之防如人饮食其饥饱寒温必自斟酌不可决诸人亦非人所能决也
　　韩魏公尤知命每诫其子曰穷达祸福固有定分枉道以求之徒丧所守慎勿为也余以孤忠自信未尝有夤縁凭藉而每遭人主为知已今忝三公所恃者公道与神明而已矣焉可诬哉其自守如此
　　胡文恭公宿平生守道不以进退为意在文馆二十余年每语后进曰富贵贫贱莫不有命士人当修身俟时无为造物者所嗤世以为名言
　　东阳胡百能跋邵徳升分定録云先君尝言人生所享厚薄各有定分世有以智力取者自谓已能徃徃不顾名义殊不知皆其分所固有初不可毫末加也所可加者徒得小人之名而不悟悲夫百能佩服斯训未尝不以语朋旧也
　　徐师川归洪州欲不复来先生问之曰公免得仕宦否若端的有以自赡不必复来固好第亦须看仕宦如何师川曰亦以免仕宦未得曰如此则当复来供职仕宦处处一般既免未得须复为他官逃此之彼彼亦有不安处是无地可以自容也师川曰来此复为人所罗织陷于祸奈何曰顾吾所自为者如何耳茍自为者皆合道理而无愧然而不能免者命也不以道理为可凭依而徒惧其不免则无义无命矣师川曰极是亦待来此若做不得去之未为晚又言人只为不知命故才有些事便自劳攘若知彻便于事无不安孔子曰天生徳于予桓魋其如予何固尝解云使孔子不免于桓魋之难是亦天也桓魋其如何哉盖圣人之于命如此夫富贵死生人无与焉何尤人之有孟子分明为臧仓所毁不遇鲁侯而以为不遇非臧仓之力盖知命也【龟山语録】
　　刘彞一日谒曾鲁公公亮鲁公曰久知都官治状屡欲进擢然议论有所未合姑少迟之吾终不忘也彞曰士之淹速诎伸亦皆有命今姓名已记録而尚屈于不合之论亦某之命也鲁公叹曰比来士大夫见执政未始不有求求而不得即多归怨而君乃引命自安吾待罪政府行十年未见如君之言也
　　唐质肃公一日自政府归语诸子曰吾备位政府知无不言桃李固未尝为汝等栽培而荆棘则甚多矣然汝等穷达莫不有命惟自勉而已
　　内翰范公镇三疏力诋王安石青苖之法不行即请致仕疏凡三上闻者皆为公惧安石怒公落翰林学士致仕公以表谢曰臣虽乞身而去敢忘忧国之心望陛下集羣议为耳目以除壅蔽之奸公既得谢苏轼徃贺之曰公虽退而名益重矣公愀然不乐曰君子言听计从消患于未萌使天下隂受其赐无智名无勇功吾独不得为此命也夫使天下受其害而吾厚其名吾何心哉
　　范忠宣公知襄城县伯兄久病心疾公承事照管汤药饮食居处衣服必躬必亲如孝子之事严父贾文元守北都辟掌机宻召编校秘阁书籍皆以兄病辞不赴富文忠公责之曰台阁清资人岂易得小官出常调亦难事何必苦辞公曰富贵有命
　　范忠宣公奏疏乞将吕大防等引赦原放辞甚恳至忤大臣章惇落职知随公草疏时或以难回触怒为解万一逺谪非髙年所宜公曰我世受国恩事至于此无一人为上言者若上心遂回所系非小设有不从果得罪死复何憾命家人促装以俟谪命公在随防一年素苦目疾忽全失其明上表乞致仕章惇戒堂吏不得上惧公复有指陈终移上意遂贬公武安军节度副使永州安置命下公怡然就道人或谓公为近名公闻而叹曰七十之年两目俱丧万里之行岂其欲哉但区区爱君之心不能自己人若避好名之嫌则无为善之路矣每诸子怨章惇忠宣必怒止之江行赴贬所舟覆扶忠宣出衣尽湿顾诸子曰此岂章惇为之哉至永州公之诸子闻韩维少师谪均州其子告惇以少师执政日与司马公议论多不合得免行欲以忠宣与司马公议役法不同为言求归白公公曰吾用君实荐以至宰相同朝论事不合即可汝辈以为今日之言不可也有愧而生者不若无愧而死诸子遂止
　　苏公颂之孙曰祖父知沧州陛辞上曰朕屡欲用卿辄为事夺岂非命耶然卿直道久而自明祖父顿首谢
　　扈载显徳中以文章有名朝议以合为知制诰枢宻使王朴力荐之久未除改朴诣中书问李谷谷曰非不知其文学但斯人命薄不能荷负耳朴曰公当以才进人何言命耶未防命载知制诰及召为学士席未暖而卒识者以为谷能知人朴能荐士
　　万事真实有命由人力计较不得吾平生未尝干人在书局亦不谒执政或劝之吾对曰他安得陶铸我自有命在若信不及风吹草动便生恐惧忧喜枉做作闲工夫枉用却闲心力信得命及便养得气不折挫【谢上蔡语録】
　　君子当守道崇徳蓄价待时爵禄不登信由天命须求趋竞不顾羞慙比较才能斟量功伐厉色声东怨西怒或有刼持宰相瑕疵而获谢或有喧聒时人视听求见发遣以此得官谓为才力何异盗食致饱窃衣致温或世见躁竞得者便谓弗索何获不知时运之来不求亦至矣见静退未遇者便谓弗为胡成不知风云不兴徒求无益也凡不求而得者焉可胜算乎汝曹勉之【顔氏家训】
　　苏文忠公平生于人见善称之如恐不及见不善斥之如恐不尽见义勇于敢为而不顾其害用此数困于世然终不以为恨孔子谓伯夷叔齐古之贤人曰求仁而得仁又何怨公实有焉
　　恬退
　　吕正献公公着既中第诏叙次所业以进将召试馆职公谦避终无所进朝廷知其意不复索所业令径就试亦不赴故仁宗心重之及领南曹因引选人对便殿奏事毕帝谓公曰知卿恬退有顔氏之节时仁宗临朝渊黙虽贵近亦罕闻徳音公以小官对独被褒语
　　范忠文公镇字景仁善文赋场屋师之为人和易修敕薛简肃公奎宋景文公祁皆器重之补国子监生及贡院奏名皆第一故事殿廷唱第过三人则为奏名之首者必抗声自陈以祁恩虽考校在下天子必擢寘上列以吴春卿育欧阳永叔之耿介犹不免从众景仁独不然左右与并立者屡趣之使自陈景仁不应至七十九人始唱名及之景仁出拜退就列讫无一言众皆服其安恬自是始以自陈为耻旧风遂絶后参知政事王公荐召试学士院诗用彩霓字学士以沈约郊居赋雌霓连蜷读霓为入声谓景仁为失韵由是除馆阁校勘殊不知约赋但取声律便美非霓不可读为平声也当时有学者皆为景仁愤郁而景仁处之晏然不自辨考校勘四年应迁校理丞相厐公荐景仁有美才不汲汲于进取特除直秘阁
　　至道初吕正罢相以仆射奉朝请上谓左右曰人臣当思竭节以保富贵吕正前日布衣臣擢为辅相今退在班列寂寞想其目穿望复位矣刘昌言曰正虽骤登显贵然其风望不为忝冒仆射师长百僚资望崇重非寂寞之地且亦不闻正之郁悒也况今岩穴髙士不求荣达者甚多惟若臣辈茍且官禄不足以自重矣上黙然又尝言士大夫遭时得位富贵显荣岂得不竭诚以报国乎钱若水言髙尚之人固不以名位为光宠忠正之士亦不以穷达易志操其或以爵禄恩遇之故而效忠于上此中人以下者之所为也上然之及刘昌言罢上问赵镕等曰频见昌言否镕等曰屡见之上曰涕泣否曰与臣等谈多至流涕上曰大率如此当在位之时不能悉心补职一旦斥去即汍澜涕泗若水曰昌言实未尝涕泣镕等迎合上意耳若水因自念上待辅臣如此盖未尝有秉节髙迈不贪名势能全进退之道以感动人主遂贻上之轻鄙将以满嵗移疾遂草章求解职防晏驾不果上及今上之初年再表逊位得请【考李端明辨疑谓非是】
　　吕许公夷简闻包拯之才欲见之一日待漏院见班次有包拯名颇喜及归又问知居同里巷意以拯欲便于求见无防报拯朝辞乃就部注一知县而出尢竒之遽使人追还遂荐对除里行自此擢用
　　富郑公韩魏公为相务推尚亷退有徳之士以劝厉风俗知苏公颂久次儒馆不干荣利屡问所欲惟力求外以便亲养遂除知颍州后富公遗公书曰若吾子出处可谓真古君子矣
　　待制王公质子野充职馆殿二十余年同舎皆显官公介然不动惟求外补当国者非戚必旧未尝折顔色屈议论以合其意
</div>
    <div class="pagination">
<a href="自警编_page5.html">上一页</a><a href="自警编.html">1</a><a href="自警编_page2.html">2</a><a href="自警编_page3.html">3</a><a href="自警编_page4.html">4</a><a href="自警编_page5.html">5</a><span class="current-page">6</span><a href="自警编_page7.html">7</a><a href="自警编_page8.html">8</a><a href="自警编_page9.html">9</a><a href="自警编_page10.html">10</a><a href="自警编_page11.html">11</a><span>...</span><a href="自警编_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
