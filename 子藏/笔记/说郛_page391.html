<!DOCTYPE html>
<html>
<head>
    <meta charset="UTF-8">
    <title>说郛 - 第 391 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 391 页/共 601 页</h1>
    <div class="content">　　潘阆字逍遥诗有唐人风格有云乆客见华发孤棹桐庐归新月无朗照落日有余辉渔浦风水急龙山烟火防时闻沙上鴈一一皆南飞【歳暮自桐庐归钱塘】仆以谓不减刘长卿
　　太宗晩年烧炼丹药潘阆尝献方书及帝升遐惧诛匿舒州潜山寺为行者题诗于钟楼云绕寺千千万万峯【忘第二句】顽童趂暖贪春睡忘却登楼打晓钟孙仅为郡官见诗曰此潘逍遥也告寺僧呼行者潘已亡去
　　王益柔胜之为馆軄年少意颉颃张掞叔文亦新贴軄年长而官已高毎羣聚辄居上座王宻于屏风题云四十余年老健儿【此唐徐州节度王智兴自咏诗句】翌日会食王正座诗下众无不哂
　　李绚公素有诗赠同姓人曰吾宗天下着王胜之辄取注之曰居甘泉者以讴着【京师名倡李氏居甘泉坊善讴】卖药者以木牛着【京师李家卖药以木牛自表人呼为李木牛】围棊者以憨着【李乃国手而神思昏浊人呼为李憨子】裁幞头者以拗著【李家幞头天下称善而必与人乖剌歳乆自以拗李呼】作诗者以豁达着【豁达老人喜为诗所至辄自题写诗句鄙下而自称豁达李老尝书人新素墙壁主人憾怒诉官杖之拘执使市石灰更杇镘讫告官乃得纵舍闻者哂之】此数人因胜之有云遂自托不朽
　　梅昌言出镇太原黄觉送诗曰五马雍容出镇时都人争看好风仪文章一代諠高价忠直三朝受圣知帐下军容森剑防门前行色拥旌旗云笼古戍黄榆暗雪满长郊白草衰出去暂开貔虎幕归来须占凤凰池鬓间未有一茎白陶铸苍生固不迟梅雅自修饰容状伟如大喜之
　　黄觉仕宦不遂尝送客都门外不及寓邸舍会一道士取所携酒炙呼饮之既而道士举杯摭水写吕字觉始悟其为洞賔也又曰明年江南见君觉果得江南官及期见之出懐中大钱七其次十又小钱三曰数不可益也予药数寸许告觉曰一以酒磨服之可保一歳无疾觉如其言至七十余药亦垂尽作诗曰床头厯日无多子屈指明年七十三果是歳卒
　　李商有锦瑟诗人莫晓其意或谓是令狐楚家青衣名也
　　祥符天禧中杨大年钱文僖晏元献刘子仪以文章立朝为诗皆宗尚李义山号西昆体后进多窃义山语句赐宴优人有为义山者衣服败敝告人曰吾为诸馆軄挦撦至此闻者欢笑大年汉武诗曰力通青海求龙种死讳文成食焉肝待诏先生齿编贝忍令索米向长安义山不能过也元献王文通诗曰甘泉柳苑秋风急却为流萤下诏书子仪畵义山像写其诗句列左右贵重之如此
　　杨大年不喜杜工部诗谓为村夫子乡人有强大年者续杜句曰江汉思归客杨亦属对乡人徐举乾坤一腐儒杨黙然若少屈欧公亦不甚喜杜诗谓韩吏部絶伦吏部于唐世文章未尝屈下独称道李杜不已欧贵韩而不悦子美所不可晓然于李白而甚赏爱将由李白超趠飞扬为感动也
　　孟东野诗李习之所称食荠肠亦苦强歌声不欢出门如有碍谁谓天地寛可谓知音今世传郊集五卷诗百篇又有集号咸池者仅三百篇其间语句尤多寒澁疑向五卷是名士所删取者东野与退之联句诸诗宏壮博辩若不出一手王深父云退之容有润色也
　　张籍乐府词清丽深婉五言律诗亦平澹可爱至七言诗则质多文少材各有宜不可强衣饰文昌有谢裴司空马诗曰乍离华廐移蹄澁初到贫家举眼惊此马却是一迟钝多惊者诗词防而显亦少其比
　　白乐天诗云请钱不早朝请作平声唐人语也今人不用厮字唐人作斯音五代已作入声陶谷云尖檐防子卑凡厮是也白曰金屑琵琶槽雪摆胡腾衫琵琶与今人同杜曰皂雕寒始急白曰千呼万唤始出来人皆为语病事之终始音上声有所宿留今甫然者音去声二公诗自非语病
　　唐诗赓和有次韵【先后无易】有依韵【同在一韵】有用韵【用彼韵不必次】吏部和皇甫陆浑山火是也今人多不晓刘长卿余干旅舍云揺落莫天逈丹枫霜叶稀孤城向水闭独鸟背人飞渡口月初上邻家渔未归乡心正欲絶何处捣征衣张籍宿江上舘云楚驿南渡口夜深来客稀月明见潮上江静觉鸥飞旅宿今已逺此行殊未归离家乆无信又听捣砧衣两诗偶似次韵皆竒作也
　　管子曰事无终始无务多业此言学者贵能成就也唐人为诗量力致功精思数十年然后名家杜工部云更觉良工用心苦然岂独画手心苦耶
　　眞宗问近臣唐酒价几何莫能对丁晋公独曰斗直三百上问何以知之曰臣观杜甫诗速湏相就饮一斗恰有三百青铜钱亦一时之善对
　　海陵人王纶女为神所慿自称仙人字善数品形制不相犯吟雪诗云何事月娥欺不在乱飘瑞叶落人间【説云天上有瑞禾开花六出】他诗句词意飘逸类非世俗可较题金山云涛头风卷雪山脚石蟠虬常谓纶为清非孺子不晓其义亦有诗赠曰君为桐叶我为春风春风会使秋桐变秋桐不识春风面居数歳神舍女去懵然无知嫁为广陵吕氏妻
　　鞠皮为之实以毛蹙蹋而戏【见霍去病传注穿城蹋鞠】晩唐已不同矣归氏子弟嘲皮日休云八片尖皮砌作毬火中燂了水中揉一包闲气如常在惹踢招拳卒未休今柳三复能之述曰背装花屈膝【屈口勿反】白打大亷斯进前行两歩跷后立多时柳欲见晋公无由会公蹴毬后园偶迸出柳挟取之因懐所业戴毬以见公出书再拜者三毎拜毬起复于背膂幞头间公乃笑而竒之遂延于门下然弟子拜师常理也独毬多贱人能之毎见劳于富贵子弟莫不拜谢而去此师拜弟子也术不可不愼此亦可喻大云
　　洪州西与滕王阁相对一僧尽览诗板告郡守曰尽不佳因朗吟曰洪州太白方积翠倚穹苍万古遮新月半江无夕阳守异之遣出闽僧有朋多诗如虹收千嶂雨潮展半江天又曰诗因试客分题僻棊为饶人下着低亦巧思也
　　王丞相嗜谐谑一日论沙门道因曰投老欲依僧客遽对曰急则抱佛脚王曰投老欲依僧是古诗一句客亦曰急则抱佛脚是俗谚全语上去投下去脚岂不的对也王大笑
　　孟蜀时花蘂夫人号能诗而世不传王平父因治馆中废书得一轴八九十首而存者才三十余篇大约似王建句若厨船进食簇时新列坐无非侍从臣日午殿头宣索鲙隔花催唤打鱼人月头支给买花钱满殿宫娥近数千遇着唱名都不语含羞急过御床前
　　山东二经生同官因举郑谷诗云任是深山更深处也应无计避王徭一生难之曰野鹰安得王徭一生解之曰古人宁有失也是年必当率翎毛耳
　　刁景纯有见无类必往复归毎至三皷宋祁判舘集僚属而刁或连日不赴因邀而谯譲之王原叔戏改杜赠郑广文云景纯过官舍走马不曾下蓦地趂朝归便遭官长骂李献臣曰我为足之云多罗四十年偶未识摩氊【时西戎唃氏子名摩氊】近有王宣政时时与纸钱【刁尝为王宣政作墓铭】以古文篆加褾轴宻挂刁防事会一日大雨不出周歩防庑间始见此图问之从者曰挂此已数日矣先造者徃徃能通念也
　　苏子美魁伟与宋中道并立下眎之笑曰交不着【京师市井语也】号为锥宋为其頴利而么麽云赠诗曰譬如利锥末所到物已破后倅洺州洺本赵地有毛遂冢圣俞遂举处嚢事为送行诗戏之
　　司马温公论九旗之名旗与旂相近诗曰言观其旂左传龙尾伏辰取虢之旂然则此旂当为芹音周人语转亦如关中以中为蒸虫为尘丹青之青为萋也五方语异闽以高为歌荆楚以南为难荆为斤昔闽士作清明象天破题云天道如何仰之弥高会攷官同里遂中选荆楚士题雪用先字后曰十二峯峦旋旋添反读添为天字也向敏中鎭长安土人不敢卖蒸饼恐触中字讳也
　　杨安国判监集学官饮必诵诗谱以侑酒举杯属客曰诗之兴也谅不兴上皇之世且饮酒裴如晦亦举杯曰古者伏羲氏之王天下也不能饮矣一坐皆笑而杨不悟
　　泗州塔人传下藏眞身后阁上碑道兴国中塑僧伽像事甚详退之诗曰火烧水转扫地空则眞身焚矣塔本喻都料造极工巧俗谓塔顶为天门苏国老诗曰上到天门最高处不能容物只容身以讥在位者
　　古诗云袖中有短书欲寄防飞燕以燕时物故寓言尔蜀人自京以鸽寄不浃旬而达船船浮海亦以鸽通信非虚言也史以陆机黄耳为犬能寄书恐不然自洛至呉更歴江淮殆数千里安能谕人而从舟楫乎或者为奴名不然当为神犬也
　　史着赫连勃勃之暴烝土筑城意谓釡甑熟之然不知北方土工用春首聚土阳气烝发用筑则坚牢特甚故尔近有献防筑呉江为瓮堤土人欲以巨瓮实土稍稍下之不思土实则瓮重不可致虚致水中则泛泛曷可止虽执政亦惑之然治河皆有瓮堤形似瓮耳不用陶器也
　　汪白为平粜诗刺时病云穴垣补墙隙墙成垣已隳断屦补穿履履成屦亦亏
　　晏元献尤喜江南冯延巳歌词其所自作亦不减延巳乐府木兰花皆七言诗有云重头歌咏响琤入破舞腰红乱旋重头入破皆弦管家语也欧阳文忠公见张安陆迎谓曰好云破月来花弄影韩吏部集有李习之两句云前之讵灼灼此去信悠悠若无可取郑州掘一石刻刺史李翺诗曰县君爱塼渠绕水恣行游鄙性乐山野掘地便池沟两岸植芳芝中间漾清流所向既不同塼鉴名自修从他后人见景趣谁为幽王深父编次入习之集此别一李翺尔而习之不能诗也吏部读皇甫湜诗亦讥其掎摭粪壌梅圣俞谓尹师鲁以古文名而不能诗
　　陈亚以药名咏白发云若是道人头不白老人当日合乌头贠郎上官佖尝劝石少傅中立愼缄石勃然曰上官佖如下官口何
　　韩吏部赠玉川诗曰水北山人得声名去年去作幕下士水南山人又继徃鞍马仆从塞闾里少室山人索价高两以谏官征不起又曰先生抱材须大用宰相未许终不仕王向子直谓韩与处士作牙人商度物价也古称驵侩今谓牙非也刘道原云本称互郎主互市唐人书互为牙因讹为牙理或信然今言万为力千为撇非讹也若语尔
　　陈文惠尧佐以使相致仕年八十有诗云青云歧路防将徧白发光隂得最多搆亭号佚老后归政者往徃多效之公喜堆墨书游长安佛寺题名从者误侧砚污鞋公性急遂窒笔于其鼻客笑失声若皇甫湜怒其子不暇取杖遂龁臂血流
　　今人呼秃尾狗为厥尾衣之短后者亦曰厥故欧公记陶尚书诗语末厥兵则此兵正谓末赋尔【末厥对卑凡字】世语虚伪为何楼葢国初京师有何家楼其下卖物皆行滥者非沽滥称也世语优人为河市乐説者谓南都石驸马家乐甚盛诋诮南市中乐人非也葢唐元和时燕吴行役记其中已有河市字大抵不名军籍而在河市者散乐名也世谓事之陈乆为瓉葢五代时有马瓉为府幕其人鲁戅有所闻见他人已厌熟而已甫为新竒道之故今多称瓒为厌熟京师人货香印者皆击铁盘以示众人父老云以国初香印字逼近太祖讳故托物黙谕
　　梁周翰眞宗即位始知诰赠柳开诗曰九重城阙新天子万卷诗书老舍人时杨大年朱昻同在禁掖杨未及满三十而二公皆老数见凌侮梁谓之曰公毋侮我老此老亦将留与公尔朱昻闻之背面揺手掖下谓梁曰莫与莫与大年死不及五十
　　道人张无梦在真宗朝以处士见除校书郎无梦善摄生梅昌言知苏州无梦求见之先与诗壶中一粒长生药待与苏州太守分好为大言处之不疑自比李少君而然无梦年九十死无梦语人少时将欲屏居山中十歳自以谓不动及出见妇人美色乃复歉然又入山十余年乃始寂定劝人饮食不用盐醋煑饼淡食更自有天然味无梦老病耳聋其死亦无他异
　　古人多歌舞饮酒唐太宗毎舞属羣臣长沙王亦小举袖曰国小不足以回旋张燕公诗云醉后欢更好全胜未醉时动容皆是舞出语总成诗李白云要须回舞袖拂尽五松山醉后凉风起吹人舞袖环今时舞者必欲曲尽竒妙又耻效乐工艺益不复如古人常舞矣古人重歌诗自隋以前南北旧曲颇似古如公莫舞丁督防亦自简澹唐来是等曲又不复入听矣近世乐府为繁声加重叠谓之纒声促数尤甚固不容一唱三叹也胡先生许太学诸生鼓琴吹箫及以方响代编磬所奏唯采苹鹿鸣数章而已故稍曼延傍迩郑卫声或问之曰无他直纒声鹿鸣采苹尔
　　梅圣俞幼戏谢师直诗曰古锦裁诗句斑衣戏坐隅木奴今正熟肯效陆郎无师直小名锦衣奴至十歳读此方悟之
　　石曼卿独行京师一豪士揖之而语曰公幸过我家石许之同入委巷抵大第藻饰宏丽锦绣珠翠殆非人间所拟歌舞欢醉丐书为挥筹笔驿诗数篇以金帛数百千赠之复使驺从送还恍然不知其谁翌日殆无复省所居矣他日遇诸涂又遗以白金数两谓曰诗中意中流水逺愁外旧山青最为佳句
　　赵少师初在涟水守舘不数年后以学士知涟水继来者名其堂豹曼卿有诗曰熊飞清渭逢何莫龙卧南阳去不还年少宦防今郡守蔚然疑在立谈间后莫偕者
　　曹参尝为功曹而杜诗云功曹无复叹萧何误矣按光武尝谓邓禹何以不掾功曹陈子昻云吾闻中山相乃属放麑翁放麑本秦西巴孟孙氏之臣谓之中山亦误矣唐韩臯鼓广陵散其説谓毋丘俭诸葛诞刺扬州举兵讨晋不成而散于广陵尔刘道原谓汉魏时扬州刺史治夀春俭诞皆死寿春是时广陵属徐州至隋唐始为扬州不可不察也
　　景祐中羌人叛诏遗士献方畧率皆得官有题关西驿舍曰弧星荧荧照寒野汉马萧萧五陵下庙堂不肯用奇谋天子徒劳聘贤者万里危机入燕蓟八方杀气冲灵夏逢时还似不逢时已矣吾生眞茍且
　　宋次道次西都诗以野狐落对五凤楼言野狐落唐人名宫人所聚也
　　太宗时同年数辈取名似姓者为句云郭郑郑东东野绛马张张夏夏矦璘熈宁初有崔度崔公度王韶王子韶又有章君陈陈君章如以西门豹对东方虬也王丞相云马子山骑山子马【马给事字子山穆王八骏有山子马之名】久之人对曰钱衡水盗水衡钱【钱某为衡水令】人谢之曰正欲作对尔实非有盗也
　　永州何仙姑不饮食无漏世传其神异岳州天庆观柱以震折有倒书谢仙火字仙姑云雷部夫妇二人长濶各三尺银色莫不骇信有熟于江湖间事者曰南方贾人各以火自名一火犹一部也此贾名仙刻木记己物耳是亦不可知也尝有道人自言隋唐间人谭黄巢事甚悉因曰黄六晩节至此张安道尚书云巢六兄弟而巢最小当第六由是推之则道人之言信然乎
　　江州琵琶亭前临江左枕湓浦地尤胜绝夏梅诗最佳【英公公仪】夏云年光过眼如车毂軄事覊人似马衔若遇琵琶应大笑何湏涕泣满青衫梅云陶令归来为逸赋乐天谪宦起悲歌有弦应被无弦笑何况临弦泣更多又有叶氏女【名桂女字月流】诗曰乐天当日最多情泪滴青衫酒重倾明月满船无处问不闻商女琵琶声
　　词人以也字作夜音杜云青袍也自公白公云也向慈恩寺里防不可如字学也
　　张湍为河南司录府当祭社买猪以呈尹而猪辄突入湍家湍即捉杀之湍对尹曰律云猪无故夜入人家主人登时杀之勿论尹笑之为别市猪
　　张介以命术防公卿间寓居钱塘西湖上尝自京师南归士大夫率为诗赠之吕许公王沂公时方执政亦皆有诗夏郑公留守南京为诗继二公曰上公诗笔千金重逋客归装一舸轻莫到青山更招且留贤哲为苍生郑公在朝数为御史紏劾疑时宰讽防作青雀诗青雀孤飞毛羽单卑栖岂敢碍鹓鸾明珠自有千金价莫为他人作弹丸
　　自唐以来试进士诗号省题近年能诗者亦时有佳句蜀人杨谔宣室受厘落句云愿前明主席一问洛阳人滕甫西旅来王云寒日边声断春风塞草长传闻汉都防归奉万年觞谔有诗名题骊山诗云行人问宫殿耕者得珠玑最为警防
　　唐人饮酒以令为罚韩吏部诗云令徴前事为白傅诗云醉翻襴衫抛小令今人以丝管歌讴为令者即白傅所谓大都欲以酒劝故始言送而继承者辞之揺首挼舞之属皆却之也至八遍而穷斯可受矣其举故事物色则韩诗所谓耳近世有以进士为举首者其党人意侮之会其人出令以字偏傍为率曰金银钗钏铺次一人曰丝绵防绢纲至其党人曰鬼魅魍魉魁俗有谜语曰急打急圆慢打慢圆分为四叚送在窑前初以陶瓦乃谓令耳
　　陈文惠善为四句诗在江湖有诗云平波渺渺烟苍苍菰蒲才熟杨柳黄扁舟系岸不忍去秋风斜日鲈鱼乡文惠年六十余才为知制诰其后遂至眞宰使相致仕文惠喜堆墨书深自矜负为前无古人后无来者与石少传同在政府石欲戏之政事堂有黑狭大饭床长五六尺许石取白垩横画其中可尺余而谓陈曰吾颇学公堆墨字陈闻之欢甚石顾小吏二人舁饭床出曰吾已能写口字陈为怅然
　　江邻几善为诗清淡有古风苏子美坐进奏院事谪官后死呉中江作诗云郡邸狱寃谁与辨臯桥客死世同悲用事甚精当尝有古诗云五十践衰境加我在明年论者谓莫不用事能令事如已出天然浑厚乃可言诗江得之矣江天质淳雅喜饮酒鼓琴围棊人以酒召之未尝不徃饮未尝不醉己醉眠人强起饮之亦不辞也或不能归即留宿人家商度风韵陶靖节之比江尝通判庐州有酒官善琴以坐局不得出江且就之郡中沙门羽士及里氓能棊者数人呼与同徃郡人见之习熟因画为图前列驺导有一人骑马青盖其后沙门羽士褐衣数人葛巾芒屩累累相寻意思萧防惜时无名手此画不足传后何必减阮也
　　蜀人李士宁好言鬼神诡异事为余言尝泛海值风广利王使存问己又尝一夜有人传相公命己及徃燕设甚盛饮食醉饱既寤乃在梁门外疑所谓相公者二相神也人皆言士宁能佗心通士宁过予予故黙作念侮戏之竟日士宁不知恶在其通也士大夫多遗其金帛钱物士宁以是财用常饶足人又以为有术能归钱与李少君类矣














　　説郛卷八十二上
<子部,杂家类,杂纂之属,说郛>
　　钦定四库全书
　　说郛卷八十二下　　　元　陶宗仪　撰
　　后山居士诗话【陈师道】
　　王师围金陵唐使徐铉来铉伐其能欲以口舌解围谓太祖不文盛称其主博学多艺有圣人之能使诵其诗曰秋月之篇天下传诵之其句云云太祖大笑曰寒士语尔吾不道也内不服谓大言无实可穷也以请殿上惊惧相目太祖曰防时自秦中归道华下醉卧田间觉而月出有句曰未离海底千山黑才到天中万国明铉大惊殿上称寿
　　孟嘉落帽前世以为胜绝杜子美九日诗云羞将短髪还吹帽笑倩傍人为正冠其文雅旷达不减昔人谓诗非力学可致正须胸中度世耳
　　望夫石在处有之古今诗人共用一律唯梦得云望来已是几千歳只似当年初望时语虽拙而意工黄叔度鲁直之弟也以顾况为第一云山头日日风和雨行人归来石应语语意皆工江南有望夫石毎过其下不风即雨疑况得句处也
　　欧阳永叔不好杜诗苏子瞻不好司马史记余毎与黄鲁直恠叹以为异事
　　费氏蜀之青城人以才色入蜀宫后主嬖之号花蘂夫人效王建作宫词百首国亡入备后宫太祖闻之召使陈诗诵其国亡诗云君王城上竪降旗妾在深宫那得知十四万人齐解甲更无一个是男儿太祖悦葢蜀兵十四万而王师数万尔
　　韩退之南食诗云鲎实如惠文山海经云如惠文惠文秦冠也蚝相粘如山蚝牡蛎也
　　白乐天云笙歌归院落灯火下楼台又云归来未放笙歌散畵防门前蜡烛红非富贵语看人富贵者也杨蟠金山诗云天末楼台横北固夜深灯火见扬州王平甫云庄宅牙人语也解量四至呉僧钱塘白塔院诗曰到江吴地尽隔岸越山多余谓分界堠子语也
　　黄鲁直云杜之诗法出审言句法出庾信但过之耳杜之诗法韩之文法也诗文各有体韩以文为诗杜以诗为文故不工耳
　　黄鲁直谓白乐天笙歌归院落灯火下楼台不如杜子美云落花逰丝白日静鸣鸠乳燕青春深也孟浩然云气蒸云梦泽波撼岳阳城不如九僧云云间下蔡邑林际春申君也苏子瞻曰子美之诗退之之文鲁公之书皆集大成者也学诗当以子美为师有规矩故可学退之于诗本无解处以才高而好尔渊明不为诗写其胸中之妙尔学杜不成不失为工无韩之才与陶之妙而学其诗终为乐天尔
　　退之诗云长安众富儿盘馔罗羶荤不解文字饮惟能醉红裙而老有二妓号绛桃柳枝故张文昌云为出二侍女合弹琵琶筝也又为季干志叙当世名贵服金石药欲生而死者数辈着之石藏之地下岂为一世戒邪而竟以药死故白云退之服硫黄一病竟不痊也荆公诗云力去陈言夸末俗可怜无补费精神而公文体数变暮年诗益苦故知言不可不愼也
　　子美懐薛据云独当省署开文苑兼泛沧浪学钓翁省署开文苑沧浪忆钓翁据之诗也
　　王摩诘云九天宫殿开阊阖万国衣冠拜冕旒子美取作五字云阊阖开黄道衣冠拜紫宸而语益工
　　杨大年傀儡诗云鲍老当筵笑郭郎笑他舞防太郎当若敎鲍老当筵舞转更郎当舞袖长语俚而意切相传以为笑
　　呉越后王来朝太祖为置宴出内妓弹琵琶王献词曰金凤欲飞遭掣搦情脉脉看即玉楼云雨隔太祖起拊其背曰誓不杀钱王
　　武人出庆宫色最后庭裕陵得之防敎坊献新声为作诗号瑶台第一层
　　宋玉为高唐赋载巫山神过楚襄王葢有所讽也而文士多效之者又为记以实之而天地百神举无免者余谓欲界诸天当有配偶其无偶者则无欲者也唐人记后土事以讥武后尔
　　黄诗韩文有意故有工老杜则无工矣然学者先黄韩不由黄韩而为老杜则失之拙易矣
　　永叔谓为文有三多看多做多商量多也
　　余以古文为三等周为上七国次之汉为下周之文雅七国之文壮伟其失骋汉之文华赡其失缓东汉而下无取焉
　　陈绎批荅曾鲁公表云爰露乞骸之请黄裳为曾侍读制曰备员劝讲乞骸备贠乃表语非诏语也曾鲁公谓人曰使布何所道
　　诗欲其好则不能好矣王介甫以工苏子瞻以新黄鲁直以竒而子美之诗竒常工易新陈莫不好也
　　熈宁初有人自常调上书迎合宰相意遂丞御史苏长公戏之曰有甚意头求富贵没些巴鼻便奸邪有甚意头没些巴鼻皆俗语也
　　某公用事排斥端士矫饰伪行范蜀公咏僧房假山曰倐忽平为险分明假夺眞葢刺之也
　　鲁直谓荆公之诗暮年方妙然格高而体下如云似闻青秧底复作兆坼乃前人所未道又云扶舆度阳焰窈窕一川花虽前人亦未易道也然学二谢失于巧尔苏诗始学刘禹锡故多怨刺学不可不愼也晩学太白至其得意则似之矣然失于粗以其得之易也
　　王荆公暮年喜为集句唐人号为四体黄鲁直谓正堪一笑尔司马温公为定武从事同幕私幸营妓而公讳之尝防僧庐公往迫之使妓逾墙而去度不可乃具道公戏之曰年去年来来去忙蹔偷闲卧老僧床惊回一觉防僊梦又逐流鸎过短墙又杭之举子中老牓第其子以绯譲之客贺之曰应是穷通自有时人生七十古来稀如今始觉为儒贵不着荷衣便着绯夀之毉者老娶少妇或嘲之曰偎他门戸傍他墙年去年来来去忙采得百花成蜜后为他人作嫁衣裳眞可笑也熈宁初外学置官师职简地亲多在幕席徐有学官喜谇语同府苦之咏蝇以刺之曰衣服有时遭防染杯盘无日不追随
　　唐人不学杜诗惟唐彦谦与今黄亚夫庻谢师厚景初学之鲁直黄之子谢之偦也其于二父犹子美之于审言也然过于出竒不如杜之遇物而竒也三江五湖平漫千里因风石而竒耳
　　谢师厚废居于邓王左丞存其妹婿也奉使荆湖枉道过之夜至其家师厚有诗云倒着衣裳迎户外尽呼儿女拜灯前
</div>
    <div class="pagination">
<a href="说郛_page390.html">上一页</a><span>...</span><a href="说郛_page386.html">386</a><a href="说郛_page387.html">387</a><a href="说郛_page388.html">388</a><a href="说郛_page389.html">389</a><a href="说郛_page390.html">390</a><span class="current-page">391</span><a href="说郛_page392.html">392</a><a href="说郛_page393.html">393</a><a href="说郛_page394.html">394</a><a href="说郛_page395.html">395</a><a href="说郛_page396.html">396</a><span>...</span><a href="说郛_page392.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
