<!DOCTYPE html>
<html>
<head>
    <meta charset="UTF-8">
    <title>分门古今类事 - 第 51 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>分门古今类事 - 第 51 页/共 54 页</h1>
    <div class="content">　　颜浚废阁

　　会昌中有颜浚秀才游瓦官寺遇陈宫人，同游是寺，语浚曰，今日偶此登临为惜高阁不久毁除故来一别耳。后数月其阁果因寺废而毁焉。【蜀异志】

　　抽籖为戏

　　卢相多逊方丱角，其父携就云台观小学，与羣儿戏诵书，废坛上有古籖一筒，竞往抽之为戏，时多逊尚未识字，归以示其父词曰君出中书堂，颇因天水白，登仙五十二，终为蓬岛客。父见之颇喜。迨作相，与秦王连谋事败，始因遣堂吏赵白，遂南窜，卒于朱崖，果年五十二，籖语无一字差，事之前定一至于，此可不信哉。【蜀异志】

　　分河取丁

　　尝有人自冥司放还，道中闻人语云欲分黄支，前者要令三丁取一，计工不集，今请二丁取一矣。后数月节度薛公奏议，分滑州河一支以免冲城之患，先乞三丁取一，后更乞二丁取一乃成。皆如所闻。大抵天下事虽出于人为，必先定于阴注，殆假手于人耳，事成而自矜，良可嗤也。【幽怪録】，

　　鹤林花归

　　殷七七，名文祥，每醉，歌曰解造逡巡酒，能开顷刻花。鹤林寺有杜鹃花，贞元时外国僧自天台钵盂中以药养其根来植于此。或见红裳女子游花下，俗传花神也。一日或谓，七七曰此花可开副重九乎。曰可。乃前一日往寺中宿，中夜女子谓七七曰妾为上玄所命来司此花，非久却归阆苑，今与道士开之。来日晨寺僧讶花渐拆，至九日烂熳，后经兵火其花遂亡，信归阆苑矣。【沈汾续仙传】

　　丘峦三笏

　　丘峦为两浙进奏，开寳末年广州牙纲到，吏私藏一牙，峦易得之，命工解笏得五面，其中三面甚大，工曰此笏红文光莹，颇殊等。有一聂长史者年过八十余善相笏，召使相之。既至，命水洗手，取其大者，向日视之，曰此王侯笏也，然生人不当秉，又举次者曰宰相笏也，又取第三者熟视之曰卿监笏也，亦可为节度使，而非真。其后不数日，忠懿王急须一大笏，峦乃以第一面附归，盖欲致之于武肃王祠中备供养耳。又月余沈相公遣堂吏欲致新笏，遂以次者进于相第，执之十余年。余第三面峦以奉钱昭宴。昭宴后太平兴国二年除卫尉卿，知滑州。皆如聂之言。嗟乎三笏同出异用，物固不逃于数矣。是何聂老之术其妙如此耶。【钱希白小说】

　　沈良借绯

　　沈良除大理寺丞通判吉州，借绯，遂至铺家买一笏，次有一道士行乞至铺，见沈持笏乃曰贫道善相笏，见沈笏曰此只是借绯笏耳，官人争得赐绯赐紫笏，遂自出一面授沈曰此笏借绯兼是，吉州通判执得。沈大惊延于静室祈以向去之事，道士笑曰但且赴任如获罢后，贫道方为官人别选一面朝官笏。曰何时。曰明年六月。乃去不见。明年六月良果卒于吉州。章服品第，只此可以知其前定矣。【钱希白小说】

　　魏瓘筑城

　　魏侍郎瓘，初知广州，忽子城一角頺垫，得古砖，砖面刻四大字云委于鬼谷，盖合而成魏也，感其事异，乃大筑子城纔罢。诏仲待制简代之，未几侬智髙之乱寇，广外城一击而摧，独子城坚固，民逃其中获免者甚众，贼退，朝廷以公有前知之备，加諌议大夫，城不知起于何年而四字之应果验于后，事之前定如此岂人力哉。【杂录】

　　陈氏修庙

　　郑内翰毅夫知荆南，一日虎入市啮数人，郡大骇，竞修浮屠法禳之，郑公谕市民曰，城隍庙在子城东北，荒頺久不葺，汝曹盍以斋金修之，独一豪民陈务成者前对曰某愿独葺不须斋金也。因遂修之，换一巨梁，皆凿一窍阚一板于其中，其下宛若新墨云，维大周广顺二年歳次壬子五月某日建。其旁又大题四字曰遇陈则修。陈氏以缇巾袭之献于府。郑公竒之特为刋其事于新梁之胁，其末云，噫此能以物之极理推而至于斯乎宁得先知之神乎。以此知事之前定不可易也。可疑者何古人独能而今人不能耶。治平丁未歳安陆郑獬荆南画堂记。【毗陵集】

　　孝先竹床

　　至和二年，成都人有费孝先者始来眉山，云近游青城山访老人村，壊其一竹床，孝先谢不敏，且欲偿之，老人笑曰子视其上字，字云此床以某年某月造至某年某月日为孝先所壊，自其数耳，何以偿为。孝先知其异，乃留师事之，老人授以轨革卦影之术，前此未有知此学者也，后五年孝先名闻天下，王公大人不逺千里，皆以金钱求其卦影，孝先因以致冨，今四方治其学者所在而有，皆自托于孝先，真伪未可知也。聊复记之，使后世知卦影所自也。【毗陵集】

　　全僧修寺

　　泗州大圣，西竺国人，唐高宗时始来中国，出处无常，听其言者初若狂已而皆验。常憇毗陵，国祥寺殿将毁壊，师潜以衲衣置梁上，仍告人曰有人王来修此寺，师遂行。后三十年其寺乃大兴，皆僧全氏之力，师言人王之验也。【王元泽文集】

　　曹翰屠城

　　曹翰围江州三年城始陷，太宗嘉其尽节于所事，遣使谕翰，城下日拒命之人尽赦之。使人至独木渡，大风数日不可济，及风定而济则翰已屠江州无遗类。适一日矣。唐吏部尚书张喜福奉使河北，逆韦之乱有勅处斩。寻遣使人赦之，使人马上昏睡，迟行一驿，比至已斩讫。与此相类得非命欤。【笔谈】

　　更人移廊

　　寳元己夘歳，文莹游泗州昭信县时，龙图呉公中复，初筮，尉此邑。莹谒之，见其厅事摧倒，延莹别斋，因说栋桡之由，云此厅不知其几千百年，凡直更者无一日不在其下，今日五鼔忽摧，仆大惊，谓更人必赍粉矣，急开扉呼之则五吏皆声喏，怪问汝辈夜来何处知更。对曰某等厅上知更，皆见甲士数人仗戈叱起，令速移东廊，稍缓则死，逐惊怖颠仆疾走而去，未及廊则厅已摧矣。公曰，皂隶愚贱人也，尚有物卫之，况崇髙聪明，冨贵前定而无护持者欤【杂录】

　　拱圣节度

　　太宗善望气，一歳春晚幸金明池，回跸至拱圣营，忽大雨，有司供御无雨仗，因驻跸辕门以避之。谓左右曰此营它日当出节度使二人。盖是时二夏昆仲守恩守赟在营，方丱角。后侍真宗于蕃邸，乃龙飞二公，俱致崇高，守恩为节度使，守赟知枢密院，终于宣徽使。【朝野杂録】

　　贾升知观

　　道士贾得升，陈希夷门人也。雍熈中先生谓贾曰，华州老君殿后有神人黑衣冠，传北极紫微帝君之命，汝可立北极殿，昔唐时以此为祈真之馆，今吾复遇此神，后二十年此观兴矣，惟汝得当之。后先生将终，密书奏疏遣得升诣阙投进，太宗赐之紫衣师号，使主其观事，又赐钱营北极殿，以终其志。后真宗祀汾阴再幸其所，瞻先生遗像，召贾得升，对行宫建，圣祖本命元辰三殿。先生始言二十年此观兴矣，逮此正恊其数，果得升当之，由是知废兴之理皆有定数而况于人乎。【陈抟传】

　　王庆叙功

　　唐庄宗得天下，有从行禁旅王庆乞叙功赏奏，大军济河日系第一队，及入汴日又系前锋，合迁补。帝颔之，使且去。他日又奏，帝不纳。或谓曰帝方好音乐，今乐工多被恩赏，子何不为之。庆乃学吹管得供，御终不获，庆后事李嗣源，嗣源亦陈述其事。帝曰朕亦知庆有功，但吾见其面则愤然，安更有赐与之意。帝因举太宗诗曰待余心肯日是汝命通时。信哉庄宗之言也人君提赏罚之柄，一喜怒为人之祸福，王庆虽有功而前定不合富贵，虽区区陈述，乌能回帝之意哉。【翰苑名谈】

　　于生遇风

　　于立礼元丰时自岭表归，至落星庙舟遇风而沉，立礼为人导至一处，有榜曰三江都水使者，立礼趋庭，有官坐庭上曰舟覆损几人，吏曰都不救，官曰若有数未尽者立当送还，命吏视立礼簿籍，吏出曰立礼算未终，官曰速送去，立礼出门，为吏推之，遂浮沉波浪，渔者获之乃免，以此知人之算数皆阴籍注定也。【翰苑名谈】

　　张洎修庙

　　叅政张洎尝奉使还，经宫亭湖，风波忽起，因心祷求利涉，既而梦一紫衣丈夫与一女子偕至，揖与之坐，不敢，固命之，乃坐，终恐惧不安席而去，及船至岸，见山上有庙，问之乃宫亭神庙，入庙见其神与所梦正同，因许为修饰而终不果。及叅大政，始加葺焉。初湖侧乡人皆欲修庙，辄梦神曰此自有为吾葺者尔，不当治。民怪之而止，及是始寤。夫大道之行，天人交感，当公寤寝之际，岂自知辅翌皇运叅决天下之务哉，而山川之神惕然祇惧，岂非冥数先定而灵心恊应者乎。昔顾呉郡得方山而舣舟，王仲德见白狼而纾难，皆冥佑既至而丰报随之，时虽不同，事则符合，茍非道与运会，才由世出，则安能使玄符感发，兆于暗昧，如是其彰灼乎。【呉淑左里庙记】

　　程公逸事

　　公讳仁覇，眉山人，以仁厚信于乡里。蜀平，中朝士大夫惮逺宦，官阙，选士人有行义者摄之。公摄录参。眉山尉有得盗芦服根者，所持刃误伤主人，尉幸赏以刼闻狱，掾受赇掠成之，太守将虑囚，囚坐庑下泣涕，衣尽湿，公适遇之，知其寃，呼盗谓曰，汝寃，盍自言，吾为直之。盗果称寃，移狱，公既直其事而尉掾争不已，复移狱，竟杀盗。公坐诛囚罢归，不及月掾尉皆暴卒。后三十余年，公昼日见盗拜庭下曰，尉掾未伏，待公而决，前此地府欲召公暂对，我叩头争之曰不可以我故惊公，是以至今，公寿尽今日，我为公荷担而往暂对，即生人天，子孙寿禄朱紫满门矣。公具以语家人，沐浴衣冠就寝而卒。轼幼时闻此言，已而外祖父寿九十，舅氏始贵显，寿八十五曾孙皆仕有声，同时为监司者三人，元孙官学益盛而尉掾之子孙微矣。或谓盗德公之深，不忍烦公暂对可矣，而狱久不决岂主者恶之，亦因以苦尉掾欤，然则后之人希赏而害人者可不戒乎。【归田録】

　　孙何第一

　　太宗时亲试进士，以先进卷子者赐第一人及第。孙何与李庶几同在科场皆有时名。庶几文思敏速而何苦思迟自谓必居其下。会言事者上言举子轻薄，为文不求精理，惟以敏速相夸，因言庶几与举子于饼肆中作赋，以一饼熟成一韵者为胜，太宗闻之大怒，是歳殿试，庶几最先进卷子，遽叱出之，由是何为第一。此不谓之命乎。【归田録】

　　亚夫角声

　　元佑四年夏王圣涂至河中，与郡僚旅见提刑孙亚夫，孙曰近日府中角声不和，应在太守。时蒲资政方到未几。王震待制自同复镇蒲，七日丁母忧去。至九月孙复曰角声不和尤甚。寻报蒲中行龙图，自襄移蒲。十月到任，明年春卒。兹盖祸福已定而形于声音，孙以审音而知之也。【渑水燕谈】

　　士衡无失

　　李士衡为馆职使高丽一武人为副髙丽礼币赠遗之物士衡皆不闗意一切委于副使时船底疎漏副使实士衡所得缣帛藉船底而以己物覆其上以避漏湿至海中遇大风船欲倾覆舟人大恐请尽弃所载不尔船重则难免副使仓皇悉取船中之物投之海中更不暇拣择约投及半风息船定既而捡点所投皆副使之物士衡所得在船底一无所失得失之分人力岂能胜天哉录之可以为奸巧小人之戒【渑水燕谈】

　　范客荐福

　　范文正公镇鄱阳，有书生献诗，甚工，范公礼之，书生自言平生未甞一饱，天下至寒饿者无在其右。时盛习欧阳率更字，荐福寺碑墨本值千钱，文正为具纸打千本使售于京师，纸墨已具，一夕雷击碎其碑，故时人谓之语曰有客打碑来荐福，无人骑鹤上扬州。又穷措大诗曰一夕雷轰荐福碑。【冷斋夜话】

　　郭注求室

　　韩魏公客郭注才甚美，然求室则病，行年五十未有室家，魏公怜之，百计赒恤为求婚，将遂，则其人必死，公乃以侍儿赐之，未及门而注死。是殆与范公客同科也。魏范功名富贵如泰山黄河日月所不能老而两客乃尔，谓非前定可乎。【同前】

　　呉僧寳鉴

　　嘉佑之沈括之伯兄为卫尉丞，有呉僧持一寳鉴云斋戒照之，见前途吉凶。伯兄如其言以水濡其鉴，鉴不甚明，髣髴见人衣绯而坐，时伯兄为京寺丞，衣緑，无縁遽有绯衣，不数月，以英宗覃恩果赐绯。后其僧来京师，蔡景繁为御史，甞照之，见着貂蝉，甚善，不旬日摄官，奉祠遂假貂蝉。鉴之所卜，固甚异，何人之前定乃如此耶。【笔谈】

　　列子力命

　　力谓命曰，若之功奚若我哉。命曰，汝奚功而欲比朕。力曰寿夭穷达贵贱贫富我力之所能也。命曰，彭祖之智不出尧舜之上而寿八百，颜渊之才不出众人之下而寿三十二，仲尼之德不出诸侯下而困于陈蔡，商纣之行不出三仁上而居君位，季札无爵于呉，田常专有齐国，夷齐饿于首阳，季氏冨于展禽，若是力之能，奈何寿，彼夭此穷，圣达逆，贱贤贵愚，贫善冨恶耶。力曰若是则我固无功乃命之所制也故注曰命者必然之理素定之分岂不信哉【列子力命篇】

</div>
    <div class="pagination">
<a href="分门古今类事_page50.html">上一页</a><span>...</span><a href="分门古今类事_page46.html">46</a><a href="分门古今类事_page47.html">47</a><a href="分门古今类事_page48.html">48</a><a href="分门古今类事_page49.html">49</a><a href="分门古今类事_page50.html">50</a><span class="current-page">51</span><a href="分门古今类事_page52.html">52</a><a href="分门古今类事_page53.html">53</a><a href="分门古今类事_page54.html">54</a><a href="分门古今类事_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
