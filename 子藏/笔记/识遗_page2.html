<!DOCTYPE html>
<html>
<head>
    <meta charset="UTF-8">
    <title>识遗 - 第 2 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>识遗 - 第 2 页/共 6 页</h1>
    <div class="content">








　　识遗卷二
<子部,杂家类,杂考之属,识遗>
　　钦定四库全书
　　识遗卷三　　　　　　　　宋　罗璧　撰
　　古文不相袭　　　　　左非丘明
　　班史出刘歆　　　　　公羊谷梁
　　形容失当　　　　　　古事难诘
　　洞庭古九江　　　　　禽释擒
　　终命椽笔　　　　　　封略自然之险
　　古税不拘什一　　　　不署字之福
　　大计不惜小费　　　　忍字二义
　　独乐园
　　古文不相袭
　　河南邵氏辟班固作史不敢輙易司马迁之词谓孔子作经读易者如无春秋读书者如无诗固所不知也唐李习之曰六经创意造言皆不相师故读春秋也如未尝有诗读诗也如未尝有易读易也如未尝有书读屈原庄周也如未尝有六经洪容斋云六经之后百家之言兴老列庄至于刘向扬雄皆自成一家之文余观后世读书能得古意者惟昌黎曰易竒而法诗正而葩春秋谨严左氏浮夸上规姚姒浑浑无涯周诰商盘佶屈聱牙下逮庄骚太史所録子云相如同工异曲李汉曰易繇爻象春秋书事诗咏歌书礼别其伪皆不以一槩视经窥见古人者熟也立言知此意者濂溪易通横渠之正防西铭邵子经世书抉理剔微皆无一言相袭至羽翼六经又汉唐诸子所无也故陈寿缘迁固而不美于史范寗縁歆向而不美于糓梁文中子之书识虽正大而拘拘模仿论语皆后人之疵宋子亰曰文章必自名一家然后可以不朽若其体规画员凖方作矩终为人之臣仆黄山谷曰文章最忌随人后杨东山曰丈夫自抱冲天志莫向如来行处行观此则诸贤所以不朽者有道矣
　　左非丘明
　　左叙及韩魏灭智伯事时去孔子卒已十六年后儒以孔子有左丘眀耻之之语遂谓为丘明作自汉以来如出一口唐啖助为左氏学始言别有左氏若夫子言左丘明盖史佚迟任之类便谓左氏为丘眀非也宋伊洛诸儒研经最精伊川谓左无丘明字未可考朱公以叙及韩魏杀智伯事谓是个博记人做答黄义刚曰左丘是古有此姓左丘明自是一人作左氏又别一人必非丘明程公说春秋分记首辨传非丘明谓公糓皆子夏门人书疑亦出孔氏门人之门人盖书多战国秦语也然未尝剖析指证其迹乡先达万见春镇尝著论辨传非丘明作云古者天子建徳因生赐姓岂止一丘眀姓左哉衞有胥靡逃之魏卫君请以左氏易之韩非内储说着左氏卫之都邑若以邑为姓则后之子孙皆可得姓不止丘明可姓也扬雄曰左氏品藻司马迁曰左丘失眀厥有国语独刘歆七畧断然曰左丘眀与圣人好恶同亲受经于仲尼而作传三人同出汉朝立言异同如此【余按称传为立眀作始司马迁刘歆引得解经书方大后人遂皆祖歆】自歆以左传为丘眀其后诸儒从而和之至杜预集其说注春秋遂锢不可解所谓乘虚袭伪而不知者也尝以传语考之左氏端为战国时人当战国时齐有邹衍著书推五德之运以符应为验而昭九年传云陈水属也水火配也而楚所相哀九年炎帝为火师姜姓其后也凡此等语皆与邹子同意周官保幸氏虽以星土辩九州土地然不言某国为某星自三家分晋之后堪舆书出【亦出邹衍】十二次之说行始有燕为木赵为火梁齐为元枵卫为豕韦吴越为星纪等说而左氏昭十一年传云今嵗在豕韦嵗及大梁襄二十八年传云嵗在星纪而于元枵凡此等语皆与堪舆书合酎酒之名起周末而叙郑人对晋曰寡人以朝见于尝酎秦恵王十二年初腊传叙宫之竒之言曰虞不腊矣秦孝公时商鞅始立赏级爵曰不更曰庶长而传云秦败绩获不更女父又云秦庶长鲍帅师及晋战于栎如此数者皆出春秋后而左氏之传其为战国时人可知矣又子不语恠力乱神使丘眀果受经于仲尼而作传必当逹圣人之防何公子彭生之为豕太子申生之请帝伯有之厉实沈台骀之为祟鲧化黄熊石言扵晋内蛇外蛇新鬼故鬼鸟鸣亳社神降于莘等说累累书之是足信左氏非受经丘眀眀矣
　　班史出刘歆
　　葛洪西亰杂记后叙云洪家有刘子骏汉书一百卷无首尾题目但以甲乙丙丁纪卷数歆欲撰汉书编録汉事未铨次而亡故书无定夲杂记而已后来班史始全取刘书小异同尔固所不取者洪抄出为西京杂记观此则固史之妙端有自焉
　　公羊糓梁
　　公羊糓梁二姓自髙赤作传外考之前史及后世更不见再有此姓万见春尝谓公羊谷梁皆姜字切韵脚疑其为姜姓假托也【按文公语録已有此说】盖战国时去春秋未逺传之所载多当时诸侯公卿大夫及其家世事迹有当讳晦者难直斥之而事之直者又不容曲为之笔故髙赤传其事因隠其姓后世史官于当代难言之事每阙之或晦其姓名疑其辞义髙赤縁时忌没其姓容有此理左传作者之名曽无真的是传者亦欲假托也【按二传皆云出自子夏子夏授公羊髙汉景帝时胡母子都始以公羊着之竹书谷梁云秦孝公时人其书宣帝时始传先儒因谓二书皆作自汉儒孔颖达曰公羊道听途说之学杜预言肤引公谷适足自乱大观羣典曰公谷诡辨之言非先儒说或者又汉儒假托也】
　　形容失当
　　汉武本穷兵黩武之君相如谕巴蜀檄首言蛮夷自擅不讨之罪次言陛下存抚天下安辑中国发使靡有兵革之事等语虽皆为武帝文过然不失为尊者讳唐眀皇宠贵妃实奸子妇白乐天长恨歌乃曰杨家有女初长成养在深闺人未识天生防质难自弃一朝选在君王侧其后诛贵妃实六军廹之杜子羙北征行乃曰不闻夏衰中自诛褒妲白秘其为子妇杜归之于内断皆立论当然也唐取蜀擒刘辟韩退之诵圣德曰婉婉弱子赤立伛偻牵头曵足先断腰膂次及其徒体骸撑拄末乃取辟骇汗如雨挥刀纷纭争切脍脯模冩惨毒之状惟恐不真不知刑而如此非寛大之朝所宜有可谓之元和圣徳乎东坡钱氏表忠观碑言河东刘氏百战死守以抗王师积骸为山酾血为池竭天下之力仅乃克之虽影帯钱氏不烦兵而下甚好而于有宋以仁厚兵不血刅之意非矣此皆文人形容之过尝记唐牛元翼除制一联昔人谓语胜尚书杀人盈城汝当深戒孥戮尔众朕不忍闻制元微之作信大哉言也
　　古事难诘
　　礼记记文武梦龄之事曰文王九十七而终武王九十三而终据其说武王少文王四嵗然文王崩武王未及终丧伐纣其曰十有一年武王伐者通文王九年大统未集计之也克商二年而武王崩出入才七年是文王七嵗生武王况伯邑考武王兄刘氏外纪且眀着文王十三年生伯邑考不知男子十三有生育理乎若以武王后文王七年崩较之生伯邑考才四嵗故梦龄纪年难据【按文王大统未集而终越二年为誓十有一年帅师孟津伐十有三年大防孟津克商既克商二年金縢着王疾弗豫则武王后文王崩整七年】及武王崩成王嗣郑康成书注谓年十嵗通鉴谓王三嵗则武王生成王年登八十上史以成王为武王嫡子故立则成王母邑姜也武王年八十计邑姜最少亦不下六十矣史又言唐叔为成王同母弟邑姜之年又不知防何孔子生周灵王二十一年庚戌嵗二十三年壬子嵗父叔梁纥卒孔子时三嵗故不知父卒诚有之逮周景王十七年癸酉嵗母顔氏卒孔子时二十四嵗越眀年乃求合于防礼记檀弓言孔子少孤不知父墓母死殡于五父之衢问于郰曼父之母然后得合于防然叔梁纥卒孔子虽少其母尚在岂不能示以父墓所在乎史记着叔梁纥年七十娶徴在少妇因野合生孔子【先贤释野合如野哉由也不备礼之谓】徴在耻之故长不告孔子縁此孔子不知父墓窃谓娶不备礼不告其子容有之父死不告防不然也且孔子万世人伦之表年如此而父墓不问何以为孔子檀弓又言孔子既得合于防防墓崩然流涕曰古不修墓圣人举事审重未必旋踵而崩又不脩墓则当听其崩壊乎凡此见汉儒言古不复验之人情之道理只是臆说
　　洞庭古九江
　　汉志言寻阳九江曰乌江蚌江乌白江嘉靡江畎江廪江提江菌江源江孔安国书传九江孔援以为证不知寻阳今江州在禹贡为州之域禹贡淮海惟州在孟猪之下但言三江既入至荆及衡阳惟荆州江汉朝宗于海之后始言九江孔云土梦作乂其后嶓冡至于荆山内方至于大别岷山之阳至于衡山及岷山江之后曰过九江至于东陵【东陵即巴陵江北夷陵号西陵故岳东岷西】以经考之周礼职方云荆州薮泽曰云梦释者谓云梦泽名方八九百里华容枝江江夏安陆皆其地【据礼云梦只一泽按书言云土梦又已析云梦为二传昭三年郑朝楚楚子田于江南之梦防子之女生子文弃之梦中则梦一泽也防四年吴入郢楚子渉雎济江寝于云中则云一泽也按江北为云即今玉沙监利景陵等县江南为梦即今公安石首建宁等县跨江南北因摠谓之云梦】凡禹贡叙九江皆在今荆衡之域唐志以岳州巴陵是九江山海经云洞庭山在九江中【博物志言君山即洞庭山】张勃吴録曰岳之洞庭荆之九江也近世胡旦晁说之皆以九江为洞庭建安蔡氏释书援水经曰九江在长沙下隽西北又援楚地记曰巴陵潇湘之渊在九江间按洞庭九水所聚沅水渐水元水辰水叙水酉水澧水资水湘水九江非寻阳眀甚郑卬亦云禹贡九江在荆州即今岳州洞庭但析九江之目无渐酉二水而附锦靖二水然均为九江也唐孔頴达谓寻阳九江之名起近代朱文公甞着九江辨以洞庭寻阳九江各不同也余以汉志考当在九江郡【今淮东江西诸郡】汉复置九江郡【今淮东滁和真濠夀九郡】如此则寻阳九江自秦始而洞庭九江则古也
　　禽释擒
　　易曰即鹿无虞以从禽也伊川解无虞人而即鹿是有贪禽之心王用三驱失前禽释者云旁走者不射惟向前背走者射之不中而已故失前禽则鹿言禽驱走皆禽也礼记鹦鹉能言曰不离飞鸟猩猩能言曰不离禽兽如郊特牲邮表畷禽兽下文专以猫虎言之月令祭禽于四方及豺祭兽戮禽释皆云禽者兽通名周礼大宗伯以禽作六防鴈雉鸡鹜外虎皮羔与其二庖人禽兽春羔豚夏腒防秋犊麛冬鱻羽兽人弊田禽注于虞中注谓取禽左耳効功郑因谓凡鸟兽未孕曰禽且援白虎通说曰禽者鸟兽摠名大司马大兽公之小禽私之贾公彦防曰已孕曰兽输之于公未孕曰禽田众得之又孔頴达礼记防曰禽者擒也言力小可擒制也兽者守也言力多不易擒须围守而获也详众说则禽不拘羽故古人言荒于猎者曰禽荒曰从禽不别言兽以小大兼猎禽足该之也又左传擒获字例单禽而栁下惠名获字禽则禽者擒也孔说亦然独尔雅言二足而羽为禽四足而毛为兽然其言飞曰雄雌走曰牝牡不知诗雄狐绥绥则雌雄不特飞也书牝鸡之晨则牝牡不拘走也故贾氏辟其说非通义余按经中惟二礼乗禽易系隼者禽也公羊鹦鹆来巢曰非中国之禽惟言羽余多兽通名使禽果羽之雅言则书之鸟兽跄跄阳鸟攸居鸣鸟不闻易之鸟焚其巢飞鸟遗之音诗之黄鸟元鸟记之不离飞鸟故鸟不獝礼之罗鸟鸟共卵等语圣人皆当易鸟以禽何必若今之直叙耶
　　终命椽笔
　　洪范九五福富夀康寜好德外考终命居其五此非生者之羙也后人祝颂槩曰五福全备不知考终命之当讳晋王珣梦人以大笔如椽与之觉而语人曰此当有大手笔事俄而晋武帝崩哀册谥议皆属珣草而笔如椽事后人不辨为不祥之笔
　　封略自然之险
　　苏秦说战国诸侯各言其四封之限盖国有限界方可自固狄梁公曰天生四夷在先王封畧之外故东距沧
　　海西阻流沙【沈括云流沙履之百歩皆动如轩幕上或人缺　　　　马车驼无孑遗凡十余里四面茫然殃以人畜骸骨为志每风将作老驼知之则聚鸣而拥其鼻口否则危毙】北横大漠【浮沙数千里逾者进寸退尺风一起沙卷如席压人多不能出毙者十九】南隔五岭【瘴雾能死人其外限以恶溪沸海恶溪逾者脚腐沸海鳄产其中】此天所以限中外也后世封畧不谨干戈日争【按周东迁而后吴越楚蜀尽蛮秦陇晋魏悉戎河南陆浑河西白狄淮有羣舒防诸隗洛阳有拒泉臯陆浑伊洛之戎衣冠俗无防也至邾鲁防鲁甸而用夷号徐在京东而有夷名当时各君其君各子其民汉魏以来朝廷以和亲为善防无战守之良谋矣】先王荒服之制既湮识者犹欲守在四邻然泛言守亦难尝以天下大势考之莫不各有自然之险河北以居庸诸关为险盖居燕百里外关外名虎北口即汉上谷郡其山西连太行东亘辽海狼居胥诸山为襟带关南北通防路绕两崖间风起人行或为所掀彭文子谓隘如线侧如倾其峻絶其降趋井下有涧巨石磊块凡四十五里艰折万状山外寒气先山南两月燕之东百里曰榆关塞曰虎北口下皆乱山层复至此循海方有狭径实辽东诸州之障阻昔时守以土兵狄不能入自石晋割关南十六州刘仁恭割营平栾三州赂契丹由是北自武定逹辽海千里失险凡汉唐所以限疆域者皆失之【按汉北邉之中田定襄鴈门云中各有要害故用兵多在边方今灵夏州而出河北无防其后拓地逾塞关外皆汉有光武兴民苦边患尽徙居关以东唐藩镇崛强田承嗣有幽燕十六州叛唐无北顾忧者据诸闗故也】宋兴诸关皆在契丹里故太祖太宗尝有志取燕燕人宋琪时言古北口野狐门松亭关三路皆有古人堡垒成迹于此置守南牧自絶后富弼使北亦言土人云若守居庸关古北口松亭关符家塞则敌不得南矣【按书禹贡山自梁岐荆山逾于河壶口雷首至太岳底柱析城至王屋太行恒山至碣石入海则河北诸山发源雍西逾河而冀而幽而营至碣石入海盖天然华夷之限秦筑长城起临洮尽辽东史亦言因地形制险塞】五代失险周世宗首于深冀间浚胡卢河为限宋守塘滦而雄覇二州间塘水不接遂中置保定军余塘水弥漫而保州以【阙】无之多植榆为蔽宣靖间童贯辈争燕云而不争险故岳飞曰金坡诸关不获则燕云未可有后金人逾关黏罕叹曰关险如此而我过之南朝可谓无人由此观之居庸诸关实河北屏蔽也　越河而南黄河潼闗乃中原之蔽宋失汴保江闗河治而不问双夷录载金有患南徙都汴保闗守河黄河自洛阳三门积津东至邳州桃园崔镇东西长二千余里设四行院每行院管五百里以精兵二十万守之夜则更冬则敲氷潼闗边西南大小闗口三十六约千余里亦设四行省分【阙】　　兵十万守之布置周宻水泄不通如是垂十五年北兵渡河不可越闗不能乃谋【阙】闯山东假道宋由蜀出襄邓金坐此不支由此观之黄河潼关中原屏蔽也【按刘宋永嘉中与魏争河南魏敛戎归北宋因魏码磝滑台洛阳虎牢列守南岸至潼闗其后魏兵水缺来四鎭尽失守晋杜预尝于孟潼建河桥五代兵争者束抢结筏或候水而渡则缺　不如江又迅急及岸甚】
　　【易水面或有髙出地面处所以多决防河古设长堤限水其守必以兵固缺】东南以大江为固而防人守江多在江北呉人筑濡须坞脩东兴堤城巢湖皆守淮蔽江淮东地多石碛险在水【缺】重冈复岭险在山胡安国尝言守江曰欲固上流必保汉沔【汉上流曰沔】欲固中流必以重兵镇安陆欲固下流必守淮泗张魏公亦曰淮南之地正所以蔽大江无淮南则长江与虏共彼得淮南因粮就运以为家计江南其得安乎盖淮南鱼塩桑麻之富他郡不可比所以守江者宜急保淮阳诚斋曰有淮而后江者吾之江无淮则江者非独吾之江亦敌之江也【按淮水二千里见方水道通淮有四汴颍通蔡也其通南方入江淮老鹊河故道在淮为南北喉襟荆防南土门户首其地左顾闗陜前瞰宛洛右通呉防后缺巴蜀昔人谓得人则中原可定失人则社稷可忧是也但处缺中原有径可入者错出胡五峯谓其地利进取不利固守须以兵险近时固荆】长安东有函闗南有散闗西有陇关北有萧关故号四塞之地汉祖东据函关必外严荥阳京索之守若西则玉门阳关古称天限汉魏世氐羌徙居关辅实处其里故汉言三辅利害者欲保西凉州【其地南隔氐羌西通西域北防匈奴右臂汉武取休屠王地建州今名姑臧炖煌等郡】唐苦吐畨元载欲城陇山口原州【按陇山南连秦岭北抵黄河东西一百八十里其坂九曲上者七日乃越登陇东望秦外极目冺然陇外无蚕桑八月乃麦五月冻解汉隗嚣据凉塞陇光武遣来歙取之宻谋山道而后济帝复自帅诸将攻陇】宋经畧西夏韩范议取横山唐张仁愿守朔方河外筑三受降城由此观之闗中四隅之守又各有要也蜀险李熊甞谓北据汉中杜褒斜南守巴郡拒峡口东
　　下汉水可窥中原南顺江流可震荆所以计蜀悉矣近代宋保蜀以南制北阶成岷凤为藩篱汉中为门户绍兴中固蜀専倚凤州和尚原其后金欲割之帅臣胡世将力争不可四州内汉中虽有诸闗而支径甚多故和尚原守蜀要也　南方限以五岭瓯粤无西北之劲中国反以象犀珠贝所在道为三国曹操守洛阳东拒呉倚淮汉西拒蜀倚秦岭故魏明帝以为地冇所必争观此则守国之险可无哉
　　古税不拘什一
　　禹贡田赋别上中下九等周礼辨上地中地下地有年无年魏平籴法亦随上熟中熟下熟孟子曰请野九一国中什一使自赋则邦中郊外各不等无槩取税也又方里而井井九百亩八家皆私百亩同养公田实九取一班固汉食货志谓九百亩中除二十亩为庐舍耕只八百八十亩符合什一之説而孟子无此文夏五十而贡七十而助周百畆而彻其实皆什一也百畆取一彻是已贡五十助七十若何什一乎赵岐谓耕五十畆者贡五畆耕七十畆者以七畆助公家说亦什一孔頴达谓古者人众田少故一夫惟得五十畆殷一夫惟得七十畆皆不具周数然画井而田古制也且歴夏殷至周周当生齿富倍二代岂有愈久愈耗乎贾公彦谓周礼地有一易再易不易之分贡乃一易地二百畆而税百畆助则上地百畆菜三十畆而税其半彻则上地全税之夫地古今共是天下无縁可専有贡地殷兼有助地与菜而周全有彻也此皆求合什一之说不通因臆说也按春秋鲁宣公初税畆【收公田外取八家私田】杜预注什取二故曰二吾犹不足公羊曰大桀小桀过于什一也大貉小貉轻于什一也周礼载师凡任地园防二十而一近郊十一逺郊二十而三甸稍县都皆无过十二唯漆林之征二十而五则古税各随地之宜不拘什一也
　　不署字之福
　　宋兴王全武平蜀杀降兵三千人曹彬争之不可但不署字收其文案他日艺祖诘责彬以不署字得眀文潞公刘沆同官中书仁宗不豫有告禁卒谋反者潞公诘知无他令斩告者或启公委刘相防分遂属沆仁宗疾平沆白上曰陛下病时彦博斩告反者索卷视之公独无着笔遂得释二臣当危疑间皆以不署字脱祸若曹本不与谋而沆乃同事异心又从而讦之真岌乎小人之用心余邑旧有帅司酒课例设监酿一员月有薄给宰每赒私人某宰来以防客客智过人受给不废督视第酒计出入不犯一笔后客去帅司磨算酒课追逮合千人客独以无迹免此亦不署字之福也
　　大计不惜小费
　　司马温公曰天地生财止有此数不在官则在民譬犹夏旱则冬涝虽曰救正荆公一时之偏实古今财计乗除一的论也然有国者操敛散之权后世又有摘山煑海曲尽阜生之道非止天地之生也犹曰乏财拙亦甚矣唐刘晏领漕运兴造船执事钱皆过与曰当先使之私用无窘则官物坚完矣其后有司减半漕运遂废谢君直论六国成败曰秦兵百万六国兵不下四百万秦能灭六国者黄金爵级敢战则得六国所有羙人珠玉也沛公兵十万项羽兵四十万沛公终能灭楚者轻侯王以赏战士捐金帛以富功臣项氏印方刓而人心已在敌国矣髙祖令陈平间踈楚君臣予以黄金四百斤纵其出入盖足陈平之私用然后可责其为汉用大率喜事赴功之人未必髙洁不汚之士贤如王述犹有足则自止之论矧平等皆楚降汉者乎晋羊祜深知王濬才大濬志奢侈难専任祜曰濬有大才将以济其所欲必可用也后濬卒平吴故使智勇建功惟豁达大度者方可语此唐李綘曰钱用尽更来机事一失不可复追所以晓世主者至矣宋艺祖经制西北边臣悉厚以官爵寛其防墨所部租赋一不计其如何故皆得其死力赵普尝言桑维翰爱钱难用上言茍用其长当防其短又曰契丹精兵十万我以二十四绢易一敌人首止费我二百万绢规模宏逺如此宜其光啓一代也
　　忍字二义
　　小说着太公劝忍之言曰吞钩之鱼悔不忍饥罗网之鸟悔不忍飞人生悮计悔不忍为故唾面将襟拭嗔来把笑迎则知辱之当忍矣被骂招功德嗔来送福田则知忍之为福矣数语虽不真出太公而着忍字之益甚备又唐人诗曰忍事敌灾星灰心縁忍事张公艺至以百余忍字九世同居皆有得于惩忿窒欲之效然也然忍有二义畨昜饶氏解论语是可忍也章谓忍有甘忍之忍有容忍之忍甘忍之忍正夫子责季氏之意如州吁阻兵而安忍及经言残忍忍人大扺甘忍为之而不顾其说忍字有是非梅亭李氏言忍有二有抑情之忍有知道之忍抑情之忍如饥忍食砭忍楚堤漏川决闲之维艰知道之忍则克己而复于礼礼人而反其敬如曀而霁氷而澌容而消之所过皆化其说忍字有浅深人能由抑情之忍以造知道之忍又能戒其忍之之为忍然后忍字之义方备不然季氏州吁之忍亦忍也
　　温公独乐园
　　古人遇不可有为之时多有所托以自晦文王囚羑里忘忧于易孔子辙环不遇寄志春秋范蠡知勾践不可共乐游五湖而去张良知髙祖难与保终托赤松子而行萧何虑髙祖之疑买田宅自污陈平当禄产擅权饮酒戱妇人司马懿见曺爽等用事假病为饮啜不収之态刘伶阮籍羊曼谢绲一皆用醉酒逺祸前儒谓张良智计过人岂不知神僊为荒诞哉萧何系狱韩彭葅醢良之眀哲保身不待着而为先蹈髙隠出汉初人物然则陈平辈以酒避事饮非真饮醉非真醉也司马温公熈丰间言不用退居西洛创独乐园以浇花种竹为事自比晋唐间人公岂独乐者哉伯父怡【缺】尝曰古人之晦不一如豫让漆身吞炭使人不识是晦其形范蠡去号陶朱公元结隠称猗玕子是晦其名公羊谷梁今古无更姓独髙赤托焉是晦其姓鲁三桓陵公室乐官师挚以下适齐适楚适秦入河入汉入海舍鲁而去是晦其居余因谓萧何买田宅陈平刘阮辈假酒自困是晦其行张子房是晦其智司马懿是晦其奸若温公自比晋唐间人似欲晦其为宋忠贤也










　　识遗卷三
　　钦定四库全书
　　识遗卷四　　　　　　　　宋　罗璧　撰
　　识其大者　　　　　　今存经注
　　孔子生年　　　　　　瞽叟武后
　　言不相副　　　　　　矫古説之过
　　与齿去角　　　　　　寺观藏
　　圣贤纲常之变　　　　送终不讳
　　封建限百里　　　　　兴创规模
　　分数明　　　　　　　古将不专兵
　　自古有死
　　识其大者
　　六经后子书皆昔人垂世之言惟孟子为经者谈王道贵仁义也韩栁并称昌黎独得祀孔庭者辟佛老扶正道也离骚怨而实忠所以骚名经杜诗一饭不忘君所以诗称史苏老泉着衡书权论杨山曰书名已不正岂有山林逸民乃汲汲于用兵王荆公编百家诗置李太白于后曰十首九説妇人与酒子美退之各有示儿诗子美曰曾顔游夏则导之圣贤退之曰玉帯金鱼则诱之利禄宋文章多粹伊洛发明孔孟推究性理便觉欧苏气焰不长也诗国风后代骚人极力模仿不到郑衞之诗滛奔语也被之弦歌圣人必逺观此则所谓大者可识矣虽然此以文论也鲁昭公如晋自郊劳至赠贿无失礼者女叔齐以为非所以守其国家行其政令无失其民者也今政在大夫公室四分民食于他鲁侯焉知礼翟璜与魏成论功李克曰璜所进五人君皆臣之魏成东得卜子夏田子方段干木君皆师之吴起与田文论功将三军賔秦赵实府库不如起至主少国疑大臣未附百姓不亲则起咋舌不敢谈陈平为宰相不问钱谷讼狱丙吉为宰相不问横道死人但以镇国家理隂阳亲诸侯附百姓为事汲黯为九卿拾遗补过范文正公所至为政敦礼教厚风俗皆识其大者也故昔人论治必首三代论人必希圣贤论文必本六经非过于矫亢也
　　今存经注
　　古之学者专门名家笺注经文者不一其徒各守其师之説所以某氏易某氏书某氏诗授异自唐太宗诏诸儒撰定五经疏义于易取王弼于书取孔安国于诗取郑康成于春秋取杜预由是他説尽废今板行经注四家之説独存始太宗也
　　孔子生年
　　左传记孔子卒而不记其生公羊记孔子生鲁襄二十一年十一月庚子谷梁以为生十二月二十二庚子与公羊差一月五行书谓孔子生庚戌年二月二十三庚子日甲申时考庚戍乃鲁襄公三十二年周灵王二十一年与公谷年月俱差如公谷则孔子乃生己酉非庚戌也故刘氏外纪谓孔子年七十四终与他书生庚戌终壬戌不同三人之説异从公谷也信五行书固不若信公谷然公羊言十一月庚子而杜预长厯鲁襄二十一年庚戌嵗十一月无庚子【左传书孔子壬戌嵗夏四月己丑辛杜注嵗四月无己丑有乙丑】故孔氏家谱祖庭广记俱云鲁防二十二年十月二十七日庚子孔子生与公谷五行书俱差不知又有所夲乎或谓周建子鲁防十月实寅正八月以改朔不改月之说推之又不然
　　瞽叟武后
　　古今事闗纲常处最要知体桃应问孟子舜为天子瞽叟杀人则如之何盖即其难处者觇之孟子曰执之而已前軰卑孟子此答以为天子父尊之至也岂有身为天子不能屈治伸父之理史记着石奢相楚奢父杀人奢曰以父立政非孝也遂自刎死五代周世宗父柴守礼杀人世宗不问朱文公纲目特书之以能权所重也欧阳公谓世宗宁受屈法之过以申父子之道且刑一人未必能止杀残其父则灭天性是固有当权轻重者非可以杀人论也张南轩涖官日有以嫌疑讦父者南轩以事闗纲常置状不省近时某官宦江西有子讦父私牛者官论父罪合杖徐询子曰汝居家孝否子曰孝又问子孝曽为父母代劳否子对曰尝代劳遂移父杖杖之处置真得体陈【缺】　曰直躬之直直也君子以为可以无直不可以无父仲子之亷亷也君子以为可以无亷不可以无母其论美矣又尝以武后簒唐昔贤所以处之之说焉武后易唐为周得罪唐室中宗武后子又当有唐祚尊其子而除其母实于名义未安然五王召祸正为贼后未除胡致堂谓武后易唐为周不得为髙祖太宗之妇大臣当告之宗庙废之中宗不得以母庇也议论甚正处置亦有理且谓桀纣失道汤武不得以臣芘君管蔡间王室周公不得以弟芘兄文公纲目俱不之録余于卫輙拒蒯瞆事识公去取之意公谓蒯瞆得罪先君而出奔輙只当见父子之为亲不可一日立乎其位如卫大夫以蒯瞆为先君罪人请命天子讨之可矣然輙听大夫所为又以假手他人以胁父于輙处心终未安故只逃去为得防纲目不録想此意也然此可以全中宗母子之天难以洗唐室簒移之祸故南轩谓当并易中宗盖天下者髙祖太宗之天下非可私中宗母子又甞防胡文定传春秋文姜与弑鲁桓其子庄公嗣位文定曰狥私情则害天理之大义举王法则伤母子之至恩此国论之难断者也然文姜逐于鲁孔子书之曰夫人孙于齐传谓去其姜因絶不为亲也文姜逐齐即归哀姜逐齐不反孔子例书曰孙不縁庄公示轻重深絶之也然则恩轻而义重矣梁人有继母杀其父者子杀之有司欲当论逆孔季彦援文姜絶不为亲之说但以非司冦擅杀论武后迁中宗于房陵岂有母子之恩乎汉光武中兴以吕后杀刘氏三王背髙帝约束王诸吕几危社稷谓不宜配享髙庙即位后迁吕后别祭园寝追尊薄太后为髙皇后庙配祀然则致堂告庙弃废之论亦有夲
　　言不相副
　　李长吉诗云黒云压城城欲摧甲光向日金鳞开王荆公曰是儿言不相副也方黑云压城如此安得向日之甲光昌黎送孟东野序首句物不得其平则鸣乃一萹大意然其叙言咎禹假言以鸣防假韶鸣伊尹鸣商周公鸣周此岂所谓不得其平者乎东坡序六一文集前靣言欧阳子之学推韩愈孟子以达于孔周着仁义礼乐之实以合于大道又云自欧阳子出天下争自濯磨以通经学古为髙以救时行道为贤以犯顔敢谏为忠议论闗渉什麽大到末后却只说诗赋似李白记事似司马相如故皆启昔贤之讥然则措辞立论其可茍乎
　　矫古说之过
　　世人谈王者鄙覇崇义者薄利餙治者厌兵乘正者贱术循实者陋名尚行者轻文此正说也余以古说参之亦有后世矫之之过覇于古为伯公羊着周召二公分陜东西而治号二伯释者谓九州除王畿千里外二伯各治四州半故传曰五侯九伯女实征之【各四州半而言九伯举全数也】诗清庙之序周公朝诸侯率以祀文王则周以二伯领诸侯实覇之始特未有覇之号左传五伯之覇也杜注覇把持也把持【缺】　天子之政【孔颖达曰五覇字或作五伯顔师古伯读为覇司马温公曰二伯职废乃转为覇】故周礼九命作伯礼记五官之长曰伯三国呉求封为九州伯晋桓侈其父温曰父为九州伯皆长诸侯之号司马温公曰方伯连帅能率其属尊天子谓之覇又曰王覇非若白黑甘苦之相反荀子论覇政曰辟田野实仓廪便备用阅材技存亡继絶卫弱禁又曰不欺其民不欺其与又曰重法爱民皆非不善之目也虽以粹驳辨王覇然李旴江曰西伯覇而粹桓文覇而驳三代王而粹唐汉王而驳则王亦有驳覇亦有粹也盖王道所以安天下覇道所以尊京师本无粹驳之分也祭义曰至弟近乎覇使臣子扶持王室能如弟之顺兄何不可之有自孟子羞称五覇说者遂视覇为强梁之义不知仲尼不道孟子羞称者以桓文假公济私非真有扶持周室之心羞其人之不诚也岂谓覇为不足尚哉又孟子多有激而论战国诸侯慕尚桓文又迷于功利慕桓文而不至故曰今之诸侯五覇之罪人也孟子方以王道进诸侯因例卑桓文今承其言果谓覇为非不可也【南轩但以公私辨王伯曰王者无所为伯者有所为】利之一字大易经四圣之书利贞利有攸往等语每卦必言何甞不择利而行者财利虽曰害义孔子賛易何以守位曰仁便次以何以聚人曰财十三卦之制作首以畋渔之离耒耜之益交易之噬嗑且舟车致逺以通之击柝弧矢以卫之所以为财计者甚宻然后宫室棺椁养生送死可无憾也孟子王道之始因墙下之桑鸡豚狗彘之畜数语人主享有天下之膳服祭祀賔客朝觐聘飨水旱兵凶尤非可以空谈理也故禹平水土必先贡赋周礼衡虞亦且设官世儒不察何必曰利一语激于齐梁懵不知义遂谓财利孔孟不尚则士当知讳不幸国用告急则仓猝捶敛之不恤是皆识偏论固之所致也不知君子惟当见得思义谓当讳不尚非也兵者所以威不轨偹不虞羲皇唐虞可谓淳矣而神农伐补遂黄帝伐涿鹿征蚩尤尧伐驩兠舜伐三苖皆不得已而有者也矧叔末血气之私愈炽利欲之争不息饰仁义者动以去兵为美谈不知天下虽安忘战必危秦销锋镝卒肇锋镝晋去武备卒开武备宋防仁义梁武讳战皆不满识者一笑岂可以卒伍之法车乘之赋搜阅之时击刺之教侵伐之书轻之国家常政干戚卫文徳爼豆寓军旅虽圣人不废或者顾谓孔子不学不知有激而云也故古人戢兵不曰去兵偃武不敢忘武今饰治者欲讳兵不事亦非也术之一字只道理之巧者尔天下之事有不可直遂须委曲斡旋成之亦是道理合如此不成朴直付之无可奈何便已齐王爱牛孟子进以仁术之巧是乘其善心之发诱之充拓不成谓其不足进此安其爱牛而止今之治众有方曰政术敎人有方曰道术思虑之巧曰心术术非不善之目也特随所施之邪正有美恶尔名由实正犹形影相随故名教名检名节皆厉世之具君子修之则善名生小人悖之则恶名著三代之王必先令闻蚤有誉于天下中庸取之故卢毓曰常士畏敬慕善然后有名宋范尧夫曰人若避好名之嫌则无为善之路矣士处穷约若无美名人何从知孔子疾没世而名不称特在上之人因名索实尔今谓之鄙亦非也若夫文之为文古不专以辞采言凡文之义只有条理不相紊乱之谓俗学之说兴谈文者指为末技不思尧舜禹大圣书賛之曰文思文明文命孔子称尧曰焕乎其有文章子贡称夫子之文章子以四教曰文行忠信值匡人之围曰天之将防斯文天之未防斯文此岂摛华掞藻之末哉先儒谓文乃古先圣王经世之道有以制度礼乐言者有以道徳言者有以辞藻言者辞藻则人世浮华之辞道徳则六经垂教万世之辞制度礼乐则圣人制作维持斯世之法程也盖上古洪荒朴野斯人禽兽之不如也圣人出而污尊杯饮易为爼豆揖譲土堦茅茨易为上栋下宇蒉桴土鼔易为八音六律兽皮鸟裳易为衮冕黻舃事有条制上不可陵卑不可僣凡其粲然可观者皆文也故语曰文之以礼乐特上古生齿未富俗淳事简羲皇可以游乎无为之天而文为可略尧舜以来俗日熈事日繁傥不事为之制尚仍朴野之旧则世浸以紊故夫子称尧曰焕乎有文章称周制作大备曰郁郁乎文哉皆美制度礼乐之文也子由古史曰文之为言犹曰物各得其理尔昔者生民之初父子无义君臣无礼兄弟不相让夫妇之伦理不立后圣审其淆乱从而属父子辨君臣聨兄弟正夫妇削去鄙野之习遂文于前世此世道所以称治也【考工记青与赤谓之文赤与白谓之章亦曰缋画之事后素功】周衰王政不纲幽厉以乱故诗人刺之曰动无礼文天下荡荡无纪纲文章文章盛衰系世治乱如此向使冠昏飨射之制存则乖争之俗不作矣朝觐聘问之礼存则崛强之国不闻矣宫室车旂之有等则僣拟之风不起矣号令赏罚之既行则统御之权不失矣文之秩然者常存则世之泰然者常在先王所以有贵于文也后世动以末技视丈岂识文之所为文哉
　　与齿去角
　　顔师古汉书注董仲舒防语曰牛无上齿则有角其余无角者则有上齿参之【缺】信然按韵书角字注人下用音头骨上出也触也竸也两防下用音鹿四皓名中甪里先生正同音宋崔偓佺甞辨正二字未释其义余按诗行露谁谓雀无角陆氏注雀有味无角且援东汉注云角谓觜故晦庵诗传作鹿音番昜董敬庵【云章】防峯【缺】　谓同鹿鸟咮骨也鸟有咮者无齿兽有齿者无咮此天有所分予也盖从曽氏说
　　寺观藏
　　汉改秦典客官为大鸿胪掌诸侯归义蛮夷古行人之官也因设鸿胪寺待四方賔客永平中佛入中国首名其居曰白马寺【以白马负经来故号】盖并縁鸿胪待四方賔客之故此中国有寺之始详其故寺非佛得专汉世官有九寺之目刘昭注曰寺官舍也风俗通寺司也又曰寺嗣也理事之吏嗣续之中则非独为佛也观之义礼运仲尼与于蜡賔事毕出游于观之上盖鲁有两观门旁髙处也尔雅释观为阙孙炎曰宫门防阙悬法象使民观之阙居巍巍髙处因名象魏谓之阙者观法象则可阙去疑事春秋晋楚邲之战潘党请収晋尸筑为京观封土观示后人也胡澹庵言观有四一曰朶楼鲁两观是也一曰藏书所汉东观是也一曰游观处谢晖赋属玉观是也一曰髙可望黄帝内传置曰始真容于髙观上是也今老氏居疑夲内传详此观非老可专凡高可纵观皆观也至于藏只贮藏之义狐兎穴居州吕藏老为周守藏吏名柱下史藏乃庋书所汉东观藏书号柱史藏室书所在也释道法其制庋经遂为二氏之私今复以事祈禳岂以经典所积福可集乎若铎钹胡致堂谓夲西夷乐夷俗吉凶并奏今华俗专以送凶不察夷亦以从吉也
　　圣贤纲常之变
　　娶妻必告父母而舜不得告【礼记言舜三妃注谓天有妃星四故自帝喾皆四妃法天也舜三妃一娥皇一女英一癸比独缺正妃为未命于父母也但舜娶尧三女世本谓尧黄帝孙舜黄帝八代孙尧女与舜曽祖为类孙祖匹配岂不乱伦余按尧举舜曰明明扬侧陋曰有鳏在下曰虞舜侧防孟子曰舜发于畆之中庄子曰尧举舜童上之地则舜起于寒防况别生分类舜典且云故世夲多缪史记从而论世之氏族尽始黄帝皆循习世本之误也】有天下当传子而尧舜舍朱均【孟子淮南子皆曰尧九子荘子曰尧不急子汉代祖尧曰尧长子考监明之后舜世纪舜子朝鲜记云子尧舜子众如此何朱均一不还舍之初意贤二圣之公心初不计他子之君否也】君臣定分而汤武取桀纣兄弟同气而周公诛管叔夫妇人道之始而仲尼子思孟子皆出妻【孔氏三世出妻见礼记家语孟子出妻见荀子觧蔽篇】父子情之至亲而孟子不责善言易子教之后世昏庸之君不足论贤明如汉文帝唐太宗宋太宗理宗不足于兄弟汉武帝宋文帝宋孝宗不足于父子汉光武宋仁宗不足于夫妇
　　送终不讳
　　世俗殓羽毛鳞介讳近之嫌人物溷也按古不然礼记防礼最偹檀弓曰天子之棺四重水兕革棺被之其厚三寸郑注以水牛兕牛革为棺一重孔氏防云以次而差公棺去牛用兕侯伯以下水兕皆式二皮能湿故在里近尸防大记大夫褁棺用牛骨鐕说者谓以缯贴棺里以牛骨或象骨鐕钉之又曰君大夫士盖棺漆外各施祍束説者谓束以牛皮孔子之殓佩象环盖古者天子诸侯死含以珠末口以具周礼防事以互物蜃物以闰圹郑注以蚌蛤属为灰置椁下御湿左宋文公死用蜃灰礼熬用鱼腊或以蚍蜉皆不嫌人物溷也
　　封建限百里
　　封建古以褒有功崇有徳者犬牙相制朝觐而上下之分明聘问而与国之情通且人主无私土地之心周衰壊于兼并遂至君弱臣强侵陵不已秦变以郡县李斯軰因谓同姓属踈攻击如仇不如守令时其贤否而进退之其后汉裂七国晋封八王皆肇兵争或者遂谓古法不可用于今不知汉晋之与地逾制也按黄帝画埜分州古言得百里之国万区【史言封建肇黄帝而神农伐补遂攻夙沙伏羲时有纪侯阳侯则封建肇黄帝前明矣】礼记王制子思孟子史记汉地理志皆只言公侯方百里论语千乘之国释者计以井赋方百里国左传郑子产对晋曰昔天子之地一圻列国一同自是以衰白公子张言齐桓晋文之始入四封之内不备一同勾践之地东西南北才广百里商周肇封皆在唐虞传至汤文亦已乆矣而汤七十里文王以百里未之或改后汉丁恭曰古封建限百里取法于雷雷震惊百里故屯卦震下坎上曰利建侯百里下伯七十里子男五十里故唐虞称万国益稷州十有二师郑注一师领百国州十有二师则每州千二百国除王畿外八州縂九千六百国余四百国在畿内国各五十里谓之采地【采者采取赋税自供不得有其土地人民及不得世封但书大传言采地之异百里国以三十里为采其七十里国以二十里五十里国以十五里其后子孙虽有陟黜而采地不与使子孙贤者世守之以祀其始受封之人岂畿内与畿外采地各制乎哉】盖万国并建侯多则势分势分则易制乃古防闲维持之深意【按神农封制欲强本弱枝海山至有十国唐虞虑强国廹近凡设国逺大近小也】独二礼言侯制异诸书周礼曰公地方五百里侯地方四百里伯地方三百里子地方二百里男地方一百里礼记明堂位曰鲁封七百里然孟子言周公封鲁太公封齐皆俭于百里故鲁七百里之说或者疑为战国诸侯分谤之书汉儒妄采之周礼之制释者亦谓周公设此以待有功封建制行三年一行修封之法视诸侯功罪益削之如诗锡之山川土田附庸锡山川土田于周受命皆是益封又或谓周礼各国皆大其数者实包附庸在其中王制曰五国为属属有长十国为连连有帅二百二十国以为州州有伯故附庸小国皆揔属大国其大比一国之大夫也然则汉晋非封建也【文公谓古侯国初封只言百里后来渐大皆是并吞若百里国増至五百须并四国方做得一国宗庙社稷岂不劳动况小国例古功臣之后移小増大封制既行地有分限又何縁有余地别为小国乎余按文王由方百里起其后克须宻遂国于岐渭之间克崇遂渉渭改都丰三分有二何往非并文王且然春秋以来可知矣故二礼说难据信朱说为是】古制既亡后之所以綂天下者势而已而势之强弱古今一惟其人茍上有明辟封建而治郡县亦治上失其道封建者亡郡县亦亡故言封建者息焉
　　兴创规模
　　事无大小皆须先定规模规模立则意向坚意向坚则事功成若泛图浪谋防无有成之理矧争帝王之资者乎汉髙争天下先据闗中为根本任三杰司谋战更无迁就唐兴晋阳亦先掩取闗中征战乃出太宗规模都不出据形胜拣人材之外宜其光启二代也刘徳未得孔明流离转徙一无所就及孔明说以跨有荆益遂成鼎峙宋艺祖知五代之在君弱臣强用赵普谋首削藩镇施为建置一洗姑息之习卒安天下晋宋偏安江左皆正统后父兄为虏庙社为墟有不共戴天之雠当事尅复无可疑者而晋祖清谈规模不知立宋狥和议规模不能立绍兴中张焘进言曰今日事大体重莫如六飞慎动往者前临大江继又退守呉防朝夕所与断国论者二三大臣而已一纪之间凡命十四相执政逓迁无虑二十人宜其和战纷纷迄无成功故焘直指以为规模不定又以人臣事业求之仲尼子产初相郑鲁皆召国人之谤及其终也易谤以颂韩信孔明终身事业皆决于初见髙祖先主时数语王猛见桓温不渡防水虽署以官而不就亦其出处施为皆有素定规模也
　　分数明
</div>
    <div class="pagination">
<a href="识遗.html">上一页</a><a href="识遗.html">1</a><span class="current-page">2</span><a href="识遗_page3.html">3</a><a href="识遗_page4.html">4</a><a href="识遗_page5.html">5</a><a href="识遗_page6.html">6</a><a href="识遗_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
