<!DOCTYPE html>
<html>
<head>
    <meta charset="UTF-8">
    <title>朝野佥载 - 第 2 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>朝野佥载 - 第 2 页/共 5 页</h1>
    <div class="content">　　羽林将军元楷三代告密得官男彦玮告刘诚之破家彦玮处侍御史二年七月三日楷以反逆诛家口配流可谓积恶之家殃有余也
　　周补阙乔知之有婢碧玉姝艳能歌舞有文华知之时幸为之不婚伪魏王武承嗣暂借教姬人妆梳纳之更不放还知之知之乃作緑珠怨以寄之其词曰石家金谷重新声明珠十斛买娉婷此日可怜偏自许此时歌舞得人情君家闺阁不曾观好将歌舞借人看意气雄豪非分理骄矜势力横相干辞君去君终不忍徒劳掩袂伤鈆粉百年离恨在高楼一代容顔为君尽碧玉读诗饮泣不食三日投井而死承嗣撩出尸于裙带上得诗大怒乃讽罗织人告之遂斩知之于南市破家籍没
　　周张易之为控监弟昌宗为秘书监昌仪为洛阳令竞为豪侈易之为大铁笼置鵞鸭于其内当中取起炭火铜盆贮五味汁鵞鸭绕火走渴即饮汁火炙痛即回表里皆熟毛落尽肉赤烘烘乃死昌宗活拦驴于小室内起炭火置五味汁如前法昌仪取铁橛钉入地缚狗四足于橛上放鹰鹞活按其肉食肉尽而死未死号呌酸楚不复可聴易之曾过昌仪忆马膓取从骑破脇取膓良久乃死后诛易之昌宗等百姓脔割其肉肥白如猪肪煎炙而食昌仪打双脚折抉取心肝而后死斩其首送都谚云走马报
　　周秋官侍郎周兴推劾残忍法外苦楚无所不为时人号牛头阿婆百姓怨谤兴乃牓门判曰被告之人问皆称枉斩决之后咸悉无言
　　周侍御史侯思止醴泉卖饼食人也罗告准例酧五品于上前索御史上曰卿不识字对曰獬豸岂识字但为国触罪人而已遂授之凡推勘杀戮甚众更无余语但谓囚徒曰不用你书言笔语但还我白司马若不肯来俊即与你孟青横遭苦楚非命者不可胜数白司马坂者北邙山司马坂也来俊者中丞来俊臣也孟青者将军孟青棒也后坐私蓄锦朝堂决杀之
　　周明堂尉吉顼夜与监察御史王助同宿王助以亲故为说綦连耀男大觉小觉云应两角麒麟也耀字光翟言光宅天下也顼明日録状付来俊臣敕差河内王懿宗推诛王助等四十一人皆破家后俊臣犯事司刑断死进状三日不出朝野怪之上入苑吉顼拢马上问在外有何事意顼奏曰臣幸预控为陛下耳目在外惟怪来俊臣状不出上曰俊臣于国有功朕思之耳顼奏曰于安逺告虺贞反其事并验今贞为成州司马俊臣聚结不逞诬遘贤良贿如山寃魂满路国之贼也何足惜哉上令状出诛俊臣于西市敕追于安逺还除尚食奉御顼有力焉除顼中丞赐绯顼理綦连耀事以为己功授天官侍郎平章事与河内王竞出为温州司马卒
　　成王千里使岭南取大蛇长八九尺以绳缚口横于门限之下州县参谒者呼令入门但知直视无复瞻仰蛇而惊惶惧僵仆被蛇绕数匝良久解之以为戏笑又取及鳖令人脱衣纵等齧其体终不肯放死而后已其人酸痛号呼不可复言王与姬妾共看以为玩乐然后以竹刺等口遂齧竹而放人艾炙鳖背炙痛而放口人被试者皆失魂至死不平复矣
　　朔方总管张亶好杀时有突厥投化亶乃作檄文骂黙啜言词甚不逊书其腹背凿其肌肤湼之以墨炙之以火不胜楚痛日夜作虫鸟鸣然后送与黙啜识字者宣讫脔而杀之匈奴怨望不敢降
　　殿中侍御史王旭括宅中别宅女妇风声色目有稍不承者以绳勒其隂令壮士弹竹击之酸痛不可忍倒悬一女妇以石锤其发遣证与长安尉房恒奸经三日不承女妇曰侍郎如此苦毒儿死必诉于防司配入宫必申于主上终不相放旭惧乃舍之
　　监察御史李嵩李全交殿中王旭京师号为三豹嵩为赤□豹交为白额豹旭为黒豹皆狼戾不轨鸩毒无仪礼性狂疎精神惨刻每讯囚必铺卧体削竹籖指方梁压髁碎瓦搘膝遣仙人献果玉女登梯犊子悬驹驴儿拔橛凤皇晒翅狝猴钻火上麦索下防单人不聊生囚皆乞死肆情锻錬证是为非任意指麾空为实周公孔子请伏杀人伯夷叔齐求其刼罪讯劾干壍水必有期推鞫湿泥尘非不久来俊臣乞为弟子索元礼求作门生被追者皆相谓曰牵牛付虎未有出期防鼠与猫终无脱日妻子永别友朋长辞京中人相要作咒曰若违心负教横遭三豹其毒害也如此
　　京兆人高丽家贫于御史台替勲官逓送文牒其时令史作伪帖付高丽追人拟吓钱事败令史逃走追讨不获御史张孝嵩捉高丽栲膝骨落地两脚俱挛抑遣代令史承伪准法断死讫大理卿状上故事准名例律笃疾不合加刑孝嵩勃然作色曰脚挛何废造伪命乃舁上市斩之
　　周黔府都督谢祐凶险忍毒则天朝徙曹王于黔中祐吓云则天赐自尽祐亲奉进止更无别勅王怖而缢死后祐于平阁上卧婢妾十余人同宿夜不觉刺客截祐首去后曹王破家簿録事得祐头漆之题谢祐字以为秽器方知王子令刺客杀之
　　周黙啜贼之陷恒定州和亲使杨齐庄教授三品入匈奴遂没贼将至赵州襄公段瓆同没唤庄共出走庄惧不敢发瓆遂先归则天赏之复旧任齐庄寻至敕付河内王懿宗鞫问庄曰昔有人相庄位至三品有刀箭厄庄走出被赶斫射不死走得脱来愿王哀之懿宗性酷毒奏庄初怀犹豫请杀之敕依引至天津桥南于卫士铺鼓格上缚磔手足令段瓆先射三发皆不中又段瑾射之中又令诸司百官射箭如猬毛仍气殜殜然微动即以刀当心直下破至隂割取心掷地仍趌趌跳数十回懿宗忍毒如此
　　杨务亷孝和时造长宁安乐宅仓库成特授将作大匠坐数十万免官又上章奏闻陜州三门凿山烧石岩侧施栈道牵船河流湍急所顾夫并未与价直茍牵绳一断栈梁一絶则扑杀数十人取顾夫钱籴米充数即注夫逃走下本贯禁父母兄弟妻子牵船皆令系二鈲于胸背落栈着石百无一存满路悲号声动山谷皆称杨务亷人妖也天生此妖以破残百姓
　　监察御史李全交素以罗织酷虐为业台中号为人头罗刹殿中王旭号为面夜叉讯囚引枷柄向前名为驴驹拔橛枷头着树名曰犊子悬车两手捧枷累砖于上号为仙人献果立高木之上枷柄向后拗之名玉女登梯考栁州典廖福司门令史张性并求神狐魅皆遣唤作凤证蛇成龙也
　　陈怀卿岭南人也养鸭百余头后于鸭栏中除粪粪中有光爚爚然以盆水沙汰之得金十两乃觇所食处于舎后山足下因凿有麸金销得数十斤时人莫知卿遂巨富仕至梧州刺史
　　周长安年初前遂州长江县丞夏文荣时人以为判防事张鷟时为御史出为处州司仓替归往问焉荣以杖画地作栁字曰君当为此州至后半年除栁州司后改徳州平昌令荣刻时日晷漏无差又苏州嘉兴令杨廷玉则天之表侄也贪狠无厌着词曰逥波尔时廷玉打獠取钱未足其姑既见作天子傍人不得枨触差摄御史康詈推奏断死时母在都见夏文荣荣索黄白纸各一千张曰至后十日来母如其言荣曰且免死矣后十日内有进止果六日有勅杨廷玉改尽老母残年又天官令史栁无忌造荣荣书卫汉栁氏曰卫多不成汉栁二州交加不定后果唱卫州録事闗重即唱汉州録事时鸾台凤阁令史进状诉天官注拟不平则天责侍郎崔暐暐奏臣注官极平则天曰若尔吏部令史官共鸾台凤阁交换遂以无忌为栁州平阳主簿鸾台令史为汉州録事焉
　　周司礼卿张希望移旧居改造见人冯毅见之曰公新堂下有一伏尸晋朝三品将军极怒公可避之望笑曰吾少长已来未曾知此事父母多言后月余日毅入见持弓矢随希望后迨登阶引弓射中膊脾间望觉此自痛以手抚之其日卒
　　周左司郎中郑从简所居防事常不佳令巫者观之果有伏尸姓宗妻姓寇在防基之下使问之曰君坐我门上我出入常值君君自不好非我之为也掘之三丈果得旧骸有铭如其言移出改于是遂絶
　　周地官郎中房颖叔除天官侍郎明日欲上其夜有厨子王老夜半起忽闻外有人唤云王老不须起房侍郎不上后三日李侍郎上王老却卧至晓房果病起数日而卒所司奏状下即除李逥秀为侍郎其日谢即上王老以其言问诸人皆云不知方悟是神明所告也
　　北齐稠禅师邺人也幼落发为沙弥时辈甚众每休暇常角力腾趠为戏而禅师以劣弱见陵绐侮殴撃者相继禅师羞之乃入殿中闭户抱金刚足而誓曰我以羸弱为等轻侮为辱己甚不如死也汝以力闻当佑我我捧汝足七日不与我力必死于此无还志约既毕因至心祈之初一两夕恒尔念益固至六日将曙金刚形见手执大鉢满中盛筋谓稠曰小子欲力乎曰欲念至乎曰至能食筋乎曰不能神曰何故稠曰出家人断肉故神因操鉢举匕以筋食之禅师未敢食乃怖以金刚杵稠惧遂食斯须食毕神曰汝已多力然善持教勉旃神去且晓乃还所居诸同列问曰竖子顷何至稠不答须臾于堂中防食食毕诸同列又戏殴禅师曰吾有力恐不堪于汝同列试引其臂筋骨强劲殆非人也方惊疑禅师曰吾为汝试之因入殿中横塌壁行自西自东凡数百步又跃首至于梁数四乃引重千钧其拳防骁武劲先轻侮者俯伏流汗莫敢仰视禅师后证果居于林虑山入山数十里精庐殿堂穷极壮大诸僧从而禅者常数千人齐文宣帝怒其聚众因领骁骑数万躬自往讨将加白刄焉禅师是日领僧徒谷口迎候文宣问曰师何遽此来稠曰陛下将杀贫僧恐山中血汚伽蓝故此谷口受戮文宣大惊降驾礼谒请许其悔过禅师亦无言文宣命设馔施毕请曰闻师金刚处祈得力今欲见师效少力可乎稠曰昔力者人力耳今为陛下见神力欲见之乎文宣曰请与同行寓目先是禅师造寺诸方施木数千根卧在谷口禅师咒之诸木起立空中自相搏击声雷霆鬭触摧折缤纷如雨文宣大惧从官散走文宣叩头请止之因敕禅师度人造寺无得禁止后于幷州营幢子未成遘病临终叹曰夫生死者人之大分如来尚所未免但功徳未成以此为恨耳死后愿为大力长者继成此功言终而化至后三十年隋帝过幷州见此寺心中涣然记忆有似旧脩行处顶礼防敬无所不为处分幷州大兴营葺其寺遂成时人谓帝大力长者云
　　真腊国在驩州南五百里其俗有客设槟榔龙脑香蛤屑等以为赏宴其酒比之淫秽私房与妻共饮对尊者避之又行房不欲令人见此俗与中国同国人不着衣服见衣服者共笑之俗无盐铁以竹弩射虫鸟
　　五溪蛮父母死于村外閤其尸三年而打鼔路歌亲属饮宴舞戏一月余日尽产为棺于临江高山半腰凿龛以葬之自山上悬索下柩弥高者以为至孝即终身不复祠祭初遭丧三年不食盐
　　岭南獠民好为蜜蝍即鼠胎未瞬通身赤蠕者饲之以蜜饤之筵上嗫匕而行以筯挟取啖之唧唧作声故曰蜜蝍
　　梁有磕头师者极精进梁武帝甚敬信之后敕使唤磕头师帝适与人棊欲杀一段应声曰杀却使遽出而斩之帝棊罢曰唤师使荅曰向者陛下令人杀却臣已杀讫帝叹曰师临死之时有何言使曰师云贫道无罪前刼为沙弥时以鍫刬地误断一曲蟮帝时为蟮今此报也帝流泪悔恨亦无及焉
　　建昌王武攸寜别置勾使法外枉征财物百姓破家者十而九告寃于天吁嗟满路为大库长百步二百余间所征获者贮在其中天火烧之一时荡尽众口所咒攸寜寻患足肿粗于瓮其酸楚不可数月而终
　　干封年中京西明寺僧昙畅将一奴二骡向岐州棱法师处听讲道逢一道人着衲帽衣掐数珠自云贤者五戒薄暮至马嵬店宿五戒礼佛诵经半夜不歇畅以为精进并坐至四更即共同发去店十余里忽袖中出两刃刀矛便刺杀畅其奴下马入草走避五戒骑骡驱驮即去主人未晓梦畅告云昨夜五戒杀贫道须臾奴走到告之如梦时同宿三卫子执持弓箭乗马赶四十余里以弓箭拟之即下骡乞死防送县决杀之
　　后魏末嵩阳杜昌妻栁氏甚妒有婢金荆昌沐令理发栁氏截其双指无何栁被狐刺螫指双落又有一婢名玉莲能唱歌昌爱而叹其善栁氏乃截其舌后栁氏舌疮烂事急就稠禅师懴悔禅师已先知谓栁氏曰夫人为妒前截婢指已失指又截婢舌今又合断舌悔过至心乃可以免栁氏顶礼求哀经七日禅师令大张口咒之有二蛇从口出一尺以上急呪之遂落地舌亦平复自是不复妒矣
　　贞观中濮阳范略妻任氏畧先幸一婢任以刀截其耳鼻畧不能制有顷任有娠诞一女无耳鼻女年渐大其婢仍在女问具说所由女悲泣以恨其母母深有愧色悔之无及
　　广州化县丞胡亮从都督周仁轨讨獠得一首领妾幸之至县亮向府不在妻贺氏乃烧钉烙其双目妾遂自缢死后贺氏有娠产一蛇两目无晴以问禅师师曰夫人曾烧铁烙一女妇眼以夫人性毒故为蛇报此是被烙女妇也夫人好养此蛇可以免难不然祸及身矣贺氏养蛇一二年渐大不见物惟在衣被中亮不知也拨被见蛇大惊以刀斫杀之贺氏两目俱枯不复见物悔而无及焉
　　梁仁裕为骁卫将军先幸一婢妻李氏甚妒而虐缚婢击其脑婢号呼曰在下卑贱势不自由娘子锁项苦毒何甚婢死后月余李氏病常见婢来唤李氏头上生四处瘅疽脑溃昼夜鸣呌苦痛不胜数月而卒
　　荆州枝江县主簿夏荣判防司县丞张景先宠其婢厥妻杨氏妒之景出使不在妻杀婢投之于厠景至绐之曰婢逃矣景以妻酷虐不问也婢讼之于荣荣追对之问景曰公夫人病困说形状景疑其有私也怒之荣曰公夫人枉杀婢投于厠今见推勘公诚问之景悟问其妇妇病甚具首其事荣令厠内取其骸骨香汤浴之厚加殡婢不肯放月余而卒
　　左仆射韦安石女适太府主簿李训训未婚以前有一妾成亲之后遂嫁之已易两主女患传尸瘦病恐妾厌祷之安石令河南令秦守一捉来榜掠楚苦竟以自诬前后决三百以上投井而死不出三日其女遂亡时人咸以为寃魂之所致也安石坐贬蒲州太极元年八月卒
　　王冀州衡水人少无赖告密罗织善人曾游河北云具见老人每年入邑斋遂告二百人授游击将军俄除侍御史时有告胜州都督王安仁者密差往推索大枷夹颈安仁不承伏遂于枷上斫安仁死便即脱之其男从军亦擒而斩之至汾州与司马毛公食须臾喝下斩取首级百姓震悚后坐诬枉流雷州将少姬花严素所宠也于舟中伪作敕追花严諌曰事势如此何忍更为不轨乎怒曰此老妪欲败吾事缚其手足投之于江船人救得之又鞭二百而死埋于江上俄而伪敕发御史胡元礼推之锢身领回至花严死处忽云花严来唤对事左右皆不见唯称叩头死罪如受枷棒之声夜半而卒
　　余杭人陆彦夏月死十余日见王云命未尽放归左右曰宅舎亡坏不堪时沧州人李谈新来其人合死王曰取谈宅舎与之彦遂入谈柩中而苏遂作呉语不识妻子具说其事遂向余杭访得其家妻子不认具陈由来乃信之
　　天后中涪州武龙界多虎暴有一兽似虎而絶大日正中逐一虎直入人家噬杀之亦不食其肉自是县界不复有虎矣録奏检瑞图乃酋耳不食生物有虎暴则杀之
　　天后中成王千里将一虎子来宫中养损一宫人遂令生饿数日而死天后令之其上起塔设千人供勒碑号为虎塔至今犹在
　　傅黄中为越州诸暨县令有部人饮大醉夜中山行临崖而睡忽有虎临其上而嗅之虎须入醉人鼻中遂喷嚏声震虎遂惊跃便即落崖腰胯不遂为人所得
　　阳城居夏县拜諌议大夫郑纲【一本作锢】居阌乡拜拾遗李周南居曲江拜校书郎时人以为转远转高转近转卑
　　袁守一性行浅促时人号为料鬭鳬翁歴任万年尉雍州长史窦怀贞每欲鞭之乃于中书令宗楚客门饷生菜除监察怀贞未知也贞高揖曰驾欲出公作如此检校守一即弹之月余贞除左台御史大夫守一请假不改出乞解贞呼而慰之守一兢惕不已楚客知之为除右台侍御史于朝堂抗衡于贞曰与公罗师罗师者市郭儿语无交涉也无何楚客以反诛守一以其党配流端州
　　黄门侍郎崔泰之哭特进李峤诗曰台阁神仙地衣冠君子乡昨朝犹对坐今日忽云亡魂随司命魄逐阎罗王此时罢懽笑无复向朝堂
　　尚书右丞陆余庆转洛州长史其子嘲之曰陆余庆笔头无力觜头硬一朝受词诏十日判不竟送案褥下余庆得而读之曰必是那狗遂鞭之
　　周定州刺史孙彦高被突厥围城数十重不敢诣防文符须征发者于小窻接入锁州宅门及贼登垒乃入匮中藏令奴曰牢掌钥匙贼来索慎勿与昔有愚人入京选皮袋被贼盗去其人曰贼偷我袋将终不得我物用或问其故答曰钥匙尚在我衣带上彼将何物开之此孙彦高之流也
　　姜师度好竒诡为沧州刺史兼按察造抢车运粮开河筑堰州县鼎沸于鲁城界内种稻置屯穂蟹食尽又差夫打蟹苦之歌曰地抑种稻一槩被水沫年年索蟹夫百姓不可活又为陜州刺史以永丰仓米运将别征三钱计以为费一夕忽云得计立注楼从仓建槽至于河长数千丈而令放米其不快处具大杷推之米皆积耗多为粉末兼风激凡一函失米百石而动即千万数遣典庾者偿之家产皆竭复遣输户自量至有偿数十斛者甚害人方停之
　　岐王府参军石恵恭与监察御史李全交诗曰御史非长任参军不久居待君迁转后此职还到余因竞放牒往来全交为之判十余纸以报乃假手于拾遗张九龄
　　御史中丞李谨度宋璟引致之遭母丧不肯举发哀讣到皆匿之官寮苦其无用令本贯瀛州申谨度母死尚书省牒御史台然后哭其庸猥皆此也
　　王怡为中丞宪台之秽姜晦为掌选侍郎吏部之秽崔泰之为黄门侍郎门下之秽号为京师三秽
　　阳滔为中书舎人时促命制敕令史持库钥他适无旧本检寻乃斵窻取得之时人号为斵窻舎人
　　国子进士【一作祭酒】辛智诗云君为河边草逢春心剰生妾如堂上镜得照始分明同房学士常定宗为改始字为转字遂争此诗皆云我作乃下牒见博士罗为宗判云昔五字定表以理切称竒一言竞长取词多为主诗归智转还定宗以状牒知亦为公之念
　　杭州参军独孤守忠领租船赴都夜半急追集船人更无他语乃曰逆风必不得张防众大哂焉
　　王熊为泽州都督府法曹断掠粮贼惟各决杖一百通判熊曰总掠防人法曹曰掠七人熊曰掠七人合决七百法曹曲断府司科罪时人哂之前尹正义为都督公平后熊来替百姓歌曰前得尹佛子后得王癞獭判事驴咬唤人牛嚼沫见钱满面喜无镪从头喝尝逢饿夜叉百姓不可活
　　冀州防军麴崇裕送司功入京诗曰崇裕有幸防得遇明流行司士向京去旷野哭声哀司功曰大才士先生其谁曰吴儿博士教此声韵司功曰师明弟子哲
　　滑州灵昌尉梁士防官科鸟翎里正不送举牒判曰官唤鸟翎何物里正不送鸟翎佐使曰公大好判鸟翎太多防索笔曰官唤鸟翎何物里正不送鸟翎有识之士闻而笑之













　　朝野佥载卷二
<子部,小说家类,杂事之属,朝野佥载>
　　钦定四库全书
　　朝野佥载卷三
　　唐　张鷟　撰
　　则天朝太仆卿来俊臣之强盛朝官侧目上林令侯敏偏事之其妻董氏谏止之曰俊臣国贼也势不久一朝事败党附先遭君可敬而逺之敏稍稍引退俊臣怒出为涪州武龙令敏欲弃官归董氏曰速去莫求住遂行至州投刺参州将错题一张州将展看尾后有字大怒曰脩名不了何以为县令不放上敏忧闷无已董氏曰且住莫求去停五十日忠州贼破武龙杀旧县令掠家口并尽敏以不计上获全后俊臣诛逐其党流岭南敏又获免
　　唐冀州长史吉懋欲为男顼娶南宫县丞崔敬女敬不许因有故脇以求亲敬惧而许之择日下函并花车卒至门者敬妻郑氏初不知抱女大哭曰我家门户低不曽有吉郎女坚卧不起其小女白其母曰父有急难杀身救解设令为婢尚不合辞姓望之门何足为耻姊若不可儿自当之遂登车而去顼迁平章事贤妻达节谈者荣之顼坐与河内王武懿宗争竞出为温州司马而卒
　　监察御史李畬母清素贞洁畬请禄米送至宅母遣量之賸三石问其故令史曰御史例不槩賸又问车脚几钱又曰御史例不还脚钱母怒令还所賸米及脚钱以责畬畬乃追仓官科罪诸御史皆有慙色
　　文昌左丞卢献女第二先适郑氏其夫早亡誓不再醮姿容端秀言辞甚髙姊夫羽林将军李思冲姊亡之后奏请续亲许之兄弟并不敢白思冲择日备礼贽币甚盛执贽就宅卢氏拒闗抗声詈曰老奴我非汝匹也乃逾垣至所亲家截发思冲奏之敕不夺其志后为尼甚精进
　　沧州髙邓亷妻李氏女嫁未周年而亷卒李年十八守志设灵几每日三上食临哭布衣蔬食六七年忽夜梦一男子容止甚都欲求李氏为偶李氏睡中不许之自后毎夜梦见李氏竟不受以为精魅书符呪禁终莫能絶李氏叹曰吾誓不移节而为此所挠盖吾容貌未衰故也乃防刀截发麻衣不濯蓬鬓不理垢面灰身其又谢李氏曰夫人竹栢之操不可夺也自是不复梦见郡守旌其门闾至今尚有节妇里
　　杨盈川侄女曰容华幼善属文尝为新糚诗好事者多传之诗曰宿鸟惊眠罢房栊乗晓开鳯钗金作缕鸾镜玉为台糚似临池出人疑向月来自怜终不见欲去复徘徊
　　初兵部尚书任环敕赐宫女二人皆国色妻妬烂二女头发秃尽太宗闻之令上官赍金壶瓶酒赐之云饮之立死环三品合置姬媵尔后不妬不须饮若妬即饮之栁氏拜敕讫曰妾与环结发夫妻俱出微贱更相辅翼遂致荣官环今多内嬖诚不如死饮尽而卧然实非酖也至半夜睡醒帝谓环曰其性如此朕亦当畏之因诏二女令别宅安置
　　隋开皇中京兆韦衮有奴曰桃符每征讨将行有胆力衮至左卫中郎以桃符久从驱使乃放从良桃符家有黄防宰而献之因问衮乞姓衮曰止从我姓为韦氏符叩头曰不敢与郎君同姓衮曰汝但从之此有深意故至今为黄犊子韦即韦庶人其后也不许异姓者盖虑年代深逺子孙或与韦氏通婚此其意也
　　则天后尝梦一鹦鹉羽毛甚伟两趐俱折以问宰臣羣公黙然内史狄仁杰曰鹉者陛下姓也两趐折陛下二子庐陵相王也陛下起此二子两趐全也武承嗣武三思连项皆赤后契丹围幽州檄朝廷曰还我庐陵相王来则天乃忆狄公之言曰卿曽为我占梦今乃应矣朕欲立太子何者为得仁杰曰陛下有贤子外有贤侄取舍详择断在圣衷则天曰我自有圣子承嗣三思是何疥癣承嗣等惧掩耳而走即降敕追庐陵立为太子充元帅初募兵无有应者闻太子行北印山头皆兵满无容人处贼自退散
　　薛季昶为荆州长史梦猫儿伏卧于堂限上头向外以问占者张猷猷曰猫儿者爪牙伏门限者阃外之事君必知军马之要未旬日除桂州都督岭南招讨使
　　给事中陈安平子年满赴选与乡人李仙药卧夜梦十一月养仙药占曰十一月养冬丝也君必送东司数日果送吏部
　　饶阳李瞿云勲官方满选夜梦一母猪极大李仙药占曰母猪防主也君必得屯主数日果如其言
　　张鷟曽梦一大鸟紫色五彩成文飞下至庭前不去以告祖父云此吉祥也昔蔡衡云鳯之类有五其色赤者文章鳯也青者鸾也黄者鹓雏也白者鸿鹄也紫者鸑鷟也此鸟为鳯皇之左汝当为帝辅也遂以为名字焉鷟初举进士至懐州梦庆云覆其身其年对防考功员外骞味道以为天下第一又初为岐王属夜梦着绯乗驴睡中自怪我緑衣当乗马何为衣绯却乗驴其年应举及第授鸿胪丞未经考而授五品此其应也
　　河东裴元质初举进士明朝唱防夜梦一狗从窦出挽射之其箭遂撆以为不祥问曹良史曰吾往唱防之夜亦为此梦梦神为吾解之曰狗者第字头也第字身也箭者第竖也有撆为第也寻而唱第果如梦焉
　　右丞相卢藏用中书令崔湜太平党被流岭南至荆州湜夜梦讲坐下听法而照镜问善占梦张猷谓卢右丞曰崔令公大恶梦座下听讲法从上来也镜字金傍竟也其竟于今日乎寻有御史陆遗勉赍敕令湜自尽
　　洛州杜有牛一头甚怜之夜梦见其牛有两尾以问占者李仙药曰牛字有两尾失字也经数月果失之
　　载初年中来俊臣罗织告故庶人贤二子夜遣巫祈祷星月呪咀不道栲楚酸痛奴婢妄证二子自诬并鞭杀之朝野伤痛浮休子张鷟曰下里庸人多信厌祷小儿妇女甚重符书蕴慝崇奸搆虚实土用血诚伊戾之故为掘地埋桐乃江充之擅造也
　　韦庶人之全盛日好厌祷并将昏镜以照人令其速乱与崇仁坊邢俗师婆阿来专行厌魅平王诛之后往往于殿上掘得巫蛊皆逆韦之辈为之也
　　韦庶人葬其父韦贞号酆王葬毕宫人路见师雍文智诈宣酆王教曰常作宫人甚大艰苦宜与赏着緑者与绯韦庶人悲恸欲依教与之未处分间有告文智诈受赂贿騐遂斩之
　　中宗之时有见师彭君卿被御史所辱他日对百官总集诈宣孝和敕曰御史不检校去却巾带即去之曰有敕与一顿杖大使曰御史不奉正敕不合决杖君卿曰若不合有敕且放却御史裹头仍舞蹈拜谢而去观者骇之
　　浮休子张鷟为德州平昌令大旱郡符下令以师婆师僧祈之二十余日无效浮休子乃推土龙倒其夜雨足江淮南好多邪俗病即祀之无医人浮休子曽于江南洪州停数日遂闻土人何婆善琵琶卜与同行人郭司法质焉其何婆士女填门饷遗满道颜色充恱心气殊髙郭再拜下钱问其品秩何婆乃调柱和声气曰个丈夫富贵今年得一品明年得二品后年得三品更后年得四品郭曰阿婆错品少者官髙品多者官小何婆曰今年减一品明年减二品后年减三品更后年减四品更得五六年总没品郭大骂而起
　　崇仁方阿来婆弹琵琶卜朱紫填门浮休子张鷟曽往观之见一将军紫袍玉带甚伟下一疋细绫请一局卜来婆鸣柱烧香合眼而唱东告东方朔西告西方朔南告南方朔北告北方朔上告上方朔下告下方朔将军顶礼既告请甚多必望细看以决疑惑遂即随意支配
　　咸亨中赵州祖珍俭有妖术悬水瓮于梁上以刀斫之防断而瓮不落又于空房内密闭门置一瓮水横刀其上人良久入看见俭支解五叚水瓮皆是血人去之后平复如初冬月极寒石臼水冻呪之防出卖卜于信都市日取百钱盖君平之法也后被人糺告引向市斩之颜色自若了无惧命纸笔作词精神不挠
　　陵空观叶道士呪刀尽力斩病人肚横桃栁于腹上桃栁断而内不伤后将双刀斫一女子应手两断血流遍地家人大哭道士取续之喷水而呪须臾平复如故
　　河南府立徳坊及南市西坊皆有胡祅神庙每嵗商胡祈福烹猪羊琵琶鼓笛酣歌醉舞酹神之后募一胡为祅主看者施钱并与之其祅主取一横刀利同霜雪吹毛不过以刀刺腹刄出于背仍乱扰膓肚流血食顷喷水呪之平复如故此西域之幻法也
　　凉州祅神祠至祈祷日祅主以铁钉从额上钉之直洞腋下即出门身轻若飞须臾数百里至西祅神前舞一曲即却至旧祅所乃防钉无所损卧十余日平复如故莫知其所以然也
　　明崇俨有术法大帝试之为地窖遣妓奏乐引俨至谓曰此地常闻管是何祥也卿能止之乎俨曰诺遂书二桃符于其上钉之其声寂然上笑唤妓人问云见二龙头张口向上遂怖惧不敢奏乐也上大恱
　　罗县令刘静妻患疾正谏议大夫明崇俨诊之曰须得生龙肝食之必愈静以为不可得俨乃画符乗风放之上天须臾有龙下入瓮水中剔取食之而差大帝盛夏须雪及枇杷龙眼俨坐顷间往隂山取雪岭南取果子并到食之无别时四月未熟上思之俨索百钱将去须臾得一大云缑氏老人园内得之上追老人至问之云土埋一拟进适卖唯得百钱耳俨独坐堂中夜被刺死刀子仍在心上敕求贼甚急竟无踪绪或以为俨役劳苦被杀之孔子曰攻乎异端斯害也已信哉
　　则天朝有鼎师者瀛州博野人有竒行大平公主进则天试之以银瓮盛酒三斗一举而饮尽又曰臣能食酱即令以银瓮盛酱一斗鼎师以匙抄之须臾即竭则天欲与官鼎曰情愿出家即与剃头后则天之复辟也鼎曰如来螺髻菩萨寳首若能修道何必剃除遂长发使张濳决一百不废行动亦无疮疾时人莫测
</div>
    <div class="pagination">
<a href="朝野佥载.html">上一页</a><a href="朝野佥载.html">1</a><span class="current-page">2</span><a href="朝野佥载_page3.html">3</a><a href="朝野佥载_page4.html">4</a><a href="朝野佥载_page5.html">5</a><a href="朝野佥载_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
