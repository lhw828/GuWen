<!DOCTYPE html>
<html>
<head>
    <meta charset="UTF-8">
    <title>说郛 - 第 149 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 149 页/共 601 页</h1>
    <div class="content">　　玉楼
　　李贺为白玉楼记集仙王母所居台有玉楼十二又道家以两肩为玉楼故坡诗冻合玉楼寒起粟光摇银海生花
　　银河
　　道家以目为银河干子裴钧大宴有银河受一斗饮器也
　　白鸟
　　陆机诗疏鹭谓之白鸟夏小正闽蚋谓之白鸟
　　驹
　　尔雅云驹小鸟也夏小正谓蚁曰驹古今注谓黒鲤为驹
　　夜光
　　邹阳夜光之璧古今注萤火一名夜光淮南子月名夜光
　　司花女
　　南部烟花记炀帝令袁宝儿持花号司花女续仙鹤林寺杜鹃花开有红裳女子游花下谓殷七七曰妾久司此花今为道者开之
　　绕梁
　　列子韩娥歌音绕梁乐书绕梁乐器也与箜篌相似宋武帝大明中沈怀逺为之怀逺亡其器亦絶矣又楚庄王琴名绕梁
　　莫难
　　古今注莫难珠色黄出东海邺中记扇之竒巧者名莫难
　　小蛮
　　白乐天诗杨栁小蛮腰即白公侍儿也若晩春酒熟寻梦得云还携小蛮去试覔老刘防即酒榼也
　　忽雷
　　洽闻记鳄鱼一名忽雷乐府杂録文宗朝内库琵琶号大忽雷小忽雷














　　桯史【岳珂】
　　汴京故城
　　开宝戊辰艺祖初修汴京大其城址曲而宛如蚓诎焉耆老相谓赵中令鸠工奏图初取方直四面皆有门坊市经纬其间井井绳列上览而怒自取笔涂之命以幅纸作大圏纡曲纵斜旁注云依此修筑故城即当时遗迹也时人咸罔测多病其不宜于观美熈宁乙夘神宗在位遂欲改作鉴苑中牧豚及内作坊之事卒不敢更第増陴而已及政和间蔡京擅国亟奏广其规以便宫室苑囿之奉命宦侍董其役凡周旋数十里一撤而方之如矩墉堞楼橹虽甚藻饰而荡然无曩时之坚朴矣一时迄功第赏侈其事至以表记两命词科之题槩可想见其张皇也靖康北兵至汴尼堪斡里雅布鞭城下有得色曰是易攻下令植炮四隅随方而击之城既引直一炮所望一壁皆不可立竟以此失守沈防逺睹至是始验宸笔所定图承平时藏秘阁今不复存
　　行都南兆内
　　行都之山肇自天目清淑扶舆之气钟而为吴储精发祥肇应宅纬负山之址有门曰朝天南循其陿为太宫又南为相府斗拔起数峯为万松八盘岭下为钧天九重之居右为复岭设周庐之卫止焉旧谶记曰天目山垂两乳长龙骞凤舞到钱塘山明水秀无人防五百年间出帝王钱氏有国世臣事中朝不欲其语之闻因更其末章三字曰异姓王以迁之谶实不然也东坡作表忠观碑特表出其事而谶始章建炎元年之灾六龙南巡四朝奠都帝王之真于是乎验朝天之东有桥曰望仙仰眺吴山如卓马立顾绍兴间望气者以为有郁葱之符秦桧颛国心利之请以为赐第其东偏即桧家庙而西则一徳格天阁之故基也非望挻凶鬼瞰其室桧薨于位熺犹恋恋不能决去请以其侄常州通判烜为光禄丞留涖家庙以为复居之萌芽言者风闻遂请罢烜并迁庙主于建康遂空其居髙宗将倦勤诏即其所筑新宫赐名徳夀居之以膺天下之养者二十有七年清跸躬朝嵗时烨奕重华继御更慈福夀慈凡四侈鸿名宫室实皆无所更稍北连甍为今佑圣观盖普安故邸庄文魏王光宗皇帝寔生是间今上亦于此开甲观之祥益知天瑞地灵章明有待斗筲负乗固莫得而妄据云
　　犇麤字説
　　王荆公在熈宁中作字説行之天下东坡在馆一日因见而及之曰丞相赜微窅穷制作某不敢知独恐每每牵附学者承风有不胜其凿者姑以犇麤二字言之牛之体壮于鹿鹿之足速于牛积三为字而其义皆反之何也荆公无以答迄不为变党伐之论于是浸闻黄冈之贬葢不特坐诗祸也
　　隆兴按鞠
　　隆兴初孝宗鋭志复古戒燕安之鸩躬御鞍马以习劳事仿陶侃运甓之意时召诸将击鞠殿中虽风雨亦张油帟布沙除地羣臣以宗庙之重不宜乗危交章进諌弗聴一日上亲按鞠折旋稍久马不胜勚逸入庑间檐甚低触于楣挟陛惊嘑失色亟奔凑马已驰而过上手拥楣垂立扶而下神采不动顾指马所往使逐之殿下皆称万嵗葢与艺祖抵城挽鬃事若合符节英武天纵固宜有神助也
　　宣和御画
　　康与之在高皇朝以诗章应制与左珰狎适睿思殿有徽祖御画扇绘事特为卓絶上时持玩流涕以起羮墙之悲珰偶下直窃携至家而康适来留之燕饮漫出以示康绐珰入取殽核辄泚笔几间书一絶于上曰玉辇宸游事已空尚余奎藻绘春风年年花鸟无穷恨尽在苍梧夕照中珰有顷出见之大怒而康已醉无可奈何明日伺间叩头请死上大怒亟取视之天威顿霁但一恸而已余尝见王卢溪作宣和殿双鹊图诗曰玉鏁宫扉三十六谁识连昌满宫竹内苑寒梅欲放春龙池水暖鸳鸯浴宣和殿后新雨晴两鹊蜚来东向鸣人间画工貌不成君王笔下春风生长安老人眼曽见万嵗山头翠华转恨臣不及宣政初痛哭天涯观画图卢溪与之虽非可伦儗者第详玩诗语似不若前作简而有味云
　　铁券故事
　　苗刘之乱勤王兵向阙朱忠靖【胜非】从中调防六龙反正有诏以二凶为淮南两路制置使令将部曲之任时正彦有挟乗舆南走之谋傅不从朝廷微闻而忧之幸其速去其属张逵为画计使请铁券既朝辞遂造堂袖劄以忠靖曰上多二君忠义此必不吝顾吏取笔判奏行给赐令所属检详故事如法制造不得住滞二凶大喜是夕遂引遁无复哗者时建炎三年四月己酉也明日将朝郎官【宿】扣漏院白急速事命延之入傅曰昨得堂帖给赐二将铁券此非常之典今可行乎忠靖取所持帖顾执政秉烛同阅忽顾问曰检详故事防检得否曰无可检又问如法制造其法如何曰不知又曰如此可给乎执政皆笑傅亦笑曰已得之矣遂退后傅论功迁一官忠靖尝自书其事云
　　优伶诙语
　　秦桧以绍兴十五年四月丙子朔赐第望仙桥丁丑赐银绢万匹两钱千万防千缣有诏就第赐燕假以教坊优伶宰执咸与中席优长诵致语退有参军者前褒桧功徳一伶以荷叶交椅从之诙语杂至賔欢既洽参军方拱揖谢将就椅忽坠其幞头乃总髪为髻如行伍之巾后有大巾镮为双叠胜伶指而问曰此何镮曰二胜镮遽以朴击其首曰尔但坐太师交椅请取银绢例物此镮掉脑后可也一坐失色桧怒明日下伶于狱有死者于是语禁始益繁芮晔令伶等吻祸葢其末流焉
　　朝士留刺
　　秦桧为相久擅威福士大夫一言合意立取显美至以选阶一二年为执政人怀速化之望故仕于朝者多不肯求外迁重内轻外之弊颇见于时有王仲荀者以滑稽游公卿间一日坐于秦府賔次朝士云集待见稍久仲荀在隅席辄前白曰今日公相未出堂众官久伺某有一小话愿资醒困众知其善谑争竦聴之乃抗声曰昔有一朝士出谒未归有客投刺于门阍者告之以某官不在留门状俟归呈禀客忽勃然发怒叱阍曰汝何敢尔凡人之死者乃称不在我与某官厚故来相见某官独无讳忌乎而敢以此言目之邪我必竢其来面白以治汝罪阍拱谢曰小人诚不晓讳忌愿官人寛之但今朝士留谒者例告以如此若以为不可当复作何语以谢客客曰汝官既出谒未囘第云某官出去可也阍愀然蹙额曰我官人宁死却是讳出去二字满坐皆大笑仲荀出入秦门预防客老归建康以死谈辞多风可隽味秦虽煽语祸独优容之葢亦一吻流也
　　紫宸廊食
　　余为扈簿日瑞庆节随班上夀紫宸殿是嵗金方拏兵北边贺使不至百官皆赐廊食余待班南廊日已升见有老兵持二髹牌至金书其上曰辄入御厨流三千里既而太官供具毕集无帟幕限隔仅以镣灶刀机自随緜蕞檐下侑食首以旋鲊次暴脯次羊肉虽玉食亦然且一小楪如今人家海味楪之制合以玳瑁而金托之封其两旁上以黄纸书品尝官姓名以待进黼坐既御合班拜舞用乐伶人自门急趋折槛以两襜为作止之节廊下设缬褥寘爼于前有肴核爵以银而厚其唇为之一耳颇不便于饮上镌绍兴十二年某州所造葢和议成而举弥文责之外郡以期速集也每举酒玳合自东庑入廊馔继至适卢棘薄【子文】在旁因言此艺祖旧制在汴京时天造草昧一日长春节欲尽宴廷绅有司以不素具奏不许令市脯随其有以进仍诏次序勿改以昭示俭之训如赐宴贡院前二醆止以果实荐无品食葢当时市之者未至耳其第三醆亦首以旋鲊云余闻之典仪吏曰它日北贽在廷则百官皆称夀而退无赐食七十年矣此乃适因其不来而举行者故窃志之
　　阜城王气
　　崇宁间望气者上言景州阜城县有天子气甚明徽祖弗之信既而方士之幸者颇言之有诏断支陇以泄其所钟居一年犹云气故在特稍晦将为偏闰之象而不克有终至靖康伪楚之立逾月而释位逆豫既僭遂改元阜昌且祈于主者调丁缮治其故尝夷铲者力役弥年民不堪命亦不免于废也二僭皆阜城人卒如所占云
　　太嵗方位
　　建隆三年五月诏増修大内时太嵗在戌司天监以兴作之禁移有司毋缮西北隅艺祖按视见之怒问所繇司天以其书对上曰东家之西即西家之东太嵗果何居焉使二家皆作嵗且将谁凶司天不能荅于是即日涖撤一新之今世士大夫号于达理者毎易一榱覆一篑翦翦拘泥不得即决稽之圣言思过半矣
　　庆元公议
　　赵忠定既以议者之言去国善类多力争而逐韩平原之权遂张公议哗然日有悬书北阙下者捕莫知主名太学生敖器之【陶孙】亦有诗其间曰左手旋干右转坤羣公相扇动流言狼胡无地归姬旦鱼腹终天痛屈原一死固知公所欠孤忠赖有史长存九原若遇韩忠献休説渠家末代孙一时都下竞既乃知其出于器之平原闻之亦不之罪也器之后登进士第今犹在选调中
　　逆曦月妖
　　逆曦未叛时尝嵗校猎塞上一日夜归笳鼓竞奏辚载杂袭曦方垂鞭四视时盛秋天宇澄霁仰见月中有一人焉骑而垂鞭与已惟肖问左右所见皆符殊以为骇嘿自念曰我当贵月中人其我也鞭而揖之其人亦鞭乃大喜异谋繇是益决徳夫兄至蜀安大资【丙】与之防亲言之夫妄心一萌举目形似此正与投楮天池者均耳月妖何尤















　　云谷杂记【张淏】
　　胪句
　　叔孙通羣臣朝十月仪设九賔胪句按字书声絶为句外此无他义云胪句传者即传胪也句字乃衍文故注史记但云从上下为胪而已苏林注汉书乃析胪句为二事云上告下为胪下告上为句不知何据而云郑康成仪礼注谓胪为众则胪葢众相递也国语云风聴胪言于市辨妖祥于謡又庄子有大胪之语此最可据以一书证林説其妄可知矣
　　紫葢黄旗
　　吴书陈化使魏魏文帝因酒酣嘲问曰吴魏峙立谁将平一海内者乎化对曰易称帝出乎震加闻先哲知命旧説紫葢黄旗运旺东南帝心竒其辞又江表初丹阳曰云使蜀得司马徽与刘廙论运命厯数事诈増其文以诳国人曰黄旗紫葢见于东南终有天下者荆扬之君乎六朝以来都于东南故黄旗紫葢之语文士多引用之虽皆知其为符瑞事而罕有究其义者李善最号博洽其注文选紫葢黄旗之句亦不过引司马徽书而已予尝见薛道衡隋高祖功徳颂云谈黄旗紫葢之气恃龙蟠虎踞之险虽知黄旗紫葢为气终以未得其所自为恨一日读宋书符瑞志云汉世术士言黄旗紫葢见于斗牛之间江东有天子气胸中于是释然因知读书不厌于多也
　　玉帐
　　杜子美送严公入朝云空留玉帐术愁杀锦城人又送卢十四侍御云但促铜壶箭休添玉帐旗王洙于玉帐术句注云兵书也后来増释者不过曰唐艺文志有玉帐经一卷而已至玉帐旗句则云见空留玉帐术注然玉帐术谓之兵书则可句中无术字则不当引前注葢洙与増释者俱不得其详也按顔之推观我生赋云守金城之汤池转绛宫之玉帐又袁卓遁甲専征赋曰或倚直使之游宫或居贵神之玉帐葢玉帐乃兵家厌胜之方位谓主将于其方置军帐则坚不可犯犹玉帐然其法出于遁甲以月建前三位取之如正月建寅则已为玉帐主将宜居李太白司马将军歌云身居玉帐临河魁戌为河魁谓主将之帐在戌也非深识其法者不能为此语
　　月令字误
　　月令仲夏云令民毋艾蓝以染毋烧灰郑氏注为伤火气也火之气于是为盛火之灭者为灰按文全无义理若谓伤火气故仲夏之月令民毋得烧灰则当若古者太原寒食不举火然后可是可一笑耳季秋乃有草木黄落乃伐薪为炭之语意灰字必是炭字但无他据未敢断以为是后读吕不韦春秋十二月记仲夏云无刈蓝以染无烧炭高诱注草木未成不欲夭物季秋云草木黄落乃伐薪为炭注草木节解斧入山林伐林作炭详二注其义甚晓然则灰当为炭无可疑已灰炭二字相类一时书冩之误郑氏注书之时畧不致审遽任意为解殊可恨不韦之书汉人于文字间多所引用非特记礼者取以为月令如班固律厯志中伶伦取竹嶰谷等事皆本其书今人罕读之惜哉
　　书后押字
　　方勺泊宅编云东坡就逮下御史狱张安道上书力陈其可贷之状刘莘老苏子容同辅政子容曰昨得张安道书不称名但着押字莘老曰某亦得书尚未啓封令取视之亦押字也其事人罕知故记之予按东观余论云唐文皇令羣臣上奏任用真草惟名不得草遂以草名为花押韦陟五朶云是也魏晋以来法书至梁御府藏之皆是朱异姚怀珍等题名于首尾纸缝间故谓之押缝或谓之押尾只是书名耳后人花押乃以草记其自书故谓押字葢沿袭此耳唐人及国初前辈与人书牍或只用押字与名用之无异上表章亦或尔近世遂施押字于移檄或不书已名字而别作形模非也又孙公谈圃云先朝人书状简尺多用押字非自尊也从简省以代名耳今人不复识见押字便怒则书用押字其来亦久矣刘苏二公与方勺偶不知之也予顷在武陵于毕文简公诸孙处见文简与寇莱公一帖尾用押字押字之下却有拜咨二字此正以押字代名也景徳间士大夫质厚故此风尚存至元丰间相去方七十余年已为罕见今固不复有矣
　　太祖达生知命
　　太祖创业垂统其睿谋英畧盛烈丰功刻之琬琰照若日星已不待言但达生知命了然不惑亲卜山陵于优游豫暇之日处分大事于顷刻谈笑之间此有唐虞以来未之有也初太祖生于西京甲马营开宝九年西幸还其庐驻跸以鞭指其巷曰朕忆昔得一石马儿为戱羣儿屡窃之朕埋于此不知在否斸之果然上爱山川形胜乐其土风有迁都之意李怀忠为云骑指挥使諌曰东京正得皇居之中黄汴环流漕运储廪可仰亿万不烦飞挽况国帑重兵宗庙禁掖若太山之安根本不可轻动遂寝议拜安陵墓哭为别曰此生不得再朝于此也即更衣服弧矢登阙台望西北鸣发矢指矢委处谓左右曰即此乃朕之星堂也以向得石马埋于中又曰朕自为陵名曰永昌是嵗果晏驾又潜耀日尝与一道士游于阙河无定姓名自曰混沌或又曰真无与祖宗三人者毎剧饮烂醉生善歌能引其喉于杳防之间作清微之声时或一二句随天风飘下惟祖宗闻之曰金猴虎头四真龙得其位至醒诘之则曰醉梦岂足凭邪至膺图受禅之日乃庚申正月初四日也自御极不再见下诏草泽徧访之或见于轘辕道中或镐洛间后十六载乃开宝乙亥嵗上已袚褉驾幸西洛生醉坐于岸隂下笑揖太祖曰别来喜安上大喜亟遣中人密引至后掖恐其遁急囘跸见之一如平时扺掌浩饮上语生曰我久欲见汝决尅一事无它我夀还得几多在生但曰过是年十月二十日夜时则可延一纪不尔则当速措置上酷留之舁泊后苑苑吏或见宿于木末鸟巢中止数日不见尝切切记其语至所期之夕上御太清阁以望气是夕果晴星斗明灿上心方喜俄而隂霾四起天地陡变骤降移仗下阁急宫钥开门召开封尹即太宗也延入大寝酌酒对饮宦官宫妾悉屏之但遥见烛影下太宗时或避席有不可胜之状饮讫禁漏三鼔殿雪已数寸上引柱斧戳雪顾太宗曰好做好做遂解带就寝鼻息如雷是夕太宗留宿禁内五鼓周庐者寂无所闻帝已崩矣太宗受遗诏于柩前即位逮晓登明堂宣遗诏罢声动引近臣环玉扆瞻圣体玉色温莹如出汤沐二事可谓夐絶前古而实録正史虽粗载登阙台发矢事而极简畧至顾命之详则皆不记乃杂见于他书故特表出之
　　上祭于毕
　　史记周纪武王上祭于毕马融云毕文王墓地名也司马真索隠曰按文有上字当作毕星予按后汉苏竟毕为天下主网罗无道之君故武王将伐纣上祭于毕求天助也据此则毕为毕星甚晓然马融墓地之説非矣惜乎索隠不能引此为证
　　藏金石刻
　　秦汉以前字画多见于钟鼎彞器间至东汉时石刻方盛本朝欧阳公始酷嗜之所藏至十卷自既为跋尾又命其子棐提其大要而为之説曰集古目録晩年自号六一居士集録葢其一也其门人南昌曽公亦集古篆刻为金石録五百卷后来赵公明诚所蓄尤富凡二千卷其数正倍于欧公着金石録三千卷石林叶公梦得又取碑所载事与史违误者为金石类攷五十卷近时洪文恵公适集汉魏间碑为释书凡四十八卷昭武李公内类其所有起夏后氏竟五季着于録者亦千卷号博古图正讹谬广异闻皆有功于后学释复録其刻文前代遗篇坠欵因得槩见于方册间此尤可贵也
　　神道
　　能改斋漫録者墓路称神道自汉已然襄阳耆旧光武立苏岭祠刻二石鹿挟神道杨震碑首题太尉杨公神道碑铭为证予按汉书高恵文功臣表云戚国侯李信成坐为大帝丞相侵神道为臣又霍光光梦夫人侈大其茔制起三幽阙筑神道此二事皆在前当以为据葢不始于后汉但表所谓神道疑宗庙之路也
　　饮茶盛于唐
　　饮茶不知起于何时欧阳公集古録跋于茶之见前史葢自魏晋以来有之予按晏子春秋婴相齐景公时食脱粟之饭炙三戈五夘茗菜而已又汉王褒童约有五阳【一作武都】买茶之语则魏晋之前已有之矣但当时虽知饮茶未若后世之盛也郭璞注尔雅云树似栀子冬生叶可煮作羮饮然茶至冬时味苦岂复可作羮饮邪饮之令人少睡张华得之以为异闻遂载之博物志非但饮茶者鲜识茶者亦鲜至唐陆羽着茶经三篇言茶者甚备天下益知饮茶其后尚茶成风囘纥入朝始驱马市茶徳宗建中间赵赞始兴茶税兴元初虽诏罢真元九年张滂复奏请嵗得缗钱四十万今乃与盐酒同佐国用所入不知几倍于唐矣
　　门下
　　门下省掌管诏令今诏制之首必冠以门下二字此制葢自唐已然傅亮修张子房庙教首曰纪纲唐吕延济注云纪纲为主簿之司教皆主簿宣之故先呼之亦由命令出制首言门下是也
　　樱桃
</div>
    <div class="pagination">
<a href="说郛_page148.html">上一页</a><span>...</span><a href="说郛_page144.html">144</a><a href="说郛_page145.html">145</a><a href="说郛_page146.html">146</a><a href="说郛_page147.html">147</a><a href="说郛_page148.html">148</a><span class="current-page">149</span><a href="说郛_page150.html">150</a><a href="说郛_page151.html">151</a><a href="说郛_page152.html">152</a><a href="说郛_page153.html">153</a><a href="说郛_page154.html">154</a><span>...</span><a href="说郛_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
