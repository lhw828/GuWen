<!DOCTYPE html>
<html>
<head>
    <meta charset="UTF-8">
    <title>异苑 - 第 3 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>异苑 - 第 3 页/共 5 页</h1>
    <div class="content">

　　●卷五
　　秦时丹阳县湖侧有梅姑庙。姑生时有道术，能著履行水上。后负道法，婿怒杀之，投尸于水，乃随流波漂至今庙处。钤下巫人当令殡殓，不须坟瘗，即时有方头漆棺在祠堂下，晦朔之日，时见水雾中暖然有著履形，庙左右不得取鱼射猎，辄有，迷径没溺之患。巫云，姑既伤死，所以恶见残杀也。
　　宫亭湖庙神甚有灵验，商旅经过，若有祷请，则一时能使湖中分风，沿溯皆举帆利涉无虞。
　　秦时中宿县十里外有观亭江神祠，坛甚灵异。经过有不恪者，必狂走入山，变为虎。晋中朝有质子将归洛，反路见一行旅，寄其书云：“吾家在观亭，亭庙前石间有悬藤，即是也。君至，但扣藤，自有应者。”及归如言，果有二人从水中出，取书而没。寻还云：“河伯欲见君。”此人亦不觉随去，便睹屋宇精丽，饮食鲜香，言语接对，无异世间。今俗咸言观亭有江伯神也。
　　汉武帝时，夜郎竹王神者名兴初，有女子浣于豚水，见三节大竹流入足间，推之不去。闻其中有号声，持破之，得一男儿。及长，有才武，遂雄夷獠氏，自立为夜郎侯，以竹为姓。所破之竹弃之于野，即生成林。王尝从人止石上，命作羹，从者曰：“无水。”王以剑击石泉，便涌出。今竹王水及破竹成林并存。后汉使唐蒙开郡，斩竹王首，夷獠咸诉以竹王非血气所生，甚重之，求为立后。太守吴霸以闻。帝封三子为侯，死配食父庙。今夜郎县有竹王三郎祠，是其神也。
　　吴郡桐庐有徐君庙，吴时所立。左右有为劫盗、非法者，便如拘缚，终致讨执。东阳长山县吏李舀，义熙中遭事在郡，妇出料理，过庙请乞恩，拔银钗为愿。未至富阳，有白鱼跳落妇前。剖腹，得所愿钗，夫事寻散。
　　晋永嘉中，吴相伍员庙，吴郡人叔父为台郎在洛，值京都倾废，归途阻塞。当济江，南风不得进。既投奏，即日得渡。
　　陶侃曾如厕，见数十人悉持大印，有一人朱衣、平上帻，自称后帝，云以君长者，故来相报。三载勿言，富贵至极。侃便起，旋失所在，有大印作公字当其秽处，杂五行书，曰厕神、曰后帝。
　　侃家童千余人，尝得胡奴，不喜言，尝默坐。侃一日出郊，奴执鞭以随，胡僧见而惊礼，云此海山使者也。侃异之，至夜失奴所在。
　　晋丹阳县有袁双庙，真第四子也。真为桓宣武所诛，便失所在。灵怪太元中形见于丹阳，求立庙。未既就功，大有虎灾，被害之家，辄梦双至催功甚急。百姓立祠堂，于是猛暴用息。今道俗常以二月晦鼓舞祈祠，尔日风雨忽至。元嘉五年，设奠讫，村人邱都于庙后见一物，人面龟身，葛巾七孔，端正而有酒气，未知双之神为是物凭也。
　　青溪小姑庙，云是蒋侯第三妹庙，中有大扶疏，鸟尝产育其上。晋太元中，陈郡谢庆执弹乘马，缴杀数头，即觉体中栗然。至夜，梦一女子衣裳楚楚，怒云：“此鸟是我所养，何故见侵。”经日谢卒。庆名奂，灵运父也。
　　余杭县有仇王庙，由来多神异。晋隆安初，县人树伯道为吏，得假将归，于汝南湾觅载，见一朱舸，中有贵人，因求寄。须臾，如睡，犹闻有声，若剧甚雨。俄而至家，以问船工，亦云仇王也。伯道拜谢而还。
　　隆安中吴兴有人年可二十，自号圣公，姓谢，死已百年。忽诣陈氏宅，言是已旧宅，可见还，不尔，烧汝。一夕火发荡尽，因有鸟毛插地，绕宅周匝数重，百姓乃起庙。
　　晋义熙中虞道施乘车出行，忽有一人著鸟衣，迳来上车，云令寄载十里许耳。道施试视，此人头上有光，口目皆赤，面悉是毛，异于始时。既不敢遣。行十里中，如言而去。临别语道施曰：“我是驱除大将军，感汝相容。”因赠银铎一双而灭。
　　晋时信安郑徽年少时登前桥，仿佛见一老翁以一囊与徽，云：“此是君命，慎勿令零落。若有破碎，便为凶兆。”言讫忽失所在。徽密开看，是一挺炭，意甚秘之，虽家人不之知也。后遭卢龙寇乱，恒保录之。至宋永初三年，徽年八十三，病笃，语子弟云：吾齿尽矣，可试启此囊。见炭悉碎折，于是遂绝。
　　陈虞字君度，妇庐江杜氏，常事鬼子母，罗女乐以娱神。后一夕复会，弦管无声，歌者凄忾。杜氏尝梦鬼子母遑遽涕泗云：“凶人将来。”婢先与外人通，以梯布垣，登之入。神被服将剥夺，毕加取影象，焚М而后去。
　　世有紫姑神，古来相传云：是人家妾，为大妇所嫉，每以秽事相次役。正月十五日，感激而死，故世人以其日作其形，夜于厕间或猪栏边迎之，祝曰：子胥不在，是其婿名也。曹姑亦归曹，即其大妇也。小姑可出戏，投者觉重，便是神来，奠设酒果，亦觉貌辉辉有色，即跳躞不住，能占众事，卜未来，蚕桑。又善射钩，好则大亻无，恶便仰眠。平昌孟氏恒不信，躬试往投，便自跃茅屋而去，永失所在也。
　　鸟伤陈氏有女未醮，著屐径上大枫树颠，了无危惧，顾曰：“我应为神，今便长去。惟左苍右黄当暂归耳。”家人悉出见之，举手辞诀，于是飘耸轻越，极睇乃没。人不了苍黄之意，每春辄以苍狗秋黄犬设祀于树下。
　　剡县西乡有杨郎庙，县有人一先事之，后就祭酒。侯褚求入大道，遇谯郡楼无陇，诣褚共至神舍，烧神座器服，无陇乞将一扇。经岁，无陇闻有乘马人呼“楼无陇”数四声云：“汝故不还杨明府扇耶！”言毕回骑而去，陇遂得痿病死。
　　晋武太始初，萧惠明为吴兴太守，郡界有卞山，山下有项羽庙，相传云：羽多居郡厅事，前后太守不敢上厅。惠明谓纲纪曰：孔季恭鲁为此郡，未闻有灾。遂命盛设筵榻接宾。未几，惠明忽见一人长丈余，张弓挟矢向之，既而不见，因发背，旬日而殒。
　　元嘉九年二月二十四日，长山张舒奄见一人著朱衣，平上帻，手捉青柄马鞭，云如汝可教，便随我去。见素丝绳系长梯来下，舒上梯，乃造大城，绮堂洞室，地如黄金。有一人长大，不巾帻，独坐绛纱帐中，语舒曰：“主者误取汝赐汝秘术卜占，勿贪钱贿。”舒亦不觉，受之。
　　元嘉四年五月三日，会稽余姚钱夜出屋，后为虎所取，十八日乃自还。说虎初取之时，至一宫府，入重门，见一人凭几而坐，形貌伟壮，左右侍者三十余人，谓曰：“吾欲使汝知术数之法，故令虎汝。汝无惧也。”留十五昼夜，语诸要术，尽教道之方。受法毕，便遣令还而不知道，即使人送出门，乃见归路。既得还家，大知卜占，无幽不验，经年乃卒。
　　十二棋卜出自张文成，受法于黄石公，行师用兵，万不失一。逮至东方塑，审以占众事，自此以后，秘而不传。晋于康初，襄城寺法味道人忽遇一老公，著黄皮衣，竹筒盛此书以授法味，无何失所在，遂复传流于世云。
　　历阳石秀之，倏有一人著平巾褶，语之云：闻君巧侔班匠，刻几尤妙。太山府君相召。秀之自陈云：刘政能造。其人乃去。数旬而刘殒，石氏犹存。刘作几有名，遂以致毙。
　　会稽石亭埭有大枫树，其中空朽，每雨水辄满溢。有估客载生至此，聊放一头于朽树中，以为狡狯。村民见之，以鱼非树中之物，咸谓是神，乃依树起屋，宰牲祭祀，未尝虚日，因遂名父庙。人有祈请及秽慢，则祸福立至。后估客返，见其如此，即取作霍，于是遂绝。
　　吴猛还豫章，附载客船，一宿行千里。同行客视船下有两龙载之，船不着水。
　　陶侃字士行，微时遭父艰，有人长九尺，端悦通刺，字不可识，心怪非常。出庭拜送，此人告侃曰：吾是王子晋，君有巨相，故来相看。于是脱衣合服仙羽，升鹄而腾。
　　晋太元末，湘东姚祖为郡吏，经衡山，望岩下有数年少并执笔作书。祖谓是行侣休息，乃枉道过之。未至百许步，少年相与翻然飞，遗一纸书在坐处，前数句古时字，自后皆鸟迹。
　　东阳徐公居在长山下，常登岭，见二人坐于山崖对饮。公索之，二人乃与一小杯。公饮之遂醉，后常不食，亦不饥。
　　昔有人乘马山行，遥望岫里有二老翁相对樗指，遂下马造焉。以策注地而观之，自谓俄顷，视其马鞭，摧然已烂，顾瞻其马，鞍骸枯朽。既还至家，无复亲属，一恸而绝。
　　陈思王曹植字子建，尝登鱼山，临东阿。忽闻岩岫里有诵经声，清通深亮，远谷流响，肃然有灵气，不觉敛衿祗敬，便有终焉之志。即效而则之。今之梵唱皆植依拟所造，一云：陈思王游山，忽闻空里诵经声，清远道亮，解音者则而写之，为神仙声。道士效之，作步虚声也。
　　沙门释慧远栖神庐岳，常有游龙翔其前。远公有奴，有石掷中，乃腾跃上升。有顷，风云飚□。公知是龙之所兴，登山烧香，会僧齐声唱偈，于是霹雳回向投龙之石，雨乃除。
　　沙门竺慧炽，新野人，住江陵四层佛寺。永初二年卒，弟子为设七日会。其日将夕，烧香竟，沙门道贤因往视炽弟子。至房前，忽暖暧若人形，详视乃慧炽也。容貌衣服不异生时，谓贤曰：“君且食肉美否？”曰“美”。炽曰：“我生不能断肉，今落饿鬼地狱。”道贤惧，未及得答，炽复言：“汝若不信，试看我背后。”乃回背示贤，见三黄狗形，半似驴，眼甚赤光，照户内，状欲啮炽而复止，贤骇怖闷绝，良久乃苏。
　　灵味寺在建康钟山蒋林里，永初三年沙门法意起造。晋末有高逸沙门，莫显名迹，岩栖谷隐，常在钟山之阿。一夜，忽闻怪石崩坠，声振林薄。明旦履，惟见清泉湛然，聚徒结宇，号曰灵味。
　　武陵宗超之奉经好道，宋元嘉中亡。将葬，犹未阖棺，其从兄简之来会葬，启盖视之，但见双屐在棺中云。
　　元嘉中丹阳多宝寺，画佛堂作金刚。寺主奴婢恶戏，以刀刮其目眼，辄见一人甚壮，五色彩衣，持小刀挑目睛，数夜眼烂，于今永盲。
　　汲都卫士度，苦行居士也。其母尝诵经长斋，非道不行。家常饭僧，时日将中，母出斋堂，与诸尼僧逍遥眺望，忽见空中有一物下，正落母前，乃是天钵，中满香饣卞，举坐肃然，一时礼敬。母自分行斋人食之，皆七日不饥。此钵犹云尚存。士度以惠怀之际得道。
　　太原王玄谟字彦德，始将见杀，梦人告曰：“诵《观世音》千遍则免。”玄谟梦中曰：“何可竟也？仍见授。”既觉诵之，且得千遍。明日将刑，诵之不辍，忽传唱停刑。
　　释僧群清贫守节，蔬食持经，居罗江县之霍山，构立茅屋，孤在海中，上有石盂，水深六尺，常有清泉。古老相传是群仙所宅。群因绝粒，其庵舍去石盂隔一小涧，日夕往还，以木为梁，由之以汲水。年至一百三十，忽见一折翅鸭，舒翼当梁头就唼，群永不得过，欲举锡杖拨之，恐有转伤，因此回，遂绝水，经数日死。临死向人说年少时曾折一鸭翅，验此以为现报。



　　●卷六
　　晋宣帝诛王凌后寝疾，日见凌来逼，帝呼曰：“彦云缓我。”身上便有打处，贾逵亦为祟，少日遂薨。初，凌既被执，过贾逵庙呼曰：“贾梁道，王凌魏之忠臣，唯尔有神，知之！”故逵助焉。
　　晋夏侯玄字太初，以当时才望，为司马景王所忌而杀之。宗族为之设祭，见玄来灵坐上，脱头置其傍，悉取果食鱼肉之属以内颈中，毕，还自安其头。既而言曰：“吾得诉于上帝矣。司马子元无嗣也。”寻有永嘉之乱。军还，世宗殂而无子。后有巫见帝，涕泗云：“国家倾覆，正由曹爽、夏侯玄诉怨得伸故也。”爽以势族致诛，玄以时望被戮。
　　晋嵇中散常于夜中灯火下弹琴，有一人入室，初来时面甚小，斯须渐大，遂长丈余，颜色甚黑，单衣草带。嵇熟视良久，乃吹火灭，曰：“耻与魑魅争光。”
　　晋邹湛南阳人。初，湛常见一人自称甄舒仲，余无所言，如此非一。久之乃悟，曰：“吾宅西有积上败瓦，其中必有死人甄舒仲者，子舍西土瓦中人也。”检之果然，乃厚加殡殓。毕，梦此人来谢。
　　晋清河陆机初入洛，次河南之偃师。时久结阴，望道左，若有民居，因往投宿。见一年少，神姿端远，置易投壶，与机言论，妙得玄微。机心服其能，无以酹抗，乃提纬古今，总验名实，此年少不甚欣解。既晓便去，税骖逆旅，问逆旅妪，妪曰：“此东数十里无村落，止有山阳王家冢尔。”机乃怪怅，还睇昨路，空野霾云，拱木蔽日，方知昨所遇者信王弼也。一说陆云独行逗宿故人家，夜暗迷路，莫知所从。忽望草中有火光，云时饥之，因而诣前。至一家，墙院甚整。便寄宿。见一年少，可二十余，丰姿甚嘉，论叙平生，不异于人。寻共说老子，极有辞致。云出临别，语云：“我是山阳王辅嗣。”云出门，回望向处，止是一冢，云始谓俄顷已经三日，乃大怪怅。
　　晋永嘉中，朱彦居永宁，披荒入舍，便闻管弦之声，及小儿啼呼之音。夜见一人身甚壮大，呼杀其犬。彦素胆勇，不以为惧，即不移居，亦无后患。
　　晋永嘉中，李谦素善琵琶。元嘉初，往广州，夜集坐倦，悉寝，惟谦独挥弹未辍，便闻窗外有唱佳声，每至契会，无不击节。谦怪，语曰：“何不进耶？”对曰：“遗生已久，无宜于突。”始悟是鬼。
　　刘聪建元三年，并州祭酒桓回于途遇一老父，问之云：“昔乐工成凭今居何职？我与其人有旧，为致清谈，得察孝廉。君若相见，令知消息。”回问姓字，曰：“我吴郡麻子轩也。”言毕而失。回见凭，具宣其意，凭叹曰：“昔有此人，计去世近五十年。”中郎荀彦舒闻之，为造祝，文令凭设酒饭祀于通衢之下。
　　晋太元中，桓轨为巴东太守，留家江陵。妻乳母姓陈，儿道生随轨之郡，坠濑死。道生形见云：“今获在河伯左右，蒙假二十日，得踅还。”母哀至，辄有一黑乌以翅掩其口舌上，遂生一瘤，从此便不得复哭。
　　晋颍川荀泽以太元中亡，恒形见。还与妇鲁国孔氏燕婉绸缪，遂有妊焉。十月而产，产悉是水，别房作酱，泽曰：汝知丧家不当作酱而故为之。今上官责我数豆致劬不复堪经，少时而绝。
　　晋时会稽严猛妇出采薪，为虎所害。后一年，猛行至蒿中，忽见妇云：“君今日行必遭不善，我当相免也。”既而俱前，忽逢一虎，跳踉向猛，猛妇举手指挥，状如遮护。须臾有一胡人荷戟而过，妇因指之，虎即击胡，婿乃得免。
　　晋新野庾绍之字道遐，与南阳宋协中表之亲，情好绸缪。桓玄时，庾为湘东太守，病亡。义熙中，忽见形诣协、一小儿通云：“庾湘东来。”须臾便至，两脚著械。既至，脱械置地而坐。协问：“何由得顾？”答云：“踅蒙假归，与卿亲好，故相过耳。”协问鬼神之事，绍辄漫略，不甚谐对，具问亲戚，因谈世事，末复求酒。协时时饵茱萸酒，因为设之。酒至，执杯还置云：“有茱萸气。”协曰：“卿恶之耶？”绍云：“上官皆畏之，非独我也。”绍为人语声高壮，此言论时不异恒日。有顷，协儿邃之来，绍闻屐声，极有惧色，乃谓协曰：“生气见陵，不得复住。与卿三年别耳。”因贯械而起，出户便灭。协后为正员郎，果三年而卒。
　　晋义熙三年，山阴徐琦每出门见一女子，貌极艳丽，琦便解银铃赠之。女曰：“感君佳贶。”以青铜镜与琦，便结为伉俪。
　　晋义熙中，乌伤葛辉夫，在女家宿。至三更，竟有两人把火至阶前，疑是凶人，往打之。欲下杖，悉变为蝴蝶，缤纷飞散。忽有一物冲辉夫腋下，便倒地，少时死。
　　义熙中，高平檀茂祟丧亡，其母沛郡刘氏昼眠，梦见崇手执团扇，云：“崇年命未尽，横被灾厉，上永违离。今以此扇奉别。”母流涕惊觉，果于屏风问得扇，上皆如蜘蛛网络，抚执悲恸。
　　义熙中，长山唐邦闻扣门声，出视，见两朱衣吏云：“官欲得汝。”遂将至县东岗殷安冢中。冢中有人语吏云：“本取唐福，何以滥取唐邦！”救鞭之，遣将出。唐福少时而死。
　　晋孝武太元中，琅琊王轲之家有鬼歌子夜。殷允为章郡，侨人庾僧度家亦有鬼歌子夜。
　　晋太元中，吴兴许寂之忽有鬼于空中语笑，或歌或哭，至夜偏盛。寂之有灵车，鬼共牵走，车为坏。寂之有长刀，乃以摄置瓮中，有大镜亦摄以纳器中。
　　晋元兴中，东阳太守朱牙之忽有一老公从其妾董床下出，著黄裳衿帽，所出之舀甚滑泽有泉，遂与董交好。若有吉凶，遂以告。牙之儿疾疟，公曰：“此应得虎耶服之。”持戟向山，果得虎阴，尚余暖气，使儿灸啖，疟即断绝。公常使董梳头发如野猪毛，牙之后诣祭酒上章于是绝迹。乃作沸汤，试浇此舀，掘得数斛大蚁，不日村人捉大刀野行，逢一大夫，见刀，操黄金一饼求以易刀，及授刀，奄失其人所在。重察向金，乃是牛粪。计此，乃牙之家鬼。
　　沛郡人秦树者，家在曲阿小辛村。尝自京归，未至二十里许，天暗失道，遥望火光，往投之宿。见一女子，秉烛出，云：“女弱独居，不得宿客。”树曰：“欲进路，碍夜不可前去，乞寄外住。”女然之。树既进坐竟，以此女独居一室，虑其夫至，不敢安眠。女曰：“何以过嫌？保无虞，不相误也。”为树设食，食物悉是陈久，树曰：“承未出适，我亦未婚，欲结大义，能相顾否？”女笑曰：“自顾鄙薄，岂足伉俪。”遂与寝止。向晨，树去，乃俱起执别。女泣曰：“与君一睹，后面无期。”以指环一双赠之，结置衣带，相送出门。树低头急去数十步，顾其宿处，乃是冢墓。居数日，亡其指环，结带如故。
　　南平国蛮兵在姑孰，便有鬼附之，声呦呦细长，或在檐宇之际，或在庭树上。每占吉凶，辄先索琵琶，随弹而言事，事有验。时郄倚为长史，问当迁官，云：“不久持节也。”寻为南蛮校尉。子为国郎中，亲领此土，荆州俗谚或云是老鼠所作，名曰灵侯。
　　昔有老姥，雨夜纺绩，断失其钅奏所在。姥独骂云：“何物鬼担去！”户外即有应声言：“暂借避雨，实不偷钅奏。宜就觅之。”姥惊惧，窥外，略无所见，钅奏亦寻获。
　　吴兴袁乞妻临终执乞手云：“我死，君再婚否？”乞言不忍也。既而服竟更娶。乞白日见其死妇语之云：“君先结誓，云何负言！”因以刀割其阳道，虽不致死，人性永废。
　　临川聂包死数年，忽诣南丰相沈道袭作歌，其歌笑甚有伦次，每歌辄作“花上盈盈正闻行，当归不闻死复生。”事异辞怪。
　　琅琊王凝之字叔平，妻左将军夫人谢氏奕之女也。尝频亡二男，悼惜甚过，哭泣累年。若居至艰，后忽见二儿俱还，皆若锁械，慰免其母，宜自宽割。儿并有罪，若垂哀怜，可为作福。于是哀痛稍止而勤功德。
　　琅琊王骋之妻陈郡谢氏生一男，小字奴子。经年后王以妇婢招利为妾。谢元嘉八年病终，王之墓在会稽，假瘗建康东冈。既窆反虞，舆灵入屋，凭儿忽于空中掷地，便有嗔声曰：“何不作挽歌，今我寂寂上道耶！”骋之云：“非为永葬，故不具仪耳。”
　　沙门有支法存者，本自胡人，生长广州，妙善医术，遂成巨富。有八尺<翕毛>，光彩耀目，作百种形象。又有沈香八尺板床，居常香馥。太原王琰为广州刺吏，大儿邵之屡求二物，法存不与，王因状法存豪纵，乃杀而籍没家财焉。法存死后，形见于府内，辄打阁下鼓，似若称冤，如此经日，王寻得病，恒见法存守之，少时遂亡。邵之比至扬都，亦丧。
　　河内司马惟之奴天雄死后还，其妇来喜闻体有鞭痕而脚著锁，问云：“有何过，至如此？”曰：“曾因醉窃骂大家，今受此罪。”
　　陈郡颜延之字延年有爱妾，死，延之痛惜甚。至以冬日临哭，忽见妾排屏风以压延之，延之惧，坠地，因病卒。
　　永初中，张骥于都丧亡。司马茂之往哭，见骥凭几而坐，以箸刺ХЦ食之。
　　元嘉二十六年，豫章胡庇之尝为武昌郡。入厩中，便有鬼怪，中宵笼月，户牖少开，有人倚立户外，状似小儿。户闭便闻人行，如著木屐声，看则无所见。如此甚数。二十八年三月，举家悉得时病，既而渐差。
　　刘元字幼祖，少与武帝善，而轻何无忌，遂不相得。乃去游吴郡虎邱山，必欲留焉。夜临风长啸，对月鼓琴，于剑池上忽闻环音，一女子衣紫罗之衣，垂钿带，谓元曰：“吴王爱女，愿来相访。”元曰：“吴王爱女，岂非韩重妻紫玉耶？”遂与元偕行，谓元曰：“闻君与刘裕相得，裕是王者，然与何无忌不美。此人恐为君患。若北还仕魏朝官，亦不减牧伯。”言旋忽不见，乃在一大陵松树下约去虎邱三里许，元乃北去仕魏，累官青州刺史。
　　元嘉二十年，王怀之丁母忧。墓毕，忽见树上有妪，头戴大，身披白罗裙，足不践柯亭然虚立。还家叙，述其女遂得暴疾，面乃变作向树杪鬼状，乃与麝香服之，寻复如常。世云麝香辟恶，此其验也。
　　元嘉中魏郡张承吉息元庆年十二，见一鬼长三尺，一足而鸟爪，背有鳞甲，来招元庆。恍惚如狂，游走非所。父母挞之，俄闻空中云：“是我所教，幸勿与罚。”张有二卷羊中敬书，忽失所在，鬼于梁上掷还一卷，少裂坏，乃为补治。王家嫁女就张借，（疑有缺）鬼求纸笔代答。张素工巧，尝造一弹弓，鬼借之，明日送还而皆折坏。
　　元嘉中，颍川宋寂昼忽有一足鬼长三尺，遂为寂驱使，欲与邻人ヅυ而无五木，鬼乃取刀斫庭中杨枝于户间，作之即烧灼，黑白虽分明但朴耳。
　　元嘉十二年，长山郭悖病亡。后儿孙见悖著帻布裙，在灵床上呼孙，与语云：“今得七日假，假满将去。二小鬼捉幞在门，可就取也。”孙求幞即得。人云：“汝叔从都还，得犁钅辟，可试取看。”便以呈之，仍以两铁钳加苍苍作声，语孙曰：“我无复归缘。”从此而绝。
　　黄州治下有黄父鬼，出则为祟，所著衣袷皆黄。至人家张口而笑，必得疫疠，长短无定，随篱高下，自不出。已十余年，土俗畏怖，惶恐不绝。
　　庐陵人郭庆之有家生婢，名采薇，年少有美色。宋孝建年中忽有一人自称山灵，如人裸身形，长丈余，胸臂皆有黄色，肤貌端洁，言音周正，呼为黄父鬼，来通此婢。婢云：意事如人。鬼遂数来，常隐其身。时或露形，形变无常，乍大乍小，或似烟气，或为石，或为小鬼，或为妇人，或如鸟兽足迹，或如人长二尺许，或似鹅迹，掌大如盘，开户闭牖，其入如神，与婢戏笑如人也。
　　元嘉十四年，徐道饶忽见一鬼自言是其先人。于时冬日，天气清朗，先积稻屋下，云汝明日可曝谷。天方大雨，未有晴时，饶从其教，鬼亦助辇，后果霖雨。时有见者，形如猕猴。饶就道士请符，悬著窗中，见便大笑云：“欲以此断我，我自能从狗窦中入。”虽则此语而不复进。经数日，叹云：“徐叔宝来，吾不宜见之。”后日果至，于是遂绝。
　　安定梁清字道修，居扬州右尚方间桓徐州故宅。元嘉十四年二月，数有异光，仍闻擘萝声。令婢子松罗往看，见一人问，云：“姓华名芙蓉，为六甲至尊所使，从太微紫宫下来过旧居。”乃留不去。或鸟头人身，举面是毛，掷洒粪秽，引弓射之，应弦而灭，并有绛汁染箭。又睹一物形如猴，悬在树标，令人刺中，其体堕地淹没，经日反从屋上跛行，就婢乞食，团饣卞授之，顿造二升。经日众鬼群至，丑恶不可称论。松罗床帐尘石飞扬，累晨不息。婢采菊，路逢一鬼，著衣帻乘马，卫从数十，谓采菊曰：“我是天上仙人，勿名作鬼。”问：“何以恒掷秽污？”答曰：“粪污者，钱财之象也。投掷者，速迁之征也。”顷之，清果为扬武将军、北鲁郡太守。清厌毒既久，乃呼外国道人波罗ふ诵咒文，见诸鬼怖惧，逾垣穴壁而走，皆作鸟声，于此都绝。在郡少时，夜中松罗复见威仪器械人众数十一人，戴帻送书，粗纸有七十许字，笔迹婉媚，远拟羲、献。又歌云：坐侬孔雀楼，遥闻凤凰鼓。下我邹山头，仿佛见梁鲁。鬼有叔操丧，哭泣答吊，不异世人。鬼传教，曾乞松罗一函书，题云：故孔修之死罪白笺，以吊其叔丧，叙致哀情，甚有铨次。复云近往西方见一沙门，自名大摩刹，问君消息，寄五丸香以相与之。清先奉使敦煌，忆见此僧。清有婢产，于此遂绝。
　　句章人吴平，州门前忽生一株青桐树，上有谣歌之声。平恶而斫杀。平随军北征，首尾三载，死桐自还立于故根之上。又闻树巅空中歌曰：死桐今更青，吴平寻当归。适闻杀此树已复有光辉，平寻复归如见。



　　●卷七
　　汉武帝冢里先有玉箱、瑶杖各一，是西胡康渠王所献，帝平素常玩之，故入梓宫中。其后四年，有人于扶风市买得此二物，帝左右识而认之，说卖者形状，乃帝也。
　　魏武北征蹋顷，升岭眺，瞩见一山冈，不生草木，王粲曰：“必是古冢。此人在世服生矾石，死而石气蒸出外，故卉木焦灭。”即令凿看，果得大墓，有矾石满茔。仲宣博识强记，皆此类也。一说粲在荆州，从刘表登障山而见此异。魏武之平乌桓，粲犹在江南，此言为谲。
　　苍梧王士燮，汉末死于交趾，遂葬南境，而墓常蒙雾，灵异不恒。屡经离乱，不复发掘。晋兴宁中，太原温放之为刺史，躬乘骑往开之，还即坠马而卒。
　　剡县陈务妻少与二子寡居，好饮茶茗。宅中先有古冢，每日作茗，饮先辄祀之，二子患之，曰：“古冢何知，徒以劳祀！”欲掘去之。母苦禁而止。及夜，母梦一人曰：“吾止此冢二百余年，谬蒙惠泽。卿二子恒欲见毁，赖相保护。人飨吾佳茗，虽泉坏朽骨，岂忘翳桑之报。”遂觉。明日晨兴，乃于庭内获钱十万，似久埋者，而贯皆新提。还告其儿，儿并有惭色，从是祷酹愈至。
　　晋隆安中，颜从尝起新屋，夜梦人语云：“君何坏吾冢？”明日床前亟掘之，遂见一棺，从便为设祭，云：“今当移好处，别作小冢。”明朝一人诣门求通，姓朱名护，列坐乃言：“我居四十年，昨蒙厚贶，相感何如！今是吉日，便可出棺矣。”仆巾箱中有金镜，愿以相助。”遂于棺头巾箱中取金镜三枚赠从，忽然不见。
　　晋司空郄方回葬妇于骊山，使会稽郡吏史泽治墓，多平夷古坟。后坏一冢，构制甚伟，器物殊盛。冢发，闻鼓角声。
　　颍川诸葛闾字道明，墓在扬州庄蒋山之西。每至阴雨，冢中辄有弦歌之声。
　　朱文绣与罗子锺为友，俱仕于梁。绣既死，子锺哭之，其夜亦亡。梁南七里有鸡山，绣葬于其中。北九里有雉涧，埋锺于其内。绣神灵变为鸡，锺魂魄化为雉，清鸣哀响，往来不绝，故诗曰：鸡山别飞响，雉涧和清音。
　　武昌戴熙家道贫陋，墓在樊山间。占者云有王气。宣武仗钺西下，停武昌，令凿之，得一物，大如水牛，青色无头脚，时亦动摇，斫刺不陷，乃纵著江中，得水便有声，如雷向发长川。熙后嗣沦胥殆尽。
　　元嘉中豫章胡家奴开昌邑王冢，青州人开齐襄公冢，并得金钩，而尸骸露在岩中俨然。兹亦未必有凭而然也。京房尸至义熙中犹完具，僵尸人肉，堪为药军士分割之。
</div>
    <div class="pagination">
<a href="异苑_page2.html">上一页</a><a href="异苑.html">1</a><a href="异苑_page2.html">2</a><span class="current-page">3</span><a href="异苑_page4.html">4</a><a href="异苑_page5.html">5</a><a href="异苑_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
