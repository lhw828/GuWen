<!DOCTYPE html>
<html>
 <head>
  <meta charset="utf-8"/>
  <title>
   考信录 - 第 54 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   考信录 - 第 54 页/共 77 页
  </h1>
  <div class="content">
   王公土其绩於朝，累迁江苏按察使，湖南布政使，补广西布政使。入为大理寺卿，候补通政使；卒。著有《河防刍议》、《明刑辑要》等书，臧於家。
　　公有经济才，所至皆有政绩；三任河官，於治水功尤著。其按察江南也，□□杨大鹤方以讼事在江宁，以案未结，不得与乡试，入闱之日乞於公。公为之言於总督，不许。公遽提案中人於贡院前讯之，食顷而结，总督无以难。大鹤遂於是科中式，至大官。
　　公子徵麟，举人，以文学名於时。
　　○上本县先曾祖段垣公行状
　　（此篇已载《考信附录》卷一《家学渊源》中，故今省之）
　　○先府君行述
　　先府君既捐馆之期月，不孝孤子述将营窀穸之事，乃和泪濡笔述先君之行以告於当世之大人先生曰，呜呼痛哉！先君平生无所好，声色服玩未尝一寓目，亦未尝与人齿及；独好读书。自不孝述解语後，即教之读书识字；暇则口诏以日数、官名、典制、地理之属，未尝令与群儿戏；蒲博、管弦、斗鹑、猎犬之事未尝令一涉於耳目也。犹忆十馀岁时，检架上吏治书请於先君，先君曰：“吾少有志於世务，故好览此。五试於乡而不中，吾知已矣。故命尔名为述，欲尔之成我志尔。独不见夫崇圣祠诸先儒从祀者耶！是皆以其子故。尔若能然，则吾子也！”而吾母李孺人亦数语之曰：“尔生未逾月，尔父即日抱尔怀中而指谓余曰：‘愿儿他日为理学。’”呜呼，先君之所以望不孝者重且切如是，而不孝碌碌无以异人，非止不能显其亲，扬其名，并不能奉甘旨，承朝夕欢，以至於大故，长为宇宙罪人矣！苫块之中，每一念及，辄悲号欲绝。顾事已无可如何，计惟有条记素行以待贤人之采择，庶几万一不泯。而近世以来，人子自为行述已成故事，凡在人情，莫不归美；纵所言无一不实，岂能动人观听；是以垂涕陈辞；旋复中止。如是者屡矣，然终不能自己。盖窃以为人之遭时居位，有史官述之，可以无述也；居通邑大都，多交游，有文学之士述之，亦可以无述也；不然，虽笃行如董召南，才识如苏云卿，不之简策，更数百年谁复有知其名氏者！且即有贤士大夫思发潜德之光，於何取焉！用是不敢自匿，据所见闻，摘梗概而书之。
　　先君讳元森，字灿若，崔者氏，ウ斋者号也。先君以名字皆取显暴义，恶其文之著，故以ウ名其斋。先世本大宁小兴州人；当明之初，以军功起家，世袭指挥使，奉诏徙保定之新安。至讳向化，入国朝，以子贵，诰赠通议大夫，江苏按察使。於顺治中始迁於大名之魏县。先高祖讳维彦──通议公之季子也──高祖母孙，皆早卒。先曾祖讳缉麟，字振侯，康熙戊午副榜，庚午举人，顺天府大城县学教谕，有集十馀卷。所居宅世传为段干木逾垣之所，因自号段垣云。曾祖母赵生子三人：长讳瀚，字春海；仲讳濂，字周溪；季讳沂，宇鲁南。周溪公前配尚，无子；继配徐，生二子，先君其长也。
　　先君幼侍段垣公读书，明於儒、释之分。年十七，受作文法於法分巡副使泰安赵相国国麟。其冬，补县学生；益自奋励，自理学及经世致用书靡不究览。每夜闭门後，必移灯榻侧，拥衣坐被中看书，至倦极乃眠，以为常。值家贫无灯，则读书月下，或焚残香，逐字映而读之。遇佳书，即无钱，必典衣以买。人见其书非世所恒习而不切於用也，皆笑之；亦不顾。雍正丙午，试於顺天报罢。己酉，壬子，乙卯三试皆报罢。乾隆丙辰又试，仍报罢。自是遂绝意仕进，闭门教授，终不复出应乡试矣。
　　甲子，春海公捐馆；其明年，奉周溪公命，出後春海公。戊辰，周溪公捐馆。初，鲁南公无子，以嫌故，不悦兄子而颇厚族人子。及年高，愈讳立後事；人莫敢言，独先君数从容言之，怒不听。庚午五月疾革，乃属先君立从弟子秉纯为後。而事有不可为者，族人贤者皆引嫌退避，莫敢丝毫与，先君势孤甚。有受鲁南公恩最深者，意必助己，邀之同治丧；亦不至。姻里皆危之，或姗笑以为愚。而先君益慷慨不顾身，固争之，事竟得直。於是乃率秉纯以祭鲁南公之柩，为文以告成事；退，悉诸田宅契券箧笥付之，丝粒无私者。
　　是後，不孝等日益长，门人亦日益进，先君虽授以举业，必为辨别人品之高下，学术之邪正，儒、禅、朱、陆之所以异，尤辟阳明所论良知之失，谓为学必由致知力行博文约礼而入，薛、胡、王、陈必不可以并称。於《经》，则构自明以来诸家诠解盈架上，毫厘之疑必为诸生参号详辨之，务求圣人之意，不拘守时俗所训释。於制义，则以化、治、正、嘉为宗，而间杂以天、崇，发越其才思，不令趋风气，走捷径。读书之暇，则取诸街道书为门人及不孝等解说，神异巫觋不经之事必为指析具谬；而陆清献公《三鱼堂文集》尢爱玩不忍去手。其他嘲风弄月之章，《高唐》、《洛神》之咏，古今所博，家弦而户诵者，悉屏绝不令子弟读。每夜，不孝等侍寝，必命背诵旧所读书，至睡熟乃止。从行道中亦如之。或自戚友家归，必问所见何人，语何事；有不正，必训饬之。家不畜鸟雀，无丝竹之器，而斗牌掷色事尤所不喜；後辈耽之者咸相戒不敢令先君知。每正月之初，比户皆竞睹，小儿尤甚，声常彻庭中，独先君之庭寂如也。
　　丁丑五月，城没於漳，屋尽颓，资用悉沈於水。先君徙家城外，数月未有宁居，日惟以扁豆充饥，霜降後犹单衣，冬不能具炉火，明年春，水退。二月，复移入城，稍稍葺茅屋以庇风雨。三月，知县事王公沛生延入书院训士，饣粥始给。十月，县废，并入大名。又三年四月，徐太孺人捐馆。其年七月，水复没城，居村中月馀；复入时，水尚深数尺，出入皆自操舟。十一月，蹙凌水复至，复居村中；俟水尽退然後入，时壬午秋七月也。先君既屡被水患，敷迁徙，家益落，至无隔宿粮。而不孝述方以文受知於知大名县事秦公学溥，破格优待之。是秋，不孝述，不孝迈复同举於乡。然人间以讼事浼先君居间，许以金，必正色斥之。人见先君厄而介如故，後遂无复言者。秦公以是尤重先君，数恤其急。而乙酉丙戌间水三入城，卒徙於礼贤台之上者，亦秦公力也。
　　是时以食廪岁满，而先君绝意仕进已久，遂不赴。惟莳花种树以自娱，庭中几无隙地。日登荒台绝顶，眺寒城秋水，锄野蔬，扪残碣，慨然有兴发之感。久之，家益贫，饔餮几不能瞻。先君亦日病，谢人事。室庐隘，寒暑无所辟。戚友皆避水远徙，相过从者绝少。居恒悒悒，无一足当意。独闻讲诵声则喜见颜色。不孝等间学为古文辞以进，则欢偷失所苦者竟日。盖先君生平之所笃好，历数十年之久，涉患难忧虞，至贫且病，而未之有改也。
　　不孝等既才拙，竭筋力不能敷菽水，惟日夜引领以望禄养。而先君亦冀不孝等有尺寸进，得少纾其志。然竟不能一得当於礼部，而先君弃不孝等矣！呜呼，痛哉！以先君之志与学，讵当不遇於世，即通塞有命，而优游於田园砚席之间亦不为过优乃少婴忧患，茹苦含辛者二三十年，中岁苦家贫，奔走流离以长养其二子，晚多疾病，起居不，历溯生平，未尝有一日之逸豫，筋力疲於养子，心血尽於教子，而竟不获其子一日之养也！天乎，天乎，岂不悲哉！岂不恨哉！
　　先君平居含忍退让，人数负先君，或侵取田宅，皆不与较，乡人以盛德目之。然临大事必力争是非，未尝少退缩徇人意，屡以此致危困，终不为少改。自奉甚俭，虽疏粝无不饱；力即有馀，亵衣未尝用帛。平生不食烟，不佩荷包，囊蜕止用布素。子妇有献，少逾常式，即不免谴责。然义所当费，虽贫未尝吝；遇人有急，辄倾囊助之。少年时，尝谋刻段垣公遗集。节衣食，买梨板数百方；未果刻而没於水，每以此为惜云。
　　捐馆之前一年，预知将终，命家人治後事。未几，果病。病中闻异香满室者三，遂不粒食十馀日而终。
　　先君生於康熙四十八年五月初八日，卒於乾隆三十六年二月十五日，寿六十有三岁。配李孺人，同县李公九经女。初生子Ь庭，年十一而殇。未殇时己能服童仆劳以事先君。先君哀之甚，每祭必食焉。Ь庭既殇，复生子二：长即不孝述，中式乾隆庚辰副榜，壬午举人，吏部拣选知县，娶成氏；次不孝迈，与不孝述同榜举人，拣选知县，娶刘氏。徐太孺人之捐馆也，先君许以不孝迈为弟元鼎後，而未过房。女四：长适成安陈居阝，後先君百十二日而卒；次适磁州张光；次适成安逯纟臣；次适同县刘观成。孙一，龙官，孙女一、并幼。
　　呜呼，先君年三十二而生不孝，自是以前既未睹逢，幼岁愚蒙复鲜省忆，长数客游外县，综计所知不逾十一；加以骨肉多难言之隐，族戚有毁誉之嫌，损之又损，微而愈微，仅能粗具始终；而昏迷颠倒，无复伦理。惟望四方大人先生操人伦鉴，负文章名者，哀此愚诚，俯垂览察。如未信心，不妨访之乡论。傥果不谬，即乞采择一二，登诸汗简，俾异日不至泯没无传，而不孝等得少赎其罪恶之万一。或遂锡之铭词以光泉壤，岂惟微显阐幽，不孝述一人之私感，而表隐德以励清风，未始非仁人君子之用心云尔！
　　不孝孤子崔述泣血稽颡颈谨述。
　　○先孺人行述（弟迈附载）
　　乾隆四十五年十月初九日，吾母李儒人弃不孝等。其明年六月二十八日，弟病没。又明年二月，不孝述将葬母及弟，乃和泪濡笔述先孺人之行曰，呜呼，痛哉！吾母之逝也！母生於诗礼之家，嫔於衣冠之族，事父母舅姑以终天年，与吾父偕老，教两子皆成立，享年七十有五，所得於天者不可谓不厚。而不孝述所最痛伤心者，吾母当中年时遭家多难，忧虞悲愤有人所不知者，既而屡被水患，艰难况瘁，寝食出入於洪波骇浪荆榛泥淖之中，晚岁少宁，而吾父旋弃世，复值家贫岁歉，不孝述数客居於外，而弟迈多病，非但不能显亲扬名，先意承志，即所谓侍起居，养口体者亦茫然不可问，而吾母已弃不孝述去矣！呜呼，痛哉！
　　母之先世，自山西襄垣来迁於魏，世有隐德，为乡人所重。外祖，国学生，讳九经，外祖母徐氏，生三女，先孺人其季也。
　　年十九，归於我父岁贡生ウ斋府君。是时先曾祖段垣公年已高，家无他妯娌，甘旨之需，宾客之供，孺人以一身独肩之，揣子女累累，左啼右牵衣，事不废而悉称堂上意。先府君少多疾，孺人侍汤药按摩，常竟夜不寐；逮中年始健；近六十岁复病，孺人年亦六十矣，犹侍疾不少怠。家常苦贫，先君以授馆为生，子女渐成行，所入不能敷，而孺人支持计算於米盐琐碎间，得以不冻馁。
　　方不孝述之幼也，孺人常於黄昏时口授以《大学》、《中庸》，由是成诵。及少长，与弟迈同笔砚先君每出，必召使读书於内室而自课之，不使与馆中诸童狎。姻族兄弟有戏弄斗訾者，必严禁不孝述不使与之接；虽至，必疏远之。以故不孝等不在父侧则在母侧，市井童稚鄙倍之言不接於耳，陋劣之行不涉於目。至二十以後，出与人交，或戏訾之，亦不知其为訾也。
　　丁丑之夏，城没於漳，孺人从先君六七迁，备涉艰苦，常食扁豆，衣单襦。冬寒甚，藏砖灶中，夜取之以暖被。其明年，复入城，佐先君经营，辟草莱，成室家。凡四年而水再至，复徙於外。自後水落则入，水涨则出者五六载，流离播迁，至无隔宿粮。不孝述每忆之，亦不知吾母之何以具饔餮而不匮也。
　　母性勤慎，好整洁，作苦常无暇时。虽高年有子妇服劳，犹躬理家务，拄杖行视，日十馀次，恐他人不如己之尽心也。饮食务俭约，常有旨蓄以豫不虞；客至则竭力营办无所惜。人讶其备，不敢谓其贫也。
　　不孝等举於乡，亲族多期其仕者。母独不愿，曰：“官不易为，吾望汝等读书作正人而勤俭以治生，不望汝等以禄养也。”
　　初，不孝述久未举子，母甚忧之。三十八生一子，母名之曰天。四岁而殇，四十五年之六月也。母哀怜不自胜，凡四阅月而卒。又八阅月而弟迈殂。期年之间，血属凋残，惊心骇目。室犹是室也，户犹是户也，几席犹是几席也，庭除犹是庭除也。一花一树，非吾母之所眷恋，则吾弟之所浇培者也。一杯一箸，非吾母之所服用，则吾弟之所摩挲者也。母何在乎？弟何在乎？孓然一身，惨惨凄凄。唯弟遗孤三四日在侧，幼者犹啼索果饵。秋夜悲风，春宵明月，身非木石，何以为情？悠悠苍天，痛何有极！
　　孺人生於康熙四十五年二月初九日。生子女凡九，至成人者男二女四。男长即不孝述，次迈；述以庚辰副榜，壬午与迈同榜中式顺天举人，吏部拣选知县。女长处安廪膳生陈居阝，先孺人九年而卒；次磁州张光；次成安国学生逯纟臣；次同县痒生刘观成，後改名文朴。不孝述取陕西州直隶州州判大名拔贡成公怀祖女，生子女各一，皆殇。弟迈娶同县庠生刘公兰生女，生三男：长应龙，初名龙官，今始十三岁；次梦熊，次跃鲸，皆幼；一女，未字。
　　迈幼而颖慧，十岁能文。年十二，与述同补诸生，名噪一郡中。性喜博览，一书未见如负芒刺於背。闻有异书，必求之，常历十馀人转相嘱；得观之，然後已。读书目力甚页捷，顷刻数过；日览十馀册以为常。尝与述同读《海赋》，述成诵未及半，弟已熟之矣。少年颇好词赋，拟《上林》、《七发》等体，缤纷陆离，读者几不能句。尤爱为小词，仿宋柳耆卿，名其稿曰《步柳集》。三十以後，文格渐老，多直抒所见；潮涌澜翻，浩浩汩汩，不自知其所终极。常好究考名人事迹，次其终始，辨其同异。暇则玩弄书翰，流连花树以自娱乐；庭中种花无隙地，不复容步武。素耽山水，常以不得远游为恨。
　　初，弟少负才名，二十举於乡，士大夫往往倒屣迎，延入为上宾；里巷人亦多倾慕之者。既而久不第，家益贫，性疏懒，不能匿权要及豪民富贾以自润，袭马不具，人渐轻视之，常落拓不得意。而魏自经水後，旧族多迁去，屠沽倡隶杂处里闾间，咸“夜郎自大”，陵轹方正士。弟素自矜贵，骤为此辈所挫折，不能堪，常旬月足不出庭户；不得已一出，归即怅悒累日。贫不能他徙，竞郁郁而卒。以弟之才，不惟不能仕，乃并不能一扬眉吐气於里间以死，呜呼，其可痛也已！其可痛也己！
　　弟字德皋，自号薜岩，以乾隆八年八月初九日生，卒时三十有九。
　　呜呼，不孝述上不能善事吾母以养遐龄，中不能体吾母之心以抚吾弟而使之勿夭，下不能育吾子以无伤吾母之意，孝友慈三者无一能焉，然视息，不欲生者久矣，而又两柩方营葬，诸孤无所，生既无心，死又不可，而今而後，述真不知其所为矣！倘有喻海文人，如椽史笔，采摭遗事，登之简编，使长逝者有所伸，则偷生者犹可活。用敢忍泣陈词，志其大略。而痛深创钜，不复成文。惟望仁人君子之曲谅其心而已！
　　不孝男崔述泣血稽颡谨述。
　　○永州府知府石屏朱公墓志铭
　　乾隆二十七年七月，大名府知府石屏朱公移湖南之永州。将行，郡之士民供张祖道，自郡治达舟次，几筵相属如市廛者十有馀里。其後十有三年，公卒於家。述在京师，缄文於滇以祭公，道公之所以待述与述之所以哀公者。又三年，得公子士琬手书於京师，以公墓志属述。呜呼，公之门生故吏膺显秩者不少，述一布衣，何足以为公重！然不敢辞者，自以应童子试时即受公国士知，既而请业於署八载，公之行事盖尝亲见而熟闻之，则铭公之德以之金石固述之责而不可辞也！
　　公讳英，字临川，号龙坡。先世於明初迁石屏。祖讳孔阳，父讳宏裕，俱以公贵赠中宪大夫。祖母王氏，母许氏，俱赠恭人。
　　公年二十六，举雍正甲辰进士。丁内艰；服阕，授宣化府赤城县知县。会大军西征，上官之檄旁午於道，公应变有法，事集而民不知。总督李公卫奇其才，委摄宣化府事，将不次荐用之。会丁外艰，总督欲留公，公不可，乃奏给十月假归葬。公葬毕，仍不出。及服阕，始补宣化之怀安，调河间之任邱，擢赵州直隶州知州，所至皆有惠政。既去，民立碑驿道侧以志不忘。公自请改曹，遂改广平府同知。复擢大名府知府。
　　大名故患漳，水往往至城下。公塞丽家庄口，而凿渠於下流以待漫溢者，筑叠道四十里，达於魏，以通往来，遏水势，患以稍息。初，公在赤城，以才能显，上官倚重之。及为大名，风气稍变，院司悉更易，而公故廉直，不能随时俯仰。保定知府尝谓公曰：“漳河水一滴不见遗耶？”以故久不迁，公亦不乐与後进争雌雄。
　　会移永州，公捧檄喜曰：“是距滇近，可为归计也。”将行：属吏有请为公立遗爱碑者，公怒之曰：“古之良二千石，吏畏民怀。今吏实怀予，是征予之不德也，碑何为焉！”至永岁馀，卒以与巡抚议事不合，以原官罢归。
　　公兄炜，雍正甲辰举人，性严厉；公事之如父。公为县时，兄常在署，尝怒欲挞公，公绕床哀之；门内事悉以禀焉。兄治家俭，自恭人不得衣帛，曰：“吾家贫而弟性廉直，官不可常恃，脱归田，能无忧冻馁乎！非俭，无以佐吾弟廉也！”公所置田屋皆与兄共之。公恐身後诸子有异议者，欲及己在析之。会兄选为新野知县，公念兄弟皆为吏，贫富均，遂议析产。未及析而兄卒，遂止。及公归，乃与兄子均分之；复别以田与兄长子使奉祖祀，滇俗所谓“长孙租”者也，独公不以与己长子而与兄子为异人耳。
　　公所至以成就人材为己任，才俊者招之入署自敌之，贫者恤其家使不至徙业。在任邱时得人为最多，前提督山东学政侍讲学士李公中简，今两淮盐运使边公廷抡皆公门下士也。任邱故多士，自是科第遂甲畿南。公试童子悉有常法，贫者得预为计，覆试者不过数十人，人咸便之。独慎於衡文，务拔殊尤材。继公者好以己意立法，朝夕更改，覆试烦数，人咸苦之；而所取反多庸陋士。公之在任邱也有富子行千金求榜首。公曰：“吾书生起家县令，可为是耶！”富子怒，入京师，援例输金为知州，曰：“吾以压朱某也！”
　　公以乾隆三十九年二月十四日卒，享年七十有六。配吕恭人。子，士琅，国学生，先公卒於京师；士琪，乾隆庚寅举人，拣选知县；士琬，国学生。女二，长杨义钦，次董恩义，皆诸生。孙男四人；孙女八人。
　　铭曰：滇池之南，龙湖之浒，四山环焉，中为平土。穿土得石，厥厚数尺，环十馀里，而平如席。山川灵奇，笃生我师，涉目能诵，操翰为词。匪才斯难，唯行斯励；凡今之人，莫如公弟。维孝与友，施于有政；惠而民怀，教而士竞。不陵不援，难进易退，名臣大节，公可无愧！啬公以位，丰公以年，丹颜白发，杖履林泉。存顺没宁，卜吉永久；铭此数言，以垂不朽。
　　○祭石屏朱公文（此篇已附载《考信录》卷一《少年遇合记略》中，故今省之）
　　漳南侠士传
　　漳之南，有村曰紫庄，庄有侠士曰李越寻，少读书，为魏诸生；及壮：苦家贫，弃举子业，以侠闻州里间。常著短衣仅及髂，佩两刀以游，人莫敢忤。
　　紫庄有寡妇，抚一子，不肯嫁。其叔利内黄人侯六金，窃鬻之。及与来逆，乃令潜居侧古祠中，而己绐寡妇出。既出，则数十人突从祠中起。寡妇惊欲入，门已闭。祠中人遂前擒妇，纳舆中。其子闻，奔救，不及；度不可奈何，遂往至越寻所，跪且泣。
　　越寻以妇已往，而六素有勇名，恐仓卒不可得妇，初难之。其子固不肯起，泣愈哀。越寻意不忍，因慨然曰：“是诚在我！当即往！不得妇，吾不生还矣！”遂出召其徒，曰：“吾素以侠闻村中；今人夺吾村妇而不能救，非侠也！鸣於官，皆竖子，知纳贿耳，不足了人事！且事隔省，关移动累月，彼见逼急，且成婚矣，奚归为！不如生劫之、即不可得妇，因缚六归，终当全妇耳。”众应曰：“诺。”遂以二十七人往。
　　侯氏居甘固，去紫庄且二十里；比至，日己暮。越寻挟所佩刀，排闼直入堂上。时贺客且满，酒数行，突见越寻佩刀入，皆大惊；欲共击之，而方燕乐，出不意，腰下无寸刃。越寻张目叱之，皆退走，相践踏；觅兵梃，仓卒不可得。越寻因疾入，趋新妇室。而六已潜匿妇草屋中，欲呼众共迎拒越寻。未及发，越寻已至户，遂以左手把其腕，而右手拔腰下佩刀劫之，厉声叱曰：“尔不闻紫庄有李越寻耶！胡敢入吾村夺妇！今妇何在？”六日：“已逸矣。”越寻怒，叱其徒缚六，反接之。
　　缚始定，而村中少年闻侯氏有暴客，争持兵刃，前格越寻。越寻使二十七人圆立，各持械外向；而已居中，以所佩刀置六项上，大呼曰：“越寻此来非欲生还者也！敢死者前！”因举刀拟六，众惴栗汗出，不敢近。
　　越寻复问六妇所在，六固不肯吐实。越寻怒，曳六出。未及门，闻妇哭声；越寻呼众索之，遂得妇草屋中。於是越寻使二十七人前行卫妇归，而己持刀驱六随其後。莫敢追者。至半道，乃纵六归，谓之日：“紫庄李越寻非畏死者也！如能相报，诘朝当待汝！”六唯唯不敢对。
　　夜将分，越寻始至紫庄，乃以妇畀其子，而散遗其徒归。而其叔先闻子往告越寻，度必祸己，遂潜遁不复归。
　　崔述曰：吾往读史至唐五代之际，见魏之士何其锐也！自田氏据魏以来，牙兵五千人，世为邻镇所惮。及唐庄宗，卒用以灭梁，所谓“银枪效节都”者也。其後李嗣源入洛，郭威入汴，皆以魏兵。三十年中，三立奇功。盖其土厚而旷，负大行，俯大河，其迅鸷劲悍天性然也。今观越寻之侠，岂异於古所云耶！使制而用之，效节於边陲，岂不足奋主威而寒贼瞻！惜乎生不遇纲罗斥弛之人以至於穷而自废也！余惜其材而悲其无以自见於世，因为之作传云。
　　○扶病赞（有序）
　　初，余馆於北皋，为先孺人作杖成，寄之家；而母已得佳杖，遂置之。逾数月，余归，忽病眩晕，遂取而杖之。其冬，先孺人卒，劳且病，不能胜丧，而俗所谓礼杖者短弱不足以扶病，病甚则复用前杖。明年，弟病笃，余为治後事，且哭弟，余亦病旬月，复杖之。又明年春，营葬，惫甚，又杖之。是年六月，病泻痢，愈而复病；既愈；又病寒，几死；幸而愈，尚不任行立，杖之凡三月。凡家人不在侧及深夜起卧所赖以不倾侧者，惟杖。杖之有功於余大矣哉！虽夫妇之亲来若杖之久，虽卑幼之扶持未若杖之稳而健也。然余善怒，罪初不在杖，怒则掷之於地，不自觉；久之，颇自悔。古者名杖曰“扶老”；因师其意，字之曰扶病。病稍愈，为作《扶病赞》其辞曰：
　　北之白挺，南之狼筅，戈戟之长，刀剑之短，其状百出，其类无算，咸杀人以媚人，但济恶而戕善。惟汝一族，与物殊性，不以助暴，而以扶病。悲夫，吾见世之君子，强则比之，弱则弃之，盛则与之，衰则侮之，是何汝之浑浑，独反其道以自处？劳汝而汝不怨，谴汝而汝不怒，此固士君子之所难，而吾初不意其得之於汝！
　　○侍妾丽娥传
　　丽娥周氏，馆陶南鄙人也。父业马医；後迁於朝城之扶翼集买田数十亩，躬耕自给。娥年十六，值岁荒，父贫不能自存，将鬻娥以给食；或偕之至魏。余时他出，妻为媒定之。余归，遂纳焉，时余年四十六矣。
　　初至，蠢蠢无知识，惟余妻言是听。入之，遂识道理，娴女工，解烹调；余因亦爱之。余善病，娥侍药饵颇勤；余素有不寐之症，常中夜怔忡，身如焚，辄呼娥起，闲语良久，心渐安，遂复倦睡。蛾见余睡，则默坐假寐，或屏气潜退，恐惊余之眠也。凡十馀年，皆如是。是以余虽病弱，终不至困剧，以有娥也。余妻待下宽而体恤周至，娥亦殊爱恋女君，不能顷刻离也。
　　余之赴任罗源，娥年二十七矣，余家素俭，虽为吏，娥仍供炊爨，无异家居时，衣饰不求美，饮食取饱而已。以故余为吏得以廉著，娥与有功焉。余为吏，日劳於民事，匆匆无暇日；家政皆妻主之，庖氵琐屑之务不复能兼顾，悉付之娥。娥辛勤给奉，颇能当余意，甚为妻所倚任。在上杭时，余与妻皆年六十，娥计画汤饭务求精美，恐吾两人之不甘食也。
　　初至余家时，家甚窘，或有所触忤，致诟厉，无怨父母鬻己意。其父母後迁於归德，不见十余年，思之甚，每谓余曰：“女子在母家不可为好，好则嫁後父母必思念之。不如顽恶者，父母喜其去，反不致伤其心也。”此言虽激，然其情亦可悲矣。一日，泣谓余曰：“妾祖母殁时，家苦贫，未得与祖合葬，妾父每以为恨。得十馀金寄之，君之德也。”余怜而付之。
　　余在闽日，为归计，上官未之许；娥亦屡劝余解组。余计娥年少，归家後筑室买田，可以同安乐；孰意娥之竟死於闽也！娥素肥多痰，日不晚食，晚食则停胸中。余之解上杭任，由汀赴会城也，携眷属以行，道中屋宇釜甑少，饮食统造於外厨，厨人懒且钝，必至夜分乃具食。娥自早餐後饥甚，及食，尝过饱，遂患积滞。自过清流後日有大风，天骤寒，伤於内复感於外，遂病。憩将乐旅店，苦无良医，病遂日剧。於九月十四日卒於将乐。於乎痛哉，岂非命也耶！卒後，余妻痛之甚，居平常忽忽不乐，而余亦如失左右手也。
　　崔述曰：余阅《虞初新志》，见其所载妾媵之传多矣，然无甚过人者，不过技艺容颜之见长耳。夫妇人以德为贵，女工次之；为妾者能善承事君子女君而佐之理，斯为贤耳，岂在他哉！吾娥朴质无他长，然余病体赖以保全，又能辛勤俭约以佐吾为吏，亦有足多者。余尝谓官之贪而惰也，非尽其人之过，亦其家人共成之；其家人相矜以奢纵则不能不贫，其妻妾相与蛊惑以声色淫乐则不能不惰耳。余家素无玩好之具，自作吏以来，出入赢绌上下之费委之妻，余之饮食居处疾病之给侍委之娥，故能无内顾之忧而得专心以理民事。是以蛾之死余与妻皆痛惜之。余因为之传。不知观者视吾娥与《虞初》所载诸人为何如也？
　　○江西赣县知县鲲池陈公墓碑铭
　　乾隆壬子，余在京师，偶遇滇南举人陈子履和，索余所著书数种观之，即请以师事余，辞之不可，余深异之。夫世所尚者举业耳；何以独好古学，辄自降抑如是，殊不类今人所为？甲寅，复至京师，则履和己出都，见其父鲲池公，温良诚笃，居然古之君子，然後知履和之得於庭训者有素也。嘉庆初，余宦闽中鲲池亦宦於西江，音问时相通也。余归後数年，鲲池亦解官归。甲戌三月得履和书，则公已卒，以墓碑嘱余为之。
　　公讳万里，字飞九，云南临安府石屏州人，鲲池其号也。曾祖讳薪，康熙丁卯举人，鹤庆府学教授，祖讳蕃纟襄，临安府学生，赠文林郎。父讳澎，乾隆甲子举人，湖南临湘县知县。母李，赠孺人。
　　公少而孝谨，自临湘公卒後家綦贫，以授书自给，日恒食粥，从不干与公事；乡人或笑其谋生之拙，公处之恬如也。乾隆庚子与子履和同举於乡。乙巳，母李太儒人卒。乙卯，会试大挑一等，分发江西试用。嘉庆二年，补广丰县知县。
　　公为治宽和简静，而廉介不苟取，与士民若家人父子然。初到任时，义宁州寇作。公以城垣多圮，捐俸修之，民无扰焉。县故有书院，久废不理，公召诸生自教之，捐膏火以资之，由是文风丕变，举於乡者多。有徐君者，於辛未成进士，选入翰林，人以为公功云。县有巨盗数人，大为民患，官莫能捕。公密访其聚饮之夕，亲率兵役往捕之，遂皆就擒。
　　六年十一月，奉调采铜於云南。十年二月，回任。是年冬，值大计、或传上官欲举公卓异，劝公入省；公不肯往，亦不果举也。十二年，调繁赣县，绅士皆为诗文志别，民送至江干者如堵墙焉。
　　赣为省南大道，差使旁午，迎送供备常无虚日，理民事多以夜，公弗乐也。未数月，即以疾辞。顾上官才公，慰留之不令去。然公终不适，又数月，复详请解任；逐於十三年二月卸事。启行之日，士民依恋，与广丰略同。本道寥公至悬诗邮亭送公以风属吏焉。
　　又年馀，归里，时年已七十馀矣，然步履饮食皆无异寻常。至十八年十月十八日卒，寿七十有四岁，卒之前一日，犹泛舟异龙湖，登山而眺望也。
　　初，履和以奉文截取，於是年五月由四川入都，以事羁留间，忽闻石屏疫作，且梦不祥，惧二亲有事，奔归省觐，则公固无恙也。逾二日晨餐，公忽患风痰，遂卒。岂鬼神默启之使得父子相见乎？亦异事也已！
　　公为人方直，与人言，是非无所回避；而和平宽厚，人皆乐亲近之。於从父兄弟及其子尤加优恤。其卒也，人皆奔视涕泣，共襄其後事云。
　　配任孺人，早卒。继配为刘孺人。子二：长即履和；次履顺，国学生。女二：长适州庠生罗廷墉；次适廖树堂，皆早寡，以节著。孙三：长周翰，州庠生；次保庆、重庆，尚幼。曾孙一，启曾。
　　铭曰：学以稽古，仕以治民；世俗靡靡，置若罔闻。惟滇僻远，古风犹存；吁嗟陈公，殊异今人！子锐於学，深求经义。士竞於教，联翩科第。庶民相安，不肃而治。非公盛德，曷能如是！不展其用，翻然遂归；高风亮节，今世所稀，表而铭之；以为世规；庶几後学，共继前徽。
　　（刚按：《无闻集》终，旧本误在《侍妾丽娥传》後，《鲲池陈公墓碑》前，今据目录正。）
　　
　　┌───────┐
　　│崔东壁先生佚文│顾颉刚辑
　　└───────┘
　　●顾颉刚案语
　　按：以上文字皆适之先生於九年前所辑集者。先生原辑本从《乾隆大名县志》中录出《水道考》两篇及诗《只当行》一首，从陶梁《畿辅诗传》中录出《感遇》三首（即《知非集》中之第一、第三、第七首。）及《清化镇晚眺》、《磁涧》、《拟古》、《西安》、《离绪》、《卜居》、《早春》、《华州晓行》、《崤关》、《登易州西山》、《宿窦店》、《春暮即事》十二首，已於五年前排印成书矣。不意去年洪煨莲先生忽於燕京大学图书馆中发现写本《知非集》，比对之下，除《西安》、《卜居》二首外皆本集所已备。盖《知非集》之未定本不止吾侪所见之一册，陶氏根据者别一本耳。今既重刊《知非集》，故悉去之，但存陶氏所未录之二首於《知非集》後。《大名县方言》一篇所以列为本帙附录者，盖东壁先生於《只当行》之序曰“只当，魏之方言，已知其误而自恕之词”，与此所云“误而自解曰只当”者甚相类，且《乾隆大名县志》，东壁先生职任编纂，固有出於其手笔之可能也。
　　《水道考》两篇，本在《无闻集》第五卷，未审陈氏何以不刻。又自订全集目录云：“《无闻集》附录之《水道考》曾用活板印出。”则此文尚有活字板本。去年游大名闻崔之桂言在广平韩氏得《大名水陆考》，献之张县长者，疑即此本；言“水陆”者其误记耳。五年前标点此文，以村、集之名不易分截，乞袭子元先生代借《乾隆大名县志》校读一过。《县志》中有《漳卫河图》及说明，取其可与两考相参证，故附录於文後。
　　东壁著述之佚失者，以《五行辨》为最可惜。成孺人诗云：“五行三正细剖分，创论惊天思入。”盖此两问题为东壁所同样致力者；然《三正考》发表最早，刻本甚多，而《五行》之篇乃终焉，可谓大不幸。观《洪范补说》云：“世所传五行之术，非《尚书》意；说详《五行辨》中。”是东壁固有意以此书与《考信录》并行也。《无闻集》第二卷已著《五行辨》之题矣，而注曰“阙”。《自订目》中《存箧书》三种，其一曰“《大怪谈》一卷”，注曰：“《五行辨》、《天问》。”是则当此篇之成，固已编入文集；暮年自订其书，不知有何不惬意处，或自嫌有与世人信仰大冲突处，遂自《无闻集》抽出而置於《存箧书》尔。然陈履和《遗书序》曰：“《五行辨》、《天问》二篇，题为《大怪》，实“大好”也，亦宜刻；余且从存箧之命。”可知东壁虽有是命而陈氏固不欲遵之，又有行世之望。不审以何牵掣，此一卷之书终於未刻，而陈氏亦旋逝世，向之期於存箧者，且作烟之消散矣。是则过於矜慎之过也！倘天壤间尚有副本，复现於他日，得继续辑入《佚文》乎，此固不敢存之奢望而又不忍不妄作万一之希冀者耳。
　　──一九三二年二月二十五日，顾颉刚记。
　　●大名县水道考
　　【漳水】
　　漳水，即《禹贡》之“衡漳”，《周官职方氏》所称“冀州，其川漳”者是也。其源有二。清漳出山西平定州乐平县南少山，南过和顺县辽州界，又东南入河南涉县界，至交漳口而会於浊漳。浊漳出山西潞安府长子县西发鸠山，东过长治县界，又北过屯留，潞城，襄垣县界，又东过黎城，平顺县界，又东入河南涉县界，至交漳口而会於清漳。於是潞安、平定、辽、沁诸府州县之水皆由小溪会於大溪，由大溪会於小川，以达於漳。其自清漳右来者，有和顺石猴岭之水及八赋岭之小漳源；自左来者，有和顺之清河。自浊漳右来者，有高平县丹朱岭之水，长治之淘清河，壶关之石子河；自左来者，有长子之龙泗河、雍水，屯留之兰水、洚水，而沁州漳源镇之水为最大。夏秋霖雨相继，土坚崖峻，势不能留，则二十馀州县之雨毕会於漳；所过崖崩岸刷，其土亦随水而下，为淤为沙，以出於交漳口。自交漳口又东，入直隶磁州界，东过讲武城南，山尽地平，水始奔放涨漫。又东过河南临漳、直隶成安县界，而土始疏，沙始涨，岸始数决。又东入本县界，则地势愈下，水患浸多矣。
　　初，古河自大亻丕北流，距西山仅百里；漳逾山衡流东出，──故《书》谓之“衡漳”，──然後右旋，纵流而北，循西山趾，穿南、北泊而注於河。是故，患常在河而不在漳，而魏史起且凿渠以兴水利。周、汉以降，河日南徙，而漳遂独归於海，其道亦日徙而南。故《水经》云：“漳水东过列入县南，又东北过斥漳县南，又东北过曲周县东，又东北过钜鹿县东。”又云：“东北过平舒县东入海。”自是始独为患。然其道乃在今顺德、广平二府之东南境，虽时迁决入县境，县之受漳患固浅也。
　　明初，漳自临漳、成安东北流，经肥乡、曲周而下，直达天津入海；其支者，自成安东流至馆陶，入御河。永乐中，尝决入魏县。（知县杨文亨筑堤当在此时）未几，流渐湮。正统末，御史林廷举疏请自广平县大留村凿之，使入故渠，分其水以济漕。久之，北流遂塞，漳稍南徙，由成安、吕彪而东（陈所志《疏漳议》云：“成、弘间，漳即流今吕彪。”盖由吕彪而东以达广平也；）魏县往往受水。成化十八年，水至魏县，漂田庐无算。弘治二年，溢羊羔口，魏县大水，宇屋皆倾；知县鲍琦筑护城堤，建长桥以御之。正德初，漳北流合於滏。嘉靖初，南徙魏县城下。九年，徙回隆镇，由大名县城北东北流，而漳益南，两县境皆当漳冲矣。二十七年，漳自虾蟆愈徙而南，入内黄县境，过大名县，至府城北，始入故道。三十年，漳决，平地数尺，溺死者无算。三十二年，漳、御合流，自回隆南至上村，漫衍二十馀里；知府王太平於双井上循新河堤之，开渠於双井之东，导之使复故道。三十四年，决磁州东界北下；磁州知州力挽之，遂复南。三十六年，漳决魏县，县境汇为巨浸。隆庆三年，霖雨四旬，漳水溢平地丈馀，合御河入大名县城，溺死者甚众。万历十六年，漳复徙於魏县南门外。二十一年，漳分为三；魏县知县田大年筑长堤，西起临漳县界，东迄王儿庄（魏县境，今割属元城县）以捍御之；由是遂北徙，复由成安、肥乡、曲周东北达於天津，而大名、魏县始得息肩矣。既而广平诸县渐患苦漳，谋复移之大名。二十八年，给事中王德完疏请塞北流，导使仍由回隆至小滩（元城境），入御河以济运。下所司议，魏县举人陈所志作《疏漳议》驳之，上之当道，德完疏不果行。由是终明世不复南。
　　本朝顺治初，由临漳北流过邯郸、河沙堡，又东北由永年、曲周合於滏。十年，复还故道。康熙初，稍徙而南，由成安入广平县界；数决，田庐悉没，民不能稼者数载。三十八年，巡抚都御史李光地议开支河以杀水势，由广平入魏北境，过义井村、西寺堡（堡之北半，亦名後屯；或称後屯河，即此）、寺庄，复由广平及元城、馆陶境入御河。魏之再患漳，自此始。三十九年，魏县知县王廷栋重修长堤，以护城东南西诸村。四十三年，魏县知县蒋芾筑支河堤，复筑斜堤，障西来漫水以护城北诸村。广平民争之，持械器与魏民相斗伤。芾躬率民役逻守，身当其锋。未几，芾去，斜堤亦废，而漳且南徙入支河矣。
　　雍正五年，漳决成安，由抹疃村东下，至赵三家村，分为二，入魏县境：一由院家堡，白仕望过县城北，东抵罗儿庄、王儿庄；一由马峰头、申家店过县城南礼贤台下，东抵马头东庄，而皆会於元城之西店集，魏县知县来谦鸣筑堤於北河南岸及南河两岸以防之，於是漳自临漳、成安以下改而东流，过魏元城县界，又东至山东馆陶县之南馆陶，会於御河，又北至临清州，会於会通河，又北过直隶清河县界，又东北过山东夏津、武城、恩县界；又东北过直隶故城县界。又东北过山东德州城西，又东北过直隶景州、吴桥、东光、交河、南皮县界，又东北过沧州、青县、静海县界，又东北至天津县之三岔口而後会於白河，以东为海河，至大沽口而入於海，为今日漳水经流之道，而漳自明至是凡再南矣。
　　漳之迁徙虽无定行，故道纵横虽纷不可数，然其大约有三：由临漳、邯郸历永年、曲周北合滏者为北道；由大名若魏东合御河者为南道；由肥乡、广平东北历冀州、河间诸属，直达天津入海者为中道。北道地高，南道地卑，故漳益北则患益轻，益南则患益重。《禹贡》所志，北道也。《水经》所序，中道也。明初以来，出入永年、肥乡、广平、魏、大名五县之间，而今日之所流，则南道也。
　　初，明知县鲍琦所筑魏县护城堤，正德中已增筑为外城濠；外别筑小堤，卑薄不足恃。至是，谦鸣填外城濠，附城包小堤筑之，亦名护城堤；又筑横堤於城西南隅，北迄外城，南迄於南河堤，横截水势，使不得至南门。谦鸣练习水性，能得人死力。方冬寒，民惮不肯入水，谦鸣解履袜自入；民从之。有运钟伤手指者，谦鸣遽自取袖中巾裂裹之。由是人咸尽力。诸堤既成，魏以无患。
　　魏故有丞，康熙中省之。十三年，复设魏县丞，专治漳事。
　　乾隆初，水尽趋於城南，北流涸而临漳以下数决，城南诸村常受水；久之，遂成支河。其自县境行善村南出者，东流过得政、杜儿庄北，又北入元城境，又东北至徐家仓，入於御河。其自临漳境南出者，东流入县西境，至仕望集而分，东至李家口而复合，又东至申桥而复分。其北出者，过韩道西，又北入元城境，会於行善村南出之支河。其东出者，过韩道南，东入府城濠，又东北入元城境，至善乐营而入於御河。每水盛则分流入支河，狭不能容则泛溢入田，没禾稼，为民患；而故道在义井者亦时分流旁出为灾，与城南略同。然漳水浊，挟泥而下，每有决溢，尝喷淤沙十有馀里，不粪而肥，利在获麦；淤沙日久，田亦渐高，水常过而不留，以故近漳者反多不患水。而十馀里以下水清无泥，甚者地卑而水不泄，芦茅相望，斥卤频生，有害而无利，以故远漳反多患水。而李家口以东尤甚，常数十里茫无津岸，或历冬春始涸。民甚苦之。
　　先是知县来谦鸣所筑堤日久颇有冲刷，或时决溢，近城诸村亦患水；而漳自城南流，十馀年复移城北，地势北高南下，两河之决多在南岸，城外受水益频。水流既久，沙淤益高；城内地益下。多积水，水居十之八。漳决溢，则环流自垣下浸入城，如泉源然；城内居民庭内自出水，或方爨，自灶内流出，人不保朝夕。二十一年，总督方观承用魏县丞杨骐言，於县上游北岸广平境内开支河十馀里，东北注义井故道以分其势；以骐署广平知县，董其役。二十二年春夏旱，漳浅流几绝，人少懈；而县丞骐既去，即有害，度不至代其任咎，遂不复为水备。五月，突决河下村，遂决横堤，入魏县城。城中民出者半；未出者登楼巅坊脊树杪以待救，室庐财贿悉没。是岁，御河亦决，入大名县城。两县境内皆水。二十三年，总督方观承奏请移大名县治於府城，遂并魏县入焉。二十四年，漳决临漳之丽家庄，循仕望支河而下，故道尽沙，东南徙三十里；环府城十馀里皆水。二十五年，知府朱英筑坝於丽家庄，使归故道。是年，复决临漳之沙家庄，北徙，由成安广平故道东北流；二县共塞之，水复南。二十六年，漳溢，县境大水。是时南河上流巳沙，诸支河上流亦多沙者。然水决溢，皆归於相近之支河，循两岸而下，自旧魏县城而西，至临漳，──北岸决，上则归河沙堡，北流入滏，下则归义井故道，东入御河；南岸决，上则归仕望支河，下则归得政支河，以东入御，──常无宁岁。三十五年，溢南岸，循仕望支河，环府城而北。四十年，决临漳小柏鹤村，突至大名府城下，西境皆水；知府永宁塞之。四十四年，复决小柏鹤村，县西境大水，数昼夜不减。未几，沙庄亦决，漳北徙，分为二：一由成安、广平故道而下，一复南；白院家堡入旧河上游，决者数处，南岸水始渐退。其冬，开新河，挽漳使复故道。四十五年春，北流遂绝；自是秋无积雨，水常安澜。四十八年，决赵三家村，县西境大水；大名、元城、成安三县共塞之。而是岁旱，受水者居十三，禾虽没而麦可播，得失略相准，民不以为患。然雨无定度，冲刷无定形，治於已然则难，而治於未然则易，未雨绸缪，正不可以一息缓也。
　　盖漳之所以数决，以流众而挟沙。然自交漳口以上，两峡束之，地峻流驶，势不可停。及至平地，水稍阔，流稍怠，水盛则沙随水而涨，水落则沙傍水而停。停则水滞，滞则溜（土人谓之洪）徙，溜徙则沙愈停；三者相寻无已，其溜必曲。曲则啮岸，啮岸则决；决不甚则灾，决甚则徙。故自明以来，常不逾数年而决，不逾数十年而徙，其水势然也。而决口之上下，则视水之盛衰。雨甚，水盛，急不能泄，怒不能待，则决多在上游。水少杀，则势舒怒浅而上游不能决，待少下土疏而後决。又杀，则又下而後决。决弥下则弥轻；决弥上则弥重。故漳之徙多自於临漳境内，而成安次之，其地势然也。自南馆陶以下，去山益远，水益平，流益缓，水盛则先泄於上游，势分力薄而漕堤亦多坚固，故其为患亦少；而惟临漳以下五县患为甚。然临漳成安水较急，患在决，而地少高，其留不久；元城、馆陶地较卑，患在留，而水少缓，其决不数；惟县境居其中，兼决与留二患，西为临漳、成安，受其委，东为元城、馆陶，当其锋，故其苦漳尤甚。《易》曰：“思患而预防之。”计然曰：“旱则资舟，水则资车。”苟得其故，及其未有事而思所以转之，虽千载安澜可也。
　　又按：大名旧志云：“明初，漳西注魏县，北历元城、西店，东注山东馆陶县入卫。”下次以“正德初”云云。按：《明史河渠志》：“洪、永间，漳由正定（即今冀州诸属，旧隶正定）河间趋天津入海；其分流至山东馆陶西南，与卫河合。”是至馆陶者乃分流，非经流也。故自洪武至於正统，漳多决於顺德、广平之境。若果在魏县、元城，何得乃决於彼二府境内乎？《河渠志》又言“元时分支，流入卫河；永乐间堙塞”，是并分流亦不久堙塞也。故《魏县志》有永乐间知县杨文亨筑堤之事，自是至於天顺无闻焉。若漳果久流於魏县、元城，何得魏县三志及明代诸前辈文集皆无一言及之乎？故今皆不从。
  </div>
  <div class="pagination">
   <a href="考信录_page53.html">
    上一页
   </a>
   <span>
    ...
   </span>
   <a href="考信录_page49.html">
    49
   </a>
   <a href="考信录_page50.html">
    50
   </a>
   <a href="考信录_page51.html">
    51
   </a>
   <a href="考信录_page52.html">
    52
   </a>
   <a href="考信录_page53.html">
    53
   </a>
   <span class="current-page">
    54
   </span>
   <a href="考信录_page55.html">
    55
   </a>
   <a href="考信录_page56.html">
    56
   </a>
   <a href="考信录_page57.html">
    57
   </a>
   <a href="考信录_page58.html">
    58
   </a>
   <a href="考信录_page59.html">
    59
   </a>
   <span>
    ...
   </span>
   <a href="考信录_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
