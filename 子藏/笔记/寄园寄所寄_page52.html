<!DOCTYPE html>
<html>
<head>
    <meta charset="UTF-8">
    <title>寄园寄所寄 - 第 52 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寄园寄所寄 - 第 52 页/共 62 页</h1>
    <div class="content">
　　赵氏（赵氏锦衣指挥同知张元庆妻也。贼入庆家，赵氏厉声与拉白刃，交下而死。于是元庆妻赵氏媳梁氏、赵氏、刘氏，子妾张氏，孙生员长玉宾，孙妇鬼氏，孙女大如并投井。贼退，家人救之，惟梁氏少存一息，旋复投缳死）。

　　郑氏（癸未武进士锦衣指挥李凤翼妻。贼入城，氏集其家妇女十一个同缢，死者凤翼妾朱氏、媳陈氏、侄媳助氏、女二、侄女四、婢庆元）。

　　生员杨肇兴母杨氏、叔母孀妇李氏（城垂破，杨氏先投井死，李氏孀居二十余矣，见杨死，语诸妇曰：“大母年六旬尚就死，我辈宁欲生乎？”遂偕其媳潘氏、弟媳李氏，并赴井而死）。

　　生员李慕悬寡母徐氏（徐少寡，悬以遗腹子抚教成立，贼入城，掠悬去，母遂偕其媳陈氏、侄媳袁氏、侄女二人同赴井死）。

　　生员钟宇秀母高氏（孀居。间贼至，投缳死，宇秀妻李氏亦随姑死）。

　　生员颜卓妹（年甫十三龄，有艳色。贼挟卓献妹，卓不从，女闻而自缢，母王氏痛其女，亦死）。

　　故金吾卫经历赵对妻李氏（贼破城，李在房内掘土，深六七尺，藉以锦褥，上覆锦被。偕女二姐、孙女长姐同入坑，以土掩之而毙）。

　　生员牛应象三女（长年十八，次十五，次十三，俱未字。闻贼破城，掘土自埋死）。

　　生员萧嘉熙妻李氏（城破，率两妾安氏、陈氏同缢死）。

　　生员苗有或妻李氏（城破时有械肄业山居，李氏携两孙付邻人，自同一女赴井死）。

　　生员翁宜中妻周氏（城破赴水，为邻人救免。四月三十日，贼将遁，更肆掠，氏惧缢死。九日方殓，颜色不变。时方赤日，有阴云覆其上）。

　　生员毛公望妻杨氏（太医院吏目杨元女也。贼入城，杨氏语公望曰：“我死矣，幸为语母家，各自尽，无为贼辱。”即□一女一婢共赴井死。公望奔告于杨，而元之妻洪氏、妾王氏并一男三女，俱已赴井死矣）。

　　生员刘赞明妻牛氏（年二十四岁。贼破城，号泣满路，氏曰：“吾何惧哉？彼能虐生，不能凌死也。”贼入其室，氏投生女于水，手刃自刎死）。

　　举人曹家麟妻于氏（氏孀居守节十年。闻贼至，付遗孤于大母，从容自缢死）。

　　生员张兆玄一门四节妇（冢妇苗氏即有或女也，仲妇刘氏、妾养魁、女四姐同时赴井死）。

　　生员李时滋妻氏（贼临城，氏缝绵衲衣一件，藏碎银四两，语时滋曰：“有变当服此。”时滋怒，掷衣而出。十九日，氏以衲衣付家人，携子妇梁氏并一女同缢，滋父子竞以衲衣护济）。

　　生员刘任妻妹（妹少寡，依兄母同居郊外。贼至，同嫂王氏赴井死）。

　　生员刘肃妻王氏（氏一居苦节，贼至，偕幼女赴井死）。

　　生员孙灏妻王氏（缢死）。

　　孺士张捷妻马氏（守节十三年，一女年及笄，贼至，同缢死）。

　　生员石原妻戴氏（缢死）。

　　生员将如兰妻边氏（逃乱至母家，同母赴井死）。

　　寡妇张氏、丘氏（张氏生员田霈妻也，年少孀居，城破时缢死。丘氏夫陈姓，守节二十三年，贼遁纵火时自缢死）。

　　生员史彝典妻萧氏（缢死）。

　　周道隆妻姜氏（四月三十日缢死）。

　　季聚金妻秦氏（缢死）。

　　生员贾士遴母白氏（四月三十日，同媳李氏、孙女大姐同缢死，长子上在、孙兆元、兆庆亦死）。

　　太医董从云女（从云被杀，女赴井死）。

　　三月十九日自尽者，又有生员黄化龙与其母金氏、祖母贾氏、伯母范氏共四口。生员王三祝妻陈氏并二女，共三口。生员王有信母张氏，嫂朱氏、刘氏、韩氏，妻包氏，弟妇丁氏，侄女大姐，共七口。生员李调元母杨氏。生员阎梅母李氏。生员张炯庶母徐氏。生员包羲易伯母柏氏，女三姐，侄女大姐。生员朱用卿父朱字义。生员洪士望弟洪士奇。生员夏时行妻李氏妹三人。生员冯介妻于氏、嫂陈氏、侄女柏姐。生员温良璞妻李氏，女大姐。生员张廷瓒妻刘氏。生员黄维泰妻董氏。陈时泰妻曹氏。李尊元妻□氏妹三姐、七姐。

　　四月三十日自尽者，则有生员史载文母林氏，宋寿国母方氏，曹绍勋母朱氏，妻张氏，生员王良眉妻张氏，米绍乘妻叶氏，何器妻夏氏，郑以炳弟妇戴氏，郭茂襄妻辛氏。生员李思献妾王氏，子李梦夔媳陈氏，女二，男女孙各一。

　　◎群寇闯献之兴也，千百其党类，而先后十余年间群盗四起，益难枚举。前人譬胜朝国势，如衣败絮，行荆棘，意者其然。

　　△漳泉海寇漳泉海寇起自袁进，进受抚于闽将沈有容。进之后有袁忠，亦以受抚，与进并于辽东效用。忠之后有杨禄杨策，禄策之后，有郑芝龙。芝龙泉人也，侵漳而不侵泉，故漳人议剿而泉人议抚，两郡相持，久不决，寇愈横。上为之逮治巡抚朱一冯，旧抚朱钦相，总镇俞咨皋等。已而芝龙悔祸，降于两广总督熊文灿，有旨戴罪立功自赎。余党蔡三、老钟六等，自闽海飘至广东粤、莱芜、马耳粤、牛田洋，分往埭头、洋屿、青粤等处，我师御之，颇有斩获。其中李芝奇者，称最强，初由立钟东上陆鳌中左，为郑芝龙所败，继又突大小金门，直犯潮海，入揭阳铺，与把总郑廷芳力战过城，知揭阳县冯元飚率乡兵出城外，曾历埠大战，互有杀伤。其时杨策已被获于马耳粤，惟芝奇于惠州、潮海间恣掠。其老钟六者名斌，窜而之浙，尝以佯败，诱官军入洋，贼宗四合，总哨皆没。宁、绍、温、台、苏松在在告警，巡抚张廷登增ぎ召兵，浙寇渐平。广贼刘香则又芝奇之党后出而更锐，犯小程，犯长乐，再犯广之海丰，诡乞降，熊文灿信之。七年四月，道臣淇云蒸、康承祖，参将夏之本、张一杰往招之，谢道山被留。逾年郑芝龙合兵夹击，香挟道将出船止兵。云蒸大呼曰：“我矢志报国，急击勿失。”遂遇害。香势蹙，自焚溺死，承祖与二将脱归，于是海祸遂息。（《绥史未刻编》）

　　江南海寇始于黄尚忠，尚忠死，又有陆大、廖二，而顾荣为剧。尚忠以十一年之冬，掠太仓之陆公市，寻就擒，陆大则以明年秋围崇明县，大掠青村柘林，为其下所杀，廖亦遁去，而众推荣为长。荣招廖二合之，南北一宗，为船一百五十，众万人，约以十五年二月图据崇明。邑令陆一鹏、守备陈安国设守，杀我把总王百度，百度勇将，人惜之。再犯福山，江南大震，应抚黄希宪、定海总兵王之仁期会剿。苏松兵使者程视师刘家河，班捕斩格，募渔船百，渔下二千，为渔勇营，合诸哨。四月十八日出洋，遇贼高家嘴，王之仁前哨用大炮，碎贼一舟沉之。陈安国誓死夹击，贼大败，斩贼数百，焚十五舟，生擒五十五人。又败之大安沙，败之江北新港，收之楞头，获舟六十，俘百人，焚杀溺死无算。贼窜入淮北，为漕督史可法将士所逆击，复转而南。程得其兄顾大令，柘林守备杨芳者，与之俱以喻降，荣乃归命。杀余党二千人，收其舟二十八为军用，人皆以程有方略云。（同上）

　　△广东山寇崇祯元年，寇聚广东罗冈，及程乡平远，至福建上杭武平，由长宁小路出安远会昌，伪号水兴，称王结寨（程平有贼张惟天等，增城有贼张元申等，官兵剿之，千户危思仁、康继祖被杀），又江西巡抚杨邦宪奏报流寇陷城劫库，有旨切责邦宪，并谕南赣入闽粤抚臣会剿。其年秋，广东束山绍兴等营，千把总郭效忠、张承祚追贼至新铺头，大有斩获。又往窠所生擒贼首张会云，又右镇把总何维坤，解擒获贼首钟咸、林可美等，山寇渐息。其后又有九连山寇。九连山跨三省九县，其中上氵利、中氵利、下氵利，即王文成所平氵利头贼也。山势羊肠鸟道，而宽平之处，田土膏腴，贼得且耕且掠，以为窟穴。当三四年间，山寇大起，间出赣州之龙南、定南二县，以肆卤掠。南雄郡城庳薄，岌岌莫保。惠州之和平，潮州之平远，皆在万山中，贼得以出入不禁。延至六年，始告荡平。乃用广东按臣梁天奇议，择山中衍沃之处，如野鸭潭者七巢，相度屯种之地，设兵三百人，统于惠州参将。又以形势，移平远县于石窟，而增修南雄府城，皆出于士民之捐助，不关县官许之。（同上）

　　△河北三叛山东固多群盗，先是六年三月，朱大典报武德剧盗荡平。又云曹南武城玉沙等寨，贼首郭金城等七人被获，境内稍以靖。十二十三年间，有开州人黄小槐者，自号顺天仁义王，有众一万二千，与东阿李相应，焚掠临清、沂州间。后在郓州玉皇庙为山东总兵杨御蕃所执，此亦曹南贼。十四年大饥，乱四起，有李廷实、李鼎铉者，陷高唐州，又东平吏胥开门迎贼，抚臣王国宾讨平之。泰安土寇至十余万，掠宁阳曲阜间，兖州大震。贼取女子，衣以甲胄，守营，而己出放掠。闻青州兵至，还走邳徐，焚其郭，直抵扬州之南沙河店，毁漕船三十艘。复向东平张秋，围丰县未下，徐州贼又从而合之。当是时群盗王名以十数，其中李青山最剧。青山本屠者，因乱啸聚，据梁山之寿张集，上累诏趣刘泽清以进剿。十四年十二月二十一日，泽清所部游击赵维修追青山，斩其党艾双双，双双青山技艺师，伪封当家大元帅，梁山诸贼，皆其管辖也。二十七日，青山兵败遁去，有贾望山者，泽清破其巢，执而讯之，称青山同逆党萧侯封等三人，逃往山东之沂州。十五年正月六日，兖东防守都司齐见龙报其弟齐翌龙生擒青山以献。先是青山以百骑走泗水，材官杨衍者，故将御奇侄也。杀其骑且半，逐之至费县东□之箕山，杨相射中其马，翌龙遂得而生擒馘之。援剿禁旅，太监班师入都者曰刘元斌，于中道诡称搜解青山余党，欲以自为功。司礼监王裕民以其疏入奏，疏曰：“臣等所擒梁山寿张集逆贼李青山，有伪军师王邻臣等，本东平州诸生，城陷为贼所得，因为之用。与伪中军赵一资同备心腹，贼之陆梁跳荡，其谋也。别部如黑虎庙伪元帅李明芳，临潮集伪元帅余城印，戴家庙伪元帅陈维新。城印破东平州，明芳、维新破张秋，而维新又烧漕船三十只者也。又以攻破阴新，烧彝陵关箱者，伪元帅朱连掌贼之老营，与同起攻破新泰、东阿。伪元帅李相南梁山梁家湾楼顺天飞虎，伪元帅徐尚德猩猩屯，伪元师李青芳，青山之从弟也。梁山伪元帅侯严化，蓝店伪元帅贾望山，萧皮口伪元帅吴应诏，油篓山伪元帅二人王山印、王东楚。梁山伪副元帅二人冯文运、吕同升皆以破东平时，先登为骁贼。萧皮口伪副元帅王加与，花蓝店伪副元帅魏建宏，又有伪千总张明山，伪参谋杨某，而冯三益、吕明年、王茂祥、施可凭皆贼目。臣元斌臣泽清奉皇上歼渠赦胁之旨，不敢根株支蔓，惟条奏首恶，及附逆有迹者二十四人，青山缚置槛车，余皆反接以徇。”上曰：“青山小丑，久乃就擒，不足以献庙祉。其命法司，按轻重，磔斩于都市且赏赉将士有差。”或曰：“王邻臣劝青山以约降。”其献俘也，上率太子永定二王，御门受之。众贼曰：“许我做官，乃缚我耶？”至市，青山奋起，所缚之桩立拔，大诟骂当事负约，死乃绝声。上以山东饥困，手诏就抚之，民各归本土，务农耕作，发帑银二万以赈之。其后再有龙山、沧海、渊诸贼，东抚王永吉初至，以三百骑与之战，未浃月，而收缚散遣之殆尽。（同上）

　　袁时中北京滑县人，崇祯十三年，河北大荒，群盗无虑数十万，真定以南，道路全梗。时中啸聚亡命，先袭开封（时中以十四年三月初六日攻陷霍近，又突往萧县，执其令以去），以其对袁老山一营而言，故谓之小袁营。诸贼中惟时中最黠，同起者相继扑灭，而时中渡河南走，有众四千人，围兰阳。总兵陈永福、吴遂程击败之，二将去而兰阳之围复合。寻又为官兵所挫，时中乃东奔归德，达于颍亳，纠合饥民十余万。时李自成养兵襄城，由郾城而东坞壁向应，时中从颍亳屯以西，相遇于陈蔡之间。时中畏其强，而自成贪其众，遣辩士说之，相与为盟，许配以女。时中遂亻免首听命，破睢阳宁陵以及于归德，时中皆为先锋甚力。然两贼仓卒以形势依倚，其中实不相得，又见自成驱之当矢石，而己收其利，心不服。其去归德攻汴也，行至杞县，遂叛而去。自成介马追之，疾驰二百里，其众半道散亡，时中左右属者百余骑，仅而免。自成围汴而时中于其间收合余烬，复得数万人，东归颍亳，为官军所逐，屯柘城鹿邑界中。保督杨文岳抚之不就，总督侯恂、豫抚王汉尝有意羁縻之。时中亻免狡不驯，而往来者持浮说以博利，卒不能得贼要领。杞县之南，有地曰圉镇，逼介睢州，时中荐处以荼毒，两境之民，罔有宁日。睢州无长吏，刘肇昆、欧阳永镇、赵成名皆以幕椽客将主州事。诸生黄亮好踪横，权宜招诱，尝入其营中。贼党多河北人，久客思家，潜求北渡。间有商贩怀卫间者，而大康鹿邑焚掠自如也。御史苏京按豫，素知其反覆。会永城刘超反，时中投牒请以擒超自赎，京却之。寻得旨，许陈永福与之俱。时中自以衔上命，策马河口径渡。京与豫抚秦所式谋之曰：“彼畏闯，非图超也，使一至河北，是为逆徒树党耳，永城可复下耶？”乃敛舟北岸，而告曰：“若斩李际遇并自成伪官来者，可以从君请，不则姑戢其下勿动。”已而自成移屯潮以逼，有扶沟诸生刘宗文者，为贼用，说时中除旧衅，复自归。时中缚之，献于御史京，京置诸法。自成游骑数百，已钞其营，时中杀一将曰张三，生俘三人，曰马龙余应王得贵，托言破贼。自成闻之怒，俄而全队大至，擒时中杀之，余众或杀或降。散者向杞，杞令李翕如擒胡明山等十余人。或向睢，睢人之与贼习者，舣筏为之渡，渡百人。御史京吏士收缚，己拔其健者十余人为亲信，他或逃东南以去。时中起十三年，至十六年五月二十四日灭。（同上）

　　刘超晋人，其父贾于永城，因家焉。超颀而长，有才武，能读书，于《左国》三史略，皆上口，再中河南武举，俱第一（壬子戊午两科）。天启二年，永城王三善为黔抚，超与曹县人刘泽清以偏陴从。时安拜彦围贵阳，已十月。三善以十二月进兵龙里，追至老鸦关。超出广陵兵，既胜，而骄恣抢掠，反为贼所乘，诸将多死，而超独免，积劳迁四川遵义总兵。崇祯中，同邑练国事、丁魁楚、丁启睿皆以督抚讨贼，超以故将，在总理五省军前效用。九年秋，兵部叙黔功，超以解围，荫一子外卫副千户世袭。超上书阙下，诵言王三善以子死未葬，与谥未定，黔中共事者，比将百人。今力战如都司范可行、郭应魁而不录其劳，死事如王允纲、王允佐而不恤其死。其得赠者，止一刘奇为游击，而见在效用，惟刘泽清为通州总兵，然自用他战绩，非黔功也。又自以一战捷龙里，再战捷革铺，三战逐邦彦于陆广河外，亲解黔围。身所斩四十一级，其二为贼目，所部卒斩级千余，复地千里，仅一外卫千户而犹副也，功大赏薄，有怏怏心。十二年正月二十一日，赴京听用，朝谕以其怨望斥之。六月十八日，复归永城，会河北土寇大起，李自成攻汴梁甚急，上募能救汴者。超应诏，请招募土寇，率所领六千人杀贼，乃用为保定总兵。名救汴，实不行，与其弟越陈兵出入，多与群盗通，永人大不便之。进士魏景琦召见，授御史，已受命，按江南矣。会言事罢归，负气诋超为通贼。超不胜忿，起杀景琦一家，并乔举人明楷而反。河内令王汉以才名，擢御史，按豫，寻进为抚。方治军怀庆，奉密旨，用计擒贼，提兵至永城，声言招抚。练国事、丁魁楚等，夜开北门，纳其军。方坐城头，发降票，超死士猝发，遂遇害。超与刘泽清通谱牒为一家，时泽清已贵，贻书欲以激变，请泽清以杀抚臣难之。超与其婿王全黔谋拘邑绅练国事、丁魁楚等，逼令草公奏，为己请宽罪。而全黔令其勇高擢者，同王仲宝、曹育民等五人，赍本以入，为金吾缉事者所获，供泽清为之囊橐。上置不问，而命凤抚马士英、太监卢九德、河南总兵陈永福讨之。九德以十六年四月初六日率京营副将杨大相、赵民怀、薛光胤等，至永，故将杜文焕、王承勋以家卒从，漕抚史可法遣参将李世春千六百人，凤泗总兵牟文绶挑精骑百人皆会，而副将周士凤扼双沟以防奔逸。贼兵初七日突围，以攻东北诸将，乘锐合击，十三十四日两昼夜，连战十五合，贼死不可胜数，其气遂衰。士英先檄刘良佐于正阳，率诸将刘泽洪等，从颍亳趋永，以十三日至，而黄得功在庐州，率马成龙等挑精骑千人，为士英前驱。士英自率中军杨振宗、刘复生、蒋正秀、姜兆熊，并兵从宿州趋永，十七日质明至，诸将乘锐渡濠，直抵城下。故督师丁启睿时在城外，士英与之谋，得贼虚实，偕永福及副将丁启元、参将李时隆等，议筑长围。先是永之绅民筑城浚濠，制炮积粮，以防流寇，至是反为超用。永人逃出，则全家俱毙。驱无知之人，以当锋镝，官军之被伤者，亦千余人。上忧贼之负也，特发御前银一万两、各色蟒衣斗牛飞鱼等丝一百匹，犒赏战士。超穷急请降，士英伪许之，既出见，犹带刀自备。士英下与之礼，手去其刀曰：“若归朝，何用此为？”已而潜易其亲信，遂就执。五月之十日，上闻捷音，下诏曰：“反贼就擒，城中绅士得全，朕心嘉悦。”六月朔献俘，超与其弟越凌迟处死，传首九边。小六儿及超越妻妾子女，给功臣为奴，家产入官，父母祖孙兄弟，俱流二千里。超党张君晦者，勇善战，亦论斩。超时年六十二，豫人有惜之者曰：“超知书，好交东南及中州知名士，少时自负其才，以永城人不许令就文试，故亻免而从武，往往与同里不合。”王抚军汉字子房，其遇害也，超为文祭之曰：“古之子房善谋，君何轻身失算，误为乱兵所害？”所以自明其不反之意。超向在黔中，曾保全马督家口于围中，贻书士英，深自辨置，文义颇可观。其就执，缘诱降，塘报未尽实，然杀近臣，戕大夫，婴城拒战，其反决矣。此其当诛，非可以浮词他说解也。（同上）

　　△徐砀萧之贼徐砀萧与河南山东接壤，崇祯八年，有程继孔、王道善、张方造三贼破萧县，焚徐州北关，归永邳宿之间，道梗数百里。指挥蔡应瑞、守备贾之、哨官李毓秀等，以拒敌阵亡。自永城叛，刘超伏诛，余孽朱世安、燕青等窜入其地，自称反夭夭魏豹，遂南勾豫寇，东连沧浪渊诸贼，造舟置筏，势亦披猖。崇祯十六年六月，淮徐道右参议行腾蛟议讨之，徐州副将金声桓、游击刘世昌、守备卓圣，又归永参将丁启光、丁启胤、丁承烈，皆以兵会，而淮督路振飞命标将文怀忠、王心粹佐之。时张方造盘踞吴家集，我师以七月二十三日攻破，斩首千余级，生擒张方誉等，而方造跳逸，迹之未获也。贼程继孔惧罪伪降，腾蛟姑许其请，于九月二十六日，单骑亲至其巢，责孔旧罪过，令缚首恶王道善自赎。刘世昌身自督率，声桓伏兵要害，为相应。继孔果于十月初三日生执道善以献。道善之逆党张凤梧等，尚据险不下。归永三参将之师，先往，诸将续至，合围凡三昼夜，连陷二寨，擒斩二千八百余人，而腾蛟自行捣萧县之王窠。方造亦于去萧八十里之ガ阳集，为卓圣、严守敬、吴尚庚等所获，即擒道善之第二日也。徐寇遂平。会腾蛟擢为楚抚，念程继孔终留后患，乃檄之入楚随征，此贼坚拒不可。于是凤督马士英定计于十二月十八日，命共副将杨振宗、庄朝梁同禁旅总兵马得功、参将王进功等，共提兵五千，从东南一路，由宿州攻之。徐州副将金声桓统标中左右等营，游击刘世昌等共提兵三千，从西北一路，由萧县攻之。徐城义勇，亦领乡兵助战。二十四日大会南岳集，攻贼巢两昼夜，继孔大败，奔窜入方圆寺洞中，至廿九日始就执。甲申正月，凤督以槛车胶致京师，会国变得脱，归徐州再纠众为乱。逾年兴平伯高杰北行过徐，继孔伏谒兴平，受士英指，立执之以为徇。此徐砀萧三大寇之本末也。（同上）

　　△河南诸寨十六年四月二十一日，上传尽免河南五府田租者半。三年又诏谕汝洛、岛璧诸人：若等迹似弄兵，原非得已，义在报国，不乏同心，所宜赦罪录功，大伸讨贼。斩伪官者授职，捕贼徒者给赏，恢城献俘者，不次用之。今就其可纪者三人。（同上）

　　沈万登汝宁真阳县人，大使也。七年冬，汝人盛之友者，起岳城，万登聚乡勇万人为之应，白太徵、吴太宇亦并起。万登称顺义王，太徵、太宇各自为长。之友被陈永福所破穷蹙，遂窜入流寇中，而万登等拥众自如。同时有舞阳杨四、泌阳郭三海及张五平、侯鹭鸶、盛显祖等，而杨四据九曲，郭三海据平头垛，称为强。三海诈归命，杨四诡请杀贼自赎，数反覆，未能有以定。十二年七月，万登乃请降。刘洪起者，西平监徒，与其弟洪超、洪道结乡井以自保，又有洪勋、洪礼等，号为诸刘，尝乘夜遣人入贼中，取其马（贼营中谣曰：“高点灯，多熬油，防备西平刘扁头。”刘字司高，刘扁头，别号也）。党与渐以盛，官授为西平都司。郭三海之反覆也，十年春，巡按御史杨绳武檄洪起捕其党张五平、侯鹭鸶诛之，郭三海亦为陈州军士所获。汝宁游击朱荣祖颇善战，击陈尔学（尔学在韩庄既败，荣祖焚其寨），盛显祖破之，又以计诱贼首级。守祖入城受赏，并其党五千杀之尽（郡人大司马傅振商、太守李磷所定计），万登乃以明年降授都司，即其所居真阳为屯部。是年杨四为左良玉所杀，十五年四月，杨文岳授汴不利归，以其兵获白太徵诛之（十三年有北湾土寇赵惟现者，奸民傅商为内应，谋袭汝宁，为其党马三所发。朱荣祖夜檎傅、三，陈政斩之乃定。十四年，左良玉兵驻汝，大杀掠，民愤而从乱。白大徵乘众怒昏夜傅城，思杀骄兵以雪其毒。城内戒严，幸不动，城外兵民相击。及晨，民大半为兵所杀，白太徵遁去，至是始伏法）。闰十一月，汝宁陷，文岳及文武将吏俱毙。有东寨韩华美者，投自成受伪命守汝，自成寻追左良玉于襄阳，拔营走（土寇赵发吾乘虚入城，掘地搜索，老弱妇女尽）。当城未破时，同知韩煌（宝鸡云）署遂平篆，贼至，走崎牙山以免，残民乃迎以入暑巡道事。而沈万登之在真阳也，李自成授以威武大将军，不受马士英承制，命为副总兵，遂与刘洪起、洪礼收复。（同上）

　　李际遇登封人，幼读书，曾应童子试不就，去而井，遇矿徒用饮食相交结，有陈金斗者，为其军师。金斗自谓受天书，能占候望气，乘旱荒以蛊惑倡乱，官军擒金斗并际遇妻子杀之。惟际遇中伤乘马得脱。时禹州有任辰者，有众二万人，寻为官军所杀。际遇复其众，与于大忠、申靖邦、周如立、姬之英等，各结土寨。李踞登封之上寨，于踞高之屏风寨，放火杀人，并邻寨以自益。于大忠破宜阳、新安二城，永宁、大宋各寨，极凶惨，而际遇羌有善意，人归之。李自成之陷宛、洛、汝、蔡，际遇请降，刘氏兄弟不可，相与谋曰：“谁请兵，谁保乡里？”超与道曰：“吾两人愿死，兄宜行。”洪起一日夜走七百里，至左帅军前请救，足底入棘刺石屑而己不知。十六年二月，楚抚宋一鹤塘报有云：“副将刘洪起在西平与老犭回犭回等四家打仗。”三月兵部报遂平副将刘扁子将汝州伪官杀死，土寇赵发吾等归之洪起，遂有众十万，有忠勇称，而李际遇亦杀伪官以自效，上皆下诏褒奖。自成之在襄阳也，意欲移驻南阳。发右营出邓州以迎敌，秦军发左营出颍州以迎敌，兵发后营，一只虎出河南以敌袁时中、李际遇、刘洪起。时中寻为自成所灭，刘李独存，两人固劲敌也。沈万登初与刘洪礼佐韩煌以城守，而自成以夏四月于襄阳大置官吏，遣伪防御使金有章并邓琏（伪汝宁府印），邹应麟（伪推官），樊仲表（伪汝阳令）至汝。檄到，韩华美具仪从郊迎，我巡道韩煌及署县事朱某潜避去。伪果毅将军以兵获都尉侯玉凤及长旅四人，分屯各门山寨。如马尚志、苏青山者次第受职所署官（马伪威武将军，苏伪长成）。韩华美出屯信阳，有章建牙，杀戮征求无虚日，万登阳与合而阴图之。九月二十四日，漏二下，令乡勇传呼曰：“土寇薄城。”有章惧，请万登所部孙玉成等人守，而己脱身走真阳，万登已密令收缚。十月朔，孙玉成、景凤台等，合计执邓琏、马尚志等，万登已而磔之，汝人争食其肉。初四日，韩煌入，民遮道哭迎。万登遂以所部兵镇汝援剿，太监卢九德以闻，得旨沈万登擒斩伪员甚多，具见义奋有功，将吏限一月内从优察议叙。当是时，李自成围李际遇于玉寨甚急，会督师孙傅庭之兵，出自潼关，围乃解。督师与自成战于襄、洛之间，万登、际遇皆不能出师为助。已而督师败，自成入秦，两人于其门完守入保。明年甲申春，万登乃与洪起相贼杀，其衅起于万登之中军王明表杀洪起弟洪勋，攫其金，洪起称兵复仇。韩煌知事不可为，与推官伍三秀避之于固始。四月朔，洪起召其党郭黄验、金皋、赵发吾以合围。汝人粮糗牛马俱尽，掘野草煮瓦松，终之以食人。彰德司里陈朱明闻京都变，南奔过汝为刘沈议和，沈不从，五月朔，城破，万登偕孙玉成、陈田皆被执，洪起磔之于三里店。洪起自称左平南麾下副将，军南至楚颍，北抵大河，无不奉其约束。韩华美弃伪职，来投洪起，复令守汝。六月朔，自成右翌权将军袁宗第闻洪起破汝也，自德安地而至，洪起弃城走楚，依左军，而华美出迎贼。宗第怒其反覆，捶之几毙，据城五日，宗第移营入秦。九月洪起自楚归，擒南阳开封诸伪官，传送南中，诏用为淮蔡总兵，加都督同知。洪起自称受敕书进宫保，州县已下，皆听其署用，即汝宁御史公署，修改巨丽，开帅府，戟旌旗甚设。明年春，出军新息、光固之间，征各寨金币，以充军粮。六月大兵至汝，洪起道走平头垛，孔将希贵围之急，洪起中流矢毙，其下遂散。李际遇之在玉寨，亦以不早降官军，执至京师死。噫嘻！此三人者，亦既已亡矣。此外有李好者，人马以万计，尝以其兵从自成而刘铉、李奎、郑乾、伏应魁等，各统数千众，介以贼似民之间。他若武山、翟营、孙学礼、周加礼、徐良臣、金高等，不及千人，何足数哉？（同上）

　　◎普吾沙滇远限天末，革易之代，屠戮罕焉，而杀运繁滋亦复不免。间尝绪阅《滇考》，不终篇而三太息矣。采之补《绥史》所未及。

　　普明声阿述州土人也，初为马者哨哨头。水乌之乱，与沙源吾必奎等，俱奉调，率兵破贼有功。既而京营御史傅宗龙受命按黔，间道由建昌回滇，募兵赴任。知明声勇黠，所部土兵亦强，特请随行。滇抚闵洪学入秦，尝言自明声东行，滇土司兵益弱，其为时所重如此。明声在黔，屡破水西贼众，会宗龙入内艰归水西，随就抚。明声亦回，得授阿述土知州，日益骄蹇。崇祯五年，巡按赵洪范至临安，明声率兵迓之，戈甲帜，列数里。洪范恶之，贻书抚军王伉，谓其养痈。伉亦习闻明声不法，遂列奏请檄调黔蜀兵会讨焉。是年冬，三胁汉士兵俱集，以黔镇商士杰掌兵政，伉自出临安督粮。右布政使周士昌监军击明声，败之，进围阿述。明声使其下伪约降，阴使人以重贿诱吾必奎曰：“君不闻狐死兔悲乎？阿述平，兵行及元谋矣。”既而官军与贼战，必奎卖阵先走，官军大败，事闻，大司马熊明遇以起衅为伉罪，遂与洪范俱被逮，士昌死于阵。明声虽战胜，仍巧词乞抚，当道惩前事，不复致讨。总督朱燮元自黔至，以兵威抚定焉。广西郡守张继孟奉委抚明声，思以计杀之，每称明声才武，且有功，不宜摧毁以致变乱，皆有司之过也。明声闻之喜，一日继孟将谒兵备道于临安，先诫其下，必取途阿述见明声。将至，故熟睡舆中，其下不得请，醒而问所次，已逾其境数里矣。佯怒，责其从行者，且曰：“我有事，须急至临郡，往返恐后期，可沿途置骑俟我，今回见普公。”遂尽屏舆盖先行，独与从者驰数骑，趋阿述。明声先已有人侦继孟，闻其言，益大喜，出迎谒语甚欢。方持茶饷客，继孟戏曰：“尝闻南中土司善药人，我不敢饮。”明声惊遽，指天誓曰：“方德公无以报，何有此？公果疑，明声请先饮。”竟易盏饮之。不知继孟执茶时，已预藏毒药手中，置茶内矣。明声留治馔，辞以有事谒兵备急，俟回，当痛饮。明声已闻其途中言，信以为真，因别去。继孟疾驰，易数马，即夕达临安。明声发药始觉，命其党率兵追之，不能及。明声死，其妻万氏，江右寄籍人女也。狡而淫，据其众，役使诸小彝，选部下壮而美者，更番入侍。沙源诸子定海、定洲、如琦等，皆与之私。既久，觉无以服人，乃招定海为赘婿。已而复嫌其朴陋，而定洲少年白晰，更窃杀定海而赘之洲。其子普眼远耻之，与万氏分寨而居。后服远以病死，定洲遂兼有安南、阿述之众，并近彝地愈广，南至交冈。甲申张献忠陷蜀，南震恐，使参将大贽率兵防金沙江。吾必奎者，其先为元谋土知县，久绝不嗣矣。至必奎以战功得官，仍居故地，自阿述卖陈后杰骜日甚，大贽贪墨，屡以事侵之。乙酉八月，必奎聚众反，连陷武定、禄丰、楚雄诸郡县，黔国公沐天波檄各土司兵会剿。十月官军与土官禄永命、龙在田等击败必奎擒之。永命宁州知州，在田石屏州人也。俱以水乌之乱，有战功，在田历级副将。崇祯十一年，奉调至襄阳，隶总理熊文灿军前，击流贼革里眼、射塌天于双沟败之，以是知名。张献忠等受抚毂城，颇与密。既而献忠叛，文灿获罪，在田亦罢归。元谋之役，与永年俱在行间。十一月沙定洲兵亦至，时必奎已伏诛，定洲犹留城外不肯归。会奸人饶希之、余锡朋等，逋骗天波金宝，无以偿，以贸易往来各土司营中，夸天波家饶富。定洲心动，阴结都司阮韵嘉、张国用、袁士宏等为内应，以十二月朔入城辞行，天波以家忌未出见。定洲入门大呼，其下蜂起焚劫，天波由小窦出西城，时禄永命在省，方巷战拒贼，从官周鼎止天波讨贼。天波疑鼎见诱，杀之，遂走楚雄。其母陈氏，妻焦氏，亦走城北普吉村之金井巷，当夜举火自焚死。定洲因尽得沐氏所有，盘踞省城，劫巡抚吴兆元为题请，代天波镇滇。又至禄丰，执家居大学士王锡衮，置贡院胁之，与兆元传檄各郡县，龙在田在安宁，与禄永命等，各引所部归。万氏在阿述闻变，惊曰：“吾家当为此贼败矣！”谋至省执定洲以投诚。既至，见定洲气焰赫然，资用饶洽，更喜过望，夫妇坐八人舆，持刺与抚按往来，欣然自得也。沐天波至楚雄，定洲率众追之。是时楚雄新为吾必奎所破，金沧道副使杨畏知奉调监军至楚，楚人留之，畏知遂驻楚。闻定洲西出，与天波计守御之具未集，曰：“公在楚，贼以全力聚攻，城必破。公不如西走永昌，使楚得为备，贼即西追，恐楚塞其后；留攻楚，又恐公从西来，首尾牵制，上策也。”天波从之，定洲至楚雄，城闭不得入，为畏知所绐，遂去，遣其党王朔、李日芳等，分攻大理、蒙化，陷之，屠杀以万计。畏知乘间彻城外居民，尽入城，清四野，筑隍陴，檄调汉土兵马，郡县多遥应之。其明年丙戌，定洲恐畏知截其归路，又闻迤东禄永命、龙在田等，各自守，因不敢至永昌，撤兵回，竭力攻楚雄。楚雄守具既集，屡攻不能下。一日畏知坐城楼，贼发巨炮击之，烟焰所指，正罩畏知，贼相庆，谓必死。须臾烟散，畏知端坐如故，惟击去左帻耳，因惊叹以为神。畏知视贼懈，辄出奇兵奋击，前后所杀甚夥。至夏，贼稍稍引去，东攻石屏，石屏守亦坚，复向攻宁州，破之，永命死，至峨土官王克猷走死于路。龙在田在石屏惧，与其党许明臣窜大理。定洲既定迤东，复引而西，攻楚雄，分兵为七十二营，每七营各为一大营屯之，环城挖濠为久困计。畏知守益坚，终不能入。又明年丁亥，张献忠被诛于西充，其义勇孙可望等，率残兵由遵义入黔，龙在田使人告变，且劝其至滇。可望因诈称黔国焦夫人弟，率兵来复仇。南初苦沙乱，皆延颈望其来，不知为贼也。三月可望等至真定洲，解楚雄之围，率众御于革泥关，大败遁归阿述。可望破曲靖及交水，俱屠之，遂由陆凉、宜良入省。宜良知县方兴佐率众持羊酒迎，可望贼喜，不入城，至省，巡抚吴兆元等迎于郊。巡按罗国在曲靖被执不从，带至省，自焚于署前。通判朱寿琳以佥都御史奉差募兵于滇，亦不屈，从容赋《绝命诗》，被杀。可望等因尽据城池官署，布列以居，法禁苛切，百姓失业流离，视昔较甚矣。既而分遣李定国徇迤东诸郡，可望自率兵西出，杨畏知御于启明桥，兵败被执。可望闻其名，不杀，诱降之曰：“吾今已不为贼，当与尔共扶明耳。”畏知曰：“果尔，当从吾三事：一不用献伪号，二不杀百姓，三不掳妇女。”可望皆许之，即拆箭对誓，迤西得免屠戮，畏知之力也。可望至大理，龙在田、许名臣迎降之，复以书谕沐天波，如与畏知言，天波遣子报命。永昌通判刘廷标上杭人，推官王运开夹江人，俱不屈，自缢死。可望分兵入丽江，悉取其数代所畜，厚待天波子，阴使刘文秀随之疾驰，度兰津桥，至永昌。会天波与乡官龚彝等于北城楼，遂携之，同杨畏知等俱至省。姚安举人席上珍拒贼见执，至省被磔甚惨。李定国至临安，临安为定洲都目李阿楚驻守，拒战甚力。定国穴地道置炮，炮发而城陷，阿楚赴火死，兵犹巷战。定国怒，执城中绅衿兵民，尽戮之于城外白场，所杀七万八千余人，而阵亡与自焚自缢者不与焉。初意遂袭阿述、蒙自，取定洲，闻习宁有变，因尽掠临安子女而回。过河西，在籍巡抚都御史耿廷赴水死，其妻杨氏被执，亦不屈见杀。至晋宁围之，屠其城，并屠昆阳、呈贡、归化，所杀又数十万人。先是昆阳有孔师程者，以从军得官，纠合晋宁各城人拒贼，定国既至，师程入舟遁去。晋宁知州石阡冷阳春，呈贡知县嘉兴夏祖训俱死之。定国又尽杀临安被获妇女于路，亦千余人。江川知县周柔强不迎定国，率众屯于抚仙湖中之孤山，定国既至省，使人出击，尽歼之。盖迤东屠戮之惨，几与蜀省同，而迤西独免，宜楚雄人至今尸祝杨畏知不衰也。然城亡与亡，大节不夺，如冷杨春诸人，亦何可多得哉？可望、定国既俱回省经营土木，毁南城民居万间，作演武场。城内置四王府，砖石毁呈贡、昆阳二城为之。可望、文秀、定国与艾能奇皆僭称王，在籍御史任馔等，又倡议尊可望为国主。可望遂置六部等官，以馔兼吏礼二部尚书，铸兴朝通宝钱。括近省田地，及监井之利，俱以官四民六分收取，各郡县工技，悉归营伍，以备军资。可望饶机智，既据有全滇，益自尊大，而其党犹侪视之。李定国尤崛强，每事相阻忤。明年戊子，可望与刘文秀等，议缚定国于演武场，声其罪，杖之百。既复相与抱持而哭，命定国取沙定洲以赎罪。定国心憾之，念相推奉已久，无能与抗也。初定洲归，屯兵洱革童，与万氏分险自守，其下汤嘉宾、陈长命等各据一山立营，相去数十里，为犄角之势。私通交址，借其援，以固诸蛮心。一日偶集于加宾营，定国侦得之，率兵遽至，围以木城，困守三阅月，绝其水源。诸蛮惧，出降者相续，遂械定洲等数百人回省，剥其皮。于是沐天波具衣冠，谢雪祖宗母弟妻子之雠，滇人之被沙毒者，亦咸以为快焉。（《滇放》）

　　己丑四月，孙可望遣龚彝之弟龚鼎献南金二十两，马四匹，移书桂林，求封亲王名号。给事中金堡固诤，以为祖制无有。而广西南宁府与南广南府错趾，可望来书，有不允封号，即提兵出战等语。陈邦传恐甚，先封秦王，寻封为制郡王，可望不受后封。（《明季遗闻》）

　　◎四镇大厦将倾，虽忠肝照日，犹不能善其后，况恃势恣横，本起盗贼者乎？独靖南之殁，人有余哀，至今村赛列之神庙，与武穆埒。未可同日而共道也。

　　靖南侯黄得功字浒山，京营名将也。尝败张献忠于潜山之方岭，杀万人，献忠几获而佚。为人戆而忠，所部不过三万。每战，身自冲突，劲疾若飞，江淮人呼曰：“闯子。”几诧以为无敌。（《绥寇未刻续编》）

　　靖南起徒步，为郡商执鞭往都，经山东，值响马；众商俱逃遁，靖南独手提两驴蹄御贼，贼无不披靡，由是勇名震远近。（《啸虹笔记》）

　　休宁汪耐庵曾拜靖南侯门下。高杰引兵争扬州，公从靖南侯饮，盘列生彘肩，割啖之。帐下骁将能饮者，以次坐，人浮巨觞。有丘总兵弟守备，辞不能饮，侯怒，欲杖之，总兵目公，公大笑，侯问故，曰：“生笑丘守备腿不及杖粗也。”侯笑而止。俄报高兵十里外将至矣，侯笑饮不动。又报距五里，又报仅三里，饮如故。乃报已抵城下，侯乃上马，旁一卒授之弓，执左手，又一卒授之枪，挂于肘，又一卒授之鞭，跨左腿下，一卒授之锏，跨右腿上；背后五骑，骑负一箭筒，筒箭百，随之往。抽箭乱射，疾如雨，箭尽掷弓，继以枪，枪贯二骑折旋，又击死二骑。须臾掷枪，用鞭锏双挥之，肉雨坠，众军已歌凯矣，归而豪饮如平时。（《柳轩丛谈》）

　　黄得功副将林报国勇敢当先，为得功前锋，所向有功。左金王、老犭回犭回、革里眼等，数惮之。革贼大管队二将者，王营中以骁勇闻，设伏以待报国。报国恃勇深入，隋其伏中，二将截战，射伤报国之马，报国步战，遂不得脱。二将提报国首上山骂，诱得功，盖恃其有伏也，各路兵皆集，无一敢前。得功正切齿，欲为复仇，匹马直取二将。贼四起，用挠钩钩得功，得功奔回，二将追近，得功回身，联箭中喉落马。贼兵救夺，得功铁鞭打开，提归二将首级，以祭报国。群贼丧气，我兵惊散，自是贼营相传须避黄闯矣。（《寇志》）

　　靖南自刎后，金陵有人忽奔真武庙中者，跳舞大呼曰：“我靖南侯也，上帝命我代岳武穆王为四将，岳已升矣。”言毕，手提右廊岳像于中，而己立其位，作握鞭状，良久乃苏。（《啸虹笔记》）
</div>
    <div class="pagination">
<a href="寄园寄所寄_page51.html">上一页</a><span>...</span><a href="寄园寄所寄_page47.html">47</a><a href="寄园寄所寄_page48.html">48</a><a href="寄园寄所寄_page49.html">49</a><a href="寄园寄所寄_page50.html">50</a><a href="寄园寄所寄_page51.html">51</a><span class="current-page">52</span><a href="寄园寄所寄_page53.html">53</a><a href="寄园寄所寄_page54.html">54</a><a href="寄园寄所寄_page55.html">55</a><a href="寄园寄所寄_page56.html">56</a><a href="寄园寄所寄_page57.html">57</a><span>...</span><a href="寄园寄所寄_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
