<!DOCTYPE html>
<html>
<head>
    <meta charset="UTF-8">
    <title>冷庐杂识 - 第 12 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冷庐杂识 - 第 12 页/共 30 页</h1>
    <div class="content">
　　检验时，姑坚执大炮无逼奸事，竟以失足落水完案，时乾隆三十六年也。越二年，震泽县盗案发，大炮论实坐斩，众愤稍泄，而逼奸之案已结，无可翻，烈女不得邀旌典。至道光三十年，里人乃具呈当事，请旌于朝。归安方焘作征诗启以表彰之，有“千寻雪浪净涤淤泥，一片冰心朗昭河汉”之句。

　　◎诗分唐宋王右丞诗“漠漠水田飞白鹭，阴阴夏木啭黄鹂”，王介甫诗“萧萧抟黍声中日，漠漠春锄影外天”，同一咏鹭鹂也，一则妙合自然，一则巧极人工，唐、宋之分即此可见。

　　◎担粥担粥法始于明季嘉善陈龙正，简而易举。道光癸巳，林文忠公抚吴，冬荐饥，仿行此法，雇人挑赴各城，以济老弱贫病，活人无算。

　　●卷四◎高东溪宋高东溪先生登，上渊圣皇帝五书，集中尚存其四，大旨皆主于任用君子黜退小人。有云：“昔汉元帝承宣帝之后，好贤不坚，恶恶不著。知萧望之、周堪、张猛之为贤，任之且贰而勿专；知弘恭、石显之为恶，去之且疑而勿决。卒焉，小人道长而高祖之业自此以衰。夫元帝承宣帝之后犹尔，况陛下承衰弊之余？必欲振起中兴之业，不能拔擢四方之君子，不能斥逐在朝之小人，日为此辈昏惑，臣恐宗社倾覆，而陛下犹不知也！臣于彼时，虽欲为陛下言之，已无及矣。臣老母年六十余，别无兄弟侍养，而臣又不沾陛下一命之宠，偷活归耕，于势当然。

　　而乃不避斧钺，愿效愚忠者，今日之事，存亡所系，万一陛下肯听臣言，则我祖宗基业，可以永保无穷，而臣虽杀身破家，固已无恨矣！“又云：”商太甲之始即位也，不明于德，赖一伊尹而卒能中兴；唐明皇之始即位也，励精求治，相一李林甫而终致祸乱。今陛下始即宝位，有太甲之不明，而朝无阿衡；昧明皇之有初，而遽相林甫。臣不胜为宗庙社稷痛哭！人常以古为监，而陛下不能；以今为监，则其不明莫甚也！“其辞恺切沈痛，洵能言人所不敢言。惜高宗不知信用，卒为秦桧所抑，贬黜以终，可慨也。

　　◎朱大令断狱朱竹君学士文正公负天下重望，有二兄亦皆服官，著闻于时。长名堂官，大荔县丞；次名垣，以进士历官济阳、长清县令。长于断狱，遗事详见学士文集，节录之，为司民牧者龟鉴焉。济阳少妇周新嫁王巧一月，妇归宁而归，明日巧死。

　　翁、媪及邻人以巧食妇所煮粥而遽腹痛呕泄死也，谓妇毒夫死，讼于官。朱命以粥及所呕者饲狗，狗不死。又召吏审巧之死，无毒状，独齿噤坚不可启，视其私则入腹中。乃趣召妇曰：“死者口不启，汝罪而冤不能明也，汝能启其口，当为汝辨之。”妇泣而前跪，启焉，观者皆骇。吏持银匕入死者喉验毒，出以示众，皆曰中毒非是。朱固问妇以巧死时状，始知其一夕三御，蚤起即饮水三器，已而食粥，遂死。朱太息久之，谓翁、媪及邻众曰：“是乃死于阴淫寒疾也，顾欲坐妇毒死夫乎？”皆再拜谢，扶妇去。后妇竟为巧守节。县故狱具，有以鸟枪取凫雉而火自后发中人洞胸死者，当抵罪。朱即争曰：“此无死法。”上官诃驳数四：“惨死如是，而故纵耶？”朱曰：“律过失杀条曰，耳目所不及，思虑所不到，正载贪射禽兽之文，知县不能枉律断狱。”卒争如所引乃已。县有役以事逮民，民死，归即敛讫。已而讼役杀之，转辗三十年不决。上官檄朱会所在检骨，骨在浅土败柳棺中。仵人曰：“久疑不可检也。”朱令坎地架木，舁棺其上，弛前和及四墙柳方，土正见，徐徐拨土，正首足向，幕以席，奈坎注醯，须臾，骨如蒸状。忤人即检讫，告曰：“尸独脑骨紫血伤见方寸许。”众喜，谓得情。朱熟视之曰：“未也，此伤处涤可去。”众笑曰：“伤三十年入骨，岂可涤耶？”朱呼水刷之，骨白无洗，而讼遂息。或曰：“于录无此法，公何以辨之？”朱曰：“伤者，紫色中重而外轻，若晕渐减然，此反是，是腐血污耳！”众叹服。

　　◎大游仙诗沈鹿坪师之子还浦茂才珠复、锡田茂才采晋，皆克承家学，食饩于庠。汪文端公视学吾浙，以“拟曹唐大游仙诗”题试士，师时秉铎台郡，与还浦、锡田皆有作，公大称赏，有“老凤清雏”之目。师《刘阮洞中遇仙子》云：“竹露松烟夹道苍，忽闻人语破幽茫。花间有犬休捎悦，谷口无莺自奏簧。隔水遥窥惊未定，迎风小立话偏长。殷勤劝进胡麻饭，不唤刘郎便阮郎。”《仙子洞中有怀刘阮》云：“准约腰支理旧裳，洞门春寂锁愁长。碧山有约泉声杳，红树无情月影茫。

　　邂逅飞觞还是梦，侵寻坐幕复谁香？虹桥未便经离别，也对寒星望玉郎。“还浦《仙子洞中有怀刘阮》云：”漫随金蝶化衣裳，愁比人间别更长。《黄竹》歌残云黯淡，玉梅梦杳月微茫。泉调琴筑难为韵，花扑帘栊只自香。犹忆胡麻饭初熟，加餐两两劝仙郎。“《刘阮再到天台不复见仙子》云：”石上分明记会真，在山缘隔出山尘。关心风月夸僚婿，过眼烟霞失比邻。藤杖龙钟空自老，桃花狼藉不胜春。重来北陇休腾笑，身到仙源得几人？“锡田《仙子送刘郎出洞》云：”碧云无际是天台，流水何曾去复来！久住不知尘世别，濒行始惜洞门开。香分芍药肠应断，绿到蘼芜首重回。从此沃州山下路，更无人迹长莓苔。“《仙子洞中有怀刘阮》云：”懒奏琼箫整羽裳，离愁更比世间长。朱栏十二春岑寂，碧宇三千路杳茫。瑶草有情空自绿，桃花无语为谁香？遥知下界还相忆，几度樽前唤索郎。“

　　数诗皆为时传诵。锡田嘉庆己卯闱作甚佳，竟不得售，投井而死。师因是凄郁，乞病归。还浦亦屡荐不售，未及中寿而卒。俱可悼也。

　　◎下第词沈锡田戊寅下第，赋《陌上桑》词，语绝凄婉：“传来一纸魂销，顷刻秋风过了，旧侣新俦，半属兰堂蓬岛，升沈异数如斯也，漫诩凌云才藻。忆挑灯，昨夜并头红蕊，赚人多少。愧刘蒉策短，江淹才退，五度青衫泪。绕桂魄年年，只恐嫦娥渐老。清歌一曲，凭谁诉，惹得高堂烦恼。梦初回，窗外芭蕉夜雨，声声到晓。”

　　◎冯侍御吾邑冯孟亭侍御浩，于乾隆戊辰科登第，乾隆乙卯重赴鹿鸣宴。季子鹭庭太史集梧供职京师，先为具呈掌院，有云：“缅前事以兴怀，有如得隽；偕后生而与齿，亦可忘年。”人皆传诵之。

　　◎菱塘棹歌张梦庐学博精医理，求者盈门，所得金尽以亲朋，殁之日家无余赀，第积书数千卷而已。家居后珠村，尝采村中事作《菱塘棹歌》百首，兹录其五首。云：“村北村南尽水乡，西塘过去又东塘。扁舟到处皆秋色，十里菱花冷夕阳（吾乡旧名朱村，又与前朱村接，故又名后朱。近灿溪，溪中曾产珠，又名珠村）。”

　　“渔灯三两照渔矶，网得鱼虾夜未归。柔橹尹哑何处去，过桥惊起鹭鸶飞（鹭网桥在村东二里）。”“英雄千古总荒莱，烟树空杜宇哀。一片桃花红雨里，踏青人上将墩来。（将墩在村北，高数十仞，可登眺。相传明胡宗宪追倭至此，乃尸骸所积之地也）。”“绛春桥畔是侬家，绿树深深酒旆斜。一径墙阴人迹断，南风开遍紫藤花（曾祖佩千公自大树洲迁居绛春桥北，今世居焉）。”“小姑一语误鸳鸯，指点孤坟怨恨长。日暮寻芳人影散，梨花冷落野庵傍（康熙间，乌镇孔秀才慎修移家珠村，事母至孝。娶妻杨氏，甫三日，为小姑所谮，不悦于姑。

　　慎修终曲承母意，誓不同寝。后母殁，遂遨游四方三十余年，卒于南。杨氏百计迎骨归，未几以哀死。里人悲之，醵钱合葬古仙庵侧）。“

　　◎内阁中书京朝官惟内阁中书舍人进身之途最多，有以进士引见而得者有以进士授即用知县后吏部拣取引见而得者（道光丙申恩科行之，拣取十二人引见，用六人），有以会试荐卷中取为明通榜而得者（乾隆间有之，今不复举行），有以举人考授而得者，有以召试取列优等而得者，有由举贡捐输而得者。婺源王葑亭通政友亮，于乾隆己丑会试列明通榜，授此官，有《谢友人贺启》云：“铩羽南宫，方笑中眉无勇；ゼ毫东掖，忽欣除目有名。维舍人昔在中书，与学士对称两制，洎乎前明伊始，降同七品之班。第因所处之清严，争谓此途为华美。天依尺五，地接台三。头衔埒于新翰林，体统超乎散进士。何期下第，反得升阶。未登千佛经，敢夸出世之佛；试览百官表，幸陪入阁之官。某学书不成，识字有数。受深思而逾分，蒙远誉以过情。谷莺上鸡树而栖，虽云大乐；野鹭占凤池而浴，只觉增惭。”

　　王又有《谢人惠玉如意启》，起联云：“人生几事如意者，举俗爱其名；君子于玉比德焉，良工琢为器。”语亦隽妙。

　　◎倒句倒字《汉书》每有倒句，如“更议不宜时，霍山自若领尚书”、“必我也，为汉患者”之类是也。又多倒字，如“妃后”、“子父”、“论议”、“失得”、“贵富”、“旧故”、“疑嫌”、“病利”、“病疾”、“并兼”、“悦喜”、“苦勤”、“惧震”、“柔宽”、“思心”、“候伺”、“激诡”、“讳忌”、“稿草”之类是也。

　　◎诗囿于习皇甫子循访言：关中之诗粗，燕赵之诗厉，齐鲁之诗侈，河内之诗矫，楚之诗荡，蜀之诗涩，晋之诗鄙，江西之诗质，浙之诗靡，吴下之诗靡。此皆为习所囿也，惟有志之士，能矫其失以归于醇耳。

　　◎曲端曲端为张浚所杀，死非其罪，人皆惜之。然端嫉李彦仙声绩逾己，当娄宿攻陕，浚使端出坊，绕其后救之，而端诡托不行，致使陕城陷没，金人得以并力西向。不忠不义其罪甚大，史以刚愎恃才訾之，犹未足概其生平也。

　　◎麒麟《明史》外国贡麒麟者甚多，阿丹国麒麟前足高九尺，后六尺，颈长丈六尺，有二短角，牛尾，鹿身。按：《尔雅。释兽》：“{鹿吝}，麇身，牛尾，一角。”

　　注云：“角头有肉。”《京房传》云：“麇，麇身，牛尾，马蹄，有五彩，腹下黄，高丈二。”《明史》所言颈长如此，未见古书，且不言一角有肉，疑是别种，非真麒麟。

　　◎贺失火《韩诗外传》：“晋平公藏宝之台烧，公子晏子独束帛而贺。柳州《贺进士王参元失火书》盖本于此。

　　◎唐宰相无谥唐宰相多无谥者，李泌功在社稷而亦无谥，尤为缺典。

　　◎明待功臣明待功臣之薄甚于汉。刘文成归后，惟棋酒度日，盖即子房辟谷之意。然犹不免于胡惟庸之毒害，可慨也！

　　◎唐县尉唐举进士第者，往往授县尉，应举不第，乃亦有谪官县尉者。如贾岛为长江县尉，温庭筠为随州县尉是也。考唐制，县令有京县令、上县令、中县令、下县令，尉亦如之。京县尉从八品下，上县尉从九品上，中县尉、下县尉皆从九品下。

　　岂黜陟各异其地耶？

　　◎李易安朱淑真德州卢雅雨鹾使见曾作《金石录序》，力辨李易安再适之诬。谓：“德父殁时，易安年四十六矣，又六年，始为是书作跋，是时年已五十有二。匪夏姬之三少，等季隗之就木。以如是之年而犹嫁，嫁而犹望其才地之美、和好之情亦如德父昔日，至大失所望而后悔之，又不肯饮恨自悼，辄谍谍然形诸简牍。此常人所不肯为，而谓易安之明达为之乎？观其氵存经丧乱，犹复爱惜一二不全卷轴，如护头目，如见故人，其倦倦德父不忘若是，安有一旦忍相背负之理！此子舆氏所谓好事者为之，或造谤如《碧云》之类，其又可信乎？”陈云伯大令亦云：“宋人小说往往污蔑贤者，如《四朝闻见录》之于朱子，《东轩笔录》之于欧阳公，比比皆是。”又谓：“‘去年元夜’一词本欧阳公作，后人误编入《断肠集》（渔洋山人亦尝辨之）。遂疑朱淑真为泱女，皆不可不辨。”按“去年元夜”词非朱淑真作，信矣。李易安再适赵汝舟事，详赵彦卫《云麓漫钞》，诸家皆沿其说。卢氏独力为辨雪，其意良厚，特录之，以俟论世者取裁焉。

　　◎明东厂二校尉明东厂为祸之酷，自古未有，独有二校尉以义烈闻。其一苏宣，大名府南乐县人。给事中杨爵下诏狱，东厂使人更迭侦伺，积五日一报。宣至狱中，知爵昼夜匣锁，右胫前为匣木转磕成伤疮。宣自起匣上木，以重瓦间合胫处，使相去寸许，自此疮愈。复有谗宣者，下宣狱，笞五十，夺其役。爵即狱中书片纸慰宣，宣答曰：“公当开广心胸，勿以宣为念。”是秋，爵放还田里，送之通州，同宿旅店，次日各以诗赠别。继宣者杨栋，霸州人。母病，割股调羹以进。爵与刘、周二子下狱不能自食，栋以东厂使来觇，力言于司官，得代供米物。事见万历间武进张按察使师绎《月鹿堂文集》。

　　◎秋畦公取士先祖秋畦公，讳世采。宰密县时，乾隆丙午、戊申秋试分校，竭昼夜之力悉心评阅，所取皆知名士，时称为得人。丙午分校时，尝赋诗云：“梧井朱门落叶深，咿唔声隔院沈沈。艰难一字频搔首，容易三场尽惬心。啖果试回咀后味，赏琴须辨爨余音。秋风几树天香动，吹向寒山老桂林。”是科闱前，毕秋帆制军试大梁书院诸生，拔祥符方松磐方伯载豫卷冠多士，决其必售。填榜之夕，不闻唱其名，心窃讶之，及拆前五名卷，则以第四名魁。其经即公所取房首也，乃叹曰：“今益信文章自有定价，而司衡鉴者亦煞费苦心矣。”（归安朱闻填讳）。

　　◎赵屏山吾郡石门赵屏山茂才宗藩，精钱谷之学，在某大令幕中数年。某故后，遗孤尚幼囊橐萧然，且仓库亏短甚多。后来者将以上闻，赵设计弥缝，复为经纪其丧，乞援于其素所识者，俾其妻孥得扶柩以归。由是人皆义之，名誉益起，当道争以厚礼延聘。性刚直而明敏，主人有过必面规之。尝谓：“‘急事缓办，缓事急办’二语，实为幕学要诀。盖事出仓卒，心神未定，稍一任性即贻后悔，必慎始图终，熟思而审处之。若微渺之事，人每忽而置之，不知积少成多，弊即自此生矣。”

　　时以为名言。道光庚子，赵在临海县幕，余时司铎郡学，过从频数，投分甚深。

　　辛丑冬，去之苕上，作诗留别，先君子及余俱有和章。原倡云：“小住山城迹似蓬，交情缱绻共春融。行踪自笑同迁客，归计惟应伴钓翁。载月好探苕水曲，停云怅望越天空。明年待续寻芳兴，记取花开菡萏红。”先君子和云：“天涯游躅转如蓬，倾盖欢心水乳融。醉引壶觞同傲俗，笑看杖履各成翁（君与余同辛丑生）。

　　百年吟席留真赏，千里归帆指远空。此后相思隔江树，离愁题寄彩笺红。“余和云：”望望吟┮逐去蓬，归程千里雪初融。酒樽乐志柴桑叟，茶灶随身笠泽翁。

　　驿路正逢梅破腊，屋梁愁见月当空。何时重践论文约，窗烛更深剪碎红。“

　　◎张八愚比部诗吾邑张八愚比部桓，绩学能文，兼工诗律。乾隆庚戌会试，诗题“老当益壮”，朱文正公器其诗为老手，特拔之入额。诗云：“天道惟贞一，人心在自强。敬为难老术，动即永年方。质劲霜弥茂，花迟圃更香。鞍矜神采壮，镜感鬓毛苍。此类邱陵小，难齐日月光。戒犹思抑抑，漠益念洋洋。本是无终始，何曾有驰张。

　　健行归体撰，不息运乾纲。“张由文安县令捐升郎中，素谙刑名学，有所评论，众皆服其公允，遂主谳稿。卒年五十有五。疾亟时，神明清朗，案头有水仙一本，口占云：”那与春光再斗妍，羁魂一缕逼凋年。谁教垂死开双眼，得见凌波第一仙。“著有《海隐山房诗集》。

　　◎晏元献晏元献“无可奈何花落去，似曾相识燕归来”二句，诗词并见。诗为《示张寺丞王校勘》七律：“元已清明假未开，小园幽径独徘徊。春寒不定斑斑雨，宿醉难禁艳艳杯。云云。游梁赋客多风味，莫惜青钱万选才。”词为《浣溪沙》调：“一曲新词酒一杯，去年天气旧亭台，夕阳西下几时回？云云。小园香径独徘徊。”

　　元献得上句，弥年未能对，王琪为对下句，元献大喜，自此辟置馆职，遂跻侍从。

　　王之才固足称，元献服善之雅，亦何可及耶！

　　◎破体字朝考殿试最重书法，大要以黑、光、匀为主，并不可有破体字。犯此者，读卷官票签为识，不得在前列。乾、嘉间，竞尚赵松雪体，破体字亦不以为嫌。曾见嘉庆乙丑科彭状元浚殿试卷，破体字极多，甚至恶书作“{西心}”、所书作“[1234]”。今则一笔不可苟且矣。

　　◎翻用前人诗意诗有翻用前人意者，如金昌绪“打起黄莺儿，莫教枝上啼”，陈灿霖《古怨》则云：“独卧绣窗静，月明宿鸟啼。不嫌惊妾梦，羡汝是双栖。”朱受新《春莺》则云：“任尔楼头啼晓雨，美人梦已到渔阳。”李太白“郎今欲渡缘何事，如此风波不可行”。徐翔蝴则云：“人道横江恶，侬道横江好。不是浪如山，郎船去已早。”杜牧之“公道世间惟白发，贵人头上不相饶”。潘其灿则云：“朝来揽明镜，白发感蹉跎。毕竟无公道，愁人鬓畔多。”张祜“人生只合扬州死，禅智山光好墓田”。庐雅雨鹾使《留别扬州》则云：“为报先畴墓田在，人生未合死扬州。”此类未能悉数也。

　　◎金史昔人谓《金史》叙次明净，胜于《辽》、《元》。然如《后妃传》后所载海陵私其从姊妹莎里古真、余都，“莎里古真在外为淫浃，海陵闻之大怒，谓曰：‘尔爱贵官，有贵如天子者乎？尔爱人才，有才兼文武似我者乎？尔爱娱乐，有丰富伟岸过于我者乎？’”又：“海陵尝曰：”余都貌虽不扬，而肌肤洁白可爱。‘“

　　此等猥亵语亦皆采述，殊失体裁。

　　◎拂珊图先祖秋畦公与海盐俞是斋先生是交最笃，曾为公画《拂珊图》，名流题咏，不乏佳作，摘录于左：戊子小除，陆秋畦大兄属予作《甫里图》，戏为写此。忆少时和友人渔父一律，并以移赠。云：“夷犹一棹出芦丛，艇子前头坐钓翁。杨柳岸边停急雨，栗留声里趁斜风。烟波阅尽江山老，夜月歌残天地空。不是无才甘避俗，闲身爱住浪花中。”是斋俞堤。

　　“笠泽已著鲁望书，钓竿更拂巢父树。他日相逢载缺瓜，还共白洲上住。”

　　“多君怀抱比雪清，著屐几两书百城。梦绕霄川千尺水，乌篷泊处柳风轻。”秋畦大兄既属题字，复成此二绝，以博一笑。朗夫弟耀。

　　“宛宛垂杨英石滩，溪山佳处有渔竿。知君偶此成高寄，不为缁尘插脚难。”

　　“两载深情惜我遐，一尊酒尽即天涯。送行并触思归兴，西定桥边日未斜。”秋畦老世兄属题，拙修嵇璜。

　　秋畦大兄往反公车二十载于兹，学甚富，身甚贫，而不知其寄兴甚超逸。今岁庚寅春，将以先世事归里，予勉留之不得，适携所为《拂珊图》属题。按图名本取杜诗“钓竿欲拂珊瑚树”句，乃不自为照，而貌天随子其上，盖亦自况云尔，昔天随自号江湖散人，予惧秋畦之或将终焉也，故有落句以志慰讽，云：“觌面分明笠泽翁，笔床茶灶旧家风。人依丛碧深青里，境在寒烟宿雨中。入海漫寻巢父逸，哦诗还比日休工。只愁催踏看花马，便号江湖恐未同。”题为秋畦大兄老同年，弟赵佑。
</div>
    <div class="pagination">
<a href="冷庐杂识_page11.html">上一页</a><span>...</span><a href="冷庐杂识_page7.html">7</a><a href="冷庐杂识_page8.html">8</a><a href="冷庐杂识_page9.html">9</a><a href="冷庐杂识_page10.html">10</a><a href="冷庐杂识_page11.html">11</a><span class="current-page">12</span><a href="冷庐杂识_page13.html">13</a><a href="冷庐杂识_page14.html">14</a><a href="冷庐杂识_page15.html">15</a><a href="冷庐杂识_page16.html">16</a><a href="冷庐杂识_page17.html">17</a><span>...</span><a href="冷庐杂识_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
