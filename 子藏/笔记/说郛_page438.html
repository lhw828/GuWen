<!DOCTYPE html>
<html>
<head>
    <meta charset="UTF-8">
    <title>说郛 - 第 438 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 438 页/共 601 页</h1>
    <div class="content">　　李公麟病右手三年余始画以李尝师吴生终不能去其气余乃取顾髙古不使一笔入吴生又李笔神彩不髙余为目睛面文骨格自是天性非师而能以俟识者唯作古忠贤像也
　　东丹王胡瓌蕃马见七八本虽好非斋室清玩
　　余昔购丁氏蜀人李升山水一帧细秀而润上危峰下桥涉中瀑泉松有三十余株小字题松身曰蜀人李升以易刘泾古帖刘刮去字题曰李思训易与赵叔盎今人好伪不好真使人叹息
　　沈括存中家收周昉五星与丁氏一同以其浄处破碎遂随笔翦却四边帖于碧绢上成横轴使人太息王巩字定国收李成雪景六幅清润今归林希字子中家又收唐竹图着色亦好一横竹比他竹太麄也余家收唐人麻纸画扬子云腰下悬一兕觥细转绦索蒋永仲收古铜兕觥其形势骨髗凹凸全备转旋绦索一如余家画遂以帖易去以证谓之子云觥
　　润州甘露寺张僧繇四菩萨长四尺一板长八尺许又陆探微神面黄口角露二向上齿金甲手持幡下一白狮子神彩惊人殿梁天监中葢拱明间有二吴道子行脚僧吾移置行脚僧于浄名斋以避风雨已上并防昌中废寺于本道合毁寺处移来于此寺其殿中置明皇铜像因得不废元符末一旦为火所焚六朝遗物扫地江左更无一晋笔藏是六朝所书卷末晋王总持炀帝小字也平江南鸠集置寺题跋具存李卫公祠手植桧皆焚荡寺后重重金碧参差多景楼背山面江为天下甲观五城十二楼不过也所存惟卫公铁塔米老庵三间余作诗悼之曰色改重重构春归户户岚槎浮龙委骨画失兽遗耽神防卫公塔天留米老庵栢梁终厌胜防副越人谈
　　荣咨道字询之收雪猎图命为王维不类张氏辟支佛所画合掌象林木类蜀人笔雪山精好是唐物维则未也
　　李冠卿少卿収双幅大折枝千叶桃一海棠一梨花一大枝上一枝向背五百余花皆背一枝向面五百余花皆面命为徐熈余细阅于一花头下金书臣崇嗣上进公叹曰平生所好终被弟看破破除平生念矣今归李莘老野夫家又收两幅楼台甚古上有三十余宫人唐装约略行笔发彩生动又收六幅大龙旁画龙王不知何人笔精彩动人云五郡祈辄雨
　　易元吉徐熙后一人而已善画草木叶心翎毛如唐徐后无人继世但以獐猿称可叹或云画孝严殿壁画院人妬其能只令画獐猿竟为人鸩
　　赵昌王友之流如无才而善佞士初甚可恶终须怜而收录装堂嫁女亦不弃
　　王端学闗同人物益入俗
　　元霭传写真有神彩
　　孙知微作星辰多奇异不类人间所传信异人也然是逸格造次而成平淡而生动虽清拔笔皆不圆学者莫及然自有瓌古圆劲之气画龙有神彩不俗也
　　杨朏学吴生防晴髭发有意衣纹差圆尚为孙知微逸格所破
　　武岳学吴有古意子洞清元作佛像罗汉善战掣笔作髭发尤工天人画壁发彩生动然绢素画以粉防眼乆皆先落使人惜之南岳后殿壁天下竒笔
　　江南刘常花气格清秀有生意固在赵昌王友上傅古龙如蜈蚣董羽龙如鱼
　　赵叔盎家旧有出蛰图江南画鱼虾相随山石林木人物如董源龙不俗佳作也是龙吞珠图
　　曹仁熈水今古无及四幅图内中心一笔长丈余自此分去髙邮有水壁院
　　长沙富民收水鸟芦花六幅图乃唐人手妄题作韦偃押字后人题也
　　古人图画无非劝戒今人撰明皇幸兴庆图无非奢丽吴王避暑图重楼平阁徒动人侈心
　　余尝与李伯时言分布次第作子敬书练裙图图成乃归权要竞不复得余又尝作支许王谢于山水间行自挂斋室又以山水古今相师少有出尘格者因信笔作之多烟云掩映树石不取细意似便已知音求者只作三尺横挂三尺轴惟宝晋斋中挂双幅成对长不过三尺褾出不及椅所映人行过肩汗不着更不作大图无一笔李成闗同俗气
　　礼部侍郎燕穆之司封郎宋迪复古直龙图阁刘明复皆师李成复古比二公特细秀作松枝而无向背荆楚细甚秀
　　大夫蒋长源作着色山水顶似荆浩松身似李成叶取真松为之如灵鼠尾大有生意石不甚工作凌霄花纒松亦佳作
　　嗣濮王宗汉作芦鴈有佳思余题诗曰偃蹇汀眠鴈萧梢风触芦京尘方满眼速为唤花奴又曰野趣分苕水风光翦鉴湖尘中不作恶为有邺公图
　　王诜学李成皴法以金碌为之似古今观音宝陁山状作小景亦墨作平逺皆李成法也
　　宗室令穰大年作小轴清丽雪景类世所收王维汀渚水鸟有江湖意
　　苏轼子瞻作墨竹从地一直起至顶余问何不逐节分曰竹生时何尝逐节生运思清拔出于文同与可自谓与文拈一瓣香以墨深为面淡为背自与可始也作成林竹甚精子瞻作枯木枝干虬屈无端石皴硬亦怪怪奇竒无端如其胸中盘郁也吾自湖南从事过黄州初见公酒酣曰君贴此纸壁上观音纸也即起作两枝竹一枯树一怪石见与后晋卿借去不还
　　朝议大夫王之才妻南昌县君李尚书公择之妹能临松竹木石画见本即为之难卒辨文与可毎作竹贶人一朝士张潜迂疎修谨文作防竹以赠之如是不一又作横绢丈余着色偃竹以贶子瞻南昌过黄借得以仿临之后数年防余真州求诗非自陈不能辨也余曰偃蹇宜如季挥毫已逼翁卫书无曲妙琰恵有遗工乍覩虬如物初披飒有风顾藏唯谨钥化去或难穷
　　章友直字伯益善画虵以篆笔画亦有意又能以篆笔画棊盘笔笔相似其女并能之
　　杭僧真慧画山水佛像近世出品惟翎毛墨竹有江南气象写一大牛大数尺形似虎
　　艾宣张泾宝觉大师翎毛芦鴈不俗宝觉画一鹤王安上纯甫见以谓薛稷笔取去
　　印湘见画即摹无不乱真
　　杭士林生作江湖景芦鴈水禽气格清絶南唐无此画可并徐熈在艾宣张泾宝觉之右人罕得之
　　大抵画今时人眼生者即以古人向上名差配之似者即以正名差配之好事者与赏鉴之家为二等赏鉴家谓其笃好遍阅记录又复心得或自能画故所收皆精品近世人或有赀力元非酷好意作标韵至假耳目于人此谓之好事者置锦囊玉轴以为珍秘开之或笑倒余辄抚案大叫曰慙惶杀人王诜每见余作此语亦常常道后学与曹贯道贯道亦尝道之每见一可笑必曰米元章道慙惶杀人至书启间语事毎用之大抵近世人所收多可赠此语也
　　余老矣毎求新赏与赏鉴之家博易书画最多不一一记上多有印记可辨无非奇笔万金之玩自付识者击节不为好事道
　　钟离景伯字公序收燕公画一幅题曰礼部侍郎燕穆之画付女五娘气格如此
　　王琪字君玉收王维画尧民鼔腹图
　　刘泾巨济收唐人画脱殻笋如生
　　钱藻字醇老收张璪松一株下有流水涧松上有八分诗一首断句云近溪幽湿处全借墨烟浓又有璪答诗在大夫孙载家
　　古书画笔皆圜盖有助于器晋唐皆鳯池研中心如瓦凹故曰研瓦如以一花头瓦安三足尔墨称螺制必如蛤粉此又明用凹砚也一援笔因凹势锋已圆书画安得不圜本朝研始心平如砥一援笔则褊故字亦褊唐询字彦猷始作心凸研云宜看墨色每援笔即三角字安得圜哉余稍追复其様士人间有用者然稍平革背未至于瓦惟至交一两人顿悟者用之矣亦世俗不能发药也
　　坦然明白易辨者顾陆吴周昉人物滕边徐唐祝花竹翎毛荆李闗董范巨然刘道士山水也戴牛曹韩马韦马亦复难辨葢相似众也今人画亦不足深论赵昌王友镡黉辈得之可遮壁无不为少程坦崔白侯封马贲张自方之流皆能污壁茶坊酒店可与周越仲翼草书同挂不入吾曹议论得无名古笔差排犹足为尚友端州有陈髙祖之后收陈世诸佛帝真白画唐使下御史姓韦作记顶幅巾不冠后主作醉舞状
　　苏泌家有巨然山水平淡奇絶
　　苏洎字及之家有徐熈四花其家故物
　　苏汶字达复有江南瞑禽图徐熈一酸榴余家有丁晋公所收甜榴滕中孚元直有徐熈对花果子四幅石休有吾家唐画韦侯故事六横幅山水人物车马备具后人题作张萱易李邕帖众物之一也并徐熈牡丹海棠两幅也
　　余家收古画最多因好古帖每自一轴加至十幅以易帖大抵一古帖不论赀用及他犀玉瑠璃宝玩无虑十轴名画其上四角皆有余家印记见即可辨
　　余家晋唐古帖千轴葢散一百轴矣今惟絶精只有十轴在有奇书亦续续去矣晋画必可寳葢缘数晋物命所居为宝晋斋身到则挂之当世不复有矣书画不可论价士人难以货取所以通书画博易自是雅致今人收一物与性命俱大可笑人生适目之事看乆即厌时易新玩两适其欲乃是达者
　　余家最上品书画用姓名字印审定真迹字印神品字印平生真赏印米芾秘箧印宝晋书印米姓翰墨印鉴定法书之印米姓秘玩之印玉印六枚辛夘米芾米芾之印米芾氏印米芾印米芾元章印米芾氏已上六枚白字有此印者皆絶品玉印唯着于书帖其他用米姓清玩之印者皆次品也无下品者其他字印有百枚难防用于上品印也自画古贤唯用玉印
　　冯永功字世勣有日本着色山水南唐亦命为李思训苏澥浩然处见夀州人摹明皇幸蜀道图人物甚小云是李思训本与宗室仲忽本不同
　　黄筌画不足收易摹徐熈画不可摹
　　苏子美黄筌鹡鸰图只苏州有三十本更无少异今院中作屏风画用筌格稍旧退出更无辨处
　　王晋卿昔易六幅黄筌风牡丹图与余后易戴白牛小幅于才翁子鸿字逺复上有大宗御书戴嵩牛三字其后浙中所在屏风皆是此牡丹图更无辨葢帖屏风易破故也后牛易懐素绢帖及陆机卫恒等摹晋帖与数种同归刘泾王晋卿又尝以韩马照夜白题曰王侍中家物以两度牒置易顔书朱巨川告于余刘以砚山一石易马去及得白牛始自喜以为有韩马戴牛然但少杜荀鹤章得象耳刘既作歌云元章好古过人书画惊世起余作歌云天下爱奇人没量奇不防人奇解相奇人奇物方合璧乞与世间人物様六朝唐盛始兼得访古知名已萧爽人亡物丧付衰梦注想后来逢好尚元章心自鉴秋月一路仍行九霄上家时菜色无斗粟书画奇奇世人望譬如大海沈百宝尔辈乗风得之浪二王褚陆已天作老顾如来更天匠其余缇袭凡几重但见光明烂垂象珍犀瑞锦扶兰茝龙跃鸾惊诃魍魉金仙讵敢触以手雪子玉人聊置掌余家壁素最沈着退舍还师觉难傍世人往往力能干未免目虾终惚恍缄机伪谬各臣妾未覩堂堂笔中王袖间澁缩气如线浄几明窻谩瞻仰从来所有万钱价不即臭帑当火葬倾心妙絶岂求胜妄意临摹须杀谤端居自号书一品好事如封绘三藏诸郎青出即防持未肯充饥谬为驵【书史载薛道祖诗云宁馨动破千金资是也】余衰二物拟髙阁子可専之世无两书来诗往但悠悠尘土斯人正惆怅余答云刘郎收画早甚毕折枝花草首徐熈十年之后始闻道取吾韩戴为神奇迩来白首进道奥学者信有髓与皮始知什袭但遮壁牛马便可裹敝帷峩峩太平老寺主白纱防首无冠蕤武士后列肃大劒宫女旁侍颦修眉神清眸子知寡欲齿露唇反法定饥世人见服似摩诘不知六朝居士衣后人勿把乱唐突梁时笔法了可知道子见之必再拜曹刘何物望藩篱本当第一品天下却缘顾笔在涟漪时初报余得梁武帝像此像今在仲忽处魏泰字道辅有徐熈澄心堂纸画一飞鹑如生智永真草归田赋奇物也
　　范大珪有富公家折枝梨花古笔非江南蜀画
　　苏舜钦子美家有毕宏一幅山水奇古题数行云笔势凶险是也
　　王敏甫收李重光四时纸上横卷花一轴每时则自写论物更谢之意文一篇画一幅字亦少时作花清丽可爱
　　江南周文矩士女面一如昉衣纹作战笔此葢布文也惟以此为别昉笔秀润匀细
　　沈括存中收唐人壁画两大轴或一手一面或半身是学者记其难处遂题为真
　　苏洎及之处收古茴香一枝耆字国老题为阎令画寳月所収李成四幅路上一才子骑马一童随清秀如王维画孟浩然成作人物不过如是他图画人丑怪赌博村野如伶人者皆许道宁専作成时画
　　李公麟云海州刘先生收王献之画符及神一卷呪小字五斗米道也李伯时只一见求摹不许其子居金陵与王荆公连袂陈元舆帅金陵余托访之云乆为一贵人取去竟不知谁何
　　蒋永仲收韦侯松一幅千枝万叶非经嵗不成鳞文一一如真笔细圆润
　　梅泽有张璪涧底松葛氏物余托购乃自取之
　　古画至唐初皆生绢至吴生周昉韩干后来皆以热汤半熟入粉捶如银板故作人物精彩入笔今人收唐画必以绢辨见文麄便云不是唐非也张僧繇画阎令画世所存者皆生绢南唐画皆麄绢徐熈绢或如布
　　装背画不须用绢补破处用之绢新时似好展卷乆为硬绢抵之却于不破处破大可惜古书人惜其字故行间勒作痕其字在筒瓦中不破今人得之却以绢或绢背帖所勒行一时平直良乆于字上裂大可惜也纸上书画不可以绢背虽熟绢新终硬文缕磨书画面上成绢纹葢取为骨乆之纸毛是绢所磨也用背纸书画日月损磨墨色在绢上王晋卿旧亦以绢背书初未信乆之取桓温书看墨色见磨在纸上而绢纹透纸始恨之乃以歙薄一张葢而收之其后不用绢也绢素百片必好画文裂各有辨长幅横卷裂文横也横卷直裂裂文直各随轴势裂也直断不当一缕嵗乆卷自两头苏开断不相合不作毛掐则苏也不可伪作其伪者快刀直过当缕两头依旧生作毛起掐又坚纫也湿染色栖缕间干薫者烟臭上深下浅纸古素有一般古香也刘子礼以五百千买钱枢密家画五百轴不开看直交过钱氏喜既交画只一轴卢鸿自画草堂图已直百千矣其他常笔固多也
　　小八分诗句带笔如行草奇甚今无此体
　　宗室君发以七百千置阎立本太宗步辇图以熟绢通身背画经梅便两边脱磨得画面苏落
　　文彦博以古画背作匣意在宝惜然贴绢背着绷损愈疾今人屏风俗画一二年即断裂恰恰苏落也匣是收壁画制书画以时卷舒近人手频自不壊嵗乆不开者随轴干断裂脆粘补不成也
　　王球字防玉有两汉而下至隋古帝王像云形状有怪甚者恨未见之此可访为秘阁物也
　　檀香辟湿气画必用檀轴有益开匣有香而无糊气又辟蠹也若玉轴以古檀为身檀身重今却取两片刳中空合柄轴凿乃轻轻不损画常卷必用桐杉佳也轴重损绢轴不宜用金银既俗且招盗若桓灵寳不然水晶作轴挂幅必两头坠性重蜀青圆钱双鸎锦最俗不可背古画只背今人装堂亦俗也
　　苏木为轴以石灰汤转色嵗乆愈佳又性轻角轴引虫又开轴多有湿臭气檀犀同匣共发古香纸素既古自有古香也
　　范寛山水嶪嶪如恒岱逺山多正面折落有势晩年用墨太多土石不分本朝自无人出其右溪出深虚水若有声其作雪山全师世所谓王摩诘
　　王士元山水作渔村浦屿雪景类江南画王巩定国收四幅后与王晋卿命为王右丞矣赵叔盎伯充处有摹本
　　余以范寛图易僧梦休雪竹一幅巨石倒影下落叶数片浮水上旁一枯木亦倒影后易韦马于蒋长源凡去十一种物方得蒋后易与王诜今蔡胜道有六幅长丈余奇甚大屋梁方可挂森森如坐竹下
　　濮州李文定丞相家画三等上等书名用名印中等书字用字印下等亦用字印押字而已及收钟王迹甚多未得见
　　江东漕李孝广字世美处有钟王迹尝于金陵重背拆下背纸乃硾熟唐人门刺其孙奉世语余如此近官太常遂得见
　　王冀公家书画用太原钦若图书品少精者余尝于蒋氏得此镀金大印刘巨济借未还
　　大年收得南唐集贤院御书印乃墨用于文房书画者大年收古绢本横卷经书画皆精过于当时西升经冯京当世托王定国背西升经其古绢纸背四五分透别装作一卷
　　道士牛戬笔落麄豪纵放亦不俗格固在艾宣恵崇宝觉张泾之上也
　　李甲华亭逸人作逸笔翎毛有意外趣木不佳
　　范大珪字君锡富郑公壻同行相国寺以七百金于常卖处买得雪图破碎甚古如世所谓王维者刘伯玉相值笑问买何物因众中展示伯玉曰此谁笔余曰王维伯玉曰然适行一遭不见其有所归乎余假范人持之良乆并范不见翌日去取云已送西京背同行梅子平大怒曰吾证也可理于官岂有此理余笑曰吾故人也因以赠之今二十年矣范卒已十年不知所在
　　赵叔盎收张璪松石一轴李公炤家物已破糜不可重背
　　叶助字天祐收蜀范琼画梁武帝写志公图一幅武帝白冠衣褐晋尚白宋齐梁陈习见不同各以所尚色皆白防帝首叔季文物如此岂非余分国位乎顾恺之画维摩犹白首周木徳冕皆尚青仲尼曰吾殷人也生于宋故服章甫之冠此殷制殷水徳故尚端章甫皆黒色也封二王后各行其正朔服其文物也汉火徳尚赤用赤帻舜土徳尚黄故服黄冠图宜触类而长之乃不凡
　　王通元经书晋宋齐梁陈三有余意也
　　江南陈常以飞白笔作树石有清逸意人物不工折枝花亦以逸笔一抹为枝以色乱防花欲夺造化本朝妙工也邹极大夫有之
　　池州匠作秋浦九华峰有趣师董源
　　髙公绘字君素又有张璪涧底松山上苗山水一轴唐韩干图于阗所进黄马一轴马翘举雄杰余感今无此马故赋云方唐牧之至盛有天骨之超俊勒四十万之数而随方以分色焉此马居其中以为镇目星角而电发蹄捥踣以风迅鬐龙颙而孤起耳鳯耸以双峻翠华建而出步阊阖下而轻喷低驽羣而不嘶横秋风以独韵若夫跃溪舒急冒絮征叛直突则建徳项势横驰则世充领断皆絶材以比徳敢伺蹶以致吝岂肯浪逐苜蓿之坡葢常下视八方之骏髙标雄跨而狮子让狞逸气下衰而照夜矜穏于是风靡格頽色妙才骀入仗不动终日如坯乃得玉为衔饰绣作鞍儓防秣粟豢肉胀筋埋其报徳也葢不如偷卢噬盗策蹇胜柴铸黄蜗而吐水画白泽以除灾但觉駞垂就节鼠伏防猜妬心虽厉驯号斯谐誓俛首以毕世未伏枥以兴懐所谓英风顿尽冗仗常排嗟乎若不市骏骨致龙媒如此马者一旦天子廵朔方升乔岳扫四裔之尘较岐阳之猎则飞黄腰防籋云追电何所从而遽来又有唐蜀中画雪山世以为王维也劒门闗图雪景五代笔也又有唐画山水双短幅徐熈海棠双幅二轴江南装堂画富艳有生意赵叔盎亦有一轴
　　王晋卿收江南画小雪山二轴易余嵗余小木一笔纒起作枝叶如草书不俗后易书与苏之友李伯时云其父所收失去知在晋卿家不知归余恨不得易云王维笔非也
　　余收易元吉逸色笔作芦如真上一鸜鹆活动晋卿借去不归
　　徐熈风牡丹图叶几千余片花只三朶一在正面一在右一在众枝乱叶之背石窍圆润上有一猫儿余恶画猫数欲翦去后易研与唐林夫蒋长源以二十千置黄筌画狸猫颤葧荷甚工
　　薛绍彭道祖有花下一金盆盆旁鹁鸠谓之金盆鹁鸠岂是名画可笑又收吴王斫鲙图江南衣文金冠右袵红衫大榻上背擦两手吴王衣不当右袵
　　济州破朱浮墓有石壁上刻车服人物平生随品所乗曰府君作令时车是曲辕驾一马车轮略离地上一葢坐一人三梁冠面与马尾平对自执绥马有裙遮其尾一人御又曰作京兆尹时四马辕小曲车差髙葢下坐仪卫多有曰鲜明队又某队队十人骑马作一队内一队背持铙多不能纪也从者皆冠
　　唐人软裹葢礼乐阙则士习贱服以不违俗为美余初惑之当俟君子留意耆旧言士子国初皆顶鹿皮冠弁遗制也更无头巾掠子必带箆所以褁帽则必用箆子约发客至即言容梳褁乃去皮冠梳发角加后以入幞头巾子中箆约发乃出客去复如是其后方有丝绢作掠子掠起发顶帽出入不敢使尊者见既归于门背取下掠子箆约发讫乃敢入恐尊者令免帽见之为大不谨也又其后方见用紫罗为无顶头巾谓之额子犹不敢习庶人头巾其后举人始以紫纱罗为长顶头巾垂至背以别庶人黔首今则士人皆戴庶人花顶头巾稍作幅巾逍遥巾额子则为不敬衣用褁肚勒帛则为是近又以半臂军服被甲上不带者谓之背子以为重礼无则为无礼不知今之士服大带拖绅乃为礼不带左袵非士服此必有君子制之矣汉制从者巾与殷毋追同今头巾若不作花顶而四带两小者在发两差大者垂则此制也礼岂有他君子制之耳余为涟水古徐州境每民去巾下必有鹿楮皮冠此古俗所着良足美也又唐初画举人必鹿皮冠缝掖大袖黄衣短至膝长白裳也萧翼御史至越见辨才云着黄衣大袖如山东举子用证未软褁曰襴也李白像鹿皮冠大袖黄袍服亦其制也
　　又有麟鳯图半篆半隶以九字九行为率云惟永建元年秋十月飨时山阳太守河内孙君见碑不合礼掾重造记初瑞象麟鳯其铭辞曰汉威徳中兴即政二年辛酉之节首歴四十青龙起云云三月季春爰易立碑石顺礼典文九九度数万世常存又一云天有奇鸟名曰鳯凰时下有徳民富国昌黄龙嘉禾皆不隠藏汉徳巍巍永布宣天有奇兽名曰麒麟时下有徳安国富民忠臣竭节义以修身闻愆来善明明我君不知九字九行之数合何典必有识者麟鳯状一角直上髙如足翘如恶马鳯冠髙尾长甚可恠也余题曰非篆非科璞已雕形容振振与萧萧曽因忠厚方周徳坐想訏谟览舜韶汉徳已衰还应孽鲁邦既弱不为妖虚斋自是惊人玩不胜雄狐逐怒雕嘉祐中一贵人使江南携韩马一匹行及回渡采石矶风大作三日不可过欲过又大作于是祷于中元水府庙典祀也是夕梦神告留马当相济翌日诣庙献之风止乃度至今典于庙中因知天才神不能化天生是物自然而生自乗秀气而成才也天不能资神不能化所以玉楼成必李贺记也
　　苏耆少子风神如画目如防漆面如凝脂天男相画不及有器度好学一旦相国寺遇其兄问安否曰已不幸吾曰岂神夺之乎君大惊曰一旦梦嫁其妻而议婚心恶之又一旦梦神迎婚礼因得疾医曰不可治翌日卒公非神人也何从知之
　　有吴中一士大夫好画而装背以旧古为辨仍必以名画记差古人名尝得一七元画题云梁元帝画也又得一伏羲画卦像题云史皇画也问所自荅云得于其孙了不知轩辕孙史皇孙也若是史皇孙必于戾园得之其他画称是尝见余家顾恺之维摩更不论笔法便云若如此近世画甚易得顾侍史曰明日教胡常卖寻两本后数日果有两凡俗本即题曰顾恺之维摩陆探微维摩题顾恺之者无文殊只一身是曽见瓦棺像者也其一有文殊睡狮子故曰陆探微曽见甘露陆探微有张目狮子故也此收章得象杜荀鹤之流其兄有鉴别曰舍弟极损终与一日烧了防其先化不然梁元帝又梦秦始皇也士流当以此为戒其物不必多以百轴之费置一轴好画不为费以五镮价置一百轴缪画何用黄卷五经赤轴三史犹有俟于抄录若如是佛画止可渡江投水府也
　　涟漪蓝氏收晋画浑天图直五尺素画不作圜势别作一小圈画北斗紫极亦易于防阅又列位多异于常图余尝作天説以究天地日月旁侧之形盈亏之质作成昼夜图六十本因得究潮大小又为昼夜六十图所引六经以黜古今百家星厯之妄説又着潮説以证卢肇皮日休之缘饰释氏假佛之诡论将上之御府藏之名山
　　余杭刻印五声音六律十二宫旋相为君图极精微夫五音之声出于五行自然之理管仲深明其要着其形似太平之具也作乐之道必自此始沈隠侯只知四声求其宫声不得乃分平声为二以欺后学几于千年无人辨正愚陋之人从而祖述作为字母谨守前説陆徳明亦复吴音其祖説故以东冬为异中钟为别以象为奬以上为赏因其吴音以聋后学莫之能正余于是以五方立五行求五音乃得一声于孟仲季位因金寄土了然明白字字调声五音皆具削去平上去入之号表以宫商角徴羽之名有声无形互相假借千嵗之后疑互判清太初漏露神奸鬼秘无所逃形着云大宋五音正韵用以制律作乐能召太和致太平藏之名山百世以俟与我同志者不徒为蒙陋生设也
　　鉴阅佛像故事图有以劝戒为上其次山水有无穷之趣尤是烟云雾景为佳其次竹木水石其次花草至于士女翎毛贵游戏阅不入清玩
　　李文定孙奉世子孝端字师端收薛稷二鹤唐李升着色画二轴三幅山水舟舫小人物精细两幅画林石岸茅亭溪水数道士闲适人物差大反不工于小者石岸天成都无笔踪其三幅峯峦秀拔山顶蒙茸作逺林岩峦洞穴松林层际木身圆挺都无笔踪其二度非嵗月不可了一画人间未见其如此之细且工虽大密茂林中不虚而种种木叶古未有伦今固无有与余得于丁氏者无以异也
　　雒阳张状元师徳家多名画其侄孙南都倅兟字茂宗处见唐画嵇康广陵散松石逺岸奇古所书故事空民字世未见同品画真佳作也黄筌六幅着色山水有江南徐崇嗣桃六幅折枝江南周文矩士女徐熈鳊鱼蟹皆有丁晋公亲题印余画皆张状元及景俭字印李成淡墨如梦雾中石如云动多巧少真意范寛势虽雄杰然深暗如暮夜晦暝土石不分物象之幽雅品固在李成上
　　闗同麄山工闗河之势峯峦少秀气
　　董源峰顶不工絶涧危径幽壑荒迥率多真意
　　巨然明润郁葱最有爽气矾头太多
</div>
    <div class="pagination">
<a href="说郛_page437.html">上一页</a><span>...</span><a href="说郛_page433.html">433</a><a href="说郛_page434.html">434</a><a href="说郛_page435.html">435</a><a href="说郛_page436.html">436</a><a href="说郛_page437.html">437</a><span class="current-page">438</span><a href="说郛_page439.html">439</a><a href="说郛_page440.html">440</a><a href="说郛_page441.html">441</a><a href="说郛_page442.html">442</a><a href="说郛_page443.html">443</a><span>...</span><a href="说郛_page439.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
