<!DOCTYPE html>
<html>
<head>
    <meta charset="UTF-8">
    <title>兼明书 - 第 3 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>兼明书 - 第 3 页/共 6 页</h1>
    <div class="content">    小序

    《茅鸱》，刺食禄而无礼也。在位之人，有重禄而无礼度，君子以为茅鸱之 不若，作诗以刺之。茅鸱茅鸱，无集我冈，汝食汝饱，莫我为祥，愿弹去汝，来 彼凤凰，来彼凤凰，其仪有章。茅鸱茅鸱，无啄我雀，汝食汝饱，莫我肯略，愿 弹去汝，来彼瑞鹊，来彼瑞鹊，其音可乐。茅鸱茅鸱，无搏票鹠，汝食汝饱， 莫我为休，愿弹去汝，来彼鸤鸠，来彼鸤鸠，食子其周。茅鸱茅鸱，无嚍 我陵，汝食汝饱，莫我好声，愿弹去汝，来彼仓鹰，来彼仓鹰，祭鸟是徵。

    《茅鸱》四章八句。

卷三

    ◆《春秋》

    ◇刘子玄误说周之诸侯用夏正

    刘子玄《史通》云：“春秋诸国皆用夏正，鲁以行天子礼仪，故独用周家正 朔。至如书元年春正月者，年即鲁君之年，月则周王之月，考所纪书年，始达此 义。而自古说《春秋》者，妄为解释。”明曰：“古者孟春之月，天子颁朔于诸 侯，诸侯奉而行之，安有周代诸侯而用夏家正朔按文十七年《左传》郑子家与晋 赵宣子书云：“二年六月壬申，朝于齐。”杜《注》云：“郑文公二年六月曰， 即鲁庄公二十三年六月二十曰也。”此即诸侯奉行周正之明文也，而子玄不精鲁 史，妄斥先儒说经典之玷，不可以训。或曰：“《春秋后序》是杜因Ｅ所书，（ 阙三字）曲沃庄伯之十一年十一月，鲁隐公之元年正月也。所书是魏国《史记》， 魏本周之诸侯，何故不用周正也？”魏国之兴，在周之末，时称战国。鲁不臣周， 自造史书，追书前代称王，改朔用夏正。而子玄执战国之史，而论春秋之制，以 末正本，无乃悖乎

    ◇善者信矣

    隐六年《左传》云：“周任有言曰：‘为国家者，见恶如农夫之务去草焉， 芟荑蕴崇之，绝其本根，勿使能植，则善者信矣。’”明曰：“‘信’当读为屈 伸，古者多用‘信’字为‘伸’。《易?系辞》曰：‘尺蠖之屈，以求信也’， 此其类焉。《传》言善者信，善者谓嘉谷之苗也。恶者常盛，则嘉谷之苗屈；恶 草除，则嘉谷之苗伸。故知‘信’即古之‘伸’字也。”

    ◇卫桓公名

    隐四年卫州吁杀其君完，即桓公也。诸儒读皆如字，明曰：“非也。‘完’ 当作‘’，何以知之夫名以昭实，终将讳之，故既葬而为谥，若卫侯名‘完’， 岂得谥之‘桓’乎故知‘完’当作‘’。按字书容貌之‘’従白下八，俗书 ‘完’作‘’与容貌之貌相似。是桓公本名‘’，传写误为‘完’也。”

    ◇荆败蔡师于莘

    庄十年，荆败蔡师于莘。《公羊》曰：“荆者，州名。州不若国，贬之若荆 州之夷然也。”《谷梁》曰：“荆，楚也。何为谓之荆狄之也。圣人立，必后至； 天子弱，必先叛。”左氏无此解。杜元凯曰：“荆，楚本号也。谭、赵取《公》、 《谷》为解。”明曰：“杜说是也。且一国两号，其国有三。殷商，唐晋，并此 楚荆，著在经典，坦然明白。按《礼记》云：‘夫子失鲁司寇，将之荆。又诗云： ‘戎狄是膺，荆舒是惩。’则荆为楚之本号，亦已明矣。故庄四年《传》称‘荆 尸而举’，又曰‘楚武王荆尸’，皆谓举其先代之军法也。必若以其侵伐中国贬 曰‘荆’，则狄入卫、吴入州来，何故不举州名以贬之乎按禹四海之内都署九州， 而执玉帛万国。则是州大而国小也，岂加大于小而为贬乎且庄二十三年‘荆人来 聘’，又何罪而曰‘荆’楚败徐于娄林，又何功而书‘楚’？”但当时史官，承 告而书，不以此为褒贬也。按《春秋》之例，但举国不称人，即为贬，未有去其 国号而举州名为贬者也。或曰：“既不以荆为贬《经》书‘荆’而《传》称‘楚’ 何也？”答曰：“当此之时，楚国实名‘荆’。左氏为《传》之时，近书之为 ‘楚’耳。推此诸文，则记事之义，为得其实矣。”

    ◇金鼓以声气也

    僖二十二年《左传》曰：“三军以利用也，金鼓以声气也。”杜元凯曰： “金鼓以佐士众之声气也。”明曰：“非也。按上文云‘三军以利用’，下文云 ‘声盛致志’，则是金鼓所以佐士众之气。若谓佐士众之声气，则于文理乖矣。”

    ◇葛藟庇本根

    文七年乐豫曰：“公族，公室之枝叶也。若去之，则根本无所庇荫矣。葛藟 犹能庇其本根。”杜《注》云：“葛之能藟蔓繁茂者，以本根庇荫之多也。且庇 荫者，自上及下之辞也。”此理炳明，不注亦得。

    ◇文马

    宣二年，宋人以兵车百乘、文马百驷以赎华元于郑。杜《注》曰：“画马为 文，四百匹也。”明曰：“杜说非也。文马者，马之毛色自有文彩，重其难得。 若画为文，乃是常马，何足贵乎？”

    ◇姞吉人

    宣五年《左传》云：“郑文公有贱妾曰燕姞，而生穆公。石癸曰：‘吾闻 姬姞耦，其子孙必藩。姞，吉人也，后稷之元妃也。’”明曰：“石癸所言， 是论‘姞’字之义。义即当时‘姞’従人作佶，后代改之従女。若当是従女， 安得吉人之语乎故是知従女者，失其义也。”

    ◇敝邑之幸

    成二年，齐宾媚人对晋人曰：“请收合馀烬，背城借一。敝邑之幸，亦云従 也；况其不幸，敢不唯命是听？”杜《注》曰：“言完全之时，尚不敢违晋，今 若不幸，即従命也。”明曰：“杜《注》误也。今寻其辞意，言背城一战，战若 幸胜，尚当従晋命；若不幸而败，固不敢不服也。幸一战而获胜，非谓完全之时 也。”

    ◇两观

    定二年，雉门及两观灾，冬十月，新作雉门及两观。赵子曰：“复作两观， 讥仍旧也。其意言诸侯无两观，有者，僭天子也。今因天灾，宜废之。”明曰： “按左氏及《毛诗》、《礼记》，天子有灵台，诸侯有观台。灵台者，别地为之， 观台者，因门为之。凡台望云物，如灾祥、水旱，逆为之备，不可无也。《左传》 曰：‘公既视朔，遂登观台以望而书，礼也。’《礼运》曰：‘天子诸侯台门， 大夫不台门’，此以崇为贵也。台门即两观也。由此言之，诸侯之有两观，亦以 明矣。”或曰：“鲁以周公，故得有两观。其馀诸侯，不当有也。”答曰：“若 后者复作是也，又何讥乎？”又曰：“非讥何以书也？”答曰：“《春秋》之义， 有褒而书者，有贬而书者，有讥而书者，非褒贬讥而书者，有国之大事法合书者。 即此‘新作雉门及两观’，及僖二十年‘新作南门’之类也，于法自当书，非由 讥也。且两观与雉门同文，岂雉门亦不当作邪据此诸文，则赵子言非也。”

    ○《礼记》

    ◇宿离不贷

    《月令》云：“命太史司天历，候曰月星辰，宿离不货。”孔颖达曰：“ ‘离’读为‘俪’，犹配偶也，言太史之官使冯相氏、保章氏常在候，不得怠慢， 不觉天文之变异。”孔颖达之解谬之甚也。且经云“曰月星辰宿离不货”（阙四 字），字不当系于冯相、保章也。且冯相、保章，即太史之官，何故将特在星辰 之下乎今以星谓二十八宿也，辰谓曰月之舍也；宿、留、止、离经历，言天子命 太史之官，历候曰月星辰即留止所经历为祥为灾，无令差贷。《诗》云：“月离 于毕，俾滂沱矣。”《书》云：“星有好风，星有好雨。”月之従星，则以风雨， 其此之谓乎而颖达以宿离为冯相保章同宿配偶，是其不顾经文，妄为穿凿。

    ◇占兆审卦

    《月令》曰：“命有司衅龟策，占兆，审卦吉凶。”孔颖达曰：“有司，太 史之官。杀牲以血涂之曰‘衅’，使之神也。策，蓍也。占兆，谓卜兆之书也。 非但衅其蓍龟，兼衅此占兆之书。不言衅占兆者，蒙上文也。卦，筮卦也。《易》 有六十四卦，或吉或凶，但审省之而已，以其筮短龟长，贱于龟兆故也。”明曰： “按《周礼》，‘龟人上春衅龟’，无‘衅占兆’之文，而颖达解《月令》言兼 衅占兆之书，非也。且兆词存于竹帛，何容以血涂之哉《博雅》云：‘占，瞻也’。 《尔雅》云：‘占，视也’。则是‘占’之为言，系人不系兆也，正与‘审’字 义同。以兆卦各有吉凶，虑其差谬，故因衅龟策之时，占视其兆，审省其卦也。 ‘兆’，下不言吉凶者，以其文系总以吉凶结之也。云筮短龟长，此《左传》文 也，颖达既误解衅兆不衅卦，故引《左传》证之。按僖五年《左传》云：‘晋献 公欲以骊姬为夫人，卜之，不吉；筮之，吉。公曰：従筮。卜人曰：筮短龟长， 不如従长。按《易》之为书，《河图》出文，经三圣人，有天道广大悉备，未有 龟卜之书，若斯之盛也，岂短贱于龟乎？”或曰：“既不短于龟，何以故立骊姬 而筮之吉乎？”答曰：“必非。应筮亦不吉，但卜人不善占筮，谓之为吉耳。亦 犹穆姜初往东宫而筮之，遇《艮》之《随》，史曰：‘随其出也’。姜氏自占之， 曰：‘不然，必死于此，不得出矣’。其后穆姜竟卒于东宫。又南蒯将逐季氏， 筮之，遇《坤》之《比》曰：‘黄裳元吉’，以为大吉也。子服惠伯曰：‘忠信 之事则可，不然必败’。其后南蒯果不克，奔齐。此皆卦告之凶而误占之为吉， 非短于龟也。”

    ◇苦菜

    《月令》“孟夏苦菜秀。”孔颖达曰：“菜似马薤而花白，其味极苦。”明 曰：“按《夏小正》‘四月王萯秀，《月令》用《小正》为本，改王萯为苦菜也。 《诗?幽风》‘四月莠葽’，值成疑‘葽’为‘王萯’。今验四月秀者， 野人呼为‘苦葽’，春初，取煮去苦味，和米粉作饼食之。四月中茎如蓬艾， 花如牛蒡花。四月秋气生，胡苦葽秀。则一岁物成，自苦葽殆。《月令》 所书，皆应时之物。其言苦菜，即苦葽也。颖达所见，别是一物，不可引以 解此。”

    ◇蝼蝈

    《月令》“立夏之曰蝼蝈鸣。”孔颖达曰：“蝼蝈，虾蟆也。”明曰：“非 也。按虾蟆一名蟾蜍，不能鸣者蛙也。故（阙四字）牝鞠殪蛙，然则蝼蝈，蛙之 类也。《尔雅》云：‘鼃犹黾，在水者黾’，黾即蛙也，蟾蜍即虾麻也。 郭璞曰‘虾蟆’，非也。按蛙形小而长，色青而皮光，春夏居水边，相对而鸣者 也。虾蟆形阔而短，色黄而皮如砂，鞭之汁出如乳，医方用之治甘虫狗毒。是今 人悉呼虾蟆者，相承误也。按蛙鸣始于二月，验立夏而鸣者，其形最小，其色褐 黑，好聚浅水而鸣，其声如自呼为‘渴于’者，是蝼蝈也。”

    ◇王瓜

    《月令》“立夏之后十曰王瓜生。”诸儒及《本草》多不详识。明曰：“王 瓜即栝楼也。栝楼与土瓜形状藤叶正相类，但栝楼大而土瓜小耳。以其大于土瓜， 故以王字别之。《尔雅》诸言王者，皆此类也。今验栝楼，立夏之后其苗始生， 正与《月令》文合，故知先儒之说皆非也。”

    ◇正鹄

    《射义》曰：“失诸正鹄而反求诸身。”先儒皆以鹄鸟小鸟，画于射侯之上。 明曰：“鹄有二音，其鸟亦别。鸿鹄即胡木反，正鹄则古笃反。《广雅》曰： ‘鸦鹄，鹊也’。然则鸦鹄是鹊，鹊即是鸦。鸦性惊黠，射之难中，故画于射侯 之上，非小鸟也。小鸟无名鹄者，先儒未之详也。今射垛之上画乌珠者，是正面 画乌鸦也。”

    ○《论语》

    ◇而好犯上

    “有子曰：‘其为人也孝悌，而好犯上者鲜矣。’”皇侃曰：“犯上谓犯颜 而谏，言孝悌之人，必不犯颜而谏。”明曰：“犯上谓干犯君上之法令也。言人 事父母能孝，事长兄能悌，即事君上能遵法令，必不干犯于君上也。既不犯上， 必无作乱之心。故下文云：‘而好作乱者，未之有也。’”

    ◇指其掌

    “或问禘之说，子曰：‘不知也。知其说者之于天下也，其如示诸斯乎？’ 指其掌。”包咸曰：“孔子谓或人言知禘礼之说者，于天下之事，如指示以掌中 之物，言其易了也。”明曰：“斯，此也，此掌中也。指其掌者，孔子以一手指 指一手之掌中。此三字是当时状，非谓示以掌中之物也。”

    ◇祭如在

    “祭如在。”孔安国曰：“言事死如事生。”又曰：“祭神如神在。”孔安 国曰：“谓祭百神也。”明曰：“‘祭如在’者，是孔子之前相传有此言也。孔 子解之曰：‘祭神如神在’耳，非谓两般鬼神也。”

    ◇而有宋朝之美

    孔子曰：“不有祝鮀之佞，而有宋朝之美，难乎免于今之世矣！”明曰： “此孔子叹末世浮薄，所尚者口才与貌耳。如此则不得云。‘而有宋朝之美’， 盖此‘而’亦当作‘不’，传写误也。”

    ◇饭蔬食

    皇侃曰：“蔬食，菜食。”明曰：“经典言‘疏食’者，皆谓粗饭，非菜食 也。音‘嗣’，谓饭粗饭者，吃粗饭也。上‘饭’音扶晚反。”

    ◇唐棣

</div>
    <div class="pagination">
<a href="兼明书_page2.html">上一页</a><a href="兼明书.html">1</a><a href="兼明书_page2.html">2</a><span class="current-page">3</span><a href="兼明书_page4.html">4</a><a href="兼明书_page5.html">5</a><a href="兼明书_page6.html">6</a><a href="兼明书_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
