<!DOCTYPE html>
<html>
<head>
    <meta charset="UTF-8">
    <title>四六鸳鸯谱 - 第 19 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四六鸳鸯谱 - 第 19 页/共 20 页</h1>
    <div class="content">
　　○广文 【唐郑虔玄宗爱其才为置广文馆以虔为博士虔闻命不知广文曹司何在诉宰相宰相曰上增国学置广文馆以居贤者令后由言广文博士峮始不亦善乎虔乃就职】 

　　广文先生官独冷 【杜子美赠郑虔博士诸公衮衮登台省广文先生官独冷甲第纷纷厌梁肉广文先生饭不足】 坐客寒无毡 【杜子美赠广文博士郑虔诗才名十四年坐客寒无毡赖有苏司业时时遗酒钱】 词如太阿锋 【王荆公赠叶直讲心大有所潜肩高未尝胁飘飘凌云意强御莫能慑辟雍海环流用汝作舟檝开胸出眇义可发蒙起魇词如太阿锋谁敢触其铗】 
　　总联 【文学通用】 
　　帐设杏坛圣世崇儒师之选　经横毡舍贤科增文学之光　　谁非宋玉之才　剩有侯芭之字　　诗礼家承日阅墨花数万卷　埙箎迭奏风生笔阵三千言　　片牍翻云而下　十心与日俱驰　　学窥古壁暂分桃李之春　才耀碧宵少试菁莪之化　　信知蜀士之多才　其快东人之有式　　棈彩腾联浔署领袖青衿　词源翻倒丁流皈依缝掖　　韩昌黎学规姚姒　郑广文道出羲黄　　国家重文学夙飘芹泮之香　黉序借师模遂覆杏■〈土玄〉之荫　　孰云毡冷广文　巳见坐深雨化　　堂集三鳣先生自此升矣　琴随一鹤黎民尚有利哉　　登屈子之堂作赋　过杨雄之宅闵奇　　挟良壁以献秦庭自是九宾飞色　抱明珠而出汉曲居然高斛流光　　宜资硕望　必展宏猷　　文章玉海光华添座上之图书　藻翰珠丘言语湛风前之琬琰　　胸次氷清　毫端泉涌　　桂赭槐黄秋水龙门今得意　桃红杏紫春风鴈塔早题名　　曾到广寒高处　不嫌苜蓿寒衘　　气紫匡庐尚早验凤池之梦　云停震泽当大生毡坐之光　　暂养芹庠之望　伫题杏苑之诗　　鳣堂敷教久钦化雨润芹宫　鲤牍传情远快仁风嘘荜窦　　名列鸿都之彦　才空璧水之群　　标夺三秦蚤羡奎光分东井　铎鸣百里共推文教振中原　　临风相与论心　落月犹疑觌面　　鳣堂敷教久钦雅化于作人　鲤素传情更荷高怀木知巳　　夸芳桂之五杖　富明珠于万斛 

　　○武学 【本朝大中祥符元年诏尚父宜加谥昭列武成王庆历三年诏置武学于武成王庙以阮逸为教授八月罢武学以议者言古名将如诸葛亮羊祜杜预等岂专学孙吴故也熙宁五年枢密院言古者出师受成于学文武弛张其道一也祖宗尝阵武学横议中辍识者悼之欲乞复置武学以追成先朝之志诏于武成王置学】 

　　升管仲 【四年诏曰武成王庙从祀神像齐相管仲宜塑像升于堂西河太守吴起毁画像降于庑下】 去白起 【建隆二年先是上临幸武成王庙观所画白起曰起杀巳降不武乃命去之】 孔子岂太公抗 【温公通鉴论孔子所以祝于学者孔有先圣先师故也自生民以来未有孔子也太公岂得与之抗衡哉】 

　　○学谕 【本朝武学谕庆历三年置学始以阮逸为之本朝官制未几省熙宁五年枢密院乞复置武学选文武官知兵者充教授仍差韩缜判武学续会要武学教授如国子置直讲元丰官制行改为武学博士武学博士学谕各二人掌以兵书弓马武艺训诱四朝志建炎兵兴废绍兴十六年诏令临安府修建武学二十六年诏武学博士学谕各置一员内博士于文臣有出身或武举出身会预高选人充其学谕差武学人中兴职畧后又除文臣之有出身者】 

　　师属 【郑补之拟制尔维师属母专韬畧】 典教右学 【曲阜行何□非武博士□云】 蟠花 【战袍上绣蟠花也宋曹翰江南归杀年不调一日内宴待臣赋诗翰不与乃陈乞应诏太宗曰卿武人以刀字为韵翰因托意曰三十年前学六韬英名常得与时髦曾因国难披金甲不为家贫卖宝刀臂徤尚嫌弓力软眼明犹识阵云高庭前昨夜西风起羞见蟠花旧战袍太宗为迁数官】 诗书元帅 【左传晋谋元赵衰曰却谷可臣亟闻其言矣悦礼乐而敦诗书义之府也礼乐德之则也】 
　　总联 
　　蟠花锡命庙堂严分阃之权　细柳开营海宇建折冲之绩　　几沉三畧六韬　望重万钧九鼎　　雌雄宝剑磨来十载答君恩　子母金钱不吝一朝酬士气　　伫看露布高悬　快覩云台直上　　精明旗帜手麾玉帐之万兵　镇压江山身作金城之千里　　不局斤斤矩矱　高标奕奕旗常　　振貔貅而贾勇尽扫风烟　驱鲸鳄以潜踪重开日月　　帝命焕丝纶之宠　侯封延带砺之盟　　人皆安堵弗闻鼍皷喧闻　海不杨波稳泛渔舟上下　　亶矣称诗书元帅　卓哉安社稷忠臣　　玉铃金匮探九天九地灵机　羽扇纶巾玅七纵七擒神筭　　行懋麟图之宠　伫来鹊印之祥　　将军揽黄石之符剑摇边月　战士萃青丝之络旗掣罡风　　允为万里千城　洵是一方巨镇　　峩缨缵冑乔林腾玉劵之光　飞骑开弦细柳夺金钱之隽　　固知图冠云台　伫待斗来金印 

　　○幕职 

　　莲幕 【王俭用庾果之为卫将军长史萧沔与俭书曰盛府元僚实难其选庾景行泛绿水依芙蓉何其丽也时人以入俭时为莲花池故沔书美之景行果之字】 风幕 【晋谢安王垣之尝诣桓温论事温令郗超帐中卧听之风动帐开安笑曰希郄生可谓入幕之宾】 博学属文 【刘蕡博学善属文耿介嫉恶文宗时对策极言中官权盛令狐楚在兴元牛僧儒在襄辟为从事待如师友】 凤凰芝草 【韩退之上崔群书日足下仁者宜在高位托在幕府则不为得所足下出类拔萃凤凰芝草贤愚皆以为美瑞青天白日奴隶亦知其清明】 西山有爽气 【王子猷为桓温车骑参军温谓曰卿存府久比当相料理初不答直高视以手拔柱颐云西山朝来致有爽气也】 廊庙之材 【吴录孙绍字长绪北海人为孔融功曹融称绍有廊庙之材后为相】 才畧精明 【李石字中王初辟李听幕府从历四镇有才畧为吏精明】 礼以上宾 【白氏六帖任为从事礼以上宾】 昆弟同幕 【刘崇望字希徒崔安潜师许及剑南崇望兄弟四人同墓府世以为才】 率宾僚避暑 【历城北有使君林魏正始中郑公悫于三伏之际率宾僚避暑于此取大荷盛酒以簪剌令与柄通屈茎上如象鼻传噏之名荐碧筩历下皆效之酒杂莲气胜它酎张君房脞说】 以良士而赞贤侯 【白乐天行卢商制以良士而赞贤侯宜乎多成功而鲜败事矣】 嘉南海之能得人 【韩退之送窦从事序工部侍郎赵植为广州剌史署从事扶风窦平平以文辞进子其行也昌黎韩愈嘉南海之能得人壮从事之答于知我不惮行之远也作送窦从事少府平序】 谈笑青油幕 【韩郾城夜会李正封联句从军古云乐谈笑青油幕灯明夜观棊月暗秋闻拆何当铸巨鉟音丕相与归台阁铭山子所工插羽余何怍策勋封龙頟归骑猎麟脚推选阅群材荐延搜一鹗】 氷壶幕下清 【韦应物寄洪州幕府卢侍御诗乃报南昌令乘马人郡城同时趍府客此日望尘迎文苑台中妙氷壶幕下清洛阳相去远犹使故材荣】 风云入壮怀 【韩送石处士赴河阳幕诗忽骑将军马自号报恩子风云人壮怀泉石别幽耳】 天才 【东都事畧郭祥正传祥正字功父其母梦李太白而生祥正少有诗名梅尧臣日天材如此真太白后身也熙宁中签书保信军节度判官】 不知有宰相 【中兴系年录浙东提刑张宗臣逮嫠州平民数十人府官就白宗臣大怒曰此事左相专遣人封来知之否佥书镇东通判厅公事张九成曰九成但知有圣旨不知有宰相主上屡下恤刑之诏惟恐无辜被击公身为部使者不能上体圣意而观望宰朿间者莫不快意宗臣大惭九成投檄而去】 翰动如飞 【干符中王重荣镇河中辟李巨川为掌书记时车驾在蜀重荣臣合诸蕃叶力诛冦巨川文思敏速翰动如飞传之藩邻无不竦动重荣收复功巨川之助也】 从事于是府而流声实于天朝 【韩文送杨仪之支使归湖南序云仪之智足以造谋材足以立事忠足以勤上惠足以存下而侈之以诗书六艺之学先圣贤之德音以成其文以辅其质宜乎从事于是府而流声实于天朝也】 实筵得佳客 【温庭筠送郭书记宾筵得佳客侯印有光辉】 才思俊丽 【唐令狐楚辟为太原从事自书记至节度判官才思俊丽德宗好文每太原奏至能辨楚之所为】 援笔成碑 【裴度东部留守辟皇甫湜为判官度修福先寺将立碑于白居易湜怒曰近舍湜而远取居易请从此辞度谢之湜请斗酒授笔立就度曰不羁之才也】 清干善断 【裴宽以文词进景云中润州剌史韦铣引为判官清干善于割断铣重其才】 后为相 【原化记张建封字本立镇徐州奏李藩为判官有新罗僧能相人公令看诸判官有得为相者否僧云并无公不快曰某妙择宾僚岂无一人至相坐者促召李判官至僧降阶迎谓张公曰判官是纱笼中人宰相冥司以纱笼护之恐为异物所扰余官不然藩后果为相】 秀气冲星斗 【赠李判官珊瑚车则无騄骥人得有卑年见标格秀气冲星斗事业富清机官曹正独守项来树嘉政皆巳传众口讨论实解颐操制纷众手入幕未展材秉钧孰为偶】 三台星里拜文星 【杜牧送斛斯判官苍苍烟月满川亭我有劳歌一为听将取离魂随白骑三台星里拜文星】 飞书走檄如飘风 【李白送程刘二侍御独狐判官赴安西幕诗安西幕府多才雄喧喧惟道三数公绣衣貂裘明积雪飞书走檄如飘风云云】 宰相才 【邵氏闻见录吕文穆公既致政居各真宗祀汾阴幸其宅问曰卿诸子孰可用公对曰有侄夷简任颖州推官宰相才也遂至大用】 有廊庙才 【东都事畧明镐字化基薛奎称镐有廊庙才遂除开封府推官】 有台谏风 【中兴系年绿四川总领符行中尝欲增简州盐筴以其事属雅州推官李焘力拒之张浚谓有台谏风】 处事精审 【苏颂字子容为南京留守推官欧阳公一以麻政委之曰子容处事精审一经阅览则某不复省之矣】 府事悉咨 【晦庵集范如奎字伯达授武安军节度推官始至将帅斩人公白其误帅巳署不易也公正色曰节下柰何重易一字而轻数人之命帅矍然从之自是府中事大小委以咨焉】 
　　总联 【通用】 
　　入幕宾　州从事　　芙蓉客　玳瑁筵　　诸侯客　天下士　　盛府元僚　燕台上客　　湖南多宾客谁为领袖之贤　汝南真天人亶称纱笼之选　　暂屈为数句客　夫岂容三年淹　　数江西人物之英公为先达　备湖南宾客之数仆在后尘　　顾未吟于荀药　尚小泛于芙蓉　　使者持斧既巳加桑梓之恭　宾之初筵必首入苹蘩之荐　　谅媿婉以赞筹　且飒飒而草檄　　西外诸生着小冠而趋邑　南丰一办瞻大幕以归心　　犹将依绿水之光　殆斜取青云之势　　占斗牛而办次最重潜藩　肃车马以遵途来参婉画　　兹罗而致之幕下　犹锥之处于囊中　　闻风巳久幸分邻壁之光　易地此来良觉宾筵之重　　尚迟中秘书之游　载屈外从事之选　　数淮右之衣冠高门以世　谒湖南之宾客上幕其人　　宜参汉殿之清班　暂屈栖筠之异席　　翠竹碧梧之韵流风具存　红莲绿水之游清名夙着　　有川泳云飞之乐　扶春生秋□之权　　郭子仪之罗络虽六十人　乌大夫之招延止一二辈　　少宽幕府之文书　或发底僚之曹务　　政有弛张惟其中而品节　狱湏谳议过于甚则平反　　空穷唐处士之家　亟拜汉天子之诏　　泛绿依红岂久劳于婉画　凌青遡紫行即展于壮图　　河阳三月之致巳　宣室半夜而席前　　崔李藩翰之客婉画皆贤　宗成笑诺之谣颁条有赖　　得仁贤之主人　赞约束于大府　　依红泛绿暂陪入幕之宾　拖紫纡青即预登瀛之选　　得文武于幕下　流声实于天朝　　崔李所从主人可知其德　范岑是与太守不有其功　　此岂容于暖席　伫即拜于温纶　　搴芙蓉于木末有慰其馨　掣鲸鲵于海中孰方其勇　　治文书于俭府　献雅乐于汉廷 

　　鸳鸯诸卷十终 

　　●四六鸳鸯诸卷之十 

　　颂德类（四） 

　　◆颂德类（四）◆ 

　　籓司 
　　大参 
　　兵宪 
　　海道 
　　驿传道 
　　臬司 
　　粮储 
　　兵廵道 
　　观察 
　　盐法道 
　　经畧使 
　　参议 
　　机宜 
　　帅干 
　　总帅 

　　○籓司 【国初分天下为十三省初为行中书曰巳定为承宣布政使司司设左右布政使左右参政左右参议布政使掌一省之政令朝廷有德泽禁令承流宣播以下于有司凡僚属文武官岁廉其称职不称职者上下其考报抚按以达于吏部兵部都察院三年则率所属州县正印官及首领官　朝觐于京师详第其称职不称职于院部听废置十年令户版以登民数三岁大比贡合省之士而提调之宗室官吏师生军伍时班其俸禄廪粮祀典神祗恪谨其时祀及水早牧恤赋役之事省有大政经画定而请于抚按　太子即位则左布政来见而参政参议分筦清军屯田水利抚民驿传督粮边备之事距省会远分道守上首领官经历典文移都事佐之照磨理卷宗检校佐之理问典刑名辨疑请允副理问若提控案牍佐之则今之藩司寔古之岳牧而汉谓之剌史胡元谓之行中书唐宋改为使致不一也乃于各省都院考中问载者葢今之都察院及布按监临之官均古剌史州牧观察节度及转运等官之任也】 

　　方伯 【前汉何武曰剌史古之方伯上所委任一州表率也】 廉使 【续通典魏謩疏曰韦长任膺廉史时长为观察使】 牧伯 【书外有九牧侯伯】 旬宣 【诗王命召虎来旬来宣】 薇垣 【布政司称薇垣】 分陕 【家语五年而分陕周公左召公右】 行省中书 【国初以布政司为行省中书洪武中方改为承宣布政司】 一笔勾 【言行录范文正公为参政取班簿视不才监司每见一人姓名一笔勾以次更易富公谓公曰十二丈则足一笔勾焉知家哭矣公曰一家哭何如一路哭耶】 
　　籓司联 
　　□封璧水同时沾化兹培　画省朱嶓随地领清风披拂　　鹏图学海　凤览儒林　　越都地重襟湖水而带江流　岳牧班崇表官僚而贞宪度　　嶙峋德望　赫奕威名　　将瑚琏九成之堂孰能右者　犹藩屏四方之岳帝曰左之　　福曜弥高　甘霖讵歇　　五雀六燕咸其适于平衡　乘鴈双鳬且同熙于巨渤　　望重岩廊　阶崇岳牧　　紫薇清切高开四照之华　乌石巃嵸迥被三台之彩　　淹中礼乐　岭北承宣　　江毫巳梦香生画省之兰　罗鸟重吞藻掞明光之草　　波澄禆海　暄遍编莱　　展台佳气乍欣若木之攀　荆渚徽音更席维桑之庇　　枫宸特简　豸府频开　　灵泉圣水遥仰崔驭之宾　霞坞幔亭快覩凤观之使　　模楷高标　菁华尽撷　　蜚英秇□见触目之琳琅　翘秀文林是直心之竹箭　　人伦南国　有道东都　　位正薇垣分陕类旬宣之绩　眷隆枫陛寰区称保障之才　　有怀缅祝　无任扬言　　绛荷紫橐宜膺弄印之殊荣　金版玄珪暂借褰帷之雅望　　木天丹地　熊轼隼舆　　尊崇方岳久坐镇而襟江带湖　掌握魁杓即升阶而寅天亮地　　誉冠充朝　惠敷四国　　露冕牵帷光照六桥千顷　垂绅曳履秩晋独坐三台　　荆甸风清　岭云天接　　黄叔度之汪波悠然难挹　山巨源之璞玉宝者莫名　　元精间气　大雅希音　　芃芃黍曲感丰年于万宝　滔滔江汉澄清脉于百流　　入则望郎　出为肤使　　借去洛阳胜景遥看灵气无双　携来紫帽奇观委古才名第一　　南国褰帷　东门祖帐　　首方伯以荷恩纶休声遐鬯　茂保厘而跻左辖国计全资　　百代伟人　两朝硕辅　　威名同吉甫之翰周万井嬉游讴夜月　硕望比召公之分陕千秋巩固乐春台　　八命作牧荣分沧海之符　三载陟明宠溢紫薇之署　　芝綍崇追于祖禄　玺书欢动于吏民　　室云如毁瞻依父母之非遥　旱既膏泽云雷之在望　　愧演纶之未称　歌乐职以徒勤　　万里分纶久重西川之保障　三江坐镇朅来南浦之藩屏　　曩宣九牧　拟则三台　　十年郡邑甘棠留众母之思　三峡楼台绵竹引使君之节　　实斯民之多幸　为知巳之余光　　星分翼轸忽回西域之仙槎　云傍马头伫待东来之紫气　　奋袖而升　弹冠相庆　　此日拔辕卧辙固蚕丛鱼鳬之域从市如归　只今露冕褰帷应龙沙蠡泽之滨望公若岁　　车莽九折坂宁辞蜀道之难　剑攒万仭峯逾峻之险　　伫颁五玉栣以铨宰之衡　暂贡九金假以藩屏之任　　简甸服以立监　总荆邦而陈臬　　乌集外台独坐澄清江汉　凤辉行省先声鼓舞湖山　　经济之畧既显　剔历之望亦深　　骢乘淮甸挽回万炷之春　辔按函关剔尽二泰之蠹　　千里川原动色　三山草木增辉　　正三尺奉扬于中外名覆金瓯　乃九重轸念乎东南城专铁瓮　　三辅歌王　九卿借冠 

　　○大参联 

　　地拱神京藩辅曾叨于五载　岳分泰岱保厘误锡于九重　　海内当年价重　江南此日名高　　念东流之河伯三年无沉壁之虞　忽南去之波臣一旦成怀山之势　　黄流浩渺覩文鹢而潜消　赤子浮沉望慈航而克济　　人之所关苦此　我之为想诚芬　　小东大东闾阃之情状堪怜　大内斗箕臣子之挽回无计　　胼胝之功犹在　甸宣之绩独隆　　骏烈茂昭中外方披豸绣以肃百城　奇猷转试荆襄先竖宏勋而惠三楚　　凤凰山畔晴峯层叠见威灵　鹦鹉洲边芳草萋靡沾雨露　　冠葢重来　丝纶早下　　坐见抚绥春盎辉一路之福星　行看宠命天来沭九重之异数　　鴈门增保障式隆鎻钥之权　凤阙藉谟猷聿振岩廊之彩　　留垣久着直声　幕府每资石画　　撑乹坤于半壁隐然当虎豹之关　静烽燧于三边允矣扫犬羊之窟　　威肃登坛叱咤而风云作队　望隆秉宪指麾而山岳为摇　　佐国家之用度　惜苍赤之膏脂　　中州隆锁钥麟符开日月之光　士国贲丝纶凤沼焕云霞之彩　　学参韬畧胷蟠百万之甲兵　策对叉咹名冠三千之礼乐　　纲维乎数郡　型范乎诸司　　久着寅清于画省鸡舌含香　特烦猷畧于碧幢鱼头誉檀　　山川一路沾恩　文武万邦为宪　　牙纛高炙隐若当关之虎豹　旌旗乍转允无啸海之鲸鲵　　帝曰作朕股肱　佥云惟公旬宣　　奏底定于三年既继汾阳书上考　撑乹坤于半璧当同姬父入中朝　　于越开籓鼎铉待燮调之力　天台建纛军民归控制之权　　向居臬长　今首藩寮　　梁堪架海中藏数万甲兵　柱足承天胷吞八九云梦　　秩比列侯　爵同五等　　肘县印而若斗贞宪百僚　口宣宪以如纶竚跻三独　　光奉宸恩　荣膺简命　　总屏翰机宜想岳峙渊瀛广霈春阳濊泽　莞军民节钺盻弓彤矢旅遥悬秋肃寒威　　以召公分陕之尊旬宣有日　建价人维籓之节保障繄公　　冠绅循为矩矱　陬澨恃等于城 

　　○兵宪联 

　　功高治郡诞膺龙衮之特知　任重握兵丕奠麟畿之左辅　　遂以清白使君　显陟皇华使者　　帝欲微黄秩公孤于紫阁黄扉之上　民方借冦留剌史于龙蟠虎踞之乡　　伫见烽烟帖息壮一道之长城　坐观纶綍鼎来承九天之异数　　淮甸人龙　□阳德凤　　竿长江而之鎻钥云间无憾于师思　即旧牧而附以邦畿辇下丕歌夫来暮　　驰节冽风霜千万里鲸鲵屏迹　随雨覃雨露十四城蠕动含恩　　大幕升椎　岩强鼎藉　　墨绶心丹约朿钦遵台宪　赭衣冤白平反欣望盆光　　洵为西塞于城　亶是北门鎻钥　　三镇延袤特领居中之调度　六师团练专司翊上之枢权　　不浅燮鼎之业　特先剖竹之符　　节钺天开万迭山城需保障　襜帏日丽两江泽国荷澄清　　爽鸠筮仕廷前棘木春生　揽辔祥刑阶下桁杨昼卧　　爰出纶于天上　载剖竹于云间　　借珠帘之暮雨冤洗圜扉　移画栋之朝云先陈贯索　　宝悬丹陛之思　允系苍生之望　　春满金城谈笑轻裘缓带　寒侵铃阁威棱画绣褰帏　　缘天幸吴越之乡　庸帝简封疆之寄　　绿野熙熙纔灯火万家襦袴　未憧奕奕又藩屏千里韬钤　　豸节凝寒玉简拜枫宸之贶　虎符耀采金汤增海国之雄　　望五色于祥刑　庆二天之伊迩　　紫占斗下锋飞吼匣之泉阿　绿润区中瑞恊济时之甘澍　　凈搀抢而夜扫　跻阛阓于春台　　黄牛坂上堪叱驭以显忠　白帝城边好安图而布阵　　父老集辕门喜听相如谕蜀　朝廷驰凤檄忽班裴相归朝　　乃分蜀节　专治兵权　　靖千里之烽烟何事人居桃坞　听万家之笑语但知酒熟花村　　身依香案　节劲琐垣　　严霜凝绣斧百姓凛烈威棱　甘雨逐朱轮千里淋漓膏泽　　振风采以提纲　望霜威于揽辔　　香凝燕寝海天坐巩金汤　声动螭坳霄汉行归玉铉　　经文纬武之兼资　大法小廉之式谨　　鴈荡森牙试看建牙之绕　龙渺喷玉恍惊咳玉之投　　且当木凤之含恩　又报玉麟之产瑞　　陈泉雄藩一命动湖山之景色　祥刑剧省三章肃楚甸之光辉　　新命载膺　旧邦搃宪　　保绩畿南久茂褰帷之绩　韬钤蓟北显跻揽辔之司　　南服之欢声雷动　中朝之神气云翔　　帝眷股肱之郡出守一麾　民沦骨髓之仁入深九邑　　枫宸涣号　薇省升华　　循良最奏九重纶綍下专城　文武兼资数万甲兵开宪府　　通商惠洽　防虏盛严　　振纪持纲行见蜚英于百二　秉钧握宪还看肩巨于九重　　丰功上达九重　巽命荣申万里　　分藩雅化习闻汉渚之歌棠　移镇英风又见星沙之偃草　　俨尔金汤之固　居然水陆之冲　　揆文奋武不改指顾之河山　振纪持纲益詟廓清之边撽　　神化过存　恩威沦洽　　鸿阀升闻边郡洽玉麟之雅化　凤纶涣号外台跻绣豸之华阶　　载路清风到处化孚偃草　满腔明月朅来影芘芾棠　　裴卢李马之芳声　稷契夔龙之大业　　才胜曰英一举羡文星之　学优而仕四方仰福曜之　　全陕纪纲振激扬于直道　三秦鎻钥冯保障于弘猷　　王廷涣号　宪府升猷　　秉鉴衡于中土掝扑作人　历藩臬于两河句宣翰国　　咨岳借台衡之圣　唯严曕纲纪之尊 

　　○海道联 

　　龙节拥江云一札出芙蓉之赐　乌旌腾海日千官联芍药之班　　仰承新命　益愧匪才　　楼开八咏钱塘之风雨送潮　藩宪四明环海之旌旗拥日　　蔚檀神明之誉　閧闻府事之謌　　握韬钤于半壁威销绝岛鲸鲵　宣节制于雄封气肃潜城狐鼠　　举朝颂美　同籍增荣　　闽之所边者海最需文武为宪之人　国之所仗者贤特膺江汉于蕃之选　　愿效前驱指顾河山钦号令　勉陪后乘澄清海岱借谋猷　　武经经文　出将入相　　长旟高旗暂作南天之锦堑　玄冠赤舄行登北阙之纶扉　　绿暗辕门之抑　红销绝徼之烽　　龙旗饬武澄波远接蓬瀛　蛟海观兵苍霭遥连虎帐　　揽辔志酬于海域　贯星勋着于岩廊　　一编黄石散为千里金汤　四望晴原总是半天雨露　　持臬节以察吏民　制阃符而护将士　　朝头弩射宣威驱白马之腾　岛外烟销约法重黄龙之守　　雅颂澄清之化　适来炳慰之章　　葢千里藉汛防而禔福清晏无虞　将九重赖经术以调元勋庸有赫　　鲸金石之雄畧鲸鲵静偃于波涛　俾草木之余生爇雀偕安于林幕　　缑山僊裔夙钦经畧于岩廊　越海严防暂借威名于鎻钥　　胸中兵甲燔为八柱之擎天　阵上风云幻作六鳌之驾海　　世仰为契为皋　人拟曰韩曰范　　千屯虎旅笑谭而坐息狼烟　万翼楼船指顾而嘿藏豹畧　　通商泽国　晋秩名藩　　勋既隆于玉帐叔虎扬灵　名早覆于金瓯夔龙接武　　声望屡孚于宪臬　才名实彻于宸聪　　旌旗映日到来色借山川　剑戟冲星是处霜含草木　　行见欢呼徼外　还看廸吉师中 

　　○驿传道联 

　　手操鹊印麟符千里輶轩皆起色　坐拥龙韬豹畧三军壁垒悉增辉　　綘节牙旗绣照吴山清雪鹭　隼旟豸黼香凝烟雨矫霜翰　　勋烈巳腾玉藻　姓名将覆金瓯　　路绝晓传鸟篆指挥山岳撼　波无夜啸蜃楼幻结雾云深　　内外咸赖纲维　南北裒为首举　　豸府镇天关驿路熄烟之警　隼旟扬海国楼舩消皷角之喧　　真纬武以经文首藩倚重　实内宁而外固全浙禔休　　新命折冲之重　旧京擢藩臬之尊　　氷壶校艺罗西蜀之威凤祥麟　霜节持筹锐九边之蜚刍挽粟　　龙旌迅发　鸿畧诞敷　　历江淮河汉之墟肃清风于万里　尽衮冀徐杨之境照泉日以一轮　　四牝驾春风绛节牙旗迎汉使　五□颁宠命琅函芝检出明庭　　邦政攸司秩秩乎厘纲饬纪　□章不屈謇謇然逆耳枇鳞　　驿路澄清不闻赋马供车之扰　葵衷当午当联鸣珂佩玉之声 

　　○臬司 【按按察亦汉剌史唐十道观察诸史宋转运诸使之职但唐宋诸使或兼领无专官或因事权设事竣即省胡元于行中书之外各道别置提刑按察使有副使佥书公事为之贰而更有经历知事焉国初各省设提刑按察司有按察使有副使有佥按察使掌紏所属府州县官司及一省刑名按劾之事诸官吏奸邪贪酷罢软得紏察擒治平谳刑狱雪冤枉禁诘官私豪猾之于治者以振扬风纪大者□都布二司会议告抚按以听干部院凡朝觐庆贺吊祭之礼具如布政司副使佥事分道廵察其兵备提学抚民廵海清军监军各专事置无常员首领官经历司有经历知事照磨所有照磨检校司狱司有司狱○又考崇宁置提举学事司掌一路州县学政岁廵所部以察师儒之优劣生员之勤惰而专举剌之事今之提学道也置提举三白渠公事掌潴泄三白渠以给关中灌溉之利揆发司辇运司以时起发纲运而督其滞沽以供京师之用今之水利粮储道也政和置提举弓箭手掌沿边郡县射地弓箭手之籍及团结训练赏罚之事元丰初置提举保甲司掌什伍其民教之武艺视其优者而进赏之今之兵备道也熙宁末置边防财用司掌经画钱帛刍粮以佐边费凡权易货物根括耕地及蕃部弓箭手今沿边兵备道也置提举觧盐两司一掌籴便刍粮一掌盐泽之政令今之盐法道也总之布政使司与分道按察使司与分道皆监司也唐之初止有上中下都督府其后则有节度团练观察诸使宋之初止有转运使其后则有安抚提刑等官又有倥忽之际因事置官事巳即睿音惟是唐一观察宋一转运一□刑令之籓臬二司也分司虽纷纭不一然分疆画上非如昔之担皆按察官吏事权一如监司也】 

　　○粮储联 

　　外府储九年之露积象显天仓　乘流列万艘以云屯欢声雷动　　妙柬儒英　荣司计节　　助勷指日辅德咸羡乎阿衡　输转随时焦心允继于陶晏　　光奉制由　荣持储节　　雄藩借重望堪令兵国以藉充　雁帛渎尊严仰叩相门而兢阳　　千艘衔尾　万灶连营　　时适转输之遣使重其权乃重其人　上知敛散之有方易其节不易其地　　出缗于帑代输十万户之租　时粟于仓永遗千百年之利　　遥瞻六辔之濡　独得二天之覆　　承天子诏暂辞覆锦之清班　驾使者车来董飞刍之重寄　　何足劳其飞挽　即归展于经纶　　漕平水解傒原隰之载驰　财阜风熏与轺轩而偕至　　仁人必体于负刍　今日岂容于竭泽　　紫枢运掌上之兵遂俾睿筭　红腐督关中之馈妙干边储　　占星出綍争闻竹马之迎　□日登车有赖木牛之助　　刘晏领度支之日　萧何任转漕之时　　奉承辇毂应千卢万徼之需　表里江湖总七郡八州之广　　畴第一功虽有百曹参而何损　法吐气万物安得数元结以无忧　　十条立漕　九式节邦财　　木牛思巧故孔明奏请于祁山　骊驾功优故子翼坚守于河内　　虑舒宵旰　泽普江淮　　仰止灵槎迂入斗牛之分　翩然衣绣立当霄汉之冲　　澟澟清风生殿阁　汪汪下度纳寰区　　铁马暂闲犹未款天骄于渭上　木牛交□雅宜置人杰于关中　　帝睠南顾谁为一路之福星　公从西来人看光天之郎宿　　无事牛木马流　行覩粟红贯朽 

　　○兵廵道联 

　　这化生身諣四气之节宣春为温而秋为肃　经纶在手贯百年之豪杰内则圣而外则王　　行见驩呼檄外士饱于家而马腾于郊　还看迪吉师中捷奏投醪而功收挟纩　　头上豸冠观察司法纪之重　肘后鹊印宣威握兵符之权　　方指旗旗　遂寒草木　　刀尺百官霆震一声惊吏胆　垆锺数郡雨倾六月洗兵冤　　一路之星是断　万殊之气皆熏　　豸节凝寒玉简拜枫宸之贶　虎符耀采金汤增海国之雄　　壮一道之长城　承九天之雨露　　紫古斗下锋飞吼匣之泉阿　绿润区中瑞恊济时之甘澍　　秉宪纪于八闽　振激扬于庶品　　五兵胸富青消浙海之澜　八谳风和碧入圜扉之草　　波无巨浪　户有阳春　　袅袅云晴天目莺花繁处柝声间　亭亭月土桐君旌旗卷时乌影断　　滋培雨露即凈洗于烟岚　帐烈星辰行指挥于鱼鸟　　回出塞之马　提横海之军　　谓入守得贤巳过胜兵三万　俾使者持节何难辟服五千　　任重于城　望隆鎻钥　　谓经营政务必湏叔牙之才　而匡赞机宜雅重范韩之侣　　安民察吏　持戟即戎　　葢碧幢劳十乘暂驻虎帷　而紫诏践三台行标麟阁　　何能布德提纲　漫说修文偃武 

　　○观察联 

　　玉节升华欣沐九重屋眷　朱轩问俗宏敷三楚恩膏　　澄清河洛　誉重岩廊　　宿耀紫垣环仆水拥方城宛尔肱股诸郡　霜凝乌栢奠三湘辉七泽美哉表里河山　　揽辔宜恩尽荆邦兴就日瞻云之戴　登高作赋合楚彦羡歌风赓雪之才　　帝睠中原总宪持维乎夙望　人瞻硕彦端揆允恊乎舆情　　腹有数万甲兵　气吞八九云梦　　蜚英腾茂冀之北羣马皆空　绝类离羣斗以南一人而巳　　表仪树而百度承休秋水覩神羊之迹　纲纪宣而兆民仰德春风荣屈轶之华　　玉节升华欣沐九重渥眷　朱轩问俗宏敷三楚思膏　　登万姓于黄轩　奏成功于虞夏　　鸡舌含香茂崇勋于画省　豸衣按部霭解泽于星轺　　观风察俗　振领提纲　　符握南天业整乹维于半璧　宠颁北阙应持斗柄于三台　　菜屏翰以杨休　历参知而奏绩　　口喻天宪贞度以肃百僚　法总外台明威而弼五教　　威震提封　化行边鄙　　峯飞天外郊原豺虎潜踪　弩射潮边江海鲸鲵屏迹　　满目葳蕤　关心蔽芾　　宪府骢乘雨露百城辐夜月　衮衣豸肃风霆列郡凛秋霜　　澄清郡邑　镇抚黎元　　淮镇平刑酌□泉而自许　西曹纬武耀紫电而交推　　廉使请侯　紏绳列郡　　臬邸风清身拜九重之凤诰　藩封日丽腰悬两浙之麟符　　藩维重寄　江海要冲 

　　○盐法道联 

　　欲试梅羹声久高乎北斗　借司盐筴权特宠乎淮南　　节钺森临竦长淮之闻望　威棱遐鬯表东海之雄风　　谓是烟侯重镇　非公不称简书　　沨行草偃月明谁载私醝　雪暗霜屯波卤尽关至计　　柱峻擎天　功高煮海　　藉充国课熬波万灶先烟　允肃官常坐镇一方安堵　　功隆煮海丕扬裕国之鸿猷　谊重戴山远锡裁云之鴈字　　经国勋高　皁民泽溥 

　　○经畧使 【唐贞观二年边州别置经畧使此葢使名之起节度兼度支营田招讨经畧使则有副使判官各一人至德三年贺兰进明除岭南五府经畧兼节度使建中元年除元琇节度始不带五府国朝不常置咸平五年始以右仆射张齐贤为邠宁环庆泾原路经畧使判邠州诸路军马并受节度又以邓州观察使钱若水为并代经畧使判并州自后不除人宝元中夏人入冦始命陕西沿边大将皆兼经畧皇佑间侬智高扰边诏知广桂州并带经畧安抚使自后西南二边常带经畧所以重帅权而服羗夷也其经畧安抚各以直秘阁以上充掌一路兵民之事皆帅其属而听其岳讼颁其禁令定其赏罚稽其钱谷甲械出纳之名籍而行以法若事难专决则其可否禀奏即于机速边防及士卒抵罪则听以便宜裁断帅臣任河东陕西岭南路职任绥御戎夷则为经畧安抚使南渡之初依旧志广南东路带主管经畧安抚司公事西路带经畧安抚使绍兴五年合襄阳守臣湖北帅带经畧安抚使后罢而二广如敦】 

　　威德着闻 【渑水燕谈云范文正公帅邠延泾庆四郡威德着闻夷夏耸服熟户蕃郡车称曰龙啚老子至于元昊亦以此呼之】 檄责交趾 【言行录余襄公靖字安道嘉佑五年交趾冦邕州杀五廵检驿召公以为广西体量安抚使公至则移檄交趾召其臣费嘉佑诘责之嘉佑惶恐对曰种落犯边罪当死愿留取首恶以献即械送五人送钦州斩于界上】 移文谕虏 【言行录唐质肃公介知太原府河东经畧使至则首戒边将母生事初代州岢岚军虏数扰边公遣兵撤其境土堡栅又移文谕以利害严守以待之遂不复敢动焉】 筑城据要害 【言行录范文正公为环庆路经畧安抚招讨使于延州筑青涧成垦营田复永平废寨熟羗业数万户于庆州城大顺以据要害夺贼地而耕之又城细腰胡卢于是明珠灭藏大族皆去贼为中国用】 买马究利 【朱晦庵集张敬夫经畧安抚广南西路朝廷买马横山岁久弊积边氓告病而马不时至公疏究利病得六十余条皆有以穷其振宂而事为之防由是诸蛮感悦争以善马来岁额率常先期以辨】 元旻钦畏 【东郊事畧郑戬传戬字天休为陕西经畧安抚招讨使廵边至镇戎军取莲花堡元昊方拥兵近塞谓其下曰我巳遣人使称臣朝廷何为复用此公护诸将其钦畏如此】 境内正清方外柔服 【朱晦庵集张栻南轩先生经畧安抚广南西路所统州二十有五辽敻荒残故多盗贼徼外蛮夷间亦入塞为暴而州兵皆脆弱慵惰又乏粮赐死亡辄不补公为之简阅州兵汰冗补阙籍诸州黥卒伉徤者以为效用合亲兵槯锋等军日习而月按之视诸州有不足于粮赐若戈甲之费者更许漕司塩本羡钱以佐之传令溪洞酋豪喻弭盗睦邻母得辄相雠杀生事而它所以立恩信谨关防亦无不备于是境内正清方外柔服幕府无南乡之虑矣】 清明仁恕 【唐职林戴叔伦为营管经畧使绥徕夷落威名流闻其治清明仁恕多方畧故所至称最德崇尝赋中和节诗遣使者宠赐】 绥八州 【唐元结为营管经畧使月谕蛮豪绥定八州民乐其教立石颂德】 平岭表 【唐职休王雄字宏肱大历中为营管经畧使平岭表夷■〈豸尞〉代宗遣使慰劳加金紫光禄大夫】 冦攘顺化 【唐职林张公师为安南经畧使自为吏习于海邗去之则夷■〈豸尞〉称乱复至则冦檴顺化及受命专征牧人尽区处之方制国备形体之法道阻而备百货地徧而五谷储峙委积师旅无庚癸之呼缮完板干控带兼戊巳之位皆用周礼率由汉仪易野之守险逾丘陵而万世无虞奇琛良贵溢于王府殊俗异类盈于藁街优诏累旌其忠良太史嗣书其功烈】 外蕃贡珍 【唐职林除申字维降为营管经畧使黄洞纳质供赋不敢桀外蕃岁以珠瑇瑁香文犀浮海至申于常赋外未尝贘索商贾饶易】 计度为上考 【唐百官志置经畧使以计度为上考集事为中考修造为下考】 朞年政成 【柳子厚桂州赀家□□记元和十二年御史中丞裴公来莅兹邦都督二十七州诸军州事盗遁奸革德惠孚施朞年政成】 管十三州 【唐梁公房为迠经畧管岭外十三州之地梲节赋时公私有余削衣贬食不立资遗以班亲旧朋友为义】 归装无南物 【言行录李殿撰浩为广南西路帅奉法循纪律巳甚严目岭右归装无南物】 北归不载南物 【言行录余襄公靖知广州广之番舶装船旧皆取税公奏罢之以徕远商又请立法戒当任官吏不得市南药及公北归不载南海一物云】 龙图公为长城 【国朝范仲淹知庆州兼经畧抬计使未几贼兵三万叩城淹麾兵血战贼奔而北久之仲世衡不利于定州仲淹昼夜为领兵援初关中人心摇动及见仲淹耀兵号令严明威震戎落人心众遂安相贺曰边上自有龙图公为长城吾属何忧】 一韩一范 【名臣传范仲淹与韩琦恊谋必欲取复灵夏横山之地边上谣曰军中有一韩西贼闻之心胆寒军中有一范西贼闻之惊破胆元吴大惧遂称臣】 蛮酋受约束 【曾季狸撰李殿撰浩行状公字德远为广南西路帅有入对论择师事者上孝宗欣然顾之曰如广西朕巳得人矣李浩也公至镇勤于民事郡旧有灵渠通漕运且溉田甚广近岁颇烟塞公命疏治之民赖其利邕管所领羁縻安平州蛮酋恃险凶横聚兵谋为边患分遣单使开心见诚谕以祸福即日叩头谢过焚撤木栅受约束】 恩信被异域 【言行录余襄公帅二广首尾几十年以恩信被子异域如交趾大理特磨南诏之国皆可以颐指气使公之文武之材可谓具矣】 民饥通商输粟 【言行录刘徽猷子羽字彦修宣抚司移军阆州吴玠戌河池王彦戍金□二镇皆民而兴元帅过为守备闭关塞褒斜□镇病之公□承制拜公利路经畧兼知与元府公至之日尽弛其禁通商输粟二镇乃安】 祖于琼林 【咸平四年以兵部尚书张齐贤充泾原仪渭邠宁环庆鄜延州保安镇戎清远军安抚经畧使知制诰梁颢副之帝以边将玩冦明方粮道艰阻故命齐贤等使焉即命发日驰骑而往仍命宣徽南院使周莹祖于琼林】 
　　总联 
　　下从天之金皷咸仰威棱　想葢海之旗幢培增气势　　大纛高牙之及境　袴■〈革华〉帕首之迎郊　　芝嵓蒲涧暂纡葢海之旗幢　金鎻玉钩行见归公之衮绣　　九重锡命　十乘启行　　官征远利而越海之蚌自回　德教旁敷而恶溪之鳄远遁　　枫宸涣渥　桂岭宣威　　旗幢葢海官廉知蚌蛤之回　牙纛飨军食足验羽鳞之饫　　辍班龙陛　分阃羊城　　人仰事权以礼乐诗书而为重　军传号令觉营垒旗帜之一新　　涣号枫宸　总戎杜郡　　千羽足以柔远而苔卧绿沉　樽俎足以折冲而云深紫闼　　升华邃阁　进律帅连　　王簪罗带江山分一半之天　金节油橦庭户行千里之地　　光奉宸纶　宠分边寄　　用以琱戈姑壮方维之势　赐以细札即归禁密之班　　辍从近侍　出殿远蕃　　人于南海若东西州暂烦分阃　土失萧何如左右手行即杨庭　　元帅　大阃　　黄次公之治郡何适不宜　朱广平之还朝不夙则暮　　未照照海之红旗　巳蔼度关之紫气　　龙户马人计闻风而来辑　鸡翘豹乘会指吕以遄归　　道足以镇服遐方　德足以怀徕殊俗　　靴刀列郡之迎古称大府　襦袴万家之喜今在细侯　　泥饮尽夸于新尹　竹马争迎于细侯　　衙时龙户上月马人岂胜其望　野舒秾花春帆骤雨愿疾其□　　劳侍从而厌承明油手许开于梓里　阅礼乐而谋元帅宜人独号于桂林　　昔开元有宋广乎尝去之而黄阁　至元佑则蒋颖叔亦繇此而紫枢　　诏州白葛交趾丹砂郡邑正安于号令　蒲涧疏锺黄湾落木江山亦被于清浑　　橐鞬修大府之恭愧莫陪于进旅　竿牍餙小夫之智第少致于欢悰　　越犬吠雪非至静莫镇列城之浮　海鳌带山有余力可任九鼎之重　　独当一面有缓带之风流　坐□万城无绣衣之暴虐　　爰借诗书之元帅　以宽岭海之远民 

　　○参议 【唐置藩镇皆有参谋至行军亦有之关预军中机密张建封署温造刘济使纳忠于朝　本朝建炎四年诏两浙西路安抚大使许置参谋参议各一员绍兴四年诏沿江三大使司亦许置参议其参谋参议请给依本路提举茶塩支破】 

　　佐戎之任 【常集授韩厥佐戎之坕】 介僎之重 【晏公类要权集将柱后惠□之冠委以谋谟介僎之重】 陈琳草檄 【白六帖任在军要权制兵机参谋幕府制胜樽俎从军则望重仲宣王粲佐幕则才高阮瑀字符瑜鲁连飞书燕将得而自杀陈琳草檄魏祖读以愈风】 杜甫不冠 【严武镇成都奏杜甫为参谋甫放恣常醉登武床瞪目视武曰严挺之乃有此儿武不为忤结庐浣花里武过之甫有时不冠其傲诞如此】 

　　○机宜 【国初安抚司其属有管勾机宜文字建炎初许置主管机宜文字各一员绍兴四年诏书写机宜文字除系事干机宜其余文字并不得佥书俸给京司官依通判选人依签】 

　　内赞密谋 【晦庵集张忠献公宣府都督诸军事奏以栻书写机宜文字是时年甫三十内赞密谋外参庶务夙夜懔懔直以君父之责为巳忧】 部分方畧 【南轩集刘子羽字彦修父忠显帅真定复辟以从女真入冦国城数匝父子相与死守部分方畧多公之谋虏不能拔而去名闻河朔间除秘阁】 募民为兵 【晦庵集刘忠显□帅越辟其子子羽主管机宜方腊反佐忠显募民为兵卒全其城】 召问边事 【哲宗实录赵禼郭逵帅延安辟掌机宜文字上如其才召见问边事除集贤校理还延安】 神宗知强至 【神宗实录熙宁三年韩琦判大名府奏乞不散青苖上阅其奏曰此必强至之文也时至为大名府安抚司机宜】 除史馆 【哲宗实录韩维字持国富弼安抚辟掌机宜文字未几除史馆检词】 不负韩公 【丁未录李清臣字邦直韩綘宣抚陕西即奏掌机宓字就迁太子中允检正中书公事綘贬清臣曰我不负韩公者因求还所迁秩补外】 
</div>
    <div class="pagination">
<a href="四六鸳鸯谱_page18.html">上一页</a><span>...</span><a href="四六鸳鸯谱_page14.html">14</a><a href="四六鸳鸯谱_page15.html">15</a><a href="四六鸳鸯谱_page16.html">16</a><a href="四六鸳鸯谱_page17.html">17</a><a href="四六鸳鸯谱_page18.html">18</a><span class="current-page">19</span><a href="四六鸳鸯谱_page20.html">20</a><a href="四六鸳鸯谱_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
