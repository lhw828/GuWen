<!DOCTYPE html>
<html>
<head>
    <meta charset="UTF-8">
    <title>类说 - 第 104 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 104 页/共 176 页</h1>
    <div class="content">　　越裳氏来贡忘其归途周公与指南车至其国车辖鐡皆消尽
　　桃弓苇箭
　　秦制辟恶车悬之于门桃弓苇箭以禳不祥
　　豹车
　　周公作豹尾车象大夫有豹变之志古军正建之今唯乘舆得建
　　金吾
　　车辐棒也汉执金吾亦棒也以铜为之金涂两末谓之金吾御史大夫司校尉亦得执焉郡守县长例皆木为之用以夹车形如车辐
　　华葢
　　黄帝战蚩尤于涿鹿常有五色云气金枝玉叶止于帝上因作华葢
　　曲葢
　　武王伐纣大风折葢太公因折之遂为曲葢
　　蟋蟀
　　一名蛬济南人谓之懒妇
　　雉尾扇
　　起于殷代髙宗有鸲尾之祥
　　白笔
　　古珥笔之遗象要剑首珥笔示君子有文武之备
　　蝇虎
　　蝇狐也一名蝇豹
　　五明扇
　　舜广开视听求贤为辅故作五明扇
　　蚯蚓
　　江东人呼歌女一曰鸣砌
　　六剑
　　吴大帝有宝剑六一曰白地二曰紫电三曰辟邪四曰流星五曰青冥六曰百里宝剑三一曰百炼二曰青犊三曰漏影
　　紫塞
　　秦筑长城皆紫色谓之紫塞南徼土色丹谓之丹徼则壅塞夷狄也徼绕也贵免侵中国也
　　钩栏
　　汉顾成庙设扶老钩栏
　　秃秋
　　状似鹤大者髙八尺善与人鬬好食蛇
　　鴈
　　自河北渡江南瘦瘠能飞不畏缯缴江南沃饶至还河北体肥不能髙飞恐为人所获尝芦以防矰缴
　　驴骡
　　驴牝马牡则生骡马牝驴牡则生脉马
　　七马
　　秦始皇有七马名曰追风白兎蹑景追电飞翮铜爵长鳬
　　鹊燕雀鸲鹆
　　鹊曰神女雀曰喜宾如人家之宾也燕名天女一名鸷鸟鸲鹆一名鸤鸠又名鸟
　　鸡狗猪羊
　　鸡一名烛夜又曰翰音狗曰黄羊猪曰参军羊曰髯主簿
　　萤火
　　一名燿夜一名丹鸟一名夜光一名宵烛
　　硕防五能
　　硕防有五能而不成伎一飞不能过屋二缘不能穷木三没不能度谷四掘不能覆身五走不能絶人
　　蝙蝠
　　一名仙防五百嵗色白脑重袭物则头垂谓之倒生
　　鲸鲵
　　鲸鱼大者长千里小者数千丈五六月就岸生子七八月导从其子归大海鼓浪成雷喷沫成雨水旋惊避莫敢当也雌者曰鲵眼如珠花
　　水君
　　状如人乘马众鱼导从一名鱼伯有人见之人马皆有鳞甲如大鲤手足耳目与人不异视人良久乃入水
　　鳖
　　一名水督邮鳖一名河伯从事又曰河伯使乌贼一名河伯度事小吏
　　蝶曰鳯子
　　蛱蝶亦曰野鵞风蝶大者曰鳯子车或黒色名鬼车
　　蜻蛉
　　或曰胡蝶青亭也小者曰胡梨一名赤衣使者又曰赤弁丈人
　　尧蓂
　　尧时殿前有蓂树自月一至十五毎日开一叶十六至月末日凋一叶
　　水花
　　芙蓉一名荷花一名水芝一名水花
　　沉酿
　　乌孙国有青田核果测其树根大如五六斗瓠贮水即成酒刘章得三核共二十人饮不竭号青田壶酒汉啬夫夜宿一津号沉酿以水投中尽夕大醉因名沉酿
　　踯躅花
　　羊食之则踯躅而死因此得名
　　走马舡惊防马
　　孙权制走马舡如马之驰也曺真有快马名惊防其疾若烈风举防也
　　芍药
　　古者相离赠之以芍药芍药一名可离故也相招赠以无文无文一名当归也欲忘人之忧赠以丹棘一名忘忧也欲蠲人之忿赠以合欢合欢则忘忿也
　　诽谤木
　　尧设诽谤木则今华表也以横木交柱头亦曰交午木
　　生识
　　有生无识草木是也无生有识鬼神是也无生无识水是也
　　蚊蚋黍民
　　河内人见人马数千如黍米游动徃来烧之蚊蚋也马皆成大蚁故呼蚊蚋曰黍民蚁曰驹
　　齐女
　　齐王后忿而死变为蝉登树嘒唳而鸣王悔恨故号蝉曰齐女
　　针神
　　魏文帝美人薛灵芸少选入宫芸别父母升车以玉唾壶承泪壶皆红色帝遣文车一乘迎之望而叹曰昔年朝为行云暮为行雨今非云非雨非朝非暮因名夜来妙于针巧非夜来裁制帝不服号针神
　　阛阓
　　阛者市之垣阓者市之门肆所以陈货鬻之物店所以置货鬻之物
　　盘髻
　　长安妇人所梳或梳随马髻亦曰堕马髻又有盘龙髻
　　蜀本纪
　　杜宇
　　蜀始王曰蚕丛次曰伯雍次曰鱼鳬又曰蜀王杜宇自号望帝
　　六诏
　　南蛮六部无统属天子每下诏各颁一封谓之六诏又其方言以诏为王唐开元末节度使王昱受赂乞合为一封大酋蒙归义为云南王始独称南诏既盛乃为邉患
　　锦里
　　锦州在城之南笮桥东蜀时锦宫又号锦里
　　蚕女
　　塜在绵竹县塑女子像被以马皮俗号为马头娘庙
　　清平官
　　平南诏为词臣者曰清平官
　　齐职制
　　执兽子
　　汉侍中掌乘舆物防噐有兽子之属故呼侍中为执兽子
　　郎中令
　　秦初制郎中令其属有三署一曰五官中郎将二曰左中郎将三曰右中郎将每署又有郎中侍郎西汉因之惟田蚡少为诸郎乃尚书郎也其他如冯唐为郎中置长直不疑顔驷之类皆三署也
　　类説卷三十六
</div>
    <div class="pagination">
<a href="类说_page103.html">上一页</a><span>...</span><a href="类说_page99.html">99</a><a href="类说_page100.html">100</a><a href="类说_page101.html">101</a><a href="类说_page102.html">102</a><a href="类说_page103.html">103</a><span class="current-page">104</span><a href="类说_page105.html">105</a><a href="类说_page106.html">106</a><a href="类说_page107.html">107</a><a href="类说_page108.html">108</a><a href="类说_page109.html">109</a><span>...</span><a href="类说_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
