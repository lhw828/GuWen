<!DOCTYPE html>
<html>
<head>
    <meta charset="UTF-8">
    <title>靖康稗史笺证 - 第 38 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>靖康稗史笺证 - 第 38 页/共 38 页</h1>
    <div class="content">
　　△开封府状：「燕五宗姬十六岁，即巧荪。」按「巧荪即巧申」，余无考。 

　　▲次女、三女、四女、长孙女、次孙女，均四起北行。有名飞燕者见在宫。 【 皇统二年封次妃。】 

　　△开封府状：「燕六宗姬九岁。燕七宗姬六岁。燕八宗姬四岁。」按金人排行，不论死者，故行次不同。此次女、三女、四女，实即六、七、八女。 
　　按飞燕事，参上文「肃一、肃二即玉嫱」条笺证所引之呻吟语。 

　　▲赵偲即越王，四起北行，七年八月殁韩州。 

　　△呻吟语：建炎三年 【 即金天会七年】 「八月，越王偲薨。」余参上文赵俣条笺证。 

　　▲妻妾陆氏，四起北行，殁韩州。 

　　△开封府状：「越府陆夫人三十二岁。」 

　　▲陈大眉五起北行，殁燕山御寨，陈细眉入洗衣院。 

　　△按开封府状只载一「陈郡君二十四岁」，未详究系何人。 

　　▲子有忠、(□)[有]德，四起北行，至五国。 

　　△三朝北盟会编卷九九靖康皇族陷虏记「见在棣华宅亲王等……越五节使有忠……越五观察有德……」 

　　▲媳李琴和、邢惠仪、周文、曹吉祥、顾寿生、陈艳，长女添香、次女檀香，均五起北行。檀香入宫，封夫人。艳入兀朮寨。三女、孙女四起北行，见在五国。 

　　△按此条无考。 

　　▲赵有奕即和义郡王，首起北行，至五国。 

　　△宋史卷二四六宗室传：「吴荣穆王佖，帝(神宗)第九子……子有奕，武信军节度使、和义郡王。」 
　　呻吟语：建炎四年 【 即金天会八年】 「七月，又徙二帝于胡里改路五国城。舟行至东路，都统孛堇习古传虏主命，减去随从宗室仲瑅等五百人、内侍黎安国等三百人流离咸州道中，惟和义郡王有奕，永宁郡王有恭，燕王府节使有章、有亮，越王府节使有忠、有德六人从。」 

　　▲妻妾林灵好、毛久香自青城寨七起北行，灵好殁于道。久 【 下阙。】 

　　△按此条无考。 

　　●附录诸跋 

　　其一 

　　右书上册为宣和奉使录、瓮中人语各一卷，耐庵取以补确庵所编同愤录也。下册即同愤录之下帙，为开封府状、南征录汇、宋俘记、青宫译语、呻吟语各一卷，合题靖康稗史。苏州谢绥之 【 家福】 得自东洋，录副见贻，且示云：细勘所录，与正史异同处颇多。内如钦宗皇后之死烈，史称不知崩闻；张叔夜之死巩县渡河时，史称过白沟时，似皆有关掌故。前尝借得三朝北盟会编、靖康要录、大金吊伐录对勘，互有异同详略，书似可信。惟各家书目从无此种，又不能无疑云云。 
　　丙按，耐庵姓氏与确庵同一无考。咸淳丁卯，为宋度宗三年，去祥兴二年宋亡止十二年，其时国政日坏，禁令日弛，此书之出，殆谢太后、全皇后与德佑帝入元之先兆欤！后序遗德笔于辛巳，中云：「检诸故府得此，有先『忠烈王』图印，是百年前传写。」又云：「正史隔越两朝。」以时考之，当在明季。由咸淳丁卯下数，三历辛巳为天顺五年，四历辛巳为正德十六年，五历辛巳为万历九年，六历辛巳为崇祯十四年，明亦将亡矣，究不知本已属于何代，遗德藩开何国。书自中土而流于异域，近又入于中朝，循环之理信非偶然。至诸家书目不载，初因禁忌而不敢出，继因唏嘘而不忍出，非若外洋之势隔情睽，第供考镜，故得久而不湮也。绥翁谓书似可信，丙亦云然。 
　　光绪壬辰秋七月八千卷楼偶记。 

　　其二 


　　光绪乙未三月中，绥之忽中风偏废。五月半，口授人书来，云偶阅东藩记事，知靖康稗史序上遗德之名，乃嘉靖时朝鲜旧主，其先为大魁，后为国君者，附以奉告云。 
　　丙案，辛巳当为万历九年。序中所云「微时见传钞本于同年家」，所谓「微时」，乃未践国祚之先；所谓「同年」，乃既登大魁之后也。绥之少有大志，尝创议赈济山左、山右、陕甘、河南、顺直、浙西各省水旱偏灾，活数百万人。又推广西法，行各路电报，经济宏远，皆见诸实事。即此考证一书，相隔三年，病废之中尚不遗忘，可佩也。丙又笔。 

　　其三 

　　是书钞本凡二册，所载为宣和奉使金国行程录、瓮中人语、开封府状、南征录汇、青宫译语、呻吟语、宋俘记七种。首有咸淳丁卯 【 按为宋度宗三年】 耐庵序，又有辛巳三月上已遗德跋。耐庵姓名无考。遗德据东藩记事，知为明嘉靖时朝鲜国主，先中大魁，后乃践阼者。辛巳当为万历九年。跋中言「微时见传钞本于同年家」，「微时」谓未得国之先，「同年」谓既登大魁之后也。是书咸同以前各家书目皆不载。光绪初始由日本流传中土，钱唐丁氏八千卷楼得之，遂着于录。其中所记事实，悉具日月。开封府状则为当时公牍，似皆信实可据。如宋史于钦宗朱后不知崩闻，此则言后于天会六年八月二十四夜，在上京自缢，救免，复赴水死，金封为靖康郡贞节夫人 【 见呻吟语、宋俘记。】 史言乔贵妃与韦后结为姊妹，呼后为姊。考乔妃北行时年四十二，韦后年三十八 【 见开封府状，】 疑无以姊呼后自称为妹之理。史言徽宗帝姬三十四人，早亡者十四，余均北行，是当为二十人。考北行帝姬具有名号，实二十一人 【 见开封府状，】 至恭福帝姬为乱兵所戕， 【 见开封府状，盖系饰词。】 故不在遣中。史言金人未知，故不北行，亦误。 【 金酋据降阉邓珪所开目索诸帝姬，恭福名亦在内。】 史言荣德帝姬驸马曹晟卒后改适习古国王。按，荣德名金奴 【 见开封府状，】 被俘后适达赉，后没入宫，皇统二年封夫人。 【 见呻吟语、宋俘记】 又，钦宗入金后生二子，长谨，次训 【 见呻吟语、宋俘记，】 史但有训传，而脱漏谨名。其王安中讳灾进羡余各事 【 见使金行程录，】 安中传亦失载。至金史言熙宗后为费摩氏，据此当作裴满氏 【 疑译音之异。】 实宋五王府宗女随母被掠于忽达家，遂献为妃，非真忽达女也 【 见呻吟语。】 史又载，与费摩后同被杀者有妃张氏，而不详其所出。据此，知张为斡离不与韦后侍婢张氏所生者，韦后南归皆出其力 【 见呻吟语。】 此类遗闻佚事，足资证史者尚多。而南烬纪闻各伪书之诬罔，观此亦可了然矣。 
　　宣统纪元九月秉衡丁国钧写于江南图书馆并记 

　　其四 

　　观此，知徽、钦降金之耻辱极矣！然足证南烬纪闻、宣和遗事之诬罔。序首之耐庵无姓氏可考，或即为水浒传之施耐庵乎？庚戌二月记于钵山图书馆，秉衡 
　　宣统庚戌七月三日，吴曹元忠观于金陵图书馆 

　　其五 

　　昔陈寿撰三国志，以身为晋臣，而晋承魏统，不得不帝魏。 【 蜀志末扬戏传云，戏以延熙四年着季汉辅臣赞，其所赞而今不传者，余皆注疏本末于其辞下，并载戏赞，有「世主能承高祖之始兆，复皇汉之宗祀」等语，实其微旨。】 司马氏作通鉴，以宋太祖纂立近于魏，因亦帝魏。朱子作纲目，其时宋已南渡，近于蜀，遂乃帝蜀。此四库全书提要论之所谓「能行当代者也」。以是推之，明靖难事著书者非一，提要悉入存目，但录朱睦木■挈革除逸史二卷，则以其能辨髠缁遯去之说，而凡类是之传闻者庶乎无忌焉。 【 建文出亡，朱彝尊曝书亭集辨之最力，然同治苏州府志杂记类卷六引梦阑琐笔云，致身录之作，大抵其子若孙伪造以实之，事业勋名半多附会，遂开指摘之端。是仲彬之行反为致身录所晦也。从亡之真断无可疑，致身录之伪亦断无可疑。又引朱欠庵云，致身录出于万历时人，疑为史氏之后妄作。然余闻嘉善池弯沈氏其先史壻也，家有建文帝篆「小雅堂」额，自史移至，惧祸铲其末欵。沈石田集有登小雅堂哭史彬诗，石田诗在万历前，谓史彬始见于致身录之传诬，其说非矣。杨、朱二说视明史惠帝纪、牛景先传之疑以传疑为胜。】 宋靖康事著书者亦非一，提要悉入存目，但录无名氏靖康要录十六卷，则以其撮钦宗实录之大纲。此后高宗之贫位忘亲，暂可弗问，而凡宫廷事，当时有传疑者，并应俟质于实录而已，亦无责焉。 【 僧文莹湘山野录及权衡庚申外史，提要皆所谓「行于当代者」，但于宋事未知斧为玉斧，见光聪谐有不为斋随笔。顺帝非明宗子，赵翼廿二史札记云，遗民录等书所载未必无因。吴翌凤杂钞亦以余应诗为不诬。】 此又所谓「孚于当代之论者也」。兹姑勿深考。第念此靖康稗史七种，近世丁丙善本书室藏书志著录外，从前各家书目均未登载。惟金国行程，引见徐梦莘三朝北盟会编及宇文懋昭大金国志， 【 晁公武读书志杂史类载汪藻编金人背盟录以下六种，有金国行程十卷，与此卷数不符，盖别一书。】 其南征录汇所采有刘同寿圣院札记等十一种，是此本名虽七种，实具十有八种。据咸淳丁卯耐庵识语，开封府状以下为隆兴二年确庵订，宣和奉使录、瓮中人语为耐庵补证。以宋史云钦宗实录洪迈修 【 艺文志，】 干道四年蒋芾上 【 孝宗记，】 是实录已后确庵所编，五年要录当更在其后。使提要见之，吾知必着于录，决不入存目之列无疑也。其开封府状皆当时金人需索皇子、宫人之公牍，辛巳，朝鲜国王遗德题云「中土祸患至徽、钦而极，子息蕃衍，耻辱亦大」，意即指此。辛巳当为万历九年。丁丙尝考得其人。确庵在耐庵时已不知其姓氏，耐庵则丙亦无从稽考也。此吾友丁秉衡 【 国钧】 手钞本，盖从丙所藏旧钞本迻录，其手跋以宋、金两史互勘，或据此补彼，或据彼订此，致为详核，尤有裨于后学。今赵、王二君搜得其本付刊，非惟永古籍之流传，亦足厉后人之忠爱者矣。抑余重有感者，此编绝笔于梓宫南返。度当时奉迎者，虽悲伤亦稍籍慰也。讵料徽、钦二帝金人早葬于五国城。自杨琏真珈发宋诸陵后，始知所归者空榇 【 详周密癸辛杂识、沈德符野获编，】 而以在北不在南，转幸骸骨无恙。然高、孝、光、宁诸帝何辜，后世岂无杨髠其人？乃发者自发，有圣德者欲发而卒不被发。天道殆不可凭而可凭耶？附书之，凡以见所言皆非专为靖康发也。 
　　己卯十一月，吴县胡玉缙时年八十有一 

　　其六 

　　右靖康稗史七种，宋咸淳丁卯耐庵编。一曰宣和乙巳奉使金国行程录；二曰瓮中人语，题韦承撰；三曰开封府状；四曰南征录汇，题李天民辑；五曰青宫译语， 【 节本】 题王成棣撰；六曰呻吟语；七曰宋俘记，题可恭撰。惟行程录见于三朝北盟会编、大金国志，而国志所录已删节。余六种皆从不见于著录。据耐庵自题，谓见甲申重午确庵订同愤录下帙，补以宣和奉使录、瓮中人语各一卷而成是书，惜同愤录上帙已佚，耐庵又不详其姓名。靖康之难纪述甚伙，今见引于三朝北盟会编、建炎以来朝野杂记诸书者不下数十种，而原书多不传。即此七种，而亡佚居其六，又多不题作者姓名，编订者亦仅署别字，盖惩于高宗朝搜禁之事也。中惟南征录汇间有传本，故耐庵兼采曹氏本、李尧臣本勘其异同，着诸后跋，然仍阙文累累，知当时已不可校补矣。而中所征引之刘同寿圣院札记、克锡青城秘录、高有恭行营随笔、赵士先毳幕闲谈、阿懒大金武功记、李东贤辛斋笔记、谭清声札记、无名氏雏凤清声、宋遗民愤谈、屯翁日录、秘钞十一书，及呻吟语无名氏跋所引某公上京札记、钝者燕山笔记、萧庆杂录、燕人麈四书，皆可补宋、金艺文志之阙。光绪初年，由朝鲜、日本展转入我国钱塘丁氏善本书室，见藏书志。丁氏书归江南图书馆，常熟丁秉衡先生 【 国钧】 手钞之，更详考史乘，附以长跋，因首有辛巳三月遗德题，谓据东藩记事，知为明嘉靖时朝鲜国主。辛巳当为万历九年。今考遗德为高丽定圣王，讳芳远，字初，擢进士，建文二年庚辰十一月嗣位。则辛巳当为建文三年，秉衡实緟丁氏藏书志之误也。又遗德跋谓检诸故府得此，有先「忠烈王」图印。今考忠烈王讳谌，宋度宗咸淳十年甲戌立。案，耐庵编此书在咸淳三年丁卯，然则未及数年东国已有钞本，而今日卒赖以传，盖越已六百七十余年矣。吾友顾君起潜 【 廷龙】 先以传钞本见示，又从杭县叶揆初先生 【 景葵】 假得秉衡手钞本，喜其为中土久佚秘籍，且足以证史也，爰校印而识其后。 
　　岁己卯季冬。吴县王大隆跋 

　　其七 

　　靖康稗史，刘蘧六属丁秉衡从金陵图书馆钞出者，皆纪实较然可信。如瓮中人语，靖康二年二月初八，虏索近上宗室眷属出城，十三，虏尽索宗族男女出城，开封府状宗室男女有宗正谱牒，照依列目契勘等语，与实录二月癸酉金人于宗正寺取玉牒簿，指名取南班宗室，自二王宫以下近属及官序高者先取相合。实录又云，敌取宗族，皆据管宫合内侍所供名字，又与南征录汇宋使邓珪尝称妃嫔帝姬之美相合。今宋实录已佚，仅见永乐大典本旧闻证误所引，已符合如此。洵属南宋旧帙，据遗德跋，称践阼后检诸故府得此，有先「忠烈王」图印，是百年前传写本。考朝鲜忠烈王即尚元世祖公主者，元史高丽传至元十一年五月，皇女呼图克库哩页额实下嫁于世子愖是也。然则此书当是元初写本，经□臣□□之乱，流入日本，又从日本还归中国。鼎丞前辈手录是册，属跋数语，而城郭犹是，朝市皆非，正欲出都，忽遭先子大故，哀哀故国，惸惸鲜民，忍泪见辞，即以告别。 
　　宣统三年正月棘人曹元忠 

　　其八 

　　是书印将成，潘君景郑 【 承弼】 又获一钞本，有曹君直先生手跋，亦源出丁氏本，而为崔鼎丞 【 师范】 属题者，考据甚核，因从假录附此。「忠烈王」名，据朝鲜徐居正等东国通鉴、近柯劭忞新元史诸书，皆作谌，元史作愖者误。又考袁桷清容居士集，购求辽、金、元三史遗书目中，有靖康草史，不知即此书否？惜无可证耳。大隆又跋 

　　其九 

　　昭宪太后惩柴氏使幼儿主天下，宋太祖遂得篡其位，因戒太祖万岁后传诸二弟，由是更迭相传，密为约誓，藏诸金匮。至太祖疾革，太宗入侍，有「斧声烛影」之疑案，而帝位卒传于太宗。后听赵普「岂容再误」之言。背金匮之盟，使德昭自裁，廷美忧卒。金太宗吴乞买当金太祖朝尝使汴京，其貌绝类宋太祖塐像，众皆称异。昔尝见于某书，今呻吟语中亦有此说，可谓报应不爽矣。至南宋孝宗，为太祖六世孙，则太祖一系仍绵延而未绝。自古亡国之耻辱，未有如赵宋者，读此靖康稗史七种，能不泫然泣下哉！ 
　　宋太宗第八子、周恭肃王元俨三十二世孙诒琛校毕记 

</div>
    <div class="pagination">
<a href="靖康稗史笺证_page37.html">上一页</a><span>...</span><a href="靖康稗史笺证_page33.html">33</a><a href="靖康稗史笺证_page34.html">34</a><a href="靖康稗史笺证_page35.html">35</a><a href="靖康稗史笺证_page36.html">36</a><a href="靖康稗史笺证_page37.html">37</a><span class="current-page">38</span>
    </div>
    <div class="pagination"><a href="index.html">返回目录</a></div>
</body>
</html>
