<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 224 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 224 页/共 368 页</h1>
    <div class="content">人皆降衷之命，而佛氏言天上天下，唯吾独尊，此分明是天主所降黜之大傲魔。
世人尊佛而乱纲常
而世人不审，从而尊之，以至三纲沦，五常斁，不至驱一世之人，尽入於狱不止。
儒家不能相救
孔子之徒，不能救也，以孔子无赏罚人、生人、死人之权故也。
佛经詖淫邪遁
予向不知释典，读礼之暇，有人告予曰：欲知性命之理，曷不取《内典》观之？予於是取阅《楞严》、《维摩》等书，见其言要紧处，则曰若有言说，都非实义。信乎！程朱二大儒所言詖淫邪遁之说，皆备于佛经也。二氏之教，岂可一日存于盛世哉？
三、西儒奉上帝之命以救世
西儒九万里来，奉天主之命以救世，惠我中国多矣。其理正，其人贤，人顾可忽之，以自弃其永远之灵性乎？
四、体上帝救世之心以著述
天教可补儒教不足
予友诸子际南先生，示予以天教之书。予读未竟，胸中之疑尽释。方知天壤自有真理，儒教已备，而犹有未尽晰者，非得天教以益之不可。
作《天教明辩》
於是集天教之书，为《天教明辨》，约二千馀页。
作《通鉴纪事补》
取佛老二氏之乱道者，辨之为《通鉴纪事补》，一千七百馀页。
《天儒同异考》付梓
篇帙繁重，未能付梓，仅先取《合儒》《补儒》《超儒》三帙，颜曰《天儒同异考》，梓以问世。
作《葵窗辨教录》
又有《葵窗辨教录》，约二百馀页，俟陆续发梓。世之明目者，应识余之言，为体天主上帝救世之苦心而作。知我罪我，悉以听之可也。
      时康熙乙未
八十三岁老人张星曜紫臣氏弁言
 
天教合儒
天教合儒序
一、造物主是生万物之原本
昔孟子曰，天之生物，使之一本。而夷子二本故也，此所以见黜于孟子也。今出俗有三教之名，则本且有三矣。不宁惟是，佛有千佛，道之天尊亦不胜数，则本且不可究诘矣。返之，造物主生天生地生人物之原本，岂若是之多岐乎？凡此者皆邪魔惑乱人心，使人失所依归而诱其沦于永狱也。
二、上古之人风俗醇美
窃尝考之上古佛氏未入中国，中国之人止知有天，有天之上帝，而圣贤辈出，风俗醇庞。
三、佛教邪说灭伦理
自魏晋扰乱，佛氏乘机篡入中国，创为邪说，种种不根。如空无之说，是告子之谬谈也；轮回之论，是迷人之鸩毒也；布施之言，是渔利之善术也。且出家而弃人伦，参禅而灭义理，朱子所谓佛氏兴，伦理灭；达摩来，义理绝也。
四、事天为救人之本
夫以天帝所畀之天伦，所赋之天性，而绝灭之，人类不沦于禽兽乎？然则何以救之，亦救之以本而已。西国诸儒惟知事天，与吾儒之理合，知所本也。
五、著书以救世
暇时，取中国经书同符天学者集为一卷，而以《天教合儒》名之，此诚正人心救世道之良方也。宣圣《论语》首章言学，次章即言务本。夫学孰有急於本者，本孰有大于孝悌者，孝生身之父母，与孝生性之父母，孰是其可缓者？吾愿世之人读是书而共敦其本，不至陷於邪魔之罗网则幸矣。
                                              时康熙壬午季春
谷旦仁和后学张星曜紫臣氏拜撰
 
经书天学合辙引言
一、圣贤敬天事天
天学非自泰西创也，中国帝王圣贤无不尊天、事天、敬天、畏天者，经书具在，可考而知也。
二、佛教僭妄害人
唯吾独尊之流弊
自佛氏有天上天下唯吾独尊之语，荒诞无稽。而吾人为其所惑，敬事上天之志分矣。
唯吾独尊之僭妄
此傲魔也，不可不辨也。盖佛生於周昭王之世，则亦天所生之一人耳。以天所生之人而欲驾於天之上，是子孙而反驾於宗祖之上也，其为僭妄可知，人奈何信之？
佛老之害甚於杨墨
故朱子曰：佛、老之害，甚於杨、墨。其悖理伤教，有罄竹难尽者。今姑未暇枚举，具详别册。
事佛大干天谴
独是自尧、舜、禹、汤、文、武、周、孔以来，圣圣相传敬天之学，而人不知守，以至邪说横行，一入其中，大干天谴，永远沉沦矣。夫事佛之心，本以求福，而反致召祸，宁不深可惜耶？
三、儒经天学互证
余生泰西，自九万里来，心切伤之。爰捃中国经书所载敬天之学，与吾泰西之教有同符者，一一拈出，颜曰《合儒》，梓以问世。俾人之见之，知东海西海，心理皆同。夫亦可以自择真向，反厥本始，而勿为异端所惑，踵武圣贤同登天国，不亦休乎。
 
经书天学合儒粹语提纲
第一节  上帝之名
经书称帝天之文。
帝（帝者，君也。如《易经》言：“帝出乎震”，《论语》言：“简在帝心”等语是也。）
上帝（如《书》言：“维上帝不常”等语是也。）
古帝（如《诗》言：“古帝命武汤”是也。）
皇天上帝（如《礼月令》言：“以共皇天上帝”等语是也。）
昊天上帝（昊，广大也。见《诗云汉》等篇。）
皇皇后帝（见《诗（门＋必）宫》等篇。）
太一（极大曰太，最初曰太，未分曰一，天地之本也，即造物主函三为一之义也。见《礼记礼运》篇。）
天（一大为天。）上天、昊天、旼天、苍天、彼苍者天。（程子曰：以形体言，谓之天；以主宰言，谓之帝。经书之言天，即指上帝也。不敢斥言帝，故言天，犹臣子称皇帝为朝廷也。又有并不言帝与天者，如《诗》言“明明在上”，“高高在上”等语，皆指帝而言也。仁覆闵下曰：昊天指帝言也。秋天曰旼天。望之苍苍然，曰苍天，指形气之天也。）
第二节  上帝至尊
天有主宰，至威至赫，尊无二上。
天无二日，土无二王。尝禘郊社，尊无二上。（《礼鲁子问》篇。知尝禘郊社之尊无二上，则知寰宇之中，惟一造物主为至尊矣。）
郊社之礼，所以事上帝也。（《中庸》。天施地生，帷奉一上帝之命，故功化以成。若有二帝，则号令不一，参错不齐矣。安能时行物生，不过不忒乎？故郊社之祭，止有一上帝也。）
获罪於天，无所祷也。（《论语》。《直解》曰：天下之至尊无对者，惟天而已。）
赫赫在上（《诗大雅大明》篇）
高高在上（《诗周颂敬之》篇）
第三节  上帝创造万物
上帝为天地人物之本。
礼必本於太一，分而为天地。（《礼记礼运》篇）
天之生此民也。（《孟子》）
天生蒸民，有物有则。（《诗大雅蒸民》篇）
天命之谓性。（《中庸》）
天地之性，人为贵。（《孝经》。人为万物之灵，所以贵也。盖天地之中，有鸟兽，有草木。而惟人为贵者，以上帝之生天地、生鸟兽、生草木，皆为人而生也。故草木之性惟生魂，禽兽之性有生魂觉性，惟人之性大异于禽兽草木者，以生觉二魂之外更有灵魂也。灵魂即《虞书》之所谓道心，《汤诰》之所谓恒性，是上帝特畀之性也。觉魂即《虞书》之所谓人心，人自主之心，能知觉运动者是也。人必不为鸟兽，鸟兽必不能为人，此犬之性非牛之性，牛之性非人之性也。自佛氏以狗子有佛性为说，遂跻鸟兽于人，等人于鸟兽，是天地之性不必以人为贵矣。岂不谬哉？）
万物本乎天。（《礼郊特牲》篇）
第四节  上帝全知全在
上帝极大极明，而无所不知，无所不在。
荡荡上帝。（《诗大雅荡》篇）
浩浩昊天。（《诗小雅雨无正》篇）
明明上天，照临下土。（《诗小雅小明》篇）
惟天聪明。（《书说命》篇）
敬之敬之，天维显思，命不易哉。无曰高高在上，陟降厥士，日监在兹。（《诗周颂敬之》篇）
敬天之怒，无敢戏豫；敬天之渝，无敢驰驱。昊天曰明，及尔出王。昊天曰旦，及尔游衍。（《诗大雅板》篇）
第五节  上帝无形而能视听言动
上天无形，而有视有听，有闻有言，其说为至真。
上天之载，无声无臭。（《诗大雅文王》篇）
皇矣上帝，临下有赫，监观四方。（《诗大雅皇矣》篇）
惟天监下，民典厥义。（《书高宗肜日》篇）
天监在下。（《诗大雅大明》篇）
天监有周，昭假于下，保兹天子。（《诗大雅烝民》篇）
天视自我民视，天听自我民听。（《书泰誓中》篇）
闻於上帝，帝休。（《书康诰》篇）
惟厥罪，无在大，亦无在多，矧曰其尚显闻于天（《书康诰》篇）
弗惟德馨香祀登闻于天，诞惟民怨庶群自酒腥闻在上。（《书酒诰》篇）
其香始升，上帝居歆。（《诗大雅生民》篇）
帝谓文王，予怀明德。（《诗大雅皇矣》篇）
</div>
    <div class="pagination">
<a href="耶稣会文献汇编_page223.html">上一页</a><span>...</span><a href="耶稣会文献汇编_page219.html">219</a><a href="耶稣会文献汇编_page220.html">220</a><a href="耶稣会文献汇编_page221.html">221</a><a href="耶稣会文献汇编_page222.html">222</a><a href="耶稣会文献汇编_page223.html">223</a><span class="current-page">224</span><a href="耶稣会文献汇编_page225.html">225</a><a href="耶稣会文献汇编_page226.html">226</a><a href="耶稣会文献汇编_page227.html">227</a><a href="耶稣会文献汇编_page228.html">228</a><a href="耶稣会文献汇编_page229.html">229</a><span>...</span><a href="耶稣会文献汇编_page225.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
