<!DOCTYPE html>
<html>
 <head>
  <meta charset="utf-8"/>
  <title>
   寄园寄所寄 - 第 7 页/共 62 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   寄园寄所寄 - 第 7 页/共 62 页
  </h1>
  <div class="content">
   广东张连寇乱，书生汪一清被掠，见获一妇至，则同学友人妻也，因绐贼曰：“此吾妹也，请无污，以待赎，否则吾与妹俱碎首于前矣。”贼因同闭之一室，晨昏相对，匝月始得赎回，曾未及乱。（《迪吉录》）

　　南京某生，赴试日，旅邸对门某指挥使第也，有女年及笄，见生风流潇洒，遂属意焉。试毕后数日，女令婢授意于生，言父已他往，期于是夕相会。生惧损阴德，不敢诺。同寓一友素轻狂，窃知之，乃伪为生赴约。其婢暗莫能辨，引之入，女相与欢寝，倦而熟睡。适指挥使归，见门未闭，疑焉，特入见之，大怒，拔剑俱杀之，首于官。明日榜发，生登首选，因告人曰：“使我若轻狂，已登鬼录矣！”（《不可不闻录》）

　　汉阳诸生蔡某，小试甚利，后值科期，不肯入场；友人强之再三，乃曰：“吾少时读书某处，邻有好女，每浴时，常隙而观之；自是每入场，双目辄蒙然不见，出则如旧。”（《讠刃庵偶笔》）

　　●卷三。倚杖寄寄园主人曰：“天地灵区，神仙奥府，所在都有，人无双翼，安能遍历哉？寰宇内莫过于岳渎，故首及焉。若名胜之地，亦记其旧闻，并足迹所至，及有志未逮者。新安大好山水，梁帝言之矣，且余产也。古人云：”维桑与梓，必恭敬止。‘附其末，以为好游者增一寤思。“

　　◎岳渎塞两大者，唯山与水，而岳渎为最。扰扰风尘，动曰将追踪向禽，易言哉？山灵相期，如水可誓，姑卧游焉，为他日嚆矢。

　　泰山，五岳之东岳也，考《博物志》一日天孙，言为天帝孙也。主召魂东方，万物始成，故知人生命之长短。《五经通义》云：“一曰岱宗。王者受命，易姓报功，告成必于岱宗也，东方万物始交代之处，言为群岳之长。”《白虎通》云：“王者受命必封禅，封者增高也，禅者广厚也，皆刻石纪号，著己之功绩，以自效也。天以高为尊，地以厚为德，故尊泰山之高，以示报天；禅梁甫之址，以示报地。”《汉官仪》及《泰山纪》云：“盘道屈曲而上，凡五十余盘，经小天门、大天门，仰视天门，如从穴中视天窗矣。自下至古封禅处，凡四十里，山顶西岩为仙人石闾，东岩为介丘，东南岩名日观，日观者，鸡一鸣时，见日始欲出，长三丈所。又东南名秦观者，望见长安；吴观者，望见会稽；周观者，望见齐黄河。去泰山二百余里，于祠所瞻，黄河如带，若在山址。山南有庙，悉种柏千株，大者十五六围。相传汉武所种。小天门有秦时五大夫松见在。（俞瞻白《卧游》）

　　出州城北望：轻烟薄霭，横带山腰，北行二里，过白鹤泉，泉出石罅，氵拾氵集鼎沸，久早则渗漉。距西百余步曰梳洗楼，不知创于何时。惟存故址。从西折北二里，有王母池，泉石清冽，不竭不溢，乡人取水，祈而颇验。又北五十余步，曰吕岩，有吕仙石像。宋时建楼阁堙圮，独荒基破础存。今围以石垣，其中深林茂草，森布蒙密，芄芄猗猗，颇有佳致。（明李裕《登泰山记》节文）

　　出泰安可二里许，即入山，皆诣曲逶迤而上，峰势{山截}若相噬；而旁多溪涧泉流，畏间作悲鸣，至回马岭，乃却肩舆，改腰笋。四里抵御障岩，一日御仗，宋永定陵东封止仗卫处。其前为巨涧，涧底白石砥平如玉色，而岩陡上庙，其巅颇宽，树阴好鸟，喈喈可爱。又三里抵黄现，黄现者，不知其所由名，有松五，即所谓五大夫者也。以厄于石，不能茂，而稍具虬虺状，当是二三百余年物。亡何为百丈崖，崖凹深如屋，旁有石洞，槎口而下黑，其究叵测。已度石壁峪，为十八盘者三，而穿中窦曰天门，既上，罡风蓬蓬然吹帽欲坠，道士衣羽奉乐而迎，出没云气中，亦一奇观也。行可里许，为元君祠，元君者，不知其所由始，或曰即华山玉女也，天下之祝厘祈福者趣焉。祠宇颇瑰伟，而岁所入香缗以万计，用供县官匪颁。其右为御史所栖，后一石三尺许，刻李斯篆二行，一石池从广及深，俱二尺许，亦曰玉女洗头盆也。自是左折而上里许，曰岳帝祠，陋不能胜香火，其后峭壁造天。左为开元帝《纪泰山铭》，唐隶径可二寸而蠃，势若飞动，惜其下三尺许，为拓碑者冬月构火蚀之，遂不全。右为苏《东封颂》，字形颇秀媚，尚可辩，而损于闽人林阜“忠孝廉节”四大字。又有颜鲁公题名，损于方元焕诗，固不若苔土埋翳之尚可洗而有也。自是益北上数百武，为绝顶，曰玉皇祠，祠前有石柱方而色黄，理亦细，可丈许，所谓秦皇无字碑也。其石非山所有，或曰：“中有碑石冒之。”按李太宰裕记云：“石埋植土中，似方非方，四面广狭不等，细观之，总十二行，行各十二字，多不可识。”今殊不然，然李公以为在开元铭东十数步，则非此石明矣。恨曩时不于其地一访拓，使先迹泯泯也。复折而东，稍下百步，复上百步，石室冠之，高如玉皇祠，中有黧色石盖方丈，莹润可鉴，云：汉武帝所藏金泥玉检地也。传云白云起封中者。已其前地稍辟，即所称日观秦观越观诸峰者，盖五鼓而观日出，则为日观；西望见秦则秦观；南望见越，为越观耳。其后人所指某峰某峰，皆妄也。五鼓起，天初霁，日益弄色，其东南尽目力微白而漾者，以为海。曰直北而西隐隐一抹苍碧。若长城之堞者，则意以为太行恒崧之类耳。至稍远而淄渑济泗，千流叠带。近而诸山皆若培娄，独徂徕稍尊，居然一衡，凡瞪眺久之，因思吴门白马，固未敢信，即小天下，岂欺我哉？俄而诸山各出白云一缕，若冢中起，稍上大如席，凡数百道，则狂驰而遇辄合，其起无尽，其狂驰而遇亦如之。顷刻遂遍成白玉地，而仰视则空青莹然，上下异色，所谓野马纲，信也。玉皇祠南柏树，《记》云汉武所种千株，大者十五六围，今不十之一而小，疑即其孙枝也。（明王世贞《游泰山记》节文）

　　有客登岱岳绝顶，行四十里，以伺日出。久之星斗渐稀，东望如平地，天际已明，其下则暗。又久之，明处有山数峰，如卧牛车盖之状，星斗尽不见，其下尚暗。初意日自明处出，又久之，自大暗中，日轮涌出，正红色，升起数十丈，至明处全无光，其下亦尚暗。（《客中闲集》）

　　余以康熙庚申十一月廿三，次泰安州，州守李元鼐至邸送十小□。次早漏四下，月朗甚，予篮舆登山，张火乞钱者孩，而赤身受冻以求食者沿路。过红门行二十里，至朝阳洞。李州守授餐，并命同里徐巡检引路，再数里，见五大夫松，虚存名耳。直上路稍平，俗称快活三，将至天门十八盘，另开新岭，高峻矗天，俯视战栗。道士攒典等跪迎，参碧霞元君，毕州守预置席浮白焉。予登绝顶，阅摩崖碑，至无字碑日观等处。午后下山舆行甚急。予闭目敛心魂，成游岳五古六首。同游刘栎夫叹服，未能和也。门人莱芜李令君钦式为予勒石山巅，回至红门，州守醉以觞觚。同入城游泰庙，庙记金天沙昊氏四女，俗称泰山娘娘为碧霞元君，东岳青帝神黄姓，庙貌弘厂，目中仅见。

　　《周官》：荆州其山镇曰衡山，衡山者，南岳也。轩辕以霍之山为其副，故《尔雅》以霍山为南岳。至汉武南巡，又以衡山南远，道隔江汉，于是乃徙南岳之祭于庐江山，盖皆承轩辕为副之义也。故南岳衡山朱陵之灵台，大虚之宝洞，上承冥宿，铨德钓物，故名衡山。下距踞官，摄位火乡，赤帝馆其岭，祝融寄其阳，故号南岳。周旋数百里，高四千一十丈，东南临湘川，自湘川至长沙七百里，九向九背，然后不见。禹治水，登而祭之，因梦玄夷使者，遂获金简玉字之书，得治水之要。山有三峰，其一名紫盖，天方明彻行，一只白鹤，回翔其上。一峰名石，下有石室，中常闻风诵声。一峰名芙蓉，上有泉水飞流，如舒一幅练。《山海经》云：“衡山一名岣嵝山，其土多青，鸟多罂鹆。”（俞瞻白《卧游》）

　　从山麓抵岳庙三十里，石径盘曲，夹以虬松老桂，郁郁葱葱，已不类人世矣。从庙侧右转而上，仄经缥缈，石磴垂接，悬崖巨壑，不敢劳瞬，十步九折，气填胸臆。半山亭去岳庙十五里，五峰背拥，云海荡漾，亦胜境也。复十五里，乃至祝融，初行山间，望芙蓉烟霞石廪天柱诸峰，皆摩宵插云，森如戟列。而祝融乃藏诸峰间，才露顶如髻。及登峰首，则诸峰顾在履底，若揖若退，若ぽ若拱，潇湘蒸江，一缕环带。因忆李白“五峰时雪，飞花洞庭”之句，盖实景也。傍睨苍梧九疑，俯瞰江汉，延六合无所遗。盖下视连峦别，悉如蚁垤，不足复入目中矣。观音岩去峰顶可一里许，夜视天垣诸宿，大者或如盘盂，不类平时所见也。登上封，观海日初出，金光灿灿，若丹鼎之方开。少焉红轮涌于海底，火珠跃于洪炉，旋磨旋莹，苍茫云海之间，心悚神慑，不能久留。遂下兜率，抵南台，循黄庭观，登魏夫人升仙石，西行四十里得方广寺。方广在莲花峰下，重裹如瓣，而寺居其中，是多响泉，声辙数里，大如轰雷，细如鸣弦。幽草珍卉，夹径窈窕。盖衡山之胜，高称祝融，奇言方广；然间道险绝，岩壑幽邃，人罕至焉。谒晦庵南轩二贤祠，宿嘉会堂，夜雨，晓起云霭窈冥，前峰咫尺莫辨，径道亦绝，了不知下方消息，自谓不复似世中人矣。止三日，冲云而下行数里所，倏见青霄霁日，豁然中开，问山下人，乃云比日殊晴，乃悟向者吾辈正坐云间耳。又从庙侧东转十余里，得朱陵洞，云是朱陵大帝之所，有瀑泉洒落水帘数叠，挂于云际，飞花散雪，萦洒衣襟。岩畔有冲退石，大可迳丈，列坐其次，解缨濯足，酌酒浩歌。当此之时，意惬心融，舞雩沂水之乐也。（明张居正《游衡岳记》节文）

　　衡阳祠，其径绵亘四十余里夹道皆合抱松桂相间，连云蔽日。人行空翠中，而秋来香闻十里。计其数，云一万七千株，真神幻仙境。宜其灵妥神安，永久无虞。更闻天童寺松径，亦二十余里，比之不及焉。（《客坐亲闻》）

　　按华山，西岳也，《周官》：豫州其镇山曰华山。《华山记》云：“山顶有池，生千叶莲花，服之羽化，因曰华山。”《山海经》云：“一名太华，太华之山削成，而四方高五千仞，其广十里。”薛宗注《西京赋》云：“华山对河东首阳山，黄河流于二山之间，古语云：”此本一山当河，河水过之而曲行，河神巨灵以手擘开其上，之足蹈离其下，中分为两，以通河流。‘“其指掌之形，在华山上，而脚迹在首阳山下，今皆可睹。郭缘生《述征记》及《华山记》云：”山下自华岳庙列柏南行十一里，又东回三里，至中祠，又西南出五里，至南祠，南入谷口七里，又至一祠，又南一里，至天井，天井才容人，上可长六丈余，出井如望空视明，如在室窥窗矣。去东南二里，至峻坂斗上，又东上百丈崖，皆须攀绳挽葛而后行。又西南出六里，又至一寺，名胡越神寺。又行二里便届山顶上，方七里，有灵泉二所：一名满地，一名太上泉。池北有石鼓，尝闻其鸣，其上有三峰直上，晴霁可睹。“（俞瞻白《卧游》）

　　出城南，三峰在望，七八里至云台观，周武帝时焦道广居云台峰筑此。延之又南行二里，至玉泉院，宋端拱中，建之山麓之居，希夷先生者也。院后有冢，或曰希夷仙去，骨蜕峡中，已乃道流，持其颅向人乞施与，嘉靖间姚侍御者，收葬之。冢后巨石曰工穴之像希夷卧其中如生。入山，两山对开，岚光交堕。行五里，至五里关，往时避兵者，就险叠石为关。行四里为希夷峡，山势壁立，涧水经其中，汇作小池，从石室傍下之，如琴如筑，希夷蜕骨于此，或云即张超卧仙坪也。半壁有穴，飞石掩之。又里许，至梭罗庵，步庵外东面，石壁可数十丈，鸣瀑挂壁，而下有坎，两两直上，可足趾通上方峰；石罅为西玄门，唐金仙公主修真于此驾鹤飞去，白云宫细辛坪在焉。每岁三月，香火辐凑，华州道士来，始向峰头斩荆棘开径，悬铁锁而上之，不似三峰时通人迹也。北望山头有石如柱，为系马峰，西望西山，山桃花石罅盛开，不知绝壁何缘著种？或云：“风吹花片，粘之辄生，山山有之。”雅淡不似人间艳也。望顷花间似有物去来，云是山羊善走险，栖崎中，人利其毳，能伺取之。南有回峰，青柯所从之路也。四山高起，临涧坐石，奇秀满前，应接不暇。及暝间寥中泉声，更自清迥晓闻，孤鹤长鸣，过山头，乘肩舆亟上，每望前峰，已如路绝，既又逾焉。至十八盘者，山最陡，十有八折，乃得上，故名。盘尽峰回忽见垣屋鳞鳞，缀前，则青柯坪至矣。至则祠庙神像，俱经地震颓圮，间已葺治数楹。独地势愈高，大然之景，争献秀爽，视梭罗又进之。伫立四望，遥见泉挂山腰如练，乃水帘洞也。直下三千尺，自莲花来度石桥，左从径上，可里许，有回心石焉。从此上千尺幢，游人见险心悸，率退转，是名回心。至千尺幢下，盖绝壁，壁裂，裂之两傍，稍施斧凿，断树枝横之，以承足，枝枝相离尺许，凡千尺云。西折上百尺峡，峡以幢而裂在峡之内，出峡登望山台，方丈平石，可伫立远眺。忽南峰片云，欲堕不堕，作懒态，风吹断之，如人乘鹤背来者。度二仙桥石梁跨壑，草树清幽，过车箱崖，崖如车箱，人缘轮以行，乃至老君离垢绝壁，有坎如西玄，上之如幢如峡，而险更甚，谓老君登华，从此离氛垢云。过擦耳崖，崖峭立，蹑处仅容足。又下临淡壑，复至一崖，奇峭甚，仰攀折旋，出石穴以上，有铁猿颦踞岸畔，曰猢狲愁，所谓“猿猱欲度愁扳援”者欤？过此忽开朗，则白云峰也。至险际，则阎王边也，谓邻于鬼矣。至日月崖，两崖高起，日月出没，从山隙射之，当是可观。历金天洞，洞最宏敞，地震时洞裂，神座皆下陷，可五寸。山之四周，下陷盈尺，山足土痕，至今存也。又经三元洞、苍头岭，在其前岭中起傍杀，蛇蜓入云，人从龙眷行危甚，或一失足，转圜千仞。石平处暂得休，伏视下方松顶，若蓬藿在苍烟中，涛声万壑，疑泛巨海。刚风时时卷人衣覆面。岭可百丈，真能褫魄。两傍穴石拖铁柱，有仆有立，旧常有栏，汉武帝登山御道也。度岭望见双松，耸出空际，曰此将军树矣。树多枝干盘曲，独此二松，挺然离立。有石曰上马石者。余曰：“即渥洼龙种，可缘上此！”盖有风道人，不知姓名，游行山头二日，天马下之，风道人就石跨马，行空而去，故名。石傍有老松倒挂，若虬龙下云端，忽昂首攫拿，奇奇怪怪，丹青所不能貌。坐石凝盼，忽西峰云来，迷漫涧壑。恐雨至，亟趋云山崖，崖有宗土地祠，谓华为群山之宗也，已颓圮。有四仙庵，为谭紫霄、马丹阳、刘海蟾、丘长春修炼之所。云人庵沾人衣皆湿，云过乃复步，凡历数险，则玉女峰矣。大石如龟，殿立龟背，甓瓦皆铁，陶瓦则山风能去之也。前一圆坎，水绀碧，为玉女洗头盆。又其前石裂，裂可五寸，以石投之，食顷犹有声。或云下通黄河，唐玄宗祷雨进简于此。刳龟腹为石室，旧有扬妓师事韩姑姑于此。又南为三清洞，王道人结庵其左，余过之，王出松子为供，味鲜美，甘香溢口。右偏新架扳屋，屋角松房成积，其长尺，皆风落而收之者。陟冈上东峰，冈石斜削，可数十丈，稍凿足迹，无草树枝蔓可攀蹑，从者手接而上之，遂达于巅。有三茅洞。前为小殿，殿左右岩五峰道人居之，依岩置扇。当其缺处，稍亦架椽为屋，可坐客可爨。临崖远眺，当东峰尽处，东南北三面无他峰碍蔽。道人指点中条首阳诸山，疑隔数里，黄河如线，则近萦山足矣，村落比比，云此同州，此蒲州，此某某，千里之内，可俯而视也。忽云生首阳，英英欲起。道人因言云弥布峰峦，即蔽日下方不雨，一流动，则下方雨矣。有时晴云冉冉，孤飞入谷，忽已失之，盖归云也。步前冈老君棋所，棋石方径五尺，三十二子，铁为之，重不可举。风色寒，天渐暝，还入崖下，道人请就其寝室，室入岩之幽，盖一火坑，可容三四人。余与道人洎道士，相与箕踞而语，忽闻鼓声，顷之如雷，余讶焉。道人曰：“风入岩坎耳。”问有神异？曰“夜静时扉外有足声，令弟子无窥扉，一任之，恐变幻能动人。”青柯坪道士某，为其师守舍，见绯衣方山冠者甚伟长，可十余丈，坐山腰，垂其足，呼曰：“尔师山口失足，往携之。”言已失所在，某如其言，携师以归，盖山神也。问有猿鸟？曰：“青柯坪以上无鸟，山头有一青雀，时来乞食，一老猿猜疑不近人，每危坐前冈，视众猿采核，辄又去之。”语久忘倦，久衾啜茶，乃就枕。俄而东壁有隙光，余曰：“曙色耶？”启窗，片月方起，光上射岩端，白云纤洁如素锦。月渐高，浮云蔽之。拟观日出状，及旦，云竟不开也。道人炊胡麻饭余，青雀飞止道人肩，道人曰：“雀来矣！”就掌中食已，复飞去。出扉重临岩端，下望云如飘棉飞絮，平铺万里。循冈北行，观仙掌岩，禄壁黑色石膏，自茔中流出，随膏凝结，黄白相间。远望之，见其大者五岐如指，后人好奇，遂谓巨灵擘山，掌迹犹存。还复至王道人所，乃余憩板屋，已被风吹去，盖闻雷时也。王导余左折观新洞，洞颇高广，犹未讫工，同州马君怡额之曰：“迎阳。”盖华当少阴，迎阳以配合之，令有生气云。又上之，为雷神洞复右所为朝元洞，洞之下有贺老避静处。穴石垂双锁，而下之锁乃板道，以铜戈插之峻壁，而板载之。铜锁之上，复缀壁以锁，攀之而行。板道下，皆绝壁松林，随山麓起伏，翠涛弥望。贺所栖室，凭于深崖，炀灶犹在室傍。有岩高十余丈，遥复其室，朱书全真岩三大字，亦神奇矣。还出石穴，复经阎王边，西折以上，为避诏岩。希夷表九重仙诏，休教丹凤衔来，盖比岩上覆如屋，多怪状，与分宁之清水岩略等。西上为岳殿，下有希夷睡经旬，钟离云房过焉，侯其息，以纸墨作黑白圈图之，授纯阳子曰：“先天混沌谱也。”又下为老君炼丹之所，石炉径丈余，高可六尺，盖托聃以增灵胜云耳。北行为西峰，石罅二尺直下，相传陈香子斧劈之，留有足迹，或曰巨灵足也。又北上为西岳大殿，殿之北为舍身崖，古之有道者，皆于此仙去。崖之东稍折而下，为镇岳宫，玉井在焉，深可十丈，圆径半之。记云：“池生千叶白莲，服之羽化，或谓开花十丈藕如船，岂人所不到，易为怪诞耶？”又北上为莲花峰，视诸峰不知更高几许，觉得身在太清中，吞吐灵气，皮毛心腑，洒洒如濯。昔李白仅登落雁峰，便谓呼吸之气，上通帝坐，不知上此，更作何语，峰之下有石洼如臼，凡二十有八，上应列宿。自南而北如贯珠。水经其中，由崖端挂下山腹，水帘洞泄之。道人为余指点云台白云，白羊松桂，朝来玉挂，王秀毛女诸峰，张超、石羊、黄神、藏马诸谷，历历详说。余恨无羽翰横飞，又恨不遂凿岩结庐遁世以老。天渐晦，道人曰：“雨至宜且归。”乃与道人别取故道下山，下山较易。苍龙岭遇雨，淅淅洒面，避之三元洞，雨止复行。下离垢如初上时，则先一人纳余足坎中，而上缒余者，徐纵其手，乃以身下，下峡下撞如之。抵青柯坪，令仆夫倒舆而肩之，峰峦层叠隐见，如拱如揖，追随送余。余亦如去知己，又如刘郎之失天台，渔郎桃源，悔其还也。（明陈以忠《华山游记》）

　　按嵩高山者，五岳之中岳也。《释名》云：“嵩，松字，或为崧，山大而高曰嵩。”《白虎通》云：“中央之岳，独加高字者何？岳居四方之中，可高，故曰嵩高山。”汉武帝登中岳，闻有呼万岁声，于是以三百户封奉祠，命曰崇高邑，至后汉灵帝复改崇高为嵩高焉。戴延之《西征记》云：“其山东谓太室，而谓少室相去十七里，嵩其总名也。谓之室者，以其下各有石室焉。少室高八百六十丈，上方十里，与太室相次杂。”《道书》云：“自岳神庙东北二十里，至一山名曰束龙门，其东有三台山。”昔汉武帝巡过此山，见学仙女，遂以名焉。南有许由山，高大四绝，其北有颍水，即尧聘许由处，犹有坛单。昔周灵王太子晋好吹笙，作凤鸣，游伊洛间，道人浮丘公接上嵩山，三十余年，往来缑氏，山近在嵩山之西也。汉世有道士从外国将贝多子来，于嵩高西麓种之，有四树，与众木异，一年三花，白色香美。（俞瞻白《卧游》）

　　癸酉十一月朔，予至洛阳欲图嵩山之游，二日至偃师县。三日自偃师沿河南行五里，渡河十里，登唐庐陵王墓，石表犹存，中一碑高大，字漫灭不可读。三十里至萼岭口，两山对峙，岩道崎岖，乃唐高宗幸少林寺时所凿。山行八里，至少林寺，寺在少室山北麓，有碑。后魏孝文为番僧跋陀建者。唐太宗为秦王时，赐寺僧教，有云：“王世充叨窃非据，敢违天常，法师等并能深悟几变，早识妙因，擒彼凶孽，廓兹净土，闻以欣尚，不可思议。今东都危急，旦夕殄除，并以勉终茂功，以垂令范。”盖当时寺僧之立功者，十有三人，惟昙宗授大将军，其余不欲授官，赐地四十顷，此可补《唐书》之缺。少林僧至今之武勇闻，所从来远矣。寺佛殿后为讲堂，堂后左有立雪亭。昔僧惠可尝侍达摩雪深至腰不去，卒嗣其法，今僧中称为二祖。山西廊百步为甘露台，胡僧跋陀于此翻经，天降甘露，故名。西北上山二里至达摩庵，殿前有六祖手植柏。又士一室门外，石刻达摩面壁之庵六大字，宋蔡汴书。室中塑达摩像，案前石高仅二尺，广半之。达摩之形，宛然其上，拭之益显。盖庵之上四里，有达摩洞，兹石乃其九年所面者，古谓精神可通金石，诚哉！回至方丈寺，僧文载言经阁后有古槐，往视之，其高十丈，围三十尺。文载复诵文潞公《游寺诗》，有五品封槐今尚有之句，则其寿可知，第未知封自何时也？出寺东行十五里折而东北三里，至戒坛寺，破屋三楹，中四碑，刻元学士李溥光所书茶榜字，径四寸，遒伟可爱。又傍有唐大历二年，敕戒坛碑。寺左百步为会善，去法堂中，有后周嵩阳寺碑，后刻云：“大唐麟德元年，移植于此。”可谓古矣。佛殿东偏，有泉出自山中，惟供寺僧之汲，通之俾资灌溉，则伏而不流。僧云：“相传唐高僧宴公于此，诵《法华经》，龙作人来听。晏知其龙也，告以寺乏水，遂送此泉。”东南行时，有飞雪，十里至登封，雪乃大作。庚午雪霁，东行，嵩山近日，雪蒙其巅如玉田琼树，复相带映，其清逼人，恨无工画者如范宽以图之耳。八里至嵩山神祠，祠在黄盖峰下。盖嵩山巍然中国之中，其周几二百里，群山拱列，有类儿曹，宜其秀钟灵聚，为五岳之尊。而黄盖一峰，在山东南尽处，其宅神灵，故宜祀之外，有亭扁曰草参，过客惮于人谒，多展拜于此。入门三重，咸有古柏，或乔或偃，或俯或欹，或屈而蟠，或怒而攫，或奋而欲腾，又或如帷盖之张，几二百株。三门内左右列四岳祠，又有降神殿壁，绘申吉甫像，岁久剥落。谒岳神殿，西为御祠，祠多历代碑刻，南行二里，折而东北，又二里，北麓入卢岩寺，盖唐卢鸿隐处。后为僧庐其上；四里有卢岩上寺，闻石壁飞瀑数丈，视此加胜，路陡雪深，竟莫能至。辛未登封北三里，至嵩阳废观，其中所存，惟唐李林甫观记、元五祖堂记二碑，及三古柏。柏之高皆不逾三丈，大可六人围，旧有石刻云：“汉武帝封大将军。一其次亦可四人围，道士云：”此次将军也。“皆形状怪甚，不可图绘。夫汉武迄今千七百年，柏在当时已受封，殆殷周时物耶？其又次亦可三围，予平生见古柏多矣，若二封柏，独盖出天下之寿木，亦奇矣哉！又东三里，据三阳为崇福宫，其后名万岁山。昔汉武临幸，闻空中呼万岁者三，因即其地建万岁观，唐更名太乙。宋于此奉安真宗御容，设提举管勾以祝厘中，故有弈棋樗蒲泛觞三亭，今惟存泛觞石。予命道士引泉委曲流之，立饮其上，而寒风砭人，数杯即罢。下山东行一里，观启母石，石旁之祠，及唐崔融碑，今皆不存。按启母石事，见《淮南子》，其说不经，后之人盖尝辨之。（明都穆《游嵩山记》）

　　按恒山，五岳之北岳也，《周官》并州，其镇山曰恒山。《风俗通》曰：“恒常也，万物伏北方有常，亦谓之常山。”《雅尔》曰：“常山谓之恒山。”《五岳图》云：“恒山高三千九百丈七尺，上方三十里，周匝三十里，有太玄之泉，神草十九种，服之可度世。”《管子》曰：“其山北临代，南俯赵，东接河海之间，早生而晚杀，五谷之所蕃熟，四种五获焉。”后魏孝文道武立庙于其上，置侍祀九十人，岁时祈祷水旱，至文成帝东巡，亲礼其神焉。（俞瞻白《卧游》）

　　北岳在浑源州之南，纷缀典籍，《书》著其为舜北巡狩之所为恒山。《水经》著其高三千九百丈为玄岳，《福地记》著其周围一百三十里，为总玄之天。予家太行白岩之傍，距岩五百余里，心窃慕之，未及登览。怀虎士二十余年，至正德改元，奉天子命，分告于西藩园陵镇渎，道经浑源，去北岳仅十里许。遂南行至簏其势冯冯カカ，恣生于天，纵盘于地，其胸荡高云，其巅径赤日。余载喜载愕，敛色循坡东，迤岭北而上，是多珍花灵草，枝态不类桃芳李葩，映带左右。山半稍憩，俯视窥高，如缘虚历空，上七里是为虎风口，其间多横松强柏，状如飞龙怒虬，叶皆四衍，カカ然怪其太茂。从者云：“是岳神所保护，人樵尺寸必有殃，故环山之斧斤不敢至。”其上路益险，登巅三里，始至岳庙，颓楹古像，余肃颜再拜。庙之上有飞石窟，两崖壁立，豁然中虚，相传飞于曲阳县，今尚有石突峙。故历代怯升登者，就祠于曲阳，以为亦岳灵所寓也。然岁之春，走千里之民，来焚香于庙下，有祷辄应，赫昭于西方如此，岂但护松柏然哉？余遂题名于悬崖，笔诗于碑及新庙之厅上。又数十步许，为聚仙台，台上有石坪，于是振衣绝顶而放览焉。东则渔阳上谷，西则大同以南，奔峰来趋，北尽浑源、云中之景。南目五台，隐隐在三百里外，而翠屏五峰画锦封龙诸山，皆俯首伏脊于其下，因想有虞君臣会朝之事，不觉怆然。又隐在京都时常梦登高山远眺，今灼灼与梦无异，故知兹游非偶然者。（明乔宇《游恒山记》）

　　自有河以来，皆言其源出昆仑，而以张蓦之言为信，至元世祖始知其源出于星宿海也。招讨使都实受命行，四阅月始抵其地，既还，图其形势来。上言河出吐蕃朵甘思西鄙，有泉百余泓，方可七八十里沮洳散涣，不可逼视，登高望之，如列星然，名火敦脑儿，华言星宿海也。群流奈辏，近五十里，汇为二巨泽，名阿刺脑儿。自西而东，连属成川，号赤滨河，又名亦里赤忽兰也。里木三河，其流浸大，始名黄河，又岐为八九股。行二十日，至大雪山，名胜乞里╊，即昆仑也。由昆仑南至阔即及阔提二地，始相属，又经哈刺别里赤儿之地，合入黄河，及乞儿马赤二水，北行复折而西流，过昆仑，北又转而东北行，约二十余日，至积石，始入中国云。约自河发源，至中国计及万里，然其间溪涧流络，莫知纪极。昆仑之西，人迹简少，而山背草石，至积石方林木茂畅，世言河九折，盖彼地有二折焉。（《古今原始》）

　　禹治水时，河从积石东北，而南计三千里，至龙门为西河。冀州吕梁山石势崇竦，其流激震。禹从吕梁北凿龙门，以杀水势，西因其回流性而导之。又南而至华阴，在陕之华阴县，自南而东，至底柱，在河南陕州之三门山，又东经孟津。河南府孟津县过洛巩县，至于大亻丕大名府浚县，临河之山，北过氵水，真定、冀州北折降渠，至于大陆，属中山郡。今真定邢赵深三州之地，北分其势，播分为九河，复同聚一处为逆河。盖迎之以入于海，简洁一水，先儒误分而二，其一则河之经流也。徒骇等河故道，皆在河间沧州南皮东光庆云献县，山东平原海丰由宁津吴桥南皮诸处，直达东海。周定王五年，河徙令砾始失故道。汉文帝时决酸枣，东溃金堤，在河南延津荣阳诸县，至大名清丰一带，延亘千里。武帝时溢平原，属德州，徙顿丘。今清丰县又决濮阳瓠子口开河界，注巨野属济宁州，即大野通淮泗河，始与淮通，尚未入淮。文帝时决馆陶，旧属大名，今属临清。又决清河灵鸣犊口，今高唐州旧属清河郡。成帝时决东郡金堤，决平原，溢渤海清河高唐州一带，信都今冀州界。唐玄宗时决博州（今东昌），溢魏州，今大名冀州。五代时决郓州，今郓城县博之扬刘，今东平之东阿县扬刘镇滑之鱼池。宋太祖时决东平之竹村，开封之阳武大名之灵河澶润，太宗时决温县荣泽顿丘，泛于澶濮曹济诸州，东南流至彭城界，即今徐州入于淮自此河入淮之始。真宗时决郓及武定州，寻溢滑澶濮曹郓诸州邑，浮于徐济而东入淮。仁宗时决开州馆陶。神宗时决冀州枣强大名州邑，一合南清河以入淮，一合北清河以入海。南度后，河上流诸郡，为金所据，金独受河患。其亡也，始自开封北卫州决，而入涡河南直隶寿毫，蒙城怀远之间。元时决卫辉之新乡，开封之杨武，杞县之蒲口，荣泽之塔海庄归德封丘诸界。其臣建议疏塞。若今会通河乃世祖所开，以通漕运，随时救敝而已。当时九河逆河故道，久已沦入于海，沧州接平州。程子以为正南山有名碣石者，在海中，去岸五百里。今平原有马颊河形存沙渠，其迹尚可放，大坯之北，不行矣。洪武中，决阳武之黑阳，山东经开封，南至顿城颍州颖上，东至寿州正阳镇，金入于淮，故道复淤。永乐中疏浚，稍引支流，自金龙口入临清会通河。正统间，又决荣阳，天顺间决祥符。弘治间分流为二，一自祥符经归德，至徐邳入淮。一自荆隆黄陵冈，经曹濮达张秋镇入海。寻命重臣治筑黄陵冈等口，以塞张秋，乃疏为二流；一凿蒙泽孙家渡，至朱仙镇，经扶沟，通许寿颍诸州邑，合涡河至下凤阳毫州达淮。一疏贾鲁奋河，由曹州出徐沛，以通运河，合淮俱入于海。正德间，决曹县者再，嘉靖间，河为兖患，屡遗重臣治，未底绩，滥溢于金乡鱼台，出沛县之飞云桥，南下徐邳。十三年复塞，由新开赵皮寨口盛流合涡河入淮，故道始复。（孙承泽辑《河纪》）

　　江出岷山，其源实自西戎万山来。至嘉州而沫水，自隽州合大渡河穿夷界十山以会之，至溆州而马湖江会之，又三百十五里而南广江会之，至泸州而内江，又自资简会之，至重庆而嘉陵江，自利阆果合等州会之。至涪州而黔江，合南夷诸水会之。至万县而开江水，自开达等州会之。夫然后总而入峡。是江自峡而西，受大水凡八，及出峡而下岳阳，则会之者洞庭湖所受湖南北诸水也。又自是而下鄂渚，则会之者汉口所受兴元诸水也。又自是而下黄州东四十里，则会之者，巴河也。又自是而下九江，则会之者，彭蠡所受江东西诸郡水也。又自是而下，则会之者，皖水所受淮西诸水也。夫然后总而入海。是以自峡而东，又受大水凡五。略计天下之水，会于江者，居天下之半，其名称之大而可考者，凡十有三。故曰江源其出如瓮，而能滔滔万里，达海所受者众也。呜呼！问学者可以观矣。（《地图条要》）

　　廖角嘴营前沙，南北相对，海岸约阔一百四十五里，为第一重门户。狼山福山相对江面，阔一百二十里，为第二重门户。周家桥与山相对，周家桥北岸，至顺江洲与江南分界，江面约阔六七里。顺江洲至新洲夹江面，约阔七八里。新洲夹至山南岸江面，约阔十四五里，为第三重门户。（同上）

　　淮水出南阳平氏县胎簪山，东北过桐柏山。淮水又东，迳义阳县，淮水又迳义阳县故城，南淮水又东得狮口水，东过江夏平春县。北淮水又东流水注之，淮水又东北与大木水合，淮水又东北流，左会湖水。淮水又东迳安阳县故城南，又东迳新息县，南淮水又东迳浮光山，北淮水又东右壑水，淮水又东北南陂枝水注之。淮水又东迳淮阴亭北，又东迳白城南，淮水又东迳长陵城南，又东青陂水注之。淮水又东北合黄水，又东过期思县北，淮水又东北淠水注之。东过原鹿县南，汝水从西北来往注之，又东过庐江安丰县东北，决水从北来注之。淮水又东谷水入，淮水又东北左会润水，淮水又东北穷水入焉。又东北至九江寿春县西，Г水洪水合北注之，又东颖水从西北来流注之。淮水又东流与颖口会东南迳仓陵北，又东北流迳寿春县故城西，淮水又北左合椒水，又东过寿春县北，肥水从县东北流注之。淮水又北迳山硖中，谓之硖石，淮水又北迳莫邪山西，又东过当涂县北，过水从西北来注之。淮水又东北濠水注之，淮水又北沙水注之，又东过钟离县北，淮水又东迳夏邱县南，淮水又东迳浮山，淮水又东迳徐县南，历涧水注之。淮水又东池水注之，淮水又东蕲水注之，淮水又东历客山，迳盱眙县故城西，又东北至下邳淮阴县西，泗水从西北来流注之。又东过淮阴县北，中渎水出白马湖东北注之，又东两小水流注之，又东至广陵淮浦县入于海。（《水经》）

　　《山海经》曰：“王屋之山，节氵联水出焉。”而《地理志》亦曰：“王屋山氵允水所出。”氵联氵允声相近，盖一水也。氵允水即济水，故《禹贡》曰：“导氵允水东流为济，入于河，溢为荣，东出于陶邱北，又东至于河，又东北会于汶，入于海。”夫济之为水，莹洁如玉，性下劲疾，贯大河而不浊，故《释名》曰：“济源也，言源出河北济河而南也。池上有济渎神祠，祠后有北海神殿，志谓济渎源通北海，故祀北海于此。”或曰：“以北海远望而祭之也。”殿前有池，是谓东池，池西有石桥，桥之西池曰西池，皆济水自玉屋山顶流入太乙池，乃伏流地中，东行九十里，复见此汇为二池。《地志》谓东源周回七百步，其深不测，西源周回六百八十五步，其深一丈。合流至温县，历虢公台，西南入于河。自今观之，东池即东源，周仅百余步，亦不其深。西池即西源，周如东池，深才三四尺耳。玉屋山顶太乙池亦涸，古今陵谷，变迁乃尔。（《济源记》）

　　◎名胜六合之内，毋论蓬莱方丈非人迹可到，即近在千百里间，而青鞋筇竹往往有不能遍者。总汇之以寄吾游兴。

　　西苑初入苑门，即临太液池，蒲苇盈水际，如剑戟丛立，芰荷翠洁，清目可爱。循池东岸北行，榆柳杏桃，草色铺岸如茵，花香袭人。行百步许，至椒园，松桧苍翠，果树分罗，中有圆殿，金碧掩映，四面豁敞，曰崇智。南有小池，金鱼作阵，游戏其中。西有小亭临水，芳木匣之，曰玩芳。又北行至圆城，自两掖洞门而升，上有古松三株，枝干槎牙，形状偃蹇，如龙奋爪拿空，突兀天表。前有花树数品，香气极清，中有圆殿，巍然高耸，曰承光。北望山峰嶙峋{山律}，俯瞰池波，荡漾澄澈，而山水之间，千姿万态，莫不呈奇献秀于几窗之前。西有长桥跨池下，过石桥而北，山曰万岁，怪石参差，为门三。自东西而入，有殿倚山左右，立石为峰，以次对峙，四圆皆石，龈&lt;齿Ф&gt;，鲜封蔓络。佳木异草，上偃旁缀，つ葛荟翳，两掖叠石为嶝，崎岖折转而上，岩洞非一。山畔并列三殿，中曰仁智，左曰介福，右曰延和。至其顶有殿，当中栋宇宏伟，檐楹飞，高插于层霄之上。殿内清虚，寒气逼人，虽盛夏亭午，暑气不到，殊觉旷荡潇爽，与人境隔异，曰广寒。左右四亭，在各峰之顶，曰方壶、瀛洲、玉虹、金露，其中可而息。前崖有壁，夹道而入，壁间四孔，以踪观览，而宫门峥嵘，风景佳丽，宛如图画。下过东桥，转峰而北，有殿临池，曰凝和。一亭临水，曰拥翠飞香。北至艮隅，见池之源，云是西山玉泉，逶迤而来，流入宫墙，分氵瓜入池。西至乾隅，有殿用草，曰太素。殿后草亭画松竹梅于上，曰岁寒。门左有轩临水，曰远趣。轩前草亭，曰会景。循池西岸南行，有屋数连，池水通焉，以育禽鸟。有亭临水，曰映辉。又南行数弓许，有殿临池，曰迎翠。有亭临水，曰澄波。东望山峰，倒蘸于太液波光之中，黛色岚光，可掬可挹，烟谒云涛，朝暮万状。又西南有小山，予远望郁然，日光潢照，紫翠重叠。至则有殿倚山，山下有洞，洞上石岩，横列密孔，泉出迸流而下，曰水帘。其淙散激射，飞薄溅洒，最为可玩。水声泠泠然，潜入石池，龙昂其首，口中喷出，复潜绕殿前，为流觞曲水，左右危石，盘折为径。山畔有殿冀然，至其顶，一室正中，四面帘栊栏，栏之外奇峰回互，茂树环拥，异花瑶草，莫可名状。下转山前，一殿深静高爽，殿前石桥隐若虹起，极其精巧。左右有沼，沼中有台，台外古木丛高，百鸟翔集，鸣声上下。至于南台，林木阴森，过桥而南，有殿面水，曰昭和。门外有亭临岸，沙鸥水禽，如在镜中，游览至此而止。（李贤《西苑记》）

　　西山出都城西北行二十里，至青龙桥，北折八里，经回龙庵，复折而西二里，抵西湖。湖中萍荇蒲藻，交青布绿，而野禽沙鸟，翔泳于水光山色间，皆悠然自适。沿河行二里，达功德寺，寺旧名护圣。其前有古台三，相传金元氏主游乐更衣之处，或曰此看花钓鱼台也。寺极壮丽，中立二穷碑，其一明宣宗建寺文，其一元氏旧物，字皆番刻，莫能读出。寺西行数百步，至玉泉山，金章宗尝建行宫，今废。西南一河，不甚深广。山之北麓，凿石为螭头，口出泉，潴而为池，即所谓玉泉，其形如规，莹澈淡靓，掬饮之甚甘。上有亭宏敞可憩，其东石梁横跨，泉由之东流入湖，经大内，注都城东南，至大通河，为京师八景之一。西南行至补陀寺，寺在玉泉山半，门内有吕公洞，广仅丈许，深倍之。寺之右跻石级上，望湖亭峰峦围拱，湖水亘其前，俨如匹练。（都穆《西山记》）

　　隆化寺可十余里，路渐高，望有若石门者至即洪光寺。入石门，路甚修平，可步，古柏夹之，外不见林，上不见巅，枝干交荫，人行道上，苍翠扑衣。日影注射，如荇藻凌乱。可数百步，复折而上，如是者凡有十一。每登一折，必右俯木未，左瞰绝壁，壁皆石为之，岁久若天造。柏从石罅出，初登一二盘，望柏稍上诸山如螺髻，至七八盘，山尽在下，精蓝名墅，棋布绣错，金碧晃耀。盘穷为山门，甚精丽，又进，为圆殿，后为方丈，东西偏为僧寮。洪光为香山支院，不复由十一盘，穿柏中小径数十步，即香山藏经殿。步而下，即后殿，从两廊逶迤行，至正殿，历级从东行，至方丈。自回廊复东为来青轩，群山拱揖，苍刺人目，下见陂陀高下，杏树可十万株，此香山第一胜处也。（沈守正《香山记》）

　　余游香山二律：几曾牲玉列西封，荒隧残垣绿藓浓。半壑钟鱼传梵呗，孤僧杖钵踏云松。奔泉落响寻丹井，积翠凝光簇乳峰，石磴直跻王奈苑，浮空烟霭变山容。乔松夹路覆流泉，香界盘虚一径穿。贝叶昙花传白马，慈云法雨覆青莲。风幡自动空坛净，瓠笠长随叠嶂迁。趺坐深阴翠霭裹，脱然世网得枯禅。

　　玉泉山在都城西三十里，最号奇胜。（钱习礼《玉泉山记》）

　　瓮山在都城西三十里，清凉玉泉之东，西湖当其前，金山拱其后。山下有寺曰园静，寺后绝壁千尺，石磴鳞次，而上寺僧淳之庵在焉。（倪岳《游瓮山记》）

　　天寿山形胜起自昆仑，然而太行华岳连亘数千里，于西山海以达医无闾，逶迤千里。于东惟此天寿山本同一脉，乃奠居至北正中之处，此固第一大形胜，为天下之主山也。（叶胜《天寿山记》）

　　余往者过昌平，出城北不十里，前代诸陵累累，天半极望，丹Й粉堞，远映苍岑碧落间，石马铜驼，至今未埋荆棘。盖顺治初年，设陵户以时扫除，深仁尽泽，史册所无。曾有诗云：“整步红门百丈堤，黄沙衰草卧文犀。九龙水落千山暗，五凤云深一径迷。辇路东西封树尽，宝城朝夕野乌啼，诸陵环列长陵下，瞻拜穷碑上玉梯。　北风昨夜镂冰纹，驻马寒山细路分。止见茂陵多古木，尚留康老一孤坟。岣崖远瀑横霜月，石洞高涛渡陇云。内侍万余零落尽，宫中轶事向谁闻？　峭壁寒风涌翠涛，石门半塌没蓬蒿。幽宫永龙长卧，华表空留虎夜嗥。荐食尚流中使泪，遗弓谁傍小臣号？当年王气今消歇，凭吊低徊山月高。　停骖日午鸟关关，怪石层岩未易攀。百尺丹墙横碧瓦，九重黄屋傍青山。残丁散落存三户，废监荒凉剩数间。只有坊前翁仲石，终年执笏尚分班。　堪舆胜气半空腾，天外云霞大壑蒸。银嶂虚明撑铁壁，玉鱼永夜伴金灯。行厨野爨烟千缕，老纳危樵翠几层。太息定陵遭劫火（十三陵惟万历定陵破毁），止留断碣卧荒藤。　山回水绕冢累累，阴殿群灵俨在兹。赤脚园公怀庆历，白头宫监说光熹。曾探石匮来三浙，似向苍梧吊九疑。碣署龟趺无一字，千秋金鉴景纶丝。　直北云山十六州，霸昌清望冠诸侯。先公密奏存遗祀，胜国幽陵守一杯。谁禁鸽鸠巢寝殿？自然龙虎抱明楼。可怜南渡冬青树，朽骨何曾瘗故丘？　深深阴坞半蒙茸，石径烟村过虎踪。夜半红灯朝二井，天中紫极削三峰。谁攀列帝龙髯堕？止剩前朝马鬣封。传话锦屏常驻跸，荒陵酹酒泣怀宗。　高峰落影暮云横，玉鸽南来集北平。破屋何劳贤守驾，崖又畏广文迎。长陵近接黄花镇，远隧幽通白玉京。坐到三更乘月去，空山一片马蹄声。”

　　凤凰山自辽城东行三日，出连山隘，乃至其地，盖去朝鲜境尚百有余里，土人称为开州。其地苍莽无人之场，山势周环，连亘不绝。惟南面少缺，如人臂合抱，而掌未及接者，首尾低昂。大麓偃伏左右若两翅，东西相望，宛如一大山，不知其中能宽闲空隙也。（王慎中《凤凰山记》）

　　上方山自欢喜台拾级而升，凡九折，尽三百余级，始登毗卢顶。顶上为寺一百二十，丹碧错落，嵌入岩际，庵寺复精绝，莳花种竹，如江南人家别墅。（徐渭《上方山记》）

　　云水洞横突一山，洞口启岩下，洞外一小天，为游人息足处。初进颇闳敞，如三楹岩屋；再入，洞门一束，俯而行，可二十步，人俱伛偻；又二十步，则屈踵匍伏；再二十步，则蛇蚓蜿蜒，火光中望石窦，仅容身焉。越此忽宽阔，石乳所结，万象罗目，左行过仙人桥有老龙潭，石壁有二龙，鳞甲生动。他如幢幡宝╊，花卉凤凰珍珠米雪之山，皆玲珑神肖。二里许忽跻而上，又复入一洞，似行夹壁中，而蟹步者，二十余武，更斜侧而下，复平广高远。再入，有大士讲法台，台高十数尺，旁有木鱼钟鼓云板玉磬，击之音清辨，各如其响。再入则十八罗汉，修短不一，而形态宛然。入洞来已五里，折而右，景象变幻如左。（吴启元《上方山云水洞记》）

　　塞外雾灵山在曹家寨路之东，墙子岭路之北，直上四十里，一名孟广硎。其下为广硎水，东入潮湖，山顶旧多奇花，故又名万花台。（朱长春《雾灵山记》）

　　寒溪山在江原道鳞蹄县东五十里，山上有城有川，自城中流出，即成瀑布而下，悬流数百尺，望之如白虹垂天。自圆通驿而东，左右皆大山，洞府深邃，溪水纵横，而渡者三十六。树木如箦，上竦云霄，旁无横枝，松柏尤高，不见其巅。又其南峰作绝壁，其高千仞，奇怪莫状，禽鸟不能飞渡。其下清泉触岩成潭，盘石平衍可坐。又东数里，洞口甚狭，细径缘崖，叙穴含岈，峰峦峭拔，如龙拿虎攫，如累层台者无数，其形胜甲于岭西。（王维桢《寒山记》）

　　石门两山{山载}で，正锁驿道二十里为汤泉，泉在山坡下，初漫羡四溢，戚将军继光始石为池。池正压九新堂，深二丈许，广几倍之，水势壮甚，然适如石而止。未至数十步，声汤汤然，气氵翁氵翁然，若不可向迩。即而俯之，静若玄鉴，可捧而盥，其气香，其味冲。泡起于下，大小氵丽氵丽，若转念珠。投以钱，作蛱蝶舞，与泡影相颉颃，良久乃下。（王衡《汤泉记》）

　　西湖去玉泉山不里许，即玉泉龙泉所潴。盖此地最洼，受诸泉之委，汇为巨浸，土名大泊湖。环湖十里余，荷蒲菱芡，与夫沙禽水鸟，出没隐见于天光云影中，可称绝胜。（蒋一蔡《燕京西湖记》）

　　昔有赠坡公诗者曰：“我公到处有西湖。”盖杭州颖州惠州皆有西湖也，而此西湖独不传，岂非不得其人哉？予蓼庄在浑河之傍，被放后常徜徉其间，有太古之风，予甚乐焉。不识后有传之者，不与此西湖同湮没否与？

　　高梁桥在西直门外，京师最胜地也。两水夹堤，垂阳十余里，流急而清，鱼之沉水底者，鳞鬣皆见。精蓝棋置，丹楼珠塔，窈窕绿树中，而西山之在几席者，朝夕设色，以娱游人。（袁宏道《燕游记》）

　　涿州多燕古迹，西南有华阳台，旧传燕丹与樊将军置酒华阳馆，出美人奇马即此处。东南有督亢陂，则燕丹使荆轲赉地图以献秦者，其地沃美，故秦皇使人求之。旧有亭遗址，高丈余，周七十步，土人掘其处，上多古瓦砾金钱云。（叶盛《华阳台记》）

　　鸡鸣山之西三十里，为上花园，又三十里为镇城。上花园相望有下花园，并辽萧太后种花之所，遗址尚存。涿人顿长史锐诗：“岭云沉日暝烟斜，见说穷边亦有花：应是汉宫青冢怨，不甘玉貌委龙沙。”（前人《上花园记》）

　　浑河即桑干河，从保安旧城过沿河口，通石港口，直抵卢沟河。宋苏辙《渡桑干诗》云：“北渡桑干冰欲结，心畏穷庐三尺雪；南渡桑干风始和，冰开易水应生波。”辙盖桑干下流为浑河，浑河下流为卢沟，以其浊故呼浑河，以其黑故呼为卢沟，本一水也。（王《浑河记》）

　　余于癸酉夏五，出西岩，次浑河，有诗云：“县楼翳峤翠，空瀑濯椒邱。峰矗疑山立，水浑似士流。石林深沥沥，烟崭径幽幽。轰饮成忙事，横题擘石榴。”

　　河因桑干山名，一名漯水，相传黄河伏流，自山西马邑县金龙池发源，流至保安旧城燕尾河与洋河诸水合。唐贾岛诗：“无端又渡桑干水，却望并州是故乡。”即此渡桑干，即朔风凛然，北漠寒沙，冷侵人面。（蒋一揆《桑干河记》）

　　黄花镇有礼鼠，色如鼯而毛浅，冬时聚榛实为粮，于穴中作岐穴贮之，若苍然，多至三斗。其榛实皆美好，价倍于人所收者，山氓多掘取之。鼠失榛食，牝牡皆笮ㄕ树枝，悬死若缢。镇将闵之，为禁甚厉，然不能止。（前人《黄花镇记》）

　　《淮南子》天下有九塞，居庸其一焉，即今居庸关。按《图经》，太行山南起山西泽州，迤逦北出数百里，LU脉不断。自麓自脊，皆陡峻不可登越，独有八处，粗通微径，名之曰陉。两山夹峙，一水旁流，其溢如线。居庸关是最北之第八陉也，西城去山不十丈，而山高于城数倍，冈坡漫衍，可容万骑。（前人《居庸关记》）
  </div>
  <div class="pagination">
   <a href="寄园寄所寄_page6.html">
    上一页
   </a>
   <span>
    ...
   </span>
   <a href="寄园寄所寄_page2.html">
    2
   </a>
   <a href="寄园寄所寄_page3.html">
    3
   </a>
   <a href="寄园寄所寄_page4.html">
    4
   </a>
   <a href="寄园寄所寄_page5.html">
    5
   </a>
   <a href="寄园寄所寄_page6.html">
    6
   </a>
   <span class="current-page">
    7
   </span>
   <a href="寄园寄所寄_page8.html">
    8
   </a>
   <a href="寄园寄所寄_page9.html">
    9
   </a>
   <a href="寄园寄所寄_page10.html">
    10
   </a>
   <a href="寄园寄所寄_page11.html">
    11
   </a>
   <a href="寄园寄所寄_page12.html">
    12
   </a>
   <span>
    ...
   </span>
   <a href="寄园寄所寄_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
