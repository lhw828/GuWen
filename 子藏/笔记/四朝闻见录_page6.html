<!DOCTYPE html>
<html>
 <head>
  <meta charset="utf-8"/>
  <title>
   四朝闻见录 - 第 6 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四朝闻见录 - 第 6 页/共 8 页
  </h1>
  <div class="content">
   四朝闻见録卷二
&lt;子部,小说家类,杂事之属,四朝闻见录&gt;
　　钦定四库全书
　　四朝闻见録卷三　　　　宋　叶绍翁　撰丙集
　　褒赠伊川
　　绍兴元年九月二日勑通直郎程頥朕惟周衰圣人之道不得其传世之学者违道以趋利舍己以为人其欲闻仁义道德之说孰从而听之亦孰从而求之间有老师大儒不事章句不习训传能自得于正心诚意之妙则曲学阿世者又从而排防之卒使流离颠防无所为而死其祸贼于斯文者亦甚矣尔潜心大业无待而兴者也方退居洛师则子弟从之者孝弟忠信及进侍讲帷则拂心逆指务引其君以当道由其外以察其内以其所已为逆所未为则髙明自得之学可信而不疑而浮伪之徒自知学问文采不足以表见于世乃窃借其名以为自售外示恬黙中实躁竞外示质鲁中实奸猾遂使士闻见而疾之是重不幸焉尔朕锡以賛书宠以延阁以震耀褒表之者深明上之所予在此而不在彼也尚其灵明知享此哉可特赠直龙图阁先是工部侍郎韩肖胄尝宻启上追褒元祐诸臣乃有是诏【中兴本末作八月家传赠告作九月】赠典当是八月至九月诰下尔是月癸未秦桧相矣绍翁窃考当时程俱休遹为中书舍人当草制词然其词皆度越常法嘉定十七年四月圣防伊川程頥绍明道学为世儒宗虽屡褒崇而世禄弗及未足以称崇奨儒先之意令尚书省访求其后特与録用当路知其孙源居池州故有是命尚书省旋据池州所申故侍讲程頥直下两位子孙具到宗支圗内程观之长年七十四其次源年三十九程源系伊川頥嫡长孙合议指挥四月五日奉防观之特与补不理选限登仕郎仍差充池州州学学賔令本州于上供钱内月支钱二十贯米二石俾奉祭祀源令起部铨量得防源补廸功郎自是铨中除二令监丞矣初源实往来于都云元祐初起伊川诰词云勑乡贡进士程頥孔子曰举逸民天下之民归心焉吾思起草茅岩穴以粉泽太平而大臣以尔好学笃行荐于朝愿得试用故家以爵命起尔为洛人矜式此故事也盛名之下尚谨处哉嘉定庚辰徐公侨为江东仓防前后二制词曰右伊川先生举逸民追赠之诰词也昔先生居洛以道自任元祐初始应诏未几以间去中兴首明党议而先生下世矣先生之孙源将以二词镌诸石先生之道虽不行于时此抑以见我朝崇儒重道之意二月朔东阳徐某谨书绍翁窃疑元祐诸人荐伊川先生者甚力至谓其有经天纬地之才尊主庇民之术至是以通直郎判西京国子监【按官职其实教】授制词何其寂寥简短若是盖中书舍人王震所草王非知伊川者也绍翁又详庆元丞相赵公汝愚去国侂冑始颛政欲以党去天下之正人必诋以伪学虽刘德秀从臾为是説然伪之一字已见于绍兴制词矣先是孔文仲刘挚顾临亦尝以伪诋先生云
　　虎符
　　虎符半在禁中半在殿岩开禧间慈明隂賛宁皇诛韩侂胄出御批三其一以授钱象祖衞泾史弥逺其一以授张镃又其一以授李孝纯二批俱未发独象祖亟授殿岩夏震震初闻欲诛韩有难色及视御批则曰君命也震当效死翌日震遣其帐下郑发王斌邀韩车于六部桥径出玉津园夹墙用鉄鞭中韩隂乃死【韩褁软纒故难中】地名磨刀坑镃始预史议诛韩史以韩为大臣且近戚未有以处张谓史曰杀之足矣史退而谓钱卫曰镃真将种也心固忌之至是镃赍伐自言史昌言于朝臣子当为之事何为言功遂讽言者贬镃于霅自是不复有言诛韩之功者矣御批云已降御笔付三省韩侂胄已与在外宫观日下出国门仰殿前司差兵士三十人防防不许疎失后有虎符印盖牙章也文曰如律令本汉制云震以御笔建为巨阁刻之乐石命其属为之记初者御笔皆侂胄矫为及是皆慈明所书发斌排韩车语以有御笔押平章出国门韩仓曰御笔我所为也行至玉津许郑发以节度使郑不从又曰我当出北关门【韩见湖第于州】如何出后潮门又曰我何罪又语发以何得无礼大臣郑叱以国贼而鞭之归报震震直趋省中时钱象祖陈自强犹在省震至钱不觉起而问之曰了事否震曰已了事象祖始诵言韩已诛陈作而再拜钱且辞象祖乞以同寅故保全末路象祖许之后卫泾又以同谋诛韩忌使史故黜泾事在乙集镃后以防放还因史变栢法又欲谋史故贬置象台先是有告御批之谋于韩者韩答以当以死报国又告之者甚苦【告者即周均】侂胄始与自强谋自强荐林行可为諌议大夫欲于诛韩日上殿一网扫尽象祖以下出国中韩居中应之幸韩不得入内若韩用私人小车径从和宁门入斌发必不觉则谋韩者虀粉矣然诛韩之计甚疎王大受赵汝谈皆预始谋至书所欲施行之事于掌记幸不败尔败则慈明景宪殆哉时宁皇闻韩出玉津亟用笺批殿司前往追回韩太师慈明持牋泣且对上以他要废我与儿子又已杀两国百万生灵若欲追回他我请先死宁皇泪而止慈明遂牋云
　　逆曦伪服印
　　开禧逆曦既诛伪内史安公丙函其首与伪服宫号来上以首付棘寺伪服与印付临安府军资库时吴钢为倅吏胥未以入库急持来视绍翁亦因以识其物僣黄领儗赭僣赭领儗黄宫号用黄绢折角为四文曰出入殿门敌授以印铸用今文曰蜀王之印仅如今文思院给降式曦自铸涂金印文云蜀国制勑之印
　　万弩营
　　绍兴末孝宗命张浚置御前万弩营于镇江癸未戍泗州甲申与敌鬭皆有功【水心钱表臣墓志】
　　来子仪
　　来子仪与周洪道实布衣交洪道既为枢使子仪入都访洪道洪道馆于嘉防门外表忠观洪道欲因间荐之于上特奏假【大臣出门访亲旧必奏】上问以何为洪道奏上以访子仪上首肯不复问子仪谓谁与子仪置酒极欢道故旧外示以近诗子仪尽卷则笑曰周枢使诗也非周洪道诗也洪道问所以然子仪曰昔徐师川少年工诗晚位枢府诗浸不逮于昔人以为向来自是徐师川诗后来自是徐枢宻诗洪道笑而容之
　　朱希真
　　希真有词名以德着思陵必欲见之累诏始至上面授以鸿胪卿希真下殿拜讫亟请致其仕上改容而许之
　　宁皇进药
　　宁皇每命上医止进一药戒以不用分作三四帖盖医家初无的见以众药尝试人之疾宁王知其然王大受之父克明号名医遇病虽数证亦只下一药曰此病之本也本除而病去矣【王克明事出水心为铭墓】
　　秦桧待北使
　　绍兴金国使持盟书要玉辂以载百官朝服迎于丽正桧使人谕以玉辂非祀天不用且非可载书辂虽不用北使心欲百官迎拜桧许之翌日命省吏杂以绯紫迎拜于丽正班如仪北使造庭又讶百官以立班上既受书毕百官呵殿缀北使以出北使见向之绯紫诸吏犹立于门始悟秦计又敌人至庭必欲上兴躬下殿受书左右相顾莫敢孰何时王汴在班内起而语敌曰尔是有书无书敌遂出书示之汴夺书而进敌计屈归其国以生事诛云绍翁据勾龙如渊退朝録绍兴八年十二月二十七日己夘上召王伦入责以取书事轻脱伦见北使于馆以二策动之北使皇恐遂许明日上诏宰执就馆见北使受书纳入人情始安或曰秦桧未有以处给事中楼炤举谅隂三年之説以语桧桧悟于是上不出而桧摄冡宰即馆受书以归敌始知朝廷有人绍翁尝疑省吏及夺书一节得于所闻未敢遽载如渊之论有据甚明若就馆授书则省吏与夺书之説真齐东云
　　真文忠公谥议
　　绍翁甲戌载真文忠谥事后以呈似紫程公许公惠绍翁以尺牍曰闻见録二帙并沐示教记载详博事得实而词防防婉他日足以备史官放失非细故也靖逸抱才蓄学含章退处著书以待来世当于古人中求之闻见録所记西山谥议一段是时公许待罪奉常为博士所订文忠二字实参考公论与长官同寮商订累日而后敢落笔间有一二公以为太过然予此谥者上下无异词故议下考功覆议亦以为当当时却不闻其家子弟与政府辩论一节架阁公【即西山嗣名志道】后入朝亦未尝一访但建安诸贤及尝登西山之门者颇相称当尚俟稍间搜索副墨録以求教绍翁适感竒疾不及从公求副墨公已去守袁州紫程公尝歴两制世号为沧洲先生
　　悼赵忠定诗
　　庆元初韩侂胄既逐赵忠定太学诸生敖陶孙赋诗于三元楼云左手旋干右转坤如何群小恣流言【又曰群小相煽动謡言】狼胡无地居【一作归】姬旦鱼腹终天吊【一作葬】屈原一死固知公所欠孤忠幸有史长存九原若遇韩忠献休説如今有末孙【又曰休説渠家末世孙】陶孙方书于楼之木壁酒一再行壁已不复存陶孙知诗必已为韩所亷则捕者必至急更行酒者衣持暖酒具下捕者与交臂问以敖上舍在否敖对以若问太学秀才饮方酣陶孙亟亡命归走闽捕者入闽逮之入都至都以书祈哀于韩谓诗非己作韩笑而命有司复其贯敖陶孙旋中乙丑第由此得诗名江湖集中诗最多予尝以其卷示杜忠可杜谓典实其诗率多效陆务观用事终不肯效唐风初识南岳刘克庄得其诗卷曰所欠典实尔南岳集中诗率用事盖取其説后得南岳刻诗于士人陈宗之喜而语宗之曰且喜潜夫【克庄字】已成正觉陶孙字器之号癯翁福唐人
　　鹁鸽诗
　　东南之俗以飬鹁鸽为乐群数十百望之如锦灰色为下纯黒者为贵内侍蓄之尤甚粟之既则寓金铃于腰飞而飏空风力铃振铿如云间之佩或起从凤山绍兴中有赋诗者曰铁勒金狨似锦铺暮収朝放费工夫争如养取南来鴈沙漠能传二帝书
　　宫鸦
　　绍兴初髙宗建行阙于凤山山中林木蓊如鸦以千万朝则相呼鼔翼以出啄粟于近郊诸仓昏则整阵而入噪鸣聒天髙宗故在汴邸汴无山故未尝闻此至则大骇又以二酋之逼圣思逸不恱命内臣张去为领修内司诸儿聚弹射而驱之临平赤岸间盖去阙十有五六里未几鸦复如初弹者伎穷宫中亦习以为常唐人诗多用宫鸦盖唐宫阙依山云
　　田鸡
　　杭人嗜田鸡如炙即蛙也旧以其能食害稼者有禁宪圣南渡以其酷似人形力賛髙宗申严禁止之今都人习此味不能止售者至刳冬以实之寘诸食蛙者之门谓之送冬黄公度帅闽以闽号为多进士永必诸贯宿戒庖兵市坐鱼三斤庖兵不晓所名徧问诸生莫能喻时林执善为州学録或语庖人以执善多记庖人拜而问焉执善语以可供田鸡三斤庖人如教纳入黄公度笑而进庖人曰谁教汝庖以执善告黄公遂舘林于賔閤云执善记博而瓌竒为南宫第一试圣人备道全美论至今举子诵之有林省元文衡事鍳行于世骊塘危先生稹弟蟾塘和与之同年视其手如龙而毛盖林氏之家与庙相直其母诞执善之夕尝与神遇终为闽名儒云惜乎强售人妇以为妾其夫怨言执善为有司杖之抑欝而死执善其后亦亟死云吁士之不可不自爱也久矣
　　史越王青词
　　前载史越王辞免太傅表得之闻见以为出于余公天锡之父暨储行之孙沐録示则非辞免表盖青词云反本狐丘寓诚獭祭念此阖门之多指洎于投老之一身云云欲用侵寻岁月八十有三未有其对讷斋冯端方在坐应曰补报乾坤万分无一王称赏乆之四六话中亦载谓其本于古人之联未知前今所载孰是吴门友人之子胡【阙】　北访余公天锡之弟天任于四明因举闻见所载余公天任曰是也盖先伯所对但岁月二字非是其易为甲子天任与余公天锡为同气后继其父季云
　　司马武子忠节
　　中原既防敌忠义之士欲图其国挈而南向本朝者甚多盖祖宗之泽时犹未冺也谨按韩太监玉所记云初司马池之后朴字文秀借兵部侍郎使敌营丞相燕国王完顔宗干见而异之因授以尚书右丞朴不屈然犹纵其出入敌中生子名通国字武子盖本苏武之义通国有大志尝结北方之豪韩玉举事皆未得要领绍兴初遂挈家以南授京秩江淮都督府计议军事其兄璘犹在敌中以弟故与通国善癸未九月都督魏公遣张虬侯泽往大梁问璘璘因以扇赠玉诗云雝雝鸣鴈落江濵梦里年来相见频吟尽楚辞招不得夕阳愁杀倚楼人魏公见此诗于甲申岁春复遣侯泽往大梁讽通国璘等行至亳州为逻者所获通国璘山与尝所与交聂山三百余口同日遇害是岁三月十六日也先是敌主完顔褒之皇太子以都元帅留守大梁乗十六传而至以是月十一日交事泽与通国璘山谋率壮士百人袴伏短兵毕趋留守所庭刼之如得留守则大事可就时留守左右与通国结盟者三万余人而泽败于初十日皇太子得其图籍与劵立焚之独罪首事时魏公开督府于丹阳盖以右相出使廵边回也闻之盛叹云某入见上当白其事而旌之防魏公中道罢去王亦窜责岭表通国之侄孙振自叙其事曰昔李翰作张廵传而不为许逺立传韩昌黎叹许逺之忠节未能尽白于世遂叙于廵传之后使后之人知逺之不屈于贼如此夫为士而知逆顺之理殒其身而全其节此固人臣分内之事其无后之人以发扬之则忠肝义胆将遂泯没岂不痛哉吾祖尚书靖康间奉使金敌辞气激烈谋略深逺虽不能遏其方张之势而亦足以起其畏敬之心及扈从北狩不以利动不以惧死髙宗加谥忠洁褒崇之典极于一时继又采择着之国史吾祖之节无遗憾矣若季父武子埋迹异域一心本朝起义未成遽遭屠戮后韩太监纪其详王尚书希吕书其略虽未能载诸史册而节义之名庶几不至磨灭韩昌黎以张许二家子弟才智卑下不能通知先志为羞今季父节义未能彰彰于世振若不能有以永其传则是亦张许二家之子弟也敬以王韩二记刋诸琬琰以备异时髙义君子发其潜德云王公希吕为之序曰昔予居乡有陜右林虎臣者自西而东至符离家焉其家邻居数月稍熟因询以西事林因辟人曰去年金人倾国犯淮南吾乡之豪共千余人倡义而起有司马通国者主其盟将为批亢捣虚计不幸事未成而几已露司马氏之家数百指殱焉俄其徒已变姓名携妻子因得出阙以至于此予因叹曰忠孝之节其萃于司马氏乎昔我先正温国文正公迨事四朝惟忠惟孝忠洁公继之今通国又继之皆以忠义愤发效死北庭事虽未成亦可谓是以似之惜乎时予在敌中不能为作传姑记其略以俟询访王希吕记绍翁窃谓通国受魏公之间欲掩袭大梁以相应敌知豪杰必出于此故遣其子乘十六传而来亦神矣通国钦其志宜息谋可也为忠义功名所激顾出于此惜夫绍翁谨按韩太监所载谓魏公于甲申岁春见璘诗因遣张虬侯泽盖隆兴二年也隆兴元年癸未岁魏公开督府次年甲申兵败王汴之和议遂成通国败于三月魏公罢于四月相去一月事尔【浚少保保信军节度使判福州】
　　张史和战异议
　　自金人渝盟兵革不得休息民之创痍日甚防天子新立谓我家有不共戴天之雠朕不及身图之将谁任其责乃奋志于恢复由是天下之鋭于功名者皆扼腕言用兵矣史公浩相时之宜审天下之势以为未可上疏曰靖康之祸孰不痛心疾首悼二帝之尘六宫之逺役境土未还园陵未肃此诚枕戈待旦思报大耻之时也然陛下初嗣位不先自治安可图逺矧内乏谋臣外无名将士卒既少而练习不精而遽动干戈以攻大敌能保其必胜乎茍战而防则一举而空朔庭岂不快吾所欲若其不防则重辱社稷以资外侮陛下能安于九重乎上皇能安于天下之养乎此臣所以食不甘味而寝不安席也张浚老臣岂其念不到此而误于幕下轻易之谋于北人诳顺之语未遑精思熟虑决策万全乃欲尝试为之而徼幸其或成臣窃以为未便上皇亲覩祸乱岂无报敌之志当时以张韩刘岳各领兵数十万皆西北勇士燕冀良马然与之决胜负于五六十载之间犹不能复尺寸地今而欲以李显忠之轻率邵宏渊之寡谋而取全胜岂不难哉惟陛下少稽鋭志以为后图内修政事外固疆圉上収人才下裕民力乃选良将练精卒备器械积资粮十年之后事力既备茍有可乗之机则一征无敌矣已而浚以枢宻使都督江淮军马请上幸建康以成北伐之功史公曰古人不以贼遗君父必乗舆临江而后成功则都督安用且陛下逺征而上皇独留敌以一骑犯淮则此城之人骚然奔遁上皇何以安处乎浚又请以所部二十万人进取山东史公问留屯江淮几何人也曰半之复与计其守舟运粮之人则各二万曰然则战卒才六万耳彼岂为是惧况淄青齐郓等郡虽尽克复亦未伤于彼彼或以重兵犯两淮荆襄为之牵制则江上之危如累卵矣都督于是在山东乎在江上乎诘难于天子凡五日史公复劝浚曰明公以大讐未复决意用兵此实忠义之心然不观时审势而遽为之是徒慕复雠之名耳诚欲建立功业宜假以数年先为不可胜以待敌之可胜乃上计也明公四十年名望如此一旦失利明公当何如哉浚曰丞相之言是也虽然浚老矣魏公曰晋灭吴杜征南之力也而当时归功于羊太傅以规模出于祜也明公能先立规模使后人借是有成则亦明公之功也何必身为之浚黙然乃见上曰史浩之意已不可夺惟陛下英断于是不由三省枢宻院而命将出师矣其年五月师渡淮史公曰国之大事在戎予以宰相兼枢宻使而不获与闻将焉用相遂力请罢归归未及家师败于符离卒十有三万一夕而溃死者不可胜数资粮甲兵捐弃殆尽天子哀痛下诏罪己左相以议论诡随待罪而都督以师徒挠败自劾矣
　　宁皇登位
　　前载宪圣策立宁皇事虽黄屋初非尧心而天下皆谓宜立光皇当励精之初薛公圭投北宫丽正书言颇切至盖孝宗之意初主沂邸光皇亦属意焉书畧曰庶之乱嫡自宫闱始夫庶之乱嫡则支之乱本之渐也而支之乱本则异姓之乱同姓之渐也异姓之乱同姓则又夷狄乱中国之渐也又曰陛下践祚今既五年皇子嫡长已逾弱冠玉册之命未布而青宫之席尚虚又曰陛下不即天下之安而冐天下非常之危不守天下之常而覆天下不测之变采之游言殊有惊悸采之国论曽无建明又曰祖父互疑天地几变子孙猜防上下解体支嫡交忌臣民异心臣始闻之未敢遽信今既日乆不容无惑道路之言喧传百端中外之心忧疑万状燕公闻之宁无懐贰乗舆闻之莫或改容藩邸闻之未免忧祸此何等事也而俾见于世此何等议也而俾闻于时陛下【谓孝宗】盍亦自思其何以得此议固宜自尽吾为祖为父之道也上【光宗】盍亦自思其何以得此议固宜自尽吾为子为父之道也又曰陛下曽知有窃议之人乎否也问之左右问之在朝盖有君也不敢言矣问之主上盖有父也不敢言矣问之太子盖有祖矣仍有父也尤不敢言矣为臣之言不通于君为子之言不通于父为孙之言不通于祖而防臣僣言之死有余地矣如圣恩特垂天听君臣之情通自臣言始父子之情通自臣言始祖孙之情通自臣言始臣虽身首异处而忠孝获书于史册虽瞑目于地下有辞以对越先朝十御皇帝在天之灵矣盖绍熈五年甲寅岁所上也嘉熈壬寅公圭之里人陈贵明为防其书云懒庵赵中载宁庙之立实出于水心先生之建议虽然水心之议特出于一时之危疑中所载宁庙登极之诏迟下数月襄州之乱作矣特以诏至而立呜呼孰知有献策于承平无事者哉初光宗疾不能丧襄阳士人陈应详隂连北方邓州叛党亦杀守臣张定叟用缟素代皇帝为太上执丧且举襄以顺地适宁皇登极之诏甫三日而至陈遂变色寝谋旋为其党所诉定叟临阅塲问之曰朝廷负尔太守负尔各命士射之先志其箭中其肝者有某赏中其心者有某赏中其体若肢者有某赏发陈之箧惟缟巾数千云先是赵中具载水心賛嘉邸之语数十百亲笔其颠末绍翁未之见也薛君永嘉士人子梦桂尝以其书藁示绍翁当时陈议者恐不止一薛然曲突徙薪之不赏自昔然矣
　　叶洪斥侂胄
　　洪字子大为绍翁乡人且宗少负才不覊庆元间疾侂胄而未有间洪馆于韩氏即侂胄族子盖騃儿也以后戚预内宴洪代为之书径入于御其最切至处云侂胄弄权不已必至弄兵宁宗以示侂冑迹所为书则洪也除名仕籍编置邕管者十六年嘉定初尽复其官并理编置年以为实歴佥书邕管事洪旋终于任
　　景灵行香
　　百官赴景灵行香僧道分为两序用其威仪况语初僧徒欲立道流右且曰僧而后道至交讼乆之秦桧批其牍云景灵太乙实崇奉道教之所道流宜居上至今定为制云绍翁以为在天之灵必不顾歆于异教且市井髠簮之庸人宜皆斥去近者淳祐进书例用僧道铙鼔前导朝廷有防勿用盖得之矣惜未施于原庙
　　王医
　　王继先以医术际遇髙宗当髙宗拟谒郊宫仅先期二日有瘤于顶不胜其冠冕上忧甚诏草泽继先应诏而至既视上则笑曰无贻圣虑来日愈矣既用药瘤自顶移于肩随即消若未尝有上遂郊见天地上尝以泻疾召继先继先至则奏曰臣暍甚乞先宣赐而后静心诊御上急诏太官赐继先先食之既上觉其食甘美则问继先朕可食此乎继先曰臣死罪索固以啓陛下食此也诏进上食之甚适泻亦随止左右惊上疑问继先曰此何方也继先曰上所患中暑故泻亦能消暑尔大率皆此其后乆虚东宫台臣论继先进药无效安置福州因家焉王泾亦颇宗继先术亦有竒騐然用药多孟浪髙宗居北宫苦脾疾泾误用泻药竟至大渐孝宗欲僇之市朝宪圣以为恐自此医者不敢进药止命天府杖其背黥海山泾先懐金箔以入既杖则以傅疮若未尝受杖者后放还居天街犹掲榜于门曰四朝御诊王防御有轻薄子以小楮帖其旁云本家兼施泻药王惭甚宁皇患痢召曾医【不记名】入视曾诊御毕方奏病证未有所处慈明立御榻后有防呼曾防御官家吃得感应丸否曽连称吃得吃得慈明又谕以须是多把与官家吃曾乗教防对以须进二百丸宁皇进药如数泻旋定又进二百丸遂止曾时坐韩党被遣上遂于其元降秩上更増三秩宁皇不豫滋乆谓左右曰惟曾某知我性急召入诊讫呜咽不胜上曰想是脉儿不好也曽出自诊其脉谓家曰我脉亦不好先宁皇一夕而逝米南宫五世孙巨秀亦善医尝诊史相脉语未发史谓之曰可服红丸子否米对以正欲用此亦即愈史病手足不能举朝谒遂废中书要务运之帷榻米谓必得天地丹而后可丹头偶失去歴年莫可访寻史病甚召米于常州至北关登舟买饭偶见有售拳石于肆者颇异米即而玩之即天地丹头也问售者尔何自至此曰去年有人家一妳子持以售米因问厥值售者漫索钱万米以三千酬值持归调剂以供史史疑而未尝有阍者亦病痿试服即能坐起又以起歩司田帅之疾史始信而饵身即轻遂内引及史疾再殆天地丹已尽遂薨于赐第
　　髙士
　　孝宗圣性超诣靡所弗防厥防尤精内景时诏山林修飬者入都寘之髙士寮人因称之曰某髙士皇甫髙士予既载其出入矣又有谢髙士以从臣荐讲易于宫中孝宗问以老庄之学谢对以人主当以君国子民为心若老庄之学其竢之者欤易如刚最后洒扫髙士堂亦称髙士去其徒无甚异唯善于趋谒以故史越王尤锡山杨诚斋陆三山颇与之游陆公尝因斋宿竹宫因叩其庐有二苍童对奕防闻松风间有琴丝棊奕声陆公心羡以为是何异神仙之居叩二苍童愿见髙士童答以髙士已出去某御药处【中贵人也】陆公叹息曰髙士亦见御笑而出宫本中贵人提举易所见者提举也陆公未知之尔然髙士见本宫提举亦非所以为髙士矣宜发陆公之笑也宁皇圣性多可其徒率因左右觉先生号天庆陈道士三茅张道士俱不由给舍得先生号陈书于状谒史相史不悦叱典谒改天庆观主衘始命入因谓陈工于修创若先生号岂可輙当因谓三茅亦然遂于群从官前及此以如刚尝与越王诸公游奏之上赐通妙葆真先生勑由给舍下先是史于赐第斋醮罢戱命如刚升髙席如浮屠问对説葛藤如刚乏辩举道士姚公邃代己説法姚从容就席有僧作礼而问曰伺于公卿之门奔走于形势之途足进而趦趄口言而嗫嚅如何谓之岩【姚自号为岩】姚即对曰若以色见我以音声求我是人行邪道不能见岩隐僧屈伏姚掷拂下座史不加器赏如刚后悔不自升席史眷如刚浸异于姚如刚谮姚如史不行盖嘉定间事也
　　萧照画
　　孤山冷堂西湖竒絶处也堂规模壮丽下植梅数百株以备游幸堂成中有素壁四堵几三丈髙宗翌日命圣驾有中贵人相语曰官家所至壁乃素宜绘壁亟命御前萧照往绘山水照受命即乞上方酒四斗昏出孤山每一鼔即饮一斗尽一斗则一堵已成画若此者四画成萧亦醉圣驾至则周行四壁间为之叹赏知为照画赐以金帛萧画无他长惟能使玩者精神如在名山胜水间不知其为画尔
　　慈明
　　慈明太后越人也善通经史能小王书母张夫人以乐部被宪圣幸后以病归李氏死葬西湖小麦岭下地名放马塲宪圣常因乐部不恊顾左右曰我记得张家今安在左右对曰已死矣有女颇聪慧宪圣念张氏故召后入时年十一二尝寘宪圣侧宫中谓之则剧孩儿及既长宁皇侍燕长乐目后有异而重于自请宪圣知其意遂燕宁皇而赐之曰做好看待他日有福【宪圣精于五行】由此遂正六宫之位慈明所以报宪者无所不至阁子内掲帖圗则吴氏之宗枝也居则指姓名以问左右曰这个有差遣也未每遣景献谕时相凡除授必先吴氏而后其家先是后葬其母于群宫人塜阅岁浸久至不知兄弟信迨备六宫礼始遣迎次侄今永宁郡王于衢或谓后父即兄也葬张夫人处盖天造地设非人力所及山自南髙峰为冈阜至夫人垅忽踊去若龙昻首为岭春阳发达夫人坟有物若钟乳结成甓渊泉环绕源出百里其家克知诗礼福禄未艾也宪圣父为宣靖王先殡于金陵暨宪圣备妃册始勑葬天竺石人岭下山自严陵来为戴青岭复蟠折百余形若展袖为葬王处营上有屋如堂盖垂后父旧制也山接武林滙为冷泉大江西湖横前水口俱有竒峰截秀宜其啓拥佑听政之祥云宣靖王今以为京师珠子吴员外是也以蠙珠为业累赀数百万王长者也间行闾巷周知贫乏者每实金与交钞于槖挟苍头奴遇夜以出虽家人莫知也王从槖探金钞则率家人罗拜谓天所赐王行之且三十年迨苍头长亦号小员外为王置白金器于肆以气与售金者争至呼以乞儿售者不能平遂持而问之曰我如何是乞儿苍头曰尔某年某月日不得吴员外金与钞你如何不做乞儿其人亟释苍头翌日率家人置礼拜赐王王阳为未尝有此以谢之王知德已泄乆则以他故逐奴云
　　王尝有兴造有神立于百歩外王遥问曰尔何神也曰吾太岁也君兴造寔犯予故避于百歩之外由君有隂德也王笃生宪圣宜哉事异不书于后
　　节度
　　太祖罢节度立权发遣与权知之故士大夫作郡皆自称曰假守谓非真节度也今节度亦非真名存尔在权尚书上正尚书下铸印畀节之外给半俸视尚书则有宣麻之异与节堂使臣而已宣麻外若皇子则上必降勑谕本谕官吏军民僧道父老如髙宗勑常德府官吏军民僧道耆老曰朕以为国家英相予郊祀克同寅而竣事爰易镇以増畬眷惟常徳之邈在重湖之北载更斋已锡言纶凡尔军民迨夫吏士耸闻成命谅溢驩心此则绍兴三十六年髙宗皇帝普安郡王为本军节度使勑也军民僧道拜勑讫用紫绫背册列官属姓名并图经以礼状申缴本官【非皇子亦用此】若经从本镇则太守必櫜韎道左尉拥篲前导官吏军民僧道耆老迓于郊外往往去本镇甚逺无复讲此维扬节使沂中坟墓在凤口沂中实为昭庆军节度【今安吉州】间因上塜知守臣而下欲用此礼遂命从者迓出间道以避之绍翁窃考本朝所以重节而不以轻授者以使相故也故相以礼而去才畀节度使判某郡而所谓节使俸给复减半而其位又在正尚书之下则除授之际正不必宣麻鎻院【以宰相为之故宣鎻后循用不改】惟宰相去国判郡除使相者不妨帯宣若他官特授者正不必尔况叅预而下等为大臣俱用制除而视权尚书者反得宣鎻此皆制度因循有合厘正者节轻授甚至致仕亦有封驳者有正授而中司卷班以出者有缴真俸者是以视权尚书为重也余除权尚书正尚书设或未当则封驳者絶少未尝有争之如此力者是可讶也且正尚书一间即为政府节度自细转检校三少太尉至于开府尚有三四转且正尚书有不旬月致阶两地者为节度至开府或十年才一转况任子京秩与小使臣之不同濶畧于正尚书纎悉于节度使愚实未解绍兴十六年四月辛未张澄以端明殿学士除庆逺军节度使众皆荣之俗谓之文极换武或节除仪同三司则谓之武极换文端明已视正尚书节反居正尚书之下俗以为荣何也
　　注脚端明
　　嘉定李大性伯和以吏部尚书除端明殿学士今俗谓无注脚若有注脚则降防云某人除端明殿学士恩例并同执政危公稹尝居着庭倩绍翁草札送之因命书史写判府端明相公危以笔涂去二字谓此岂可轻以称谓吴公铸以保康军节度提举万寿观薛知院极称之曰节使观使史相弥逺却称曰观使节使相公二公世官必各有据
　　秃头防御
　　军功内官虽授防团若未去阶官【谓上有左武大夫之】但视遥郡惟近邸不帯阶官非有功特转不许去阶官俗谓之秃头防御使去横榜用圆状视从臣矣
　　贤良
　　绍兴二年三月资政殿大学士王绹表臣昨任提举万寿观兼侍读正月二十四日奏事殿中乞以臣父故宣德即赠太子太保先臣发元祐中应贤良方正能直言极谏科目所进防论十卷凡五十篇装褾毕日依臣见进故事例诣通进司投进面奉圣防依奏绹旋得请提举洞霄宫缴进其父所为五十篇之文表畧曰惟元祐之纪元复制科而取士维时司马光之客有若刘安世之贤见所为书举以应诏因知已之迁谪并荐士而弃捐事与志遗言随名寝盖是安世既贬发因不得召东坡尝得其词业致书谓虑深词达非浅陋所及又曰秦少游未第王贤良久困塲屋是也挥麈録载张咸汉州人应制科初出蜀过防州郡知名士也一见遇之甚厚因问曰四科优劣之差见于何书张无以对守曰载孟子注中因阅示之且曰不可不牢拢之也张道中漫思索著论成篇至阁试六题以此为首主文钱穆父览而异之为过阁第一咸即浚父也二贤良可谓有子矣绍翁窃考挥麈所载叅以本朝六题之制必先经题注疏而后子史以孟子注为首殆恐不然曽慥序李贤良【髙庙讳】字泰伯诗云尝试六题已通其五惟四科优劣之差不记所出曰吾于书无所不读惟平生不喜孟子故不之读是必出孟子拂袖而出人皆服其博泰伯自序其文曰举茂才罢归其明年庆歴癸未秋科所着文云云则是张公咸与泰伯同试于庆歴壬午张遂中选李遂报罢区区科目亦有幸不幸焉以挥麈録考之则黜泰伯者钱穆父也南康祖无择叙泰伯之文曰天子举茂才异等得召第一既而试于有司有司黜之呜呼岂有司之过其泰伯之命无择叙其文未尝有不读孟子之説门人陈次翁为撰墓铭亦曰曽充茂才有富国强兵三策易礼二论合五十首天下诵及退居为周礼致太平论并序五十首其敌天命又有潜书庆歴民言寄范富孙公四书长江赋初未尝及不读孟子之説惟公盱江集中有常语非孟子其文浅陋且非序者所载疑附防不读孟子之説者为之勦入非泰伯之文明甚绍翁谨按登科记庆歴二年壬午岁八月固尝召试才识兼茂科时阁下六题其一曰左氏义崇君父二曰孝何以在德上下其三曰王吉贡禹得失孰优其四曰经正庶民兴其五曰有常德立武事其六曰序卦杂卦何以终不同初无四科优劣一题不知曽慥序泰伯之诗何为凿空立为此题当时六题中唯经正庶民兴出孟子此儿童之所知泰伯纵不喜孟子不应父生师教以来即不许读孟子且非孟子注之比绍翁窃考本朝有司命题不过六经本注与正义中出或不出正义未闻出子史注疏者曽慥挥麈恐决无所据是岁庆歴二年壬午中选者乃殿中丞钱明逸实入第四等而魏公之父咸实中选于绍圣元年时为剑南节度推官则绍圣又与庆歴不同本朝前后阁试未尝有四科优劣之题惜乎绍圣六题独缺不载参合登科记挥麈録之説则泰伯所试乃经正庶民兴出孟子正文实试于庆歴二年壬午八月咸试四科优劣之差实试于绍圣元年九月同试者右通直郎吴俦福州布衣陈旸是岁上以进士策有过于制科者遂罢试山台赵汝读常容况问绍翁以四科优劣之题即答之以见于挥麈所载实出于孟子大人天民之第二注末一句云汝读即阅孟子得之因叹自父兄以来寻此题不见今乃得之于子因归而着此以袪后人之惑犹有三则续刻
　　第一则
　　自绍兴二年复置此科士无应令者至乾道七年十一月始取贤良方正能直言极谏科一人则眉山李垕也自孝宗即位十年制科诏凡一再下时科目乆废士皆不能为此学乾道八年正月翰林汪公以垕应诏取其五十篇之文献之于上上屡对近臣称奨谓宜寘之优等以徕多士巽岩李公焘其父也寻摄右史直前奏事上面谕尤宠有司拘守令持之乆不下迄用干德咸平景德典故亟令召试中书垕尝一辞不获【盖以东南士人忌之者众】九年夏四月汪公出守平江右丞相陈公出守福唐五月巽岩请补外七月得荆湖节垕以状自列乞侍亲飬待命于外上曰今秋八月令中书引试时荐者汪公与王召大臣已去国垕惧为当路所嫉故恳辞再三年遂听其侍亲以行十年始召试中书六论命题已稍异盛时之制一曰人主有必治之道二曰汤法三圣三曰人者天地之心四曰律歴更相治五曰三家言经得失六曰杨雄张衡孰优六论合格宰执持文卷以奏御玉色驩动曰继今其必有应书者矣上曰垕五题皆精记所出虽汤法三圣不记所出而能举上下文数百字可谓难矣盖本朝六题四通即谓之合格垕亦既通其五矣宰执又同辞而进曰垕之弟塾亦为此学上曰盛事盛事防召塾试有司抉魏相传内尧舜汤禹四字以笼之塾不能记因赐帛报罢轻薄子至作谑词其畧云六论不知出处写得乌梅几个圣恩广大如天也赐束帛归去世俗遂谓无真贤良由是窃名应科者亦得以售其伪且谓东坡犹不记六题出管子子由同试直以笔管敲试案方悟此又齐东之语与谓李泰伯不记四科之题大略相似按东坡所试题一曰王者不治外裔二曰信礼义以成德三曰刘恺丁鸿孰贤四曰礼以养人为本五曰既醉备五福六曰形势莫如德五题俱精贯惟形势莫如德东坡误认以为出于诸侯王表子由知其出于吴起对传而特不记其出于传賛之束句俗谓子由不记信礼义以成德出论语樊迟请学稼下注东坡因老兵斟铜蟾溢砚坡恚曰小人哉子由遂悟虽六题有此然其説亦不经与所传管子事一也刑赏忠厚之至盖省试论非制科题云
　　第二则
　　愧郯録载大中祥符六年言者谓汉举贤良多因灾变今受瑞登封不当复置此科遂罢之故天圣七年复置此科咸平四年四月诏学士两省御史五品以上尚书省诸司四品以下内外京朝官幕职州县及草泽各举贤良方正能直言极谏一人已帖职者不举是年八月及试贤良方正能直言极諌科至景德二年复置六科一曰贤良方正能直言极諌二曰博通坟典达于教化三曰才识兼茂明于体用四曰武足安边五曰洞明韬畧运筹决胜六曰军谋宏逺才任边寄委中书试论六首合格者亲试是谓六科盖前此止设贤良一科今复唐六科愧郯惜未精考以为初不见罢科之日而有复科之诏此乃复唐六科之诏故也六题既命试至制防则恕矣愧郯又疑林陶学士院不合格以为前无此一试不知干德二年令吏部试策一道已有旧比今但不试吏部试于学士院耳
　　第三则
　　巽岩李公焘制科题目序阁试六题论不出于经史正文非制科本意也盖傲天下士以其所不知先博习强记之余功后直言极諌之要务抑亦重惜其事而艰难其选使贤良方正望而去者欤然而士终不以此故而少挫其进取之锋问之愈深则对之愈宻歴数世未尝有败绩失据之过士真多能哉斯执事优容之也迨熈宁中陈彦古始不识题有司准试不考而制科随罢君子谓彦古不达时变宜其出也先是孔文仲以直言极谏忤宰相意驳髙第斥小官彼佼佼焉思纵其滛心以残害典则厌是科之不便于己也欲亟去之而不果遂亟去之而不果遂则姑置焉名存而实亡矣凡所谓贤良方正者尚肯复从其游彦古区区昧于一来是必不敢髙论切议也殆揣摩当世求合取容耳传注义疏之纎防且不及知矧惟国家之大体渠能有所发明哉而执事者犹恶其名决壊之然后止彦古之黜宜也而使天下遂无得以贤良方正能直言极谏举者独何心欤至于元祐仅复旋废其得失之迹又可见矣今天子明诏三下而士莫应岂非犹惩于彦古故盖古所谓贤良方正者能直言极諌而已今则为博习强记也直言极谏则置而不问殆恶闻而讳听之逐其末而弃其本乃至此甚乎此士所以莫应也余勇不自制妄有意于古人直言极谏之益而性最疎放勉从事于博习强记终不近也恐其幸而得从晁董公孙之后曽是弗察而猥承彦古之羞乘此暇日取五十余家之文书掇其可以发论者数十百题具如别録间窃颠倒句读窜伏首尾乃世之覆物谜言虽若不可知而要终不可欺戱与朋友共占射之贤于博奕云尔实非制科之意也绍翁窃详巽岩李公之序谓熈宁中陈彦古始不识题有司准式不考而制科随罢先是孔文仲以直言极谏忤宰相意驳髙第斥小官其説有当考者熈宁三年九月试制科二人贤良方正能直言极谏科太常博士王【阙】才识兼茂明于体用科太庙斋郎张绘【皆成都人】时贤良方正台州司户叅军孔文仲对防入第三等诏以所对意尚流俗毁薄时政不足収録以惑天下观听令流内铨告示还任是岁御试罢诗赋用策七年以进士试防即与制举无异时政得失已许人上封事遂罢制科此后彦古何縁又复召试且特为彦古一人不通阁题而罢此科本朝阁试六题俱载登科记所缺者惟绍圣元年所出题尔不知彦古所不通者何题李公何不明载文仲不失一台州司户亦无官可斥也
　　髙宗六飞航海
　　挥麈第三録第一卷载髙宗六飞航海事有宣教郎知余姚县李颖士者募乡兵数千列其旗帜以捍拒之敌既不知其地势不测兵之多寡为之小却徬徨不敢进者一昼夜由是大驾得以自定海登舟航海事平颖士迁两官擢通判州事颖士字茂实福州人登进士第绍兴中为刑部郎中绍翁谨按挥麈所载李某事迹皆当盖绍翁本生祖也本生祖其先为光州固始人徙居建之浦城非福州也秀岩李公心传朝野佥载以真公德秀尝以书义魁乡举真公业词赋亦尝为魁著述斯难矣不知秀岩曽刋定否
　　韦居士
　　绍兴初时宰有荐韦居士于髙宗者髙宗谕之曰当今谁知有元祐人如韦许者又尝赒急之岂可以常人比哉命之以官韦名许字深道世为芜湖人从姑溪居士李之仪学不事科举筑室于溪上榜曰独乐藏书数千卷适黄鲁直兄弟蘓伯固父子来寓邑中相与游从许旧字任鲁直易之以深道而为之字説元祐诸公之贬逐士大夫畏祸虽素所亲亦不敢相闻有道江上者公独留连之极力赒急不顾其他士大夫以此多之了斋陈忠肃公为作堂记且为颂赠别政和中都邑以名闻于朝一时当路如建康帅卢襄给事宣城守张叔夜枢宻李宻大尚书合词以荐属朝廷多事命不果下至是宰臣又荐之云韦虽拜官而邑人犹称居士者盖了斋尝称之曰湖隂居士比载于芜湖图经图经盖韩果卿所撰曰绍孙尝以居士墓铭示韩云朱文公之门人贬逐正人贫无以为路费居士率致白金以邀诸路然则韦之赒急又不特元祐诸贤绍翁谨按绍兴元年至七月宰相范宗尹范罢而后左相吕頥浩又相秦桧至二年八月秦罢然后朱胜非再相图经谓绍兴初时宰有荐韦于上者恐非宗尹桧是必朱与吕耳
　　九里松字
　　绍翁乙集载吴説所书九里松字详矣后阅挥麈后六卷载吴传朋説知信州朝辞上殿髙宗云朕有一事每以自慊卿书九里松牌甚佳向来朕亦尝书之终不逮卿当复以卿书揭之説顿首称谢是日有旨物色説书犹藏天竺僧帑遂复掲之松门传朋自云如此但至今九里松字尚填以金过者皆见则绍翁乙集所载似是而传朋不以语挥麈何也以绍翁考之盖不特此按续稽古録绍兴二年六月颁黄庭坚戒石铭于郡县亦用金书圣人不没人之善如此
　　王正道
　　甲集载胡公铨请斩桧事因及王公论未暇详也挥麈録载王正道伦死于敌谓敌人欲用为留守不从杀之绍翁按前后敌使于洪公皓司马公朴敌皆尝以要职强之皆不屈然亦未尝杀之甚至纵其出入伦以不屈顾被祸如此以王氏家传庙记【攻媿楼公文】与挥麈所载絶异盖伦拘留北庭宻约宇文虚中刼敌反其地而南谋泄为敌所害自是待遇本朝使者如严冦盗矣
　　张通古
　　朝野佥载绍兴八年北使张通古以行台侍郎来聘稍工诗其还也归正燕人周与通古有旧乞送至境上通古赠诗为别云云绍翁窃谓彼法至严为之使者岂敢乞归正人至境又云秦桧尝示之以胡公铨封事一览即皆诵此佥载之过听也绍翁尝攷记载胡公封事一出敌中购以千金得之通古能成诵久矣何待诵于桧乎且桧为大臣何为与行人相授以胡公封事此皆当订正而后以备史氏之阙
　　史文惠荐士【张史异论已见前篇】
　　淳熈五年三月史文惠浩既再相急于进贤如初朱文公熹吕公祖谦张公栻曾氏逢辈皆荐召之朱公熹不仕几三十年累徴不就于是文惠勉以君臣之义即拜诏惟张公栻不至盖以文惠与其父魏公浚淳熈初议不合也君子立朝议多不合张公何慊而不至盖犹泥于本朝避嫌之制云
　　孝宗御制赐吴益
　　孝宗以太母故加眷吴郡王益益太母弟也秋气向清圣意怡怿至于手书御札一聨云称此一天风月好橘香酒熟待君来命近珰持益益入对顿首称谢上曰聊复当折简耳
　　闽人讹传兆域
　　愧郯録六卷载闽人讹传皇祖兆域可谓背治至人闽人妄中起妄谓朱信罪至防舌绍翁尝疑本朝寛厚必无是刑且朱信为本朝推本兆域其事虽缪其心不可谓之不忠神宗故怜之若非元丰具有赦后勿论指挥则闽人之妄未易破也讹传兆域在福州俱胘院灵石山愧郯误以为碎石山
　　天上台星
　　开禧用兵邓友龙程松为宣抚宣谕使板授其属谓之宣干时政府惟有陈自强居相位民謡谓之天上台星少人间宣干多或谓皇甫斌治于岳之城南群优所萃也其属謡焉又谓之城南宣干多又云宣威郡不问【宣威即斌也】恢复竟如何后有以节制今山讨李全者其属偎众又有易前二句云塞上军少城南节干多却扫编载旧制诸路监司属官曰勾当公事建炎初避髙宗嫌名易为干办时军兴属公数倍平时有题于传舍云北去军少南来干办多盖始此曹武惠以平江南功归诣閤门自称曰勾当江南公事回今世借授白帖辄自称某干管云
　　洞仙歌
　　绍兴间有题洞仙歌于垂虹者不系其姓名龙蛇飞动真若不烟火食者时皆喧传以为洞賔所为书浸达于髙宗天顔冁然而笑曰是福州秀才云尔左右请圣谕所以然上曰以其用韵盖闽音云其词曰飞梁压水虹影澄清晓橘里渔村半烟草今来古往物是人非天地里惟有江山不老雨巾风防四海谁知我一剑横空几畨过按玉龙嘶未断月冷波寒归去也林屋洞天无所认云屏烟障是吾庐任满地苍苔年年不扫久而知为闽士林外所为圣见异矣盖林以巨舟仰书桥梁水天然旁无来迹故人益神之
　　方奉使
　　乙集载莆阳方【阙】出使事详矣今又得之杨开国圭圭尝典方始属能言其与伪元帅辩难者甚至方见元帅元帅叱问之曰前日何故称兵今日何故求和词色俱厉公从容对以前日主上兴兵复讐为社稷也今日屈己求和为生民也二者皆是也元帅笑而不复诘开国乃文忠真公之外舅尝对真叹息云我軰更吃五十年饭【时圭年五十】也不防如此应对开禧间文忠为学官圭以三省枢宻院酒官充书云
　　草头古
　　嘉定间禁止青盖事盖起于郑昭先无以塞月课前録载其事太学诸生与京兆辩时相持之不下薛惠之极胡仲方榘皆史所任也诸生伏阙言事以民謡谓胡薛为草头古天下苦象其姓也谓虐我生民莫匪尔极象其名也薛不安其位力乞去时相谓曰弥逺明日行则尚书今日去薛不能不留自侂胄得柄事皆不之都司初议于蘓师旦后议之史卿而都司失职自时相用事始专任都司都司权居台諌上既未免以身任怨故天下之谤时聂善之亦时相所任大抵以洁斋真西山楼旸叔萧禹平危逢吉陈师虙軰皆秀才之空言善之帅蜀道从金陵逢吉之弟和为江东帅属迎劳之于驿邸聂因语之曰令兄也只是秀才议论应祥不乐竟不饯之衘之终身善之士人也胡薛以儒家子习于文法云
　　三元
　　朱文公熹字元晦中年自悔以为元为四德之长愧不足以称是遂易曰仲晦真文忠公名德秀字景元楼宣献公尝从容叩之以字义真答以慕元德秀之为人故曰景元楼公取诗注景行行止处示之则景之义为明谓髙山仰止对明行行止也真遽易为希元盖景元乃明元无谓也二公州里则同而文公又真公所闻而知之之师且谥又同一字而字义之误又皆能自知其非而易之然当时至今但称二公曰元晦景元而未尝称之曰仲晦希元盖其习称已久而不能以遽易也文忠始于举子命字之义非得于师友故始字曰实夫后乡曲有轻薄子曰只恐秀而不实故易曰景元若文公则不然其师友曰籍溪曰延平顾不能救其字之误也而必竢公之自悔其亦异于王通矣通之弟曰绩字无功通曰神人无功非尔所及也故终身名之
　　单防知防州
　　单防以家贫祈郡孝宗圣听髙逺知其所志从中大书御札云单防知防州后竟不赴易守建宁钱象祖尝献珠搭当于韩侂胄迨其致仕词臣草诏进封珍国公二事略相似也
　　宁皇御舟
　　张巨济字宏图福清人嘉泰间上书宁宗以慈懿陵今在湖曲若陛下游幸则未免张乐此岂履霜露之义宁皇感悟其言旋转一秩由此湖山遂无清跸之声非特俭德云御鹢至沉于波臣黄洪诗云龙舟大半没西湖便是光皇节俭图三十六年安静里棹歌一曲在康衢
　　两朝玉带之祥
　　徽宗亲解玉带以授康邸遂基火德中兴之祥事载国史诸书此不复载至髙宗以常德为孝宗潜藩尤有足纪者先是常德有玉带渠在城内本名永泰渠端拱初或以水由坤入于城府最利且避陵名更名秀水守臣龚颖秀水斗门以表之熈宁元年有异人号海蟾翁刘易者寓天庆观谓所善魏道士曰此水郡之玉带当有佩是者应之未几孝宗启社又流虹绕电之地实曰秀州亦秀水之防云
　　张公九成玉带
　　张公九成自为士时尝遇至人许以官爵见玉带则止后张为抡魁又天下相望所属人谓至人之説且騐防公与客共观王钦若以计取上方解赐玉带事则抚掌大恚曰奸臣奸臣声渐防而公逝矣嘉定间宁皇赐史弥逺赵师揆杨次山等以玉带唯弥逺上所解赐他皆于内府朝之仕者与四方之门生故吏泛然启贺赐带与赵杨等混然无别虽弥逺未尝留意俪语因览众启毕独取一启内解赐二字曰此却知弥逺是上解赐此启绍翁为人代作
  </div>
  <div class="pagination">
   <a href="四朝闻见录_page5.html">
    上一页
   </a>
   <a href="四朝闻见录.html">
    1
   </a>
   <a href="四朝闻见录_page2.html">
    2
   </a>
   <a href="四朝闻见录_page3.html">
    3
   </a>
   <a href="四朝闻见录_page4.html">
    4
   </a>
   <a href="四朝闻见录_page5.html">
    5
   </a>
   <span class="current-page">
    6
   </span>
   <a href="四朝闻见录_page7.html">
    7
   </a>
   <a href="四朝闻见录_page8.html">
    8
   </a>
   <a href="四朝闻见录_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
