<!DOCTYPE html>
<html>
<head>
    <meta charset="UTF-8">
    <title>寄园寄所寄 - 第 30 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寄园寄所寄 - 第 30 页/共 62 页</h1>
    <div class="content">
　　尧女有娥皇女英，舜妹有嫘手，舜女有宵明烛光，汤有帝乙归妹，周成王之女，嫁于陈，并未有封邑之号。至周中叶，天子嫁女于诸侯，天子至尊，不自主婚，使诸侯同姓者主之，始谓之公主。汉制帝女为公主，帝姊妹为长公主，帝姑为大长公主。《后汉制》皇女皆封县公主，仪服同藩王。（《客尹闲集》）

　　明初阁臣，大约初入为东阁，进文渊，又进武英，以及谨身（今为建极）华盖（今为中极）。惟文华，则二百余年来，在永乐间权谨以孝行举拜文华殿大学士；至万历三十五年，加山阴朱文懿公赓，亦一奇也。又殿阁递进不相兼，而高文懿毂以谨身兼东阁、王毅愍谨身兼东阁，又一奇也。（《涌幢小品》）

　　文臣称总督，武臣称总兵，皆是虚衔。总兵之名，见于元末明初，因之中山王伐吴檄曰：“总兵官准中书省咨云云”。至元统年，始有定名，曰总兵，曰副总兵。总督见于宣德中，巡抚总督粮税。至麓川之役，王靖远用之军务，侯琏继之，靖远转南兵部，亦曰总督机务。乙巳之变，于少保以本兵称总督，未几用之两广，又用之两广、湖贵，用之两广、川贵，用之陕西，用之宣、大。嘉靖时又用蓟、辽、保定，用之浙、直、江、福，并用之漕河。正德末年，武宗自称总督军务威武大将军，于是改总督为总制。嘉靖三十年，世宗以制字非人臣得称，仍改总督。胡梅林总督浙、直、江、福，是嘉靖三十八九年事，而民间至今称曰胡总制云。张经至总南直隶、浙江、山东、福建、两广，凡文官至总督，称军门巡抚，操江不与焉。抚操经过所督地方，要谒见，至大门外下轿，由中门入后堂相见。军门上坐，抚操列坐，其送迎军门，俱至大门外看轿。各总兵照抚操事例，移文俱用印信呈文，相见介胄行跪，勋臣亦由旁门庭参，其隆重如此。然总兵行跪，勋臣庭参，亦太甚矣。至近日操抚皆称军门，御史捶参将，陵僭又将何极？两广总兵旧皆以勋臣充之，嘉靖四十五年都给事中欧阳一敬题请革去，以流官都督代镇，覆允为例。韩襄毅公初至广时，三司官以地方残破，皆待罪行事，故初见行跪礼，后因之。嘉靖壬子，都御史遂昌应贾论令改正先朝巡不许携家，亦如巡抚按之制。景泰初，给事中李实等奏言镇守巡抚等官，动经三五七年，或一二十年，室家悬隔，一切疾病婚嫁，不能相通，甚有无子可矜者。乞敕各官携妻子完住，许之，由是巡抚始得携家。（同上）

　　文帝七年，令列侯太夫人无得擅征捕。如淳曰：“列侯之妻称夫人，列侯死，子复为列侯，乃得称太夫人；子不为列侯，不得称也。”然则妇人称太者，盖如是耳。（《孔氏杂记》）

　　子孙得称祖父之字。子称父字，屈原之言“朕皇考曰伯庸”是也。孙称祖字，子思之言“仲尼祖述尧舜”是也。《仪礼》筮宅之辞曰：“哀子某，为其父某甫筮宅。”又曰：“哀子某，来日某，卜葬其父某甫。”字父也。虞祭之祝曰：“适尔皇祖某甫。”卒哭之祝曰：“哀子某，来日某甫附尔于尔皇祖某甫。”字祖也。虞祭之祝曰：“适尔皇祖某甫，以齐尔孙某甫。”两字之也。（《日知录》）

　　政和初定命妇八阶，孺人次以室人，后改为安人，亦见于大诏令。今《职源》等书，亦不载也。（《学斋咕哔》）

　　五代时称朋友曰周旋人，杨彪称其妻曰乡里。（《涌幢小品》）

　　贡举之士，以有司为座主，而自称门生，自中唐而后，遂有朋党之祸。会昌三年十二月二十二日，中书覆奏，奉宣旨不欲令及第进士，呼有司为座主，兼题名局席等条疏进来者。伏以国家设文学之科，求真正之士，所宜行崇风俗，义本君亲，然后升于朝廷，必为国器。岂可怀赏拔之私惠，忘教化之根源，自谓门生，遂成朋比。所以时风浸坏，臣节何施？树党背公，靡不由此。臣等议，今日以后，进士及第任一度参见有司，向后不得聚集，参谒于有司宅置宴。其曲江大会朝官，及题名局席，并望勒停（李肇《国史补》：既捷，列名于慈恩寺塔，谓之题名；大宴于曲江亭子，谓之曲江会）。奉敕宣依宋太祖建隆三年九月丙辰，诏及第举人，不得拜知举官子弟，及目为恩门师门，并自称门生。刘克庄跋陆放翁帖云：“余大父著作为京教，考浙漕试，明年考省试，吕成公卷子皆出本房家藏。大父与成公往还真迹，大父则云上覆，伯恭见成公，则云拜覆，著作丈时，犹未呼座主作先生也。”寻其言，盖宋末已有先生之称，而至于有明，则遂公然谓之座师，谓之门生，乃其朋党之祸，亦不减于唐时矣。（《日知录》）

　　本朝亦禁称座师、门生，唯国子监祭酒司业，则刺揭直书生某人，余用光名而已。

　　《尔雅》父曰考，母曰妣。按古人自祖以上，通谓之妣，经文多以妣对祖而并言之。若《诗》之云“似续妣祖，燕畀祖妣”，《易》之云“过其祖，遇其妣”是也。《左传》“昭十年，邑姜，晋之妣也”，尤可证。（同上）

　　人伦称呼，古今多不同。《尔雅》称夫之兄为兄公，《逸雅》（汉刘熙撰）独称曰公，又曰兄忪（谓已所敬见之怔忡，自肃齐也）。洪迈初为弟妇保夫祷祠（夫随兄使金）曰：“顷以兄伯出使，夫婿随行。”迈初谓《汉书》虽有兄伯之言，然非弟妇出称，心疑未妥，后见《尔雅》，乃知当言“兄公出使”为是。然今俗妇人称夫之父，反曰公，而称夫兄为公者，绝不知也。然《尔雅》谓称夫之弟曰叔，则夫兄亦可谓伯矣，何乃为此异称也？又《尔雅》称父之{日弟}弟，先生曰世父，后生曰叔父，称父之兄妻曰世母，父之弟妻曰叔母。夫既可谓叔父叔母，则亦可谓伯父伯母矣，何以不言伯也？观《释亲四章》书，总无伯字。（《云谷卧余》）

　　《礼。檀弓》：幼名冠字，五十以伯仲。孔氏曰：人始生三月而加名，故云幼年名。年二十有为人父之道，同等不可复呼其名，故冠而加字。年至五十，耆艾转尊，又舍其字，直以伯仲别之。《士冠典》：二十已有伯某，而年至五十，直呼伯仲尔。朱文公曰：吾年五十，即称伯仲，除了下面两字，犹今人不敢斥尊者，而呼为几丈之类，是不可以自尊也。《玉藻》：士于君所言，大夫没则称谥，若字，士与大夫言，亦称字，以君前臣名，而大夫字之为贵。及与大夫言而字大夫，虽孔氏谓言及它大夫则呼宇，卑者盖亦字尊矣。（《稗史》）

　　今人别号字，印章往往不同，缘《说文》本无庵字，近俗也。予尝考之，字古书所用者，《蜀都赋》“八方蔼”，王充《论衡》“桃李梅杏，丘蔽野”，此取覆之义。至三国及晋，始有幔、闾之语，与今人所用字义同，字不可谓不古也。但篆籀以《说文》为宗，《说文》不载之字，用于印章，似为未妥。又按古篆有作者，又止借者，《石鼓文》作，其字从穴，穴亦人居也。近见温陵古寺一册，有元人止印章，字作，详《玉篇》皿部，有乌含切，覆盖也。考古阁有伯戋馈，器皿，而借为舍字，恐舍形似器，亦犹汉阙之觚棱，其形亦本酒器也。（《升外集》）

　　旧制生员惟有廪膳增广，虽然，廪膳有额，增广无额。成化初，京师语曰：“和尚普度，秀才拘数。”礼部姚夔颠覆国祚，不得已请奏，故附学立焉。（《四樵野纪》）

　　增广有额自宣德四年始，至景泰元年，照旧无额，后成化三年又额。（《尧山堂外纪》）

　　左右参将之名，起于洪武二十年，即左右副将军也。游击之名，见于武则天，以传游艺为之，用以罗织者，佐击起嘉靖年间。（《涌幢小品》）

　　凡士司官有武衔者，宣尉使同知安抚司，正长官副长官，士千户百户之类是也。又文衔者，上府同知通判推官士州同士县丞主簿巡检之类是也。长官司有属宣慰司者，有属府州县者，有属卫者。武衔士官，与属宣慰长官，专用目把汉把，亻夷而亻夷者也。文衔士官与属府州长官，事统于郡守州守县令，亻夷而汉者也。属卫长官，与卫官世姻，而势难钳制，不亻夷不汉者也。（同上）

　　监生历事起于天顺时，兵部尚书马昂所题，谓曹务机要，上下疏牍关系，不宜专委胥吏。当择监生文行明慎，综达时务，俾专司缮录，因课功高。其入铨常资，诏下所司通行，著为令。（同上）

　　男女之合，二情交畅，阴血先至，阳精后冲，血开裹精，精入为骨，而男形成矣。阳精先入，阴血后参，精开裹血，血入居本，而女形成矣。阳气聚面，故男子面重，溺死者必伏。阴气聚背，故女子背重，溺死者必仰。走兽溺死者，伏仰皆然。阴阳均至，非男非女之身，精血散分，胎品胎之兆。父少母老，产女必羸。母壮父衰，生男必弱。古之良工，首察乎此，补羸女先养血壮脾，补弱男则壮脾节色。羸女宜及时而嫁，弱男宜待壮而婚，此疾外所务之本，不可不察也。（《褚氏遗书》）

　　饮食五味，养髓骨肉血，肌肤毛发。男子为阳，阳中必有阴，阴之中数八，故一八而阳精升，二八而阳精溢。女子为阴，阴中必有阳，阳之中数七，故一七而阴血升，二七而阴血溢。阳精阴血，皆饮食五谷之实秀也。方其升也，智虑开明，齿牙更始，发黄者黑，筋弱者强。暨其溢也，凡充身肢体手足耳目之余，虽针芥之沥，无有不下。凡子肖形父母者，以其精血尝乎父母之身，无所不历也。是以父一肢废，则子一肢不肖其父；母一目亏，则子一目不肖其母。然雌鸟牝兽，无天癸而成胎者，何也？鸟兽精血，往来尾闾也。精未通而御女以通其精，则五体有不满之处，异日有难状之疾。阴已痿而思色，以降其精，则精不出，内败，小便道涩而为淋。精已耗而复竭之，则大小便道牵疼。愈疼则愈欲大小便，愈便则愈疼。女人天癸既至，逾十年无男子，合则不调；未逾十年思男子，合亦不调。不调则旧血不出，新血误行，或渍而入骨，或变而为之肿，或虽合而难子。合男子多则沥枯虚人，产乳众则血枯杀人，观其精血，思过半矣。（同上）

　　建平王妃姬等，皆丽而无子，择良家未笄女入御，又无子。问曰：“生男有道乎？”翟褚澄曰：“合男女必当其年，男虽十六而精通，必三十而娶；女虽十四而天癸至，必二十而嫁。皆欲阴阳气完实，而后交合，则交而孕，孕而育，育而为子坚壮强寿。今未笄之女，天癸始至，已近男色，阴气早泄，未完而伤，未实而动；是以交而不孕，孕而不育，育而子脆不寿，此王之所以无子也。然妇人有所产皆女者，有所产皆男者，大王诚能访求多男妇人，谋置宫府，有男之道也。”王曰：“善。”未再期，生六男。夫老阳遇少阴，老阴遇少阳，亦有子之道也。（同上）

　　宣德中，赐太监陈芜雨夫人，天顺初，赐故太监吴诚妻两京第宅庄田，见《水东日记》诸书。予按《高力士传》，河间男子吕玄晤吏京师，女国姝，力士娶之，玄晤擢自刀笔吏，至少卿。《李辅国传》帝为娶元擢女为其妻，擢以故为梁州刺史。《朱子语类》梁师成妻死，苏叔党范温皆衰临哭。由是观之，人有妻，古今所同也。京师人谓此曹性男犹在，必须近女，岂其然乎？（《皇朝盛事》）

　　都者美也，鄙者陋也。《诗》云：“彼都人士。”《史记》云：“五大夫，荆之鄙人也。”以帝王所居文物整齐，士女闲雅为美，故曰都门，曰都人。以边陲郊野风裕疏略可鄙，故曰鄙民，曰鄙人。《左传》子产治郑，都鄙有章。（《铅椠》）

　　◎人事遇大事大疑，出片语而措泰山之安。宰相必用读书人，信哉！顾十七史从何处读起，皋禹所读何书，亦曰开卷有益，未必不资一时之酬对云尔。

　　仁宗亲信夏原吉最切，每朝罢，必呼至近御前，或随至便殿，面议政务。凡内诸司所进章疏，命拟旨，公拟旨多云“某部知道”。或以问公，则曰：“予夺之柄，非臣下所敢事，故付之六部，定其可否而复取上裁，则事有所分，而权不下移也。”后旨多云“某部知道”，仿此。（《皇明泳化类编》）

　　杜诗：“今朝汉社稷，心数中兴年”，人多疑子美误用，注中竹仲反，而不知其出处。按《宋史。笔断》曰：“中兴谓中于理而复兴也，犹曰应当兴耳。”（《杜诗注》）

　　朱子尝曰：“科举坏人心术，故其议学校贡举，谓今之为法，其所以教者，既不本于德行之实，而所谓艺者，又皆无用之空言。至于其弊，则所谓空言者又皆怪妄无稽，而适以败坏学者之心志，是以人才日衰，风俗日薄。”近代归震川与潘子实书曰：“科举之学，驱一世于利禄之中，而成一番人才。世弊已极，士方没首濡溺于其间，无复知有人生当为之事。荣辱得丧，缠绵萦系，不可解脱，以至老死而不悟。”二公之言，深中应举士子之弊。（《云谷卧余》）

　　唐人举进士，必行卷者为缄轴，录其所著文，以献主司也，其式见《李义山集》新书序，曰：治纸工，率一幅以墨为边准（今俗呼解行也），用十六行式（言一幅解为墨边十六行也），率一行不过十一字。（《演繁露》）

　　唐太宗罢周公祠，始以孔子为先圣，颜回为先师，此后世学校专祀孔子之始。前此所谓先圣者，周公也。先师者，孔子也。后世惟以颜子配享。（《古今原始》）

　　唐明皇始改颜回等从祀孔子者为坐像。（同上）

　　明皇始诏孔子门弟子从祀，前此孔子弟子，惟列像庙堂，不预飨祀。至是因李元璀言，始得列享于左丘明等二十二人之上。（同上）

　　梓潼神祠，在处有之，而学宫事之尤谨。按梓潼为四川属县，四川上直参宿，参有忠良孝谨之象，其山水深厚，为神明之所宅。或谓斗魁为文昌六府，主赏功进爵，故掇科之士，往往事之。或谓神为张宿之精，《诗》所谓张仲孝友是也。（《三余赘笔》）

　　旧制殿试，皆有黜落，临时取旨，或三人取一，或二人取一，或三人取二。故有屡经省试取中，摈弃于殿试者。故张元以积忿降元昊，大为中国之患。朝廷始囚其家属，未几复纵之，于是群臣建议，归咎于殿试黜落。嘉二年三月辛巳，诏进士与殿试者，皆不黜落，迄今不改。是一叛逆之贼子，为天下后世士子无穷之利也。（《客中闲集》）

　　礼冠而字之，敬其名也，《春秋》以称字为荣。同辈相称以字，至有称名者，见诸诗文，殊为典雅。近世谀佞成俗，直称表号，以为简慢，遂仅呼一字而以翁老承之，虽少年稚子，无不蒙此称者。夫父母存，恒言不称老，子舍而居尊长之名，冲幼而甘衰耄之目，岂非不祥？至形之文翰诗题，俗陋又不待言矣。（《云谷卧余》）

　　余读《莫氏入林》，有未四十称翁者，作诗讥之，今更不尔，可姗也。

　　江阴李诩《戒漫笔》曰：余少时肄业，并未见窗稿刻本。有书贾在利考朋友家，抄得窗课数十篇，每篇誊写二三十纸，到余家塾，栋其几篇，每篇酬钱或二文，或三文。忆荆州（唐顺之）中会元，其稿亦是无锡门人蔡瀛与一姻家同刻。方山（薛应）中会魁，其三试卷，余为从臾其常熟门人钱梦玉以东湖书院活板印行，未闻有坊间板，今满目皆坊刻矣。杨子常彝曰：“十八房之刻，自万历壬辰《钩玄录》始旁有批点，自王房仲士肃选程墨始。至乙卯以后，而坊刻有四种。曰程墨，则三场主司及士子之文；曰房稿，则十八房进士之作；曰行卷，则举人之作；曰社稿，则诸生会课之作。至一科房稿之刻，有数百部，皆出于苏杭，而中原北方之贾人，市买以去，天下之人，奉以为的，而他书一切不观。”（同上）

　　近时吕□□选本，为海内圭璧，他皆杂以窗作，借新榜人名目行世。及本人既发，则又刻在稿上，曰误刻订正，曰借某人刻，此风甚薄，渐至乡会墨皆膺作。今奉新令，礼部颂行真本，妍丑难掩矣，学者可不奋诸？

　　明太祖建国学于南都，乃制秀才监生之衣巾，既成，太祖亲服而试之，问马皇后曰：“汝谓我何所似耶？”后笑答曰：“似一个老官也。”至今监中皂隶，诮监生为老官。（《泳化续编》）

　　元，大也，始也，首也。人君立极建元，不曰一年而曰元年。每岁首月，不曰一月，而曰正月。正月一日，曰元日，盖欲人君体元以居正也。按古帝王纪元，始于汉。以一字纪元者，始于汉文帝后元年，景帝中元年。以二字纪元者，始于汉武帝建元元年。以三字纪元者，始于梁武帝中太通元年。以四字纪元者，始于汉哀帝太初元将元年。改元始于文帝十七年，辛垣平言候日再中。居项之，日却复中，于是更元年后，平以诈伏诛。（《客中闲集》）

　　子过其父为跨灶，解者纷纷，闻边徼中相马者言：马前蹄之上，有两空处，名曰灶门。凡善走之马，前蹄之痕印地，则后蹄之痕，反在前蹄之先，故军中人，谓之跨过灶门。考之东西南北，率同此称，夫跨从足后步过前，似后人追过前人之意，以拟子父于义为协。（《幽草轩录》）

　　古者拜礼，非特首至地然后为拜也，凡头俯膝屈手动，皆谓之拜。按《周礼》辨九拜之仪，一稽首，二顿首，三空首，四振动，五吉拜，六凶拜，七奇拜，八褒拜，九肃拜。稽首拜头至地下，顿首拜头叩地也，空首拜头至手也，振动以两手相击也，奇拜一拜也，褒拜再拜也，肃拜但俯下手，即今之揖也，何尝专以首至地为拜也？乃知禹闻善言，则拜如揖之类是也，岂仆仆之谓哉！今人或以顿首，施于卑下；不知拜头叩地，岂卑下之所安乎？古者男女皆跪，男跪尚左手，女跪尚右手，以此为别。自唐武后尊妇人，始易今拜而不屈膝，此见张建章《渤海国记》。然又观《北史》，周时诏内外命妇拜宗庙及天台，皆侥伏。则知前此妇人盖已有不跪者矣。（同上）

　　隋唐之代，贡士皆考功主试。玄宗时，考功员外郎李昂为之举人，颇肆诋词。玄宗以员外郎望轻，遂移贡举于礼部，以侍郎主之，礼部选士自兹始。又淳化三年三月四日，帝御崇政殿试进士，诏糊名考校，定其优劣为五等。第一至第二第赐及第，第三第四赐出身，第五赐同出身，五等之分，自此为始也。天圣五年，始曰甲。则天永昌元年二月，策问贡举人于洛城殿前，殿试自此始。（同上）

　　子者，男子通称，孔子大圣，孟子大贤，例只称子。孔子汉号夫子者，邢《孝经疏》云：“孔子尝为鲁国大夫，故弟子连官称尊之，以别余人也。”后之尊师者，因例曰夫子。近时朱文公称周程，特曰子周子、子程子，复于姓上系子。按《公羊传》曰：“子公羊子、子司马子。”何休释云：“加子姓上，名其为师也。”若非师而但有德者，不以子冠氏上，朱子于周、程，盖尊师之。（《识遗》）

　　《白虎通》曰：“贽用雁，取其随时南北，不失其节，明不失女子之时也。”《仪礼》云：“《昏礼》用雁，取其顺阴阳往来之义。”《昏礼》曰：“贽不用死。”故《诗》云：“鸣雁。”《六经天文编》云：“雁得中和之气，热则即北，寒则即南，以就和气。为礼币者，一取其信，一取其和也。”焦弱侯曰：“亲迎执雁，先儒谓取不再偶之义，考《仪礼》自纳采、问名、纳吉、请期、亲迎，凡五用雁。夫雁非时有之物，而生者尤为不易，使昏礼而必需是，则天下之不得妻者多矣，不如易以鹅者为是。”（《云谷卧余》）

　　鹅终非雁也，失古人初意。吴徽仲施虹玉辈，皆以银制雁行之。余谓刻木为雁，绘以采色，既肖飞鸣之形，复可贫富通用，则道学之乡，古礼可复，亲迎可行矣。

　　《物类志》曰：“将斧潜于妊妇床下斫之，必生男，试将斧子雌鸡欲卵时，可验也。旧有佩雄黄精，衣冠照井之说，亦与胎教同其意耳。无意中呼妊者回头过户限，视其左右，以知男女。孕妇食桑椹，复食鸡鸭蛋子，横生；食姜，子六指；在孕恒闻鹰鹞声，生子不畏雷。未曰：”阴经方动而交，则子生发白肝枯，俗名社公，皆气之不纯焉耳。‘经曰：“阴搏阳别，谓之有子。’按尺内也，以左右辨男女。医曰：”心脉动如豆大，肝脉滑而两尺甚者，妊也。命门旺为男胚，心动肝滑而两尺弱者，别病也。‘“（《物理小识》）

　　《南史》张元始及朝野佥载曹大年邴吉以此断之。唐张族《耳目记》柳州曹泰八十五生子曰曾，日中无影，曾年七十方卒。张孟奇言今不验，则遂有帷簿之疑。又言贤囊下<角力>，谓之影智，以为甚言其精衰耳。老人亦有强于后生者，或曰一岁中，其影仿佛；及长，血气自旺，则与人同。（同上）

　　苏州范公某老而生子允隆，外人多疑之。范乃广召亲友，酒酣，出己足六指示之，抱子出足亦六指，众议乃息。允隆己未召试博学宏词。

　　黎久曰：“有处女孕者，其家讯掠百至，而卒无明验也。或神交气交，或精交；女国照井而孕，亦气交之理乎？”《外纪》鞑靼有女国曰亚玛作搦，俗惟春月容男子一至其地，生男辄杀之。（同上）

　　《颜氏家训》言江南风俗，二亲若在，每至生日，常有酒食之事。无教之徒，虽以孤露，其日皆为供顿，酣畅声乐，不知有所感伤。程氏云：“人无父母，生日当倍悲伤，更安忍置食张乐以为乐？若具庆者可矣。然梁元帝当载诞之辰，辄斋素讲经。”唐太宗谓长孙无忌曰：“是朕生日，世依皆为欢乐，在朕翻为感伤。今君临天下，富有四海，而欲承颜膝下，永不可得，此子路有负米之惜也。《诗》云：”哀哀父母，生我劬劳。‘奈何以劬劳之日，更为宴乐乎？“泣数行下，群臣皆流涕。则前世人主未有生日为重，而庆贺成俗已久矣。《漫录》又说唐中宗以降诞日，宴侍臣内戚，与学士联句，人主生日乐宴为寿，殆始见此时，固莫盛于明皇也。按唐开元十七年八月，上以生日宴百官于花萼楼下，左丞相乾曜、右丞相说帅百官上表，请以每岁八月十五日为千秋节，布于天下，咸宁宴乐，休暇三日，此置节之始。十九年以千秋节降死罪流，以下原之，此恩赦之始。二十四年八月千秋节，群臣皆献宝镜，张九龄献《千秋金镜录》。至代宗大历元年十月，上生日，诸道节度献金帛器服、珍玩骏马，此受贡之始。德宗以诞日，岁诏佛老者大论麟德殿，并诏给事中徐岱等讲说，此说法之始。穆宗长庆元年，诏：”七月六日，是朕载诞之辰，其日百僚命妇，宣于光顺门，进名参贺，朕门内与百僚相见。“虽尝敕停，寻复行之，此进名受贺之始。长庆四年敬宗初立，徐泗观察使王知兴以上生日，请于泗州置戒坛，度僧尼资福，此度僧之始。文宗开成二年，诏：”朕之生辰，不欲屠宰，用表好生，非是信尚空门，将希无妄之福。自今宴会疏食，仕陈西醯，永为常例。“此禁屠宰之始。纪节以来，袭为大典，虽本自开元，而明皇久以生日为重矣。王皇后宠衰，泣曰：”三郎独记不得何忠脱紫半臂，换一斗面，为生日汤饼耶？“盖旧事也。明皇不惟自寿，每自让皇帝宪，生日必幸其宅，移时宴乐。惠宣太子业被疾，明皇自视，会既愈，幸其第，置酒赋诗，为初生欢，此恺悌之至情。天宝十四年六月一日，贵妃杨氏生日，幸华清宫，于长生殿奏新曲。会南海进荔枝，因名荔枝香。天宝十载正月，安禄山生日，赐衣服、玩器、酒馔，以宫妾蕃将亦用此。朱仲新云：”唐人生日，多具汤饼。“引梦得送张与诗：”尔生始悬弧，邀我作上宾。引箸举汤饼，祝赐天麒麟。“此当谓初生时，少陵自有宗武诗也。《云溪友议》载西川韦相公皋因作生日，节镇皆贡珍奇，独东川卢八座送一歌姬为馈。（《爱日斋丛抄》）。
</div>
    <div class="pagination">
<a href="寄园寄所寄_page29.html">上一页</a><span>...</span><a href="寄园寄所寄_page25.html">25</a><a href="寄园寄所寄_page26.html">26</a><a href="寄园寄所寄_page27.html">27</a><a href="寄园寄所寄_page28.html">28</a><a href="寄园寄所寄_page29.html">29</a><span class="current-page">30</span><a href="寄园寄所寄_page31.html">31</a><a href="寄园寄所寄_page32.html">32</a><a href="寄园寄所寄_page33.html">33</a><a href="寄园寄所寄_page34.html">34</a><a href="寄园寄所寄_page35.html">35</a><span>...</span><a href="寄园寄所寄_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
