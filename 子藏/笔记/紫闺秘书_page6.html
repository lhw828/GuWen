<!DOCTYPE html>
<html>
<head>
    <meta charset="UTF-8">
    <title>紫闺秘书 - 第 6 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>紫闺秘书 - 第 6 页/共 18 页</h1>
    <div class="content">　　提腾先要知西到。到此东来岂不知。
　　答曰。东到西来。岂不知铅归汞舍。必无不觉入于我体。去他身施我体无中之有。有中之无。有丹施设此真施。无物作为斯假作。虽然有物却无影而无形。本是无形又有知而不觉。此已知西到东来。又不知登天之后几提到泥汍顶否。
　　西到东来小喜欢。登天之后膝忙蟠。
　　轻轻九九三三拔。重重三三九九搬。
　　先进尾闾经夹脊。次临玉枕到泥汍。
　　果然运上泥汍顶。将是仙家大喜欢。
　　答曰。邂逅之时。便是槌胸之锦。登拔之后。疾为蟠膝之方。轻轻九九拔于前。重重九九提于后。易行水面。难过山头。尾闾夹脊已能行。玉枕泥汍须欲到。泥汍既到。未能神合之欢。重楼将经。方是仙家之喜。此已知提拔。但不知如何得下于重楼否。
　　欲下重楼至易哉。泥汍顶上降将来。
　　喉边吸涕频催坠。鼻内栽葱渐引开。
　　顷刻无为方到口。须臾不动自临腮。
　　滴流咽在丹田里。十月浇培结圣胎。
　　答曰。里到重楼。必自泥汍上。下欲寻丹府。自然空窍中行。催来吸涕于喉边。引坠栽葱于鼻内。临歧到口切休为将切近腮。须莫教前头采取工夫止用一时。后面浇培进退仍加十月。此结上文择日节次中间未尽者杂集愿闻。
　　【其一】
　　牢固阴精是筑基。筑基惟有守其雌。
　　其雌不动坚牢固。牢固阴精是筑基。
　　答曰。牢固者。谨守也。阴精者。真汞也。我能谨守其汞谓之筑基。筑基贵乎守雌。而不守雌。茍能守雌而不守雄。谓之牢固阴精。其基可指。
　　曰而筑成否。咦知道么行。
　　风生花必落。瓶正水还盈。
　　【其二】
　　基址坚牢可学仙。学仙须是觅真铅。
　　真铅未采牢基址。基址坚牢可学仙。
　　答曰。基址者，丹田之总名也。坚牢者。真汞不耗。入丹田中。留得真汞方可学仙。故学仙不独留真汞。尤必觅真铅。未能采此真铅。先须筑基。诚能筑基。而后采铅。采铅而铅又得。则学仙之诀正此。否。咄说与你。
　　有酒堪邀客。无钱怎作商。
　　【其三】
　　生药时辰要得知。得知方可配东西。
　　东西未会知生药。生要时辰要得知。
　　答曰。生药者。生铅也。时辰者。时候也。要得知者。我必知生铅之时候也。然我既知生铅之时候。方可采来与汞相配。故曰。得之方可配东西。东西者。即铅汞也。当初未会之时。要知生药之候。茍或不知。则有疾生之患。岂非生药时候要得知。否。咦俟候者。
　　潮动金光现。潮来水势慢。
　　【其四】
　　敲竹相通始鼓琴。鼓琴敲竹惹清音。
　　清音未至当鼓竹。鼓竹相通始鼓琴。
　　答曰。鼓竹者。舞我之物也。鼓琴者。惹彼之物也。此言舞我物而惹彼物也。既舞我物又惹彼物。则清音自然动矣。咄不是要。
　　弦宽休发矢。风动可行舟。
　　【其五】
　　争战须知让彼凶。彼凶我自莫容雄。
　　容雄不会相争战。争战须知让彼凶。
　　答曰。争战者。交姤之际也。让彼凶者。由他自动也。此言交姤之时。须让彼动。彼动我却不动。我若也动。便战不肿。否。咦休放肆。
　　欺人自欺己。输己自输人。
　　【其六】
　　他到我家莫放他。放他走了这金花。
　　金花未放擒他到。他到吾家莫放他。
　　答曰。他到吾家者。乃西到东来之谓也。莫放他者。乃登天蟠膝之谓也。他得到我家欲紧擒住。放他失去。不惟费了我许多前面工夫。抑又损了他后面这些药物。学者待其月桂将开。速下手攀到家中。便死也莫放他去。否。咄擒住了。
　　未来难怪我。既至弗由之。
　　【其七】
　　颠倒行持得倒颠。倒颠两物始完全。
　　完全还籍行颠倒。颠倒行持得倒颠。
　　答曰。颠倒者。地天也。倒颠者。逆行也。此乃前二诗之工夫。此乃一诗之功效。学者能作地天则逆行。逆行则异于常道。异于常道则两物完全。两物完全果自地天之取致。否。咦要识此。
　　彼非居我上。西怎到东来。
　　【其八】
　　希望真铅要至诚。至诚尤用汞相迎。
　　相迎不辏徒希望。希望真铅要至诚。
　　答曰。希望者。心之所也。先天者。先天真一无也。我欲先天真一过我身来。实由至诚所致。既至诚矣。尤必于自己近便处。运一点真铅以迎之。迎时又要一个恰好。否。咦小心些。
　　龙休寻白虎。虎自觅青龙。
　　【其九】
　　擒住阳精号得铅。得铅之后即登天。
　　登天九九能擒住。擒住阳精号得铅。
　　答曰。擒住者。不容走泄也。阳精者。先天一之无的名也。我若不走。先天真一之无号曰得铅。既得铅。疾登天。九九运数毕。则阳精始擒得住。擒得岂不以得铅为号乎。否。咦没得说。
　　登天天必起。车水水放升。
　　【其十】
　　连运河泉势挺然。挺然提拔自连连。
　　连连转动凭车运。车运河泉势挺然。
　　答曰。车由水而制水。凭车而升。势挺然若猛虎之势。故曰。车运河泉势既挺然。物始连连。物之连凭车运。旋车之运。旋籍吾势之挺然。否。咄这件物。
　　升腾难得见。冷暖自家知。
　　【其十一】
　　头上明明由聪门。聪门信至好心存。
　　心存水火龙头上。头上明明有聪门。
　　答曰。头上者。头顶之上也。聪门者。通信之门也。龙者我也。此言人头顶之上明明有个聪门。采得彼之信必须运到此门。而后降于重楼。否。咦那时节。
　　鼻中流玉柱。头上顶金珠。
　　【其十二】
　　天地将来作地天。地天方始得神仙。
　　神仙寿永齐天地。天地将来作地天。
　　答曰。天地否也。地天泰也。否则成人。泰则成圣。故曰。天地将来作地天。既作地天始得神仙。既得神仙与天齐年。必作天而后得。否。咄这一物。
　　逆来方作圣。顺去乃成人。

　　拾遗
　　鹧鸪天一首
　　浇灌从来六百篇。百篇浑侣采真铅。子起阳爻倒颠倒。午起阴爻颠倒颠。纔作地。便登天。仍腾吾后降吾前，如斯十月工夫足。面壁巍巍坐九年。

　　锺吕秘传问答房中玄机采真篇终

　　附录
　　三字诀 回道人
　　这个道 非常道 
　　性命根 生死窍 
　　说着丑 行着妙 
　　人人憎 个个笑
　　大关键 在颠倒 
　　莫厌机 莫计较
　　得他来 立见效 
　　地天泰 为朕兆
　　口对口 窍对窍 
　　吞入腹 自知道
　　药苗新 先天兆 
　　审看间 行逆道
　　泽质物 自继兆 
　　二者余 方绝妙
　　若要行 持人叫 
　　气要坚 神莫耗
　　若不行 空老耄 
　　认得真 老还少
</div>
    <div class="pagination">
<a href="紫闺秘书_page5.html">上一页</a><a href="紫闺秘书.html">1</a><a href="紫闺秘书_page2.html">2</a><a href="紫闺秘书_page3.html">3</a><a href="紫闺秘书_page4.html">4</a><a href="紫闺秘书_page5.html">5</a><span class="current-page">6</span><a href="紫闺秘书_page7.html">7</a><a href="紫闺秘书_page8.html">8</a><a href="紫闺秘书_page9.html">9</a><a href="紫闺秘书_page10.html">10</a><a href="紫闺秘书_page11.html">11</a><span>...</span><a href="紫闺秘书_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
