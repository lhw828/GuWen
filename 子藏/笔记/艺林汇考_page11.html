<!DOCTYPE html>
<html>
<head>
    <meta charset="UTF-8">
    <title>艺林汇考 - 第 11 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>艺林汇考 - 第 11 页/共 23 页</h1>
    <div class="content">　　履舃类上
　　纪原世本曰于则作屝履宋衷曰黄帝臣
　　中华古今注履者屦之不带者也不借草屦也以轻贱易得故人人自有不假借也汉文帝履不借以视朝是也舃者以木置履下干腊不畏泥湿也天子赤舃凡舃色皆象裳也礼云解屦不敢当阶就屦跪而举之春申君客三千皆朱屦也汉制功臣阁老四赐曰入朝不趋赞拜不名劒履上殿肩舆入宫淳于髠谏齐王曰若堂上烛灭男女杂坐履舃交错臣当此之时一饮一石晏子諌景公曰今屦贱而踊贵也言景公好刖人之足微諌之也
　　杨公笔录卜式为郎中蹻而牧羊上林中蹻即今草鞋也古人谓之不借言人人有之不待假借也
　　致虚杂俎昔有仙人凤子者欲有所度隐于农夫之中一日大雨有邻人来借草履凤子曰他人草履则可借吾之草履乃不借者也其人怒詈之凤子即以履掷与化鹤飞去故名草履为不借【沈子曰此本诞妄姑存其説】
　　辍耕录屦舃履屦人注襌下曰屦复下曰舃【説文无舃字舃本鹊字今借为履舃字也陆钿云舃通为舃履之舃古人居欲如燕行不欲如鹊故借为舃字所以为行戒也然借鹊为舃作思积反者葢舃履也古今注以木置屦下干腊不畏泥湿故曰舃以是知舃屦之下必再用木矣】士丧礼夏葛屦冬皮屦屦人注又谓凡屦青絇【劬】繶【亿】纯【准】素帻白屦缁絇繶纯爵弁纁屦黑絇繶纯是也絇説文纑绳絇也玉藻注履颈饰也【韵防状如刀衣鼻在屦头言拘者取自拘持使低目不暇顾视一曰用缯一寸屈为之头着屦头以受穿贯】繶屦人注缝中紃也绦也纯屦人注缘也言繶必有絇繶纯矣凡絇繶纯皆一色又按屦人注舃有三等赤舃白舃黒舃也赤舃为上冕服之舃诗曰王锡韩侯衮赤舃则诸侯与王同矣所谓舃青舃王后祭服之舃也凡屦之饰如绣次也黄屦白饰白屦黑饰黑屦青饰天子诸侯吉事皆舃其余服冕着舃耳士爵弁纁屦黒絇繶纯尊祭服之屦饰从缋也至若履者説文足所依也从尸从文从舟象履形毛氏曰舟能载物履能载人又草曰屝【芳未反】麻曰屦【凡布皆可谓之麻】皮曰履按履无别制説文屦履也从履省娄声又鞮也徐曰鞮革履也舃韵防履也古今注以木置履下干腊不畏泥湿故曰舃以是知屦舃屦之异名也但有禅下复下用木之异耳古人舃屦履至阶必脱唯着韈而入礼户外有二屦是脱屦而入者也汉赐劒履上殿是不赐则不敢着履上殿眀矣谏不行则纳履而去纳结也言纳履则在外眀矣是脱履而入者也王乔入朝双舃化鳬先至是脱舃而入者也古者堂上皆有席所以着韈为宜况韈又从革乎又按乡饮酒云説屦揖让如初升堂疏云凡堂上揖行礼不脱屦坐则脱屦理固然也由是观之凡宗庙堂室之间行礼亦必不脱屦矣夫降而脱屦然后升坐礼也其后宾与主人酬酢之时皆在两阶之间又须降而着屦复升于阶酬酢之礼毕又降而脱屦复升于坐也古人礼繁如此今何畧也
　　名义考草曰屝又谓之履又谓之不借麻曰屦葛亦谓之屦皮亦曰履又谓之鞮又谓之鞵又禅下曰履复下曰舃葢舃有三等赤舃为上冕服最上达者下有白舃皆履之复底者古今注曰祭服谓之舃朝服谓之履燕服谓之屦亦得凡履下置木曰屐履中荐曰屧履不着跟曰屣小儿履曰靸【屝音费】
　　中华古今注鞋子自古即皆有谓之履絇繶皆画五色至汉有伏虎头始以布鞔繶上脱下加以锦为饰至东晋以草木织成即有凤头之履聚云履五朶履宋有重台履梁有笏头履分捎履立凤履又有五色云霞履汉有绣鸳鸯履昭帝令冬至日上舅姑
　　中华古今注靸鞋盖古之履也秦始皇常靸望僊鞋衣藂云短褐以对隐逸求神僊至梁天监年中武帝解脱靸鞋以丝为之今天子所履也
　　中华古今注麻鞋起自伊尹以草为之草屩周文王以麻为之名曰麻鞋至秦以丝为之令宫人侍从着之庶人不可至东晋又加其好公主及宫贵皆丝为之凡娶妇之家先下丝麻鞋一防取其和鞋之义
　　炙毂子麻鞵夏殷皆以草为之屩左氏谓之菲履也至周以麻为之谓麻鞵贵贱通着之晋永嘉中以丝为之宫禁内贵妃以下皆着之
　　炙毂子靸鞵舃三代皆以皮为之靸鞵礼云单底曰履重底曰舃朝祭之服自始皇二年遂以蒲为之名曰靸鞵至二世加以鳯首尚以蒲为之西晋永嘉元年始用黄草为之宫内妃御皆着之始有伏鸠头履子梁天监中武帝以丝为之名觧脱履至陈隋间吴越大行而模様差多及唐大厯中进五朶草履子至建中元年进百合草履子至今其様转多差异
　　辍耕录西浙之人以草为履而无跟名曰靸鞵妇女非纒足者通曳之炙毂子杂录引实录云云则靸鞵之制其来甚古然北梦琐言载雾是山巾子船为水靸鞵之句抑且咏诸诗矣靸悉合切在飒字韵下今俗呼与翣同音者误
　　宛委余编今世总称履曰鞋或称履鞋按古方言云谓之不借朝鲜洌水之上谓之卭角南方江淮之间总谓之麤梁徐土邵沂之间谓之卭角或为屣或为【下凡反】或为緉或为其不同如此
　　湘烟录温庭筠锦鞋赋阑里花春云边月新耀粲织女之东足嬿婉嫦娥之结璘碧繶缃絇鸾尾凤头鞻称雅舞履号逺游若乃金莲东昏之潘妃寳屧临川之江姬匍匐非寿陵之步妖蛊实苎萝之施罗袜红蕖之艳丰趺锦之竒淩波微步瞥陈王既蹀躞而容与花尘香迹逢石氏倐窕而呈姿擎箱回津惊萧郎之始见李文眀练恨汉后之未持董斯张曰结璘嫦娥别名絇履头饰也周礼黄繶青絇鞮鞻之舞以革为履取舞蹈之便也繁钦定情诗何以消滞忧足下双逺游洛神赋践逺游之文履妖蛊之蛊古冶字梁武东飞伯劳歌平头奴子擎履箱仙鉴云汉南阳公主慕道入华山驸马王咸追至岭上见朱履一双所谓萧郎始见也李文当作杯文古有杯文绮汉后云者冯无方于太液池持飞燕履也○闵子京曰飞燕外传合徳衣故短绣裙小袖李文袜飞卿当即引此
　　畱青日札屧履中荐也曰步屧曰舞屧吴王宫中有响屧廊以楩梓板借地西子行则有声故名响屧是妇女通服之韩偓屧子诗六寸肤圆光致致唐尺虽短谓之六寸肤圎想亦不纒足也梁诗画屧重高墙画之者当是绘以五采髙墙者想是濶颊耳今之髙底鞋类履底曰舃以皮为之舃以木置履下干湿不畏古者祭服用之屐以木为之即今之木屐古妇女亦着之李白浣沙石上女诗一双金齿屐两足白如霜今广东妇女虽晴天亦穿木屐余攷乐府有双行纒今南海可谓双行屐矣因作双行屐诗
　　畱青日札着屐登山乃谢康乐事而谢安木屐则登山去前齿下岭去后齿宋髙祖则好着连齿木屐见南史盖即今之拖屐也
　　宛委余编旧为屐者齿皆达楄上名曰露卯太元中忽不彻名曰隂卯
　　五杂俎汉时着屐尚少至东京末年始盛应劭风俗通载延嘉中京师好着木屐妇人始嫁作漆画屐五色采为系后党事起以为不祥至晋而始通用阮孚至自蜡之谢灵运登山陟岭未尝须臾离也想即以此当履耳晋书五行志云初作屐者妇人头圆男子头方至太康初妇人屐乃头方与男无别此亦古妇人不纒足之一证
　　丹铅录仪礼青絇繶纯絇其于反絇之为言拘也以为行戒鼻在屦头繶缝中紃也纯缘也○紃音旬纯音衮今云衮边
　　丹铅录周礼履絇黄繶青句今文作絇注絇谓拘着舃履鼻在屦头用缯一寸屈为之以受穿贯张正见履赋采絇绣繶寳屧香綦宋词有鸾絇鳯繶之句繶紃縧也履缝中缘按絇古云鞋鼻今之鞋结是其遗像繶则俗云锁线也
　　丹铅录周礼玉璂注璂读如薄借綦之之綦綦结也皮弁之缝毎贯结五采玉十二以为饰谓之綦诗云其弁伊綦贾公彦疏云薄借之语未闻按古今注云草履名不借
　　丹铅录左传屝屦屝符费切方言曰屝麄屦也丝作之曰屦麻作之曰屝不借麄者谓之屝丧服曰疏屦者藨蒯之菲也
　　丹铅录宋蒋捷词裙松翠褶鞋腻红帮帮女履墙也梁简文帝诗舞屣动髙墙
　　焦氏笔乘淮南子纒以朱丝纒读如战古乐府有双行纒谓行縢即足衣也宋人诗青罗包髻白行纒不是凡人不是仙以平声读之矣
　　丹铅录王符潜夫论组必文采饰韈必緰○魏文帝吴妃改韈様以罗为之后加以采绣画至今不易至隋炀帝宫人织成五色立鳯朱锦韈靿
　　中华古今注三代及周着角韈以带系于踝至魏文帝吴妃乃改様以罗为之后加以采绣画至今不易至隋炀帝宫人织成五采立凤朱锦韈靿
　　名义考七林云文綦【音其】防緤【音屑】緰韈罗縢【音滕】綦广韵履饰也文綦履之有文者緤与绁同广韵系也防緤韈系之有采色者緰説文赀布也緰韈以赀布为韈也縢增韵约也纒也偪束其足令小男子行纒自足至膝此则施之足罗縢以罗为之四者皆妇人足饰也○升庵曰緤足衣也
　　致虚杂俎太真着鸳鸯竝头莲锦袴韈上戏曰贵妃袴韈上乃真鸳鸯莲花也太真问何得有此称上笑曰不然其间安得有此白藕乎贵妃由是名裤韈为藕覆注云袴韈今俗称膝袴
　　畱青日札女韈韈足衣今之膝袴炙毂子曰三代谓之角韈前后两只相成中心系带至魏文帝吴妃始以绫罗裁缝为之曹子建洛神赋曰凌波微步罗韈生尘唐杨贵妃锦抝韈杜牧咏韈诗云钿尺裁量减四分纤纤玉笋褁轻云五陵年少欺他醉笑把花前出画裙今妇人有不着韈者太白诗屐上足如霜不着鵶头韈则唐时已然
　　余冬序录男子跪用防膝冬寒亦用防膝驿马逺行用防臁若膝袴防膝下袴脚上今日妇女下体之饰朱子语录秦太师死髙宗告杨郡王云朕免得膝袴中带首矣岂当时男子亦或着膝裤邪抑袴两脚曰膝裤邪丹铅录髙文惠妻与夫书曰今奉织成韈一量愿着之动与福并量当作两诗葛屦五两是也无名氏踏莎行诗末云夜深着辆小鞋儿靠着屏风立地辆两盖古今字也小词用毛诗字亦竒
　　中华古今注靴者葢古西胡也昔赵武灵王好胡服常服之其制短靿黄皮闲居之服至马周改制长靿以杀之加之以氊及縧得着入殿省敷奏取便乘马也文武百咸服之至贞观三年安西国进绯韦短靿靴诏内侍省分给诸司至大厯二年宫人锦靿靴侍于左右畱青日札乌皮六缝靴也唐有此名故曰髙力士终以脱乌皮六缝为深耻又于阗国有石鞾南唐元宗尝谓冯权曰我富贵日为尔置银靴焉及保大初因击鞠赐银三十斤权命工鍜靴穿之
　　畱青日札女靴赵武灵王戎服作靴初短靿后渐以长靿唐马周杀其靿加以靴韈氊裴叔通以羊皮为之谓之隐麖加以带子装束妇人皆可服古人有舞靴李太白诗青黛画睂红锦靴杨亷夫诗绣靴蹴踘勾骊様罗帕垂鬟女直妆○説畧唐初天子服六合靴未知其制萟林伐山舒元舆咏妓从良诗曰湘江舞罢却成悲便脱蛮靴出凤帏谁是蔡邕琴酒客曹公懐旧嫁文姬可考唐世妓女舞饰也按説文鞮四夷舞人所着屦也周礼有鞮鞻氏亦是四夷之舞今之乐部舞妆皆出四夷唐人舞妓皆着靴犹有此意【今按中华古今注天寳中士人之妻着丈夫靴衫鞭帽内外一体也】卢肇柘枝舞赋靴瑞锦以云匝袍蹙金而鴈欹乐府歌锦靴玉带舞回云杜牧之赠妓诗曰舞靴应任傍人看笑脸还须待我开黄山谷赠妓词云风流太守能笼翠羽宜醉金钗且留取垂杨掩映庭阶直待朱轮去后便从伊窄韈弓鞋则汴宋犹似唐制至南渡后妓女窄韈弓鞋如良人也故当时有苏州头杭州脚之谚云蛮靴一作鸾靴卢赋以鸾对鴈当是并识于此






　　艺林彚考服饰篇卷八
　　钦定四库全书
　　艺林彚考服饰篇卷九
　　蓬莱县知县沈自南撰
　　履舃类下
　　丹铅录古篆舃字象鹊形以为履饰也履象取诸鹊鹊知太嵗欲人行履知方也
　　秇林伐山古人以革为履按周礼有鞮鞻氏舞四夷之乐故以革为履取其舞蹈之便至汉世总章伶人服之唐世名鸾靴故妓人従良诗有便脱鸾靴入帏之句崔豹云古履絇繶皆画五色秦始皇令宫人靸金泥飞头鞋徐陵诗所谓步步生香薄履也汉有伏虎头鞋加以锦饰曰绣鸳鸯履东晋以草木织成有鳯头履聚云履五朶履宋有重台履梁有分梢履立履五色云霞履隋炀帝令宫人靸瑞鸠头履谓之仙飞履又伏琛齐记曰青州有一种桃花盛开时采之炼以松脂递相纒织成鞋履寄往都下人皆不辨为何物嵇含南方草木状云晋太康中扶南国进抱香履以抱香木为之木轻而坚韧风至则随飘而动
　　胡氏笔丛六朝前率草为履古称芒屩盖贱者之服大扺皆然唐张志和以椶为履至五代蒲履盛行九国志云江南李升常履蒲靸是也然当时妇人履亦用蒲者刘克明常赋诗云吴江江上白蒲春越女初挑一様新才自绣离玉指便随罗韈步香尘石榴裙下従容久玳瑁筵前整顿频今日髙楼鸳瓦上不知抛掷是何人此诗通篇咏妇人履殊不见弓纎意知五代女子尚不皆纒足也刘仕湖南马氏此诗见郡阁雅谈今世蒲鞵盛行海内然皆男子服妇人以纒足故絶无用之者矣演繁露地理志赵地倡优女子弹跕【它颊反】躧游媚富贵注蹑跟为跕挂指爲蹑师古曰屣谓小履之无跟者也跕谓轻蹑之也按今人夏月以生帛为屧其三面稍隆起惟当脚跟处正低即师古所指也【躧音屣】
　　留青日札屣本作躧舞履也足跟不正纳庄子原宪华冠縰履史记女子则鼓鸣瑟跕屣注曰蹑跟为跕不着跟为屣似今靸鞋释名靸小儿履也鞋履也尔雅曰单底曰履饰足以为礼也三代以皮为之朝祭之服也亦有以葛为之者诗纠纠葛屦是也秦始皇以蒲为之二世加以鳯头晋用黄草始有伏鸠头履子梁武帝易以丝名解脱履古有逺逰履又诗云足下丝履五文章平头奴子提履箱唐大厯进五朶草履子建中进百合草履子大和吴越间织髙头草履如绫縠又麻履曰屦草曰屝屦乃不带者名解脱履履朝服屦燕服荀子紃屦之士注编麻为之礼记注紃施缝中若今时绦也今之纒足者以丝为鞋则梁制也以羊皮销金箔为之则三代之遗意而极其奢巧也以蒲草麻葛为之则古今之通用也首以头伏防鸳鸯则昉于秦晋绣以云露花草则昉于五朶百合而其髙底鞋即古之重台履也琴面鞋即笏头履也其妇人鞋底以二色帛前后半节合成则元时名曰错到底不知起于何代至若饰以金寳珠玉则淫风极矣
　　宛委余编春申君客蹑珠履秦始皇有望僊鞋汉有伏虎头履绣鸳鸯履东晋有鳯头履聚云履五朶履南宋有重台履梁有笏头履分梢履立鳯履五色云霞履汉履妇人圆头男子方头晋太康后妇人皆方头
　　説畧唐文徳皇后遗履为米元章冩图左方有小防是元章为画学博士时笔防云右唐文徳皇后遗履以丹羽织成前后金叶裁云为饰长尺厎向上三寸许中有两系首缀二珠盖古之岐头履也臣米芾图并书此履不知何缘流传宋朝又入秘府或元章别摹它本皆未可知履类有屣有舃有屐有屧有鞋有鞾有屩男子贵贱皆蹑之而妇人见于记籍者颇少史记货殖云赵女郑姬揄长袂蹑利屣此妇人屣也东昏侯宫人皆作绿丝屩此妇人屩也戴良嫁女布木屐延嘉中京师妇人始作漆画屐五色采为系襄阳盗发楚王冢得妇人玉屐异苑云麻姑能着屐行水上张祐嘲李端端云穿着一双皮屐子此妇人屐也江泌跅屧为业则屧亦屐类西施响屧廊临川王宏妾江无畏寳屧直千万此妇人屧也石虎皇后出女骑千人皆着五采织成鞾北齐王谐为并州刺史有妇人临汾水浣衣有乗马人换其鞾而去此妇人鞾也段成式诗云知君欲作闲情赋应愿将身作锦鞋李郢诗云一声歌罢刘郎醉脱取明金压绣鞋唐无名子诗云薄幸檀郎防音信惊嗟犹梦合欢鞋王涯宫词云春来新挿翠云钗尚着云头踏殿鞋竒章公有真珠之惑或作诗以讽云神女初离碧玉阶彤云自拥牡丹鞋应知子建怜罗袜顾步搴衣拾堕钗此妇人鞋也汉武元封二年七月七日西王母降于殿前履鳯文舃唐杨贵妃每十月従帝幸华清宫五宅车骑皆従遗钿堕舃狼籍于道此妇人舃也徐干撰履仪或驳之曰古无履但有舃不知履人掌王及后之服者黄繶青絇素履葛履己见于周官太子妃绛地绞履已见于东宫旧事同心七寳綦履又成帝命冯无方持后履已见于赵飞燕传龙虎组缇履已见于秦淑与妇书在丝而为履附素足以周旋已见于陶潜赋足下黄金履手中双莫邪已见于张华轻薄篇足蹑承云履丰趺缟春绵已见于甄述女诗而谓古有舃无履然与否与据文徳履长尺底向上三寸唐尺不可考独杜牧之诗钿尺裁量减四分合之文徳履似唐履皆以尺计也尺中惟周尺当省尺七寸五分弱元章或以周尺衡履耳
　　辍耕录张邦基墨庄漫录云妇人之纒足起于近世书皆无所自南史齐东昏侯为潘贵妃凿金为莲花以帖地令妃行其上曰此步步生莲花然亦不言其弓小也如古乐府玉台新咏皆六朝词人纎艳之言类多体状美人容色之姝丽及言妆饰之华睂目唇口要支手指之类无一言称纒足者如唐之杜牧之李白李商隠之辈作诗多言闺帏之事亦无及之者韩偓香奁集有咏屧子诗云六寸肤圆光致致唐尺短以今校之亦自小也而不言其弓惟道山新闻云李后主宫嫔窅娘纎丽善舞后主作金莲髙六尺饰以寳物细带缨络莲中作品色瑞莲令窅娘以帛绕足令纎小屈上作新月状素韈舞云中回旋有凌云之态唐镐诗曰莲中花更好云里月常新因窅娘作也由是人皆效之以纎弓为妙以此知札脚自五代以来方为之如熙寜元丰以前人犹为者少近年则人人相效以不为者为耻也
　　丹铅录六朝乐府双行纒其辞云新罗绣行纒足趺如春妍他人不言好独我知可怜唐杜牧诗云钿尺裁量减四分碧琉璃滑裹春云五陵年少欺他醉笑把花前出画裙段成式诗云醉袂防侵鱼子缬彯缨长戞鳯凰钗知君欲作闲情赋应愿将身作锦鞋花间集词云慢移弓厎绣罗鞋则此饰不始于五代也明矣或谓起于妲己亦非
　　胡氏笔丛乐府双行纒盖妇人以衬韈中者即今俗谈裹脚也唐以前妇人未知札足势必用此与男子同男子以帛妇人则罗为之加文绣为美观以蔽于韈中故他人不言好独所懽知之语意明甚考御览屦诗云足蹑承云屦丰趺皜春绵夫足趺不言小而言丰则古妇人不纒札可决矣○杜牧之诗纎纎玉笋裹春云见合璧事类杨作碧琉璃滑误矣妇人纒足实当起于此时并杨所引花间词商隠絶可证然合璧引杜诗乃入袜类恐唐人自以足指为玉笋非必以弓纎也牧之集亦作咏韈诗杨误○唐以前妇人足与男子无异则足之服制可知子建所称罗袜成式所赋锦鞋大槩与男子同或加文绣耳自昔人以罗韈咏女子六代相承唐诗尤众至杨妃马嵬所遗足征唐世妇人皆着韈无疑也然今妇人纒足其上亦有半韈罩之谓之膝裤恐古罗韈或此类载考唐人杂説云崔彦昭与王凝中表有隙后彦昭相其母勅婢多制韈履曰吾妺必与子皆逐吾将共行彦昭因不敢为怨夫男子之韈行多则敝使如今之膝裤即逺行何以多为据崔母所言则唐世妇人之韈诚与男子无异而两京六代皆了然矣【玉阶生白露夜久侵罗韈渌水不沾衣香尘惜罗韈皆唐诗余尚众】○曹子建赋践逺逰之文履又繁钦诗足下双逺逰盖魏晋间履名逺逰也夫今之妇人足尚弓小即跬步难之岂宜以逺逰名履哉借令妇人纎足善走然深居壸阁亦不宜名履逺逰盖即男子履名妇人共之繁诗曹赋因寄之题咏耳○又御览云昔制履妇人圆头男子方头盖作意欲别男女也太康妇人皆方头履男子无异若此则六代前妇人之履断可识矣
　　丹铅录墨庄漫录考妇女弓足起于李后主予按乐府双行纒知其起于六朝张禺山云史记云临淄女子弹躧屣又云摇脩袖蹑利履意古已有之再考襄阳耆旧传云盗发楚王冢得宫人玉履张平子赋云金华之舃动止遗光又云履蹑华英又罗韈蹑蹀而容与曹子建赋罗韈生尘焦仲卿妻诗足蹑花文履繁钦诗何以释忧愁足下双逺逰梁武帝莫愁歌足下丝履五文章卞兰美人赋金蕖承华足陶赋愿在丝而为履附素足以周旋崔豹古今注晋世履有鳯头重台分梢之制唐诗便脱鸾靴出翠帷又丽情集载章仇公镇成都有真珠之惑或上诗以讽云神女初离碧玉阶彤云犹拥牡丹鞋应知子建怜罗韈顾步搴衣拾坠钗李义山诗浣花牋纸桃花色好好题诗咏玉钩陶南邨谓唐人题咏畧不及之盖亦未之博考也【按史记货殖倡优女子鼔鸣瑟跕屣必赵卫女子揄长袂蹑利屣杨所引皆小异】
　　胡氏聿丛履也屣也舃也屐也四者小异而大同古男子妇人共之盖其形制不甚悬絶自唐宋五代纒足遂専以弓鞋属之妇人而履屣屐舃皆归之男子考用脩所引秦汉六朝语躧屣利履玉屐鸾靴金华逺逰花文重台诸制并男子同无一及于弓纎者当时妇人足可槩见虽鳯头牡丹等号类今女子所为然率是履上加以文绣花鸟作此名耳惟义山诗较似近之实温杜一时事也焦仲卿乐府本云足下蹑丝履卒章又有丝履与前相应杨作花文履误又御览末引陈思七启云金华之舃动止遗光非张衡也○金莲始六朝潘妃步步生莲花事然非言鞋履也后世相承皆失考
　　説畧汉杂事秘辛保林吴姁奏言乗氏忠矦梁商女足长八寸踁跗丰妍底平指敛约缣収束微如禁中杨用修谓汉尺小妇人纒足始此其来古矣
　　留青日札妇人札脚纒足古未尝有俗起于西施然莫可考也洛神赋凌波微步赵飞燕能为掌上舞绿珠步香尘无迹皆喻其体未始显言足小也然称其步微掌上无迹则纎细亦可想见矣自南唐李后主令窅娘以帛绕脚令纎小屈上作新月状则今之遗风紥注纒束也纒弓弝也今之脚小者香奁亵咏必曰笋芽曰半义俚语则曰三寸三分诚雅致也○説畧至理宗朝宫妃束足纎直名快上马则又不以屈上为贵矣代醉编古今事物考谓商妲己狐精也或曰雉精犹未变足以帛裹之宫中效焉其説近诞似未可据○纒足不始五代唐人诗多可据偶观丽情集载唐郭华吞鞋而死店主于防中防出红绣鞋一只此唐事也使如男子之鞋安能入于防中耶○又浮休子载唐某王极淫诸官妻美者无不尝徧时典籖魏简妻郑氏取一只履击王头破面流血据此只履能击头流血非弓鞋明矣用脩谓纒足起于后世此或一证
　　丹铅录李白诗东阳素足女防稽素舸郎相看月未坠白地断肝肠按谢灵运有东阳道中诗云可怜谁家妇渌流洗素足明月在云间迢迢不可得荅云可怜谁家郎渌流乗素舸但问情若为月就云中堕太白全祖之而注不知引
　　笔丛按谢李之题素足又皆本陶愿在丝而为履附素足以周旋也即此知晋唐妇人不纒足无疑夫足素则不纎纎则不素未有既纒之足濯诸渌流者也○昔题妇人足不曰素洁则曰丰妍【丰趺皜春绵足趺如春妍是也】夫今妇人纒足美观则可其体质干枯腥秽特甚使谢李軰舎其弓纎而诬以洁素一何舛哉
　　丹铅录周礼屦人掌王及后之服屦以王后之屦而使人造之不亦防乎古之妇工何所用也夫为絺为绤服之无斁周之所以兴也妇无公事休其蚕织周之所以亡也曽谓周公制礼而设一官为妇女作屦乎曹操犹使妾卖屦周公不如曹操乎
　　胡氏笔丛按周礼太宰有内司服奄一人女御二人奚八人凡王后之六服皆掌之盖王有外司服而后则有内司服也首服则弁人追师分掌独屦人王与后共意颇疑之既歴考汉唐五代得妇人纒足所自始载读周礼屦人所掌王与后及命夫命妇屦名号形色俱同因释然顿悟三代以前男女屦舃无大异者屦人并掌职此之由且古人履以配冠其阶级斩然非内饰下裳比也杨不深考以晚近世弓纎状律之故极言其亵而周公不免矣周礼屦人掌王及后之服屦为赤舃黒舃赤繶黄繶青絇素屦葛屦辩外内命夫命妇之命屦功屦散屦凡四时之祭祀以宜用之盖古者妇人屦与男子同自后妃以至命妇制度质采咸有等差不得逾僭故成周特设官掌之后世骄宠恣行倡优后饰以此职废也【史记男女同席屦舃交错亦似不甚别也】○又追师掌后之首服为副编次追衡疏曰掌后首服对弁师掌男子之首服也夫首服男子妇人异故二官分掌之履舃妇人男子同故屦人并掌之云疏苐以弁尊舃卑为解盖疏出唐人其时女子未有纒札之俗屦之同异亡従知也○又内司服掌后之六服袆衣揄狄阙狄鞠衣展衣縁衣素沙辩外内命妇之服夫衣视冠则稍亵视屦则较殊故自有内司服掌之然每条之下必系以祭祀宾客则用之者明各司所掌非燕居之服也使妇人屦犹今世则其事自当职之缝人而内司服且弗与矣夫典丝典枲皆太宰官属以考妇工者甚宻也孰谓休其蠺织哉
　　五杂俎古者妇人皆着韈穿履与男子原无分别也唐李郢诗髙歌一曲刘郎醉脱取明金压绣鞋则当时始有绣者至纒足之制兴而男女之履始迥别矣今之妇女亦罕有着韈者杨用脩以屦人掌后之服屦为周公病盖未之深思也












　　艺林彚考服饰篇卷九
　　钦定四库全书
　　艺林彚考服饰篇卷十
　　蓬莱县知县沈自南撰
　　缯帛类
　　纪原汉王逸机赋曰帝轩龙跃桑叶是创仰揽三光悟彼织女爰制布帛则布帛自黄帝始也
　　丹铅总录综理综机缕也所以持经而施纬使不失条理者也三苍解诂综理经也谓能统理众务为综理汉宣帝综核名实晋陶侃综理微宻是也
　　演繁露缯厚帛也蔡邕女诫曰缯贵厚而色尚深为其坚韧也按此即厚帛乃始名缯其着色深也
　　嬾真子元城先生尝论及汉髙帝功臣曰屠狗贩缯之徒呼缯字与相近后检汉灌婴注云帛之总名而已今按韵畧缯慈陵切注云帛也増咨登切则世人以缯为増诚非也尚书厥篚纎缟注云黒缯也缟白缯也释音云似陵反礼运云瘗缯注云帛曰缯释音似仍反左氏衞文公大帛之冠注云大帛厚缯缯疾陵切晋书地理志缯才陵反以诸音义考之当以疾陵为正
　　余氏辨林绢古呼为练因梁武帝小名阿练皆呼练为绢至今犹従之语出顔氏家训
　　留青日札白纻左传季札与子产缟带公孙侨就献季子纻衣説文纻檾属细者为絟粗者为纻后汉书哀牢夷兰干细布织成文章如绫锦注华阳国志兰干獠言纻也绩苎一防谓之防此白纻也乐有白纻舞乐府解题曰质如轻云色如银制以为袍余作巾袍以光躯巾拂尘王建诗新缝白纻舞衣成来迟邀得吴王迎元诗西施自舞王自管白纻翻翻鹤翎散盖荆扬本吴地故出纻独精如今扬之晒白福建之北蒸
　　香宇诗谈花绫着油粉非独近时有之自唐已然苏极织绫词不学邻妇事慵懒蜡揩粉拭谩官眼所言鹊鳯阑花鸟鲜活张翅鹤折枝梅即花様也
　　隽言氷纨方空縠吹纶絮见章帝纪注云纨素也氷言色鲜洁如氷释名曰縠纱也方空者纱薄如空也纶如絮而细吹者言吹嘘可成亦纱也
　　隽言绨袠见杨后传注云説文绨厚缯也音大奚反隽言应劭缇防十重注云防音袭缇赤色缯也隽言安帝纪奴婢被绮縠着珠玑注云绮文缯縠纱也○又叙在于绮繻纨绔之间晋灼曰白绮之襦氷纨之绔也师古曰纨素也绮今细绫也
　　隽言子虚赋垂雾縠张楫曰縠绉如雾垂以为裳也师古曰雾縠者言其轻靡如雾非谓绉文也又揄纻缟师古曰纻纎纻也缟鲜支也今之所谓素者也
　　隽言元帝纪罢齐三服官李斐曰齐国旧有三服之官春献冠帻縰为春服纨素为冬服轻绡为夏服凡三师古曰縰与纚同音山尔反即今之方目纱也纨素今之绢也轻绡今之轻纱也
　　隽言江充衣纱縠禅衣师古曰纱縠纺丝而织之也轻者为纱绉者为縠
　　隽言王莽太后宜且衣缯练师古曰缯练谓帛无文者又緵布二疋孟康曰緵八十缕也师古曰子公反隽言韩安国传彊弩之末力不能穿鲁缟师古曰缟素也曲阜之地俗善作之尤为轻细故以取喻
　　隽言江都王建遗建荃葛师古曰许慎云荃细布也字本作絟音千全反又音千劣反盖今南方筩布之属皆为荃也葛即今之葛布也以荃及葛遗建也
　　丹铅杂录后汉志襄邑嵗献虎文衣即今彰徳府虎斑绢也不为珍绮而古人重之何邪
　　丹铅杂录齐东野语云纱之至轻者曰轻容唐类苑云轻容无花薄纱也盖今俗云银条纱之类王建宫词嫌罗不着爱轻容李贺诗蜀烟飞重锦峡雨溅轻容元微之有寄白乐天白轻容诗是也又方言襜褕曰童容而字或作褣
　　宫词注轻无花薄纱王建宫词云嫌罗不着爱轻元微之有寄白乐天白轻褣乐天制而为衣而诗中褣字乃为流俗妄改为又作庸榕盖不知其所出元丰九域志越州嵗贡轻容纱五匹是也按白咏轻云袴花白似秋云薄衫色青于春草浓是也
　　丹铅总录説文缬结也系防缯为文也杜牧之诗花坞团宫缬元微之诗内蘂繁于缬李长吉诗醉缬抛红网韩退之诗碎缬红满杏王建诗缬衣帘里动香尘鱼机海棠溪诗云春教风景驻仙霞水面鱼身总带花人世不知灵卉异竞将红缬染轻纱薛涛诗夹缬笼裙绣地衣东坡诗醉面何因散缬文考元时染工有夹缬之名别有檀缬蜀缬浆水缬三套缬绿班缬诸名问之今时机坊亦不知也
　　萟林伐山夹缬黄夹缬林寒有叶白居易诗也集中不収夹缬锦之别名黄夹缬林句甚工杜诗所谓霜凋碧树作锦树同意
　　演繁露元宗时栁婕妤妺适赵氏性巧慧使工镂板为杂花象之而为夹缬因婕妤生日献王皇后上见而赏之因敕宫中依様制之当时甚秘后渐出徧于天下名义考格古要论曰宋时织者配色如传采谓之刻丝作是刻宋已有之而刻之义未详广韵缂乞格切织纬也则刻之刻本作缂误作刻周礼内司服翚衣其色褕狄青阙狄赤皆刻缯为雉形亦误作刻
　　留青日札元桢赠刘采春诗漫裹常州透额罗即今之亮罗也盖罗者言其文罗疏也故曰方目罗以细匀为贵故曰轻罗其厚重者曰结罗古称织女秋云罗太上黄庭经金简鳯文罗越地名越罗　子诗舞衫初试越罗新今吴地出水纬罗子虚赋云离纎罗垂雾縠是也天中记释文罗文罗疏也防簁也麄可以簁物也考绮广雅郁金流黄綦绮説文绮文缯也释名绮欹也其文欹邪不顺经纬之縦横也有杯文形似杯也有长命其防色相间皆横也幅言长命者服之使人命长本造者之意也有棋文者方文如棊也又绫者其文望之似氷绫之理也
</div>
    <div class="pagination">
<a href="艺林汇考_page10.html">上一页</a><span>...</span><a href="艺林汇考_page6.html">6</a><a href="艺林汇考_page7.html">7</a><a href="艺林汇考_page8.html">8</a><a href="艺林汇考_page9.html">9</a><a href="艺林汇考_page10.html">10</a><span class="current-page">11</span><a href="艺林汇考_page12.html">12</a><a href="艺林汇考_page13.html">13</a><a href="艺林汇考_page14.html">14</a><a href="艺林汇考_page15.html">15</a><a href="艺林汇考_page16.html">16</a><span>...</span><a href="艺林汇考_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
