<!DOCTYPE html>
<html>
<head>
    <meta charset="UTF-8">
    <title>冷庐杂识 - 第 4 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冷庐杂识 - 第 4 页/共 30 页</h1>
    <div class="content">
　　◎张长清吾里张长清负异才，制艺高卓。四十余岁始入泮，首题“夫子不答”，破云：“天道有应而不应，圣人不对而亦对也。”次题“仲尼祖述尧舜”，有云：“三代以上，道在尧、舜；三代以下，道在仲尼。尧、舜者，中天之仲尼；仲尼者，春秋之尧、舜也。”传诵一时。未几即卒，无子。才士之厄甚矣！

　　◎陶太守联吴县陶太守庆增，以翰林起家，道光己亥科为浙江副典试，所取多知名士。

　　己酉岁，于济南府任所丁母忧，哀毁过甚，肝气疾剧而卒，年仅四旬，其父犹在堂也。殁时自挽联云：“死而有知，应喜慈亲仍聚首；生何所恋，长离老父独伤心。”闻者莫不悲之。

　　◎两浙校官集上虞许齑生教授正绶，司铎湖州，选国朝两浙校官之诗、古文辞，编集付梓，作征刻启，分贻同志。有云：“二百年之文献，不薄冷官；十一郡之典型，无轻前辈。”其诗集于咸丰初告成，虽采辑未遍，而发潜阐幽，琳琅满目，亦足为寒毡生色。

　　◎郭频伽诗吴江郭频伽明经麟，少有神童之目，一眉白如雪。屡试不售，橐笔江湖，诗名噪一时。所著《灵芬馆集》，气骨清隽，洗净俗尘。余最爱其言情之句，摘录于此。《西湖春感》云：“二月落花如梦短，一湖春水比愁多。”《汶上道中却寄载园》云：“岁月不多须爱惜，功名无定且文章。”《寄寿生独游》云：“狂因醉后轻言事，穷为愁多废著书。”《梦中得句》云：“忧果能埋何必地，人犹难问况于天。”《雪持表弟至杭得家中书赋赠》云：“此地逢君同是客，故乡如我已无家。”《客中饮酒》云：“身世不谐偏独醒，饥寒而外有奇穷。”

　　◎四子书说约舅氏周古轩先生干，志行醇笃，无愧古人。生平无他嗜好，惟研精经书，深探理奥，著有《四子书说约》、《易庸春秋集义》诸书。《说约》尤为精粹，间有与朱子《集注》异者，自谓非敢矜奇，惟求归于至当，以阐明圣道而已。谨为摘录于左。

　　“仪封人”章云：“封人一见夫子，而即相称如此，其德亦可知矣。夫子之周流删定，正是设教致治，不必待得位而后见也。故《中庸》言‘大德者，必受命’，亦不必谓身为天子而始言受命。若夫子承先王之道统，立万世之人极，凡有血气者，莫不尊亲，非受命而何？故曰：”天之将丧斯文也，后死者不得与于斯文也；天之未丧斯文也，匡人其如予何？‘天命之笃于夫子也，盖已久矣，岂得以势位言之哉？其曰’天将以夫子为木铎‘，彼谓天生夫子，正以垂教天下万世，不必以位之得丧而患之。将，殆也，拟议之辞，非谓将来也。若以得位言，则封人之言不验矣。“”子在川上曰“章云：”水有原则其流不息，道有本则其用不穷。观其逝之万殊，而知其来之一贯。夫子欲学者小德之川流，以悟大德之敦化，告诸往，欲其知来也。夫往，至费也，来，至隐也。往之费，人皆见之，而其费必根乎来之隐，则惟知道者乃能知之。盖道必有本，本立则道自生，而其逝自不舍昼夜矣。学者见水之不息，而不知道之不息，知道之不息，而不知道之所以不息，此夫子所以寄慨无穷也。岂徒无间断之意哉？孟子告徐子说，乃此章正解。“”棘子成“章云：”夫子谓’文质彬彬，然后君子‘，即是文质相等之意，则子贡之言未为失也。盖文阳质阴，阴阳不偏胜，而后得中可久耳。惟质为近本，夫子有宁俭毋奢之说，子贡所以先以君子称之，而后救其失也。“

　　◎王忄予杨选王忄予为蓟辽总督，把都儿、辛爱数部将西入，声言东。忄予遽引兵东，寇乃以其间由潘家口入，渡滦河而西，大掠遵化、迁安、蓟州、玉田，驻内地五日，京师大震。忄予遂被逮，死西市。杨选为蓟辽总督，辛爱与把都儿大举，自墙子岭、磨乃峪溃墙入犯，京师戒严。选遣副将胡镇等御之，不胜。寇留内地十日始北去。初，谍者言寇将窥墙子岭，部檄严待之，而三卫为寇导者，绐选赴潘家口，以是寇势乃张。选遂坐死，戮于市。余按：二人之见怒于世宗者，虽不仅因此事，然即此事论之，已足见其防御之疏，被谴实咎所应得。吁！有主兵之责者，其于知彼知己之术何可忽哉！

　　◎六世之宇命名晋、宋间人命名，往往数世同用“之”字，而惟王氏为独多。人皆知王羲之、献之、靖之、悦之四世以“之”字命名，不知有六世相同者，如王廪之、胡之、茂之、裕之、瓒之、秀之，及彪之、临之、纳之、准之、舆之、进之，其名皆载在史册。

　　◎三邦《禹贡》“三邦”，颜师古谓：“荆州界，本有蛮、荆、楚三国，致贡{路}、苦，其名称美也。”此说胜于诸家。毛晃以为：“《春秋》书‘荆人来聘’，即楚人也。《诗》称‘因时百蛮’，蛮非一国之名。谓蛮、荆、楚为三邦，恐非经意。”余谓：蛮、荆、楚皆属荆州之域。毛氏云“荆即楚人”，然安知非当禹之时本为二国，逮后始为楚并，如春秋之晋分为战国之梁，而梁亦可称晋耶？蛮虽有百蛮之称，然《礼记明堂位》又言“九蛮”，《周礼。职方氏》又言“八蛮”，《诗。蓼萧》序注又言“六蛮”。则“三邦”之所云蛮，亦何不可指为一国欤？

　　◎古今字义字义有行之今而古未备者，如“寺”字，古作官府解，不指僧寺也。“兵”

　　字，古作兵器解，不指兵卒也。“字”字，古作抚字解，不指文字也。有行之古而今不用者，如毒兼善恶，祥兼吉凶，落兼始终，臭兼香臭，诞兼信诞，乱兼治乱之类。又如下事上亦言慈，上规下亦曰谏，贵贱皆称朕，生死皆称讳，男女皆称僮。如此之类，古之异于今者，不可悉数。

　　◎樊绍述樊绍述《绛守居园池记》，如“涎玉沫珠”、“瑶翻碧潋”、“嵬眼Е耳”、“提鹇挈鹭”、“风月灯火之”等句，奇隽可讽。又如“万力千气”、“苍官青士”，后世多引用之。其馀大半艰涩，虽有诸家注释，未能尽析其旨。吴居正谓昌黎盛推绍述，谓其词必己出，不烦绳削而自合，文从字顺，则其他文，殆不尽若此矣。余按：《唐。艺文志。樊宗师集》二百九十一卷，今皆不传，所传者仅此记与《绵州越王楼诗序》，岂真人情好奇，转以奇而得传欤？

　　◎曾子闵子圣门以孝称者，曾子、闵子。曾子被杖于父，闵子见疏于后母。盖惟境处乎变，而能尽子职，为人之所难为，斯为孝之至。“疾风知劲草，板荡识忠臣”，其是之谓欤！

　　◎师古之为师也，以道德，降而托之于经术，如田氏之授《易》，孟氏之授《礼》是也。降而托之于辞章，如韩子《答李翊书》、柳州《答韦中立书》是也。又降而托之于举业，假以为利禄之资，则师道衰而学术益替矣！有志世教者，当思所以救之。

　　◎开城门却敌诸葛孔明以万人屯阳平，司马懿率二十万众至前，士失色，乃大开四城门，扫地却洒。懿常谓孔明持重，而猥见势弱，疑有伏兵，于是引军北趋山。此计盖不独孔明也，汉李广尝以百骑却匈奴数千骑。又元铁哥从征乃颜，其党塔不歹率兵奄至，铁哥谓：“彼众我寡，当设疑以退之。”于是帝张曲盖，据胡床，铁哥从容进酒。敌按兵觇之，惧有伏，夜遁去。夫匈奴塔不歹等固可以疑沮之，司马懿智谋索优，使为尝试之计，分二十万众之二三以击之，则阳平之城可得矣，岂孔明之谨慎而敢出此？此事见郭冲三事，而陈寿《蜀志》不载，得毋传之不实欤？

　　◎龟策列传《五经》中，《诗》皆用韵，《周易》、《尚书》、《礼记》、《左传》亦各有韵语。子则《荀子。成相篇》全用韵。至以叙事之文而为此体者，则惟《史记。龟策列传》。此篇为褚生所补，其叙宋元王得龟事，二千八百余言皆用韵语。

　　语多悖妄，《索隐》、《正义》讥其烦芜鄙陋，《史通》以为无可取，信不诬也！

　　◎文家操纵之笔文家操纵之笔，太史公最为擅长，有以一句纵，一句操，而于一篇之中屡见之者。试以《鲁仲连列传》证之曰：“吾始以君为天下之贤公子也，吾乃今然后知君非天下之贤公子也。”曰：“吾视居此围城之中者，皆有求于平原君者也；今吾观先生之玉貌，非有求于平原君者也。”曰：“梁未睹秦称帝之害故耳。使梁睹秦称帝之害，则必助赵矣。”曰：“始以先生为庸人，吾乃今日知先生为天下之士也。”曰：“与人刃我，宁自刃。”曰：“吾与富贵而绌于人，宁贫贱而轻世肆志焉。”此皆以两句自为开合之法也。

　　◎裴行俭裴行俭兼文武才，用兵无不胜，其法不外诡谋诱敌及用反问而已。突厥伏念来降，行俭谓：“受降如受敌。”敕严备，亦以防其诡也。使浑知此，何至为尚结赞所劫哉？

　　◎嵇封翁无锡嵇留山封翁永仁，客范忠贞公幕中，耿精忠叛，与忠贞公同被系三年遇害。狱中作《百苦吟》、《和泪谱》、《续离骚》，寄友人收藏之。题诗云：“此身若遂沈沦死，留与寒家子弟看。”后其子文敏公曾筠并其遗集汇刊之，世所传《抱犊山房集》是也。方公殉难时，文敏公甫七岁，其室杨太夫人守志抚孤，备尝艰苦。后公入祀忠义祠，太夫人举节孝，特旨旌门，子孙（文恭公璜）相继入相。天之报施，亦云至矣！

　　◎西青散记金坛史梧冈教授震林《西青散记》，多托为神仙幽渺之辞。最爱其讽世之语隽而不腐，胜读劝诫陈言：“一生有可惜事：幼无名师，长无良友，壮无善事，老无令名。贫贱人可惜者二：面承唾为求利，膝生胝为求荣。富贵人可惜者二：临大义沮于吝，荷重任败于贪。聪明人可惜者三：妄讥议谓之薄，自炫奖谓之骄，怀愤激谓之躁。豪侠人可惜者三：助凶人得暴名，挥泛财得败名，纳庸客得滥名。”

　　又云：“才子罪孽胜于佞臣，佞臣误国害民数十年耳，才子制淫书传后世，炽情欲，坏风化，不可胜计。”

　　◎陆太常嘉兴陆儆岩太常绍琦，康熙己丑进士，以词林起家。督学广西，以其地去中土远，内杂夷僚，不能尽知功令，罹罪至死，迷不得悟，乃奏请诸生诵习律令，得旨通行，著为令。临殁，手书训子，自述生平不妄交一人，不妄为一事，不妄取一钱。闻者许为实录。

　　◎吴集潭孝廉仁和吴集潭孝廉光升，大兴朱竹君学士筠之师也。为学根柢经史，试礼部不第，年过七十，赐学正衔。其辛未会试“舜之居深山”一节文，结曰：“是以古之圣人，其静也如山，其动也如水。”主司孙文定公以示同考，或曰：“结无之乎者也字，不当中式。”遂乙。庚辰“既而曰”四句文，有曰：“祸重于地，莫知之避。”同考斥之。辛巳文已中式矣，主司指摘字句，谓“大夫曰何以利吾家”

　　文有“簋不饬”等语，又斥之。学士作哀辞，中云：“言必有出兮，如己出而。

　　聋耳骇兮，目眩而噫。何必僻书兮，转喉触腮。周经谊语兮，佥谓余欺。予以勒帛兮，乙而罢之。静动山水兮，语以重遗。昔孙文定兮，执卷而谘。莫为先容兮，遭按剑疑。文工遇拙兮，不偶而奇。“盖指此也。

　　◎文信国公四六文信国公诗文秉正气而成，雄绝一代，四六亦工。集中载《山中厅屋上梁文》，有云：“未问君王，便比赐鉴湖之宅；何须将相，方谋归绿野之堂。”又《五色赋记》，言唐谢观《白赋》云：“晓入梁王之苑，雪满群山；夜登庾亮之楼，月明千里。”寇豹《赤赋》云：“田单破燕之日，火燎于原；武王伐纣之年，血流漂杵。”更仿之作《黑赋》曰：“孙膑衔枚之际，半夜失踪；达摩面壁以来，九年闭目。”客绝倒。一客赋黄曰：“杜甫柴门之外，雨涨春流；卫青塞马之前，沙含夕照。”一客赋青曰：“帝子之望巫阳，远山过雨；王孙之别南浦，芳草连天。”因反观前作，惟“月明千里”得白之神，曰雪、曰火、曰血，皆著迹。且“漂杵”是武王一处事，“燎原”与田单不相干。一客改之曰：“尧时十日并出，烁石流金；秦宫三月延烧，照天烛地。”一客又曰：“‘夜登庾亮之楼，月明千里’如何对？”或对曰：“秋泊袁弘之渚，水浸一天。”此虽游戏笔墨，亦可见公于斯道，曾殚钻研之功也。

　　◎希踪靖节明何涛为安庆推官，到官三日，吏白当伏谒监司，涛颦蹙曰：“非吾所能。”

　　即弃官去。陈庸为荆门州同，莅任五日，不能屈曲，即解官，杜门不入城郭。此皆能希踪靖节者。

　　◎四库全书表文乾隆四十八年，编纂《四库全书》告成，进呈表文系献县纪文达公昀所撰，刊入全书卷首，公《遗集》中亦编入焉。公门人长沙刘相国权之跋其后云：“《四库全书》开馆，吾师即奉命总纂，自始至终，无一息之间。不惟过目不忘，而精神实足以相副。经手十年，故撰此表，振笔疾书，一气呵成，而其中条分缕晰，纤悉具备，同馆争先快睹，莫不叹服。总其事者，复令陆耳山副宪锡熊、吴稷堂学士省兰合撰一表，属吾师润色，终不惬意，仍索吾师所撰表，列名以进。

　　高宗纯皇帝谓：“此表必纪某所撰。‘遂特加赏一分，咸惊睿照之如神也。”按：《全书总目提要》二百卷，亦公所撰。说者谓公才学绝伦，而著述无多，盖其生平精力已毕萃于此书矣。

　　◎虞凤娘明义乌虞凤娘姊嫁徐明辉而卒，明辉闻风娘贤，恳其父，欲聘为继室。女知，泣谓父母曰：“兄弟未尝同妻，姊妹可知。”父执不听，女绝口不言，自经死。

　　余谓女之死，徒以伤亲之心。史传载之，岂但以其志之洁，为末俗所难能，而书以示风欤？

　　◎华歆《后汉书。伏皇后纪》载曹操逼帝废后，以华歆为郄虑副，勒兵入宫，收后下暴室。歆于灵帝时已举孝廉，官郎中，而敢于凌虐帝后，不臣甚矣！乃《魏志》称其“清纯德素”，《晋书。华表传》亦称歆“清德高行”，是岂得为直笔乎？

　　◎木五行之系于八卦也，木居其四，以天地发育之气始于木也。木生于春而行于东方，故属之巽。其兼及坎、离者，坎为水，水，生木者也；离为火，火，木所生也。艮则当冬春之交，万物之所成终而成始，故亦取象焉。

　　◎家礼翁一瓢森《四时读书乐》、朱柏庐用纯《家训》，世人以为朱子所作，此其误犹可言也。至《家礼》一书，疏谬甚多，乃后人依托以传者，流俗信而用之，何耶？

　　◎埤雅《诗经》咏马二十六种，《埤雅》所载者十三种：鸨、骐、、骆、白颠、[A164]、原、黄、、る、驳、来、驹。惟不见于《诗》。《埤雅》所不载者，亦十三种：骊、、皇、骓、丕、も、单、卯、雒、、覃、鱼、。陆农师固深于《诗》者也，凡释鱼、兽、鸟、虫、马、木、草、天二百九十六条，引《诗》者乃有二百十条。

　　◎蜡烛《礼记》“烛不见跋”，注云：“古未有蜡烛，惟呼火炬为烛。火炬照夜易尽，尽则藏所然残本。”按：《西京杂记》“寒食禁火日，赐侯家蜡烛”，韩诗所谓“日暮汉宫传蜡烛，轻烟散入五侯家”是也。观此可知当时民间尚未有蜡烛，则烛之用蜡，或始于汉。《物原》谓“成汤作蜡烛”，恐未足据。

　　◎冯文介公仁和冯文介公培元，少孤贫，母何太淑人自课之。性聪颖而劬于学，为文不起草，伸纸立就。精楷法，落笔迅敏，乡会试中式，全卷无添注涂改字。殿试副本亦真书，皆从来所罕有。道光甲辰，以第三人及第，历官光禄寺卿。咸丰壬子，督学湖北，十二月武昌府被陷，公入署后园古井殉节，年仅四十。事闻，赠侍郎衔，赐谥文介。公为诸生时，肄业崇文书院，见知于掌教胡书农学士敬，课多作刊行。如《老兵》云：“万里秦时月，苍茫出塞尘。余生髀有肉，独戍胆包身。

　　倦羽三更雁，寒衣百结鹑。建橐无底事，中外一家春。“《课读声》云：”勖来勤业坐萧辰，膝下娇儿喜最驯。传授范滂、苏学士，经诒韦逞宋夫人。青毡寂寂遗编在，纱幔依依问字频。记得芸窗占毕处，尚留余韵乐慈亲。“《西湖采莼曲》云：”门外波光碧似油，翠罗衫子卸珠楼。杨丝柔软莼丝滑，一样相思两样愁。“

　　皆为士林传诵。兼工墨梅，画辄题其上，得者珍为“三绝”。

　　◎廖少司农将乐廖莲山少司农腾奎，以孝廉起家，宰休宁，擢御史，历官卿贰。康熙乙酉主试江南，赋诗有“承命重惊山岳负，焚香虔矢帝天临。”榜发，尽孤寒知名士，群情悦服，下第者亦洒泪追送江浒。按：国初主试，恒有由举人出身者，雍正时犹然。如：元年云南主考鄂文端公尔泰（时官员外），二年湖北主考蔡仕舳、四川主考许隆远是也。此后则罕有矣。

　　◎诗品钟记室《诗品》，自汉迄梁百三人，别本一百二十二人。上品十一人，中品三十九人，下品七十二人。汉七人，魏十一人，晋三十八人，宋二十六人，齐三十人，梁十人。汉四百余年只得七人，宋、齐以下仅百年而得六十余人。盖五言之学，六朝始盛，抑略于远而详于近，理则然也。惟同时昭明太子《文选》诗六十二家，《诗品》所述者五十一人。韦孟、束皙、应贞四言，张衡七言，既不列于品，若汉之苏武、应，晋之庐谌、司马彪、王康琚，宋之徐悱、刘铄皆以五言著称，乃亦见遗，然则所取殆犹未备欤。又如以刘桢列上品，陶潜列中品，徐干、阮璃列下晶，品第违失，昔人多议及之。然其铺观列代，撮举同异，实能推究渊源，阐明旨趣。且百余人之诗，今不尽存，尚赖此以流传，俾得考见得失，诚于诗教有功，可为后学之津梁也。

　　◎陈云伯钱塘陈云伯大令文述，少负才名，后以乙科出宰。由皖之吴，所至有惠政。

　　补官江都县，前令以迎送为事，积案盈万。陈初至，署听事曰：“勤补拙，俭养廉，更无暇馈问送迎，来往宾朋须谅我；让化争，诚去伪，敬以告父兄耆老，教诲子弟各成人。”乃排日讯断，不逾年而积牍以清。诗长于歌行，才藻富有，雄视一时，近体亦韶秀风华。著有《颐道堂集》行世，五言如：“百花承辇路，片月下宫墙”、“疏星江浦树，残月海门潮”、“翠落中峰瀑，青横太古苔”、“阑干花四面，楼阁树中间”；七言如“雁外晚钟横白塔，烟中寒月上朱楼”、“水榭微波秋落叶，江楼斜月夜闻箫”、“落花到地飞还起，芳草如烟踏更生”、“奇石涌云临水立，寒泉漱雪隔花飞。”“地因久住艰言别，人为多情易写愁”，皆妙。

　　◎谥文成谥文成者，汉张良，晋郄鉴，宋殷景仁，唐卢怀慎，南唐晋王景遂，明刘基、王守仁。张良、刘基、王守仁为不愧。本朝制国书大臣达海、额尔德宜及乾隆时大学士阿桂谥文成。

　　◎露筋祠诗王阮亭尚书《题露筋祠》诗云：“翠羽明挡尚俨然，湖云祠树碧于烟。行人系缆月初堕，门外野风开白莲。”论者推为此题绝唱。按：米襄阳《露筋祠碑》云：“神姓萧，名荷花。”诗不即不离，天然入妙，故后来作者皆莫之及。

　　◎功令言举业者，必恪遵功令，不敢旁采他说，立异求胜；即笺疏家言，亦有从之而见黜者。嘉庆戊寅恩科浙闱三题“民事不可缓也”至“亟其乘屋”，归安名宿杨拙园知新主“夜作绞索以待明年蚕用”立说，房官呈荐，主司谓：“此说若有所本，当入选，否则恐遭磨勘，吾不任其咎也。”房官乃遍搜《孟子》诸家注释，并无此说，杨竟被黜，而不知本《毛诗》中孔疏，非僻书也。又乾隆间李学使潢岁试嘉郡，经题“隰有六驳”。某生素负文名，主毛传“驳如马，倨牙，食虎豹”

　　立说，竟以纰缪黜置四等。因忆宋王旦知贡举，论题“当仁不让于师”。有举子主贾逵说，以师为众，旦恶其说黜之。以旦之贤而犹若此，况其下焉者乎！
</div>
    <div class="pagination">
<a href="冷庐杂识_page3.html">上一页</a><a href="冷庐杂识.html">1</a><a href="冷庐杂识_page2.html">2</a><a href="冷庐杂识_page3.html">3</a><span class="current-page">4</span><a href="冷庐杂识_page5.html">5</a><a href="冷庐杂识_page6.html">6</a><a href="冷庐杂识_page7.html">7</a><a href="冷庐杂识_page8.html">8</a><a href="冷庐杂识_page9.html">9</a><span>...</span><a href="冷庐杂识_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
