<!DOCTYPE html>
<html>
<head>
    <meta charset="UTF-8">
    <title>说郛 - 第 312 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 312 页/共 601 页</h1>
    <div class="content">　　玉瑠山在乐城县
　　抱犊山在镇州
　　右七十二福地












　　别国洞防记【郭宪】
　　汉武帝未诞之时景帝梦一赤彘従云中直下入崇兰阁帝觉而坐于阁上果见赤气如烟雾来蔽户牖望上有丹霞蓊郁而起乃改崇兰阁为猗兰殿后王夫人诞武帝于此殿有青雀羣飞于霸城门乃改为青雀门乃更修餙刻木为绮橑雀去因名青绮门
　　建元二年帝起腾光台以望四逺于台上撞碧玉之钟挂悬黎之磬吹霜条之箎唱来云依日之曲方朔再拜于帝前曰臣东游万林之野获九色凤雏涔源丹瀬之水赤色西过洞壑得沧渊虬子静海游珠洞壑在虞渊西虬泉池在五柞宫北中有追云舟起风舟侍仙舟含烟舟或以沙棠为枻檝或以木兰文柘为橹棹又起五层台于月下
　　甘泉宫南昆明池中有灵波殿七间皆以桂为柱风来自香帝既躭于灵怪常得丹豹之髓白凤之膏磨青锡为屑以苏油和之照于神坛夜暴雨光不灭有霜蛾如蜂赴火侍者举麟须拂拂之
　　元光中帝起夀灵坛坛上列植垂龙之木似青梧高十丈有朱露色如丹汁洒其叶地皆成珠其枝似龙之倒垂亦曰珍枝树此坛高八丈帝使董谒乘云霞之辇以升坛至夜三更闻野鸡鸣忽如曙西王母驾鸾歌春归乐谒乃闻王母歌声而不见其形歌声绕梁三帀乃止坛傍草树枝叶或翻或动歌之感也四面列种软条如青桂风至自拂堦上游尘
　　董谒字仲武都郁邑人也少好学尝游山泽负挟图书患其繁重家贫拾树叶以代书简言其易巻懐也编荆为牀聚鸟兽毛以寝其上
　　波祗国亦名波弋国献神精香草亦名荃蘼一名春芜一根百条其间如竹节柔软其皮如丝可为布所谓春芜布亦名香荃布坚宻如纨氷也握一片满室皆香妇人带之弥月芬馥
　　翕韩国献飞骸兽状如鹿青色以寒青之丝为绳系之及死帝惜之而不瘗挂于苑门皮毛皆烂朽惟骨色犹青时人咸知其神异更以绳系其足往视之惟见所系处存而头尾及骨皆飞去
　　旦露池西有灵池方四百歩有连钱荇浮根菱倒枝藻连钱荇荇如钱文浮根菱根出水上叶沈波下实细薄皮甘香叶半青半白霜降弥美因名青氷菱也倒枝藻者枝横倒水中长九尺余如结网有野鸭秋鳬及鸥鹥来翔水上入此草中皆不得出如缯网也亦名水网藻中有转羽舫凌龙舫凌波舫帝甞游宴于此
　　瑶琨去玉门九万里有碧草如麦割之以酿酒则味如醇酎饮一合三旬不醒但饮甜水随饮而醒
　　琳国去长安九千里生玉叶李色如碧玉数十年一熟味酸昔韩终常饵此李名韩终李
　　元封三年大秦国贡花蹄牛其色駮高六尺尾环绕其身角端有肉蹄如莲花善走多力帝使辇铜石以起望仙宫迹在石上皆如花形故阳闗之外花牛津时得异石长十丈髙三丈立于望仙宫因名龙钟石武帝末此石自陷入地唯尾出土上今人谓龙尾墩也
　　帝好微行于长安城西夜见一螭游于路董谒曰昔桀媚末喜于膝上以金簮贯玉螭腹为戏今螭腹余金簮穿痕安知非此耶曰白龙鱼麟网者食之帝曰试我也元封四年脩弥国献駮骡髙十尺毛色赤斑皆有日月之象帝以金为鏁绊以宝器盛刍以饲之
　　勒毕国人长三十有翼善言语戏笑因名善语国常羣飞往日下自曝身热乃归饮丹露为浆丹露者日初出有露汁如珠也
　　太初三年起甘泉望风台台上得白珠如花一枝帝以锦葢覆之如照月矣因名照月珠以赐董偃盛以琉璃之筐
　　李克冯翊人也自言三百嵗荷草畚负五岳真图而至帝礼待之亦号负图先生也
　　孟岐河清之逸人也年可七百嵗语及周初事了然如目前岐侍周公升坛上岐以手摩成王足周公以玉笏与之岐尝宝执毎以衣袂拂拭之笏厚七分今铳断恒切桂叶食之周帝好仙时披草葢而来谒帝焉
　　郭琼东郡人也形貌丑劣而意度过人曽宿人家辄乞薪自照读书书眠眼不闭行地无迹帝闻其异征焉黄安代郡人也为代郡卒自云卑猥不获处人间执鞭怀荆而读书画地以记数者夕地成池矣时人谓黄安年可八十余视如童子常服朱砂举体皆赤冬不着裘坐一神广二尺人问子坐此几年矣对曰昔伏羲始造网罟获此以授吾吾坐背已平矣此虫畏日月之光二千歳即一出头吾坐此已见五出头矣行即负以趋世人因而谓黄安万歳矣
　　帝所幸宫人名丽娟年十四玉肤柔软吹气胜兰不欲衣缨拂之恐体痕也毎歌李延年和之于芝生殿唱回风之曲庭中花皆翻落置丽娟于明离之帐恐尘垢汚其体也帝常以衣带丽娟之袂闭于重幕之中恐随风而去也丽娟以琥珀为佩置衣裾里不使人知乃言骨节自鸣相与为神怪也
　　西域献龙虎高七尺映日看之光如聚炬火有童子遥见有黄鹄白首鼓翅于帝前即方朔着黄绫单衣头班白汉朝皆异其神化而不测其年矣











　　西京杂记序
　　汉之西京惟固书为该练非固之能尔亦其所资者缮也仲尼约之宝书马迁鸠诸国史因宝而成在古皆然也暇得葛洪氏西京杂记读之云为刘子骏所撰以甲乙第次百卷考比固作殆是全取刘书有小异同耳洪又抄集固所不録者二万许言命曰西京杂记予于是始知固之汉书葢根起于子骏也乃遡忆其所不録之故大约有四则猥琐可畧闲漫无归与夫杳昧而难凭触忌而须讳者也其猥琐者则霍妻遗衍之类是也其闲漫者则上林异植之类是也其杳昧者则宣狱佩镜秦库玉灯之类是也而其触忌者则庆郎赵后之类是也凡若此者披金置沙法所删弃矣至于乗舆大驾仪在典章鲍董问对言关理奥亦皆摈落而无采宜书而不书者何也岂不幸存于杂记欤但今所传且失其半又非洪之故简矣鸣呼后代之儒安得如子骏者遐收彚集以待班固者出欤诚为史家之一嘅也吴郡黄省曽撰















　　西京杂记【刘歆】
　　天子笔
　　天子笔管以错宝为跗毛皆以秋兎之毫官师路扈为之以杂宝为匣厠以玉璧翠羽皆直百金
　　吉光裘
　　武帝时西域献吉光裘入水不濡上时服此裘以聴朝
　　戚夫人
　　高帝戚夫人善鼔瑟击筑帝常拥夫人倚瑟而歌毕毎泣下流涟夫人善为翘袖折腰之舞歌出塞入塞望归之曲侍婢数百皆习之后宫齐首高唱声入云霄
　　彄环
　　戚姬以百链金为彄环照见指骨上恶之以赐侍儿鸣玉耀光等各四枚
　　斩蛇剑
　　汉帝相传以秦王子婴所奏白玉玺高祖斩白蛇劒劒上有七采珠九华玉以为饰杂厠五色琉璃为劒匣劒在室中光景犹照于外与挺劒不殊十二年一加磨莹刃上常若霜雪开匣防鞘辄有风气光彩射人
　　七孔针
　　汉防女常以七月七日穿七孔鍼于开襟楼俱以习之
　　宝镜
　　宣帝被收系郡邸狱臂上犹带史良娣合采婉转丝绳系身毒国宝镜一枚大如八铢钱旧传此镜见妖魅得佩之者为天神所福故宣帝从危获济及接大位毎持此镜感咽移辰常以琥珀笥盛之缄以戚里织成锦一曰斜文锦帝崩不知所在
　　蒲桃锦
　　霍光妻遗淳于衍蒲桃锦二十四匹散花绫二十五匹绫出钜鹿陈宝光家宝光妻传其法霍显召入其第使作之机用一百二十镊六十日成一匹匹直万钱又与走珠一琲緑绫百端钱百万黄金百两为起第宅奴婢不可胜数衍犹怨曰吾为尔成何功而报我若是哉
　　昭阳殿
　　赵飞鷰女弟居昭阳殿中庭彤朱而殿上丹漆砌皆铜沓黄金涂白玉阶壁带往往为黄金釭含蓝田璧明珠翠羽饰之上设九金龙皆衔九子金铃五色流苏带以緑文紫绶金银花镊毎好风日幡旄光影照耀一殿铃镊之声惊动左右中设木画屏风文如蜘蛛丝缕玉几玉牀白象牙簟緑熊席席毛长二尺余人眠而拥毛自蔽望之不能见坐则没膝其中杂熏诸香一坐此席余香百日不歇有四玉镇皆达照无瑕缺窻扉多是緑琉璃亦皆逹照毛发不得藏焉椽桷皆剖作龙蛇萦绕其间麟甲分明见者莫不兢栗匠人丁缓李菊巧为天下第一缔构既成向其姊子樊延年説之而外人稀知莫能传者
　　昆明池
　　昆明池刻玉石为鱼毎至雷雨鱼常鸣吼鬐尾皆动汉世祭之以祈雨往往有验
　　长安巧工
　　长安巧工丁缓者为常满灯七龙五鳯杂以芙蓉莲藕之竒又作卧褥香鑪一名被中香鑪本出房风其法后絶至缓始更为之为机环转运四周而鑪体常平可置之被褥故以为名又作九层博山香鑪镂为竒禽怪兽穷诸灵异皆自然运动
　　七轮扇
　　又作七轮扇连七轮大皆径丈相连续一人运之满堂寒颤
　　赵后
　　赵后体轻腰弱善行步进退女弟昭仪不能及也但昭仪弱骨丰肌尤工笑语二人并色如红玉为当时第一皆擅宠后宫
　　王嫱
　　元帝后宫既多不得常见乃使画工图形按图召幸之诸宫人皆赂画工多者十万少者亦不减五万独王嫱不肯遂不得见匈奴入朝求美人为阏氏于是上案图以昭君行及去召见貌为后宫第一善应对举止闲雅帝悔之而名籍已定帝重信于外国故不复更人乃穷案其事画工皆弃市籍其家资皆巨万画工有杜陵毛延夀为人形丑好老少必得其真安陵陈敞新豊刘白龚寛并工为牛马飞鸟众势人形好丑不逮延夀下杜阳望亦善画尤善布色樊育亦善布色同日弃市名画工于是差稀
　　五侯鲭
　　五侯不相能賔客不得来往娄防丰辩传食五侯间各得其懽心竞致竒膳防乃合以为鲭世称五侯鲭以为竒味焉
　　鹔鹴裘
　　司马相如初与卓文君还成都居贫愁懑以所着鹔鹴裘就市人阳昌贳酒与文君为懽既而文君抱颈而泣曰我平生富足今乃以衣裘贳酒遂相与谋于成都卖酒相如亲着犊鼻裈涤器以耻王孙王孙果以为病乃厚给文君文君遂为富人文君姣好眉色如望逺山脸际常若芙容肌肤柔滑如脂十七而寡为人放诞风流故悦长卿之才而越礼焉长卿素有消渴疾及还成都悦文君之色遂以发痼疾乃作美人赋欲以自刺而终不能改卒以此疾至死文君为诔传于世
　　新丰
　　太上皇徙长安居深宫凄怆不乐高祖窃因左右问其故以平生所好皆屠贩少年酤酒卖饼鬭鸡蹴踘以此为懽今皆无此故以不乐高祖乃作新丰移诸故人实之太上皇乃悦故新丰多无頼无衣冠子弟故也高祖少时常祭枌榆之社及移新丰亦还立焉高祖既作新丰并移旧社衢巷栋宇物色惟旧士女老幼相携路首各知其室放犬羊鸡鸭于通涂亦竞识其家其匠人胡寛所营也移者皆悦其似而徳之故竞加赏赠月余致累百金
　　珠
　　汉诸陵寝皆以竹为帘帘皆为水纹及龙鳯之像昭阳殿织珠为风至则鸣如珩佩之声
</div>
    <div class="pagination">
<a href="说郛_page311.html">上一页</a><span>...</span><a href="说郛_page307.html">307</a><a href="说郛_page308.html">308</a><a href="说郛_page309.html">309</a><a href="说郛_page310.html">310</a><a href="说郛_page311.html">311</a><span class="current-page">312</span><a href="说郛_page313.html">313</a><a href="说郛_page314.html">314</a><a href="说郛_page315.html">315</a><a href="说郛_page316.html">316</a><a href="说郛_page317.html">317</a><span>...</span><a href="说郛_page313.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
