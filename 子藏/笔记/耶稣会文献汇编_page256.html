<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 256 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 256 页/共 368 页</h1>
    <div class="content">故生上、中、下三品之魂。
灵魂
吾人得上品之灵魂，是天主亲赋，能读古往经书，能推明道理；能观天文，能察地经地纬；能知纲常，能知善恶；趋吉避凶，能制万巧美物，能知寒热温平万物之性。然则人何如灵也！
觉魂
若飞禽走兽、诸虫水族，得中品觉魂，故气育禽兽，水生鱼虾，皆是觉魂。其魂只知痛痒饥饱，不知分别道理；只知食物，不知五味调和；只知传生，不知传生何用。
生魂
至于草木、五谷、瓜果结熟，人不摘取收割，必自腐烂。故草木、五谷、花果得下品生魂，其魂只有生长之能，无知觉之事。由此观之，各物各性，各质各模，物不相杂，必无人变禽兽，复转而为人之理。释氏不知三魂之来历，哄诱世人只言轮回变转，诱人吃素有功，杀物有罪。
六、戒杀将陷圣贤于昧理
但王法律条只定杀人问罪，岂定杀禽兽而问罪乎？请问释氏，上古之世，茹毛饮血、开物成务之圣人，制为纲罟、钓弋，教人取禽兽之肉以为食、取禽兽之皮以为衣。释氏言有轮回变还，岂吾中国圣贤反皆为昧理之人乎？
七、轮回上说置圣贤于大罪
况儒教之祀上帝，又祀先圣祖宗，春秋诸祭杀禽兽等物甚多，若有轮回变还，吃肉四两要还半斤。周公、孔子制度讨论，实为中国千古之宗师。请问释氏，将如此大圣贤，将问何等之罪，置于何地耶？
八、佛教亦犯杀生之罪
夫释氏之人造佛像，必用鱼鳔，如赤布必用猪血，画五彩颜色必用牛胶，安五脏必用活鸟，开光必用鸡血，造法鼓必用牛皮，造琉璃必用羊角，做锦绣袈裟必用蚕丝。若有轮回变还，释氏为首自犯罪。如曰自用不治罪，何以服天下？谚云：“王子犯法，庶民同罪。”世法且然，况天道乎？此又是释氏讲轮回，自欺、自妄，而又自用其物，谎可知矣！
九、天主生物以备人用
释氏不知天主生万物以备世人利用，如造弓必用牛角、牛筋，如造靴套必用牛马之皮，如造戥枰必用牛骨驼骨，如弹棉花必用羊肠为弦，如制毯货必用羊绒，如造笔必用羊、狼、兔毛，如制暖袄必用羔、麑、狐、貉，如人筋骨疼痛、梦寐诸病，必用虎骨龙骨，如治麻疯之症必用鸟蛇，如生疔疽必用蝉酥，如治毒症必用蜈蚣、班毛，如治发背必用蚂蝗吸毒，如治痨瘵之症必用龟鳖，治元阳痿弱必用鹿茸，如肥小儿疽疾必用五谷虫，如内障、青蒙眼必用夜明沙，受伤寒热症用蚯蚓。象皮长肉生肌，犀角解心热。物物皆是天主所造，利人之用，救人病患。如释氏言有轮回，必要变还，皆不可食，亦不可杀。是释氏爱物杀人也。有是理乎？
十、天主造物义理无穷
况天主所造万物，义理无穷。吾人知识有限，安当圣人曰：吾最喜观天主之活文章，如天上日、月、星、辰、空中飞禽、山中走兽、水族鱼虾、诸虫蚁之类，树木、花果、五谷，万美万好之理性。吾世人如欲推一微草微虫生发之原，不能知之。足见天主全能、全知、全善，特造万物以养世人，而人无一物与天主。释氏言轮回，误己误人，忘天主生万物之多恩。
十一、人之灵魂有天主形像
故吾人之灵魂，实是天主之小像；吾人之肉身，实是天主之全书。古言：“天是一大天，人是一小天。”此之谓也。
十二、释氏不识天主
因释氏不知识认全能天主是吾人灵魂之大父母，哄诱世人信轮回，下陷于永苦地狱，而忘天堂永福之本乡，故今为略详之谨答。
十三、轮回之说创自闭氏
创为轮回诬罔之说者，乃闭他卧辣也。浸淫至于今日，害尽世人不浅。得此搂根捣穴之论，真可以醒聋豁瞽矣。任斋主人书
 
第二节  补遗
一、婴孩非由轮回转世
有友至曰：“吾前观子辩无轮回之说是矣。但予亲见一孩始生时，自言：‘我是某人，原为某官，住某处，转生至此。’人既至所言之处，果见其死。岂不是此人之灵魂轮回再世？”答曰：“其孩在母胎是生胎，是死胎？”友曰：“自然是生胎。”答曰：“孩在母胎既然是生，灵魂已具，奚待某人之魂转变耶？”
二、婴孩能言系魔鬼附体
友又问：“若非道魂轮转，何以此孩能言前生事？”答曰：“恶魔知人之生，知人之死，欲人信轮回为说，乃千百万孩中，偶然窃附一孩之体，诡言若此。
三、魔鬼也能设计诱人
且惑者欲凭依于人不可得，则潜入牛马猪犬之口，亦能言之。又或写字一行于蹄腹，问几是某人欠债特来补还。此皆是魔鬼计诱世人，使之信轮回，上帝耳。
四、遵天教可辟轮回之妄
若天下人知住人之本然，遵上帝之正教，则轮回之邪妄无自而惑人，魔鬼亦必不敢藏于人、兽之口，而为之诳证矣。故孩与兽之被魔作魔语者，如梦中说谎，梦醒仍旧率性。
五、天神护佑可明轮回之妄
若人之灵魂因天神护佑，发痛悔，则尤不待他人辩之，而自无不明其轮回之非真。
六、释氏以轮回骗人
释氏之徒备轮回之谎，讲因果说报应。生骗人财而言预修，死取人财而言超度。堕其术者死后方知，悔之晚矣。友闻此答，唯唯而退。
七、佛教徒亦是可爱之人
释氏之人尽是可爱！盖上帝所生有灵魂之人类，都可为圣为贤，相视尽是兄弟朋友。
八、当信认天主
只信认轮回，便路头错谬耳。今若拨去胸中诖误种子，来读天人有益之书。庶几，匡救伦理，人尽儒林也。
 
跋
圣人既没，世教丧，道不明于天下。释氏轮回之说，尤是蛊惑人心。不惟愚不肖者信之，即贤知者亦在所不免。忘却生人生物之本，几何不尽天下而入于禽兽之域乎？幸蒙天主恩荣普垂，圣教启迪人心，所以斯篇辩轮回之妄。盖益以道正之，为教世之津梁，醒迷之宝铎。有关治教，岂云小补之哉？

巳山后学识
 
天主圣教约言 
耶稣会士苏若望述

一、天主是造物主
或问：“天主谓何？”
对曰：“天主非他，即生天、生地、生神、生人、生万物之大主宰也。天地人物，先无而后有，则天地人物之先，必有一个主宰以生之。盖万物不能自成，皆有所以成之者。如楼台房屋，不能自起，必成於匠工之手，则天地人物，安能自造？造之者即所谓天主也。若世称盘古等为极祖，亦在有天地之后，皆有父母所生，而以其为开混沌、生天地人物者，大误矣。”
二、天主无始无终
或曰：“天地人物既由天主而生，敢问此天主由谁生乎？”
对曰：“天主乃万物之根原，如有所由生，则非天主矣。盖物或有始而有终，如草木鸟兽；或有始而无终，如天地神鬼及人之灵性。惟天主则无始无终，而能始终万物者，无天主则无物矣。譬如一棵树，其花果枝叶及干，皆由根而生，无根则皆无，乃至树之根，固无他根所由生也。天主既是万物之根底，何所由生乎？”
三、天主生元祖
“天主初生万物，先开辟天地，化生物类之诸宗，然后化生一男一女。男名亚当，女名厄袜。即此二人，无父母而为万民之元祖。其余不拘仙佛菩萨，皆有父母所生，而不免于坏死矣。
四、人当敬爱天主
“天主既为天地人物之真主，又生万物以为人用，则吾人爱敬天主，当然之理也，不爱敬便得大罪。譬如父母生个儿子，衣之、食之、教之，若为子者，不知敬父母，必谓不孝之子，而得大罪，况天主是人大父母，而可不爱敬之乎？此万物之主既明，则世人之事易为解矣。
五、性有三等，人魂不灭
“夫人本有肉身灵性两端，其肉身虽坏而死，其灵性终不能灭。盖天主命吾人之性，与草木禽兽不同，其分别有三等。
生性
“下等曰生性，即草木之性也。此性扶草木以生长，若草木砍断枯槁，其生性遂消灭焉。
觉性
“中等曰觉性，即禽兽之性也。此性能扶禽兽生长，又使之以耳目视听，以口鼻啖臭，以四肢觉痛痒，但不能推论道理，至死而觉性亦灭焉。
灵性
“上等曰灵性，即人之灵魂也。此性兼含生、觉二性之能，是以能扶人生长及知觉，而又使之能辩众理，以应万事。其身虽死，而此灵魂永存不灭。
人魂不灭之证
“故世间人自性死人，不怕死猛兽者，由人之灵能知人死之后，尚有未灭之魂在为可惧，而禽兽觉性全无，莫可惊我也。
六、天堂地狱赏善罚恶
“既知人魂不灭，又不可信轮回六道之谬说，应知生前为善与为恶，其魂各于死后，赴天主审判定有处分住所。其一在上而有万福，即所为天堂赏善之所也。其二在下而有万苦，即所谓地狱罚恶之所也。盖天主至公，无善不赏，无恶不罚。使无天堂地狱之赏罚，以报世人所为之善恶，岂不枉了善人，便宜了恶人？何得谓天主至公乎？”
七、现世善恶之报
或曰：“善恶之报，亦有在现世者何也？”
曰：“设令善恶之报咸待於身后，则愚人不知身后之应，何以验天上之有主乎？故常有犯义者，遇灾祸艰难，以惩其前，以戒其后。顺理者，蒙吉福之降，以酬其往而劝其来也。然现世亦有为善而贫贱苦难者，乃因为善之中有小过恶，故天主以是报之；至死后，则入全福之域，永享常乐矣。有为恶而富贵安乐者，乃因行恶之内，间有微善，故天主以是赏之；及其死后，则陷深阴之狱，永受万苦矣。
八、升天堂之法
“世人欲免下地狱受万苦，而得上天堂享万福，必要三件。
认天主
其一要知认天堂之主，即天主也。世人欲往他人之屋，先要认其屋之主，方可入住，况未知天主，能上入万福之所乎？
知天堂之路
“其二，要晓得天堂之路，即天主之道也。世人不知所欲往之路则不得至，而未知天堂之路，可至之乎？
行天主教之事
“其三，必要行所已知。盖人虽已知所欲往之路，若在家闲坐而不出行，决不得到。则欲上天堂万福之处，必须行天主圣教之事矣。”
九、信从天主教之法
或曰：“天主乃天地人物之主，而其道为真道，并为天堂之路，已得闻命，今欲从此天主圣教，如何则可？”
对曰：“欲从圣教者，必有两意：其上在於诚心奉敬天主，为其乃天地人物之公主，而生万物以养吾人者。其次在於顾本人之灵魂，以免下地狱受万苦，而能上天堂，享万福。然欲得此意，又要三事。其一要行天主规诫，其二信天主事情，其三要领圣水涤前非。
十、天主十诫
“天主十诫：
一、钦崇天主万物之上
二、毋呼天主以设虚誓
三、守瞻礼之日
四、孝敬父母
五、毋杀人
六、毋行邪淫
七、毋偷盗
八、毋妄证
九、毋愿他人妻
十、毋贪他人财物
十一、十诫之旨
右十诫总归二者而已，爱敬天主万物之上，与夫爱人如己。此在昔天主降谕令，普世遵守。顺者升天堂受福，逆者堕地狱加刑。已上诸端，特大略耳。如欲尽知天主之道，必须细阅《天主实义》诸书，及至教堂听西来传教先生讲解，方可了悟无疑。而兹未可一言遂尽也。
</div>
    <div class="pagination">
<a href="耶稣会文献汇编_page255.html">上一页</a><span>...</span><a href="耶稣会文献汇编_page251.html">251</a><a href="耶稣会文献汇编_page252.html">252</a><a href="耶稣会文献汇编_page253.html">253</a><a href="耶稣会文献汇编_page254.html">254</a><a href="耶稣会文献汇编_page255.html">255</a><span class="current-page">256</span><a href="耶稣会文献汇编_page257.html">257</a><a href="耶稣会文献汇编_page258.html">258</a><a href="耶稣会文献汇编_page259.html">259</a><a href="耶稣会文献汇编_page260.html">260</a><a href="耶稣会文献汇编_page261.html">261</a><span>...</span><a href="耶稣会文献汇编_page257.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
