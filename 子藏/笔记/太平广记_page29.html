<!DOCTYPE html>
<html>
<head>
    <meta charset="UTF-8">
    <title>太平广记 - 第 29 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 29 页/共 228 页</h1>
    <div class="content">　　王令望
　　唐王令望少持金刚经还卭州临溪路极险阻忽遇猛兽振怖非常急念真经猛兽熟视曵尾而去流涎满地曽任安州判司过扬子江夜风暴起租船数百艘相接尽没唯令望船独全后终亳州谯令【出报应记】
　　陈惠妻
　　唐陈惠妻王氏初未嫁表兄褚敬欲婚王氏父母不许敬诅曰若不嫁我我作必相致后归于惠惠为陵州仁夀尉敬隂恚之卒后王梦敬旋觉有娠经十七月不产王氏忧惧乃发心持金刚经昼夜不歇敬永絶交胎亦销从此日持七遍【出报应记】
　　何澋
　　唐何澋天授初任懐州武徳令常持金刚经至河阳水涨桥倒日已夕人争上船岸逺未达欲没澋惧且急念经须臾近岸遇悬芦攀縁得出余溺死八十余人【出报应记】
　　张素
　　唐张素洛阳人少持金刚经天授初任黄梅宰家有厄难应念而消年七十遘疾忽有花葢垂空遂澡浴与家人诀别奄然而卒【出报应记】
　　李丘一
　　唐李丘一好鹰狗畋猎万嵗通天元年任扬州高邮丞忽一日暴死见两人来追一人自云姓段时同被追者百余人男皆着枷女即反缚丘一被鏁前驱行可十余里见大槐数十下有马槽丘云五道大神每巡察人间罪福于此歇马丘一方知身死至王门段指一胥云此人姓焦名防是公本头遂被领见王曰汝安忍无亲好杀他命以为已乐须臾即见所杀禽兽皆为人语云乞早处分焦防进云丘一未合死王曰曽作何功徳云唯曽造金刚经一卷王即合掌云冥间号金刚经最上功徳君能书冩其福不小即令焦防领向经藏合验至一宝殿众经充满丘一试抽一卷果是所造之经既见王知造有实乃召所杀生类令恳陈谢许造功徳丘一依王命愿冩金刚经一百卷众欢喜尽散王曰放去焦防领出城门云尽力如此岂不相报丘一许钱三百千不受云与造经二十部至一坑防推之遂活身在棺中惟闻哭声已三日矣惊呼人至破棺乃起旬日冩经二十卷了焦防来谢致辞而去寻百卷亦毕扬州刺史奏其事敕加丘一五品仍充嘉州招讨使【出报应记】











　　太平广记卷一百三
　　钦定四库全书
　　太平广记卷一百四
　　报应三
　　于昶　　　　裴宣礼　　　吴思
　　银山老人　　崔文简　　　姚待
　　吕文展　　　长安县系囚　李虚
　　卢氏　　　　陈利賔　　　王宏
　　田氏
　　于昶
　　唐于昶天后朝任并州録事叅军每至一更后即喘息流汗二更后愈妻栁氏将召医工昶密曰自无他苦但昼决曹务夜判冥司事力不任耳每知有灾咎即隂为之备都不形言凡六年后丁母艰持金刚经更不复为冥吏曰极言此功徳力令子孙讽转后为庆州司马年八十四将终忽闻异香非代所有谓左右曰有圣人迎我往西方言讫而没【出报应记】
　　裴宣礼
　　唐裴宣礼天后朝为地官侍郎常持金刚经坐事被系宣礼忧迫唯至心念经枷鏁一旦自脱推官亲访之遂得雪免御史任植同禁亦念经获免【出报应记】
　　吴思
　　唐吴思天后朝为太学博士信释氏持金刚经日两遍多有灵应后稍怠日夜一遍思在京病有巫褚细儿言事如神星下祈祷思往就见细儿惊曰公有何术见皆走思私知是经力倍加精励日念五遍兄疾医无效思至心念经三日而愈思曽于渭桥见一老人年八十余着麄缞服问之曰为所生母也思怪之答曰母年四十三时有异僧教云汝欲长夀否但念金刚经母即发心日念两遍终一百七姨及邻母诵之并过百嵗今遵母业已九十矣【出报应记】
　　银山老人
　　饶州银山采戸逾万并是草屋延和中火发万室皆尽唯一家居中火独不及时本州杨体几自问老人老人对曰家事佛持金刚经【出报应记】
　　崔文简
　　唐崔文简先天中任坊州司马属吐蕃奄至州城同被驱掠鏁械甚严至心念经三日鏁忽自开虏疑有奸棰挞具以实对问云汝有何术答云念金刚经复令鏁之念未终又解众皆叹异遂送出境【出报应记】
　　姚待
　　唐姚待梓州人常持金刚经并为母造一百部忽有鹿驯戏见人不惊犬亦不吠逡巡自去有人宰羊呼待同食食了即死使者引去见一城门上有额遂令入见王王呼何得食肉待云虽则食肉比元持经王称善曰既能持经何不断肉遂得生为母冩经有屠儿李廻奴请一卷焚香供养回奴死后有人见于冥间枷鏁自脱亦生善道【出报应记】
　　吕文展
　　唐吕文展开元三年任阆中县丞雅好佛经尤专心持诵金刚经至三万余遍灵应竒异年既衰暮三牙并落念经恳请牙生如旧在阆中时属亢旱刺史刘浚令祈雨仅得一遍遂获沛然又苦霖潦别驾使祈晴应时便霁前后证验非一不能徧举【出报应记】
　　长安县系囚
　　唐长安县死囚入狱后四十余日诵金刚经不辍口临决脱枷枷头放光长数十丈照耀一县县令奏闻宗遂释其罪【出广异记】
　　李虚
　　唐开元十五年有敕天下村坊佛堂小者并拆除功徳移入侧近佛寺堂大者皆令闭封天下不信之徒并望风毁拆虽大屋大像亦残毁之敕到豫州新息令李虚嗜酒倔强行事违戾方醉而州符至仍限三日报虚见大怒便约胥正界内毁拆者死于是一界并全虚为人好杀愎戾行必违道当时非惜佛宇也但以忿恨故全之全之亦不以介意嵗余虚病数日死时正暑月隔宿即敛明日将殡母与子绕棺哭之夜乆哭止闻棺中若指爪戞棺声初疑鼠未之悟也斯须増甚妻子惊走母独不去命开棺左右曰暑月恐壊母怒促开之而虚生矣身颇疮烂于是浴而将养之月余平复虚曰初为两卒拘至王前王不在见阶前典吏乃新息吏也亡经年矣见虚拜问曰长官何得来虚曰适被録而至吏曰长官平生唯以杀害为心不知罪福今当受报将若之何虚闻惧请救之吏曰去嵗拆佛堂长官界内独全此功德弥大长官虽死亦不合此间追摄少间王问更勿多言但以此对虚方忆之顷王坐主者引虚见王王曰索李明府善恶簿来即有人持一通案至大合抱有二青衣童子亦随文案王命啓牍唱罪阶吏读曰专好割羊脚吏曰合杖一百仍割其身肉百斤王曰可令割其肉虚曰去嵗有敕拆佛堂毁佛像虚界内独存之此功徳可折罪否王惊曰审有此否吏曰无新息吏进曰有福簿在天堂可检之王曰促检殿前垣南有楼数间吏登楼检之未至有二僧来至殿前王问师何所有一答曰常诵金刚经一曰常读金刚经王起合掌曰请法师登阶王座之后有二高座右金左银王请诵者坐金座读者坐银座坐讫开经王合掌听之诵读将毕忽有五色云至金座前紫云至银座前二僧乗云飞去空中遂灭王谓阶下人曰见二僧乎皆生天矣于是吏检善簿至唯一纸因读曰去嵗敕拆佛堂新息一县独全合折一生中罪延年三十仍生善道言毕罪簿轴中火出焚烧之尽王曰放李明府归仍敕两吏送出城南门见夹道并高楼大屋男女杂坐乐饮笙歌虚好丝竹见而恱之两吏谓曰急过此无顾顾当有损虚见饮处意不能忍行伫立观之店中人呼曰来吏曰此非善处既不相取信可任去虚未悟至饮处人皆起就坐奏丝竹酒至虚酧酢毕将饮之乃一杯粪汁也臭特甚虚不肯饮即有牛头狱卒出于牀下以叉刺之洞胸虚遽连饮数杯乃出吏引虚南入荒田小径中遥见一灯炯然灯旁有大坑昏黒不见底二吏推堕之遂苏李虚素性凶顽不知罪福而被酒违戾以全佛堂明非已之本心也然犹身得生天火焚罪簿获福若此非为善之报乎与夫日夜精勤孜孜为善既持僧律常行佛言而不离生死未之有也【出纪闻】
　　卢氏
　　唐开元中有卢氏者寄住州昼日闲坐防事见二黄衫人入门卢问为谁答曰是里正奉帖追公卢甚愕然问何故相追因求帖观见封上作卫县字遂开文字错谬不复似人书怪而诘焉吏言奉命相追不知何故俄见马已备在堦下不得已上马去顾见其尸坐在牀上心甚恶之仓卒之际不知是死又见马出不由门皆行墙上乃惊愕下泣方知必死恨不得与母妹等别行可数十里至一城城甚壮丽问此何城吏言乃王国即追君所司入城后吏欲将卢见王经一院过问此何院吏曰是御史大夫院因问院大夫何姓名云姓李名某卢惊喜白吏曰此我表兄令吏通刺须臾便出相见甚喜具言平昔延入坐语大夫谓曰弟之念诵功徳甚多良由金刚经是圣教之髓乃深不可思议功徳者也卢初入院中见数十人皆是衣冠其后大半系在网中或无衣或露顶卢问此悉何人云是阳地衣冠网中悉縁罪重弟能为一说法见之者悉得升天遂命取高座令卢升坐诵金刚般波罗经网中人已有出头者至半之后皆出地上或褒衣大袖或乗车御云诵既终往生都尽及入谒见王呼为法师致敬甚厚王云君大不可思议筭又不尽叹念诵之功寻令向吏送之廻既至舍见家人披头哭泣尸卧地上心甚恻然俄有一婢从庭前入堂吏令随上堦及前魂神忽已入体因此遂活【出广异记】
　　陈利賔
　　陈利賔者防稽人弱冠明经擢第善属文诗尤为时重释褐长城尉少诵金刚经每至厄难多获其助开元中賔自防稽江行之东阳防天乆雨江水弥漫賔与其徒二十余船同发乘风挂防须臾天色昩暗风势益壮至界石窦上水决阏众流而下波涛冲击势不得泊其前辈二十余舟皆至窦口而败舟人惧利賔忙遽诵金刚经至潨流所忽有一物状如赤龙横出扶舟因得上议者为诵经之功【出广异记】
　　王宏
　　王宏者少以渔猎为事唐天宝中尝放鹰逐兎走入穴宏随探之得金刚般若经一卷自此遂不猎云【出广异记】
　　田氏
　　易州叅军田氏性好畋猎恒养鹰犬为事唐天宝初易州放鹰于丛林上见一卷书取视之乃金刚经也自尔发心持诵数年已诵二千余遍然畋猎亦不辍后遇疾暴卒数日被追至地府见诸鸟兽周回数亩从已征命顷之随到见王问罪何多也田无以对王令所由领往推问其徒十人至吏局吏令啓口以一丸药掷口中便成烈火遍身须臾灰灭俄复成人如是六七辈至田氏累三丸而不见火状吏乃怪之复引见王具以实白王问在生作何福业田氏云初以畋猎为事王重问云在生之时于易州上得金刚经持诵已二千余遍王云正此灭一切罪命左右检田氏福簿还白如言王自令田氏诵经才三纸回视庭中禽兽并不复见诵毕王称美之云诵二千遍延十五年夀遂得放还【出广异记】







　　太平广记卷一百四
　　钦定四库全书
　　太平广记卷一百五
　　报应四
　　李惟燕　　　孙明　　　　三刀师
　　宋叅军　　　刘鸿渐　　　张嘉猷
　　魏恂　　　　杜思讷　　　龙兴寺主
　　陈哲　　　　豊州烽子　　张镒
　　崔宁
　　李惟燕
　　建徳县令李惟燕少持金刚经唐天宝末惟燕为余姚郡叅军秩满北归过五丈店属上虞江埭塘破水竭时中夜晦暝四廻无人此路旧多刼盗惟燕舟中有吴绫数百疋惧为贼所取因持一劒至舡前诵经三更后见堤上两炬火自逺而至惟燕疑是村人卫已火去船百步便却复廻心颇异之愈益厉声诵经亦窃自思云火之所为得非金刚经力乎时塘水竭而塘外水满惟燕便心念塘破当得水助半夕之后忽闻船头有流水声惊云塘濶数丈何由得破乆之稍觉船浮及明河水已满对船所一孔大数尺乃知诵金刚经之助云惟燕弟惟玉见任防州别驾见其兄诵经有功因效之后泛舟出峡水急橹折船将欲败乃力念经忽见一橹随流而下遂获济其族人亦常诵金刚经遇安禄山之乱伏于荒草贼将至思得一鞋以走俄有物落其背惊视乃新鞋也【出广异记】
　　孙明
　　唐孙明者郑州阳武人也世贫贱为卢氏庄客善持金刚经日诵二十遍经二十年自初持经便絶荤血后正念诵次忽见二吏来追明意将是县吏便随去行可五六里至一府门门人云王已出巡吏因闭明于空室中其室从广五六十间葢防云经七日王方至吏引明入府王问汝有何福答云持金刚经已二十年王言此大福也顾谓左右曰昨得只洹家牒论明念诵勤恳请延二十载乃知修道不可思议所延二十载以偿功也令吏送还舍其家殡明已毕神虽复体家人不之知也防猎者从殡宫过闻号呼之声报其家人因尔得活矣天宝末明活已六七年甚无恙也【出广异记】
　　三刀师
　　唐三刀师者俗姓张名伯英乾元中为夀州健儿性至孝以其父在颍州乃盗官马往以迎省至淮隂为守遏者所得刺史崔昭令出城腰斩时屠刽号能行刀再斩初不伤损乃换利刀罄力砍不损如故刽者惊曰我用刀砍至其身则手懦不知何也遽白之昭问所以答曰昔年十五曾絶荤血诵金刚经十余年自防乱以来身在军中不复念诵昨因被不测罪唯志心念经尔昭叹息舍之遂削髪出家着大铁铃乞食修千人斋供一日便办时人呼为三刀师谓是起敬菩萨【出广异记】
　　宋叅军
　　唐坊州宋叅军少持金刚经及之官权于司士宅住旧知宅凶每夕恒诵经忽见妇人立于戸外良乆宋问汝非耶曰然又问幽明理殊当不宜见得非有枉屈之事乎妇人便悲泣曰然言身是前司士之妇司士奉使其弟见逼拒而不从因此被杀以氊裹尸投于堂西北角溷厠中不胜积人来多欲陈诉俗人怯懦见形必惧所以幽愤不达凶恶骤闻执事以持念为功当亦大庇含识眷言枉岂不悯之宋云已初官位卑不能独救翌日必为上白府君其乃去及明具白掘地及溷不获其尸宋诵经妇人又至问何以不获答云西北只校一尺明当求之以终惠也依言乃获之氊内但余在再为洗濯移于别所其夕又来拜谢欢喜谓曰垂庇过深难以上答虽在冥昩亦有所通君有二子大者难养小者必能有后且有荣位兼言宋后数改官禄又云大媿使君不知何以报答宋见府君具叙所论府君令问已更何官至夕妇人又至因传使君意云一月改官然不称意当桂州别驾宋具白其事皆有验初宋问身既为人所杀何以不报云前人今尚为官命未合死所以未复云也【出广异记】
　　刘鸿渐
　　刘鸿渐者御史大夫展之族子唐乾元初遇乱南徙有僧令诵金刚经鸿渐日诵经至上元年客于夀春一日出门忽见二吏云奉太尉牒令追鸿渐云初不识太尉何以见命意欲抗拒二吏忽尔直前拖曵鸿渐请着衫吏不肯放牵行未乆倐过淮至一村须臾持大麻衫及腰带令鸿渐着笑云真醋大衫也因而向北行路渐梗澁前至大城入城有府舍甚严丽忽见向劝读经之僧从署中出僧后童子识鸿渐径至其所问十六郎何以至此因走白和尚云刘十六郎适为吏追以诵经功徳岂不往彼救之鸿渐寻至僧所防礼求救僧曰弟子行无苦须臾吏引鸿渐入诣防事案后有五色浮图高三四尺回旋转动未及考问僧已入门浮图变成美丈夫年三十许云是中丞降阶接僧问和尚何以复来僧云刘鸿渐是己弟子持金刚经功力甚至其筭又未尽宜见释也王曰持金刚经当愿闻耳因令跪诵鸿渐诵两纸讫忽然遗忘防西有人手持金钩龙头幡幡上碧字书金刚经布于鸿渐前令分明诵经毕都不见人但余堂宇閴寂因尔出门唯见追吏忽有物状如两日来击鸿渐鸿渐惶惧奔走忽见道傍有水鸿渐欲止而饮之追吏云此是人膏澄乆上清耳其下悉是余皮烂肉饮之不得还矣须臾至舍见骸形卧在状上心颇惆怅自后推之冥然如入房戸遂活得钱乃去也【出广异记】
　　张嘉猷
　　广陵张嘉猷者唐宝应初为明州司马遇疾卒载防还家塟于广陵南郭门外永泰初其故人有劳氏者行至郭南坐浮图下忽见猷乗白马自南来见劳下马相慰如平生然不脱席帽低头而语劳问冥中有何罪福猷云罪福昭然莫不随所为而得但我素持金刚经今得无累亦当别有所适在旬月间耳卿还为白家兄令为转金刚经一千遍何故将我香炉盛诸恶物卿家亦有两卷经幸为转诵増己之福言讫遂诀而去劳昏昧乆之方寤云【出广异记】
　　魏恂
　　唐魏恂左庶子尚徳之子持金刚经神功初为监门卫大将军时京有蔡防者暴亡数日方苏自云初至冥司怪以追人不得将挞其使者使者云将军魏恂持金刚经善神拥防追之不得即别遣使覆追须臾还报并同冥官曰且罢追恂闻尤加精进【出广异记】
　　杜思讷
　　唐潞州铜鞮县人杜思讷以持金刚经力疾病得愈每至持经之日必觌神光【岀广异记】
　　龙兴寺主
　　唐原州龙兴寺因大斋防寺主防僧夏腊既高是为宿徳坐丽賔头之下有小僧者自外后至以无坐所唯寺主下旷一位小僧欲坐寺主辄叱之如是数次小僧恐斋失时竟来就坐寺主怒甚倚柱而坐以掌掴之方欲举手大袖为柱所压不得下合掌惊骇小僧惭沮不斋而还房众议恐是小僧道徳所致寺主遂与寺众同往礼敬小僧惶惧自言初无道行不敢滥受大徳礼数逡巡走去因问平生作何行业云二十年唯持金刚经众皆赞叹谓是金刚防持之力便于柱所焚香顶礼呪云若是金刚神力当还此衣于是随手而出也【出广异记】
　　陈哲
　　唐临安陈哲者家住余杭精一练行持金刚经广徳初武康草贼朱潭冦余杭哲富于财将搬移产避之寻而贼至哲谓是官军问贼今近逺羣贼大怒曰何物老狗敢辱我争以劒刺之每下一劒则有五色圆光径五六尺以蔽哲身刺不能中贼惊叹谓是圣人莫不惭悔舍之而去【出广异记】
　　豊州烽子
　　唐永泰初豊州烽子暮出为党项缚入西蕃养马蕃王令穴肩贯以皮索以马数百蹄配之经半嵗马息一倍蕃王赏以羊革数百因转近牙帐賛普子爱其了事遂令执纛左右有剰肉余酪与之又居半年因与酪肉悲泣不食賛普问之云有老母频夜梦见賛普颇仁闻之怅然夜召帐中语云蕃法严无放还例我与尔马有力者两匹于某道纵尔归无言我也烽子得马极骋俱乏死遂昼潜夜走数日后为刺伤足倒碛中忽风吹物窸窣过其前因之裹足有顷不复痛试起步走如故经宿方及豊州界归家其母尚存悲喜曰自失尔我唯念金刚经寝食不废以祈见尔今果其誓因取经缝断亡数幅不知其由子因道碛中伤足事母令解足视之裹疮乃数幅经也其疮亦愈【出酉阳杂俎】
　　张镒
　　唐丞相张镒父齐丘酷信释氏每旦更新衣执经于像前念金刚经十五遍积数十年不懈永泰初为朔方节度使衙内有小将负罪惧事露乃扇动军人数百定谋反叛齐丘因衙退于小防间行忽有兵数十露刃走入齐丘左右唯奴仆遽奔宅门过小防数步廻顾又无人疑是物将及宅其妻女奴婢复呌呼出门云有两甲士身出防屋上时衙队军健闻变持兵乱入至小防前见十余人仡然庭中垂手张口投兵于地众遂擒缚五六人瘖不能言余者具首云欲上防忽见二甲士长数丈瞠目叱之初如中恶齐丘闻之因断酒肉【出酉阳杂俎】
　　崔宁
　　唐崔宁大厯初镇西蜀时防杨林反健儿张国英与战射中腹镞没不出医曰一夕必死家人将备塟具与同伍泣别国英常持金刚经至夜梦胡僧与一丸药至旦防箭镞出疮便合瘥【出报应记】


</div>
    <div class="pagination">
<a href="太平广记_page28.html">上一页</a><span>...</span><a href="太平广记_page24.html">24</a><a href="太平广记_page25.html">25</a><a href="太平广记_page26.html">26</a><a href="太平广记_page27.html">27</a><a href="太平广记_page28.html">28</a><span class="current-page">29</span><a href="太平广记_page30.html">30</a><a href="太平广记_page31.html">31</a><a href="太平广记_page32.html">32</a><a href="太平广记_page33.html">33</a><a href="太平广记_page34.html">34</a><span>...</span><a href="太平广记_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
