<!DOCTYPE html>
<html>
<head>
    <meta charset="UTF-8">
    <title>太平广记 - 第 108 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 108 页/共 228 页</h1>
    <div class="content">　　太平广记卷二百五十五
　　嘲诮三
　　张鷟　　　　石抱忠　　　郑愔
　　宋务先　　　傅岩　　　　侯味虚
　　贾言忠　　　司马承祯　　李敬
　　格辅元　　　祝钦明　　　姜师度
　　姜晦　　　　魏光乘　　　邵景
　　黄幡绰　　　贺知章　　　王维
　　甘洽　　　　乔琳　　　　契綟秃
　　宋济　　　　安陵佐史　　崔防
　　张鷟
　　则天革命举人不试皆与官起家至御史评事拾遗阙者不可胜数张鷟为謡曰补阙连车载拾遗平斗量杷椎侍御史捥脱挍书郎时有沈全交者傲诞自纵露才扬已髙巾子长布衫南院吟之续四句曰评事不读律博士不寻章麪糊存抚使眯目圣神皇遂杷椎御史纪先知捉向右台对仗弹劾以为谤朝政败国风请于朝堂决杖然后付法则天笑曰但使卿等不滥何虑天下人语不须与罪即宜放却先知于是手面无色唐豫章令贺瑾眼皮急项辕粗鷟号为饱乳犊子【出朝野佥载】
　　石抱忠
　　石抱忠检挍天官郎中与侍郎刘竒张询古同知选抱忠素非静慎刘竒久着清平询古通婚名族将分钤时人语曰有钱石下好无钱刘下好士大夫张下好斯言果征复与许子儒同知选刘竒独以公清称抱忠师范子儒颇任令史勾直每注官呼曰勾直乎时人又为之语曰硕学师刘子儒生用与言抱忠后与竒同弃市选人或为摈抑者后为语曰今年柿子并遭霜为语石榴须早摘抱忠在始平尝为谐诗曰平明发始平薄暮至何城库塔朝云上晃池夜月明略彴桥头逢长史棂星门外揖司兵一羣县尉驴骡骤数个叅军鵞鸭行【出御史台记】
　　郑愔
　　唐郑愔曾骂选人为痴汉选人曰仆是吴痴汉即是公愔令咏痴吴人曰榆儿复榆妇造屋兼造车十七八九夜还书复借书愔本姓郑改姓郑时人号为郑郑【出朝野佥载】
　　宋务先
　　唐有监察御史不工文而好作不已既居权要多为人所防不之觉也每篇輙为宋务先书以光台月俸几尽其妻谓曰公经生素非文笔所称篇咏不为外人所传此必台中玩公折俸助厨耳奈何受人嗤玩自后虽吟咏不辍不复出光台钱矣或问之以妻言对诸御史退相谓曰彼有人焉未可玩也乃止【出御史台记】
　　傅岩
　　唐傅岩魏州人本名佛庆尝在左台监察中霤而中霤小祠无犠牲之礼比廻怅望曰初以为大祠乃全踈薄殿中梁载言咏之曰闻道监中霤初言是大祠狼傍索传马偬动出安徽衞司无帟幕供膳乏鲜肥形容消瘦尽空往复空归【出御史台记】
　　侯味虚
　　唐户部郎侯味虚着百官本草题御史曰大有毒又朱书云大有毒主除邪佞杜奸回报寃滞止淫滥尤攻贪浊无大小皆搏之畿尉簿为之相畏逺使恶儤直忌按权豪出于雍洛州诸县其外州出者尤可用日炙干硬者为良服之长精神减姿媚久服令人冷峭【出朝野佥载】
　　贾言忠
　　唐贾言忠撰监察本草云服之心忧多惊悸生白发时议云里行及试员外者为合口椒最有毒监察为开口椒毒微歇殿中为萝卜亦曰生姜虽辛辣而不为患侍御史为脆梨渐入佳味迁员外郎为甘子可久服或谓合口椒少毒而脆梨毒者此由触之则发亦无常性唯拜员外郎号为摘去毒欢怅相半喜迁又惜其权也【出御史台记】
　　司马承祯
　　唐卢藏用始隐于终南山中宗朝累居要职道士司马承祯睿宗追至京将还山藏用指终南山谓之曰此中大有佳处何必在逺承祯徐答曰以仆视之乃仕宦捷径耳藏用有慙色【出唐新语】
　　李敬
　　唐中书令李敬为元帅讨吐蕃至树敦城闻刘尚书没蕃着鞾不得狼狈而走王杲副总管曹懐舜等惊退遗却麦饭首尾千里地上尺余时军中謡曰洮河李阿婆鄯州王伯母见贼不敢闘总由曹新妇【出朝野佥载】
　　格辅元
　　唐格辅元拜监察迁殿中充使次龙门遇盗行装都尽袒而坐监察御史杜易简戏咏之曰有耻宿龙门精彩先瞰浑眼痩呈近店睡响彻遥林捋嚢将旧识掣异新婚谁言骢马使翻作蛰熊蹲【出御史台记】
　　祝钦明
　　唐礼部尚书祝钦明颇渉经史不闲时务博硕肥腯顽滞多疑台中小吏号之为媪媪者肉块无七窍秦穆公时野人得之【出朝野佥载】
　　姜师度
　　唐先天中姜师度于长安城中穿渠绕朝堂坊市无所不至上登西楼望之师度堰水泷柴栰而下遂授司农卿于后水涨则奔突水缩则竭涸又前开黄河引水向棣州费亿兆功百姓苦其淹渍又役夫塞河口开元六年水泛溢河口堰破棣州百姓一槩没尽师度以为功官品益进又有傅孝忠为太史令自言明象专行矫谲京中语曰姜师度一心看地孝忠两眼相天神武即位知其矫并斩之【出朝野佥载】
　　姜晦
　　唐姜晦为吏部侍郎眼不识字手不解书滥掌铨衡曾无分别选人歌曰今年选数恰相当都由座主无文章案后一腔冻猪肉所以名为姜侍郎【出朝野佥载】
　　魏光乘
　　唐兵部尚书姚元崇长大行急魏光乘目为趂蛇鹳鹊黄门侍郎卢懐慎好视地目为觑防猫儿殿中监姜皎肥而黑目为饱椹母猪紫微舍人倪若水黑而无须鬂目为醉部落精舍人齐处冲好目视目为暗烛底觅虱老母舍人吕延嗣长大少髪目为日本国使人又目舍人郑勉为醉髙丽目拾遗蔡孚为小州医博士诈谙药性又有殿中侍御史短而丑黑目为烟熏地木目御史张孝嵩为小村方相目舍人杨伸嗣为熬上猢狲目阙袁辉为王门下弹琴博士目员外郎魏恬为祈雨婆罗门目李全交为品官给使目黄门侍郎李广为饱水虾蟇由是坐此品题朝士自左拾遗贬新州新兴县尉【出朝野佥载】
　　邵景
　　唐邵景安阳人擢第授汾隂尉累转歙州司仓迁至右台监察考功员外时神武皇帝即位景与殿中御史萧嵩韦铿俱升殿行事职掌殊别而制出景嵩俱授朝防大夫而铿无命景嵩状貌胡景鼻高而嵩多同时服朱绂对立于庭铿独帘中窃窥而咏曰一双胡子着绯一个多一鼻高相对防前捺且【去声】立自慙身品世闲毛举朝欢咏之他日睿宗御承天门百僚备列铿忽风而倒铿肥而短景咏之曰飘风忽起团圞旋倒地还如着脚防莫怪殿上空行事却为元非五品才【出御史台记】
　　黄幡绰
　　唐安西牙将刘文树口辩善奏对明皇每嘉之文树髭生颔下貌猴上令黄幡绰嘲之文树切恶猿猴之号乃密赂幡绰不言之幡绰许而进嘲曰可怜好个刘文树髭共颏颐别住文树面孔不似猢狲猢狲面孔强似文树上知其遗赂大笑【出开天信记】
　　贺知章
　　唐秘监贺知章有高名告老归吴中明皇嘉重之毎事加异知章将行泣涕辞上问何所欲曰臣有男未有定名幸陛下赐之归为郷里之荣上曰为道之要莫于信孚者信也履信思乎顺卿之子必信顺之人也宜名之曰孚再拜而受命焉久而谓人曰上何谑我邪我实吴人孚乃爪下着子岂非呼我儿为爪子邪【出开天传信记】
　　王维
　　唐宰相王屿好与人作碑志有送润毫者误扣右丞王维门维曰大作家在那边【出卢氏杂记】
　　甘洽
　　唐甘洽与王仙客友善因以姓相嘲洽曰王讣尔应姓田为你面拨獭抽却你两边仙客应声曰甘计你应姓丹为你头不曲廻脚向上安【出啓顔録】
　　乔琳
　　唐朱泚始乱源休姚令言等收图书贮仓廪作萧曹事业休退语伪黄门侍郎蒋练曰度其才即吾为萧姚为曹耳识者闻之谓休不奈官职乔琳性好谐谑因语旧僚曰源公眞谓火迫鄼侯尔【出唐新语】
　　契綟秃
　　唐京城有僧性甚机悟病足有人于路中见嘲之曰法师是云中郡僧曰与君先不相知何因辱贫道作契綟秃其人诈之曰云中郡言法师高逺何为是辱僧曰云中郡是天州翻为偷氊是毛贼毛贼翻为墨槽傍边有曲録鉄翻为契綟秃何事过相骂邪前人于是愧伏【出啓顔録】
　　宋济
　　唐许孟容与宋济为布素之交及许知举宋不第放牓后许颇慙累请人申意兼遣门生就看宋不得已乃谒焉许但分诉首过因命酒酣乃曰虽然某今年为国家取卿相时有姚嗣卿及第后翌日而卒因起慰许曰国不幸姚令公薨谢许大慙【出卢氏杂记】
　　安陵佐史
　　唐安陵人善嘲邑令至者无不为隐语嘲之有令口无一齿常畏见嘲初至谓邑吏我闻安陵大喜嘲弄汝等不得复踵前也初上判三道佐史抱案在后曰明府书处甚疾其人不觉为嘲乃谓称已之善遂甚信之居数月佐史仇人告曰言明府书处甚疾者其人嘲明府令曰何为是言曰书处甚疾者是奔墨奔墨者翻为北门北门是缺后缺后者翻为口穴此嘲弄无齿也令始悟鞭佐史而解之【出啓顔録】
　　崔防
　　唐刘禹锡云崔防不登科怒其考官苖登即崔之三从舅也乃私试为判头毁其舅曰甲背有猪皮之异人问曰何不去之有所受其判曰曹人之坦重耳骈胁再观相里之剥苖登猪皮斯见初登为东畿尉相里造为尹曾欲笞之其背有猪毛长数寸故又曰当偃兵之时则隧而无用在穴之日则摇而有求皆言其尾也【出嘉话録】














　　太平广记卷二百五十五
　　钦定四库全书
　　太平广记卷二百五十六
　　嘲诮四
　　卢迈　　　　柳宗元　　　　陆畅
　　平曾　　　　僧灵彻　　　　苏芸
　　李寰　　　　王璠　　　　　韦蟾
　　封抱一　　　崔涯　　　　　李宣古
　　杜牧　　　　陆岩梦　　　　李逺
　　李徳裕　　　薛昭纬　　　　崔慎由
　　郑薰　　　　唐五经　　　　青龙寺客罗隐
　　卢迈
　　唐宰相卢迈不食盐醋同列问曰足下不食盐醋何堪迈笑而答曰足下终日食盐醋又何堪矣【出国史】
　　柳宗元
　　唐柳宗元与刘禹锡同年及第题名于慈恩塔谈元茂秉笔时不欲名字彰著曰押缝版子上者率多不达或即不久物故柳起草暗斟酌之张复已下马徴邓文佐名尽着版子矣题名皆以姓望而辛南容人莫知之元茂阁笔曰请辛先軰言其族望辛君适在他处柳曰东海人元茂曰争得知柳曰东海之大无所不容俄而辛至人问其望曰渤海众大笑慈恩题名起自张莒本于寺中闲游而题其同年人因为故事【出嘉话録】
　　陆畅
　　唐陆畅云阳公主降都尉刘氏朝士举为傧相内人以陆吴音才思敏防凡所调戏应对如流复以诗嘲之陆亦酬和六宫大喜凡十余篇嫔娥皆讽诵之例外别赐宫锦十叚楞伽瓶唾盂以赏之内人诗云十二层楼倚碧空鳯鸾相对立梧桐双成走报监门衞莫使吴歈入汉宫或谓内学宋兰昭姊妹所作陆酬曰粉面仙郎选圣朝偶逢秦女学吹箫须教翡翠闻王母不奈乌鸢噪鹊桥【出云溪友议】
　　平曾
　　唐平曾恃才傲物多犯讳忌仆射薛平出镇浙西投谒礼遇稍薄乃留诗以讽曰梯山航海几﨑岖来谒金陵薛大夫髭髪竪时趋劒防衣冠俨处拜氷壶诚知两轴非珠玉深媿三缣防旅途今日楚江风正好不须廻首望句吴薛闻之遣吏追还縻留数日又献絷白马诗曰白马披鬃练一团今朝被绊欲行难雪中放出空寻迹月下牵来只见鞍向北长鸣天外逺临风斜鞚耳边寒自知毛骨还应异更请孙阳仔细看薛覩诗曰不留绊行轩那得观其毛骨遂殊礼待之后游蜀谒少师李固言时幕客皆名士曾每与诸客评论言笑弥日侍于李侧轻忽无所畏遂献雪山赋云雪山虽兹洁白之状叠障攅风夏日清寒而无草木华茂为人采掇以李罕作文章发于専经也李览赋命推出不逾旬贡鯸鮧鱼赋言此鱼触物而怒翻身上波为鸱鸢所获柰鲂鱮何李览赋笑曰昔赵元叔之狂袁彦伯之机捷无以过焉然爱其文彩投贽者无出于曾虽有忤不至深罪又作潼关赋刺中朝此关倚太华瞰黄河虽来往攸同而叹有异也【出云溪友议】
　　僧灵彻
　　唐江西帅韦丹与东林僧灵彻忘形之契篇什唱和月四五焉序曰彻公近以匡庐七咏见寄及吟咏之皆丽絶于文圃也【即莲花峯石镜虎跑泉聪明水白鹿洞鐡船桥康王庙为七咏】此七咏者俾予益发归欤之兴且芳时胜侣上游于三二道人必当攀跻千仞之峰观九江之波是时也飘然而去不希京口之顾黙然而游不假东门之送天地为一朝万物任陶铸夫青山羽翼松迳幽则何必措足于丹霄驰心于太古矣偶为思归絶句诗一首以寄上人法友幸先达其深趣耳诗云王事纷纷无暇日浮生冉冉只如云已为平子归休计五老岩前必共君彻酬曰年老身闲无外事麻衣草座亦容身相逢尽道休官去林下何曾见一人【出云溪友议】
　　苏芸
　　岭表多假吏而里巷目为使君而贫窭徒行者甚众元和中进士苏芸南地淹游尝有诗云郭里多榕树街中足使君【阙】
　　李寰
　　唐李寰镇晋州表兄武防性诞妄又称好道及蓄古物遇寰生日无饷遗乃箱擎一故皁袄与寰云此是李令公收复京师时所服愿尚书功业一似西平寰谢之后闻知恭生日箱擎一破弊幞头饷防曰知兄深慕高真求得一洪崖先生初得仙时幞头愿兄得道如洪崖賔僚无不大笑【出因话録】
　　王璠
　　唐王璠自河南尹拜右丞除书才到少尹侯继有宴以书邀之王判书后云新命虽闻旧衔尚在遽为招命堪入笑林中京以为语柄故事少尹与大尹游宴礼隔虽除官亦须候正敕也【出因话録】
　　韦蟾
</div>
    <div class="pagination">
<a href="太平广记_page107.html">上一页</a><span>...</span><a href="太平广记_page103.html">103</a><a href="太平广记_page104.html">104</a><a href="太平广记_page105.html">105</a><a href="太平广记_page106.html">106</a><a href="太平广记_page107.html">107</a><span class="current-page">108</span><a href="太平广记_page109.html">109</a><a href="太平广记_page110.html">110</a><a href="太平广记_page111.html">111</a><a href="太平广记_page112.html">112</a><a href="太平广记_page113.html">113</a><span>...</span><a href="太平广记_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
