<!DOCTYPE html>
<html>
<head>
    <meta charset="UTF-8">
    <title>说郛 - 第 347 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 347 页/共 601 页</h1>
    <div class="content">　　人生五计
　　朱新仲舎人常云人生天地间夀夭不齐姑以七十为率十嵗为童儿父母膝下视寒暖燥湿之节调乳哺衣食之宜以须成立其名曰生计二十为丈夫骨强志健问津名利之塲秣马厉兵以取我胜如骥子伏枥意在千里其名曰身计三十至四十日夜注思择利而行位欲髙财欲厚门欲大子息欲盛其名曰家计五十之年心怠力疲俛仰世间智术用尽西山之日渐过过隙之驹不留当随縁任运息念休心善力而藏如蚕作茧其名曰老计六十以往甲子一周夕阳衔山修尔就木内观一心要使丝毫无慊其名曰死计朱公每以语人以身计则喜以家计则大喜以老计则不答以死计则大笑且曰子之计拙也朱既不胜笑者之众则亦自疑其计之拙曰岂皆恶老而讳死耶因为南华长老作大死庵记遂识其语予之年龄逾七望八当以书诸绅云
　　盛衰不可常
　　东坡谓废兴成毁不可得而知予每读书史追悼古昔未尝不掩卷而叹伶子于叙赵飞燕传极道其姊弟一时之盛而终之以荒田野草之悲言盛之不可留衰之不可推正此意也国初时工部尚书杨玢长安旧居多为邻里侵占子弟欲以状诉其事玢批纸尾有试上含元基上望秋风秋草正离离之句方去唐未百年而故宫殿已如此殆于宗周黍离之咏矣慈恩寺塔有荆叔所题一絶句字极小而端劲最为感人其词曰汉国河山在秦陵草木深暮云千里色无处不伤心防意髙逺不知为何人必唐世诗流所作也李峤汾隂行云富贵荣华能几时山川满目泪沾衣不见只今汾上水唯有年年秋鴈飞明皇闻之至于泣下杜甫观画马图云忆昔廵幸新丰宫翠华拂天来向东腾骧磊落三万匹皆与此图筋骨同君不见金粟堆前松柏里龙媒去尽鸟呼风公孙大娘弟子舞剑器行云先帝侍女八千人公孙剑器初第一五十年间似反掌风尘洞昏王室梨园弟子散如烟女乐余姿映寒日元防之连昌宫词云两宫定后六七年却寻家舎行宫前庄园烧尽有枯井行宫门闼树宛然又云舞榭欹倾基尚在文窻窈窕纱犹緑上皇偏爱临砌花依然御榻临堦斜寝殿相连端正楼太真梳洗楼上头晨光未出帘影黒至今反挂瑚钩指似傍人因恸哭却出宫门泪相续凡此诸篇不可胜纪
　　治生从宦
　　韩生曰居闲食不足从仕力难任两事皆害性一生常苦心然治生从宦自是两涂未尝有兼得者张释之以赀为郎十年不得调曰久宦减兄仲之产不遂欲免归司马相如亦以赀为郎因病免家贫无以自业至从故人于临卭及归成都家徒四壁立而已
　　孙马两公所言
　　卢照邻有疾问孙思邈曰髙医愈疾奈何答曰天有四时五行寒暑迭居和为雨怒为风凝为雪霜张为虹蜺天常数也人之四支五藏一觉一寐吐纳往来流为荣卫章为气色发为音声人常数也阳用其形阴用其精天人所同也失则烝生热否生寒结为瘤赘陷为痈疽奔则喘乏竭则焦稿发乎面动乎形天地亦然五纬缩赢孛彗飞流其危胗也寒暑不时其烝否也石立土踊是其瘤赘山崩土陷是其痈疽奔风暴雨其喘乏川渎竭涸其焦稿髙医导以药石救以砭剂圣人和以至德辅以人事故体有可愈之疾天有可振之灾睿宗召司马子防问其术对曰为道日损损之又损以至于无为夫心目所知见每损之尚不能已况攻异端而増智虑哉帝曰治身则尔治国若何曰国犹身也故游心于淡合气于漠与物自然而无私焉而天下治孙公司马所言皆至道妙理之所寓治心养性宜无出此者矣
　　刘公荣
　　王戎诣阮籍时兖州刺史刘昶字公荣在坐阮谓王曰偶有二斗美酒当与君共饮彼公荣者无预焉二人交觞酬酢公荣遂不得一杯而言语谈戏三人无异或有问之者阮曰胜公荣者不得不与饮酒不如公荣者不可不与饮酒唯公荣可不与饮酒此事见戎传而世说为详又一事云公荣与人饮酒杂秽非类人或讥之答曰胜公荣者不可不与饮不如公荣者亦不可不与饮是公荣辈者又不可不与饮故终日共饮而醉二者稍不同公荣待客如是费酒多矣顾不一杯于人乎东坡诗云未许低头拜东野徒言共饮胜公荣葢用前事也
　　苏子由诗
　　苏子由南牕诗云京城三日雪雪尽泥方深闭门谢还往不闻车马音西斋书帙乱南牕朝日升展转守牀榻欲起复不能开户失琼玉满堦松竹阴故人逺方来疑我何苦心踈拙自当尔有酒聊共斟此其少年时所作也东坡好书之以为人间当有数百本葢闲淡简逺得味外之味云
　　世事不可料
　　秦始皇并六国一天下东游会稽度浙江然谓子孙帝王万世之固不知项籍已纵观其旁刘季起喟然之叹于咸阳矣曹操芟夷羣雄遂定海内身为汉相日夜窥伺鼎不知司马懿已入幕府矣梁武帝杀东昏侯覆齐祚而侯景以是年生于漠北唐太宗杀建成元吉遂登天位而武后已生于并州宣宗之世无故而复河陇戎狄既衰藩镇顺命而朱温生矣是岂智力谋虑所可为哉
　　真假皆妄
　　江山登临之美泉石赏翫之胜世间佳境也观者必曰如画故有江山如画天开图画即江山身在画图中之语至于丹青之妙好事君子嗟叹之不足者则又以逼真目之如老杜人间又见真乘黄时危安得真致此悄然坐我天姥下斯须九重真龙出凭轩忽若无丹青髙堂见生鹘直讶杉松冷兼疑菱荇香之句是也以真为假以假为真均之为妄境耳人生万事如是何特此耶
　　白公感石
　　白乐天有奉和牛思黯以李苏州所寄太湖石竒状絶伦因作诗兼呈刘梦得其末云共嗟无此分虚管太湖来注与梦得俱典姑苏而不获此石又有感石上旧字云太湖石上鑴三字十五年前陈结之并无所经见全不可晓后观其对酒有懐寄李郎中一絶句曰往年江外抛桃叶去嵗楼中别栁枝寂寞春来一杯酒此情唯有李君知注曰桃叶结之也栁枝樊素也然后结之之义始明乐天以病而去栁枝故作诗云两枝杨栁小楼中嫋娜多年伴醉翁明日放归归去后世间应不要春风因刘梦得有戏之之句又答之云谁能更学孩童戏寻逐春风捉栁花然其钟情处竟不能忘如云病其乐天相伴住春随樊子一时归金羁骆马近贳却罗袖栁枝寻放还觞咏罢来賔阁闭笙歌散后妓房空皆是也读之使人凄然
　　东坡三诗
　　东坡初赴惠州过峡山寺不值主人故其诗云山僧本幽独乞食况未还云碓水自舂松门风为闗石泉解娱客琴筑鸣空山既至惠州残腊独出至栖禅寺亦不逢一僧故其诗云江边有防行诘曲背城市平湖春草合步到栖禅寺堂空不见人老稚掩闗睡所营在一食食已宁复事客行岂无得施子净扫地风松独不静送我作鼓吹后在儋耳作观棊诗记游庐山白鹤观观中人皆阖戸昼寝独闻棊声云五老峰前白鹤遗址长松防庭风日清美我时独游不逢一士谁欤棊者户外屦二不闻人声时闻落子其寂寞冷落之味可以想见句语之妙一至于此
　　东坡和陶诗
　　陶渊明集归田园居六诗其末种苗在东皋一篇乃江文通杂体三十篇之一明言斆陶徴君田居葢陶之三章云种豆南山下草盛豆苗稀晨兴理荒秽带月荷锄归故文通云虽有荷锄倦浊酒聊自适正拟其意也今陶集误编入东坡据而和之又东方有一士诗十六句复重载于拟古九篇中坡公遂亦两和之皆随意即成不复细考耳陶之首章云荣荣牕下兰密密堂前栁初与君别时不谓行当久出门万里客中道逢嘉友未言心中醉不在接杯酒兰枯栁亦衰遂令此言负坡和云有客扣我门系马庭前栁庭空鸟雀噪门闭客立久主人枕书卧梦我平生友忽闻剥啄声惊散一杯酒倒裳起谢客梦觉两愧负二者金石合奏如出一手何止子由所谓遂与比辙者哉
　　东坡慕乐天
　　苏公谪居黄州始自称东坡居士详考其意葢专慕白乐天而然白公有东坡种花二诗云持钱买花树城东坡上栽又云东坡春向暮树木今何如又有步东坡诗云朝上东坡步夕上东坡步东坡何所爱爱此新成树又有别东坡花树诗云何处殷勤重回首东坡桃李种新成皆为忠州刺史时所作也苏公在黄正与白公忠州相似因忆苏诗如赠写真李道士云他时要指集贤人知是香山老居士赠善相程杰云我似乐天君记取华颠赏遍洛阳春送程懿叔云我甚似乐天但无素与蛮入侍迩英云定似香山老居士世縁终浅道根深而防曰乐天自江州司马除忠州刺史旋以主客郎中知制诰遂拜中书舎人某虽不敢自比然谪居广州起知文登召为仪曹遂忝侍从出处老少大略相似庶几复享晩节闲适之乐去杭州云出处依稀似乐天敢将衰朽较前贤序曰平生自觉出处老少粗似乐天则公之所以景仰者不止一再言之非东坡之名偶尔暗合也
　　李益卢纶诗
　　李益卢纶皆唐大歴十才子之杰者纶于益为内兄尝秋夜同宿益赠纶诗曰世故中年别余生此会同却将悲与病独对朗陵翁纶和曰戚戚一西东十年今始同可怜风雨夜相问两衰翁二诗虽絶句读之使人凄然皆竒作也
　　问故居
　　陶渊明问来使诗云尔从山中来早晩发天目我屋南山下今生几丛菊蔷薇叶已抽秋兰气当馥归去来山中山中酒应熟诸集中皆不载惟晁文元家本有之葢天目疑非陶居处然李太白云陶令归去来田家酒应熟乃用此尔王摩诘诗曰君自故乡来应知故乡事来日绮牕前寒梅着花未杜公送韦郎归成都云为问南溪竹抽梢合过墙忆弟云故园花自发春日鸟还飞王介甫云道人北山来问松我东冈举手指屋脊云今如许长古今诗人懐想故居形之篇咏必以松竹梅菊为比兴诸子句皆是也至于杜公将别巫峡赠南乡兄瀼西果园诗云苔竹素所好萍蓬无定居逺游长儿子几地别林庐杂蘂红相对他时锦不如具舟将出峡廵圃念携鉏每读至此未尝不为之凄然寄题草堂云尚念四小松蔓草易拘纒霜骨不甚长永为隣里怜又一篇云四松初移时大抵三尺强别来忽三载离立如人长尤可见一时之懐抱也
　　唐人草堂诗句
　　予于东圃作草堂欲采唐人诗句书之壁而未暇也姑録之于此杜公云西郊向草堂昔我去草堂草堂少花今欲载草堂堑西无树林白公有别草堂三絶句又云身出草堂心不出刘梦得伤愚溪云草堂无主燕飞回元防之和裴检书云清江见底草堂在钱起有暮春归故山草堂诗又云暗归草堂静半入花源去朱庆余称着朱衣入草堂李涉草堂曾与雪为隣顾况不作草堂招逺客郎士元草堂竹径在何处张籍草堂雪夜携琴宿又云西峰月犹在遥忆草堂前武元衡多君能寂寞共作草堂游陆草堂祗待新秋景又云草堂尽日留僧坐司空图草堂旧隠犹招我韦庄今来空讶草堂新子兰防杖吟诗上草堂皎然有题湖上草堂云山居不买剡中山湖上千峰处处闲芳草白云留我住世人何事得相闗
　　周孔醒醉
　　后汉周泽为太常清修时人为之语曰一嵗三百六十日三百五十九日斋一日不斋醉如泥南史孔觊明晓政事判决无壅众为之说曰孔公一月二十九日醉胜他二十九日醒一则一年一日醉一醉如此不晓事一则一月一日醒一醒如此办事二事正相反人性不同如此余尝效程子山作酒牓其间一联云一月二十有九日笑人世之太狂百年三万六千塲容我生之长醉







　　农家谚【崔寔】
　　二月昏参星夕杏花盛桑叶白
　　河射角堪夜作犁星没水生骨
　　麻黄种麦麦黄种麻夏至后不没狗
　　但雨多没槖驼五月及泽父子不相借
　　子欲富黄金覆
　　羸牛劣马寒食下
　　贷我东蔷偿我白梁
　　智如禹汤不如常耕
　　锄头三寸泽
　　富何卒耕水窟贫何卒耕水窟
　　耕而不劳不如作暴
　　日没胭脂红无雨也有风
　　干星照湿土明日依旧雨
　　云行东车马通云行西马溅泥云行南水涨潭云行北好晒麦
　　未雨先雷船去步归
　　鸦浴风鹊浴雨
　　春甲子雨乘船入市夏甲子雨赤地千里秋甲子雨禾头生耳冬甲子雨雪飞千里
　　上火不落下火滴沰
　　黄梅寒井底干
　　稻秀雨浇麦秀风摇
　　雨打梅头无水饮牛
　　黄梅雨未过冬青花未破冬青花已开黄梅雨不来又云冬青花不落湿沙
　　舶防风云起旱鬾深欢喜




　　说郛卷七十四下
<子部,杂家类,杂纂之属,说郛>
　　钦定四库全书
　　説郛卷七十五上　　　　元　陶宗仪　撰吴下田家志【陆泳】
　　三旬
　　上旬交月雨谓朔日之雨也主月内多雨
　　中旬自十一至二十日也
　　下旬自二十一日至三十日也
　　风吹月建主米贵
　　初三月下有横初四暗盆
　　月交二十五日也有雨则主乆雨
　　二十五二十六无雨初三初四莫行船
　　春雨甲子乘船入市夏雨甲子赤地千里秋雨甲子禾头生耳冬雨甲子飞雪千里又云戊午元同甲子期始终七日最稀竒七日多晴两月燥七日多雨两月泥甲申主米暴贵春主五谷不收夏主伤田禾秋主六畜死冬主人多病方言云甲申犹可乙酉怕杀人
　　壬子日雨主久隂
　　方言甲子日雨乙酉晴乙日雨直到庚申雨乙换又云甲子旬中无燥土久雨久晴且看换甲
　　风吹鹤神口米长千钱斗才逢癸巳上天堂己酉还归东北方乙卯正东才五日庚申选上六朝藏离位丙寅坤辛未直西之日正当彊壬午干宫戊子坎对冲其位定相妨
　　土鬼直黒道并详尅择类
　　立春一日百草回芽春暖花香子还乡但得五湖明月在春来依旧百花香大寒无过寅春寒多雨水五日寒食便下田寒食过了无时节娘养花蚕郎种田清明断雪谷雨断霜
　　四月麦秀寒五月温和暖
　　未吃端午粽寒衣未可送
　　田家忙并无过蚕麦
　　黄梅三时才出门簔衣篛防必随身
　　一九二九扇子不离手三九二十七氷水甜如蜜四九三十六拭汗如出浴五九四十五头戴秋叶舞六九五十四乘凉入佛寺七九六十三床头寻被单八九七十二思量盖夹被九九八十一家家打炭墼
　　大热无过未申
　　蜘蟟蝉叫稻生芒
　　朝立秋暮飕飕
　　处暑后十八盆汤立秋后四十日浴汤干
　　八月初一鴈门开懒妇催将刀尺裁
　　九月重阳菱母消洋九月九生衣出抖擞霜降休节百工奔金取宝月
　　十月无工只有梳头吃饭工
　　河射角好夜作犁星没水生骨
　　冬至前后泻水不走
　　一九二九相唤弗出手三九二十七篱头吹筚篥四九三十六夜眠如鹭宿五九四十五太阳开门户六九五十四贫儿争意气七九六十三布衲两头担八九七十二猫狗寻隂地九九八十一犁钯一齐出一日脱防三日龌龊
</div>
    <div class="pagination">
<a href="说郛_page346.html">上一页</a><span>...</span><a href="说郛_page342.html">342</a><a href="说郛_page343.html">343</a><a href="说郛_page344.html">344</a><a href="说郛_page345.html">345</a><a href="说郛_page346.html">346</a><span class="current-page">347</span><a href="说郛_page348.html">348</a><a href="说郛_page349.html">349</a><a href="说郛_page350.html">350</a><a href="说郛_page351.html">351</a><a href="说郛_page352.html">352</a><span>...</span><a href="说郛_page348.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
