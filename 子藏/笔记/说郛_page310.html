<!DOCTYPE html>
<html>
<head>
    <meta charset="UTF-8">
    <title>说郛 - 第 310 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 310 页/共 601 页</h1>
    <div class="content">　　西海水上有人乗白马朱鬛白衣冠从十二童子驰马西海水上如飞如风名曰河伯使者或时上岸马迹所及水至其处所之之国雨水滂沱暮则还河
　　西海之外有鹄国焉男女皆长七寸为人自然有礼好经纶拜跪其人皆寿三百歳其行如飞日行千里百物不敢犯之唯畏海鹄过辄吞之亦夀三百嵗此人在鹄腹中不死而鹄一举千里
　　西方山中有蛇头尾差大有色五彩人物触之者中头则尾至中尾则头至中腰则头尾竝至名曰率然茂先注云防稽常山最多此孙子兵法三军势如率然者是也
　　西北荒经
　　西北有兽焉状似虎有翼能飞便勦食人知人言语闻人鬬辄食直者闻人忠信辄食其鼻闻人恶逆不善辄杀兽往馈之名曰穷竒亦食诸禽兽也【防按别本云穷竒似牛而狸尾尾长曵地其声似狗狗头人形钩爪锯牙逢忠信之人齧而食之逢奸邪者则禽禽兽而伺之】
　　西北荒有人焉人面朱髪蛇身人手足而食五谷禽兽贪恶愚顽名曰共工书流共工于幽州幽州北裔也而此言西北方相近也皆西裔之族耳
　　西北荒中有玉馈之酒酒泉注焉广一丈长深三丈酒美如肉澄清如镜上有玉尊玉笾取一尊一尊复生焉与天同休无干时石笾有脯焉味如麞鹿脯饮此酒人不生死一名遗酒其脯名曰追复食一片复一片【或作一斤】西北荒中有二金阙髙百丈金阙银盘圆五十丈二阙相去百丈上有明月珠径三丈光照千里中有金阶西北入两阙中名曰天门【防按陆公佐新阙铭云北荒明月即此事】
　　西北荒中有小人长一分其君朱衣冠乗辂车马引为威仪居人遇其乗车防而食之其味辛终年不为物所咋并识万物名字又杀腹中三虫三虫死便可食僊药也
　　西北海外有人长二千里两脚中间相去千里腹围一千六百里但日饮天酒五斗【张华云天酒甘露也】不食五谷鱼肉唯饮天酒忽冇饥时向天仍饮好游山海间不犯百姓不干万物与天地同生名曰无路之人一名仁一名信一名神
　　北荒经
　　北方荒中有林其高五十丈敷张枝条数里余疾风不能偃雷电不能摧其子长六七寸围过其长熟赤如朱干之不缩气味润泽殊于长枣食之可以安躯益于气力故方书称之赤松子云北方大枣味有殊既可益气又安躯
　　北方荒中有石湖方千里岸深五丈余恒氷唯夏至左右五六十日觧耳湖有横公鱼长七八尺形如鲤而赤昼在水中夜化为人刺之不入煑之不死以乌梅二枚煑之则死食之可止邪病其湖无凸凹平满无高下北方层氷万里厚百丈有磎鼠在氷下【防按御览磎作鼷鼠】土中焉形如鼠食草木肉重千斤可以作脯食之已热其毛八尺可以为褥卧之却寒其皮可以鼓闻千里其毛可以来鼠此毛所在鼠辄聚焉
　　北海有大鸟其高千尺头文曰天胸又曰候左翼文曰鹥右翼文曰勒头向东正海中央捕鱼或时举翼而飞其羽相切如风雷也
　　东北荒经
　　东北荒中有木高四十丈叶长五尺广三尺名曰栗其实径三尺二寸其殻赤其肉黄白味甜食之令人短气而渇
　　中荒经
　　昆仑之山有铜柱焉其髙入天所谓天柱也围三千里周圎如削下有回屋方百丈仙人九府治之上有大鸟名曰希有南向张左翼覆东王公右翼覆西王母背上小处无羽一万九千里西王母嵗登翼上之东王公也故其柱铭曰昆仑铜柱其高入天员周如削肤体美焉其鸟铭曰有鸟希有碌赤煌煌不鸣不食东覆东王公西覆西王母王母欲东登之自通隂阳相须唯防益工九府玉童玉女与天地同休息男女无为匹配而仙道自成张茂先曰言不为夫妻也男女名曰玉人
　　东方有宫青石为墙髙三仞左右阙髙百尺画以五色门有银榜以青石碧镂题曰天地长男之宫西方有宫白石为墙五色黄门有金牓而银镂题曰天地少女之宫中央有宫以金为墙门有金牓以银镂题曰天皇之宫南方有宫以赤石为墙赤铜为门阙有银牓曰天皇中女之宫北方有宫以黑石为墙题曰天地中男之宫东南有宫黄石为墙黄牓碧镂题曰天地少男之宫西北有宫黄铜为墙题曰地皇之宫
　　东方裔外有东明山以青石为墙西方裔外有大夏山以金为墙南方裔外有冈明山以赤石为墙西南裔外老夀山以黄铜为墙东南裔外阓清山以青石为墙西北裔外西明山以白石为墙皆有宫【葢神仙之宅也】东北有星石室三百户共一门石牓题曰鬼门西南铜闗夹牓题曰人往门东北铜闗夹门牓题曰人来门
　　南方有兽焉角足大小形状如水牛皮毛黑如漆食铁饮水其粪可为兵器其利如刚名曰齧铁【黄经云南方齧铁粪利为刚食铁引水肠中不伤防按今蜀中深山亦有齧铁兽】
　　门昼日不开至暮即有人语有青火色
　　西南大荒有马其大二丈髯至膝尾委地蹄如丹踠可握日行千里至日中而汗血乘者当以絮纒头以辟风病彼国人不纒
　　北方有兽焉其状如狮子食人吹人则病名曰防【音恙】恒近人村里入人居室百姓患苦天帝徙之北方荒中西方深山有兽焉面目手足毛色如猴体大如驴善縁高木皆雌无雄名绸顺人三合而有子要路彊牵男人将上絶冡之上取菓并窃五谷食更合三毕而定十月乃生
　　不孝鸟状如人身犬毛有齿猪牙额上有文曰不孝口下有文曰不慈胸上有文曰不道左胁有文曰爱夫右胁有文曰怜妇故天立此异畀以显忠孝也






　　説郛卷六十六上
<子部,杂家类,杂纂之属,说郛>
　　钦定四库全书
　　説郛卷六十六下　　　　元　陶宗仪　撰拾遗名山记【王嘉】
　　昆仑山
　　昆仑山有昆陵之地其髙岀日月之上山有九层毎层相去万里有云色従下望之如城阙之象四面有风羣仙常驾龙乗鹤游戯其间四面风者言东南西北一时俱起也又有祛尘之风若衣服尘汚者风至吹之衣则净如浣濯甘露蒙蒙似雾着草木则滴沥如珠亦有朱露望之色如丹着木石赭然如朱雪洒焉以瑶器承之如昆仑山者西方曰须弥山对七星之下出碧海之中上有九层第六层有五色玉树防翳五百里夜至水上其光如烛第三层有禾穟一株满车有如桂有柰冬生如碧色以玉井水洗食之骨轻柔能腾虚也第五层有神长一尺九寸有四翼万嵗则升木而居亦能言第九层山形渐小狭下有芝田蕙圃皆数百顷羣仙种耨焉旁有瑶台十二各广千步皆五色玉为台基最下层有流精霄间直上四十丈东有风云雨师闻南有丹宻云望之如丹色丹云四垂周宻西有螭潭多龙螭皆白色千嵗一蜕有五脏此潭左侧有五色石皆云是白螭膓化成此石有琅玕璆琳之玉煎可以为脂北有珍林别出折枝相扣音声和韵九河分流南有赤陂红陂千刼一竭千刼水乃更生也
　　蓬莱山
　　蓬莱山亦名防丘亦名云来高二万里广七万里水浅有细石如金玉得之不加陶冶自然光净仙者服之东有郁夷国时有金雾诸仙説此上常浮转低昂有如山上架楼室常向明以开户牖及雾灭歇户皆向北其西有含明之国缀鸟毛以为衣承露而饮终天高登取水亦以金银仓环水精火藻为阶有氷水沸水饮者千嵗有大螺名躶步负其殻露行冷则复入其殻生卵着石则软取之则坚明王出世则浮于海际焉有葭红色可编为席温柔如罽毳焉有鸟名鸿鹅色似鸿形如秃鹙腹内无肠羽翮附骨而生无皮肉也雄雌相眄则生产南有鸟名鸳鸯形似鴈徘徊云间栖息高岫足不践地生于石穴中万嵗一交则生雏千嵗衔毛学飞以千万为羣推其毛长者高翥万里圣君之世来入国郊有浮筠之干叶青茎紫子大如珠有青鸾集其上下有沙礰细如粉柔风至叶条翻起拂细沙如云雾仙者来观而戏焉吹风竹叶声如钟磬之音
　　方丈山
　　方丈之山一名峦雉东方龙场地方千里玉瑶为林云色皆紫有龙皮骨如山阜散百顷遇其蜕骨之时如生龙或云龙常鬭此处膏血如水流膏色黒者着草木及诸物如淳漆也膏色紫先着地凝坚可为宝器燕昭王二年海人乗霞舟以雕壶盛数斗膏以献昭王王坐通云之台亦曰通霞台以龙膏为灯光耀百里烟色丹紫国人望之咸言瑞光世人遥拜之灯以火浣布为纒山西有照石去石十里视人物之影如镜焉碎石片片皆能照人而质方一丈则重一两昭王舂此石为泥泥通霞之台与西王母常游居此台上常有众鸾凤鼓舞如琴瑟和鸣神光照曜如日月之出台左右种恒春之树叶如莲花芬芳如桂花随四时之色昭王之末仙人贡焉列国咸贺王曰寡人得恒春矣何忧太清不至恒春一名沉生如今之沉香也有草名濡奸叶色如绀茎色如漆细软可萦海人织以为席荐巻之不盈一手舒之则列坐方国之賔莎罗为经莎罗草细大如髪一茎百寻柔软香滑羣仙以为龙鹄之辔有池方百里水浅可涉泥色若金而味辛以泥为器可作舟矣百链可为金色青照鬼魅犹如石镜魑魅不能藏形矣
　　瀛洲
　　瀛洲一名防洲亦曰环洲东有渊洞有鱼长千丈色斑鼻端有角时鼓舞羣戏逺望水间有五色云就视乃此鱼喷水为云如庆云之丽无以加也有树名影木日中视之如列星万嵗一实实如青皮黒瓤食之骨轻上如华葢羣仙以避风雨有金峦之观饰以众环直上于云中有青瑶瓦覆以云纨之素刻碧玉为倒龙之状悬火精为日刻黒玉为乌以水精为月青瑶为蟾兔于地下为机棙以测昏明不亏望时时有香风泠然而至张袖受之则歴年不歇有兽名嗅石其状如麒麟不食生卉不饮浊水嗅石则知有金玉吹石则开金沙宝璞粲然而可用有草名芸苖状如菖蒲食叶则醉饵根则醒有鸟如凤身绀翼丹名曰藏珠毎鸣翔而吐珠累斛仙人甞以其珠饰仙裳葢轻而燿于日月也
　　员峤山
　　员峤山一名环丘山有方湖周回千里多大鹊高一丈衔不周之粟粟穗高三丈粒皎如玉鹊衔粟飞于中国故世俗间往往有之其粟食之歴月不饥故吕氏春秋云粟之美者有不周之粟焉东有云石广五百里駮骆如锦扣之片片则蓊然云出有木名猗桑煎椹以为蜜有氷蚕长七尺黒色有角有鳞以霜雪覆之然后作茧长一尺其色五彩织为文锦入水不濡以之投火经宿不燎唐尧之世海人献之尧以为黼黻西有星池千里其中有神八足六眼背负七星日月八方之图腹有五岳四渎之象时出石上望之煌煌如列星矣有草名芸蓬色白如雪一枝二丈夜视有白光可以为杖南有移池国人长三尺夀万嵗以茅为衣服皆长裾大袖因风以升烟霞若鸟用羽毛也人皆双瞳脩眉长耳飡九天之正气死而复生于亿刼之内见五岳再成尘扶桑万嵗一枯其人视之如旦暮也北有浣肠之国甜水绕之味甜如蜜而水强流迅急千钧投之久久乃没其国人常行于水上逍遥于絶岳之岭度天下广狭绕八柱为一息经四轴而暂寝拾尘吐雾以算歴刼之数而成丘阜亦不尽也
　　岱舆山
　　岱舆山有员渊千里常沸腾以金石投之则烂如土矣孟冬水涸中有黄烟従地出起数丈烟色万变山人掘之入数尺得燋石如炭灭有碎火以蒸烛投之则然而青色深掘则火转盛有草名莽煌叶圆如荷去之十步炙人衣则燋刈之为席方冬弥温以枝相摩则火出矣南有平沙千里色如金若粉屑靡靡常流鸟兽行则没足风吹沙起若雾亦名金雾亦曰金尘沙着树粲然如黄金涂矣和之以泥涂仙宫则晃昱明粲也西有白玉山其石五色而轻或似履舄之状光泽可爱有类人工其黒色者为胜众仙所用焉北有玉梁千丈驾流之上紫苔覆漫味甘而柔滑食者千嵗不饥玉梁之侧有斑斓自然云霞龙凤之状梁去流千余丈云气生其下傍有丹桂紫桂白桂皆直上百寻可为舟航谓之文桂之舟亦有沙棠豫章之木长千寻细枝为舟犹长十丈有七色芝生梁下其色青光辉燿谓之苍芝萤火大如蜂声如雀八翅六足梁有五色蝙蝠黄者无肠倒飞腹向天白者脑重头垂自挂黒者如鸟至千嵗形变如小燕青者毫毛长二寸色如翠赤者止于石穴穴上入天视日出入恒在其上有兽名嗽月形似豹饮金泉之液食银石之髄此兽夜喷白气其光如月可照数十亩轩辕之世获焉有遥香草其花如丹光耀入月叶细长而白如忘忧之草其花叶俱香扇馥数里故名遥香草其子如薏中实甘香食之累月不饥渴体如草之香久食延龄万嵗仙人常采食之
　　昆吾山
　　昆吾山其下多赤金色如火昔黄帝伐蚩尤陈兵于此地掘深百丈犹未及泉惟见火光如星地中多丹链石为铜铜色青而利泉色赤山草木皆劔利土亦钢而精至越王句践使工人以白马白牛祠昆吾之神采金铸之以成八劒之精一名揜日以之指日则光昼暗金隂也隂盛则阳灭二名断水以之划水开即不合三名转魄以之指月蟾兔为之倒转四名悬翦飞鸟游过触其刃如斩截焉五名惊鲵以之泛海鲸鲵为之深入六曰灭魂挟之夜行不逢魑魅七名郤邪有妖魅者见之则伏八名真刚以切玉断金如削土木矣以应八方之气铸之也其山有兽大如兔毛色如金食土下之丹石深穴地以为窟亦食铜铁胆肾皆如铁其雌者色白如银昔呉国武库之中兵刃铁器俱被食尽而封署依然王令检其库穴猎得双兔一白一黄杀之开其腹而有铁胆肾方知兵刃之铁为兎所食王乃召其劒工令铸其胆肾以为劒一雌一雄号干将者雄号镆铘者雌其劒可以切玉断犀王深宝之遂霸其国后以石匣埋藏及晋之中兴夜有紫色冲斗牛张华使雷焕为丰城县令掘而得之华与焕各宝其一拭以华隂之土光耀射人后华遇害失劔所在焕子佩其一劔过延平津劔鸣飞入水及入水寻之但见双龙纒屈于潭下目光如电遂不敢前取矣
　　洞庭山
　　洞庭山浮于水上其下有金堂数百间玉女居之四时闻金石丝竹之声彻于山顶楚懐王之时举羣才赋诗于水湄故云潇湘洞庭之乐聴者令人难老虽咸池九韶不得比焉毎四仲之节王常绕山以游宴举四仲之气以为乐章仲春律中夹钟乃作轻风流水之诗醼于山南时中賔乃作皓露秋霜之曲后懐王好进奸雄羣贤逃越屈原以忠见斥隠于沅湘披蓁茹草混同禽兽不交世务采柏实以和桂膏用养心神被王逼逐乃赴清泠之水楚人思慕谓之水仙其神游于天河精灵时降湘浦楚人为之立祠汉末犹在其山又有灵洞入中常如有烛于前中有异香芬馥泉石明朗采药石之人入中如行十里回然天清霞耀花芳柳暗丹楼琼宇宫观异常乃见众女电裳氷顔艳质与世人殊别来邀采药之人饮以琼浆金液延入璇室奏以箫管丝桐饯令还家赠之丹醴之诀虽懐慕恋且思其子息郤还洞穴还若灯烛导前便絶饥渴而达旧乡已见邑里人户各非故乡邻唯寻得九代孙问之云远祖入洞庭山采药不还今经三百年也其人説于乡里亦失所之録曰按禹贡山海正史説名山大泽或不列书图着于编杂之部或有乍无或同乍异故使览者回惑而疑焉至如列子所説员峤岱与瑰竒是聚先坟莫记蓬莱瀛州方丈各有别名昆吾神异张骞亦云焉覩中外不同寒暑律人獦禽至其异气云水草木怪丽殊形考之载籍同其生类非夫贵逺体大则笑其虚诞俟诸宏博验斯灵异焉








　　海内十洲记【东方朔】
　　祖洲在东海　　　瀛洲在东海
　　炎洲在南海　　　洲在北海
　　长洲在东海　　　元洲在北海
　　流洲在南海　　　生洲在东海
　　凤麟洲在西海　　聚窟洲在西海
　　汉武帝既闻王母説八方巨海之中有祖洲瀛洲洲炎洲长洲元洲流洲生洲凤麟洲聚窟洲有此十洲乃人迹所稀絶处又始知东方朔非世常人是以延之曲室而亲问十洲所在所有之物名故书记之方朔云臣学仙者耳非得道之人以国家之盛美将招名儒墨于文教之内抑絶俗之道于虚诡之迹臣故韬隠逸而赴王庭藏养生而侍朱阙矣亦由尊上好道且复欲抑絶其威仪也曽随师主履行比至朱陵扶桑蜃海防夜之丘纯阳之陵始青之下月宫之间内游七丘中旋十洲践赤县而遨五岳行陂泽而息名山臣自少及今周流六天广陟天光极于是矣未若凌虚之子飞真之官上下九天洞视百万北极勾陈而并华葢南翔太丹而栖大夏东之通阳之霞西薄寒穴之野日月所不逮星汉所不与其上无复物其下无复底臣所识乃及于是愧不足以酬广访矣
　　祖洲近在东海之中地方五百里去西岸七万里上有不死之草草形如菰苗长三四尺人已死三日者以草覆之皆当时活也服之令人长生昔秦始皇大苑中多枉死者横道有鸟如乌状衔此草覆死人面当时起坐而自活也有司闻奏始皇遣使者赍草以问北郭鬼谷先生鬼谷先生云此草是东海祖洲上有不死之草生琼田中或名为养神芝其叶似菰苗丛生一株可活一人始皇于是慨然言曰可采得否乃使使者徐福童男童女五百人率摄楼船等入海寻祖州遂不返福道士也字君房后亦得道也
　　瀛洲在东海中地方四千里大抵是对防稽去西岸七十万里上生神芝仙草又有玉石高且千丈出泉如酒味甘名之为玉醴泉饮之数升辄醉令人长生洲上多仙家风俗似呉人山川如中国也
　　洲在北海之中戌亥之地方七千二百里去两岸三十六万里上有太都仙伯真公所治多丘山又有风山声响如雷电对天西北门上多太仙官宫室宫室各异饶金芝玉草乃是三天君下治之处甚肃肃也炎洲在南海中地方二千里去北岸九万里上有风生兽似豹青色大如貍张网取之积薪数车以烧之薪尽而兽不然灰中而立毛亦不燋斫刺不入打之如灰囊以铁锤鍜其头数十下乃死而张口向风须臾复活以石上菖蒲塞其鼻即死取其脑和菊花服之尽十斤得夀五百年又有火林山山中有火光兽大如鼠毛长三四寸或赤或白山可三百里许晦夜即见此山林乃是此兽光照状如火光相似取其兽毛以缉为布时人号为火浣布此是也国人衣服垢汚以灰汁浣之终无洁净唯火烧此衣服两盘饭间振摆其垢自落洁白如雪亦多仙家
　　长洲一名青丘在南海辰巳之地地方各五千里去岸二十五万里上饶山川及多大树树乃有二千围者一洲之上专是林木故一名青丘又有仙草灵药甘液玉英靡所不有又有风山山恒震声有紫府宫天真仙女游于此地
　　元洲在北海中地方三千里去南岸十万里上有五芝涧涧水如蜜浆饮之长生与天地相毕服此五芝亦得长生不死亦多仙家
　　流洲在西海中地方三千里去东岸十九万里上多山川积石名为昆吾冶其石成铁作劒光明洞照如水晶状割玉物如割泥亦饶仙家
　　生洲在东海丑寅之间接蓬莱十七万里地方二千五百里去西岸二十三万里上有仙家数万天气安和芝草常生地无寒暑安养万物亦多山川仙草众芝一洲之水味如饴酪至良洲者也
　　凤麟洲在西海之中央地方一千五百里洲四面有弱水绕之鸿毛不浮不可越也洲上多凤麟数万各为羣又有山川池泽及神药百种亦多仙家煮凤喙及麟角合煎作膏名之为续胶或名连金泥此胶能续弓弩已断之刀劒断折之金更以胶连续之使力士掣之他处能断所续之际终无断也武帝天汉三年帝幸北海祠恒山四月西国王使至献此胶四两吉光毛裘武帝受以付外库不知胶裘二物之妙用也以为西国虽逺而上贡者不竒稽留使者未遣之时武帝幸华林园射虎而弩断使者时従驾又上胶一分使口濡以续弩帝惊曰异物也乃使武士数人共对掣引之终日不脱如未续时也胶色青如碧玉吉光毛裘黄色葢神马之类也裘入水数日不沈入火不燋帝于是乃悟厚谢使者而遣去赐以牡桂干姜等诸物是西方国之所无者又益思东方朔之逺见周穆王时西夷献昆吾割玉刀及夜光常满杯刀长一尺杯受三升刀切玉如切泥杯是白玉之精光明夜照防夕出杯于中庭以向天比明而水汁已满于杯中也汁甘而香美斯实灵人之器秦始皇时西夷献切玉刀无复常满杯耳如此胶之所出従凤麟洲来劒之所出必従流洲来并是西海中所有也
　　聚窟洲在西海中申未之地地方三千里北接昆崘二十六万里去东岸二十四万里上多真仙灵官宫第比门不可胜数及有狮子辟邪凿齿天鹿长牙铜头铁额之兽洲上有大山形似人鸟之象因名之为人鸟山山多大树与枫木相类而花叶香闻数百里名为反防树扣其树亦能自作声声如羣牛吼闻之者皆心惊神骇伐其木根心于玉釡中煮取汁更微火煎如黒状令可丸之名曰惊精香或名之为震灵丸或名之为反生香或名之为震檀香或名之为人鸟精或名之为却死香一种六名斯灵物也香气闻数百里死者在地闻香气乃却活不复亡也以香薫死人更加神验征和三年武帝幸安定西夷月支国王遣使献香四两大如雀卵黑如桑椹帝以香非中国所有以付外库又献猛兽一头形如五六十日犬子大如貍而色黄命国使将入呈帝见之使者抱之似犬羸细秃悴尤怪其之非也问使者此小物可弄何谓猛兽使者对曰夫威加百禽者不必系之以大小是以神麟故为巨象之王鸾鳯必为大鹏之宗百足之虫制于螣蛇亦不在于巨细也臣去国此三十万里国有常占东风入律百旬不休青云干吕连月不散者当知中国时有好道之君我王固将贱百家而贵道儒薄金玉而厚灵物也故捜竒蕴而贡神香歩天林而请猛兽乗毳车而济弱渊防骥足以度飞沙契阔途遥辛苦蹊路于今已十三年矣神香起夭残之死疾猛兽却百邪之魅鬼夫此二物实济众生之至要助政化之升平岂图陛下反不知真乎是臣国占风之谬矣今日仰鉴天姿亦乃非有道之君也眼多视则贪色口多言则犯难身多动则淫贼心多饰则奢侈未有用此四者而成天下之治也武帝恧然不平又问使者猛兽何方而伏百禽食噉何物膂力何比其所生何乡耶使者曰猛兽所出或生昆崘或生圃或生聚窟或生天路其夀不穷食气饮露觧人言语仁慧忠恕当其仁也爱防蠢动不犯虎豹当其威也一声呌发千人伏息牛马百物惊断絙系武士奄忽失其势力当其神也立兴风云吐嗽雨露百邪迸走蛟龙腾骛处于太上之廐役御狮子名曰猛兽葢神光无常能为大禽之宗主乃玃天之元王辟邪之长帅者也灵香虽少斯更生之神丸也疫病灾死者将能起之及闻气者即活也芳又特甚故难歇也于是帝使使者令猛兽发声试听之使者乃指兽命唤一声兽唇良久忽呌如天大雷霹雳又两目如防磹之交光光朗冲天良久乃止帝登时颠蹶掩耳震动不能自止侍者及武士虎贲皆失仗伏地诸内外牛马豕犬之属皆絶绊离系惊骇放荡久许咸定帝忌之因以此兽付上林苑令虎食之于是虎闻兽来乃相聚屈积如死虎伏兽入苑径上虎头溺虎口去十步已来顾视虎虎辄闭目帝恨使者言不逊欲收之明日失使者及猛兽所在遣四出寻讨不知所止到后元元年长安城内病者数百亡者大半帝试取月支神香烧之于城内其死未三月者皆活芳气经三月不歇于是信知其神物也乃更秘録余香后一旦又失之检函封印如故无复香也帝愈懊恨恨不礼待于使者益贵方朔之遗语自愧求李君之不懃慙卫叔卿于揩庭矣明年帝崩于五柞宫已亡月支国人鸟山震檀却死等香也向使厚待使者帝崩之时何縁不得灵香之用耶自合命殒矣
　　沧海岛在北海中地方三千里去岸二十一万里海四面绕岛各广五千里水皆苍色仙人谓之沧海也岛上俱是大山积石至多石象八石石脑石桂英流丹黄子石胆之軰百余种皆生于岛石服之神仙长生岛中有紫石宫室九老仙都所治仙官数万人居焉
　　方丈洲在东海中心西南东北岸正等方丈方面各五千里上专是羣龙所聚有金玉琉璃之宫三天司命所治之处羣仙不欲升天者皆往来此洲受太生箓仙家数十万耕田种芝草课计顷畆如种稻状亦有玉石泉上有九源丈人宫主领天下水神及龙蛇巨鲸隂精水兽之軰
　　扶桑在东海之东岸岸直陆行登岸一万里东复有碧海海广狭浩污与东海等水既不醎苦正作碧色甘味香美扶桑在碧海之中地方万里上有太帝宫太真东王父所治处地多林木叶皆如桑又有椹树长者数千丈大二千余围树两两同根偶生更相依倚是以名为扶桑仙人食其椹而一体皆作金光色飞翔空其树虽大其叶椹故如中夏之桑也但椹稀而色赤九千嵗一生实耳味絶甘香羙地生紫金丸玉如中夏之瓦石状真仙灵官变化万端葢无常形亦有能分形为百身十丈者也
　　蓬丘蓬莱山是也对东海之东北岸周回五千里外别有圆海绕山圆海水正黒而谓之冥海也无风而洪波百丈不可得往来上有九老丈人九天真王宫葢太上真人所居唯飞仙有能到其处耳
　　昆崘号曰昆崚在海西之戌地北海之亥地去岸十三万里又有弱水周回绕帀山东南接积石圃西北接北户之室东北临大活之井西南至承渊之谷此四角大山实昆崘之支辅也积石辅南头是王母告周穆王云咸阳去此四十六万里山高平地三万六千里上有三角方广万里形如偃盆下狭上广故名曰昆崘山三角其一角正北于辰之辉名曰阆风巅其一角正西名曰圃堂其一角正东名曰昆崘宫其一角有积金为天墉城面方千里城上安金台五所玉楼十二所其北户山承渊山又有墉城金台玉楼相鲜如流精之阙光碧玉之堂琼华之室紫翠丹房锦云烛日珠霞九光西王母之所治也真宫仙灵之所宗上通璿玑元气流布五常玉衡理九天而调隂阳品物羣生希竒特出皆在于此天神济济不可具记此乃天地之根纽万度之纲柄矣是以太上名山鼎于五方镇地理也号天柱于珉城象纲辅也诸百川极深水灵居之其隂难到故治无常处非如丘陵而可得论尔乃天地设位物象之宜上圣观方縁形而着尔乃处风于西极坐王母于坤乡昆吾镇于流泽扶桑植于碧津离合火生而光兽生于炎野次揔众隂是以仙都宅于海岛艮位名山蓬山镇于寅丑防体元女养巨木于长洲高风鼓于羣龙之位畅灵符于瑕丘至妙深幽神难尽真人隠宅灵陵所在六合之内岂唯数处而已哉此葢举其标未尔臣朔所见不博未能宣通王母及上元夫人圣防昔曽闻之于得道者説此十洲大丘灵阜皆是真仙隩墟神官所治其余山川万端并无觌者矣其北海外又有钟山在北海之子地隔弱水之北一万九千里高一万三千里上方七千里周旋三万里自生玉芝及神草四十余种上有金台玉阙亦元气之所舍天帝居治处也钟山之南有平邪山北有蛟龙山西有劲草山东有束木山四山并钟山之枝榦也四山高钟山三万里官城五所如一登四面山下望乃见钟山尔四面山乃天帝君之城域也仙真之人出入道经自一路従平邪山东南入穴中乃到钟山北阿门外也天帝君揔九天之维贵无比焉山源周回具有四城之高但当心有观于昆崘也昔禹治洪水既毕乃乗蹻车度弱水而到此山祠上帝于北阿归大功于九天又禹经诸五岳使工刻石识其里数高下其字科斗书非汉人所书今丈尺里数皆禹时书也不但刻剫五岳诸名山亦然刻山之独高处尔今书是臣朔所具见其王母所道诸灵薮禹所不履唯书中夏之名山尔臣先师谷希子者太上真官也昔授臣昆崘钟山蓬莱山及神洲真形图昔来入汉留以寄知故人此书又尤重于岳形图矣昔也传授年限正同尔陛下好道思微甄心内向天尊下降并传授宝秘臣朔区区亦何嫌惜而不宣所有哉然术家幽其事道法秘其师术泄则事多疑师显则妙理散愿且勿宣臣之意也
　　武帝欣闻至说明年遂复从受诸真形图常带之肘后八节当朝拜灵书以书求度脱焉朔谓滑稽逆知预观帝心故弄万乘傲公侯不可得而师友不可得而喜怒故武帝不能尽至理于此人








　　洞天福地记【杜光庭】
　　国家保安宗社修金箓斋设罗天醮祈恩请福谢过消灾投金龙玉简于天下名山洞府谨按本教山白玉上经具列所在去处云尔
　　第一玉屋洞周回一万里名小有清虚之天在东都第二委羽洞周回一万里名大有虚明之天在兖州东岳
　　第三西城洞周回三千里名太总真之天在梁州西王母所居昆仑之别宫
　　第四西洞周回一千里名三元极真之天在华州第五青城洞周回二千里名宝仙九室之天在蜀青城县
　　第六赤城洞周回三百里名上玉清平之天在台州唐兴县
　　第七罗浮洞周回五百里名珠明耀真之天在惠州博罗县八十里
　　第八句曲洞周廻一百五十里名金坛华阳之天在润州金坛县界属茅山
　　第九林屋洞周回四百里名佐神幽墟之天在苏州洞庭湖中
　　第十括苍洞周围三百里名成徳隠之天在台州乐安县界有宫一所
　　右十洞天大小悉皆相通光明景耀妙异不可备陈太上列上真之封掌之
　　第一洞霍童山周回三千里名霍林之天在福州长溪县有三所观及游仙湖
</div>
    <div class="pagination">
<a href="说郛_page309.html">上一页</a><span>...</span><a href="说郛_page305.html">305</a><a href="说郛_page306.html">306</a><a href="说郛_page307.html">307</a><a href="说郛_page308.html">308</a><a href="说郛_page309.html">309</a><span class="current-page">310</span><a href="说郛_page311.html">311</a><a href="说郛_page312.html">312</a><a href="说郛_page313.html">313</a><a href="说郛_page314.html">314</a><a href="说郛_page315.html">315</a><span>...</span><a href="说郛_page311.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
