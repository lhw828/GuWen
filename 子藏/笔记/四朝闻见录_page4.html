<!DOCTYPE html>
<html>
<head>
    <meta charset="UTF-8">
    <title>四朝闻见录 - 第 4 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四朝闻见录 - 第 4 页/共 8 页</h1>
    <div class="content">　　忠定去国药局赵师劭上书宁皇请斩忠定以谢天下盖欲媚韩也忠定之事既白后溪刘左史光祖适帅荆襄辟公之子崇模爲机幕刘公未知师劭事先辟其弟某崇模与危公桢爲同年嘱危草牋以谢刘公云云今闻其弟之当来欲使爲寮而并处念交游之讐不同国而况天伦无羞恶之心则非人是乖风教故胜母之里不可入迫人之驿不可居岂容同堂合席之至欢乃有操戈入室之遗纵罪不相及然水中之蟹且将避之倘机或未忘则海上之鸥不当下矣窃谓父子之间宁间于存殁宾主之际则在于从违且昔辱甄収本见齿忠臣之后若今惟茍合是玷名恶子之中得士如斯在公焉用刘公得崇模牋愕寘几上即草檄勒回师劭弟请斩忠定师劭也其弟固不预崇模义不得与之同游顔氏家训述卢氏事子弟固能累父兄父兄亦能累子弟云
　　九里松用金字
　　或问予曰今九里松一字门扁吴说所书也字何以用金予谓之曰高宗圣驾幸天竺由九里松以入顾瞻有扁翌日取入欲自爲御书黼黻湖山命笔研书数十番叹息曰无以易説所书也止命匠就以金填其字复掲之于一字门云
　　寿星寺寒碧轩诗
　　东坡既赋寒碧之句吴氏説能草圣行书尤妙尝书坡句于寺之髹壁髙宗命使诏僧借入宫中留玩者数日复命还赐本寺説字画遇际圣君如此
　　夏执中扁榜
　　今南山慈云岭下地名方家峪有刘婕妤寺【后赠贤妃】泉自鳯山而下注爲方池味甚甘美上掲凤凰泉三字乃于湖张紫薇孝祥所书夏执中爲后兄俗呼爲夏国舅偶至寺中谓于湖所书未工遂以已俸刋所自书三字易之孝宗已尝幸寺中识孝祥所书矣心实敬之及再驾幸见于湖之扁已去所易者乃执中所书上不复他语但诏左右以斧劈爲薪幸寺僧藏于湖字故在诏止用孝祥书今复掲执中字
　　三省
　　嘉定重修都台既成防许士民入视凡三日骊塘危公桢时爲秘书约予俱入既出则问客曰凡防治皆南靣惟都台则宰相坐东靣参枢皆西靣此何典也坐客有言太宗尝爲中书令既已庙坐后人遂不敢专席者又谓三省旧在内中不敢上儗南靣者又谓宰相庙坐则参枢不宜列坐者危公以其无据出于臆説而不大释然予年最卑公视予曰贤良独不言乎予谢其问而对曰熙宁官制既改三省长官皆视事南向余官遂从两列恐当以此爲据危公谓予曰子得之矣
　　南屏兴教磨崖【又有小南屏山与南屏轩】
　　今南屏山兴教寺磨崖家人卦中庸大学篇司马温公书新图经不载钱塘自五季以来无干戈之祸其民富丽多淫靡之尚其于齐家之道或缺焉故司马书此以助风教非偶然书之也今南屏遂爲焚榇之塲莫有登山摩挲苔石者
　　天竺观音
　　孝宗即位之初出内府宝玉三品寘于天竺寺观音道塲明年御制賛曰猗欤大士本自圆通示有言説爲世之宗明照无二等观以慈随感即应妙不可思上之博通内典如此
　　易安斋梅岩亭
　　光尧亲祀南郊时绍兴二十五年也御书于郊坛易安斋之梅亭云谒欵泰坛因过易安斋爱其去城不逺岩石幽邃得天成自然之趣爲赋梅岩云怪石苍苔映翠霞梅梢疎瘦正横斜得因祀事来寻胜试探春风第一花孝宗时濳邸恭和圣作云秀色环亭拥霁霞【今上嫌讳】氷艳数枝斜东君欲奉天顔喜故遣融和放早花此真古今所未见岩石何其幸欤光尧尝问主僧曰此梅唤作甚梅主僧对曰青蒂梅又问曰梅边有藤唤作甚藤对曰万岁藤称防赐僧阶上尝拂石而坐至今谓之御坐石
　　五丈观音
　　观音髙五丈本日本国僧转智所雕盖建隆元年秋也转智不御烟火止食芹蓼不衣丝绵尝服纸衣号纸衣和尚高宗偕宪圣尝幸观音所宪圣归即制金缕衣以赐之及挂体仅至其半宪圣遂遣使相其体再制衣以赐
　　桞州五龙王庙
　　出涌金门入桞州上有龙王祠开禧中帅臣赵师重塑五王像旒冕珪服毕具其中三像一模韩侂胄像二模陈自强像三模师像时韩陈犹在台臣攻师唯于疏中及师自貌其像不敢斥韩陈云至今犹存未有易之者过此皆不识三人者恐未必以予言爲信而易之然师论疏可考也
　　张司封庙
　　庙号昭贶即景祐中尚书兵部郎张公夏也【或作兵部史碑又作太常祀典作工部员外俗呼司封】夏字伯起景祐中出爲两浙转运使杭州江岸率用薪土潮水冲击不过三歳輙壊夏令作石堤一十二里以防江潮之害既成州人感夏之功庆歴中庙于堤上嘉祐十月赠太常少卿政和二年八月封宁江侯改封安济公并赐今额绍熙十四年増灵感字绍兴三十年増顺济字予以本末考之初无神怪之事今临安相以伯起治潮三年莫得其要领不胜愤尽抱所书牍自赴于江上诉于帝后寓于梦继是修江者方得其説堤成而潮亦退盖真野人语也江之所恃者堤安有伯起不知以石代薪土之便功未及成效匹夫沟渎之爲此身不存而凭虚忽之梦以告来者万一不用其梦患当何如是尚得生名之智殁谓之神乎沿江十二里要是上至六和塔下至东青门正贶所筑堤今顾诿之钱王则尤缪矣
　　忠勇庙
　　庙在九里松故步军司前军统制张玘绍兴三十二年从张子盖解海州围玘用命战没奉防赠清逺军承宣使仍于本寨门首建庙赐号忠勇乾道元年步帅戚方所建
　　忠清庙制词
　　显仁太后龙輴将渡防稽上圣孝出于天性预恐风涛爲孽遥于宫中黙祷忠清庙及篙御既戒浪平如席上命词臣行制词以封之曰追惟文母将祔裕陵閟殿告成容车将发奈以大江之阻具形羣辟之忧既竭于诚亟孚神听某王一节甚伟千古如存帖然风涛既頼幽防之相焕乎天宠用昭崇极之恩尚绥于四方之民以绵尔百世之祀可特封忠壮英烈威显王盖于旧号四字上加忠壮二字
　　径山大慧
　　大慧名妙喜张公九成字子韶自爲士时已耽释学尝与妙喜往来然不过爲世外交张公自以直言忤秦桧桧既斥张公廉知其素所往来者所善独妙喜遂杖妙喜背刺爲卒于南海妙喜色未尝动后桧死孝宗果放还复居径山有劝之去其墨者妙喜笑拒不答孝宗怜而敬之宠眷尤厚赐金鉢袈裟舆前用青盖赐号大慧言者列其宠遇太过髙宗既御北内得以游幸山间以妙喜故赐吴郡田万亩驾幸越二年始建龙游阁
　　宏词
　　嘉定间未尝诏罢词学有司望风承意太过每遇羣试必摘其微疵仅从申省予载之详矣水心先生着爲进卷外藁其论宏词曰宏词之兴其最贵者四六之文然其文最爲陋而无用士大夫以对偶亲切用事精的相夸至有以一聨之工而遂擅终身之官爵者此风炽而不可遏七八十年矣前后居卿相显人祖父子孙相望于要地者率词科之人也既已爲词科则其人已自絶于道德性命之本统以爲天下之所能者尽于区区之曲艺则其患又不止于举朝廷髙爵厚禄以予之而已盖进士等科其法犹有可议而损益之至宏词则直罢之而已矣先生外藁盖草于淳熙自姑苏入都之时是书流则盛于嘉定间虽先生本无意于嫉视词科亦异于望风承意者然适值其时若有所爲文忠真公亦素不喜先生之文盖得于里人张彦青之説以先生之文失之支离文忠得先生习学记言观之谓此非记言乃放言也岂有激欤水心先生之文精诣处有韩桞所不及可谓集本朝文之大成者矣文忠四六近世所未见如史相服阕加官制词云素冠栾栾方毕三年之制赤舄几几爰新百揆之瞻又谓史相云陈平之智有余萧相之功第一戒词云天难谌斯当毋忘惟几惟康之戒民亦劳止其共图既富既庶之功抚谕江西冦曲赦诏其中一二聨云自有乾坤至于今日未闻盗贼可以全躯又曰弄潢池之兵谅非尔志焚昆冈之玉亦岂予心又行永阳郡王制词云若时懿属可恨彛章其登公朝位之尊仍防王社苴茅之贵盖文忠既入劄庙堂谓二恩恐不得而兼故致微词云
　　文忠答赵履常
　　文忠真公尝与赵公汝谈相晤赵公启文忠曰当思所以谋当路者毋徒议之而已文忠答以公爲宗国固当思所以谋如某不过朝廷一议论之臣尔赵公自失予以谓此亦文忠本心嘉定初文忠语予曰他年某极力只做得田君贶人物若范文正公则非所敢望矣至中年而后则又以文正自任先是嘉定初与予论理学则曰某与兄言只是论得个皮肤如刘静春却论到骨髓俟某得山林静坐十年然后却与兄论骨髓其后公闲居十年而朝夕常反覆议论者独有静春乃大不合岂公之学力已异于嘉定之初耶
　　徐竹草皇子制
　　宁皇立皇子洵时上春秋犹盛竹徐似道行制词内二句云爰建神明之胄以观天地之心真学士也其意味悠长矣
　　昆命于元
　　宁皇嘉定初拜右相制麻翰林权直陈晦偶用昆命于元事时倪文节公思帅福阃即束装奏疏谓哀帝拜董贤爲大司马有允执其中之词当时父老流涕谓汉帝将禅位大司马宁宗得思疏甚骇宣示右相右相拜表以爲臣一时恭听王言不暇指摘乞下思疏以示晦晦翌日除御史遂上章徧举本朝自赵普而下凡拜相麻词用元事至六七且谓臣尝学词科于思思非不记此特出于一旦私愤遂忘故典以藩臣而议王制不惩无以示后文节遂不复敢再辩免所居官陈与真文忠最厚盖辩明故典颇质于文忠云
　　考亭
　　考亭先生赋武夷大屏诗云瓮牖前头大屏晩来相对静仪形浮云一任闲舒卷万古青山只麽青五峯胡氏得其诗而诵之谓南轩张敬夫曰佳则佳矣惜其有体而无用遂自爲诗以遗考亭先生曰幽人偏爱青山好爲是青山青不老山中出云雨太虚一洗尘埃青更好胡公铨以诗荐先生于孝宗召除武学博士先生不拜盖先生之意以谓胡公特知其诗而已门人以考亭号先生世少知其然者亭爲陈氏所造本以寘其父之榇葬毕因以爲祀茔之所题曰考亭其后亭归于先生以考亭于己无所预遂因陈姓易名曰聚星参取汉史世说陈元方事事爲一段段爲一图掲之于亭而门人称考亭之号已乆终不能遽易故今称先生皆以晦庵晦翁而考亭之称亦并行云先是先生本字元晦后自以爲元者干四德之首也惧不足当自易爲仲晦然天下称元晦已乆至今未有称仲晦者文忠真公字景元攻媿从容问公曰何以谓之景元公对以慕元德秀故曰景元攻媿曰误矣取毛诗髙山仰止景行行止注文以示公曰景明也诗人以明行对高山则景不可以训慕遂爲公易曰希元然天下亦称景元者已乆至今亦未有称爲希元者文中子弟绩字无功子曰神人无功非尔所及也终身名之考亭先生不敢以元爲字盖本于此
　　洪景卢
　　洪【阙】宣公以苏武节爲秦桧所忌孝宗怜之其子迈以宏博中选歴官清显孝宗有意大用廉知其子弟不能遵父兄之教恐居政府则非所以示天下故特迟之洪公每劝上早谕庄文上爲首肯间因左右物色洪公子政饮娼楼上亟命快行宣谕洪公云也请学士【时洪爲知制诰】教子快行言讫无他诏洪惊愕莫知其端但对使唯唯奉诏退而研其子所如往方悟上防遂抗章谢罪求去归番阳与兄丞相适酬唱觞咏于林壑甚适偶得史氏琼花种之别墅名曰琼野楼曰琼楼圃曰琼圃史氏欲祈公异姓恩泽不从史氏遂讦公以琼瑶者天子之所居非臣子所宜称公不爲动则伏阙进词诣台诉事因爲言者所列文人稍欲吟咏题品而人即毁之至不复迁政府亦命矣
　　赵忠定抡才
　　忠定季子崇实间因与予商确骈俪以爲此最不可忽先公居政府间以此观人至尺牍小简亦然盖不特骈俪或谓先公曰或出于他人之手则难于知人矣先公不然彼能倩人做好文字其人亦不碌碌矣此先公抡才报国之一端也崇实爲相家贤胄游京幙爲元僚有隽声而诚实出于天性真称其名惜乎天不假年云
　　太学诸生寘绫纸
　　郑昭先爲台臣倐当言事月谓之月课昭先纯谨人也不敢妄有指议奏疏谓京辇下勿用青盖惟大臣用以引车防从之太学诸生以爲既不有青盖则用皂绢爲短檐繖如都下买氷氷担上所用人已共嗤笑逻者犹以爲首犯禁倐用绳系持盖仆并盖赴京兆时程覃实尹京遂杖持盖仆翌日诸生羣起伏光范诉京兆时相戒阍者或受谒诸生至诣阙诉覃覃亦白堂及台自辩诸生攻之愈急至作爲覃传云程覃字防元一字不识湖徽人也湖徽者覃本徽出寓居于湖俗谚以中无所有而敢于强聒谓之胡挥时相以爲前京兆赵师既因槚檚斋生罢去亦诸生所诉也既罢一京兆矣其可再乎且挞仆与挞生徒孰重孰轻诸生得无太恣横坚持其议不以诸生章白上诸生计既屈遂治任尽出太学寘绫卷于崇化堂皆望阙遥拜而去云散雾裂学爲之空观者惊恻以爲百年所未尝有防永阳郡王杨次山本右庠经武诸生偶遣餽旧同舎介者寂无所睹复持以归白王以两学俱空王遣二子徃廉其事具得实因慈明启于上上即御批令学官宣谕诸生亟就斋覃免所居官仍爲农卿诸生奉诏唯谨先是时相恶其动以扫学要朝廷遂诵言诸郡庠生有职者或白首不敢望太学一饭此极可念若诸生纳绫卷而去当以诸郡庠职事补其阙生徒闻其説而止史相虽以计定诸生未必真出于此以予观诸郡庠极有遗才三歳大比当令州郡荐其絶出者于太学云覃于宦业无显过盖善人也皂盖一事合申庙堂当来台臣只乞禁青盖今诸生用短檐皂繖未知合与不合更乞朝廷明降指挥以凭遵守若朝廷有防亦不许用皂盖而诸生犹故用之则宜移文司成议诸生罪爲善于处置矣时即有轻薄子故爲一絶落韵诗云冠盖如云自古传
　　心之精神是谓圣
　　慈湖杨公简参象山学犹未大悟忽读孔丛子至心之精神是谓圣一句豁然顿解自此酬酢门人叙述碑记讲说经义未尝舎心以立説慈湖尝爲馆职同列率多讥玩之亦有见其诚实而不忍欺之者
　　郑节使酒过
　　臣寮论列郑节使兴裔使酒尚气政事卤莽光宗谕言者曰台諌之职固在风闻然亦须得其仿佛兴裔戚里朕向在东宫屡与之同侍内宴涓酒不能受闻酒气輙呕安在其爲使酒也言者惭惧而退随有防予外
　　史越王表
　　越王自草表中自序云逡巡岁月七十有三而未得所对有客以今余大参父【不记名】能四六爲荐者越王召见试以表中语俾爲属对余应声曰此甚易以补报乾坤万分无一爲对足矣越王大加赏识今四六语中载越王表语而不及余非越王不没人善之意也【或云与吕申公遗表同】
　　杨和王相字
　　杨王沂中闲居微行遇相字者相者以笔与札进杨王拒之但以所执拄杖大书地作一画相者作而再拜曰阁下何爲微行至此宜自爱重杨愕而诘其所以则又拜曰土上作一画乃王字也公爲王者无疑杨笑遽用先所进纸批缗钱五百万仍用常所押字命相者翌日诣司帑者征取相者翌日持王批自言于司帑云王授吾劵徴钱五百万司帑老于事王者持劵熟视乆之曰尔何人乃敢作我王赝押来脱钱吾当执汝诣有司相者初谓司帑者调弄之至乆色不变相者始具言本末且以爲真王所书且吾安敢僞司帑坚谓我主押字我岂不认得相者至声屈冀动王听王居渠渠然声不达王之司谒与司帑同列者醵金五十缗与相者相者持金大恸痛骂司帑者而去王间因佥押支用歴既佥押司帑者乗间白曰恩王前日曽批押予相字者钱五百万有之乎王曰是是这人是神相汝已支与他了司帑进曰某以非恩王押字拒之众人打合五十千与之去矣王惊曰汝何故司帑曰不可他今日説是王者来日又胡説増添则王之谤厚矣且恩王已开社矣何所复用相王起而抚其背曰尔説得是説得是説得是就以予相者钱五百旌之
　　朱赵諡法【忠定遗集其家欲以庆元丞相集爲目以庆元不一相故未定】
　　本朝士大夫以忠节致死者俱与諡法有愍字赵忠定当諡愍其家子弟自列于朝谓愍之一字实不忍闻遂易諡定字考亭先生太常初諡文正考功刘公弥正覆諡谓先生当继唐韩文公又尝着韩文考异一书宜特諡曰文且谓本朝前杨亿后王安石虽諡曰文文乎岂是之谓乎防从之自后议诸贤諡自周元公以下俱用一字矣如程正公吕成公之














　　四朝闻见録卷一
<子部,小说家类,杂事之属,四朝闻见录>
　　钦定四库全书
　　四朝闻见録卷二　　　　宋　叶绍翁　撰乙集
　　髙宗驻跸
　　高宗六飞未知所驻尝幸楚幸呉幸越俱不契圣虑暨观钱塘表里江湖之胜则叹曰吾舎此何适时吕公頥浩提师于外以书御帝曰敌人专以圣躬为言今驻跸钱塘足以避其锋伐其谋近名公谓士大夫溺于湖山歌舞之娯皆秦桧之罪桧之罪在于诛名将善从臾贬号遣逐北人若奠都之计盖决于帝而賛成于颐浩也或谓徽宗尝寤钱王而诞高宗盖因定都从而附防云
　　武林
　　武林本曰虎林唐避帝讳故曰武林如以虎为武之山自天目而来为灵后山顿伏至仪王墓后若虎昻首额下石有斧凿痕故老相传以为太祖又以为徽宗用望气者之言凿去虎额又谓高宗尝占梦为虎所惊因凿焉未知孰是今竹宫有小山曰武林道士作亭其上环以花竹盖因一小土阜为之非武林也道士易如刚间因攻媿楼公斋宿丏诗以咏其亭诗中用事最为精博曰武林山出武林水灵后山毋乃是此山亦复用此名细考其来真有以盖灵之山即武林之山冷泉之水即武林之水谓此山亦复用此名则竹宫培塿之土非武林明矣老笔殊使人畏也末章乃谓钱氏凿井建缁黄庐以厌王气疑此山为武林余脉是又拾人情之论当以前章为正云
　　武林
　　考亭先生得友人蔡元定【字季通号西山】而后大明天地之数精诣钟律之学又讳之以隂阳风水之书先生信用蔡说上书建议乞以武林山为孝宗皇堂且谓防稽之穴浅觕而不利愿博访草泽以决大议其后言者谓先生隂授元定元定亦因是得谪云辨正在丁集党议
　　钱塘
　　龙川陈氏亮字同甫天下士也尝圜视钱塘喟然而叹曰城可灌尔盖以城中地势下于西湖也亮奏书孝宗谓呉蜀天地之偏气也钱塘又呉之一隅也一隅之地本不足以容万乘镇压且五千年山川之气发泄而无余故谷粟桑麻丝枲之利岁耗于一岁禽兽鱼鳖草木之生日防于一日而上下不以为异力请孝宗移都建邺且建行宫于武昌以用荆襄以制中原上韪其议使宰臣王淮召至都省问下手处陈与考亭游王素不喜考亭故并陈而嫉之陈至都省不肯尽言度尽言亦未必尽复于上翌日上问以亮所欲言者王对上曰秀才说话耳上方鄙逺俗儒遂不复召见时两学犹用秦桧禁不许上书言事陈尝游太学故特弃去用乡举名伏丽正门下王又短之以为欺君故迁都之议为世迂笑至于今日亮得以迂笑议已者于地下矣
　　洛学
　　淳熙间考亭以行部劾台守唐氏上将寘唐于理王与唐为姻乃以唐自辩疏与考亭章俱取防未知其孰是王但防笑上固问之乃以朱程学唐苏学为对上笑而缓唐罪时上方崇厉苏氏未遑表章程氏也故王探上之意以为解考亭上书力辩以谓至以臣得于师友之学以中伤不报故终王之居相位屡召不拜考亭之子在趋媚时好遂阶法从视其父忤淮者异矣予尝与闽士同舟相与叹息在之弗绍且谓在尽根尽骨卖了武夷山闽士谓士曰子之乡槖只是卖了一座武夷山我之乡槖却卖了三座山三座山盖指三山郷槖谓梁成大也程源为伊川嫡孙无憀殊甚尝鬻米于临安新门之草桥后有教之以千当路者着为道学正统图自考亭之后勦入当路姓名遂特授初品因除二令又以轮对改合入官迁寺监丞伊川考亭扫地矣诸学子孙惟吕氏未坠成公犹子康年甲戍廷对真文忠欲寘之状头同列以其言中书之务未清恐触时政文忠固争不从遂自甲寘乙文忠尝出其副示予相与叹息公辍俸命书市刻之
　　呉云壑
　　四明高氏似孙号踈寮由校中秘书授徽倅道出金陵投留守吴公琚【号云壑字居父】以诗曰四朝渥遇徽丝多少恩荣世少知长乐花深春侍宴重华香暖夕论诗黄金籯满无心爱古锦囊归有字竒一笑难陪珠履客防临古帖对梅枝公之客曰储用项安世周师稷刘翰王辉王明清晚得王大受辍子侄官授之凡游从皆极一时之彦公他无嗜好居近城与东楼平光皇为书扁以赐不名其名而名其官楼下设维摩榻尤爱古梅日临钟王帖以为课非其所心交足迹不至此髙氏独知其详故落句及之亦精于所闻矣公所居于旧游也自防事侧梯东楼楼下以半植镇安旌节半为燕坐处楼相直有亭仅着賔主四人因城叠石曰南麓麓后髙数级登汲于瓮泄之以管淙淙环佩声入方池池方四五尺画于扁自麓之后登城为啸台下有堂依城南榜曰读书台有级可下又自台入洞门依雉堞有平地可坛圜植碧桃有石可碁与坐自西行有迳亭曰物表亦光皇赐扁面直吴山又曲折旁转入荼防洞茅顶而圆内掲以镜曰定庵与僧智彬语逹摩学则至大抵地仅寻尺而藤蔓聨络花竹映带乌啼唳寂如山林公野服尘斧大縧蒲履徜徉其间望之者疑为仙云公为宪圣犹子以词翰被遇孝宗宪圣殿洛花盛开必召诸子侄入侍孝宗万几之暇即命中使召公论诗作字而罢故踈寮颔聨及之【时琚已为直学赵欲待以真学士呉亦不难之】宪圣既御政赵公汝愚为相欲公出入通宫禁庙堂之意公冀重体貎求慈福宫使又求提举中秘书赵公俱难之赵旋物色韩侂胄宪圣表孙也侂胄奉赵命惟谨虽一秩不以请赵公喜其奔走小忠不知堕其计反浸踈公侂胄知上之信用王德谦也阳与之为义兄弟相得驩甚一日谓德谦曰哥哥有大勲劳宜建节王曰我阉官也有此例乎弟弟勿误我侂胄曰已奏之上行且宣麻矣王唯唯以为疑何澹时为中丞侂胄宻谕之曰德谦苦要节上重违之已草制宣中丞宜卷班以出翌日廷播何悉如所教继即合台疏德谦罪乞行窜殛德谦犹持侂胄以泣曰弟弟误我侂胄徐谓曰哥放心略出北关数里便有诏追只竢罢了何中丞耳德谦犹信其说拜而嘱之竟死贬所何遂迁政府侂胄盖尝许之也德谦既逐自此内批侂胄皆自为之矣谏大夫李沐诬赵不轨韩寔嗾之李初未知所决谋之倪公思公曰莫若并赵韩俱论之李为韩侄壻故特论赵贬赵制词乃傅伯夀所草韩亦先防之以美官词曰屈牦与广利妄议武帝戮之于事闻之初林甫辅明皇不忠肃宗诛之于论定之后是皆宗室之为相卒蹈谴诃而置刑盖窃东坡惧吕惠卿故智也赵听制手持简不知轻重云制中又有谋动干戈而未已与外欲生事外裔而开邉境之衅盖秦桧欲胁君固宠金人又借之以坚和好盟书所载不许以无罪去首相故诬以兵云赵偕犹子崇龢赴贬自辞家在途垂殁悔不用吴盖呉旧交者石湖范公三山凌公止斋陈公惜名畏义出于天性必不出于侂胄所为赵公舎宫使提省之职亦岂无以处呉者予闻呉氏之説犹未之悉及防余干赵氏于真西山粤岩书院西山之子娶赵氏赵氏之说皆与呉合其家至今犹追悔前事呜呼天将成忠定之名予得踈寮真迹至今藏之时呉公己为开府而踈寮诗卷首称之曰仪同予编官制无此又恐其考古必有据及遇其子歴乃知其曾祖讳开以祖讳而改官称可乎惧此诗他时流落或者以高氏为信
　　赵忠定
　　先是考亭先生尝劝忠定既已用韩当厚礼陈谢之意欲忠定竢以节居之国门外忠定犹豫未决而祸作先生对门人曰韩吾乡乳母也宜早陈谢之建俗用乳母乳其子初不为劵儿去乳即以首饰金币厚遣之故谓之陈谢韩后闻其说笑建俗而心肯焉故祸公者差轻嘉定初号为更化先生之子在乃谓公尝草数千言攻韩之恶疏未上门人蔡元定持以入卜得遯卦力止先生勿上同时杨公诚斋之子长孺谓其父曰韩用兵忧愤殊甚遗书数千言至以藁上杨公既致为臣而归虽不言事可诚有所论何为中辍非二父之志也元定盖先生友亦非门人云
　　呉云壑
　　宪圣既御政则戒公曰垂非我志也不比大哥在时【谓孝宗】汝辈自此少出入庶免干预内廷之谤其严待家人如此谓之以圣宜哉
　　又
　　孝宗笃眷公情均兄弟自论诗作字击毬之外未尝访以外事咨以国政问以人才公亦未尝对上及之也君臣之间两得之
　　髙宗御书石经
　　髙宗御书六经尝以赐国子监及石本于诸州庠上亲御翰墨稍倦即命宪圣续书至今皆莫能及
　　光皇御制
　　孝宗崇宪圣母地之恩故称琚兄弟皆以位曰哥至光宗体孝宗之意故称琚兄弟曰舅琚尤圣眷后苑安榴盛开光皇以广团扇自题圣作二句曰细叠轻绡色倍醲晚霞犹在緑隂中命琚足之公再拜援笔即书曰春归百卉今无几独立清防殿阁风上称叹者久之宪圣于二王中独导孝宗以光皇为储位故公落句有独立之咏寄意深矣团扇犹藏其家又有石刻火后俱不存云
　　三王得
　　三王得不知何许人亦无姓名带杭音额角有刺字意防罢军员也头蓬面垢或数日不食莫迹其止宿包道成尝与之共衾谓其体壮如伤寒道成汗而异衾人即之或咄咄秽骂至以瓦砾诟群儿予尝呼之但正目以视邈无所言光宗始开王社位为第三孝宗储副之位未知孰授一日三王得于道中前邀王车卫者拽之王问谓谁但连称三王得三王得王悟其兆纵使去既即大位命入中禁赐命不拜而出道遇与之钱者亦无所谢云
　　清湖陈仙
　　今所请仙盖小陈也光皇为储副日久遣黄门召其父以入上着白绢汗衫系小红绦见陈入避之徐遣召陈黄门设香案金屈巵酒金楪贮生果三饤香焚所问状仙遂降于箕书光皇以某年某月日即大位黄门持以入出则就以酒劳陈且赠金帛遣出戒以归勿语后果如所定光皇又遣使召陈陈以近日仙不降为辞恐蹈罔上之罪不期年光宗得疾盖陈已前知于仙矣陈兄弟能致仙有竒騐皆如此特不灵于予他事不系于国故不书
　　乌髭药
　　光皇春秋已富又自东宫尹天府入侍重华从容启上以有赠臣乌髭药者臣未敢用上语光皇曰正欲示老成于天下何以此为盖重华方奉德寿重惜两宫之费故至德寿登遐而后即授光皇以大位其脱屣万乗盖有待也
　　光拙庵
</div>
    <div class="pagination">
<a href="四朝闻见录_page3.html">上一页</a><a href="四朝闻见录.html">1</a><a href="四朝闻见录_page2.html">2</a><a href="四朝闻见录_page3.html">3</a><span class="current-page">4</span><a href="四朝闻见录_page5.html">5</a><a href="四朝闻见录_page6.html">6</a><a href="四朝闻见录_page7.html">7</a><a href="四朝闻见录_page8.html">8</a><a href="四朝闻见录_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
