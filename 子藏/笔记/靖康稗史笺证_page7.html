<!DOCTYPE html>
<html>
<head>
    <meta charset="UTF-8">
    <title>靖康稗史笺证 - 第 7 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>靖康稗史笺证 - 第 7 页/共 38 页</h1>
    <div class="content">　　△金史卷三太宗纪：天会三年「十月甲辰，诏诸将伐宋。以谙班勃极烈杲兼领都元帅，移赉勃极烈宗翰兼左副元帅，先锋经略使完颜希尹(按即谷神)为元帅右监军，左金吾上将军耶律余睹为元帅右都监，自西京入太原。六部路军帅挞懒为六部路都统，斜也副之，宗望为南京路都统，阇母副之，知枢密院刘彦宗兼领汉军都统，自南京入燕山。」按「多昂木」即「阇母」的同名异译。 

　　▲十二月，金粘罕军陷朔州、代州，围太原。斡离不军陷檀州、蓟州、燕山府。太上传位少帝。 

　　△金史卷三太宗纪：天会三年「十二月庚子，宗翰下朔州。」「戊申，宗翰克代州。」「戊午，宗翰围太原。」三朝北盟会编卷二二宣和七年十一月「二十六日癸巳，斡离不陷檀州。」同书卷二三宣和七年十一月「二十八日乙未，斡离不陷蓟州……」同书卷二四宣和七年十二月「十日丁未，斡离不陷燕山府。」 
　　宋史卷二二徽宗纪：宣和七年十二月「庚申，诏内禅，皇太子即皇帝位。」 

　　▲靖康元年丙午正月初七日，斡离不军围京师。 

　　△宋史卷二三钦宗纪：靖康元年正月「癸酉……金人犯京师……」按是月丁卯朔，癸酉为七日。 
　　三朝北盟会编卷二八靖康元年正月七日癸酉，「斡离不犯京师。」 

　　▲初八日，攻我西水门及城北。 

　　△李纲靖康传信录卷一：「自五日至八日治防守之具，麤毕，而贼马已抵城，下寨于牟駞冈。牟駞冈者，京城外西北隅地也……是夕，金人攻西水门，以大船数十只顺汴流相继而下，余临城捍御，募敢死士二千人，列布拐子弩，城下大船至，即以长钩摘就岸，投石碎之。又于中流安排杈木及运蔡京家山石迭门道间，就水中斩获百余人。自初夜防守，达旦始保无虞……」 

　　▲初九日，攻我酸枣、卫州、陈桥诸门。 

　　△李纲靖康传信录卷一：「是日(按即初九日)，贼攻陈桥、封丘、卫州等门，而酸枣门尤急。」 

　　▲初十日，使李梲、郑望之、高世则至金军议和，斡离不索金五百万两、银五千万两、绢缎各一万端、牛马各一万匹，尊金主为伯父，归燕、云之人，割太原、中山、河间地归金，以亲玉、宰相为质。 

　　△李纲靖康传信录卷一：(初十日)「上御崇政殿，宰执起居讫，升殿奏事。引使入对，出斡离不书进呈，道所以举师中国之意，闻上内禅，愿复讲和，乞遣大臣赴军前议所以和者。上顾宰执，未有对者，余因请行。上不许曰：『卿方治兵，不可。』命李梲奉使，郑望之、高世则副之……而李梲是日至金人军中，果辱命。斡离不者南向坐，梲、望之等北面再拜膝行而前。斡离不遣燕人王汭传道语言，谓都城破在顷刻，所以敛兵不攻者，徒以上故，存赵氏宗庙，恩莫大焉。今议和，须犒师之物：金五百万两、银五千万两、绢彩各一百万匹，马、駞、驴、骡之属各以万计；尊其国主为伯父；凡燕、云之人在汉者，悉归之；割太原、中山、河间三镇之地，又以亲王、宰相为质乃退师。」 

　　▲十一日，诏割三镇，以康王、张邦昌出质金军，十四日行。 

　　△靖康要录卷一：靖康元年正月「十一日，中书省札子：应中山、太原、河间府并属县及以北州军，已于誓书中议定，便令交割与金国。若有州府不肯听从，仰将所赐州府令归金国诏书指挥守臣。正月十日奉圣旨降诏。」 
　　宋史卷二三钦宗纪：靖康元年正月「庚辰，命张邦昌副康王构使金军，诏称金国加『大』字。」按是月丁卯朔，庚辰为十四日。 
　　三朝北盟会编卷三０靖康元年正月十四日庚辰条所载同上，并云：「初，虏人讲和，要一亲王为质，朝廷议从其请。上召诸王：『谁肯为朕行？』康王越次而进请行……」 

　　▲二十日止，共津运金军金三十余万两、银一千二百余万两。 

　　△靖康要录卷一：靖康元年正月「二十日，专领收簇大金国犒军金银所面奉圣旨，大金国兵马围京城，其势甚急，朝廷为宗社生灵，遣使和议，须藉金银币帛以结盟好。金国要金五百万两，银五千万两，今来所敛金银，上自宗庙、宫禁、乘舆、服饰之物尽行刬刷，止得金三十余万两，银一千二百余万两。寻津置前去，大金为见其数未定，复遣使臣谕意难为退军……」三朝北盟会编卷三０靖康元年正月二十日所载同。 

　　▲二十六日止，又津运括取及准折金五十万两、银八百万两。 

　　△靖康要录卷一：靖康元年正月「二十六日，宰执等裒聚金银，自乘舆、服御、宗庙供具、六宫官府器皿，皆竭，又送以服御犀、玉腰带、珍珠宝器、珍禽、香茶、锦绮、酒果之类，并以祖宗以来宝藏珠玉等准折，复索之于臣庶之家，金仅及三十万两，银仅及八百万两。于是王孝迪建议欲尽括在京官吏、军民金银。以收簇犒设大金军兵所为名，揭长榜于通衢，立限俾悉输之官，限满不输者斩。许奴婢及亲属诸色人告，以其半赏之。都城大扰。限既满，得金二十余万两，而民间藏蓄为之一空。」按李纲靖康传信录卷一所载与此略同，惟「得金二十余万两」下，尚有「银四百余万两」。 

　　▲二十七日，勤王兵二十万集城下，始议战。 

　　△靖康要录卷一：靖康元年正月「二十七日，勤王之师大集，西兵将帅日至……李纲上奏曰：『金人之兵张大其势，然得其实数，不过六万人，又大半皆奚、契丹、渤海杂种，其精兵不过三万人，吾勤王之师集城下者二十余万，固已数倍之矣。』于是始有用兵之谋。」按李纲靖康传信录卷二，二十七日所载与此略同。 

　　▲二月初四日，使曹晟、王球至金军，臧瑀、秦桧充割地使。 

　　△宋史卷二三钦宗纪：靖康元年二月「庚子，命驸马都尉曹晟使金军。」按是年二月丁酉朔，庚子为初四日。 
　　靖康要录卷二：靖康元年二月「四日，虏人求上母弟为质，乃以驸马都尉曹晟使其军。晟尚荣德帝姬，与上同生，故遣之。避虏酋名，改『晟』曰『寔』。兵部员外郎臧瑀、职方员外郎秦桧充割地使。」 
　　宋史卷三八一程瑀传：「字伯■禹，饶州浮梁人。其姑臧氏妇，养瑀为子，姑没，始复本姓……金人入侵，求可使者，瑀请往。未行，会钦宗即位，议割三镇，命瑀往河东，秦桧往河中。瑀奏：『臣愿奉使，不愿割地。』不报。」同书卷四七三秦桧传：「除职方员外郎……时议割三镇以弭兵，命桧借礼部侍郎与程瑀为割地使，奉肃王以往。金师退，桧、瑀至燕而还。」 

　　▲初五日，遣宇文虚中至金军。 

　　△宋史卷二三钦宗纪：靖康元年二月「辛丑，又命资政殿大学士、知东上合门事王球使之，许割三镇地。」按靖康要录卷二所载同。是月丁酉朔，辛丑是初五日。 

　　▲初六日，金使王汭随宇文虚中入城报聘。 

　　△宋史卷二三钦宗纪：靖康元年二月「壬寅……金人使王汭来。」靖康要录卷二靖康元年二月「六日，王汭随虚中入城报聘。」 

　　▲初七日，使肃王枢、张邦昌、沈晦使金军。 

　　△宋史卷二三钦宗纪：靖康元年二月「癸卯，命肃王枢使金军。」 
　　靖康要录卷二：靖康元年二月七日，「皇帝肃王枢、少宰张邦昌除太宰、著作佐郎沈晦借给事中使斡离不。初，金人请以越王代康王为质，上以越王叔父，不可遣，乃遣肃王及驸马都尉曹晟以行。」 

　　▲初九日，金斡离不退师，使宇文虚中、王球迎回康王。 

　　△宋史卷二三钦宗纪：靖康元年二月「乙巳(按即初九日)，宇文虚中、王球复使金军。康王至自金军。金人遣韩光裔来告辞，遂退师，京师解严。」 
　　靖康要录卷二：靖康元年二月「九日，差宇文虚中、王球再往大金军前奉使，仍就差迎康王。又差王时雍、高世则馆伴大金朝辞人使。 

　　▲遣路允迪、宋彦通、滕茂实馆伴金使，王介儒、刘思等如粘罕军。 

　　△靖康要录卷二：靖康元年二月初十日，「签书枢密院事路允迪与告和使借右文殿修撰宋彦通、参议官借工部侍郎滕茂实馆伴金人；王介儒、刘思等使粘罕军。」 
　　三朝北盟会编卷三六：靖康元年二月十日丙午，「粘罕兵将至高平，而城下之盟已成。既遣肃王使干斡离不，乃议不可不使粘罕，遂遣路允迪、滕茂实使粘罕于河东，且告割三镇之地也。」 

　　▲十二日，遣王球至河南迎肃王，不至。 

　　△靖康要录卷二：靖康元年二月「十二日，遣王球使河南大金军前迎接肃王。」 
　　宋史卷二四六肃王枢传：「肃王枢，帝(按即徽宗)第五子……靖康初，金人围京城，要帝子弟为质，且求输两河。于是遣宰臣张邦昌从枢使斡离不军，为金人所留，约俟割地毕遣还，而挟以北去。」 

　　▲二十五日，遣王云、曹曚至斡离不军。 

　　△宋史卷二三钦宗纪：靖康元年二月「辛酉……命给事中王云、侍卫亲军马军都指挥使曹曚使金国。」按是月丁酉朔，辛酉为二十五日。又靖康要录卷三所载与此同。 

　　▲二十六日，诏罢割三镇。 

　　△宋史卷二三钦宗纪：靖康元年三月「壬午，诏金人叛盟深入，其元主和议李邦彦、奉使许地李梲、李邺、郑望之悉行罢黜。又诏种师道、姚古、种师中往援三镇，保塞陵寝所在，誓当固守。」按是月丁卯朔，壬午为十六日。 
　　三朝北盟会编卷四三：靖康元年三月十六日壬午，诏河北三帅固守三镇。诏曰：「朕承太上皇付托之重，即位十有四日，金人之师已及都城，大臣建言，捐金帛、割土地可以纾祸。赖宗庙之灵，守备弗缺，久乃退师，而金人屡盟，终弗可保。今肃王渡河北去未还，粘罕深入，南陷隆德。未至三镇，先败元约，又所过残破州县，杀掠士女。朕夙夜追咎，何痛如之！已将元主和议李邦彦，奉使许地李梲、李邺、郑望之悉行罢黜，已诏种师道、姚古、种师中往援三镇。祖宗之地，尺寸不可与人，且保全陵寝所在，誓当固守。朕不忍陷此三镇以偷顷刻之安。与民同心，永保疆土。播告中外，使知朕意。」按靖康要录卷四是日所载「诏曰」与此同，则「二十六」日，实乃「三月十六日」之误。且上文叙二月事，下文叙四月事，恰阙三月之事。当初或「三」下脱「月」字，而月无「三十六日」，遂被手民改成了「二十六日」。 

　　▲四月十六日，斡离不遣贾霆、冉企有来议三镇，未决。 

　　△宋史卷二三钦宗纪：靖康元年四月「壬子，金人使贾霆、冉企弓来。」按是月戊戌朔，壬子为十五日，适差一日。又「企有」作「企弓」，乃草书形近而误。 
　　靖康要录卷五：靖康元年四月十六日「斡离不遣计议使贾霆、副使冉企有议三镇，未下，就差王球引伴到阙。时球至中山镇望都县赶及肃王，斡离不以三镇未下，未令肃王回，故遣贾霆等随球先来。」 

　　▲五月十八日，再遣王云、曹曚至斡离不军。 

　　△靖康要录卷七：靖康元年五月「十八日，遣王云、曹曚使斡离不军。」 

　　▲八月，金粘罕军发云中，斡离不军发保州，诏马识远使金国，宗泽使斡离不军，李若水使粘△罕军。 

　　金史卷三太宗纪：天会四年「八月庚子，诏左副元帅宗翰、右副元帅宗望伐宋……庚戌，宗翰发西京……癸丑，宗望发保州。」按是月甲午朔，庚戌为十七日，癸丑为二十日。 
　　靖康要录卷一０：靖康元年八月十九日，「圣旨，著作佐郎刘岑借太常少卿充计议使差，奉使大金国，合门宣赞舍人马识远副之。宗泽借宗正少卿奉使斡离不军前，李若水借秘书少监奉使粘罕军前，副使并令选差，限七日起发。李若冰改名若水，刘岑日下先次出试院，并请缓师故也。二十一日，徽猷阁待制王云借礼部尚书充大金国和议国信使，马识远充副使，刘岑改差充大金军前和议使，周望依旧充正旦国信使，前差李处权指挥，勿行。所有计议使副并改作和议。」 
　　宋史卷二三钦宗纪：靖康元年八月「乙卯，遣徽猷阁待制王云、合门宣赞舍人马识远使于金国，秘书著作佐郎刘岑、太常博士李若水分使其军议和。」按是月甲午朔，乙卯为二十二日。是十九日颁旨，二十二日人员略作调整后乃行。 

</div>
    <div class="pagination">
<a href="靖康稗史笺证_page6.html">上一页</a><span>...</span><a href="靖康稗史笺证_page2.html">2</a><a href="靖康稗史笺证_page3.html">3</a><a href="靖康稗史笺证_page4.html">4</a><a href="靖康稗史笺证_page5.html">5</a><a href="靖康稗史笺证_page6.html">6</a><span class="current-page">7</span><a href="靖康稗史笺证_page8.html">8</a><a href="靖康稗史笺证_page9.html">9</a><a href="靖康稗史笺证_page10.html">10</a><a href="靖康稗史笺证_page11.html">11</a><a href="靖康稗史笺证_page12.html">12</a><span>...</span><a href="靖康稗史笺证_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
