<!DOCTYPE html>
<html>
<head>
    <meta charset="UTF-8">
    <title>识遗 - 第 3 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>识遗 - 第 3 页/共 6 页</h1>
    <div class="content">　　古今以多兵败者纣亿万臣败于武王三千赵括四十万败长平汉髙合兵五十六万败彭城三十万困白登王恢三十万伏马邑无功王寻王邑百万败昆阳黄巾百万败夀昌曺操六十万败赤壁苻坚八十万败合肥隋九十万败辽东唐九节度六十万败邺城其以多兵胜者独秦王翦六十万胜楚项籍四十万胜秦此外多多益办惟韩信伊川谓信是分数明【按信胜赵胜魏兵皆是分用】近代陈学士规着守城録论靖康援太原之非盖分数不明也规谓初朝廷遣兵援太原兵二十二万皆败绩所以败者兵二十二万直前而行先锋遇敌者能几先锋一不胜而却后皆闻风而却矣二十二万败正坐此不知攻城者分攻城兵偹战兵运粮兵扼援兵今且以五万为率分为五十将留十将防主帅兼听防应内分二路将扼敌援兵以二十将分地入敌境其虚隙以二十将前设伏于偏僻处伺敌兵出抄多则避少则擒之其贼自困大槩兵既分遣则人力并用假令失利亦不至一齐败衂此分数明之说也当时张魏公帅川陜合六路兵四十万与敌战冨平始于环庆一路兵溃诸军皆溃然则分数不明于是一齐败衂之患生矣魏叚超曰众者在得众人之死人众而俱肯致死于是不徒众矣
　　古将不专兵
　　上古寓兵于农无事则耕有警则战侯国之兵各将以命卿大事则会诸侯【卿视国大小为员多少】故兵不聚而将不专内难亦少春秋晋作三军某将上军某将中军某将下军于是将始专兵上之人稍失控御末大不举之患生
　　矣后世惟西汉初制近古兵皆取之郡国赋以丁而不以田毎郡设守一人主政尉一人主兵兵随土冝取之巴蜀三河颍川诸处出材官【以才力取】陇西天水安定诸处出骑士【以骑射取】西北轻车东南楼船临淄弩手荆楚劔客每嵗八月郡国会试又随土宜课之平地习车骑山阻习材官水泽习楼船有事徴诸屯所不适用则守尉贬兵属天子而将无专权故汉将少防扈至命将皆出临时通典谓汉有四夷侵轶则从中命将如伏波楼船下濑等将军名号咸因事立称事毕则省虽卫霍高勲退奉朝请之不暇今考文帝三年遣灌婴击匃奴将丞相也武帝元光二年遣魏安国屯马邑将御史大夫也文帝遣张武屯渭北遣宗正刘礼军防上将九卿也高后遣隆虑侯击长沙文帝遣河内太守周亚夫军细桞将列侯郡守也将不专兵所以亟拜亟罢可诛可放无一人负固居权要上者此制之善也又汉多迁宿卫盖其出入殿庐人主识其材武有素如夏侯婴以奉车将李广以骑郎将赵充国韩延夀以羽林郎将卫青霍去病以侍中将所以汉将多良者审而后用也又设六郡良家以为取将之方【山西境】置羽林期门以为蓄将之地如京师南北二军【宫城内为南军京城外为北军】髙祖初制亦畨调郡国士为之而不逺戍至武帝始召募而更畨之法废昭宣始逺戍而屯衞之制踈
　　自古有死
　　世俗惑佛老者期不死复生然孔子曰自古皆有死老子曰人生大期以百二十年为节度释氏经云天地及日月时至皆归尽况天裂星陨郡防谷迁沙漠遗沧海之踪嵓穴着螺蚌之窟乾坤且有毁时人欲乆不死理乎后世方士言黄帝老例不死余考易大传言神农黄帝尧舜氏没而黄帝桥山荘子述老死秦人吊之而鄠县栁谷有老子墓故近时刘潜夫诗云无药可延黄帝夀有人曽哭老来则黄帝鼎湖攀龙之事老子青鹿上升之说何往非幻又释迦云我今背痛将入湼槃经云佛于桑树下右脇侧卧而化老子化胡经云周匡王五年佛七十九嵗死于拘尸那城防林木下于回尘山他如彭祖七百偓佺千嵗例以嵗纪亦同归于尽而已况其事不经见皆寓言稗说之録乎礼外传曰夀者百二十过此不死为失期为祅怪然则秦皇汉武殆未知失期之怪也唐牛僧孺曰人以得其死为夀兵为刀死刑为狱死不耕织为馁死寒死老无依病无托为孤死舍是皆可言夀老子亦曰死而不亡者夀则必有可传虽死犹生也





　　识遗卷四
<子部,杂家类,杂考之属,识遗>
　　钦定四库全书
　　识遗卷五　　　　　　　　宋　罗璧　撰
　　秦后六经　　　　　　易象物
　　四经合一之始　　　　禹事舜
　　县邑　　　　　　　　泮水辟廱
　　汉儒言礼　　　　　　士异
　　息二训　　　　　　　西北豪杰所产
　　处置两得　　　　　　随时救时
　　地理　　　　　　　　衡
　　魂魄
　　秦后六经
　　经焚于秦易以卜筮独存孔子言诗三百十一篇诗亦全书【汉艺文志谓诗全者以其讽诵古人葢歌诗以侑燕飨春秋皆然汉兴章句有因流者】浮邱伯受诗于鲁申公申公高祖初人则诗汉兴矣后苍为高祖定章程而苍修春秋左氏则书亦出汉初二书今次序连贯亦全书也尚书初出伏胜口授继出孔氏壊壁颇多残阙礼则传自高堂隆今之仪礼也逮河间献王好古搆求先秦古书得古经五十六篇并科斗文字梁沈约因谓汉初典章简畧诸儒捃拾遗文片简与礼事相闗者编次篇帙皆非圣人之言月令取吕不韦春秋中庸表记坊记缁衣取子思乐记取公孙尼子檀弓残杂学记出毛生王制出汉文博士今祖二戴汉宣帝时人若周礼魏文侯乐人窦公首献周官大司乐章他如汲冡云武帝时出自山嵓屋壁成帝时刘歆校书天禄阁始列上其书汉兴六经来厯如此考秦焚书之嵗至高祖之兴仅十六年书虽萌芽而挟书之律未除武帝罢黜百家表章六经然后斯文始畅但遭秦火后儒于经各有余论系辞着子曰字欧阳公谓非夫子亲书必后世讲师所增【乾卦亦两着子曰】汉艺文志谓尚书有张覇之伪【唐李汉亦曰书礼别其伪】唐以来言左非邱明者数人朱文公析诗序各置谓序语多与诗背【按后汉卫宏言作毛诗序则但小序出毛苌】礼记则古今议其杂周礼刘歆列上之时包周孟子张林硕何休已不信为周公书近代司马温公胡致堂胡五峯苏頴滨晁説之洪容斋直谓作于刘歆葢歆佐王莽书与莽苛碎之政相表里且汉儒林叙诸经各有传授周礼独无之或以其详宻谓圣人一事有一制意其果周公之遗不知孔子于礼多从周使周公礼书如此精详当不切切于宋求夏商遗礼与夫逆为继周损益之辞又自卫反鲁删诗定书系易作春秋独不能措一辞于周礼即孟子生战国周室犹存北宫锜问周室班爵禄之制孟子已有其详不可得闻之答一圣一贤礼乐所宗周室无恙时已莫可考而谓秦焚后周公礼书粲然完备如此吾不信也兼其中言建国之制与书洛诰召诰异言封国之制与书武成及孟子异言设官之制与书周官六典异周之制作大抵出周公岂有言之与行自相矛盾乎又左传论孟皆晩周书三经于易诗书多见之援引胡俱无一语援周礼耶【朱文公亦曰左氏记周官名甚详曽不及府史胥徒周礼没要事亦甚多而畧不见之他书果出自周公当是草定未行书】又二礼语意相类处不一其出汉儒无疑但文字自成一家可以配经而中用字亦竒歆子【缺】尝従子云学竒字也
　　易象物
　　易变易也多象物明理书名易旧说象日月取隂阳变易为义日月更晦迭明盖变易之大者陆司农推之物理谓象之义出于象彖之义出于彖【按彖名茅犀训羊靣小角知几羣出交广土人谓之猪神象身具十二少肉亦能知吉凶隂阳】易之义出于易东方朔曰非守宫即蜥易是也秦晋西夏名守宫又名蜥刺易南楚名蛇医东齐海岱名螈北燕名祝蜒蛇形四足色变不一字象形曰守宫者博物志云以朱饲之色变赤以志女人终身赤不灭偶则落故曰守宫名此盖以隂阳搆合则易文非止象日月也若干龙亦象物之变
　　四经合一之始
　　周易以彖象文言分配卦爻之下始费直【孔颖达云始王弼】尚书以序各冠篇首始孔安国毛诗以序各冠章首始毛苌春秋与左合为一始杜预
　　禹事舜
　　尧使鲧治水鲧堙洪水汩陈其五行复以命禹禹胼手胝足之不惮将以盖父之愆也及鲧殛死禹为鲧子以情义处之縦无说以全其父疑亦不恝于其亲者虽鲧以罪殛禹无可辞但人子之心欲处之而安当以去之为得或曰舜不以鲧故废禹公也禹若为鲧故弃舜私也圣人天地之为量不可以私心窥也愚谓公私之辨可有父子之伦不可昧孔子曰食夫稲衣夫锦女安则为之圣人处事但欲求之心而安桃应问瞽叟杀人则如之何孟子答以弃天下犹敝屣盖谓舜当此时可以无天下不可以无父义有重于得也噫禹吾无间然矣父子大伦也圣人当有说以处
　　县邑
　　县邑二字古不通称不同制周礼曰四井为邑四甸为县郑注县方二十里县自王城三百里外至四百里曰县周书作雒篇曰千里百县谓县方十里礼记左传注邑皆四井但传言邑多不同如叔叚请制曰岩邑也凡以地着皆称邑郧人以随绞州蓼伐楚鬪亷曰日虞四邑之至也与夫敝邑之类国例称邑又曰凡邑有宗庙先君之主曰都无曰邑则初无四井限也若温栾豹之邑范文子欲之曰温吾县也昭五年传曰韩赋七邑皆成县也史记言晋六卿欲弱公室遂以法尽灭其族而分其邑为十县各令其子为大夫则县邑在春秋已相混战国秦封卫鞅商于十六邑按商于为农县名则鞅封邑特农县六十四井地尔周亡赧王献邑三十六于秦武公尝谓楚令尹子昭曰西周之地絶长补短不过百里窃疑亦四井之邑班固汉史剖析尤明汉书髙帝曰沛丰邑中阳里人应劭注曰沛县也丰其乡也师古注沛者秦泗水属县丰者沛之聚邑又沛公入关使人与秦吏行县乡邑告谕之故知邑繋于县六年令天下县邑城师古注县之与邑皆令筑城十二年上撃黔布还过沛及去父老空县皆之邑西献县邑在汉初实为二意其时井邑之制犹有存者按商鞅变秦并诸小乡都邑为县县置一令而古制尽亡诗书言夏邑商邑丰邑易曰改邑黄帝邑涿鹿舜所居成邑论语十室之邑千室之邑师古训聚邑是已指人众聚居处言之韵释郡者群聚也县者悬也悬扵郡之谓县县繋扵郡秦制明矣【左传哀二年赵简子誓众曰克敌者上大夫受县下大夫受郡则古县大于郡而郡名亦不始秦】又参上古先王惟以州统国尚书益稷州十有二师郑注一师领百国州十有二师则每州千二百国班固述井地法曰五国为属十国为连二十国为卒二百一十国为州礼记王制亦曰州建百里之国周礼以星土辨九州之地封域皆有分星郑注凢州是大界其中封国各有限域是公侯伯子男之国散布九州之间而州大国小也故黄帝画野分州言得百里之国万区易称先王建万国书言协和万国以见古但九州十二州而国则无限也周衰列国转相吞灭国之大者遂连城数十战国通天下为七国扵是国之名大于州秦惩封建析国为郡有三十六汉晋以来逓变而小之复有郡国之号州之名遂布天下所谓国者并所统州郡名之
　　泮水辟廱
　　泮水一诗八章五章为伐淮夷发首二章述鲁侯涖泮之仪仅第二章内匪怒伊教一语似学校中事泮水果为学校作则当铺张黉宇之制颂说教养之美推明仁义道徳之原与人才兴盛之效今皆不然而释者例以学校明之其说实肇扵汉儒王制王制曰天子辟廱诸侯頖宫盖谓环水为天子之学则泮水为诸侯之学又以诗言献囚献馘献功遂于天子出征之下繋以受成于学反释奠于学以讯馘告等语其实汉儒夲释泮水辟廱夲匪怒伊教一语后儒援以释诗自唐陆徳明始不知汉儒泥于一语通牵诸章之防也孟子言古之学惟曰校庠序而诗夲旨及小序俱不以泮名学郑礼记注曰頖者班也所以颁政教窃谓释为班政之所则小大从公饮酒落成事祖事帝献囚献功献俘献琛所举甚宏不然何必事事自学出也又谓先贤指辟廱宗庙亦非盖庙为致敬鬼神之所而学焉飨焉射焉囚俘截耳疮痍流血黩慢甚矣此皆非参之道理者也白虎通曰辟廱外圆内方明徳当圎行当方蔡邕明堂论曰辟廱外圎内方拟王者动作法天地水环四方譬徳广四海也不知泮水象诸侯行不当方徳不当广乎其释辟廱虽明而扵泮水则碍皆礼记之说拘之也故致堂尝疑泮为庙一诗八章戎事居三非学明矣庙则饮酒誓师俘囚琛馘施教皆质之祖宗理或宜然但不能无郑注黩慢之弊且谓辟廱亦非学辟君也雍和也诗灵言辟雍而其中述鸟兽昆虫各得其所鼖皷钟镛莫不均调皆非学校中事【余考虞书命夔典乐教胄子周礼大司乐掌成均之法以治建国之学政商学曰瞽宗古之学者春诵夏凡经着学事多与乐相关汉初未设学士与讲论者令肄业太常故知古乐学为一致堂似未详】文王有声言镐京辟廱诗序曰武王卒文王之伐功诗中述文王筑城作丰事亦扵学无预又上章曰皇王维辟辟为君无疑释者例以辟雍为学皆误扵汉儒王制也【按先儒释辟雍为环水谓璧体外圆内方水绕如璧然故辟以璧得义因振鹭于飞于役西廱指廱为水津不知君名辟义又如何】乡先达鲁寳潭士能尝言泮水非颂僖公诗其中多言伐淮夷稽之书伯禽尝征淮夷徐戎小序曰颂僖公亦误矣又参閟宫诗其曰鲁侯者指僖公曰鲁公者指伯禽泮水曰鲁侯只当为颂伯禽诗
　　汉儒言礼
　　汉儒言礼多不近人情防哭一主扵哀而已礼记曰齐衰之哭若往而返大功之哭三曲不偯小功缌麻哀容可也释者谓三曲一举声而三折也偯声余从容也夫哭而为折声余声是意不在哀因哭为态也如曰始死主人啼兄弟哭妇人哭啼皆区分无义赏罸当功罪而已防记曰夏道先赏而后罸殷人先罸而后赏周之赏罸用爵列夫赏罸不较功罪而辨先后其说已缪至但论爵列尤不通之甚又曰事君大言入则望大利小言入则望小利君命顺则臣有顺命君命逆则臣有逆命尤非所以为教若夫养老诗述成王养老乞言之礼曰肆筵授几酒醴惟醹又不然厚其禄赐如孟子欲有谋焉则就之足矣今记曰躬亲侍膳袒而割牲执醤而馈执爵而酳着冕持干而立此直委巷之谈宜乎后世行之惟艰也
　　士异
　　礼记王制言秀士选士造士进士皆秀民之目周礼言上士中士下士天子元士则皆爵名郑注上士三命受位中士再命受服下士一命受官大行人注曰命者五公侯伯子男爵者四孤卿大夫士小宗伯之职赐卿大夫士爵则傧诗曰蔼蔼王多吉士维君子使王制曰天子之元士视附庸故周礼士列府史上盖府史只庶人在官者而士则受命也士受命则有禄代耕诸侯下士视上农夫食九人中士倍下士食十八人上士倍中士食三十六人中庸曰父为大夫子为士诗曰凡周之士不显亦世士爵许嗣也檀弓言鲁县贲父死庄公诔之曰士之有诔自此始则士死可谥也故经言士皆轶庶人一等执技者不与士齿汉爵一级曰公士皆爵命之士非特秀民也白虎通曰士者事也以才堪任事说文曰数始于一终扵十推一知十为士汉食货志曰学以居位曰士详三士汉志爵命之士说文秀民之士白虎通堪扵任事之士后世兵曰战士技曰术士老曰道士尽皆堪于事之目也若虞书司冦曰士师周礼六士主狱则其士训察
　　息二训
　　消息之息读者多以止训息余考训有二经中如记言不息则乆左传继好息民孟子王者之迹息皆训止周礼保息六养万民孟子日夜之所息与夫孳息生息蕃息皆训生汉史髙帝纪吕公曰臣有息女顔师古注息生也史记货殖传亡者取倍称之息陶朱公老听子孙修业而息之庶民农商贾嵗率万息毋监氏出捐千金贷其息十一宣帝纪刑者不可息三代夏以十三月为正息殷以十二月为正息周以十一月为正息孔頴达曰达阳生为息江陵国志在地有息壌息石在子城南其地隆起如状牛马之经夕如【缺】　　盖土之息生不穷也息训生与消字反正适等
　　西北豪杰所产
　　古今多北并南文王道化行扵汝坟江汉诗序曰化自北而南也邵康节以地气自北而南别天下治乱岂南非特不能北且不可北也昔人言出粟东南募士西北盖谓西北风气豪杰所钟然春秋呉楚抗衡上国项籍以江东子弟八千横行天下李陵以荆楚士喋血单于庭赤壁周瑜胜曺操淝水谢胜苻坚桓温入洛走姚襄刘裕防姚俘慕容超陈庆以取河南皆未闻资之西北但南人进取之志不立才国于南便以江淮为限界荆楚为门戸讲守国之计而已如孙权赤壁晋室淝水刘裕广固洛阳俱未尝用破竹可乘之势而权破操即止晋退坚便还刘裕且弃已得之长安或谓中原易取难守不知祖逖终身有雍邱宗泽与汴为终始岳飞恢复不已金主役桧死之张徳逺没身主战名动殊方观此则敌之勍者不専北也刘表坐据江汉无四方之志曺操得以窥之汉髙即封南郑前史谓南郑险如天狱而髙帝曰吾意亦欲东尔焉能欝鬰乆居此乎卒灭项羽蜀荆邯曰汉祖兵破身困者数矣然军败复合创愈复战者以前死而成功逾扵却就而灭亡也贾复亦曰天下未定而安守所保所保得无不可保乎故圗尧舜而不至者汤武是也图汤武而不至者桓文是也前世豪杰如此惟周公瑾诸葛孔明张徳逺而公瑾天不假以年孔明用蜀或谓不当弃荆州【蜀险可以自固荆州则有可以窥中原収吴楚之便】张徳远则压扵主势不振也抑余考李陵陇人祖逖范阳人项籍刘裕刘牢之俱彭城人周公瑾舒人张徳逺成都人岳飞邺人独宗泽婺州人凡有志事功多产西北大概兵无彼此将有勇怯同一赵兵赵奢将之则胜赵括将之则败同一燕兵乐毅用之则破齐骑刼用之则为齐所破所以料敌者料将不料兵不畏兵多而畏将武
　　处置两得
　　处事有任理而行成败聴之于天者有茍一时之安成败徐为之图者有不择利害不量彼此以成败付之幸不幸者余谓付之幸不幸无所处置者也茍一时之安强扵处置者也任理而聴其成败胶扵处置者也若奸雄睥睨之秋反侧危疑之际胶则失于知变强则不免遗祸幸则存亡立判欲我不失体彼得无词最难两得尝读史数事今请裁以己见然后知古人不可及唐徳宗即位锐意除藩镇惮其威淄青莭度李正己愿献钱三十万盖尝朝廷也徳宗欲受恐见欺不受乂逆其来意时崔祐甫为相请遣使就慰劳淄青将士因以正己献钱颁之使人戴上恩又诸道闻之知朝廷不重货则正己大惧宋真宗时西夏纳欵因言国饥乞粮百万盖借恤灾觇宋也时王旦为相请具京师诏彼自遣人来取夏去汴悬隔自取得不补失矣西夏得诏称朝廷有人后元昊复叛将纳欵先令贵臣野利以书通朝廷朝廷复书议所以称或请名以太尉厐庄敏争之曰太尉国之三公待陪臣以此待元昊将如何今野利书来自称天都此其国之官称也依此称之足矣【宋初与契丹讲和或言称北朝王叔公乞只称契丹】绍兴中韩世忠守淮以所部兵少乞摘张俊部赵宻一将为助俊疑世忠吞巳拒命不分时赵鼎为相拨御前杨沂中一将助世忠而抽赵宻入卫俊遂无辞又时陈规守徳安盗李横围城不解乆乃假乞粮觇规子之继又指名索籍妓妓虽末节而大体辱矣规命斩妓首付之横大沮此于古人行一不义杀一不辜得天下不为之意虽不相似然执小义妨大权王通以为皇之不极则捐一人活千万人亦权变之机杀一贱妓而名流扵敌岂复可疑近时孟无庵珙帅荆房将某叛事颇彰著防卒白某者请帅府发其奸无庵集佐属议或请发兵或请招安无庵闻发兵语一笑问若何招安又卒无善策明日无庵自批断云白某敢诬守将实犯阶级斩首送本军号令然房州激此必钱粮不敷幇给不时令于制司支钱米若干下本军溥犒一次卒首至房叛将大安溥犒既行士皆雷动越数月蜀有警调房将去援因移其兵权置法焉庙祀卒于房追录以官赏其妻子不烦干戈坐消一城之变时应山李庭芝参其幕言无庵不惜一人之命以全千万人之命真是帅才余闻之应山客刘清臣
　　随时救时
　　宋绍圣间陈了翁有随时救时之说当时童蔡用事偏主安石一切是熈豊鄙元祐而宗元祐者多正人了翁典选举前名尽取是熈豊者而是元祐者率录扵后由是正类得获选亦不忤当国者之意了翁因曰随时所以救时也因思鲁人猎较而孔子亦猎较东汉诸君子疾宦官如仇而陈寔独吊张让王敦叛晋而温峤缪综其府事诸武易唐为周而狄仁杰肯为之臣大抵了翁意也方新法之行康节门人欲投劾而去康节曰正贤者所当尽力之时明道知安石作不顺人心事而肯为其条例司此岂计从容后福哉故论当时党祸皆众君子激成大贤之见真不同庄子曰彼且为婴儿亦与之为婴儿彼且为无町畦亦与之为无町畦逹之入扵无疵又曰就之不欲入和之不欲出二语尤有理【王临川云召公之不悦不失为周公之同孔子之诺仕不害为阳货之异亦此意】
　　地理
　　山川之气钟扵人经中惟诗维岳降神生甫及申二句云然近代朱文公扵事莫不裁之以正折之以理独扵地不斥不泥采其说则谓道路所经耳目所接人有欲住不可往处及聚落有宅舎使山水环合略成气象然则欲掩蔵父祖岂可都不拣择以为乆远安宁之虑而率意为之乎公盖即显明幽也余窃谓山水清浊钟于人关于土地大气数不専一隙一穴之是非也如燕赵多竒士山西出将山东出相西北严凝人多劲悍东南温厚人多文丽古今皆然特人禀赋有厚薄功效因有宏窄尔若必期力致恐无此理不然郭景纯軰当至今昌荣也况人死形神相离自身之枯朽且不保又何缘能防及生人乎古人审吉凶便营建其稽之卜多为居止为卜独孝经卜其宅兆而安厝之一语盖居止乃生聚所在决湏环合则和气凝固譬犹飞鸟巢林在枝叶稠宻处虽风雨飘揺而不坠若寄命踈薄则覆卵闚巢不免矣所以古人不必泥地各有深意按礼记王制言墓地不请郑注皆受扵公民不得私周礼地官曰族坟又曰四闾为族使之相至公墓则冢人言先王之居中以昭穆为左右凡诸侯居左右以前卿大夫居后【礼记太公封于营丘比及五世皆反于周注谓陪文武墓晋献文子言全要领以从先大夫扵九原注九原晋卿大夫族处】则古有定位不得择吉凶为去就也唐吕才叙曰援礼天子诸侯大夫皆有月数是不择年月也春秋九月丁巳定公雨不克戊午日下昃乃克是不择日也郑简公司墓之室当路毁之则朝而塴不毁则日中而塴子产不毁是不择时也古之者皆扵国都北兆域有常处是不择地也隋文帝后曰吉凶由人不在扵地齐主父岂不卜乎俄而国亡我家墓田若云不吉朕不当为天子若云不凶我弟不当战没司马温公曰昔者吾诸祖之也家贫不能具棺自太尉【公父池】来始有棺椁则不及择兆可知矣杨诚斋曰京仲远上世皆火化并无坟墓毎遇寒食望祭江干而仲逺不害为宰相又与李侍讲书曰郭景纯书出自东晋然已前之何限而未尝无富贵洪容斋曰景纯地能预知水之为陆胡不能预知凶而改吉免死扵王敦之非命乎胡【缺】庵与罗尚志书曰九经十七史并不说富贵夀考由地吕才云长平四十万人死非生时俱犯三刑南阳多近亲非地俱逄六合礼记曰我死择不食之地而之不闻择隂阳向背也观此则亲死不必期卜吉为富贵利达之资者其惑可笑
　　衡
　　寸丈尺引为度龠合升斗斛为量古人以律制器皆自黍积而十之十而衍之度量咸同惟衡以二十四铢为两十二两为斤三十斤为钧四钧为石初不以十数拘按刘歆说曰一龠容千二百黍重十二铢两十二铢为二十四铢故两之得名十二铢倍之也二十四气之象也十六两为斤四时乘四方之数【春夏秋冬子午卯酉寅申巳亥辰戌丑未】总三百八十四铢备六十四卦全画也三十斤为钧一月之数总四百八十两【六甲一周三百六十日半月一节总八节计一百二十日】六旬行八节之象也四钧为石四时之数总一百二十斤十二月之象也衡之制数亦精矣若铢两斤钧之义铢者惟细可殊异也两者两十二铢而名也斤者名也钧者均也石者大也权主智智流动故不均衡主礼礼齐一故不易
　　魂魄
　　左传郑子产论伯有之厉曰人生始化曰魄阳曰魂用物精多则魂魄强是以精爽至于神明先儒释魄附形之灵魂附气之神魄灵谓如耳目视聴手足运动声音啼呼一魄具一灵也魂神谓如精神知觉所以使之视聴运动啼呼者也故魄白也体质具而各明白也魂芸也气呼吸往来芸动也人生位髙权重者为其禀气强厚倘死非正命必有未尽之数不散之英盖魄虽死而魂不散慿依为厉容有此理故传者扵韩原之战秦获晋惠推以为申生之厉晋景疾在膏肓药不可为推以为杀赵同赵括之厉后皆益以得请扵帝之语余以事理推之神怪谓必无不可青天白日和平或为疾疹苦楚怪何尝无【抱朴子曰夏宜长而荠麦枯焉冬宜凋而竹松茂焉盛阳宜暑而夏或凉极隂宜寒而冬或温皆物理之变恠不常者也】故双峰饶氏释子不语恠力乱神章谓此等事谓有则无从执着谓无则隂阳变化造作百端故圣人只不言此论近扵人情但如左传必事酬报又似太神况伯有死扵帯叚实子晳之谋何伯有之厉不报晳而急杀叚申生之缢实骊姬之譛同括之死亦庄姬之譛何不报二姬而仇惠景春秋臣弑君者三十六而不闻报其臣比干子胥之徒皆以忠受戮而不闻报其君故左传之失也诬【鲁寳潭尝谓宋之制作粹于汉唐曽无逆天害人之事而靖康太宗之后徳祐理宗之后俱为北狩乃有汉唐所无盖方太祖疾危屏人独召太宗已而太祖以柱斧击地好为之烛影下遥见太宗若为逊避之状故旧疑太宗杀太祖理宗居潜济王已位青宫及宁宗大渐史弥逺复援立理宗济王遂不得立死或者二宗殄祀犹罸晋弊韩之说太祖济王亦有请帝以报之理余窃谓太祖果欲报仇不应迟之防世而济王亦当首泄之弥逺亲老亲春翁旧尝将太祖柱斧遥见之疑质之上髙阳兰坡先生起莘坡谓江左宋齐擅杀同气者后皆不昌太宗果尔不应其后八叶天子且多令主治且防二百年但即位后徳昭徳芳俱不得其死又受天下扵太祖更不还其子孙以天下则太宗之失也】




　　识遗卷五
　　钦定四库全书
　　识遗卷六　　　　　　　　宋　罗璧　撰
　　阙疑　　　　　　　　读书致用
　　先天太极一理　　　　蜡腊异祭
　　井田　　　　　　　　牛耕
　　卜决疑　　　　　　　佛入中国
　　豚犬斥子　　　　　　迂阔
　　祭求阴阳　　　　　　周公瑾
　　司马懿　　　　　　　事非智力所及
　　史记世系
　　阙疑
　　宋儒释经高出前古者以不袭汉晋以来训诂旧脚迹及溺于防纬巫怪之説考其同异正其讹缪析之以理然亦有过处寥寥千古焚于秦杂于汉所谓六经多未全之书是也而必证三代之是则几于凿独朱文公尝着阙疑之説盖夫子作经赞易自伏羲而下序书自尧舜而下删诗自汤文而下修春秋自桓文而下【南陔白华孝子之诗华黍崇丘由庚由仪嵗丰之诗有其义而亡其辞汉儒皆阙不录】典有五而逸其三坟有三而不存其一皆就其可知者录之左氏志怪颇多春秋闗于人事则书论语弟子记善言于鬼神曰敬逺又曰未能事人焉能事鬼于死生曰未知生焉知死与夫罕言命凡茫昧不可知者不究论也子贡号明敏而曰夫子之言性与天道不可得而闻也皆不以臆説强通为学顔闵圣门高弟可法于后世只是不迁怒不贰过箪瓢陋巷不改其乐与不间于父母昆弟之言非是常人全所不能者故圣人训戒有多闻阙疑不知为不知论皆晓人以平实之学孟子七篇之书虽多援古而述尧舜之道曰孝弟而已正救齐梁不出仁义二字及论古制则但举其概滕问井地曰此其大畧也北宫锜问周室班爵禄曰其详不可得而闻论诗曰以意逆志论书曰吾于武城取二三防皆就其可据信者述之所以诏万古为法言史记汉儒采取于坑焚之后缪妄固多然疑而未定辞例曰盖曰或如舜葬苍梧盖三妃未之从也周公盖祔孔子盖寝疾七日而没【易系十三卦制作皆云盖取诸某卦孝经论天子诸侯之孝皆曰盖至士庻人之孝独指之曰此释者例谓盖为疑辞刘昡曰盖犹梗槩也刘欣曰盖者不终尽之辞皇甫侃曰盖者畧陈如此未能究竟也】鲁人或谓之齐衰或曰大功诵可也之类皆疑辞縁周衰礼壊杂以诸侯僭制故耳目近事亦不敢指的为论而况妙出人事之外者乎后之学者穷天地索鬼神辨风霆訾古始皆未达圣人阙疑之旨也庄子曰天地之外圣人存而不论邹衍著书推天地未生及海外山川之事子云曰迂而不信司马公辟后生为学便髙谈性命欧阳子曰君子之学不穷逺以为能而阙所不知慎所之惑世也朱文公于易有疑亦谓上无闗于义理之本原下无资于人事之训戒何必苦心极力以求之斯言足警谈索怪者矣
　　读书致用
　　胡致堂曰人主读书与经生学士异经生学士则尚辩疑觧惑使传授不差人主之书则在致用然天生人才以维斯世读书致用不特人主当然圣贤述经之精义无非鸣道之大畧子云曰学行之上也又曰君子事之为尚古人之学无所不讲圣门弟子必以四代礼乐论学诗必责其使于四方而专对称许子路冉求各曰从政周礼六德六行外曰六艺伊尹乐尧舜之道曰尧舜君民【先儒説伊尹乐尧舜之道曰钦明文思温恭允塞道之体也明徳亲民恊和万邦平章百姓道之用也凡尧舜所以治唐虞者尹耕莘时尽讲究来故出便能以天下自仕升于之举则兵法具学王临川谓古者庠序之教兴礼乐政刑士素讲其精故皆足为天下国家用茍不可用天下国家者不教也如射御亦男子事茍无疾病无有去射不学者也故学校以射祭祀以射賔客以射凡礼乐俱寓以射故居以为大卿出则将大军比闾族党之师皆伍两卒旅之师后世惟以为无頼者之任而学士大夫轻訾之乃弊精神于课试文章及于仕始卒然责以天下之事故平日之教祗以壊事慈溪学记又谓古乡射饮酒合乐尊贤劳农囚馘等事皆寓之学亦是平日习士以政裕他日之用不待以政学也】又甞推之咎防稷契生文字仅有之世虽无书可读而尧舜稽古皆以名言善行为万世法程文武之政布在方防则其书非直言语也张子房圯上一编颠嬴蹶项诸葛孔明读书但观大防马伏波少受诗不能守章句陶渊明读书不求甚觧隋苏威曰读孝经足以立身治国而数君立节皆不同宋赵普二代相业各用论语之半盖昔贤各知用书之要不在徒为章句也故学贵知要不在贪多用贵适时不专泥古然后为善读书论语说安昌侯张禹持禄保位中庸称天下胡公乃后世托经文奸庄子所以有诗书发塜之议也若近时理学诸贤于心性切切究论又未免有刍狗事为之弊倘不经世与记诵词章均为无补故书益多效益寡
　　先天太极一理
　　先天图总六十四卦为一圆图先儒以为心法也玩图当自心始图中心白太极也其外左阳画三十二右隂为三十二两仪也又其外十六阳十六隂相错为四四象也又其外八隂八阳相错为八八卦也又其外八分为十六十六分为三十二三十二分为六十四而卦备图成矣明道谓加一倍法者此也朱文公谓本是小变成大到那大处又变成小小变成大者中心白圏积成大圆图是也大又变成小者图成而六十四卦备一卦只管一事是也故曰只是个盈亏消息之理小则必大大则复小也康节玩图每事怕太盛直防得此理透濂溪图太极只是散布先天图法明此理其上白圈先天中心太极也其次黒白相错一圈白阳动黒隂静两仪也动中有静静中有动曰动静互根成四象也又其次木金水火土各以圏布曰五气顺布四时行焉者坎离震兑包乾坤艮巽而成八卦也其下二圏乾道成男坤道成女万物化生者八卦分为十六十六分为三十二三十二分为六十四各正性命之象也先天图是防万为一太极图是散一为万是或一理也周子察先天精故图太极妙近时兴国冯亿可说二图最眀其辞曰先天图心学也太极图性学也先天图总万为一以为天地造化万物万事皆主于心太极图散一为万以为天地造化万物万事皆摄于理惟其总万为一也故两仪四象八卦六十四卦统体一太极其在人则心之谓也所谓天向一中分造化人于心上起经纶是也惟其散一于万也故二气五行干男坤女万物化生物具一太极其在人则性之谓也所谓天下无外性之理而性无不在是也然而心外无性性外无心是或一道也是故理无与于象而观象则可以明理所以有贵于图也先天图之为象也如众星之丽于天而共辰也如三十六辐之周于轮而凑毂也如万矢之围的也如羣材之聚于根万而一也太极图之为象也如木之根而榦榦而枝枝而叶也如水之源而而流流而委也一而万也人能观先天图之为象而得此心之所以为心则居中而运四旁处静而制群动两仪四象八卦六十四卦之生在彼而干坎坤离震艮兊巽之体在我所谓天地定位山泽通气雷风相薄水火不相射此心之为也人能观太极图之为象而得此性之所以为性则无有不备无有不善无物不具无时不然隂阳五行万物万事虽纷纭乎无穷而徤顺五常人伦事物之理莫不为之管摄所谓天地合徳日月合明四时合序鬼神合吉凶此性之为也二图该説心性理既明备图亦粲然冯名亿可兄弟皆第进士开庆已未悉戕于兵云
　　蜡腊异祭
　　史记秦惠文王十年初腊郑康成蔡邕因谓腊即周蜡祭和岘亦曰蜡者腊之别名余考玉烛寳典云腊祭先祖蜡报百神则蜡与腊异蜡祭因飨农以终岁勤动而息之也腊者猎也猎取禽兽祭先祖重本始也二祭寓意不同所以腊于庙蜡于郊唐贞观初丑蜡百神卯祭社稷辰腊宗庙开元定礼始蜡腊同日宋初蜡腊犹分其后依和岘议三祭同用戌日岂以先秦无腊凖古只甞蜡一祭乎
　　井田
　　周末开阡陌罪商鞅又谓秦并天下李斯尽壊六国井制然鞅特秦一国之佐尔而鲁税仓亩郑丘赋滕使毕战问井制孟子说齐梁制民之产则诸国井制俱紊难专罪鞅也其实尽壊又不起斯也近代儒先如伊川横渠皆甞有志井田然叶水心谓其法繁宻非一世可行自黄帝至成周封建制定诸侯皆家传世守畎浍沟洫民守而田之故歴唐虞三代如一日后世郡县制行吏且数易井制能一朝定乎【孟子言夏五十而贡殷七十而助周百亩而彻皆什一也朱文公谓先王疆理天下畎浍沟洫具有成制若五十更为七十七十更为百亩则古制尽废岂不劳扰故疑孟子言难拘又况地有肥瘠不等倘一拘于五十七十百亩阔狭定制岂不偏颇或古人别有权衡】又上古田在官今行井制须夺民田归官然后贫富可均人情能保不骚然乎兼畎遂沟洫环田为之地之不得耕者甚众今世大陂长堰因髙为原视便潴蓄波及千顷较彼不为徒劳乎上古生齿未繁计口授田犹或可给后世生齿日众设遇歉嵗官发旣空私廪亦尽啼饥犹自不免在官之田能徧给乎按今中原陆田居多详禹贡除荆外无非陆田冀曰厥土白壤兖曰厥土黑坟青曰厥土白坟徐曰厥土赤埴坟豫曰厥土惟壤下土坟垆梁曰厥土青黎雍曰厥土黄壤独荆曰厥土惟泥释壌者曰土无块释坟者曰起曰肥则七州土皆髙肥独荆扬涂泥可为水田又参经言黍稷多于禾稼兵食俸给例以粟计周礼职方氏别九州亦荆专言稻余州别诸种色则中原水田无防盖异荆而禹贡一书千古地理之证也但沟遂浍洫费地既多致水又劳不知古人何乐此也想明井画外因旱备尔
　　牛耕
　　古以牛引重任载次则供祀六经载祀外无言牛服耕者周礼牛人掌飬公牛以待国之政令曰享牛求牛膳牛犒牛奠牛兵车之牛亦不及耕盖古人尚耦耕耦者人力两相佐助共发地通畎亩长沮桀溺耦而耕诗曰十千维耦千耦其耘礼曰以嵗时合耦于耡贾公彦礼防谓教民牛耕自汉赵过始按过为搜粟都尉创代田之法始言用耦犂二牛三人但余考孔门弟子冉伯牛司马牛皆名耕以牛释耕周末已然似不始汉也
　　卜决疑
　　近代工易者三家而各不同康节易主数伊川易主理晦庵易主卜筮易经羲文周孔四大圣之笔后世隂阳占验之书有易似者哉三代而上事之神者一倚卜而亦不专狥焉舜传位于禹首曰惟先蔽志昆命于元龟孔氏释志定然后卜故必朕志先定询谋佥同然后曰鬼神其依龟筮恊从洪范言龟从筮从必曰士从庶民从又曰谋及乃心谋及士是人已之意见合复假卜筮断之乃古人审重之至也周公都洛决择于瀍涧东西亦是宅中之志素定而瀍涧东西则审尔卫文徙楚丘升望降观始曰卜云其吉皆非卜而后居也所以卜但曰决疑庄子史记述蓍之神皆数百言至备述见梦元王之事而庄记仲尼之言曰神龟能梦于元王而不能避余且之网知能七十二鑚无遗防而不能避刳肠之患如是则智有所困神有所不及也其神龟无防矣汉武尝聚占家问某日可娶妇五行家曰可堪舆家曰不可建除家曰不吉丛辰家曰大凶厯家曰小凶天人家曰小吉大乙家曰大吉辩讼不决至以状闻吁已见人谋之不详而欲一倚占候鲜不惑此禇先生所以拳拳于日者也
　　佛入中国
　　后汉西域传云明帝时佛始入中国按汉武故事昆邪王杀休屠王以其众来降得其金人之神武帝置之甘泉宫祭不用牛羊惟烧香礼拜帝使依其国俗祀之又时作昆明池掘得黒灰东方朔曰可问西域道人则前汉时佛流中国矣况帝事四夷枸醤竹杖犹入玉府又方事神僊佛以超度为术张骞等肯贱佛书乎刘向列僊传序言僊者一百四十六人而七十四人见佛经向成哀时人其言如此则前汉有佛经矣向又曰余覧载籍徃见有经洪庆善因言周时久流释典按列子仲尼篇曰西方之人有圣者焉详御防郑人在孔子后孟子先其时已説西方圣人则佛传中国晩周也就后汉言之光武闭玉门谢西域佛岂有不通者何必待明帝迎而后有耶通鉴着其始于明帝盖本西域传岂以帝者尚佛自明帝始固特本西域传表之耶
　　豚犬斥子
　　豚犬斥子详语意疑贱之之称按二字出越语范蠡欲速报吴使国民众多令国人女子十七不嫁丈夫二十不娶皆罪父母生丈夫与酒三壶犬一生女子与酒一壶豚一盖防之之事论语六尺之周礼国中七尺野外六尺皆不从征亦谓幼者六尺年十六七尺年二十也
　　迂阔
　　田文以鸡鸣狗盗之客脱一时之急苏氏谓道徳礼义之士则能救之于未危无用于客也盖六经道制治于未乱隆古君臣崇礼尚义思患预防所讲明所设施动为久长逺大之图无急利近功之意凡逆节乱萌窒之平居不待着而为之地故治安长保后世务求近效旁蹊防出行险侥幸幸而集事则曰吾不假彼之深谋逺计而功业以就不知一有踈虞横溃四出而不可支此叔世所以乱日多而治日少也儒本六经言徃徃张皇于安平之日及事至而为之图必推迹祸原乱夲之所在察其端萌而图之而舎经行权又所不屑故见儒之迂阔乃大逺之谋谟深长之思虑也余谓时君世主仓卒名知务者闲暇多迂阔儒者仓卒似迂阔而闲暇则知务也
　　祭求隂阳
　　祭与际同人与神接际也人死防气归天属阳体魄入地属隂故祭所以求诸隂阳也古人灌用鬱鬯按鬰鬯香草以鬯醸酒加鬰和之酌则酒气氛氲上下求死者于阳也灌之地求死者于隂也祭者无所不用其情或死者之可格也殷人求诸阳用声乐周人求诸隂用鬰灌乐为阳礼为隂也程泰之衍繁露谓秦汉以前五岭未通祭用鬰鬯【王度记云天子鬯诸侯蕙大夫芝兰士萧庶人艾】五岭通旃檀之类行上国鬱鬯遂废然则今神事尚香火求诸阳也尔雅祭天燔柴祭地瘗埋与夫日食击鼓雩舞女巫皆随隂阳施之郑释禋曰烟亦以气上通也
　　周公瑾
　　周瑜事吴世第以赤壁战竒之余按三国与权颉颃者曹操刘备二人而皆入瑜计度中方刘备依权瑜请徙备置吴宫馆女色以豢之分闗张各一方以事攻战临死又表权曰刘备寄寓有似飬虎而权不从曹操赤壁败还瑜説权取蜀结韩逐马超于闗中睨操后还据襄阳防操北方可图也权亦不从二説皆中曹刘肻綮使权从之更假瑜以年功业当超赤壁数倍备之帝操之簒可复许乎瑜防赤壁年二十四死才二十六此虽夭死则亦足矣
　　司马懿
　　诸葛孔眀司马仲达相际一时孔明前后六出伐魏而仲达不敢西向发一矢孔眀用草创仅存之蜀而仲达抚操丕积强之魏人才不待较而知矣然甞闻石埭其令君曰仲达谲虽不如孔明正而仲达髙于料敌斜谷之役懿谓诸将曰亮若勇者当出兵众依山而东如西上五丈原诸军无事矣已而亮果登原遂以败闻亮遣使至懿营懿不问军事闻使言亮日食三四升罚二十以上皆亲覧懿曰诸葛孔眀食少事烦其能久乎已而亮果卒相持既久懿知亮锐于一战但坚垒困亮虽遗巾帼而不辱且谲为辛毗制已不露怯战之机使亮堂堂之阵更无所施李左车之防不行于当日之陈余而行于异时之司马懿谓懿不智可乎及亮以防归懿按行亮之营垒曰天下竒才也亦有为而发时有所忌者在行懿谓孔明如此竒才尚困于我彼不逮孔明者当如何盖借此形彼也凡此皆仲达谲处史未究见故没不书石埭读书最慱奥僻无不搜根未叩所忌为谁
　　事非智力所及
　　东坡叙两汉之变曰髙帝平天下所忧者韩彭英卢而巳四王相继仆灭及吕氏之祸则由后族吕氏既灭而吴楚之忧防至亡国方韩彭吕氏之祸惟恐同姓之不蕃昌也至其为变则又过于异姓文景之世以为诸侯破弱则汉可百世无忧至武帝诸侯之难已衰匈奴之患方炽又以为天下之忧止此矣及昭宣元成之世诸侯既无足忧匃奴又已臣事于汉然卒至于中絶不救则所不虑之王氏也世祖既立上惩韩彭之难中监七国之变下悼王氏之祸于是尽侯诸将不任以事裁减同姓之封黜削王公之权以为前世之弊尽去矣及其衰也宦官之权盛党锢之祸起士大夫相与防谈以为一日诛宦者觧党锢则天下犹可以无事于是外召诸将诛宦官无遗类而董卓曹操因以亡汉所忧者凡六变而乱与亡輙出于其所不忧数语尽汉曲折余甞因是合古今世变论之秦革封建限匈奴焚诗书虑至悉矣而祸反出于掲竿之戍卒魏制母后不得临朝禁御诸王有同奴而奸臣窃鼎歴晋隋如出一辙唐惩安史之乱倚重藩镇而藩镇卒为祸胎宋惩五代之弊削弱诸侯而前后两团北狩由此观之天下事殆非智力所及也
　　史记世系
　　子由古史讥司马迁史记轻信而踈畧今以所纪世系求之其言黄帝生昌意昌意生颛顼颛顼生穷蝉穷蝉生敬康敬康生勾望勾望生蟜牛蟜牛生瞽叟瞽叟生舜自黄帝至舜凡九世及叙禹系曰黄帝生昌意昌意生颛顼颛顼生鲧鲧生禹去黄帝止五世禹继舜兴何舜逺而禹近也叙黄帝至汤凡十七世汤至纣又二十九世通四十八世而叙黄帝至武王但十九世武王后汤六百年兴去黄帝乃止二十世何纣逺而武近也后之论世系者多本史记殆未考迁之缪也


</div>
    <div class="pagination">
<a href="识遗_page2.html">上一页</a><a href="识遗.html">1</a><a href="识遗_page2.html">2</a><span class="current-page">3</span><a href="识遗_page4.html">4</a><a href="识遗_page5.html">5</a><a href="识遗_page6.html">6</a><a href="识遗_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
