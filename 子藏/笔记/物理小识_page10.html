<!DOCTYPE html>
<html>
<head>
    <meta charset="UTF-8">
    <title>物理小识 - 第 10 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>物理小识 - 第 10 页/共 11 页</h1>
    <div class="content">　　豪猪　向谓脊有箭今见田夫守芋而得之彼触之即放箭再触之三触之而彼气竭矣遂围击之芋味麻人惟彼食之他兽不食也虎亦畏其刺
　　香貍　香貍外肾类也即防化府之香髦其阴则一而囊有四子利未亚有貍似麝脐后有肉囊香满其中即病向石上剔出之始安香如苏合油而黑其贵次于龙涎
　　龙虱　漳州人传中秋前三日海口飞堕龙虱余日絶无食之除面防活血少随老父福宁见之后在姚有仆署中云自濠镜来则它处亦出此何漳独异也葢是甲虫大如指顶甲下有翅熏干油润去甲翅啖似火鱼之变味漳之异此亦犹广之食河防殆他处不取耳



　　物理小识卷十
<子部,杂家类,杂说之属,物理小识>
　　钦定四库全书
　　物理小识卷十一　　　　明　方以智　撰鸟兽类
　　龟　龟藏六而运任脉其息以耳雌雄尾接或与蛇交春夏出蛰脱甲秋冬藏穴导引故药取败版以养阴云其上甲中直三围十二外围二十四中之文曰千里其首横文苐一级接于千里者龟王也元龟贵大而张世南云神龟老如钱游于莲叶以油管噀而取之夫神龟犹畏香油耶香油抹眼入水不沈其溺善入取之者以沙钵盛之复以一钵葢其上而缚定之防开一孔进烟外用水缸覆之内以樟木烧烟其溺即出蕲州龟小而长绿毛或剔甲韭以封之一再封剔绿毛自生【中通曰以寻常龟用生姜汁涂背上待干又用汚泥涂之如此数次即生毛　暄曰或云荆有绿龟细纹如毛腹骨中断前后揑之则合别一种臭者可烹食】
　　蟹　山谷曰寒蒲束缚十六辈谓对蟹也旁行郭索故曰螃蟹入海输芒未尝騐之执稻队行则果然矣取者以灯炤捕之两头锐曰白蟹本草曰蟳即蝤蛑八月能与虎鬭小曰蟛螖即尔雅之螖蠌非蔡谟所食之蟛蜞也至小曰沙狗不可食然今皆酢而食之食鱓中毒食蟹即解化漆为水亦可醒胶郭宪言善苑国有百足蟹壳可胶外纪言大蟹长丈余螯断人头其壳如屋【张宅人曰漳泉海蟹横尖曰蜨大而圆曰蟳圆如盆而正赤者夜有光性缓小蟹如钱八九十月来山东海皆有之】鳄　南海记曰鳄生子百数为鳄者十二余或为鼋为鼈虚舟子曰鳄头似虎能上岸行杀鳄而县其首其齿自生鳄畏黄蜡取珠者以蜡裹体述异记曰鱼虎化鲛荐叔曰鲨鱼化鳄蛟不成龙亦化为鳄东坡言潜蛟制渇虎外纪瓦刺而多亦鳄类也【瓦刺而多有足登陆食人畜吐涎以滑物而啖之但行甚迟口用上颏动冬月不食物见人逺则哭近则噬通身鳞甲惟腹有耎处仁鱼以此制之此鳄亦畏乙茍满鼠】
　　白小　有数种南通州以白小叠成如片长寸者皆为银鱼北方宝坻大数寸近海者为龙头鱼一名水晶鱼入汤惟剩一脊觜长者名鍼鱼龙泉苏鱼长二三寸乃鲦鱼也广之恩州出鹅毛脡葢鱊鯞鱼也桐城麦鱼亦鹅毛脡也
　　章花鱼　章花鱼有大者其诸足长尺余能上岸缚豕而下水
　　鬭鱼　大如指长二三寸花身红尾善鬭人家盎畜之呼丁斑鱼张世南云三山溪产小鱼里中豢之角胜为戏
　　四足鱼　魶鱼有足缘木音如儿啼周益公记宜兴洞有四足鮎张舜民记黄州四足鮎全义之西南盘龙山乳洞有金沙龙盘鱼皆四足脩尾丹腹状若守宫泰和乡有四足如螭有时上岸见人则入水不伤人鳖无裙而尾长亦谓之魶【游子六曰闽髙山源有黑鱼如指大其鳞即皮四足可调粥治小儿疳】鱼兽　陆玑虫鱼疏曰象弭鱼服此海中鱼兽似猪皮斑腹青可为弓鞬歩义海将潮天将雨其毛皆起潮还天晴毛复如故周益公言周麟之使北塞糟牛鱼归牛鱼皮应风潮【中履曰陆玑字元恪非士衡监本尔雅及时珍皆误作机】
　　白鮝　防石首也出宁波健跳者上爵溪者次白下鲜者氷畱以来谓之黄鱼
　　鲮　闽人取石鲮铺歴头石镇之鲮即伏而易取鮎　鮎食鱼而喜竹池宜沈大竹数尺通节掩而取鮎大者曰防
　　畜鱼　沙池宜鲻鱼土池宜鲭鲢鲈鲤之类有飞鱼者善出水宐畜之辟獭而鱼不淰下雾则鲤魭皆飞有鳖则鱼不去故鳖曰神守池欲浅而向阳环洲使游中一区深积碜过冬最忌桐油茶饼橄榄芫花鸡粪若池秽致浮喁者碎芭蕉叶于池自止药毒者宜新水新水发又有鱼贯之患宜开窦而编竹泄之白青鱼食草而食青鱼之秽者细头鲢金丝鱮大头鳙也必宜并畜三月至八月必采稚草饲之其黑青鱼则食螺蛳亦并畜之凡初秧宜小池饲以细米粉或风飏水面令其食尽日可二次俟五六寸可入大池一年一尺次年二尺陶朱曰二月上旬庚养鲤易长又取道中弃胞盆覆之埋池四角鱼永不失鳡鱼乌鱼大鮎皆食鱼不可畜乌鱼埋土数月得水复活墨子曰端午取鲤鱼子涂席上阴干六旬取置水中粪箕覆之南海诸郡八九月采鱼子着草县于灶烟上至二月雷发时以草浸池塘旬日出如科斗谓之防防后山曰鱼随阳春夏浮而遡流秋冬没而顺流智按冬寒则蟠泥成窝众鱼聚伏不动当冬不食
　　养金鱼法　物理所曰金鱼三尾五尾者跌子时大虾葢之无虾则尾如常鱼岳珂桯史曰金鲫为上鲤次之有三尾九尾白中朱者取阛渠小红虫饲凡百日皆变初白如银次渐黄久则金矣单尾大者鲤也海淀养数千头皆长三尺养金鱼缸擦生芋注水苔生而水易浮鱼瘦生白点者名虱投枫树皮则愈【中通曰或用新砖入粪桶中浸一日取出令干投水中中履曰鱼本有五色吉州有一身具五色者名手巾鱼　暄曰建阳铜山古井有五色鱼长四寸如龙尾四爪旱以祈雨置河中自归井】
　　河肫　河肫爱五色缕人因以取之谚云鯸鮧三月大四月小善怒其肝血毒然以橄榄芦笋煮者亦可食东斋录曰梅圣俞于范希文席上赋河肫有杨花荻芽之句葢河肫食栁絮而肥南人与荻芽为脍而食之龙虾　龙虾尾吐红子色夺橊花有长二尺者人家淘空其壳如船灯挂佛前海南有虾子
　　海粉母　吐海粉者曰海粉母色绿如荷包饮从此入溲从此出今之海粉即所溲也【子六曰如墨鱼形大三四寸冬养之家春种之海边田内或曰插竹枝田中其母上竹枝吐出】
　　寄生　剑蚌腹有小蟹任昉述异记谓之筯又有寄生蛤螺又有蝞生南海如虾寄生龟壳食之益人顔色即蛣海镜之类也人以火廹之出则蟹大如黄豆而头足俱备大沙鱼本胎生也其小鱼常出入其腹中又有鱼寄生枯螺中载之以行形似虾有四足两螯
　　淡水龙　其形似蛇洋船用之置盐水中则水自淡至若盐龙则萧注破南蛮所得养之盘中其鳞生盐食之益阳者也
　　御龙　桃花浪黑云起知为龙则焚鲎壳等诸臭物却之或洒青矾尖浪起洒犬血刘荐叔曰海舵师知龙起但雷金鼓知飓在二月后四月前故四月后开洋洪刍恠洋记亦言钲鼓弓矢叫噪却龙事鱼龙畏铁铁辛害目故桥堤铸铁牛铁蜈武功章秋治水以铁柱贯釜塞水源遂成平陆南昌沙地故以铁树铁锁填之
　　龙骨　华阳国志中江县东二里三嵎山六屈三起出龙骨民掘取之马总唐年补録曰咸通末孔威刺舒州进龙骨一具云桐城县善政乡有胡举者言青龙鬭死于庭中时四月尚有茧箔在庭忽云雷暴起云中闻击声血如雨洒茧箔上血不汚箔渐旋结聚可拾置掌上须臾令人冷痛入骨龙既死剖之喉有大疮凡长十余丈身尾相半尾本褊薄鳞鬛皆鱼惟有须长二丈其足有赤膜翳之宇文懋昭金志言冷水死二龙熈州野泺见龙三日爪托一婴儿安巴坚见黑龙射之景焕曰孟蜀时什邡井中火龙出是龙亦常见之物无恠古有豢龙氏其吉吊脂紫稍花则龙之精也言从海漂木上取之龙拔大木沈蟠故也南野闲居録言丁谓有龙精石赞宁曰龙漦得烟煤不防刘昌曰成化中得龙卵其坚如石按外纪孛露鸟名厄马卵可作杯今畨舶所市龙卵即此物也
　　蛟笋　雉与斑蛇交入土为蛟蜃闽人谓之蛟笋望地气而知之掘而食之犹雷州人掘雷子而食之也雷子即蛟笋类头似乌咮得火土之气而生
　　海族把勒亚　此鱼长数十丈首有二大孔喷水上出遇舶则昂首注水舶中亟以盛酒钜木甖投之连吞数甖则俯首而逝浅处得之熬油可数千斤又有剑鱼觜长丈许有龉刻如锯能与把勒亚鱼战而胜又有二手二足之海魔舶最畏之其大如岛者所谓鳌身映天黑也
　　斯得白　长二十五丈性最良善能保防人或渔人为恶鱼所困此鱼輙为渔人解围又有仁鱼尝负小儿登岸
　　薄里波　色能随物而变附土如土色附石如石色落斯马　长四丈许足短居海底罕出水面皮甚坚用力刺之不可入额有二角如钩寐时则角挂石尽一日不醒
　　飞鱼白角鱼　飞鱼尺许能掠水面而飞白角儿鱼善窥飞鱼之影伺其所向先至其所开口待啖恒相追数十里州人以鸡羽或白练飘扬水面上着利钩而白角儿吞之便为人获余之师曰鸡鱼有肉翅能飞海马　其牙坚白而莹净文理细如丝发可为念珠等物又有海女亦鱼也骨心可为念珠陶贞白曰海马虾类催产壮阳此又一种
　　蛴螬　蛴螬以背行快于足好向东
　　蜘蛛　蜘蛛置瓮食以膏百日燃以涂布则雨不濡花者最毒八足止如四足其丝最毒能烂物相传南太学诸堂无蜘蛛
　　蛤蚧　蛤蚧为人得即自啮其尾以月首上寅可捡以是日交也年老者鸣十余声丹养守宫即此【中惪曰涂脐无子则冷可知】
　　　神之即青蚨也又名蠋异物志云如蝉而长子如蚕得其子则母飞来就之赞宁曰状如蟇色青蹼然善登木南人月夜捕之以牝牡血涂钱用牝畱牡则钱自归若牡就索则不能归矣李恂则言雌雄不舍能秘精刘恂言厐降在榄木上如蝉可为媚药姚有仆在南海讯濠镜云不能如淮南注但涂物相就耳马蟥　马蟥烧之成灰碗覆于地过露一夜则灰中蝡蝡矣伤寒用水蛭逐水误吞则渇可以盂水引之或服土而下之有铁线蟥其觜方者尤狠对口痈取以向痈彼即吸取痈血饱则自堕而痈亦愈凡刺人血不可拔惟重力拍之则彼自退坠耳
　　蛇　北方介与蛇俱蟠必向壬有草木水土四种有红者金翠者刘郁云讫立儿地蛇皆四跗口吐紫艳青蛙蛇最毒怒时毒在头尾桑柴烧蛇则见其足四足蛇则木仆茍印千岁蝮也淮南曰神蛇自断其身而自相续隋炀遣人岭南求得此蛇长三尺色锦似金熟视微黑解食肉而不毒人触之怒则自断若刀截怒定相就如故蛇死目闭蕲蛇目开生舒州界一开一闭今在兴国尾如指甲
　　蚺蛇　顾曰环黎产山马与蚺蛇山马似鹿而蚺蛇吞之马角甚大而蛇毒一呵角自解脱人遇之者执指大蛇皮以水一挥即止段公路曰蚺蛇牙长六七寸辟不祥一枚直牛数头蚺长十余丈柯古曰以妇衣投之则蟠而不起刘恂曰普安州有养蚺蛇户尝以木柺翻视之取胆而释蛇令去
　　制蛇　雄精辟蛇唾蛇口则伏唾蛇身亦烂蛇畏鹅鹤声恶烧羊角姜黄气多栽海芋白芷急性子蛇亦不近其蜕催生以塞耳治疟物性志曰蛇甚饱则蜕冬含土蛰春吐为蛇黄惟乌蛇不齧物
　　蠬蜂　蠬蜂生南海阳春附橄榄树虽有首足与木叶无异鸣则自呼取者树叶凋而得之志曰土人藏于笥箧中以声之清浊卜祸福或云遇蛊毒必鸣今阳春县属肇庆府
　　蚌蛤　闻雷则防见月则吐西施舌蛤蜊江瑶柱以胡粉涂唇安月下则肥泥淀种蛏者当望时取之糟吐土蛭之油亦忌晦日开壜服丹石者忌食蛤蜊林见素曰蛏小者名空豸似蛏壳薄实非一种
　　蚶田　江盈科曰四明蚶田土人磨蚶末调粪桶鹻成水洒田中一点为一蚶期至收之如收谷岭南有乳田用米粉洒田中久之粉皆成形如蚕蛹及期收之以为粉然则西域种羊皆此类乎【张宅人言漳泉蛏蚶类皆不能行伸出饮水而已自生自长即谓之种】
　　蚕法　开簇时近上向阳者佳雄茧尖细小雌者圆幔厚大日数足蛾自出而配之用厚纸收其子为连午日以菖艾操水浴连郑曰蚕为龙精月及大火则浴其种是也腊八日以雪水浴之除夕以马齿苋桃符木查水煎元日晓浴之则盛生蚁时宜火暖其室以蓐纸细切稚桑叶布之旦夕饲多顿者先老计二十五日老一簿得丝二十五两日多丝减若月余则十余两耳二眠时宜温寒必加火此后晴明宜通风日大眠后天气热室宜清凉亦勿使湿气上蒸凡饲叶宜薄散经雨露湿叶须风戾之以饲十分眠乃住食十分起齐乃投食向黄时见黄光即住分擡之时去其燠沙若值熏即多黑死食冷露叶必成白僵食旧干叶则腹结头大肥瘠仓卒开门暗风中者必多红僵蝇叮蚕则生肚虫凡初饲一昼夜可四十九顿或三十六顿次日三十顿头眠饲法一昼夜可六顿次日渐加叶停眠时一昼夜可四顿大眠齐起一昼夜可三顿次日加叶至七八顿午后天晴取预磨菉豆粉与切下叶和匀既可省叶又解蚕毒仍得丝多易缲坚靱有色其柘叶蚕先茧以冷水缲之丝作琴瑟清响埤雅曰蚕与马同气故周礼禁原蚕老上簿不可惊惊则不成茧偶入男子履成茧入女则否矣蚕生子曰驹与母同老无先后蚕种畏蒸炷杉木灰层层收之佳蚕闻鼓声则伏而不起亦畏雷也蚕三化先孕后交不交者亦子后生而无眉目易伤收亦薄上茧时以物置其旁即象其物交州记桑蚕一年八熟三都赋所谓八蚕之绵吴下养蚕畏见生人亲戚皆不来徃谓之歇蚕而延平养家不忌也【暄曰本处养者一切无禁而蚕亦盛熟】
　　樟虫　樟虫入醋死引腹中筋长丈余闽人用缘蒲葵枫蚕之丝亦靱可作大钓缗凡树虫如蚕者皆有丝成茧成蛾熏纸甲皆厚
　　驴龙　驴龙者驴腹中蚘也方体方目有足可以小使与厌黑兠虫瓦雀卵卫子茎堕蛤蚧吉吊脂同用果蠃螟蛉三辨而核　果蠃蜂衔螟蛉子自陶贞白谓衔以啖其子而苏恭冦宗奭李东壁俱信之今按不然一庵云先螫杀之而后呼活之隣老云先以泥作窠衔虫置中以泥封之乃从其外以翼扇之而呜呜然久之破窠而出即变同类一蠮螉尝造四五窠人惊之彼即不来此窠窠亦槁落
　　养蜂　蜂畏蒲虫触其粉即死故以鼈甲凿数戸出入之箱宜数层向南壁间暖也喜顺恶逆以左置右则盛诸箱立架皆顺而稍下不得过敌祖房凡蜂分以上葢涂蜜或酒糟收之视其蜜脾以夜熏纸烟则上乃切而取之临冬泥墐衣以绵着视其食少不及至春采花则以子鸡退毛去内脏县于防中饲之其所切者以布绢泲洁煎去其沫为上蜜其滓则易水煎浮水上者取而压干复入釜煎水竭入滑器脱下即黄蜡也其所涤水滤洁置日中晒亦成醯王元之曰王防子多则分房不盛山甿以棘刺关于王防畱其一子【中通曰烧红筯挿入蜜中筯出烟者杂饧也粘者杂粟粥也白蜜成块为上　中履曰割蜜者以薄荷细嚼涂手面自不螫人】
　　鼋鼈畏隙光　日中暴鼈无恙阳而以隙光射之彼怯而死鼋亦畏日之隙光杜光庭录异记曰鼈鼋虽极大蚊叮之一夜即死而熏蚊者复用鼈甲曹明仲言蝤蛑与鲎皆畏蚊叮鼋得火可以燃铁而磨明之类从曰鼍一鸣而鼈伏管子呼蟡以取鱼鼈虚舟曰鼈死釜中首对灶腹中时有人如回回鼈裙滋润鼈甲能散其胆最辣通窍最捷此人所未知者
　　鲎　鲎雄负雌谓之鲎帆若得其雌其雄不去其血色碧亦畏蚊叮与日隙射之其脂烧之可以集鼠其壳可筐熬膏可入香药最胶罗愿曰鲎牡小无目得牝始行曰鲎媚
　　制蚊虱诸虫　草乌蒴川芎姜叶荞麦稭椿叶大黄叶铺牀木切片焚胶枣涂白果除壁虱或用羌活槐花天仙藤末或加桐花木鼈苦楝菖蒲海金沙烧之潜草曰雄黄麝香巴豆夜明砂驼粪烟杀壁虱验冯应京言烧白马蹄牛角鳗骨验烧鼈甲麻叶荆叶砒雄黄松香去蚊按烧萍去蚊而烂衣然防衣烂布衣不烂鳗骨最杀虫烧太臭耳置箱辟蠧多置雄精为妙衣橱午日收莴苣叶藏之松毛杀米象冬春遏七则自不生椒矾砒黏壁则虫自逺辛夷娑罗姜叶凤仙菖蒲麻皆不生虫愚见董对之向范法官学除蚊法午日颠倒硃书白字按灵廞已载矣且书仪方居隅埋扇致意则尔又曰午日殊雄书茶字蛇蝎不近帖忌人见贵硃雄也【中□曰向日出祷云还我青州木钱书牀足勿令人知厚生训云水闭日以雄黄硃砂书木州客人来请尔又载蟾蜍口墨收蚊事乘六曰胶枣包金丝烟焚之壁虱去或引蚁来食臭虫谢在杭曰壁虱生杉木中谓之木虱煎麦梗淋水去之延绥壁虱生土中】
　　虱　俞琰席上腐谈曰虱足六坎也行北首草木子曰虱行必向北以黑者置身白者处头仍变嚼茶或白果以弥汞为绳束腰则身虱尽亡或用银硃或以百部独空树汁浆衣神隠曰藜卢末掺发中虱自落
　　蚊　雨水多则蚊多天晴南薰久则蚊亦少夏月线染蝙蝠血横缝帐额蚊不入金幼孜北征记常乐镇蚊大如蜻蜓【中履曰郦道元言江陵古岸李浦无蚊金楼子言荆州髙斋无蚊今杨州三层楼无蚊五老峰无蚊以风凉也】
　　蝇　蝇生于灰故蝇溺死置灰中即活赞宁云藁本荡杯青蝇不来腊日以猪肝四两县厠上则明年无蝇虚舟子曰楼葱逼蝇陈茶烧烟蝇亦速去余之座师曰漳州海有海防鱼其粪干之器盛可以辟蝇壁间县稻草索可引蝇去狻防尾蝇不敢集可为麈尾【中通曰腊日雪水收贮待清明日洒几案上蝇自去或以绿矾水渍湿巾葢桌器则不近朱虬庵曰广西蛆草辟蚊蝇】制蜈蚣法　人见蜈蚣指以剑诀或搔发或作鸡声则蜈蚣不行行亦不快盐干菜水滴蜈蚣即死以盐菜炒鸡蜈蚣亦不食
　　制蚁法　蚁有数种能螫人防按四足以水桶浸之缸上画路彼亦不过炭灰石灰尤验蜜煎铺中蘸肥皂汁拭蜜器蝼蚁不复来广东蚁入箱须置穿山甲东山纪曰蚁有重四十斤者
　　除白蚁法　青栀子实晒黄能消白蚁为水湿活树去皮顶凿窍注桐油竪置一二日水尽去以为梁柱蚁不生或用青矾煮柱本惟中柱不可煮煮即井水黑【马教思曰血忌日五更斫松柱无白蚁或斧敲云今日血忌蚁自去中悳曰养竹鸡柱下白蚁畏其声中通曰白蚁必衔水上柱乃能食木松易受水引泥作路杉木受水易干故蚁不上也一种蜂钻杉木须以烟熏之】辨鸟兽雌雄　飞之属阳故雄鸷于雌走之属阴故牝猛于牡龙角浪凹峭目深鼻豁鬐鳞宻上壮下杀朱火煜煜者雄角靡浪平鼻直鬐少目圆鳞薄尾壮于腹者雌见乘异记猬毛顺者雄逆者雌啄木羽斑者雄褐者雌樗鸡五色具者雄青黑质白斑者雌蜥蜴亦五色具者雄不备者雌蜻蛉绿色者雄腰间一遭碧色者雌鼠粪头尖者雄圆头者雌雀粪尖者雄圆者雌右翼掩左者雄左翼掩右者雌见余冬叙录集论诸书俞琰曰烧鸟毛纳水沉者雄浮者雌屠本畯曰虾蟆置地上东行者雄鹁鸠雄鸣晴雌鸣阴大腰无雄龟鼈类也细腰无雌果蠃蜂类也殊不尽然旧曰鼈无雌而以想生其实尾短者雌雌者腹藏卵能生产而无肾雄者腹藏肾而不卵凡八窍卵生者龟鼈类咸卵生影伏合谿曰野人有目见龟自尾接者许慎云龟与蛇交其一端耳韦绚曰鹤鸬鷀皆胎生此旧语也按之不然或间有之蛎左顾者雄右者雌其实蛏蚶仙人掌铜钉之属皆以湿热化生无雌雄之交也
　　互相制　猬见虎能跳入虎耳而制于干鹊淮南子曰鹊矢中猬即反而受啄火胜金也苏恭曰虎耳不受鸡卵猬何能跳遂不信制虎之说其实制虎者性跳入耳者形容之词也或言猬入虎口刺破其肠而出【中通曰虎畏猬之刺而不食耳豪猪有刺虎亦无如之何】文曜钩曰土胜水故守宫食虿蝍蛆搏蛇金伐木故鹰击雉桓谭新论曰桂害獭杏核杀猪粉鳅畏椒蜈蚣畏油王起云龟食蟒飞鼠断猿狼虱啮鹤青食虎皆以小制大在气不在形也石蜦似癞虾蟆大者径七八寸其色近黑能食蛇其背骨能杀人蛇浮水则首仰水上石蜦仰腹诱蛇蛇来吞之则前两足抱蛇入水浸死而食之刺猬制金蚕托胎制蜈蚣郁林守言有讼金蚕蛊者土杰献谋取两刺猬捕获之蜈蚣蝎畏蛉穷蚰蜒也以涎绕蝎防之则不敢动蛇亦畏之农家曰夏初螺出殻产子田间雨漂殻去不能自还则化为蚰蜒后又化为蜗牛好升髙而焦死东坡所叹粘壁枯也蠓蚋因阴湿而生见阳而死湿生物多恶香防故麝化螺葱化蚓蝍蛆伏蛇每自口入食蛇腹南地多蛇毒人行筒置蝍蛆以防之又能嗅龙腥深山大柘生之天将雨争就木最髙处盖闻龙腥耳雷雨龙亦碎树
　　鸟兽通理　雀四时有子鸽每月有子春鸟双秋鸟羣燕背飞向栖鹰向飞背栖黄莺声三十二啭百舌声十二啭短脚多伏长脚多立莺巢于树鸂鶒于荷俱接叶老杜所谓接叶暗巢莺也段氏曰鹘生三子一为鸱禽经曰鹳生三子一为鹤瀛海记曰辽有鹰背狗乃鹰产三卵一鹰一雕一狗也造化权舆曰夏雀生鹑楚鸠生鹗野鸡属阴先鸣而后鼓翼家鸡属阳先鼓翼而后鸣家禽卵多黄野禽卵多白煮之家禽皆坚野黄坚白不坚禽经曰鹅月而伏随日鸭伏随月斑鸠哺子朝从上下暮从下上李卫公言鹅惊鬼防防厌火孔雀辟恶啄木愈龋繁露曰蝹去烟鸱羽去眯颈金取火子规啼必北向鹧鸪飞必南翥鸡窠边勿挨磨鹅窠边勿绞索燕衔避戊己欲燕来者桐刻雌雄状投井雷效云海竭江枯投游波【燕名】而立泛智按龙闻烧燕即动故可致水渔者以燕肉和麪则得鱼此即龙嗜燕之一例也燕本水种故仍化蛤可以互证喜鹊作薮以枝刺下畏貍鼠也八鸠巢竹林亦以貍不能上竹鹊脑骨以其性暖也鹊有隠巢木今不验桓以愚顾恺之耳造化权舆曰干阳为马坤阴为牛马病则卧阴胜也牛病则立阳胜也马起先前足卧先后足从阳也牛起先后足卧先前足从阴也牛羊居丑未之位牛色苍多近春生气故闻死则觳羊色白多近秋杀气故闻死不惧凡草木经牛噉之必重茂经羊噉之必悴槁谚曰牛食如浇羊食如烧信夫牛羊下来注埤雅谓羊性畏露晚出而早归常先于牛豺祭兽圆獭祭鱼方鱼祭地兽祭天獭畏雉尾狐畏犀角以驴粪饵狗当驴马鸣狗逐之叫则不止凡马牛羊豕遇初六十六二十六日生者多夭虎豹畏角烟气入山者烧角则虎豹自逺李石云滇中多豹少虎以豹食虎也鲎血碧鲗血黑鼈胆辣鳢胆甘鳄首县之齿生鼋肉县之伸缩灵蛇自断自续蜥蜴断尾犹动蛟触驼烟死螺蛳畏雪落蠏怕重雾【恒时鱼鱼】出水僵海鱼见淡水即死手摩鹦防背则瘖月翦鸲鹆舌而语淮北少蜈蚣关北无蝉蝉以腹鸣蟾蜍以脰鸣蚁以须视毛虫如蚕将茧则涎成一团落毛其上使虫不能入然后立定而代芒种螳螂齐出重九蚊蛛生花蜘蛛申日能越陆游曰马鞭击猫笻竹杖击狗皆折姅变者坐虎皮则毛坏貂帽见猫踏则毛结貉皮见燕则毛落斑鸠食桑椹猫食薄荷虎食狗鸡食蜈蚣蛇食茱萸鹿得茶饮骆驼食栁虎伥食乌梅狸精食羊肝狐鼠之妖食人爪发皆醉鸡可求种于灶猫可求种于牛麯羽禽之伏随日光而转卵介虫之伏随日光而影加蛤蟹螺龟与月盛衰坎为月为水离为之偶故离为龙物蝙蝠食蚊其晴不化溲出为夜明砂医目障取蚊向日视之其晴正绿鹰眼碧蜻蜓眼如碧珠惟鸽眼有五色山牛有四眼海鱼有四眼者犹之六眼龟乃二眼真余则似眼耳牛有耳而听以鼻龟有鼻而息以耳龙听以角谓之聋虫广多巨蛇北地多貂鼠猫犬持斋知朔望蜂分必黄道吉日鹿清明后不食苗狼黍苖时不杀物蜮四月朔上弩八月朔下弩
　　象鼠鱼胆常迻　象胆随四时在足春在前左膊夏在前右膊秋在后左膊冬在后右膊徐铉以言象胆见称于宋祖而张萱所见象房胆在腹则亦有时在腹古未推明也熊胆春在首夏在腹秋左足冬右足蚺蛇胆随月转上旬近头中旬近心下旬近尾鱼胆春夏近下秋冬近上鼠胆在肝活取则有见余冬叙録按鼠胆最难取将死则胆已失矣虚舟子曰鼠胆随人神在
　　凡异物交者生异物　庄注言类自为牝牡犹藏经之半变也升庵言葛防与雌猿交飞蛾蛹虫所化与防为牝牡赞宁言插翘无不交或入木而枯然闻雷之后乃出外纪言利亚国百兽相合輙产竒恠
　　物之白者时有其种　后汉方储孝感白兎金哀宗时邠州进白兔叶隆礼辽志长白山在冷山东南山内禽兽皆白顾遯园见白兔白猿白鼠徐文长为胡梅霖作进白鹿表以白为瑞按墨客挥犀言雀出殻时以蜜和饭饲之即白梁渐子曰贾胡言有药合楮纸养数十年变白鹿者愚者曰崇祯初白兔自外舶来直百金后渐多愚见姚有仆养赤眼白兔月月生子先廷尉墓山名白鹿起土人言徃年见之若以灵丹饵物则又一理也变化杂载　罗愿云九月寒乌入水化为乌贼鱼有两头遇风波即以须下矴曰缆鱼禹锡曰鸟所化倦游録曰海中泡鱼大如斗有刺如猬能化为豪猪即鱼虎也述异记曰老则化为鲛鱼又云白沙鱼大者亦化为鹿荐叔曰海中有虎皮白皮料影三种沙鱼皆能化虎萧斋日记言吴人遇鯋虎但击其足则毙之异物志鼍虱鱼因风入空木化为蝙蝠刘绩霏雪録云鼢鼠化防防化鼢鼠雀入淮为蛤雉入海为蜃即大蛤也续博物志曰蝗蝻之子亦变而鱼鱼子亦变而螽蝗也抱朴子曰防根化蝉淮南曰水虿为防今水马亦化蜻蜓有老人见麻雀化为蜻蜓者陆灿庚己编言桐城刘浩见蜂化促织石首鱼至秋化为冠鳬即野鸭有冠者也鮤鱼云足鰽鸟所化故腹内尚有鸟肾二枚其鸟白色如鹭至夏乌藏鱼出万毕曰千岁羊肝为石宰【即滓】蟾蜍得苽卒时为鹑火烈而铁釜生虫氷寒而积雪生蛆西畨种羊犹越海种蚶也王廷相雅述云兔以潦为鼈鼈以旱为兔荧惑不明则雉生兔段公路言竹化蛇蛇化雉塞北有蚊母草南越古度树不花而实久则化蛾化蚊俞吾体曽目击虾化蚊王充论衡曰蛴螬化蝮蜟蝮蜟拆背出而为蝉蝤蛴即蝎蠧食木心身长足短口黑无毛春雨后化为天牛两角而黑背有白点缘木飞腾陶苏乃混注之鸡肋编山阴李仲舒汉臣戒杀得虱放青草叶上经宿沾露则拆背化青虫飞去采兰杂志云蚊投水中能化小鱼熊极峰云雌螳螂食其雄螳螂而上桑树上结作螵蛸崔豹曰辽海间有飞虫如蜻蛉名繙绀七月羣飞闇天夷人食之云鰕所化也贞白曰鳢鲖是公蛎蛇所化卢不逺曰蝼蝈啖麦冬化香附子宋陈师道曰庐州有坐化猫峡中有坐化猢狲韦皋言鹦鹉舍利李公泽家有坐化蛇以化入定以定入化有之矣外纪度尔格国鸟名弗尼思夀四五百岁将终聚香木发火自焚灰变虫虫又变鸟庄绰鸡肋编曰郑注楮中药化为蝇卫瓘家饭化为螺裴楷家炊黍变成拳或作蔓菁子则其怪也宓山愚者曰两间惟湿热应勿怪空桑信哉百合蚯蚓树叶化蝶五倍蛅蟖种饭为蜎岂特鹰鸠雀蛤蛇雉蛴蝉蜣丸蠮祝乎人身之虱本因汗垢后乃孕滋置草置水或化为虫然则斑驳虫之上天劳瘵蛾之传人皆一类而推也识阴传命印去文存结习附托夫复何疑达者自化其想消归直下已耳庄子极物而止又曰莫若释之而弗推易备物统类者也又曰受之以未济终焉【中通曰凡物有情化有情无情化无情者葢因气极则变变而本性尚存故虽化而仍同类也无情化有情者阳气所包内聚不防外复日感阳气而成也有情化无情者灵气已尽生气未絶复感阴阳之交气而成也　暄曰或云相克则变不知相克而复相生者变也或云气尽则变凡天地间不过水火二气何物不秉水火而有尽时或云以新气间旧气而性本无变然则地移性异之谓何独怪移花接木者本变而末不变果蠃负子呼使从已于此可悟全种在枝至一精诚之理也】








　　物理小识卷十一
　　钦定四库全书
　　物理小识卷十二　　　　明　方以智　撰神鬼方术类
　　心神自灵说　神本灵也而凭物触几实以心显或独以通之或众以聚之造一像焉专祀之众祷之其效归此则自灵矣彼瘗像放光而后兴修香灰撮药而多服验者谁灼其故耶神不可知在可知中固非人之所知也可知之灵以不可知而灵尤人之所不知者也有以信致专者即有以疑致畏者即有以不信致勇者此其机一何神乎积想不已能生胜气人心无形其力最大是也故曰有体物之鬼神即有成能之鬼神即有作怪之鬼神权在自己正已毕矣彼如我何圣人知之故能转物
　　致梦法　洞防有怀梦草灵廞有致梦符王少夫言梦是智影法以缘因如既络之马卧则逸去然经络过即脱亦驯其神不昧反来告形离形之物便通前后因而我为汝梦汝为我梦不间二形或越千里不必相与应在数载受命如响惟心所造又何疑哉秘术致梦取其人之所甚嗜者如自书画类硃标姓名以狐商陆香熏之向月满时呼离趾持唵防防怛吽七七日以所欲致梦者画图置其位下久则如愿矣或纳牖而致其人席卧之尤捷郭璞赤豆刺心即此故乎东坡叱黄衣人故是正眼
　　物灵可导　苏鹗言方士以丹砂养蝇虎使分五队舞凉州杨千度以灵砂饵猢狲今世教鼠教蛙教黄雀画睂者比比矣
　　磁吸引术　卖丸者烧香入金虾蟆口人惊视之故买其药葢与木马自走纸人自舞同法一处用铁浆一处用磁吸也今治气聋者衔铁而裹磁置耳气上冲者服磁而以铁针涂脐皆此理也磁石拒棊者取鸡骨作针磨铁之以和磁石日涂其头曝干之置局上即相击不休汉书所谓鬬棋即此术乎
　　解巫诅法　汉巫蛊言桐木人葢以刚桐刻其人而以药血诅咒魇之也诅必夜中乘人游房神迷失守然后能制人之魂若旦夕端坐持唵防金刚咒八十一遍作剑诀出门入户则彼不能吸寻常牀睂画八卦书防怛哆般怛啰县轩辕镜则术力不能入由此观之何如诚正一方更易简乎
　　制雌魇法　沈周曰教坊供白睂神朔望以手帕针刺神面而收之与子弟狎则佯怒以帕掷其面令拾之则足以魇其魄若辞其人则撮物入水投火便焦急而去知者常佩雄精持婆婆演底然后入则不为所魇故曰思螺鹤草佩之孝顺似松小草忌置席间一曰取姅帕裹虾蟆于厠前一尺入地五寸埋之则孝顺博物志曰尸布在户妇人畱连注月布也阴识传章怀太子注腊日市猪肝涂灶令妇孝则当时原有此种魇法也入山辟邪法　凡入山牵白犬白鸡与盐则药宝并出百步外口呼灵岳或呼林林央央则无恙一作林兵又曰入山默念仪方即不见狼虺默念仪□即不见虎折后裙三折摄腰间则蛇不近得虎光入土之白石佩之凡渡江河朱书禹字及手书土字除惊恐行山虑迷握蠁虫一枚于手无恙蠁即土蛹又神龟前左肩臑骨人穿以行则不迷山此出道家言成式载婆婆演底则华严呪也人心有所依归不动他虑则邪气退避此内定之力也有以乾元亨利贞入咒者推此可知北齐权防乘骡夜行忽二人引之失路防怪之诵易经上篇未尽二人忽防陈徐陵病笃子份烧香跪诵孝经三日陵疾豁然愈信得及否
　　穿肉法　穿耳者曲铅条而夹耳之肉久则自通以铅能入也穿肩曳铁锁于腰而募化者亦用此术先饮曼陀酒而以铅条夹肩眼三日即通
　　驱筏法　江中木筏如山百人鸣鼓牵曳竟日行数里夜斧柱剪牲咒之行数十里
　　互厌法　妖人之能遁形者厌以犬豕血不复遁能辟杖寄杖者官印击之或向之伏辜
　　凭物为怪　黎久见江有缆精巨缆久为怪也遂昌杂录言冯梦弼入蕃见马马蟥精也郎瑛续已编亦载椶三舍人者椶缆也陈友谅败将掷之为众魂所凭托仙　方回虚谷闲抄曰石老化白鹤太湖圣姑棺皆诬说诳人耳一人传虚众人传实蜀杂记云绵竹县道人每岁有白云载之而去后乃知为蟒精所摄按张道陵鸣鹤山中亦为蟒食其徒张皇其说今反以为神陆游旧闻曰蔡京礼刘混康而林灵素以装瘖跛求医以符水咒之立愈元符三年皂荚跃笼黄娼鸣哔林为金人主夏之说其殆防乎
　　庚申杀尸义　人血以庚申日洒物上为妖道家为三彭守庚申白香山皆信之庚申杀气也
　　形家触几与占同徴　张续宣室志曰李林甫宅即李卫公宅师知其十九年盛以髙马改中门而祸谓离方不宜忽髙也张鷟朝野佥载言定州鼓城县魏全家为其母忽失明问卜于王子贞云东来青衣人可疗果有人为持斧砍井上桑为曲辕而母目复明葢曲桑葢井所致也故知形碍即心碍干支加临皆一端几也此师即告张说以埋玉埋硫者
　　验针法　堪舆家验土中有风有水葢有捷术下水罗时以雄磁旋针数回而针摇者其下必有翻棺倒尸之风子午钉橛移地不对者下有尸若针沉水者即主有水此理最奇
　　迻洲法　火甄刻作雄龙土墼刻作雌龙埋雄于所主之洲埋雌于所欲迻之洲则其年发大水雌洲必交于雄洲矣
　　声能感幽　作乐声和可感异类洪钟叩击鬼物帖然要在防心乃能一体而咒正所以防心也吴观我太史曰鬼神以诚为德
　　鬼几　物理所曰声渐低者鬼渐髙者生魂鬼叫时童男女以甑笼耳听之可作占断凡鬼火色緑而细人立则不见蹲则见甲戌年流冦未来人见满郊绿火已而闻号奔声未几冦至死人如乱麻野火固因膏光然灵几附物阴气先动不可思议
　　致人思术　秘抄云野狐名紫夜夜戴髑髅朝斗取其心合布谷鸟脑与狗初生口中肉和沉麝为香使人闻之则令人见思念识破者视冷水则已
　　见鬼术　万毕曰蛇脂为灯置水中即见诸怪物或作蚖脂赞宁曰紫麻油以清水食之目视精魅邓潜谷曰鹰眼睛和乳研夜注目中三日见碧霄中物吞枭目亦然蝙蝠血滴目亦然贞白曰云实烧之致鬼神即今粘刺臭草也猖术与牡荆同烧青蛙入油锅即此意桃杙制鬼　甄异録曰鬼畏东南桃枝故人取桃针以填宅博物志曰桃根为印可以召鬼方士炒枭炼鬼用桃杙制商陆以枭血滴之文子曰羿死桃部故鬼畏之部即棓礼载桃茢其来久矣金申之言侯雍瞻家有与鬼交者得病甚危后服雄黄桃花而愈
　　佩印　中皇制使虎豹法曰刻枣木为印方四寸用之道士用雷击枣木为令牌取其赤心而坚因雷而神唐六典羡门式法亦以枣心为之欧阳暌车志云鬼畏白玉宜佩白玉印以雄精囊盛之
　　畜老辟邪　真诰曰学道山中宜养白鸡白犬能辟邪灵廞秘抄曰端午日以猪头血和雄黄收之能制鬼午日以雄黄涂狗口鼻以樟烟熏之此犬即能制鬼雷焕令猎犬见狐妖是也图纂云五月戊辰日以猪头祀灶埋石室四隅则邪不入积验録六畜相鬬作人言皆荧惑下降火鬼附托宜北方作坎埋豕犬血惟鸡鹅属东方阳气而雄鸡尤雄故鸡鬼为甚疾汉宣元时雌鸡化雄永光中鸡生角周玘雌鸡逃承七日而雄鸣刘象之家鸡生三足皆谓鸡祸少夫曰老鸡人言杀之则已黄昏鸣主有天恩非荒鸡类也烧雄鸡入酒饮所求必得太清外术言畜蛊家鸡輙飞去崔实月令云腊月东门磔白鸡头以合药白泽云鸡四距重翼者龙也杀之遭震【王山长云长沙子鸡翼生爪】
　　犍牛禁术　万安有善犍牛者不必缚木于角绊足而割之也以米咒洒水于牛背上其牛安然听犍
　　牛翁强弩　万毕曰牛翁十四可以强弩注曰取牛翁十四枚曲蟮白颈者二十新布活涂裹之无令人见弩温引之挍半力也张舍曰牛翁谓牛螕
　　致胜法　与人博奕背孤击虚如甲子旬中戌为孤亥为虚若为日辰所克则必输矣人送邀防字来必压之咒曰伊谛弥谛弥掲罗谛念万遍此即段成式所载掷骰之咒也入人家亦咒之急则挦须叩齿撇蓝之巧不用箝夹缀铅之诡而多半随其所呼以乘除之数料之谓之盆口可见小道一技用志不分亦能致此葢摄心则不懆不懆则气胜乘除盈虚触于端几心自本灵也可见懆之一字百无所用
　　助神术　塑神而赛防者以萞麻石燕海马汞置其腹则舆上左右动掣舆上互相推曳谓之作防祸福乃灵知此者或于前涂以瓦书紫防令符则神不能过其术曰萞麻一株结子必有一子能动贵取此耳
　　塑像得旺　塑神像取土处得日辰旺相则如塑金刚之类鸟雀不集龙马言曰破庙中雀有至佛顶者而不近金刚畏其状狰狞也像有镜光雀亦不近
　　制气　上世如黄帝与蚩尤驱虎豹犀象应龙以战又如刘累豢龙何也曰夫上世物各有官如防为水官凡水中物各因其气以制之故周官犹有登蛟伐鼋之说阴符经曰禽之制在气即且甘带而蜘蛛蜒蜗又能制之蚊嘬鼈则鼈立死而鼈骨乂能熏蚊鸡食蜈蚣蜈蚣又专嗜鸡鲤鱼乘雨能飞而鼈守之啄木禹步而虫出焉凡物皆有好恶无制则偏五行相制亦互相生也然则狎龙驱虎之官犹可复乎上古事简而民质圣人偶一出竒可也使今日犹有狎龙驱虎之术则天人纷纷矣
　　召魔　魔祟所附随月盛衰月浸盈则人苦魔亦浸剧星亦有为魔所借者故凡妖术测得其星相助相制或用一草一石一禽兽以召魔其魔即来葢缘月主人脑其光浸盈则性情之感脑受其动人畜物像于脑于时挠乱其人动其畜像作诸恶想是由魔能测月乘机借气而非月有施于魔也彼先测某时某星相助相制又能知人肉躯情态便于诱引缘此设惑使人误信某星有命已之权转相禳防亦非星之有助于魔也月主脑不独人也鱼蛤犀兔之类皆然
　　诸术有因　储泳曰咒水自沸廼以猪囊袖中用手法助之日中迻景者隐像于镜设灯于旁灯镜交辉传影于纸也咒枣烟起者藏药于枣或藏镜于顶感召阳精举枣就镜则久之而焦矣以夜游艾纳数药合而为香烟聚为人身鸟翼之神巫以骇人其纳香钱于水而随即不见者廼用孛荠水银杂药埋地七七日药成投少许于水中钱即化也
　　伐木开山术　伐木出山者至诚斋戒请术士咒符钉山路则雷雨冲开而去不必张中彦之长桥也洽闻记梓潼郪县大歴七年涪水泛木数千修城屋姚叔祥曰宋礼尚书开山伐木而水忽自送于沭川今建皇极殿而工部陆澹园得天津漂大楠千余岂亦术耶【嘉靖时大杉涌泗水沙永平出大木三千】
　　佩印入山制虎法　陈善曰抱朴子曰入山佩黄防越章之印见新虎迹以顺印印之虎即去以逆印印之虎即还
　　防虎须　拔虎须者非用字纸及麻布裹手则拔不出其藏之者亦以字纸及麻布不然则走一云藏虎须入籼米数颗藏象尾入败草数茎二者皆为刺齿用又曰黄荆柴戞虎须须輙落
</div>
    <div class="pagination">
<a href="物理小识_page9.html">上一页</a><span>...</span><a href="物理小识_page5.html">5</a><a href="物理小识_page6.html">6</a><a href="物理小识_page7.html">7</a><a href="物理小识_page8.html">8</a><a href="物理小识_page9.html">9</a><span class="current-page">10</span><a href="物理小识_page11.html">11</a><a href="物理小识_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
