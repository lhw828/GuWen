<!DOCTYPE html>
<html>
<head>
    <meta charset="UTF-8">
    <title>说郛 - 第 125 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 125 页/共 601 页</h1>
    <div class="content">

　　说郛卷二十三上
　　钦定四库全书
　　说郛卷二十三下　　　　元　陶宗仪　撰炙毂子録【王叡】
　　麻鞵
　　夏殷皆以草为之屫左氏谓之屝履也至周以麻为之谓麻鞵贵贱通着之晋永嘉中以丝为之宫禁内贵妃以下皆着之
　　靸鞵舄
　　三代皆以皮为之靸鞵三礼图云复下曰舄单下曰履朝祭之服自始皇二年遂以蒲为之名曰靸鞵至二世加以凤首尚以蒲为之西晋永嘉元年始用黄草为之宫内妃御皆着之始有伏鸠头履子梁天监中武帝以丝为之名解脱履至陈隋间呉越大行而模様差多及唐大厯中进五朶草履子至建中元年进百合草履子至今其様转多差异
　　旁排
　　旁排自夷子始也谓之彭排歩卒用八尺牛肋排马军用朱漆团排至今然矣
　　墓前羊虎
　　秦汉已来帝王陵前有石麟石象辟邪石马之属人臣墓前石虎石羊石人石柱之类皆以饰垅如生前之仪卫唐朝以为山陵太宗九山闗前立石马陵后门内又有畨前勇卫轩禁者一十四人石象皆刻其官氏后汉太尉杨震葬日入圹驱罔象以好食亡者肝脑人家不能令方相立于墓前而罔象畏虎与栢故墓前立虎或说陈仓人掘池得物若羊非羊献之道逢二童子谓此名为媪常在地中食亡人脑若欲杀之取栢东南枝挿向丘垄由是墓前皆树以柏二说各异未知孰是仪礼云大夫树栢士树杨按礼经云古之葬者不封不树后代封墓而又树焉左传云尔墓之木拱矣又树吾墓槚仲尼卒弟子各自守它方持其异木树之墓则自殷周已来尊卑之制不必专以罔象之故虞思道西征记云新乡城西有汉桂阳太守赵越墓墓北有碑碑有石柱东西有亭因以石柱为名然柱前石人石兽石柱自汉代有之炙毂子曰舜葬苍梧鸟衔土培墓陵丘驱罔象恐不特杨震也又古诗云古墓犁为田松栢摧为薪白杨多悲风萧萧愁杀人又诗云墓门有棘然则封树起于中古也
　　序乐府
　　炙毂子曰乐府题解序云乐府之兴肇于汉魏歴代文士篇咏实繁或不观本章便断题取义赠人利涉则述公无渡河庆彼再婚乃引乌生八九子赋雉班者但美琇锦歌骝马者但序驰骤若兹者不可胜载递相祖袭积用为常欲令后生援以取正顷因涉阅传记兼诸家文集每有所得辄以纪之嵗月积深或成卷轴因以编次目之故为古题解躭学君子无或忽之也
　　雉朝飞齐宣王时处士牧犊子所作也
　　走马引樗里牧恭所作也
　　别鹤操商陵牧子所作也
　　淮南王淮南小山所作也
　　武溪深马援南征所作也
　　呉趋曲呉人以歌其地也
　　箜篌引亦曰公无渡河旧説朝鲜津卒霍里子高妻丽玊所作也
　　平陵东翟义门人所作也
　　薤露歌蒿里歌并丧歌出田横门人
　　长歌短歌言人夀命长短已定不可妄求也
　　陌上桑一曰日出东南隅亦曰艳歌罗敷行祝禁妻所作也
　　钓竿古今注云伯常子妻所作也
　　董逃歌古今注云后汉董游所作也
　　短箫铙歌古今注云黄帝使岐伯作也
　　上留地名也其地人有父母死不恤其弟者邻人之贤者为其弟作以讽也
　　日重光月重轮羣臣为汉明帝作也
　　度闗山古诗云魏武所作也
　　对酒古辞魏武所作也
　　燕歌行晋用为乐章
　　秋胡行胡妻死后人哀而赋之
　　苦寒行魏武赋晋用为乐
　　塘上行一曰塘上辛苦行魏文甄后作
　　善哉行　东门行　西门行　煌煌京路行　艳歌何常有行一曰飞鹤行步出东门行一曰陇西行
　　满歌行　櫂歌行　鴈门太守行
　　已上乐府相和歌按相和歌并汉魏间讴謡之词丝竹更相和为执节者歌之本一部魏明帝分为二更递夜宿始十七曲后合为十三曲今所载之外复有气出唱精列东光引等三篇自短歌行下晋荀朂采撰旧诗旋用于汉魏故其数广
　　殿前生桂树乐府鞞舞歌汉代燕享用之不详所起其歌又有闗东有贤女章帝所造
　　鞞舞本汉乐舞也髙祖造
　　白鸠篇按晋杨舞序云自到江南见白符舞或云白符舞即白鸠舞也察其词呉人患孙皓之虐政思从晋也
　　碣石晋乐魏武帝辞
　　已上乐府拂舞篇按前史云出自江南复有济济独禄等共五篇今读其词惟白鸠一篇余并非呉歌未详所起也
　　白纻篇
　　已上乐府白纻歌按旧史记白纻呉地所出白纻舞也武帝使沈约改其词为四时之歌若兰叶参差桃半红春歌也周处风土记孙权徃征公孙浮海乗船作也时和歌者犹云行行葢纻出于此炙毂子曰白纻细白生纻布也今湖州者最上也按左传呉季札献缟带于子产赠之以纻布也
　　上之囘　巫山髙　君马黄　有所思　　雉子班临髙台　芳树
　　已上乐府铙歌按汉明帝乐四品其最末曰短箫铙歌军中鼓吹之乐旧说黄帝使岐伯所造以建武威徳业观战士也周礼所谓王大捷则令凯乐军大捷则令凯歌也所谓汉曲有朱鹭思悲翁艾如张雍离上陵将进酒圣人出上之囘逺如期石留共十八曲字皆纰缪不可晓解钓竿篇晋世亦称为汉曲已上十八曲恐非是也
　　陇头吟　黄鹤吟　望人行　折杨栁　闗山月洛阳道　长安道　骢马行　紫骝嘶　豪侠行杨花　　雨雪　　刘生
　　已上乐府横吹曲按此曲有鼓角周礼以鼖鼓鼓军事用角旧说蚩尤氏率魑魅与黄帝战于涿鹿之野帝始命吹角作龙吟以御之魏武征乌桓越沙漠军士闻之悲思于是减为中鸣尤更悲矣又有胡笳之声后渐用之横吹有双角即胡乐也汉博望侯张骞入西域传其法于西京惟得摩诃兠勒二曲李延年因胡曲变为之更造新声二十八解其法乗舆以为武乐东汉以给边将和帝时万人将军得用之魏晋以来二十八解不复具存世止有出闗出塞黄华子赤之阳合上黄鹤吟陇头吟折杨栁望人行等十曲皆无其辞若闗山月以下十八曲后代所加也
　　王昭君汉人怜昭君逺嫁为作歌
　　子夜晋有女子名子夜所作也
　　前汉歌晋车骑将军沈充所作也
　　乌夜啼临川王义庆所作也
　　石城乐宋臧质所作也
　　莫愁郢州石城女子所作也
　　襄阳宋刘道彦所作也
　　已上乐府清商曲南朝旧乐也故蔡邕云清商曲其辞不足采者其曲名有出郭西门陆地行车侯钟宋堂寝奉法五曲非止王昭君等永嘉之乱中朝旧曲散乱江左乐新声后魏孝文纂收其所获南音谓之清商乐即此等是也
　　相逢狭路间行亦曰长安有狭斜行　出自蓟北行艶歌行　怨歌行　游子行　豫章行　齐行　饮马长城窟行或云此蔡邕之词　门有车马客行　猛虎行防吟行　东门猛虎吟行或云无行字　结客少年
　　塲行　苦热行　放歌行　凤雏旧说汉世乐曲也西上上长安行　怨歌行　白马篇　升天行　空城雀　半渡溪　夜起行　独不见　携手曲　阳春曲行路难　蜀道难　善哉行　悲哉行　大垂手又
　　有小垂手　秦王卷衣　新城亦曰长乐宫行　轻薄篇
　　已上乐府虽存题目相逢狭路间以下皆不知所起君子有所思以下又无本辞仲尼云有所不知则阙以俟知者今据后人所拟采其意而注之如曹植鸳鸯种葛明君箜侯蒲生白马山都盘古驱车东岳妍歌结客大垂手等拟气出唱为喉干酒行为于穆精列行为两仪陌桑为望云有所思为嗟佳人善哉行为苦日短长歌行为日出东门为推贤天地苦寒行为呼嗟饮马长城窟为扶桑嗟生豫章行为穷达薤露为天地秋胡行为在昔妾薄命为日月齐吟行为美如太山梁父吟为八方等篇虽大禹以上亦多是拟古所作后继之故不録如傅休奕秋兰草揺揺燕美谢惠连东西晨风前有尊酒陈歌越等行诸家集复有城上麻防手雍堂送归夹树渡易水胡无人相桐栢出华隂山近代呉均辈多拟此等并自为乐府皆闗古辞亦不书以俟知音也思归引亦曰操卫女作
　　水仙操伯牙作也
　　公无渡河本曰箜篌引　铜雀台一曰铜雀妓
　　走马引　雉朝飞　别鹤操　上门怨　婕妤怨已上乐府琴曲出琴操记事与本传相连今并存之以广异闻
　　四愁张平子所作
　　四声诗亦张平子所作
　　情诗汉繁钦所作
　　招隐汉淮南王引刘安小山所作
　　反招隐晋王康琚所作
　　藁砧今何在出乐府
　　联句起汉武栢梁宴人作一句
　　自君之出矣出徐干
　　离合体起汉孔融离合其字以成文
　　盘屈诗盘屈书之是窦滔妻苏氏回文诗也
　　回文诗回复读之也偕韵而成见上注
　　百年歌陆士衡所作自一十时至百嵗时凡十首步虚辞道家所唱
　　风入梁简文帝谓之风入陈江总谓之呉歌其文尽帷薄防情上句述一语用下句释之以成云围棊败看子故作然是此类也
　　已上古题及近代援古题名题汉代杂题多起齐梁又有古歌诗数千篇亦两汉之行于世而题目又如两头纎纎五杂俎等体复不类并不载之也炙毂子曰此部全出乐府题解余加以古今注附之义俟作者采经史以补之也
　　滑稽
　　炙毂子曰滑稽转注之器也今若以一器物底下穿孔注之不已之类比人言语捷给应对不穷似滑稽转注不已故呼辨给之人为滑稽






　　抒情録【卢懐】
　　江邻几
　　江邻几善为诗清淡有古风苏子美坐进奏院事谪官后死吴中江作诗云邵邸狱寃谁与辨臯桥客死世同悲用事甚精尝有古诗云五十践衰境如我在明年论者谓人莫不用事能令事如已出天然浑厚乃可言诗江天资淳雅喜饮酒鼓琴围棋人以酒召之未尝不醉已醉眠人强起饮之亦不辞也或不能归即宿人家商度风韵陶靖节之比云江尝通判庐州有酒官善琴以坐职不得出江旦旦就之郡中沙门道士及里能棋者数人呼与同徃郡人见之习熟因画为图前列趋道一人骑马青盖其后沙门道士褐衣数人葛巾芒履累累相寻意思萧散惜时无名手此画不足传后何减嵇阮也
　　窦巩
　　窦巩工为絶句尝从军有别家诗云自笑儒生着战袍书斋壁上挂弓刀如今便是征人妇好织回文寄窦韬又悼妓东东一篇云芳菲美艶不禁风未到春残已坠红惟有侧轮车上铎耳边长似叫东东
　　戴衢
　　戴衢久不第尝夜吟曰扰扰东西南北情何人于此悟浮生还縁无月春风夜暂得独闻流水声又云坐落千门日吟残午夜灯
　　李建枢
　　李建枢咏月云昨夜圆非今夜圆却疑圆处减婵娟一年十二度圆缺能得几多时少年
　　薛宜僚
　　薛宜僚会昌中为左庻子充新罗册礼使青州泛海船船阻恶风雨至登州却漂囘淹泊青州邮传一年节度使乌汉正尤加待遇有席中饮妓东美者薛颇多情连帅置于驿中薛发日祖筵呜咽流涕东美亦然乃于席中留二诗曰经年邮驿许安栖此防他乡别恨迷今日海帆飘万里不堪肠断对含啼阿母桃芳方似锦王孙草长正如烟行云行雨今辞梦惆怅欢情却一年薛到国未行册礼旌节晓夕有声旋染疾谓判官苗用曰东美何频在梦中乎数日致卒苗摄大使行礼旅榇回青州东美乃请假至驿素服致奠哀号拊柩一恸而卒情縁相感颇为竒事
　　赵嘏
</div>
    <div class="pagination">
<a href="说郛_page124.html">上一页</a><span>...</span><a href="说郛_page120.html">120</a><a href="说郛_page121.html">121</a><a href="说郛_page122.html">122</a><a href="说郛_page123.html">123</a><a href="说郛_page124.html">124</a><span class="current-page">125</span><a href="说郛_page126.html">126</a><a href="说郛_page127.html">127</a><a href="说郛_page128.html">128</a><a href="说郛_page129.html">129</a><a href="说郛_page130.html">130</a><span>...</span><a href="说郛_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
