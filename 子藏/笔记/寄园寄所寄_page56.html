<!DOCTYPE html>
<html>
<head>
    <meta charset="UTF-8">
    <title>寄园寄所寄 - 第 56 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寄园寄所寄 - 第 56 页/共 62 页</h1>
    <div class="content">
　　李长沙当国，先困于刘瑾之逆乱，后苦于流贼之纵横，屡欲乞身未遂。一日退朝沉思，袍带尚未及解，一道士服紫玉环求见；进之，指公所服带，并自指曰：“此带虽好，何如我环？倘能弃却，相从入山。”公曰：“久服诚无滋味，第入山须尚岁月耳。”道士笑曰：“知公无分。”即出庭中微吟，踏剑乘云而去。（《涌幢小品》）

　　张文僖公为举子时，北上会试，遇一青巾道士附舟，舟中人皆慢易之，文僖颇加礼意。一日文僖读程文，道士问曰：“公何为手是编不置耶？”曰：“书须温乃熟。”曰：“书一目便了，何待温？”曰：“子读书能若是乎？”曰：“然。”即举是编授之，道士一目即成诵；公心计道士必少时读程文，今乃自表暴耳。复抽《洪武正韵》难曰：“此书亦可一览记耶？”道士曰：“此书难，却须览二次。”辄览二次又成诵，文僖知为异人，乃叩以后日事，道士曰：“公有三大事，其一举状元，其二买饶正己宅，其三则于滕王阁饮酒三日。”文僖问其“一二可解悟，其三谓何？”曰：“久当自知之。”诘其姓名，曰：“我徐慧也，字子奇，《忠孝经》中有吾名。”遂别去。文僖果大魁天下，官翰林春坊，劾阁臣刘吉奸邪，贬南京工部员外。便道过南昌两院，暨三司诸公，慕其直声，乃于滕王阁中置酒，款洽三日，乘暇游铁柱观。观中人方读《忠孝经》，文僖翻阅之，见所谓徐子奇者，乃晋仙人也。文僖后居饶正己故址，一如徐仙之言。（同上）

　　杨佛子颏下生瘤，大如覆盏。一日由市归，中途值一操瓢者，秽癞不可近。时暴雨至，瓢者乞佛子雨盖，即与，殊无难色。行一里余，瓢者用左手掐拂子瘤，右手拊背曰：“患可医，汝何报？”佛喜笑曰：“勿欺我。”瓢者曰：“吃我一醉，三日后当过君治瘤。”先口授折骨方，佛子未心信，别去数步，顾瞻其人，邈不知所之矣。佛子归语人家，痛恨不得治瘿方。明旦视颏下瘤，忽不见。家人惊怪，扪其背，则瘤还在背矣，人始悟佛子遇异人。（同上）

　　◎二氏孔氏之门羞称五霸，况异端乎？空山名刹亦有畸人，顾以末流秽污，更觉增人痛憾，错杂笔数，则固曰外之，亦以澄之云尔。

　　佛法自汉明帝时入中国，然汉魏时惟听西域人立寺都邑。至石虎敬事番僧佛图澄，国人化之，始造寺庙，削发出来，则是中国之人为僧，始于石虎时也。（《古今原始》）

　　晋明帝时，听民刘峻出家，又听洛阳妇女阿潘等为尼，此中国为尼之始。（同上）

　　宋太祖时，始禁道士不得畜妻孥，前此道士皆有妻室，至是始与僧同禁。（同上）

　　绍圣中，有僧游天台，误人新昌县沃洲山上，遇大佛刹，寂无人声。既登堂，见有官吏治事，徐入法堂，始见长老数人，相对默坐。僧前欲问讯，摇手止之，不敢问，侧立以视。闻请第一员长老升堂，其人号泣就坐，紫衣金章，立于前。瞬息间，火从坐者体中出，沿烧其身，并及金紫者，不留遗烬。次第升堂，周而复始。僧密问吏何为，吏言平生无戒行，妄作住持，故作此报，金紫者请主也。僧惧亟出，至山半，逢数卒驱一老妇，仿佛认是其母，回首留顾，老妇曰：“以汝平生妄谈般若，累我至是。”其行甚遽，不得叙语。僧下山觅路，问居人，并无寺，指别径，乃达天台路，问其日已三宿矣。不复东游，竟还家，母已死。播传此事，长老退居者数人，关子东强幼安皆作文以记。（《彝坚志》）

　　宋范正敏《遁斋闲览》云：太平兴国江东有僧诣阙，请修天台寺，且言寺成，愿焚身以报。太宗命入内，高品卫绍钦督其事，绍钦日与僧谈笑无间。及营缮毕，乃积薪于庭，呼僧从愿。僧言愿见至尊面谢，绍钦不许，僧大怖泣告。绍钦促令登薪，火盛，僧欲下，绍钦遣左右以杖抑按焚之而退。今淮安安东县塔倒坏数层，数年前有一木匠来云：“愿得石灰二百斤，苎百斤，秫米一担，能修一层。”父老不信，木匠乃自募各物，不用架索，呼僧众助工，旋成一层。未几布施云集，塔遂成，人以为神，而匠即投塔下为僧。后在扬州三汉河，复欲修其塔，以二大树横插第七层，以小桌加树杪，临空天半，敲鱼念佛，守土者怪而逐之，遂遁去。（《啸虹笔记》）

　　元世祖征方外士邱处机至京师，为立其教，赐金印章曰：“神仙符命。”此全真之所由始，其学本于老，而其说犹禅学也，佛老之外，又有此一学。（同上）

　　武城之东普光寺，行童元晖，近村王氏子，既作僧，嗜酒不检，一意狎游。年二十五岁得疾甚恶，还家困卧一寒暑，忽昏不知人，仰首长鸣，顿仆于地。腰脊下尾骨，痛不可忍，呼疡医孔彦璋视之，乃短驴尾自皮肤间突出。父畏丑状宣播，急掩其衣，愈痛切，复裸以示人，然后止。明日长尺许，又明日遍体生毛，头面已肖驴形。数日蹄躐俱备，两耳翘翘然，哮吼悲鸣，四肢据地，卓立俨成真驴。家人议欲杀之，寺僧不可，于是畜厩中，弗施辔勒。驴斯鸣不止，且乱啮人，试举鞍置前，则耸耳以待，若有喜色。负重致远，能日行二百里，凡十年，方死。（《彝坚志》）

　　巴东下岩院主僧，偶得一青磁碗携归，折花供佛前，经宿花满其中，异之。更置米，明日米亦满；复置钱，及金银，皆然，自此院中富盛。及院主年老，一日过江检田，怀中取碗，投之中流，弟子惊愕追惜。师曰：“我死，汝辈能谨饬自守乎？若藏之不密，适足以取祸，吾今弃之，盖不欲汝曹增罪戾也。”明太祖时，苏民沈万三家，有一聚宝盆，置少亦多。上闻之，取试无验，仍以还沈，复筑应天城。终疑此盆之异，复命取镇观音门下，因名曰聚宝门。并徙沈于南。观此则知主僧之有见。（《鸿书》）

　　姚少师道衍初侍燕邸，每夜梦与刘太保仲晦寤语，厥后现身佐命，恪守僧律。南屏西山，后先观化，两公之赐名，一曰秉忠，一曰广孝，岂非再世示现者欤？（《列朝诗集》）

　　南曲靖府真峰寺碑略云：“明正统中，真峰有镜中长老，昼夜不寐者四十余年。夜尝以素珠撤地，一一探之，仍集成串，以炼睡魔。某邑有节妇，年七十余，临终授百钱于子孙妇，光磨如镜，字迹尽灭。子孙妇不解所以，曰：”此我守节五十年，每中夜欲心一炽，即撒此钱于地，比暗中摸取完，欲火消矣。“（《啸虹笔记》）

　　姑苏刘昌自镇平赴南阳，至麒麟冈，见大冢数十被发，十三里河益多。又至三里河，则一草庵外，方琢石桥，且治碑纪建桥功，皆粗完。入庵中，惟一小童云：“有僧旦时入城矣。”问此大石从何来，曰：“在十三里河冢中所出，石上有流血被满。”问从吏此何为，曰：“当是杀牛马然。”刘大骇。又行一里，见僧与两人远来，使人召之，乃皆拜道旁，好言问之曰：“非造桥僧耶？”曰：“然。”又问从何得石，乃不能对，且诘何以血满大石，僧言有千户夜牵牛来杀之，就石上剥取皮耳。刘怒，使从吏送南阳府狱，盖护卫军也，皆坐如律。发冢夜杀牛，此岂小事？乃犹欲以建桥为功耶？本朝初年，一僧亻真日坐京师前门化缘，一侍卫下马问之，则五台山寺坏其二，募新之，需金三千。侍卫心动，为遍邀同志，捐金如数付僧。去后数载，侍卫告假游五台，至则先忆僧所住寺，单骑急往观所新寺，但见古刹颓落，荆棘遍佛殿。寺后忽有琵琶声，窥之，群妇歌笑也。急驰而返，遇旧僧，坚留之，众僧群集，灌之酒，锁一空房，以刀一，索一，药一封，听其自裁。侍卫悔泣，至夜半，忽见屋角有穴光射入，喜曰：“吾当从此出。”急以棹梯而上，甫出穴，和身坠，至山脚急走，呼从人执械柱，尽擒之，置于法。视所锁房，实坚密无穴也。（《樗乡集》）

　　程篁墩总角时，与老僧参禅，问何许人，曰：“江南。”僧曰：“江南草木耳。”程曰：“草木之中，惟吾独秀。”僧曰：“择其秀者伐之。”程曰：“伐为皇家作栋梁。”僧词窘，遂骂曰：“进三步必死，退三步必亡。”程曰：“横行三步又何妨？”僧遂瞑逝。（《万青阁偶谈》）

　　刘昼与高欢书，尼与优婆彝，实是僧之妻妾，损胎杀子，其状难言。今僧尼二百许万，并俗女向有四百余万，六月一损胎，如是则年族二百万户，验此佛是疫胎之鬼也。《大藏律》中佛告诸弟子：汝慎勿妄度沙弥尼，女人姿态难保，悦在须臾，以后菩萨不可妄度，是尼之丑行，亦佛之丑行也。（《疑耀》）

　　饶州有女尼，与士人张生私，因嫁之，有赠之诗者曰：“短发蓬松绿未匀，袈裟脱却着红裙；于今嫁与张郎去，赢得僧敲月下门。”为尼者诵此，亦增一赧云。（《驹阴冗记》）

　　成化末，千斤刘石和尚作乱，康都督率兵御之，召紫微山主僧惠通号小力禅，不往，请于朝，乃就命。康怒，列卒二百于辕门，见僧入，将夺刃乱斫以快意。僧语其徒曰：“康公意不善，吾不可不耀武以入。”乃手运棍跃入，至康公帐前，捷如猿猱，无能加以刃者。康乃起延坐，问僧用卒几何，曰：“吾率得四十，直入贼营，不用官兵，止用扶夫一百挑米。”僧入告千斤刘曰：“汝抗朝命，劳及老僧。今与汝约，各以毡裹兵器，醮灰试斗，身有白点多者为负，负则任汝料理，汝负当面缚以降。”贼许议，两人斗至暮而息；贼衣污满，遂诣军门降，诏授通指挥使，辞。乃于紫玉山创石佛寺，设巡司以防盗贼，至今给五品禄云。（《汇书一编》）

　　成化间，有富商寓京师西华门内，寺僧揣其赀重，商又单弱，与徒刺商，先刺死二仆，埋土中。越二日有贵客游赏过寺，一犬噬鸣不已，逐出复来，如有所诉。命人随犬去，至尸地以足抉地悲号，发之，二尸出。尸下有伸吟声，商复活，言僧杀之。闻于朝，诸僧皆斩。是岁例当度僧，以是罢不度。（同上）

　　正德间，山中大家请僧诵经于一楼上，女及笄，有时上楼拈香顶礼。僧忽推堕小婢。闭户淫女，声言击己则杀女，饮食皆以女故，绳挽自下。相持既久，忽有人定计，故扮盗劫其家，其魁是僧。僧故以其党，招僧下出亡，僧从之，被缚，公私交挞死。（《耳谈》）

　　正德时，西湖上有板庵，大觉禅师为神僧，创建佐国寺，极宏丽，而其资累数十万，皆其所遣木球使者，丐乞于诸檀越所得。使者大如斗，圆如球，绘以五采，无翼而飞，不胫而走。每到人家，若侯门戚里，富贾大商，以头点地，作叩首状。人皆笑迎，争为输金，即禁御清严之地皆入焉，喜舍尤多。今禅师示寂，而使者木球已槁，犹以高座重茵，供置寺中，人犹以名求观焉。（《耳谈》）

　　嘉靖癸丑，贼兵入犯苏松海滨，兵民败走者三十七阵矣。操江蔡公克廉募僧兵殄灭之，自后我师与贼战，多凯旋，自天员一阵始。先是贼寇首陷黄陂，杭郡守孙公，欲预备而无兵，与都督万鹿园养僧二百人于昭庆寺。三司官以僧为无能，与鹿园睹酒于涌金门，暗置教师八人，促鹿园召高僧一人与决胜。鹿园请孤舟，则一僧扬扬而来，教师各持棍合击之。孤舟以偏衫却棍，一棍为袖所裹，信手夺之，反击八人俱仆，三司击节叹赏。孤舟上堂排宴席，大呼曰：“公等何仇，令人计杀我耶？”鹿园语之故，孤舟乃已。贼犯杭城，三司令僧兵四十人御之，其将为天真天池二人。天池乃少林僧，于是交兵，大败贼奴。贼人走袭上海太仓，蔡公驻节于苏，带金币至杭，聘取僧兵。杭方戒严，莫肯与；鹿园无以谢蔡公，使人请月空等十八人，原非御寇四十人之列，三司遂听之。鹿园与月空曰：“尔至彼，宜以众寡不敌，缴礼币而善辞之，脱不允，可荐少林僧天员。”天员者，见讲《楞严经》于天池山中，乃将材也。月空见蔡公，辞不获，遂荐天员，天员就聘出山，乃五月十日也。蔡公馆之于瑞光寺，与月空同处。天员招选僧四十八人，拟立将领。众人以月空自杭来，乃客也，宜让为将。天员曰：“吾乃真少林僧，彼何所长，而欲出吾上乎？”十八僧自推八人，愿与校技。八人□以拳拳天员。天员时立露台，八僧自墀下历阶而上，天员以拳挥却，不得上。八僧走绕殿后，持刃从殿门出斫天员。天员急取殿门长闩横击之，众刀不得近，反为天员所击；月空降气求免，十八僧伏地称服，蔡大奇之，乃令月空领杭僧十八名，天员领苏僧四十八人，协力往剿。又选蛇山兵千人，与月空合为一枝，密催皮工造皮甲，竹工造毛竹甲。皮甲在内，竹甲在外。铁工造钢叉二十四把，钩枪二十四把，铁棍十二条，取靛青备诸身畔，各派兵器而演习之。六月初十日，遣哨六团，有贼百余人，奋力追击，贼惧而逸，止存母子船五只，钻木取火，烧其三，余二亦为风浪所粉。十一日，天员与朱指挥议往八团迎贼，留提管僧无极于六团下营。朱指挥先往八团，被贼伤杀部兵二十九人，时六合知县先被贼杀者，亦四十人矣。是晚僧兵至八团，贼闻之即走，天员引兵至一团之氵翁家港遇敌，已申时矣。天员率诸哨骑为先锋，月空等排阵于后。见贼下屋，天员心觉其设伏，即冲前堵定，不容埋伏。贼裹衣包为八扛饵我兵。天员令曰：“有抢财物者斩！”月空无极横列阵为长蛇之势，韩都司王守备等继其后，相离约百余步。阵法两人持长枪，夹一钩枪手于其内，稍退一步，钩枪之旁，长枪之后，铁棍砍刀相间而列，弓弩火器，左右参错。阵形既定，各食靛花一丸于口。贼首赵大王举扇招贼来战，诸贼约四十人，衣绿，排为一字形，当先，余六十人衣绯，列于左右。持兵仰天而揖，置衣包八扛于地。僧兵不为动，天员引骑兵左右闪开，贼先发矢，僧兵亦发矢。天员传令停射交锋，无极催阵，呼伽蓝三声，大喊：“杀杀！”长枪者奋勇前戳，贼舞刀乱砍，钩枪手随长枪而进，从隙钩贼之足。箭手发射，铁棍从钩枪而进，击死钩倒之，棍刀手继之。贼一眼欲支长枪，又欲却箭，不虞钩蛇循而至，不能更顾其足也。僧兵以靛青涂面，贼见青脸红布蒙头，疑为神兵，斩首四十余级。贼舍死溃围，骑兵开一角纵之，走匿一屋中。僧兵以火攻围，贼穿壁走，半陷入靛坑中，长枪刺杀之，仅二十余人，合守营者共五十余人。僧兵攻之急，一贼妇出视，乃赵大王妻也。僧某骁勇绝伦，持铁棍逾堑沟击杀之。贼夜奔柘林，杀一巡检，二弓兵，即如金山。天员休兵调养十五日后，引兵至金山，贼逃往嘉兴。僧兵追及之，汤总兵亦至，相合大攻，贼死二十余人，出亡被杀者，复二十余人。凡氵翁家港所逃，及老营之贼，悉剿灭无遗矣。计僧所伤亡者，四人耳。今之武艺，天下莫不让少林，其次为伏牛，伏牛亦学于少林者。其次为五台，五台之传，本于杨氏女所传杨家枪者是也。郑公若曾闻其事，而访天员，适与高僧翻阅《藏经》三千而遍，心闭气足，学有渊源，故临戎而变化不穷也。（《汇书》）

　　黄猷吉，清源人，为淮扬兵宪，以疾归，家居颇好道术，缁流羽客，无不接引。一日昼寝，有僧来谒，而阍者不为通，翌日至，又如之。僧叹惋曰：“吾以尔主好道，故来救其厄，今若此，信命也。”取笔题字数行于室东小庑而去。翌日立秋，其夜火发，宅产荡尽，独僧所题小庑无恙。阍者因具言所以，视其书曰：“坐不得，行不得，愁无心，口添画，大口小口，青黄共色。”有解者曰：“坐不得行不得，立也，愁无心，秋也，口添画，日也，大口小口，回也，青黄共色，绿也，凡染绿者，必青与黄合也，乃立秋日回禄也。”（《居东集》）

　　万历甲午，河南一方士，寓显灵宫道士房，道士出行淫，方士必悉知之，盖其腹中鬼语也。道士即致金币，求授其术，得之。因用符水于天坛僻地，杀一行路小儿，取肝心及耳鼻唇尖咒之，儿灵爽即归道士腹中，语世间祸福幽隐皆验，赚取资财无算。一日语道士某家好女，心正怀春，适其家人皆出，可往也。一往而交合，道士甚德之。忽在布遇其父曰：“公非某乎？我某也，为道士杀如此。”道士惊愕，莫能禁。父及逻者以闻于东厂大，并方士于他郡得之，论死置狱。儿犹语腹中曰：“勿杀之，我益无依也。”大以是受上赏。（《耳谈》）

　　姑苏山溏某寺僧，月夜遇美妇人至曰：“与良人反目，怒归母家，忽迷失道，身无所依，愿得假宿。”僧始拒却之，而心动曰：“汝但随吾影行。”至一庵，盖僧故所居空寂地方，欲解衣，忽其夫率群不逞，排闼入，缚僧曰：“贼秃！安得诱良家妇至此？”僧不能辩，但乞哀。旁一人曰：“可尽汝有，得释。”僧曰：“有面近百秉，皆出乞化，愿以谢过。”面既尽，始罢。后始知妇乃姣童，夫与群不逞皆优，尝入寺，垂涎其面而作此。（《小窗异纪》）

　　有僧异貌，能绝粒，瓢衲之外，丝粟俱无。坐徽商木筏上，旬日不食不饥；商试之，放其筏中流，又旬日亦如此。乃相率礼拜，称为活佛，竞相供养，曰：“无用供养我，某山寺头陀以大殿毁，欲从檀越乞布施，作无量功德。”因出疏令各占甲乙毕，仍期某月日入寺相见。及期，众往询寺，绝无此僧，殿即毁，亦无乞施者。方与僧骇之，忽见伽蓝貌酷似僧，怀中有簿，即前疏，众诧神异，喜施千金，恐泄语有损功德，戒勿相传。后乃知始塑像，因僧异貌，遂肖之，作此伎俩，而不食乃以干牛肉□大数珠数十颗暗啖，皆奸僧所为。（《耳谈》）

　　维扬木筏篷上，一僧击木鱼，数日不食，岸民业豆腐夫妇悯之，饮以浆。僧以银一锭为报，且告曰：“某日当飞升矣。”至期仍在，民诘之曰：“有夙缘未了。”问以缘何在，曰：“即汝店中少妇，但得交背和衣坐一夕，即了矣。”掷以五十金曰：“从我即携金去。”民贪其利，劝妇从之；其夜己代僧入篷击木鱼，至晓乃已。又三日，僧仍在，民又诘之，僧又掷五十金曰：“和衣坐缘未了，当脱衣一夕即是矣。”民许之，入篷代敲鱼如前，至晓，僧已拐挈其妻，并前银俱去矣。（《鹏升集》）

　　禅师沈莲池杭郡秀才，与诸友课文，闻一友死，即感怆投笔。披缁坐蒲团十年，通慧知未来事。同邑吏部郎虞公淳熙始欲北面从其教，禅师曰：“不可，君贵人，明年登第矣。”既之京试毕，其试题并虞试文，皆从杭录就，因虞使驰寄虞，谓已中也。虞大喜，校己文不差一字，是年果中。禅师嘉靖乙未生，居杭深山寺中，缄口不言休咎，人所供施甚饶，皆以施游僧，以千计。蕲水徐进士恒庵令仁和，尝邀致客榻数日，问能了生死否，曰：“出家三年，已了生死，至今所不尽了者，名根耳。”虞公前身为杭城老僧，其祖尝供奉之，将化，言往虞宅而虞生。（《耳谈》）

　　万历末，浙绅为沈莲池奏请封禅师，时批本内决，郑妃手批曰：“姓尚未除，何得云禅？”遂不允。

　　●卷十一。泛叶寄寄园主人曰：“徽处万山中，其田土所产，啬于他郡；生其间者，不得不裹粮服贾，奔走四方以谋食。而老儒宿彦，自蒙童读书，至老死未尝暂释，著述充栋，不肯一俯首就试有司，讲学书院，自紫阳、还古而外，所在多有。顾海内士大夫之与徽人接者，往往奔走四方之人居多，而深山穷谷中宿儒，不得一叩其姓氏；遂并我考亭夫子、篁墩、正希诸先生，概目之曰徽人耳，不亦诬欤？首辑新安理学，次辑故老杂记若黔兵始末，则乡先生之有功于桑梓，不可不附而存之。”

　　◎新安理学新安自紫阳、峰峻先儒名贤，比肩接踵，迄今风尚醇朴。虽僻村陋室，肩圣贤而躬实践者，指盖不胜屈也。呜呼，千秋具在，岂徒尚口。前徽不远，有志当型。略撮世所共尊者数人可以兴矣。

　　朱子名熹字仲晦，婺源松岩里人。五代有朱石寮者，仕为婺源镇将，因家婺源，历传至森，仕宋为承仕郎。森生松，松年逾髫髻，以上舍登第，授建州政和尉。以父丧值乱，寓州之崇安，服除，调剑州尤溪尉，监泉州石升镇。建炎间，告归十余年，绍兴四年，内翰纂密言于上，召试馆职，除秘书省正字。明年车驾还临安，上言甚切，至迁尚书度支员外郎，兼史馆校勘，历司勋吏部两曹，兼领史职如故。后以抗疏阻和议，出知饶州，请告老，得主管台州崇道观。初松交吕广问欢雅，游于萧觊、罗从彦之间，大明六藉要旨，而徽之理学，实松有开其先云。松力行砥砺，尝自谓性卞急害道，因取古人佩韦之义名斋，所著有《韦斋文集外集》。建炎四年庚戌，九月十五日甲寅，生熹于尤溪寓舍。先是松生时，婺源城有白气如虹，自井出；至是熹生，复有紫气如虹，自井出，腾上光星日，因名之曰虹井。绍兴四年，熹入小学，通《孝经》大义，从群儿游，独以沙立八卦，端坐视其悱心者。初松疾革时，以后事属少傅刘子羽，语熹曰：“胡原仲、刘致中、刘彦仲此三人学有渊源，吾即死，往受学焉，汝其念哉！”松卒，熹乃往依刘子羽，居崇安，从学于三君子，遂筑室于西塔山。十七年其秋通藉建阳，举于乡。十八年举进士，二十年春归婺源展墓，以张敦赜所赎归父质田，请族父老主之，供祭祀事。二十一年授同安主簿，将起同安，愍学者之不达其指而道悖，乃师事延平李愿中，独得宗旨，为学始就精实，而会理一分殊矣。治同安取令甲邑簿所当为者，大书揭之楣间。其后六年，为隆兴元年孝宗即位，数召入对言时事，请祠监南岳庙。三年如长沙访张┉，讲喜怒哀乐未发之旨，留两月去。道昭武谒黄端明，偕┉登衡岳之山，除枢密院编修官，归崇安。四年崇安饥，请贷粟于府以赈，其冬民愿归偿贷粟；太守王淮令留之里中，而上其籍于官，社仓之议，始于此。五年遭母祝氏丧，乃述往事，思来者，喟然兴叹曰：“先大夫有言，自两程夫子殁，有能绍道绪，正《易传》，述诗书礼乐之际，意在斯乎？予其何敢忽诸？”于是修旧起废，据仲尼之素功，上自羲氏，下至于兹，靡不罗罔研镜注疏而轨之正，以垂六艺之统纪。自是弟子日亲，抠衣至自远方，莫不受业焉。九月有旨，特与秩，改宫观，辞，淳熙元年夏拜命。明年夏吕祖谦请造讲学于寒泉精舍，祖谦别去，饯之，至鹅湖，陆子寿子静来会讲无极太极，未合并而去。五年遣知南康军，置奏减星子县税钱，立周程祠，复白鹿洞书院，身为劝驾，诸生自以为得师。八年二月，熹与子寿子静复会于南康，议论乃多有合者，特请子静升讲以发明之。是年秋，除直秘阁，改除提学浙东常平茶盐。九年夏诏捕蝗，熹言于宰相，行社仓之法。又言绍兴和买害民，台州丁钱当免，及前知台州唐仲友不法事。其年秋，除直徽猷阁，改除江西提刑。十五年夏，除兵部郎官，与兵侍林栗讲易不合，以足疾乞祠。明年春诏与宫观，是时始出《太极图通书西铭解义》，授学者。十六年春，除秘阁修撰，屡乞祠不许。光宗即位，诏许之，仍直宝文阁，令学士院降诏奖谕，转朝散郎，赐绯鱼。其年秋，除江东运副，又辞，冬改知漳州。二年春，乞补宫观，四年春，差主管南京鸿庆，冬除湖南安抚。先是使人自金回，问：“朱先生安在？”以故有是命。宁宗初，除焕章阁待制侍讲，冬奏事便殿，辞，改说书。差遣上孝宗山陵议状，诏进讲太学实录院同修撰，辞，不许，封婺源开国男，食邑三百户，入内院，除宫观。顷之，除宝文阁待制，知江宁府湖北安抚。庆元元年，三乞致位，其年冬，诏充秘阁修撰如故，祠宫观；比冬值韩胄禁伪学，罢祠。四年乞致仕，明年夏许之。六年春二月辛酉，定《大学。诚意章》，其后三日甲子，以疾终于正寝。是日大风拔木，洪水溃，山崩，年七十有一，墓建阳唐石里之天林谷。初熹展墓婺源，有终焉之志，其徒蔡氏力挽归闽云。嘉定元年，谥曰文，封信国公，绍定间改封徽国公，从祀夫子庙，后赐所居里额曰文公阙里。元至正间，追谥熹父松曰献靖。熹长子塾先熹十年卒，次迪功郎，监湖州德清县户部新市犒赏酒库，后十一年卒。次在字敬之，承议郎提举两浙西路常平茶盐公事，历官至工部侍郎，封建安侯，卒赠银青光禄大夫。熹从孙曰洪范，家贫苦学自忍，常馆于胡舜卿，授以《易》学，舜卿卒，洪范以《易》授舜卿子。宝元年登第，授为武夷书院山长，一轨于古道，时人高之。熹十世孙曰稳，明天顺丁丑进士，历福建都转运盐使司运使，以廉能称。稳弟懋以先贤子孙，例入太学，授永年县丞。懋弟桢由县学生贡入太学，以先贤后，乞奉祠授本县学训导。桢从侄焰例入太学，授瑞州府知事。熹十一世孙曰诚，为太医，曰墅为博士，告老，子镐嗣。先是武宗末年，载铣、汪玄锡、王定后先奏请以朱子继孔子者也，重朱子所以重孔子，重孔子所以重道也。孔氏嫡长之裔，居浙衢州，其支庶亦常他徙。而后居鲁之曲阜，累朝录荫，惟曲阜子孙，世袭公爵，而衢不与，以阙里为重故也。今朱氏婺源，即孔阙里，闽之建安，即浙衢州。朱氏子孙，在建安者，恩典已隆，而婺源子孙，顾未得录荫一人；其轻重缓急之序，甚有遗憾，甚非所以处朱氏于孔子之门也。嘉靖即位之元年，乃下诏曰：“以文公次子之后，嫡孙一人为博士官，俾奉祀事。”论曰：“余尝谒武夷精舍，览寒泉、考亭诸胜，之南康，寻白鹿洞遗迹，之湖南瞰岳麓书院以上，驰神于恒岱太华邹鲁间，未尝不低徊留之。登降趋跄，仰窥道德为象，自伏羲以来，如作家者，盖有三大开辟焉：尧舜之精一，开辟一候也，夫子之求仁，开辟一候也，朱子之存心致知，开辟又一候也。尧舜之时，如元之元，孔子之时，如元之会，朱子之时，如元之运，其将以渐而华实矣。是三世家者，固元气之流行于宇宙间，其立极固同也。矧我徽为先世桑梓之乡，得游从于阙里，其景仰至止，又当何既哉？”（《朱子世家》）

　　司马公自破其凡例，跻孔子于世家，其只眼如箕，即其推尊至圣一副钜识也。王半山强作解事，妄肆讥评，贻笑千古矣！不知理学真源者，乃欲袭唾余以立新异，噫！何天下半山之见之多也？

　　准御史王完奏，下所司，随据本府知府张芹保奏，朱墅系文公十一代嫡派孙，世居婺源，相应主祀。嘉靖二年，奉旨朱墅准与做翰林院五经博士。三十七年，又用本学训导席端言，俾世荫录勿绝，爰建署于县治大街，朝贺如有司，国朝因之。明朱墅字原静，嘉靖二年袭。朱镐字以中，嘉靖三十五年袭。朱德洪字宏甫，万历二十四年袭。朱邦相字君辅，崇祯元年袭。国朝未煌字炜臣，顺治十三年袭。朱坤字广舆，康熙五年袭。（《婺源志》）

　　程大昌字泰之，生休宁南乡会里。十岁能属文，登绍兴进士第，积官宣奉大夫，龙图阁学士，封新安郡公，赠特进，谥文简。大昌慷慨笃学，于古今事靡不考究，论著追配古作，有《禹贡图论》、《毛诗辩正》、《演繁露考古篇》、《易老通言》、《易原雍录》、《北边备对》、《尚书谱》，及文集，又为山川地理图，就经筵进呈。（《府志》）

　　休宁理学九贤坊，以程文简公为首，盖朱子而外，皆其卓卓者也。公勋业烂史册，从数百年，又有襄毅、篁墩父子两尚书，程氏何多贤哉？九贤坊在休东门外，去寒舍旧市五里许。公与吴学士儆，程公若庸，陈公栎，倪公士毅，朱学士升，及余祖东山公氵方，汪公循，范公准。

　　竹州先生吴儆，初名祢，字益恭，为休宁商山远祖。儆幼与兄俯齐名，太学为之语曰：“眉山三苏，江东二吴。”登绍兴进士，通判邕州，时南轩张先生经略岭右，遇疑事必咨。儆且以书告朱文公熹曰：“吴益恭忠义果断，缓急可仗，未见其匹。”荐于朝，得召对。张┉以五峰知言，授之，且书“孔子之刚，曾子之勇，南方之强”三言以赠，儆受教而行。见孝宗首陈恢复大计，授广南西路安抚，以亲老请祠，终于家。宝四年，曾孙资深以儆平生著述进表，赐谥曰文肃。所著有《竹洲集》三十卷，《棣华小录》，及尝为《尊己堂记》，恳恳人爵天爵之辩。文公读之，喜曰：“往者张荆州吕著作称吴邕州之才，今读其文，有以见其所存矣。”（同上）

　　汪莘字叔耕，休宁西门人。幼不羁，长卓荦有大志，不肯降意场屋之文。退安丘园，读《易》自广，凡韬钤诸书，靡不究习。屏居黄山，嘉定间，诏求言，遂三扣阍，论天变人事民穷吏污之弊。杨慈湖、真西山见曰：“真爱民忧国之言也！”不报。时朱子召赴经筵未至，莘逆通书，言：财不待先生而富，兵不待先生而强，惟主上父子之间所不能济者，待先生而济。若惮于为父子深爱之本，而利于为体貌臣工之末，以是为治，未有能久者。今日之事，先生建明稍缓，窃恐言者已伺其后，是非不能为天下学道者之地，亦恐不能为后世学道者之地。朱子深重之，用其言。徐贰卿谊帅江东日，谓其履行素高，移檄本郡，使备笔札，抄录著述，欲以遗逸荐于朝，不果。筑室柳塘上，自号方壶居士，著有《柳塘集》。（同上）

　　先生隐柳塘著书，今遗址犹曰柳塘巷，曰硕儒里。每过其地，忆前辈风流，辄低徊不能去。

　　程若庸字达原，休宁汉川人，从饶双峰、沈毅斋游，得闻朱子之学。淳丁未，为湖州安定书院山长。庚戌冯北山去疾，创临汝书院于抚州，聘若庸为山长，买田宅居之。咸淳戊辰登进士第，为福建武夷书院山长。若庸累主师席，及门之士最盛，在新安号勿斋，学者称勿斋先生。在抚州号徽庵，以寓不忘桑梓之意，学者称徽庵先生。如吴澄、程钜夫、范启、金若洙、吴锡畴皆其高弟，所著有《性理字训讲义百篇》，及《太极图说》、《近思录注》。（同上）

　　徽地瘠人稠，往往远贾以逐利，侨居名都大邑；天下之与吾徽人接者，几尽疑为膏腴中人，遂使徽之孤寒士，辄不欲以徽人称。不知深山穷谷中，冻饿穷经虽三公莫足易者，惟吾徽大有人在也。因程公自号徽庵，附寄一慨。

　　徽山有黄山、白岳，水有练溪、新安江，勋贤有程忠壮、汪忠烈，正学有朱徽国。以下文章节义，自吴少微以及金正希，代不绝踵，而世顾目之曰徽人，曰朝奉若而人者，非徽人朝奉耶？况黄山、白岳灵奇甲东南，胜朝重科名，亦有兄弟九进士，四尚书者，一榜十九进士者，乃风雅如汤临川先生，亦不精察，有诗曰：“欲议金银气，多从黄白游，一生痴绝处，无梦到徽州。”得毋贻笑山灵？

　　胡方平字师鲁，号玉斋，婺源梅田人。初，德兴沈毅斋贵瑶受《易》于董梦程，梦程受朱熹之《易》于黄斡，而方平又从学于梦程贵瑶。研精易旨，沉潜反复，二十余年，尝因文公《易本义》著《启蒙通释》，又有《外翼》四卷，又有《易余闲记》。其言曰：“朱子言《易》开卷之初先有一重象数，而后《易》可读；《启蒙》四篇，其始明象数，以为读《本义》而设者与？象非卦不立，数非蓍不行，象出于图书，而形于卦画，则上足以该太极之理，而《易》非沦于无体。数衍数蓍策而达于变占，则下足以济生人之事，而《易》非荒于无用。明乎此，则《本义》一书，如指诸掌。”子一桂字廷芳，《易》学得于家庭。宋景定甲子，年十八领乡荐，试礼部不第，入元退而讲学，远近师之。尝入闽，博访诸名士，以求文公绪论。建安熊去非方读书武夷山中，与之上下议论，归则裒集诸家之说，以疏诸子之言，为《易本义附录纂疏》、《本义启蒙翼传》。其言曰：“《易》道有四，象为要，《易》学有四，占为难。朱子《启蒙本义》专主卜筮，《本义》又专以象占示训，盖皆引而不发，待学者自悟尔。”又著《诗传附录纂疏》、《十七史纂》、《人伦事鉴》、《历代编年》诸书，并行于世。居之前有二小湖，自号双湖居士，远近师之，称双湖先生。（同上）

　　云峰先生胡炳文字仲虎，考川人。幼嗜学，父母恐其成疾，欲止之，乃以衣蔽窗隙，终夜默诵。既长，笃志朱氏之学，上溯伊洛，以达洙泗渊源。凡诸子百氏，阴阳医卜，星历术数，靡不推究，四方学者云集，尝为信州道一书院山长。其族子淀建明经书院，以馆四方来学士，炳文署山长为课试，以训诸生。调兰溪洲学正，不赴。所居扁曰随斋，于四书诸经，会集众说，参考以求其通。余干饶鲁之学，本出朱子，其为说多与熹牾，炳文深正其非，以故作《四书通》，往往发其未尽之蕴。又作《易本义通性理》，及《朱子启蒙》、《易五赞通释》、《春秋集解》、《礼书纂述》，自以更易未定，门人亦有得其稿者。又有《大学指掌图》、《四书辨疑》、《五经会意》、《尔雅韵语》、《云峰笔记》文集二十卷，卒谥文通。（同上）

　　双湖先生与云峰先生，俱能力肩正学，有功后进，至今读其书，咸耸敬焉。识者谓朱子余芬，钟婺居多。

　　陈栎字寿翁，世居休宁之藤溪，甫三岁，祖母吴氏，口授《孝经》、《论语》，辄成诵。七岁通进士业，师乡先生黄常甫，常甫出于婺源滕氏，私淑朱子，故栎学有源委。宋亡，科举废，慨然发愤，致力于圣人之学，谓朱子殁未久，而诸家之说，往往乱真。乃著《四书发明》、《书传纂疏》、《礼记集成》、《论孟训蒙》、《口义书解》、《深衣说》、《读易编》、《读诗记》、《六典撮要》、《三传集注》及《增广通略》，亡纂数千万言。凡诸儒之说，有畔于朱氏者，刊而去之，其微词隐义则引而伸之，其所未备者，复为说以补其阙。于是朱子之说，大明于世。延初，诏立科举取士，有司强之，试乡闱中选，不复赴礼部，教授于家。日用之间，动中礼度，与人交不以势合，不以利迁，善诱学者，谆谆不倦。临川吴澄尝称栎有功于朱氏为多。凡江东人来受学者，尽遣归栎，所居堂曰定宇，学者因称定宇先生。元统二年卒，揭斯志其墓，与吴澄并称曰：“澄居通都大邑，又数登用于朝，天下学者，四方来归之，故其道远而章，尊而明。栎居万山间，与木石居，而踪迹未尝出乡里，故其学必待其书之行，天下乃能知之。及其行也，亦莫之御，是可谓豪杰之士矣。”从侄光博洽群经，罗网百氏，朱升赵氵方多所取正，隐居教授，人以书厨目之。（同上）

　　定宇先生为朱子功臣，著述俱极中正，《四书大全》所引新安陈氏说颇多。

　　倪士毅字仲宏，休宁倪于人也。其先三世，皆以经学教授乡里，士毅世其学。及长，潜心求道，师乡老儒朱敬舆、陈定宇，学益以充，教授黟下阜，黟人化之。所著有《四书辑释》、《历代帝王传》、《授图说》、《道川集》。（同上）

　　士毅公幼子尚氵直尝校定余东山公《春秋集传》。
</div>
    <div class="pagination">
<a href="寄园寄所寄_page55.html">上一页</a><span>...</span><a href="寄园寄所寄_page51.html">51</a><a href="寄园寄所寄_page52.html">52</a><a href="寄园寄所寄_page53.html">53</a><a href="寄园寄所寄_page54.html">54</a><a href="寄园寄所寄_page55.html">55</a><span class="current-page">56</span><a href="寄园寄所寄_page57.html">57</a><a href="寄园寄所寄_page58.html">58</a><a href="寄园寄所寄_page59.html">59</a><a href="寄园寄所寄_page60.html">60</a><a href="寄园寄所寄_page61.html">61</a><span>...</span><a href="寄园寄所寄_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
