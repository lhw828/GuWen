<!DOCTYPE html>
<html>
<head>
    <meta charset="UTF-8">
    <title>德育古鉴 - 第 1 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>德育古鉴 - 第 1 页/共 13 页</h1>
    <div class="content">　　德育古鉴　　清 史洁珵（玉涵）辑 

　　原序 
　　旧序 
　　重印序 
　　孝顺类 
　　和睦类 
　　慈教类 
　　宽下类 
　　劝化类 
　　救济类（上） 
　　救济类（下） 
　　交财类 
　　奢俭类 
　　性行类 
　　敬圣类 
　　存心类 
　　附录一：三破．七辩 
　　附录二：立命说 
　　附录三：净意说 
　　附录四：功过格 

　　原序 
　　清康熙．史洁珵 

　　功过格之书，其来尚已。周濂溪先生云：「正初学入德之门。」邵尧夫先生云：「可以扶经翼传。」杨龟山先生云：「指点善恶，历历醒人，读之如闻清夜钟。」朱晦翁先生云：「四书为理，此格为条，初学不可一日不置案头。」盖古之君子，未有不从绳趋矩步，日积月累，而克底于有成者也。乃近世悠悠，瞀焉罔觉，甚者非笑而诋毁焉。或则半信而半疑焉；或亦心识其然，因循而废阁；或又始奋而终怠焉。嗟乎！斯学之弃置于天下也久矣！为是者有本有原，不明其理、不信其事之过也。夫理，幽而难知也；事，显而易见也。考之往古，而有其事焉。其事可传，其理可传也。采之近今，而亦有其事焉。其事不诬，其理诚不可诬也。就其不诬而可传者，以为不诬，而不必尽传之。概以与吾党共信而明之，则余功过案之辑，所以不病其琐，而又不虞其漏也。说在乎陈眉公之序世史矣！其言曰：「史者，古今之大帐簿也。」夫作善作恶，小德小过，总之皆上帐簿之人也。二部童子，日游夜游，并世所称台彭司命，皆记帐簿之人也。上而天帝，下而阎罗，算帐簿之人也。阳报阴报，降殃降祥，结帐簿之时也。而予则间录其帐簿所传一二宗，以为天下后世一称述者也。戒之戒之！鬼神在上，本心难欺。入圣入禽，无非在我。为善纵未必得福，世无可不为之善；为恶纵未必得祸，世无可为之恶。而况为善则必得福，而可有不为之善；为恶则必得祸，而可有或为之恶耶！凡我人斯，庶共勉之。康熙九年二月宜兴史洁珵题于贻谷堂 

　　附纪 

　　先大父手辑《感应类钞》，载阅寒暑。书成，缮写三巨册，躬形弗怠。年五十，始得嗣。又八年，书稿克付剞劂，基月而产先子。后犹及见两子成立，弗替诗书。先子尝称是编为吾家积庆之验，所以训诫不肖。崧辈惟恭承大父志是亟。崧不逮事大父，然遗言往行，闻诸庭塾之训甚详。缅怀大父蚤弃诸生服，偕先哲硕儒游。循习复七良规，静中有善无恶。是编诸所纂辑，悉本斯志，从事其间而获禔福者，弥复不浅，今亦何能殚述。自雍正癸卯，友人吴中杰绍良氏忽有感验，为补镌立命说，请复印行是编。厥后崧家与同善诸子所印行，不下万本。比因王君瑄、汪君庭槐等愿益广其传，公捐资费，延客续印；且将囊百千部以行诸远。崧窃喜大父乐善之志，久而益着；而王君、汪君暨诸相好之同善集庆，尤为无量也。爰略书颠末。至大父与先子昆弟，两世之文学行谊，则已见吾师储画山太史所著之息庵道人传。又瞿君时夏尝并撰澹园、礼存两先生家传，兹弗复赘云。 

　　乾隆二十年岁次乙亥十一月朔旦　孙男　崧峻升　字昭　百拜谨识 

　　旧序 
　　清光绪．聂缉规 

　　《感应类钞》一书，宜兴史玉涵先生所辑也。其书以「功过格」为之纲；叙述往事，为「功过案」以为之目。为类十有二，为条二百九十有六，间以己意评骘之，终之以净意、立命、改过、积善诸论说。盖将以发明天人感召之理，示天下以善恶之分途。其心则释迦普度众生之心，其道即宣圣有教无类之道。其旨微而显，其事信而征。其语取平易而近人，其理合劝惩而并用。固宜其如日月之经天，江河之行地，历百世而不易矣；何至于今日，而其不绝者乃如线耶？盖果报之说，向为儒者所不谈。近世发明科学，由理想而进实验，穷极技巧，至于不可思议，一切吉凶死生鬼神之说，胥不足挂通人齿颊。有语及者，闻之率揜耳走，以为非迂即诞。论者方幸为民智既开，致太平有日；而孰知世道人心，实已堕坏于冥冥之中，岌岌焉不可以终日。有心人所为急起直追，不得不于举世波靡之余，系千钧于一发。此余所以有重刊是书之举也。夫余亦岂乐为此迂诞之言哉？良以福善祸淫，尚书之古义；优胜劣败，天演之公言。人非至愚，固无不喜福而虑祸、好胜而恶败也。顾喜之者未必得福，而或以之贾祸；好之者不必皆胜，甚且因而致败。此岂其求之有未至哉？则以未得求之之道耳！夫有求之之道而不知求之者，下也；率其求之之道以为求者，中也；心无所求，而自然中乎求之之道，卒不啻如其求以偿之者，上也。上焉者，有是书可也，无是书亦可也。下焉者，虽有是书而若无焉。其诸其为中人者，不可无是书乎！世界大矣！民生众矣！圣贤仙佛，既旷世不一觏；元恶大憝，亦戾气之所特锺。凡夫圜颅方趾，负气含生，类皆具可圣可狂之质，居近朱近墨之间。诱而进之，可以胥天下而为善人；放而纵之，亦可以胥天下而为恶人。夫至于胥天下而为恶人，则虽有至坚之械舰，至巧之工作，亦岂可一日立于天地之间？吾恐人类将由此而灭绝，而岂仅种族强弱云尔哉？宜兴史先生之辑是书也，成于康熙九年。其时鼎革未久，海宇骚然不靖。其蠢顽者，方将啸聚山泽，乘间窃发，饱锋镝，膏原野，以为得志；而豪杰功名之士，亦惟以勘定祸乱、辅佐太平，夸耀其勋绩。谁复留意于是书者？而先生独不避迂诞之诮，孳孳汲汲而为之，以行于当时，垂于后世。其所以有补于世道人心者，功岂在禹下哉？以今之时，视国初之盛，固知其不逮；而世局之日变而日新，愈趣而愈下，其存亡绝续之几，更间不容发。吾为此惧，吾益不得不体先生之意，而广是书之传。先生有言：「借富贵福泽以使人积德累功，非借积德累功以使人富贵福泽。」固明明为中材者也。天下之人，中材为多，窃愿与普天下中材人共读是书也。其有以吾为迂诞者，吾又悉辞。光绪三十二年闰四月衡山聂缉规序 

　　重印序 
　　民国．聂其杰 

　　德育古鉴，原名感应类钞，先君尝序而刊之。民十八予重刊印，改名德育古鉴。其时新潮流正激，有欲尽打倒旧文化之势，于佛法及感应因果之说，尤所疾视，故将原书中太上感应篇删而不印，亦由此苦衷也。其书后经印光老法师所称许，由弘化社重印多版，共数万册之多。而原排时讹字极多，殊为缺憾。久思重印，而卧病十年，未能着手。今春以此意函告江阴钱晓朕居士，居士遂为校正讹字，爰即付刊，并将太上感应篇补入，以复其旧。太上感应篇者，原出抱朴子，述汉世道戒之文。其言「祸福惟人自召，报应如影随形」，详列条戒，深切明显。其中精理名言，多与佛儒经论相发明。比之佛法，虽大小精粗不同，然通俗易解，最便初学，故宋史收入艺文志。宋儒虽多谤佛老，然周子邵子（皆二程之师）及刘屏山先生（朱子之师），则崇信佛法，躬行实践。周子、邵子、朱子及杨龟山先生，皆称美功过格，谓可以扶经翼传，为初学入德之门。功过格实发明感应篇之旨，引伸其戒条于日用常行之事者，尤为平实切要，宜其为诸大儒所推重也。乾隆时惠定宇先生，以五经四书语注感应篇，自是士林推重，多有能背诵者。予幼时遵庭训，亦每日背诵斯篇，与经书同。而其能使人崇信者，尤得力于感应篇图说，于善恶报应，逐条引证事实，易于起信。先君昔年尝精印数万册，于每届科场，普赠各考生；家慈则于夜间为予兄弟讲之。回思数十年来，有所忌惮，幸免大戾者，此书之力为多也。感应类钞，则以功过格为纲，以史料事证为目。但取材更精，文雅驯而事翔实，于文学程度较高者更为适宜。在今日一般学生，似为难读；然吾国文化必有昌明之时，此书终必为世所重。昔曾文正公早年读袁了凡立命说，遂有志学圣贤，改号曰涤生（见求阙斋日记省克门）。公撰纪氏嘉言序，深以佛氏因果祸福之说为善，谓其警世之功，与吾儒同。晚年日记，犹言生平愆尤丛集，撰联自警（联附后）。然则公之学修，始终得力于了凡之学；即因果祸福之说也。故公之为学，务实践而不托空言，以视一般程朱家之争门户意气，而鲜实效可称者，度量之相越何其远也。程朱学者好为高论，动言人不当欣于福而为善，畏于祸而始不为恶，故了凡之说，每为人所讥诋。而不知以欣畏劝人，莫先于孔子。「积善之家必有余庆，积不善之家必有余殃。」非孔子言乎？「作善降之百祥，作不善降之百殃。」非文经乎？以文正之贤，犹赖于因果祸福之说以资警策，而谓凡庸之材，不必有所欣畏而自然能为善不为恶乎？范文正公撰窦燕山传，盖欣慕其为人，述之以劝世，使人知乐义好善者之终得善报；而公之生平行事，亦即步趋窦氏之所为。范曾两公之学修事业皆震古烁今，而其能致此者，则由于确知因果之说有征，故为善去恶之心出于真实；彼不信因果，无所欣畏之流，能如是乎？至于社会堕落，道德沦丧，以有今日之现象，皆由不信因果报应之所致；则此辈邪说阶之厉也。近日佛法虽较前为盛，大抵陈义甚高，而忽于实践。口常说空，心实着有，非法之想，鲜有能舍；亦由不明因果之义所致。善乎印光老法师之言曰：「因果者，世出世圣人警世之微权也。」又常引梦东禅师之言以教人曰：「凡善言心性者，决不离弃乎因果；好言因果者，终必大明乎心性。」窃尝思之，范曾两公与袁了凡先生，皆由因果以明心性者也。夫明心性者，不必言之太高。从儒功言之，诚意毋自欺，即明心性之澈始澈终功夫也。夫「毋自欺」亦非大难之事，然未易一遇其人者，何也？盖必实有所畏，其毋自欺乃真。故大学言诚意之功，必曰：「十目所视，十手所指，其严乎！」此所谓天视天听也，亦即畏天命也。换言之，即畏因果报应也。今日物质学家谓天茫茫无知，故赞美程朱之专穷物理，诋佛法，谓无鬼神、无因果，故相与造恶犯法，为害群众。而口称为人民谋幸福，他人耳目所不及，则彼无事不可为。其所以敢自欺欺人者，谓因果无凭、天道不足畏故也。然则今日而言正人心、挽颓俗，舍发明因果之说将何从哉？此书包含感应篇、功过格、了凡四训诸篇，允为因果感应书之最精者，爰集好善诸君子精印而广传之。予所敢断言者，道德之标准，千古不变，假令有如范曾其人者，复生于中国，仍当以此类之书为入德之门；贤父兄而欲培成子弟之德性，亦必有赖于此书以辅翼六经，庶几育成美材也。民国二十八年己卯孟夏聂其杰倚枕力疾草 

　　【附录】曾文正公联语：「莫苦悔已往愆尤，但求此日行为无惭神鬼；休预怕后来灾祸，只要暮年心气感召祥和。」 

　　谨按同治八年八月求阙斋日记有云：「回忆生平，愆尤丛集，悔不胜悔。而精力疲惫，更无晚盖之力，乃作一联。」（如右）公尝云：「怀忮心者，有不测之祸。」晚年日记及书扎，犹屡言忮心克除未尽，并作忮求诗，以诫诸子，言之痛切。盖一切阴恶多从忮心而发，此所言灾祸，即谓忮心有不可逃之恶果。所言祥和心气，即从不忮体验而来。公日记又云：「至淡以消忮心，一乐也。」足见公晚年心气，无愧无怍。而犹以克除未尽告人者，正其诚意（即净意）功夫之表见也。圣贤克己功夫至真至切，故心气有微细之不纯，能自觉知；吾辈自恕自欺，虽满腔意恶，而不自见灾祸之来，不知其为自因自果也。此联是立命说中感应之义，亦即实行俞良臣净意之说。两文皆发明佛儒修持之精义，而常合刊于一册。于此又足见文正之成就，实得力于此两文也。其杰敬注。 

　　功过案 
　　宜兴史洁珵玉涵评辑 

　　孝顺类 

　　颜光衷曰：天下那有不孝的人？虽有不孝的人，而称之孝则喜，名之不孝则怒且愧。充此良知，便是大孝根苗，只是习心习气不能自化，所以依旧不孝也。夫不孝之所以习成者，约有数端：一曰骄宠。为父母怜爱过甚，常顺他性子，让他便宜，任他佚豫。骤而拂之，则便不堪。人前出言稍有差错，父不忍唐突于子，而子乃敢唐突其父。积此骄纵，他人处展不得手，独父母处展得手。遂真谓老年人无闻知矣！一曰习惯。语言粗率惯，便敢冲突；动作简易惯，便敢放肆。父母分甘绝少惯，遂不复忆其甘旨；父母扶病任苦惯，遂不复忆其痛痒。一曰乐纵。见同辈不胜意气，对双老而味薄。入私室千般趣态，映高堂而机窒。甚且明以父母兄弟为俗物，不乐相对，则岂有孝弟之念由中而出也？一曰忘恩、记怨。夫恩习久愈忘，怨习久愈积，人情然也。故一饭见德，习久则餍嗛起；一施感恩，常济则多寡生；一迎面见亲，累日则猜嫌重。况父母兄弟，生而习之。以亲爱为固常，且有忧我而获拂者矣！以训迪为聱牙，且有誉我而被厌者矣！以任劳庇护，极念经营为平等，且有强与吾事而怒耽者矣！眼前大恩，恬然罔识，况能推及胎养之劳、襁哺之苦、弱质惊魂之痛者哉？一曰私财。财入吾手，便为吾有；而在父母手者，又谓应以与吾也。财足则忘亲，财乏则觊亲，求财不得则怨亲。亲不能自养，而待养吾财，则益厌亲。甚且以单父只子，而因财相夷者矣；少长互推，而弃亲不顾者矣！亦思身谁之身，财谁之财？我不带一钱来，而襁哺无缺以至今日，谁为者乎？一曰恋妻子。有美味钱财，欲以娱妻宠子；有良辰佳会，欲以拥妻抱子，而悦亲之念遂微也。不思子为我子，而我为谁子？亲子我，而我不顾，则我亦何赖有子哉？夫妻和好，固是一家乐事，然当呱呱待哺，便溺未分时，妻能顾复我耶？父母看得子成人，娶得媳妇，不胜终身之喜；乃有妇而亲，反不得有子耶？一曰争妒。天之于物也无私盖，而栽培倾覆，物自为分；父母之于子也无私爱，而顺我逆我，子自为异。若顺我者爱多，逆我者爱少，此亦天下之大公也。人子而失爱于父母，便当自怨自艾，平心静气，深思何以失爱之由。纵使大节未尝有异，而语言气度、声音颜色，必有大不妥者。但能起敬起孝，久之自然和顺。若见兄弟之得爱，而耽耽侧目，齮龁不平；父母知之，岂不益加嗔怒？因而桀骜怨怼，其不流为大不孝者几希矣！数者，为人子者所当时时醒惕、事事检点、念念克治。勿以亲心之慈，我可自恕；勿以世道之薄，我犹胜人。日谨一日，至孝岂远是乎！若夫前后嫡庶之间，父母或有偏向，而为子者亦易生猜怨。期于以至诚格之，必得欢心而后已，大略销化最急。凡人亲生儿女，虽有时呵让，有时忽略欠缺，过则忘矣！而异生者，一言之忤、一事之左，便觉展转难化。心既不化，则气色间不觉拂怒，虽百般调娱，不能恬如无事时也。卑幼尚不能化，何况尊长交相责备，嫌隙益生。左右近习，又或构斗其间，即欲消遣而不能矣！暂时摆脱，触则复起矣！猛力遏住，发乃愈甚矣！此仁人于弟，所以不敢曰无怒无怨，而曰不藏不宿也。古云：「天下无不是的父母。」父母人子之间，原不可一概论理。乱臣贼子，其始皆见君父有不是处，微根不除，遂至横决耳。岂惟怨怒不可使有宿物，即要父母兄弟从天理上行，要父母兄弟亲我爱我，此是好意，亦不可肚肠太急、着手太重。太急太重，则窒而不转矣！故化人者，化其心而已。化人之心者，先自化其心而已。于至亲尤所重云。 

　　又曰：有名孝而实非孝者。能服劳，能奉养，而有德色，此犹情之常也。小姓人家，止此一室，父子朝夕团圆，即有语言之伤，寻即消释，反得率真尽情。乃大家知书者，多有或嫌其老，而称逸以安置之；或惮其执，而托故以违离之；或厌其眊瞶，而不耐以语言色笑亲承之。遂至日远日疏，备物鲜情，意色冷淡，尊而不亲。有自谓孝而不可言孝者。但知顺亲于情，而不知顺亲于理。或任其偏僻，而致戾于一家；或听其恣睢，而取憎于乡里；或护其奸私，而得罪于天地。从亲之欲，而忘亲之身，遂亲之恶。孝经以父有争子，为安亲扬名。不然，即身膺贵显，愈扬亲以不义之名，反助亲以不义之焰，可谓孝乎？ 

　　又曰：五刑三千，固莫大不孝；而有四等父母，待孝尤切，其不孝之罪，特甚他人焉。一曰老。父母当半衰时，食息起居，犹能自理。乃至龙钟鹄立，扶杖易仆，卧起因人，动遭颠踬。二曰病。缠绵恶疾，历月经时，遗溲失溺，衣被丛秽，子所难奉惟此时，亲所赖子亦惟此时。三曰鳏寡。老境失偶，形影相吊，寒暖谁问，心话莫提。就使儿孙满前，壮者各拥妻抱子，稚者俱甜寝鼾眠，长夜漏声不可听，寒衾如铁几时温。四曰贫乏。抚字力竭，婚娶财匮。健少年经营肥暖，老穷人垂首踌躇。望一味以流涎，丐三餐而忍气。不思身从奚来，常怨有何遗我。此数等之老，其怨气尤足动天。劝化者，于此便吃紧云。 

　　姚若侯曰：凡人父母得子，极早须二三十岁。子能自家成立，手挣钱财，身登贵显，极早亦必待二三十岁。然则为父母者，等得子能养时，极早已得五六十岁人矣。譬如持短烛而行长路，奔趋投宿尚恐不及，况敢逍遥中路哉？为人子者，拥妻抱子，饱食安眠，漏尽鸡鸣，同衾共枕，宁知堂上白发眼暗之老人，又复删除一日耶？妻子年方少，享用之日正长；况妻可再续，子可再生，而生身父母一去不返，上天下地寻觅无门，悔何及矣！危乎危乎！幸未及此，一则以喜，一则以惧。 

　　子路见于夫子曰：「昔者由也事二亲之时，常食藜藿之食，为亲负米百里之外。亲没之后，南游于楚，从车百乘，至粟万锺，思欲食藜藿、为亲负米，不可得也。」子曰：「由也事亲，可谓生事尽力，死事尽思者也。」 

　　兰公名期，事父母至孝，至斗中真人下降其家，自称孝弟王，语兰公曰：「夫孝至于天，日月为之明；孝至于地，万物为之生；孝至于人，王道为之成。子能孝弟，不久度世。」授以秘诀，竟证仙果。 

　　太和杨黼，辞亲入蜀，访无际大师。遇一老僧，问所往。黼曰：「访无际。」僧曰：「见无际，不如见佛。」黼问：「佛安在？」僧曰：「汝但归，见披衾倒屣者，即是也。」黼遂回。一日，暮夜抵家，扣门。其母闻声，喜甚，不及衫袜，遽披衾倒屣而出。黼一见感悟，自此竭力孝亲。年八十，诵偈而逝。 

　　徐积，字仲车，淮安山阴人。生三岁，父卒，晨昏匍匐求其父，甚哀。幼读孝经，辄流涕不能止。既冠，从胡安定学，深得正心诚意之旨。事母谨严，非有大故，未尝去其侧。每日衣冠问候，备物而养，如有所失。应举，不忍离亲，遂徒步载母入京。以父讳石，生平遇石不践。或告以难避，曰：「吾岂故避之。吾见之，惕然伤心，乃思吾亲，不忍加足其上耳。」母卒，号恸呕血，水浆不入口者数日。居丧庐墓，率合古礼。哀呼问视，一如生时。卒谥孝节先生。淮人至今祀之，比于曾闵云。 

　　姜诗，广汉人，妻庞氏。诗事母至孝，妻奉顺尤笃。母好饮江水，去舍六七里，妻常泝流而汲。后值风，不时还。母渴，诗责而遣之。妻乃寄止邻舍，昼夜纺绩市珍羞，使邻母以意自遗其姑，如是者久之。姑怪问邻母，邻母具对。姑感呼还，恩养愈谨。其子后因远汲溺死，妻恐姑哀伤，不敢言，而托以行学不在。姑嗜鱼鲙，又不能独食，夫妇常力作供鲙，呼邻母共之。舍侧忽有涌泉，味如江水，每旦辄跃出双鲤，常以供二母之膳。赤眉经其里，弛兵而过，曰：「惊大孝，必触鬼神。」遗以米肉，受而埋之。比落蒙其安全。显宗征为江夏令。卒于官，乡人为立祀。 

　　唐龙，兰溪人，性至孝。早失怙，止母在堂。其历宦也，每早必具衣冠，向拜问安否，然后上堂理事，晚亦如之。太夫人稍有恙，即衣不解带，目不交睫，忧形于色。所至以活人为心，以祈母寿。仕至冢宰。子汝楫，壮元及第。 

　　崔沔，少有至性。母失明，倾家求医。躬亲奉养，不脱冠带者三十年。温清适时，每美景良辰，必扶持游宴，笑谈陈说于前，母忘其所苦也。后年亦高，官尊重矣，躬与子侄，植果以致敬。母卒，瘠形吐血，茹素终身。仕至中书侍郎，子佑甫，为贤相。 

　　李琼，娶妻有子，而移居母之室，夜常十余起。母每谕之曰：「汝年来筋力颇惫，盍求婢以侍我？」琼曰：「凡母所欲，不亲经手，意如有失。」其母遂不之强。以是家人无敢怠惰。 

　　杨孝子，武进圩桥里人也。父母贫且病，自念不能供亲，乃冒耻行乞。所得食，虽极饿，不敢尝，必先以奉亲。有酒则跪进，跳舞唱山歌以悦之。如是者十年。乡人感其孝，与之金，雇为佣，不受。曰：「吾亲病，乌可一日离？」自是行乞亦无空乏。有余钱，延医疗亲。父母相继亡，乞得棺，脱己衣殓之。时严寒，赤身忍冻，弗恤也。殡于野，即露宿棺旁，日夜哀号，月余死。乡有徐道之者，病且死。摄至冥府，立丹墀下。紫袍官入报云：「杨孝子到矣！」冥王迎入。吏人持公服，前请更衣。道之就视，即杨丏也，因恳为查杨寿尽否。杨登殿，冥王尊之上座，曰：「久仰孝行，玉帝有旨召君，非地府敢惊渎也。」杨因为徐查阳寿，尚当活一年。道之苏，述其事。 

　　齐僧道纪，道行高迈。于邺城东讲经，往即担奉其母，及经像等。语人曰：「母必亲供者，以福与登地菩萨等也。」衣着饮食，大小便利，皆躬为经理。有助之者，辄拒之，曰：吾母非尔母也。」道俗闻者，多感化焉。 

　　薛包，汝南人。父娶继母，憎包分出。包日夜号泣不去，致殴扑。不得已，庐舍外，旦入洒扫。父母又逐之，乃庐里门，晨昏问安不废。积岁余，父母悟而命还。 

　　顾态，性至孝。父娶妾，生二子，钟爱之。态每岁束修，悉以奉父。庚子春，馆于张氏。赴馆之日，张知其孝行，即具一岁修金送之，告以：「今日之银，公父未知也。此间有田欲售，可买之。俟秋成，可得租若干。」态曰：「不可。岂可为几石米易其心，且欺吾父哉？」卒持以献其父。生子际明，少年进士，官翰林。 

　　巴郡杜孝，役于成都。念母平日喜食生鱼，乃以巨竹筒盛鱼二头，投中流。祝曰：「我母必当得此。」其妇在家出汲，见筒触岸，取视，获二鱼。笑曰：「吾婿爱母，以是相寄也。」 

　　常州有村媪，老而盲，惟一子一妇。妇方炊未熟，子呼往田所，嘱姑毕其炊。媪盲无所睹，饭成，误以溺器贮之。妇归，不敢言。先取其洁者食姑，次以饷夫，其近器臭恶者，乃以自食。良久，天忽昼瞑，妇若有人摄去。顷之，开霁。乃在近舍林中，怀胁得小布囊一，贮米三四升，适足供朝餔。明日视囊，米复如故。 

　　任元受，宋人。母老多病，元受遍阅方书。凡母致疾之由，或以饮食，或以燥湿，或以语话稍多，或以忧喜稍过，五脏六腑中，尽皆洞见曲折，不待切脉而知，用药必效。张魏公欲辟之入幕，元受力辞曰：「使吾有神丹可以长年，必以遗母，不以献公，况能舍母而与公军事耶？」 

　　徐一鹏，字季祥，鄞人。至孝食贫，授徒海滨。一夕感异梦，觉语主人曰：「吾父殆有恙。」急驰归。夜过一岭，猝遇虎当道。季祥祝曰：「吾为父病驰归，即劘虎牙，吾何怖焉？」虎返顾，曳尾去。归而父果病愦。季祥至，即急苏。曰：「儿适归，将无道遇虎乎？予顷被摄，至一公府，见绯衣者曰：『尔数已当终。尔子纯孝所感，虎且避不敢前。为孝子故，特延尔一纪。』」 

　　阮孝绪，字士宗。于钟山听讲，母忽有疾，兄弟欲召之。母曰：「孝绪至性冥通，必当自到。」果心惊而还。母药必须生人参，旧传钟山出。孝绪躬历幽险，累日不值。忽见一鹿前行，孝绪随之至一所，鹿忽灭。就视，获参。母立愈。 

　　晋陵城东顾成，娶钱氏女为媳。媳宁母家。时疫势甚盛，转相传染，有一家数口俱毙者，有巷不留数人者，令人神悸股栗，至亲不敢过问。成先得是疾，妇及诸子凡八人，俱伏枕待命。媳闻信，急欲趋视，父母力阻之。氏曰：「夫之娶妻，原为翁姑生死大事。今翁姑俱病笃，忍心不归，与禽兽何异？吾往即死，不敢望父母顾也。」只身就道。成家明见鬼物相语云：「诸神皆护孝妇归矣！吾等不速避，受谴非小。」一家八口俱得活，此顺治甲午三月事也。 

　　六朝潘综，乌程人。孙恩之乱，妖党攻破村邑。综与父骠，同避贼。骠年老行迟，贼转迫。骠语综曰：「我不能去，汝走可脱，万勿俱死。」骠困乏坐地，综迎贼叩头曰：「父年老，乞赐生命。」骠亦请曰：「儿年少，自能走，今为我不去。我不惜死，乞活此儿。」贼因砍骠，综抱父于腹下。贼砍综，头面凡四创。综已闷绝，有一贼从旁来，语其众曰：「此儿以死救父，何可杀之？杀孝子不祥！」父子并得免。 

　　鲍出，兴平中人。三辅乱，出兄弟四人，家居奉母。无食，留母守舍，偕行采莲实以食母。饿贼数十人略其母，以绳贯手驱去。出归，欲追贼。兄弟皆云：「贼众，当何如？」出曰：「有母而使贼贯其手，将去烝噉，用活何为？」乃独追贼。贼布列待之，出砍贼四五人。贼走，复合围。出跳越围，又砍数人。贼驱出母前去，出复追击之。见其母与邻媪同贯相连，出益奋击贼。贼问曰：「卿欲何得？」出指其母示之，贼解还出母。邻媪望出求哀，出复砍贼。贼曰：「已还卿母，何为不止？」出又指邻媪曰：「我嫂也。」贼复解还之。母不能行，出乃以笼盛母，负之而归。母年百余乃终，出年七十余，行丧如礼。 

</div>
    <div class="pagination">
<span class="current-page">1</span><a href="德育古鉴_page2.html">2</a><a href="德育古鉴_page3.html">3</a><a href="德育古鉴_page4.html">4</a><a href="德育古鉴_page5.html">5</a><a href="德育古鉴_page6.html">6</a><span>...</span><a href="德育古鉴_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
