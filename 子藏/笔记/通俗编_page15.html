<!DOCTYPE html>
<html>
<head>
    <meta charset="UTF-8">
    <title>通俗编 - 第 15 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通俗编 - 第 15 页/共 62 页</h1>
    <div class="content">　　〔邱浚家礼仪节〕家礼旧本。于高曾祖考妣上。倶加皇字。今本改作故字。似俗。不若用显字。盖皇与显。其义相符。〔潘昂霄金石例〕古人书皇祖、皇考。韩魏公易以显字。〔元典章〕大徳四年。江西省咨。萍郷县侯震翁告朱惠孙。墓庵内供伊母魂牌。刊写皇妣字様。儒学提举司、于礼记内、披究得、皇妣二字。经典该载。不曾奉到上司明文。合与不合回避。已追牌座。当官烧毁。今后［彳＋扁］行禁止。〔按〕当时但禁用皇字。其改作某字。未着明文。今通行书显考妣。盖先经易于韩魏公之言、实也。
　　 　
　　府君 
　　府君本汉太守之称。〔后汉书〕广陵太守陈登。患胸中烦懑。华佗脉之曰。府君胃中有虫。〔三国志〕孙策进军豫章。华［音＋欠］为太守。葛巾迎策。策曰。府君年徳名望。远近所归。近世疏状谱牒。乃以称其祖考。考〔司马温公书仪〕慰状格式。先某位奄弃荣养。自注云。无官。改先某位为先府君。〔朱子家礼〕祠堂章、自注云、无官者。以生时行第称号。加于府君之上。〔又语録〕无爵而曰府君、夫人。汉人碑已有。只是尊神之辞。府君如官府之君。今人亦谓父曰家府君。〔姚翼家规通俗编〕蓬窗类记言。无官者称府君。盖袭古式。而不知本朝有禁。然禁无可考。而尝于载籍中。见湛甘泉告祖文。称曾祖处士府君。此公非不知礼、不考典故者。邱文庄乃本朝达礼之士。其辑家礼。亦称处士府君。恐蓬窗所记误也。诗先祖是皇。注皇、君也。而庆源辅氏曰。君即府君之谓。即府君乃人子尊祖考之辞。非以爵称也明矣。
　　 　
　　太君 
　　〔宋史职官志〕凡升朝官以上。遇恩。母封县太君。妻封县君。更上则郡太君、郡君。〔司马温公书仪〕母亡云先太夫人、先太君。无封邑者。止云先夫人。
　　 　
　　孤哀子 
　　〔开元礼〕虞祭祝文。父丧称孤子。母丧称哀子。祖父称孤孙。祖母称哀孙。大小祥祭如之。〔朱子家礼〕父母倶亡。即称孤哀子。又曰。凡礼中所言孤子。如当室及不纯釆之类。皆谓已孤之子。非所自称也。而郑氏礼注。亦云三十以下。无父称孤。明三十以上。不得为孤也。今欲行古礼。父母丧倶宜称哀子。然世俗相承已久。恐难卒变。〔语类〕或问世间孤哀之称如何。曰。温公因今俗以为父母。不欲混也。从之亦无害。陈子昴为其父墓志。自称孤子。李华祭萧颍士文。已有父丧。亦自称孤子。
　　 　
　　承重孙 
　　〔仪礼丧服传〕为父后者。则为出母无服。疏云。谓父殁。适子承重。不合为出母服。承重二字见此。〔通典〕有晋[广＜臾]纯等适孙为祖承重谈。〔按〕晋书礼志云。陈留王奉魏氏。所承者重。不得服其私亲。五代史晋家人传论。亦云。为人后者、所承重。则承重之言。不独専于祖孙。
　　 　
　　孝子 
　　〔礼杂记〕祭承孝子、孝孙。丧称哀子、哀孙。〔刘熙释名〕祭曰卒哭。止孝子无时之哭也。期而小祥。孝子除首［纟＋至］也。又期而大祥。孝子除练服也。间月而禅。孝子之意澹然衰也。皆因祭以称之。今概谓居丧者曰孝子。服曰戴孝。不典也。而其俗自晋宋来皆然。〔晋书王绥传〕父为殷桓所捕。未测存亡。绥居处饮食。毎事贬降。时人谓为试守孝子。〔宋书明恭王皇后传〕废帝欲加酖害。左右止之曰。若行此事。官家便作孝子。〔南史周盘龙传〕不为世子。便为孝子。孝子则门加素垩。世子则门施丹赭。〔梁邵陵王纶传〕道逢丧车。夺孝子服而着之。〔呉明彻传〕葬日。有乘白马者经坟。此是最小孝子大贵之征。〔北史崔［イ＋（鹿／（烋-休））］传〕崔子约居丧哀毁。人云崔九作孝。风吹即倒。〔王叡传〕叡之葬也。假姻亲义旧。衰［纟＋至］缟冠。送丧者千余人。时人谓之义孝。
　　 　
　　孝子顺孙 
　　〔汉书黄覇传〕百姓郷化。孝子、弟弟、贞妇、顺孙、日以众多。〔后汉书百官志注〕三老掌教化。凡有孝子、顺孙、贞女、义妇、皆扁表其门。〔按〕孝顺二字。始见楚语。孝顺以纳之。忠信以发之。
　　 　
　　公子王孙 
　　〔战国策〕公子王孙。左挟弹。右摄丸。此四字连见故籍者。〔史记货殖传〕宛孔氏有游间公子之名。师古曰。公子者。王侯贵人之子。言其举动性行有似之。若今言郎矣。〔汉书韩信传〕哀王孙而进食。苏林曰。王孙言如公子也。〔文海披沙〕秦汉人相呼。率有此美称。如蔡中郎谓王粲为王孙。隽不疑谓暴胜之为公子。盖亦口头虚语耳。
　　 　
　　儿子 
　　〔史记齐悼惠世家〕儿子畜之。〔张释之传〕教儿子不谨。〔汉书高帝纪〕郷者夫人儿子皆以君。〔魏志王昶传〕书戒兄子及子曰。郭伯益宏旷不足。轻贵有余。不愿儿子为之。徐伟长不治名高。惟道是务。愿儿子师之。刘公干性行不均。少所拘忌。不愿儿子慕之。任孝先淳粹履道。内敏外恕。愿儿子遵之。〔晋书桓元传〕殷仲堪当怀成败之计。为儿子作虑。〔刘□载记〕崔岳曰。吾既无兄弟之累。身又薄［示＋古］。未有儿子。
　　文字不鲜明。「曜」のようにも见える。 　
　　子息 
　　〔战国策〕孝臣贱息舒祺最少。〔尸子注〕息。小儿也。东观记。有此我子息之语。
　　 　
　　孩子 
　　〔墨子明鬼篇〕殷纣贼诛孩子。〔论衡本性篇〕纣为孩子之时、微子睹其不善之性。〔焦氏易林〕孩子含饵。为利所悦。
　　 　
　　［山／思］子 
　　〔水经注〕变童丱女。弱年［山／思］子。〔方言〕［山／思］者。子也。湘［シ＋元］之间。凡言是子者。谓之［山／思］子。〔按〕［山／思］、音如宰。俚俗以为骂语。其实非骂语也。
　　 　
　　［口＜子］ 
　　〔顾况哀［口＜子］诗〕郎罢别［口＜子］。［口＜子］别郎罢。〔按〕［门＜虫］中方言。以父为郎罢。子为［口＜子］也。集韵。［口＜子］音蹇。今俗亦以［口＜子］子为骂语。
　　 　
　　豚儿犬子 
　　〔史记司马相如传〕少学撃剣。其亲名之曰犬子。〔三国志注〕曹公曰。生子当如孙仲谋。刘景升儿子若豚夫耳。是豚儿、犬子。乃轻贱之辞也。〔留靑日札〕别为一说云。越语。范蠡欲国民众多。凡国人生丈夫子。与酒三壶。犬一。生女子。与酒一壶。豚一。所谓豚犬。盖幼幼之事。殊亦有据。
　　 　
　　末代孙 
　　〔大戴礼少间篇〕禹崩十七世。乃有末孙桀。武丁后九世。乃有末孙纣。皆不率先王明徳而亡。〔岳珂［木＋呈］史〕韩［イ＋（广＜（托-言））］冑既逐赵忠定。太学生敖陶孙题诗三元楼壁曰。九原若遇韩忠献。休说渠家末代孙。
　　 　
　　遗腹子 
　　〔淮南子说林训〕遗腹子不思其父。无貌于心也。〔史记赵世家〕赵朔妻有遗腹。走匿公宫。〔李广传〕李当戸有遗腹子名陵。〔后汉书郑康成传〕康成子益恩。赴黄巾之难。有遗腹子名小同。以下史。言遗腹子颇多。又遗腹女。见〔后汉书刘平传〕。
　　 　
　　侄男 
　　〔颜眞卿序颜元孙干禄字书〕第十三侄男眞卿书。〔柳宗元祭六伯父文〕亦自称侄男。〔按〕侄本姑谓兄弟之女之称。释名。侄、迭也。共行事夫。更迭进御也。尔雅。丧服经。左传。虽亦借称兄弟之子。并是对姑之辞。通典。雷次宗曰。谓吾姑者。吾谓之侄。此名特从姑发。以女子有行。事伯叔。故特制侄名。而字偏从女。如舅与从母。为亲不异。而言谓我舅者。我谓之甥。亦特自舅而制也。名发于舅。字亦从男。故侄字有女。明不及伯叔。甥字有男。见不及从母。是以周服篇无侄字。小功篇无甥名也。对伯叔而称侄。颜之推谓自晋世始之。晋书王湛传。王济才气。抗迈于湛。略无子侄之敬。是也。唐人嫌其混于女子。而加男而明之。虽出名流。未免杜撰之目。
　　 　
　　弟男子侄 
　　〔元典章〕有新附军人。弟男子侄。结连恶少为害。四字始见。
　　 　
　　三男两女 
　　〔后汉书方术传〕三男两女。孙息盈前。何为坐自殚竭。〔按〕三两是约举之辞。时语可验。
　　 　
　　大男小女 
　　〔草木子〕戴吕思诚寄内诗。少米无柴休懊恼。大男小女好看成。〔按〕小男小女。见管子海王篇注。
　　 　
　　男大须婚。女大须嫁 
　　〔五灯会元〕杨次公杰。判有男不婚有女不嫁之偈曰。男大须婚。恩女大须嫁讨甚闲工夫。更说无生话。寄天衣怀。怀称善。
　　 　
　　相女配夫
　　见〔王实甫西厢剧〕。
　　
　　儿女债
　　〔琵琶记〕愿相公早毕儿女之债。
　　　
　　倒箱女
　　〔庄绰鶏肋篇〕江浙人生女多者。毕嫁。作倒箱会。
　　　
　　女生外向 
　　〔白虎通〕男生内向。有留家之义。女生外向。有从夫之义。〔按〕孟子疏、引作女生内向。男生外向。似讹。
　　 　
　　盗不过五女之门
　　〔后汉书陈蕃传〕引谚云云。
　　
　　抱不哭的孩儿
　　〔程子遗书〕不哭的孩儿。谁抱不得。
　　　
　　他年为老娘。倒［纟＋朋］孩儿 
　　〔张师正倦游録〕苗振将试馆职。晏相曰。宜稍温习。振曰。岂有三十年为老娘。倒［纟＋朋］孩儿者乎。既试、不中选。晏笑曰。苗君竟倒［纟＋朋］孩儿矣。〔按〕今谚有云。多年老娘。错翳脐带。即此语耳。
　　 　
　　教妇初来。教儿婴孩 
　　〔颜子家训教子篇〕俗谚云云。诚哉斯言。〔按〕谓端其始也。今谚云。三朝息妇。月里孩儿。同此。
　　 　
　　不痴不聋。不成姑公 
　　〔愼子〕不聪不明不能王。不瞽不聋不能公。〔释名〕充耳所以止め听。故里语曰。不［（病-丙）＜音］不聋。不成姑公。〔张湛列子力命篇注〕引语。不瞽不聋。不能成功。〔宋书[广＜臾]炳之传〕何尚奏曰。仲文尝言。不痴不聋。不成姑公。〔隋书长孙平传〕有告都督［丙＋（都-者）］绍非毁朝廷者。帝将斩之。平谏曰。鄙谚、不痴不聋。末堪作大家翁。此言虽小。可以喩大。〔唐书〕郭暧与升平公主琴瑟不调。主恚。入奏。尚父拘暧。诣朝待罪上曰。不痴不聋。不作阿家阿翁。
　　 　
　　丑妇怕不得见舅姑
　　〔苏子瞻杂纂二续〕戴怕不得八事。一曰、丑妇见舅姑。
　　　
　　落索阿姑餐 
　　〔颜子家训治家篇〕妇人之性。率宠子婿。而虐儿妇。谚云。落索阿姑餐。此其相报也。
　　 　
　　夫倡妇随
　　出〔关尹子〕。
　　
　　郷里夫妻 
　　〔南史张彪传〕呼妻为郷里。曰、我不忍郷里落他处。〔沈约山阴柳家女诗〕还家问郷里。［言＋巨］堪持作夫。〔丹铅续録〕俗语。郷里夫妻。歩歩相随。言郷不离里。如夫不离妻也。
</div>
    <div class="pagination">
<a href="通俗编_page14.html">上一页</a><span>...</span><a href="通俗编_page10.html">10</a><a href="通俗编_page11.html">11</a><a href="通俗编_page12.html">12</a><a href="通俗编_page13.html">13</a><a href="通俗编_page14.html">14</a><span class="current-page">15</span><a href="通俗编_page16.html">16</a><a href="通俗编_page17.html">17</a><a href="通俗编_page18.html">18</a><a href="通俗编_page19.html">19</a><a href="通俗编_page20.html">20</a><span>...</span><a href="通俗编_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
