<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 306 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 306 页/共 368 页</h1>
    <div class="content">
一、尊儒亟镜叙
天主教系灭儒
儒教崇于宇宙也，诸子百家不能与同行，予胡庸赘言尊乎哉？则以今日之欲灭之者之卑之也，不忍不号天下以尊。儒道耀乎乾坤也，子臣弟友原奉以为照，予胡庸赘言镜乎哉？则以今日之欲灭之者之混之也，故不忍不请天下以镜。夫欲灭之者何物乎？西之夷，天主耶稣之徒，与华之夷，从天主耶稣之徒者是已。
天主教以媚窃害儒
然夷固不即灭儒也，而其计先且用媚与窃。媚能显授人以喜，窃能阴授人以不惊。喜焉从而卑之，不惊焉遂即混之。爪牙备，血力强，一旦相与，蹲素王之堂，咆哮灭之矣。予小子诚为此惧。虽然，仲尼吾心之仲尼也，仲尼之道恶可得而灭焉？仲尼日月也，洙泗一堂，旧所传授之光明未坠于地，又恶可得而卑与混焉？
以儒镜夷，不可不亟
或曰，“妖夷惑世诬民，晦盲否塞，乃世运之夜色也，其亟以中天日月镜之乎？”或曰：“妖夷语默动静皆怪，乃中邦之魁魅也，其亟以禹王之鼎镜之乎？”予则以为此盖似道非道而害道。媚儒窃儒而害儒者，乃孔门之王莽也。予其亟以仲尼一堂所传授之镜镜之乎，镜焉然后知圣贤之面目须眉有真，不至为妖夷之所假；镜焉然后知妖夷之肝胆情形皆恶，不至贻耳目以误迷；镜焉然后喜者或其有隐忧，不惊者或其有危愕，庶不相率而为夷也乎。此区区所以求天下之镜之，而惟恐其不亟焉。
亟号尊儒镜夷
今夷之言曰：“我等必教中华尽尊我耶稣，而惟我是从，不然不能已也。”嗟夫！苟中华相率而从夷，吾知仲尼之微服远去也，必且有甚于当年之恒魋。 予小子惟有赴东海而死耳，岂肯处夷世界以求活也哉！斯镜也，圣贤先得我心而作之者也，现成不朽，毋用予铸，光明不垢；毋用予拭，予惟举此镜以镜之而已矣。然妖夷之假也已久，民物之迷也日众，予小子之号尊请镜也，又恶可以不亟？
二、狡夷之害无穷，不辨为忍心害理说
举国合谋用夷变夏
利玛窦辈相继源源而来中华也，乃举国合谋欲用夷变夏，而括吾中国君师两大权耳。
    选贤能开教于中国
今其国既窃读吾邦文字经书，复定爵禄之等，年月考选其人之能，开教于吾邦者，大富贵之，此其计深哉！于是彼国之夷，奋臂争先竭毕世之心力而为之。
    以上帝、天命与天乱圣教
凡可以乱吾圣贤之教无所不用其极，而无忌惮焉。其最受朱紫疑似者，莫若上帝，天命与天之五字。狡夷以为甚得计者在此。
吠声贪货者起而和之
吾国吠声之夫与贪货之流，起而和之，各省皆有其羽翼。吠者无目者也，见声不见人也；贪者丧心者也，见金不见人也。害道害世，兹无穷矣。
坐视不言乃忍心害理
计自利妖首难，以至今日，五十余年，吾儒豪杰之士，未闻有为孟子之辨者。忠孝节义之像，日受其斩；天道德性之宗，渐以不明，诚可为痛哭流涕者矣。予小子凉德不才，以期期之口著辨，愧汗殊深。然固不得已之苦心也，诚以为忍心害理之甚者，莫甚于今日坐视而不言者也。
三、圣贤知天事天，夷不可混说
孔子不教人亵事帝天
子曰：“五十而知天命”。知天莫若夫子矣！然其垂教大旨，惟德性心学，尽吾至诚无息之道而已矣，初不教人亵事帝天。
天即理、道、心、性
盖天之所以为天，于穆不已之诚也。天即理也、道也、心也、性也。
道福善祸淫
此道最灵而有权柄，故《易》云：“天道福善祸淫”。
事天即存心养性
此理最灵而甚神速，故曰：“一念善，则景星庆云随之”。是以吾儒惟有存心养性，即事天也。
祷天即悔过迁善
惟有悔过迁善，即祷天也。
事天、祷天精义
苟舍是而别有所谓天之之说，别有所谓事之之法，非素王之旨矣。予读“祷尔于上下神祗，子曰：丘之祷久矣”。未尝不了然大畅，悠然深省也。是吾夫子之大功德，分明揭事天、祷天之精义，以诏天下后世也。
天神、地祗真义
注云：“上下谓天地，天曰神，地日祗。”又是朱子大功德，使人知有天，有地，有天神，有地祗，在上在下也。
天地心性一体不二
是吾夫子、子路未尝不并言天地也，未尝不并祷天神地祗也，岂非祗神之所以为祗神者，一吾心之道乎？岂非吾心之鬼神，视之而弗见，听之而弗闻，体物而不可遗乎？岂非能视者即鬼神，能听者即鬼神，夫微之显，诚之不可掩如此乎？此圣贤经书之明旨，昭若日月于中天，夷妖何得而混之也？是故夷妖混儒之言天、言上帝，而绝不敢言地、不敢言祷于地祗，不敢言即吾心之道，不敢言即吾心之诚，岂非以其害于天主耶稣之说乎哉？
耶稣非经书帝天
而我华人以夷之天主耶稣，为合吾儒之经书帝天者，何异以鸟空鼠即为合凤凰之音也与？
四、生死理欲相背说
儒学生死不失其正
自十六字传心以来，中国之儒门无异学，惟仁义而已，故生死皆不失其正。仲尼集千圣之大成，孟子学孔子者，后先垂教，可谓至矣。
妖夷生死皆欲
妖夷不知真体所在，心惟主是逐，不嫌尽此生而媚之，则生也为抱妄想，生是虚生；志惟天堂是惑，不难舍此生而求之，则死也为抱妄想，死是虚死，生死皆欲也。夫吾人之生死，大事也。妖夷与孔孟理欲相背如此，矧其他乎？
五、受用苦乐相背说
子罕言命
“子罕言命与仁。”注曰：“命文理微，仁之道大。”盖命即理也，此理极精微；仁乃道也，此道最广大。惟君子致广大而尽精微，总之所以尊德性也。此德性非可以言传，乃千圣不传之秘，现成之受用。《易》云：“艮其背，不获其身。”《书》云：“安汝止。”
圣人超生死
如是则可以见圣人生未尝生也，死未尝死也，所谓生死不相干也，所谓齐生死也，超生死也。所谓毋意、必、固、我者也，圣贤生之受用诚乐哉。
狡夷教人苦生乐死
如是则与狡夷之所谓“灵魂者，生时如拘缧绁，既死则如出暗狱。”教人苦生乐死也，毫不相干矣。
狡夷与圣贤苦乐相背
盖狡夷不知真体所在，外执天主，内执灵魂，情著天堂，而谋所以登。无事而自被刑枷，非罪而捶胸乞救。活泼泼之趣何在，坦荡荡之宗奚存？狡夷与圣贤苦乐相背如此，矧其他乎？
六、尊贵迷悟相背说
君子尊德性
故君子尊德性，明是德性外皆卑也，舍德性别无可尊矣。此德性本体，在我原明，故曰：“克明德。”此德性本体与天不二，在天为命。故曰：“顾諟天之明命。”此德性本体原无边际，极其高峻，而莫与俦，故曰：“克明峻德，皆自明也。”“明则诚矣”，即此是人之道，故曰：“诚之者，人之道也。”即此是天之道，故曰：“诚者之道也。”即此是天与地之道，故曰：“天地之道可一言而尽也。”其为物不二。
万物由诚而生
夫岂天主耶稣之所得而主宰，所得而七日造成乎？即此是物之道，万物皆从此诚而生，故曰：“则其生物不测。”夫岂天主耶稣之所生物乎？
君子以诚为贵
故曰：“诚者物之终始，不诚无物。”是故君子诚之为贵，明是诚之外，皆贱也，不足贵也。夫君子之所尊贵如此，而谓不悟者能之乎？如是则与狡夷之所尊贵在于深目隆鼻之天主耶稣也，毫不相干矣。
狡夷教人乞于耶稣
盖狡夷不知真体所在，不悟自成自道，自贵其贵，以故教人乞成乞道于耶稣，乞灵乞贵于天主。今观其尊刑枷之凶夫，贵钉死之罪人，恭敬奉持无所不至，诚为可悲！
狡夷与君子迷悟相背
夫狡夷之所尊贵如此，而谓不迷者为之乎？狡夷与君子，迷悟相背如此，矧其他乎？
七、道贯天地人物，非夷所知说
道贯天地人物
是故当知此诚真体，无所在而无所不在也。在圣人则为圣人之道，故曰“大哉！圣人之道，洋洋乎发育万物，峻极于天。”在君子则为君子之道，故曰：“君子之道费而隐，夫妇可以与知能行，圣人有所不知不能。”是夫妇不乞灵于神圣也，神圣不能有丰于夫妇也。竖无上兮，横无外兮，虚空逼塞满兮，语大莫载也；野马尿溺兮，窗前草兮，物物一太极兮，语小莫破也。在鸢鱼则为鸢鱼之道，飞戾天兮忘其天，跃于渊兮忘其渊，鸢鱼各足也。生民之食息起居，何非此道之妙用；两间之水流花开，总属此理之流行。造端乎夫妇，察乎天地矣。君子也、圣人也、夫妇也、天地也，飞潜动植也，共在一道中矣。故曰：“天得一以清，地得一以宁，王侯得一以为天下贞。”此吾道一以贯之宗，性与天道之旨也。洙泗一堂，当日漏泄已多，然及门弟子犹不可得闻，况妖夷辈今日可得闻此哉？是故知此者谓之知天，行此者谓之事天，吾儒岂别有所谓知之之学？
利妖妄立天主
如今日利妖指天主降生为耶稣，耶稣复返为天主，地狱天堂有几重，始为知天乎哉？又岂别有所谓事之之法？如今日妖夷淋圣水，擦圣油，运十字刑枷以自桎梏其身心，暗招密诱，男女混杂，始为事天乎哉？总之，妖夷不能知此一贯之道，故妄立天主与灵魂，而卑贱太极与理道也。
八、太极理道，仲尼不可灭说
利夷以耶稣灭太极
夷之言曰：“若太极者，止解之以所谓理，则不能为天地万物之原矣。盖理亦依赖之类，自不能立，曷立他物哉？”又曰：“自不能立，何能包含灵觉，为自立之类乎？”理卑于人，理为物而非物为理也，故仲尼曰：“人能弘道，非道弘人也。”如尔曰：“理含万物之灵，化生万物，此乃天主也，何独谓之理，谓之太极哉？”
由此观之，夷妖明目张胆，灭仲尼太极是生 两仪之言，而卑贱之矣。以天主耶稣灭太极矣。
利夷以仲尼攻仲尼
夫既灭之，而复引仲尼“人能弘道，非道弘人”之语何为哉？盖欲以仲尼攻仲尼也，使天下知仲尼之说为矛盾，而太极生两仪为不足听也。
信教儒生乃素王之恶逆
华人峨冠博辈，读仲尼书者，敢曰“利先生天学甚精，与吾儒合。”呜呼！是可忍也，孰不可忍也！只为太极之乱臣贼子，为素王之恶逆渠魁焉已矣。
仲尼率性修道之旨
予请略言之。夫道者，人之体性形之君也，本含弘而光大。人者，道之妙用，性之臣也，惟当率其性之固有，而满其本然之分量，以尽其妙用之职，此之谓“人能弘道”，非能出乎道外，而弘其道之所本无也。故以致良知、良能之功用言之，言人能弘道也可；若以良知、良能之本然言之，言道能弘人也亦可。所以知格物，尤贵知物格，吾且即问其人，云何而能弘道，所以能弘者为何物？则道为人之主宰也，不已彰明较著乎？但人不顺道、不率性，是自违于道，自逆于性，自暴自弃矣，而道亦何能授扩充之柄于人乎？故曰：“非道弘人。”此仲尼望人率性修道之奥旨，反覆抑扬之微言也，岂利妖辈所可得藉口哉？
道不可离非依赖品
故曰：“道也者，不可须臾离也，可离非道也。”岂依赖之云乎？若谓之依赖，则可离矣。利妖之灭太极，即灭《中庸》也。
利妖不言白马乎？曰：“马乃自立者，白乃依赖者，虽无其白，犹有其马。”由此而言，则利妖以道为依赖，是利妖以道为可离也，是利妖实谓虽无其道，犹有其人也。此口一开，孔之门皆闭矣。《诗》曰：“人而无礼，胡不遄死。”诗固谓人卑于礼矣，何妖夷之无道无理至此哉？！
天儒大相径庭
夫灭理无道，而曰“精”、曰“高”；攻孔悖孟，斥《中庸》，而曰“符”、曰“合”。卑德性而尊耶稣，贱明诚而贵天主，轻仁义而重天堂，以生为缧绁，以死为出狱。源源而来开教于吾邦，布金几乎满地，予则安能已于辨哉？故曰：忍心害理之甚者，莫甚于今日坐视而不言者也。
 
破邪集自叙
黄贞
破邪集自叙题解
《破邪集自叙》是黄贞于崇祯己卯    仲春为《破邪集》所作的序。
文章认为天主教入中国后，惑世诬民，使士庶同迷，贵贱共惑，为祸甚于杨墨。作者为此愤郁不已，累夜不寐，发誓立志要破除邪教，拯世救民。故上下奔走，激劝同志，共扶大义，虽然阻障者以种种理由阻挠，但作者不为所动。七年间，谈之唇焦未罄，录之笔秃难完，终于完成了《破邪集》。

霞漳黄贞天香著
一、天主教之祸胜于杨墨
奸夷设天主教入我中邦，以尧舜周孔入地狱，此千古所未有之胆也。细查彼国毒法妖术，真可暗天黑地，惑世诬民，此又诸夷所未有之毒也。历窥彼夷乱华机局，真能使智者愚，贤者不肖，士庶同迷，贵贱共惑，五胡之祸未堪匹此。且彼土产金银，密交上下，党羽之多不可算数，杨墨之祸未堪匹此。贞尝泣而言之矣。
二、《破邪集》之由来
始自癸酉年艾儒略之入吾漳也，贞乃知之，时每自嗟曰：“如此大患，今天下无一人出力扫除之，何耶？”
又自思曰：“万历间，宗伯沈仲雨驱逐之疏霹雳。未几而此夷旋踵复入，千倍于昔，天下为其所惑，莫知其详。则今日虽再驱之，安知后来不如今日之为其所惑而莫知其详乎？”况予草野愚拙，微寒孤立，其何能为？因愤郁胸热如火，累夜鸡鸣不寐，得一计焉。曰：“我今日当起而呼号、六合之内，共放破邪之炬，以光明万世，以消此滔天祸水。”
于是每拜天默祷曰：“小子贞愿以无用之身，用报孔孟，用报君亲，用救天下万世生灵，勿为夷邪所害，共还中国衣冠。”又自发誓以坚其志曰：“虽奸邪机深局巧，金多党大，粉身碎骨，我必无畏，神祗共鉴！”
于是不论儒徒佛徒，是我非我，惟极力激劝，乞同扶大义，乃奔吴越之间。幸得沈仲雨等诸公旧疏于沉晦之秋，遂募刻播闻。
</div>
    <div class="pagination">
<a href="耶稣会文献汇编_page305.html">上一页</a><span>...</span><a href="耶稣会文献汇编_page301.html">301</a><a href="耶稣会文献汇编_page302.html">302</a><a href="耶稣会文献汇编_page303.html">303</a><a href="耶稣会文献汇编_page304.html">304</a><a href="耶稣会文献汇编_page305.html">305</a><span class="current-page">306</span><a href="耶稣会文献汇编_page307.html">307</a><a href="耶稣会文献汇编_page308.html">308</a><a href="耶稣会文献汇编_page309.html">309</a><a href="耶稣会文献汇编_page310.html">310</a><a href="耶稣会文献汇编_page311.html">311</a><span>...</span><a href="耶稣会文献汇编_page307.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
