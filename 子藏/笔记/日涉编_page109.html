<!DOCTYPE html>
<html>
<head>
    <meta charset="UTF-8">
    <title>日涉编 - 第 109 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日涉编 - 第 109 页/共 115 页</h1>
    <div class="content">冬至日大雪忽霁因寒所结溜皆为冰条妃子使侍儿敲下二条玩之明皇问妃子曰所玩何物耶妃子笑而荅曰妾所玩者冰筋也明皇谓左右曰妃子聪慧可爱 【以上天宝遗事】 
梁传岐为始新令有囚当死会冬至岐乃放其还家曹吏固争曰古者有此今不可行岐曰某若负信县令当坐竟如期而反太守深相叹异遽以状闻 【南史】 
梁席阐出为东阳太守在郡有能名冬至悉放狱中囚依期而至 【梁书】 
传贤字仲舒迁廷尉每冬至断狱迟回流涕 【后汉书】 
周嵩母李氏尝冬至饮酒举觞赐三子曰吾本渡江托足无所不谓尔等并贵列吾目前吾复何忧嵩起曰恐不如尊旨伯仁志大而才短重名而识暗好乘人之弊此非自全之道嵩性抗直亦不容于世唯阿奴碌碌当在阿母目下耳阿奴谟小字也后果如其言 【晋书】 
库狄伏连冬至之日亲表称贺其妻为设豆饼伏连问此豆何因而得妻对曰于马豆分减伏连大怒 【齐书】 
庞籍帅延安日冬至夜恍惚间见天象成文云庞籍后十年作相当以仁佐天下驻视久之方减后十年果为相 【曲洧旧闻】 
冬至献履所以迎福践长 【曹植云】 
近古妇人常以冬至日上履袜于舅姑践长至之义也 【后魏崔浩女仪云】 
冬至先后各五日买白犬养之以供祖祢 【崔寔月令】 
冬至日钻燧改火可去瘟疫 【续汉书礼仪志】 
冬至阳气归内腹中热物入胃易消化 【南阳张平子养生集要】 
共工氏子不才以冬至日死为疫鬼畏赤小豆是
日以赤小豆煮粥禳之 【四时纂要】 
　　　诗
献寿人皆庆南山复北堂从今千万日此日又初长 【姚合和李合人冬至日】 
景移风度攻日至晷迁换眇眇负霜鹤皎皎带云鴈 【鲍昭】 
冬至至后日初长远在剑南思洛阳青袍白马有何意金谷铜驼非故乡 【工部】 
日近山红暖气新一阳先入御沟春闻闲立马重?此沐浴明年称意身 【王建冬至后招子秀才】 
清斋独向丘园拜盛服想君兴庆朝明日一阳生百福不辞相望阻寒宵 【权德舆冬至宿斋时郡臣南内朝谒因寄】 
十一月中长至夜三千里外远行人若为独宿杨梅馆冷枕单床一病身 【白居易冬至宿杨梅馆】 
至日观书不几行梅梢横月欲昏黄汉宫红影无人见未必能添一线长 【方巨山】 
井底微阳回未回萧萧寒雨湿孤荄何人更似苏夫子不是花时独肯至 【东坡冬至日游吉祥寺】 
新阳气候未全佳尚纵寒威压岁华赖有椒觞供卯酒不妨和雪看梅花 【韩子苍】 
何者谓之几天根理极微今年初尽处明日未至时此际易得意其间难下辞人能知此意何事不能知 【郡雍冬至作】 
天宫初动磬缇室已飞灰暮风吹竹起阳云覆石来析冰开荔色除雪出兰栽惭无宋玉辨滥次楚王台 【兰悫】 
灵象将数回四气凭时散阴律鼓微阳太明将起旦感兴时未多心随游化难式宴集中堂嘉宾盈朝馆 【陈薪涂妻李氏冬至作】 
天时人事日相催冬至阳生春又至剌绣五纹添弱线吹葭六管动浮灰岸容待腊将舒柳山意冲寒欲放梅云物不殊乡国异教儿且覆掌中杯 【工部小至诗阳为大阴为小冬至阴极故曰小至】 
年年至日常为客忽忽穷愁泥杀人江上形容吾独老天涯风俗自相亲杖藜雪后临丹壑鸣玉朝?散紫宸心折此时无一寸路迷何处见三秦 【工部冬至诗】 
愆阳值岁晏忽复层阴结一雨散霏微千林共骚屑端居遗簿领远意怀幽洁旷虑守微痾殊方感新节岂伊田庐念丘垄摧心折还登东岭冈瞻伫何由歇 【宋文公冬至阴雨作】 
　十一月〔二〕
　　一日
周建子以十一月朔为岁首
义熙元年至元熙元年皆是日日蚀蚀从上始占曰臣民失君之象 【晋安帝义熙元年恭帝元熙元年沈约宋书】 
武帝元封元年十一月甲子朔一日冬至五星如连珠 【汉史】 
晋惠帝永康元年十一月戊午朔旦大风从西北?折木飞石 【后赵王伦纂位】 
十有一月朔巡狩至于北岳 【书】 
唐高宗幸东都 【上元元年玉海】 
唐僖宗皇帝晏驾 【光启十一月一日晏驾昭宗即位耆旧传】 
宋真宗封泰山以是日幸曲阜备礼谒先圣庙内外设黄麾仗孔氏宗属并陪位帝服靴袍行献礼又幸叔梁纥堂命官分奠七十二弟子先儒洎叔梁纥颜氏初有司定议肃揖帝特展拜以表严师崇儒之意复幸孔林以树拥道降舆乘马至文宣王墓设奠再拜 【祥符元年追谥曰玄圣文宣王祭以大牢修饰祠宇乃追封叔梁纥为齐国公颜氏鲁国夫人伯鱼母开官氏郸国夫人出宋史礼志】 
宋太宗诏百官次对 【淳化二年十一月一日出六典】 
元和元年是日斩刘辟西川之乱十二年是日斩吴元济淮西之乱十三年是日斩李锜浙西之乱宪宗诛三贼皆同月同日自古未有 【宪宗御兴安门受淮西之俘以吴元济斩于独柳树妻沈氏没干掖庭弟二人子二人亦诛之出卓异记】 
柳泌是日言于唐宪宗曰天台山神仙所聚多灵药虽知之力不能致诚得为彼长吏庶几可求上信之 【台州因天台得名旧唐书】 
波斯国人庶以上各相命诏设会作乐 【七月七日亦然出北史】 
奉印肃禅师于塔 【印肃号普庵袁州之宜春人也书偈毕跏趺而逝冬十一月一日奉金身于塔弟子应世书请临江良斋谢公谔铭其塔出禅林集】 
僧智兴鸣钟声振地狱 【唐京师大庄严寺僧智具洛州人也励行坚白诵经持律不辍昏晓至大业五年仲冬次当直殿鸣钟其寺僧三果者有兄从炀帝南幸江都中路身亡骤无讣也通梦于妻曰吾行至彭城不幸身死无善行今坠地狱备经五苦赖今十一月一日僧智兴鸣钟发向声振地狱同受苦者一时解脱今生乐处思报其恩汝可具绢十疋谢之妻惊而寤白其事人无信者后凶计至与梦符如数以绢诣寺谢之寺众咸问智兴何缘鸣钟乃感斯应智兴曰余闻罽腻咤王受苦闻钟得脱出高僧传】 
葛仙翁受太上三天金简策书王洪轨真人升仙 【以上翰墨大全】 
　　　诗
微霰霏霏点玉堂词头夜半揽衣忙分光御烛星辰烂拜赐宫壶雨露香醉眼有花书字大老人无睡漏声长何时却逐桑榆暖社酒寒灯乐未央 【苏子瞻直玉堂十一月一日锁院苦寒诏赐宫烛法酒】 
窗前暗响鸣枯叶龙公试手初行雪映空先集疑有无作态斜飞正愁绝众宾起舞风竹乱老守先醉霜松折恨无翠神点横斜秪有微灯照明灭归至尚喜更鼓永晨起不待铃索掣未嫌长夜作衣棱却怕初阳生眼缬欲浮太白追饮赏幸有回飙惊落屑模楜桧顶独多时历乱瓦沟裁一瞥汝南先贤有故事醉翁诗话谁续说当时号令君听取白战不许持寸铁 【东坡元佑六年十一月一日祷雨张龙公得小雪与客会饮聚星堂忽忆欧阳文忠公作守时雪中约客赋诗故作之】 
　　二日
梁太祖南郊 【开平三年】 
后周世宗葬于庆陵 【庆陵在郑州管城县以土通考】 
宋仁宗遣内侍就辅臣第赐飞白书各一轴张士逊等入朝奏曰陛下万几之烦翰墨不倦神笔奇奥旷古未有上曰朕听政之暇无所用心以此自娱耳 【宝元二年十一月二日玉海】 
敕叔梁纥追封齐国公颜氏追封鲁国太夫人 【宋真宗祥符元年十一月二日敕出宋朝会要】 
宋程端厚献圣德诗 【高宗绍兴十一年十一月二日献出会要】 
元人白珽葬钱塘县栖霞山 【字廷玉天历元年九月卒是年十一月初二日葬其子遵治命题曰西湖诗人白君之墓先生初出剌得宜文化大行后谢事养痾海陵远近檐簦相从者殆无虚日与韵朋胜友曳杖游□□杯赋诗所居西湖有泉白天竺?及门而汇曰湛渊因以自号出宋濂集】 
僧请梁武帝于寺发般若经二塔俱发光 【武帝初到寺以金钵水泛舍利钵内放光武帝遣皇太子王侯朝贵等迎舍利供养其日风景明和观者数万人共所设金银供具等物并留寺供养施镇一万为寺基业至十一月初二日寺僧又请武帝于寺发般若经二塔俱放光出梁书】 
满头花生 【韩侂冑爱姬三夫人号满头花十一月初二日生出史纂左编】 
　　　诗
阳萌两日寿星光天佑生贤侍玉皇上世勋庸满钟鼎后昆风骨总侯王 【事文类聚】 
　　三日
宋徽宗南郊 【大观四年出通考】 
宋徽宗加神宗哲宗徽号皇帝御大宝殿奉神宗册宝授大师鲁国公蔡京载以玉辂奉哲宗册宝授少师太宰何执中载以金辂并诣太庙幄殿奉安 【政和三年十一月三日至四日皇帝诣景灵宫行礼赴太庙宿斋五日服衮冕恭上神宗哲宗册宝于本室出宋史礼志】 
苏轼奏曰臣伏见熙宁以来高丽人屡入朝贡至元豊之末十六七年间馆待赐予之费不可胜数两浙淮南京东三路筑城造船建立亭馆调发农工侵渔商贾公私告病朝廷无丝毫之益夷虏获不赀之利 【宋哲宗元佑四年十一月三日奏出文编】 
杜希全与朱泚战于漠谷官军不利 【自是泚益骄大出史纂左编】 
侂冑早朝筠复白其事 【侂冑十一月二日酣饮至五鼓其夕周筠以覆帖告变时侂冑已被酒视之曰这汉胡说于烛上焚之初三日将早朝筠复白其事侂冑叱之曰谁敢谁敢遂升车而去甫至六部桥忽有声喏于道傍者问为何人曰夏震时震领兵三百俟于此复问何故曰有旨太师罢平章事语未毕健卒百余人拥其轿以出至玉津园夹墙内檛杀之出左编】 
杨正见升仙 【正见者眉州通义县民杨宠女也聘同郡王生一日舅姑会宾客市鱼使正见脍之正见怜鱼尚活不忍烹至日昃而盘馔未备舅姑责之正见惧窜于邻里行数十里花木异于人世又至一山舍有女冠在焉正见以其故白之女冠曰子有好生之心因留宿使正见汲泉汲泉处有一婴儿洁白见人且喜且笑正见抱之而归渐近家儿已殭矣视之若草木之根重数斤女冠见而识之乃茯苓也命洁甑蒸之会山中粮尽女冠出山求粮忽风雨不能归正见饥甚闻甑中香窃食之女冠归叹曰神仙自有定分吾不为风雨所阻汝岂能食此灵药耶自是正见光彩射人常有群仙降其室后白日升天时开元二十一年十一月三日也升仙处即邛州满江县出集仙录】 
太上大道君登玉霄琳房四盻天下 【道经】 
　　四日
汉安帝京师地动其日戊辰三者皆土位在中宫 【戊干辰支皆土也并地动故言三者】 杨震上疏曰臣蒙恩备台辅不能奉宣政化调和阴阳令十一月四日京师地动地者阴精当安静承阳而今摇动者阴道盛也此中臣近官持权用事之象望陛下奋干刚之断弃骄奢之臣以承皇天之戒 【震前后所言转切而樊豊等皆侧目愤怨以其名儒未敢加害会河闻男子赵腾上书指陈得失帝怒震上疏救之杨震字伯起弘农华阴人博览无不穷究出杨震传】 
唐高祖诏皇族子弟功臣子弟于秘书外省别立小学 【武德元年十一月四日诏玉海】 
唐高宗狩于华山之曲武原 【上元元年玉海】 
宋仁宗以新制风角集占三卷赐辅臣其风角谓候四方隅之风以占吉凶 【康定元年出备边要览】 
耶律楚材善律历术数帝是日出猎楚材以太乙数推之亟言其不可左右皆曰不骑射无以为乐帝即日出猎崩于行在所 【元史】 
　　五日
宋神宗是日冬至祀昊天上帝于圜丘以太祖配帝服靴袍乘辇至大次有司请行礼 【元豊七年】 
宋真宗赐辅臣玉清昭应宫甘露歌其歌曰名神浆称天酒考祥图兮嘉应之首降仁寿零未央观旧史兮太宁之祥 【祥符九年】 
宋孝宗御书御制用人论赐宰臣陈俊卿等略云邪佞乱真比比皆是知人则哲帝王所难哲王用人广独智以照临稽众论而遴选择不厌精任不厌久 【干道五年】 
江南李煜吴越钱俶各遣子弟至朝太祖是日宴于崇德殿 【开宝四年以上玉海】 
唐丞相王涯有郑注之祸 【丞相王涯太和九年掌邦赋其子仲翔尝一日避暑于山亭忽见家童数十皆无手并至仲翔方食顷之不见仲翔惊即白于涯涯不听是岁冬十一月五日果有郑注之祸出宣室志】 
　　　诗
楼头禁鼓试初挝催草江淮督使麻落纸一帘风雨疾不知斜墨阵翻鸦 【十一月五日锁学士院洪恣夔作】 
卧闻落叶疑飘雨起对空庭盖卷风政自摧颓同病鹤况堪吟讽类寒虫忽思有客浑如我却念题诗不似公已分虀盐终白首可因霜雪媿青铜 【赵昌父十一月五日晨起书呈叶德璋司法】 
　　六日
晋康帝是日彗星见亢长七尺白色占曰亢为朝廷主兵丧二年康帝崩 【建元元年天文志】 
齐武帝是月土雾竟天浓厚至是日未时小开其雾浓密如火烟辛渗入人眼鼻 【南齐书五行志】 
宋徽宗以为天应节 【宋徽宗政和三年十一月六日祀昊天上帝于圜丘太师蔡京奏天神降格实为大庆乞付史馆帝出手诏播告天下御制天真示现记寻以天神降日为天应节出宋史礼志】 
宦官刘季述等外结蕃侯以为党援是日季述矫诏以皇太子监国遂废昭宗居东内夺传国宝授太子昭宗以何皇后宫嫔数人随行幽于东宫季述手持银挝于上前以挝画地数上罪状令李师虔以兵围之镕锡锢其扁鐍时方凝冽嫔御无被哭声闻于外 【唐时宦官刘季述王奉先为两军中尉出徐彦□镇南海崔彻秉政而排摈宦官季述等外结蕃侯十一月六日季述矫诏遂废昭宗于东宫冗墙通食者两月后崔彻等谋诛季述复迎昭宗即位改元天复元年出旧唐书】 
宋仁宗天安殿恭谢天地次太庙 【明道元年十月修宫室成诏十一月六日恭谢天地出礼志】 
宋仁宗以皇太子生宴辅臣宗室于太清楼读三朝宝训赐御诗 【宝元二年玉海】 
惟俨禅师告寂 【惟俨禅师澧州药山僧年七十依潮阳西山慧照禅师出家后从马祖得道师一夜登山经行忽云开见月大□一声应澧阳东九十里许居民尽谓东家明晨迭相推问太和八年十一月六日乃告寂塔于院东隅唐文宗谥弘道大师塔曰化城出楚通志】 
　　七日
唐德宗亲飨庙 【贞元六年通考】 
唐宪宗是日以山人柳泌为台州剌史令入天台山采药 【元和十三年谏官论之不纳】 
宋太祖幸镇宁军节度使张令铎第视疾 【开宝二年以上玉海】 
善会禅师召门徒曰吾与众僧话道累岁佛法深旨各应自知吾今幻质时尽即去汝等善保护如吾在日言讫奄然而逝 【善会禅师澧州夹山僧幼岁出家后得道从者甚众谓门徒曰劳持生死法唯向佛边求目前迷正理拨火觅浮沤唐中和元年十一月七日召门徒言讫告寂出楚通志】 
道宁禅师酉时跏跌而逝 【道宁禅师潭州开福寺僧壮为道人于崇果寺执浴一日将濯足偶诵金刚经至于能生信心以比为实句遂忘所知忽垂足沸汤中后祝发蒋山依雪宝老良禅师至徽宗政和三年十一月示寂舍利五色归藏于塔出禅宗志】 
　　　诗
庆阳至七日和气渐舒徐敬为图南祝一瓣问兴居 【事文类聚】 
</div>
    <div class="pagination">
<a href="日涉编_page108.html">上一页</a><span>...</span><a href="日涉编_page104.html">104</a><a href="日涉编_page105.html">105</a><a href="日涉编_page106.html">106</a><a href="日涉编_page107.html">107</a><a href="日涉编_page108.html">108</a><span class="current-page">109</span><a href="日涉编_page110.html">110</a><a href="日涉编_page111.html">111</a><a href="日涉编_page112.html">112</a><a href="日涉编_page113.html">113</a><a href="日涉编_page114.html">114</a><span>...</span><a href="日涉编_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
