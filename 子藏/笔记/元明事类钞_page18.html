<!DOCTYPE html>
<html>
<head>
    <meta charset="UTF-8">
    <title>元明事类钞 - 第 18 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元明事类钞 - 第 18 页/共 76 页</h1>
    <div class="content">　　十事　明洪文科集王官十事一曰习仪拜牌二曰接诏送表三曰救防四曰春秋祭坛五曰朔望朝王六曰拜千秋七曰两台作揖八曰计期支俸九曰手谈消日十曰染须



　　元明事类钞卷九
<子部,杂家类,杂纂之属,元明事类钞>
　　钦定四库全书
　　元明事类钞卷十
　　监察御史姚之骃撰
　　官品门【三】
　　総督
　　総制军务　列卿记成化时满四乱始命都御史项忠総督固原等处军务后王越総制陜西马文升节制三边然皆未有专职宏治时部议三边宜得重臣专任开府乃起王越为之又命秦綋総制军务遂为定规至嘉靖时避制字改为総督
　　擕二僮　名臣录刘大夏総督两广勅使临门即擕二僮以行两广人士闻其来如饥儿之得乳母
　　筑边墙　献征录翁万达総督宣大偏保军务议筑边墙东自老营堡西距滑石涧延袤几二万丈于是自居庸以临三镇室家无虞行旅络绎皆筑垣守要之力也
　　旌防杜餽　海瑞集郭襄靖应聘総制两粤粤故苦奉大吏将领不暇扞圉日计剥取军饷时遂有东山之变公至未言讨贼先下令旌防杜餽吏民惴恐东山叛卒争丐降矣
　　民为立祠　名臣録秦綋総制三边造兵车置火器修城堡闗隘一万四千余处边功孔多既去民为立祠祀焉
　　上疏手书　涌幢小品胡宗宪総督浙江先后上疏皆手书如一葢不独有御倭之功其一段敬谨心亦自难及
　　约和市　列卿记石茂华縂督陜西时云中和市初成公与为期约不使越额后秦陇大饥日夜露祷为民请命天果大雨
　　仍欲用论　献征録许论为蓟辽総督有功入为尚书敌掠滦西上曰朕仍欲用许论论至镇敌伺大水峪论登陴誓诸军力战而却之
　　抚蛮得宜　列卿记王翺威望素着総督两广蛮人闻其至大惧翺曰蛮人久反要在抚化得宜耳引其酋长犒以金帛酒食多见归顺
　　封威宁　名臣録王越成化时総督三边出延绥斩敌搜河套夺其马牛羊器械无算又出大同破威宁海遂封威寜伯
　　设险除器　泳化编刘天和総制三边设重险以卫内除戎器以备外于是有干沟涧诸女濠墩之设又制为有脚轻车强弩诸火器短兵之制
　　平奢安　明纪事本末崇祯时起朱爕元仍総督贵湖云川广五省军务爕元再涖黔乃檄滇兵下乌撒蜀兵出永宁毕节而亲帅大军驻陆广八月奢崇明安邦彦俱授首焉明史藁爕元长八尺腹大十围饮噉兼二十人治事明果使人各当其材
　　尽撤防兵　名世类苑嘉靖中王守仁総制广西等四省军务时土官作乱守仁至南宁尽撤防守之兵于是思田二州头目悉领其众移境来归
　　屹然巨障　明谢纯集正德改元命杨公一清総制全陜兼督马政公以宁夏花马池要害地宜修濬垫以固边防乃兴工筑边墙刻期奏绩时刘瑾憾公公乞休仅筑四十余里至今屹然巨障
　　谙逹封贡　澹园集王襄毅崇古総督宣大谙逹数入塞叛人赵全辈实传翼之谙逹孙扣闗请降厚遇之以购全等竟执全以献因议封谙逹为顺义王嵗贡马五百有九
　　方王　明史藁万厯时方逢时起故官总督宣大山西军务始逢时与王崇古共决大计贡市之议崇古独成之逢时复代崇古申明约信两人首尾共济边境遂安人称方王云
　　巡边供具　玉堂丛话何元郎云王晋溪総制三边时每一巡边虽打中伙亦费百金未尝折干到处俱要供具烧羊亦数头不数脔尽撤去散与从官虽众头目亦皆沾及西北一有警则人人效命
　　堕泪碑　明纪事本末荆襄流贼叛命项忠総督军务讨平之忠多滥杀既树平荆襄碑或亦呼为堕泪以嘲焉
　　听节制　泳化编総督军务自総兵下悉听节制葢自靖逺伯王骥麓川之役始
　　元枢上畧　明冯锜贺総督启帝眷元枢国资上略自天子所出宣南仲之威以我公归入领北军之重
　　総河
　　河平圗　元史顺帝时河决命贾鲁以工部尚书総治河防功成帝遣使报祭河伯召鲁还朝以河平圗献详见河
　　宋陈功　明纪事本末凡漕渠在齐鲁间者宋礼功为多在江淮间者陈瑄功为多
　　総河专官　明马从聘疏歴朝命大臣出総漕运兼理河渠河漕原未分设间值河有他故亦旋设旋罢而総河专官则自尚书潘季驯始
　　橇檋治河　王世贞集刘尚书天和総理河道时河骤南徙歴济而徐皆旁溢公晨夜改舟车为橇檋探求尽得其利便疏汴以杀其下流疏七十二泉以濬其上流不淹时而河工就
　　治张秋　泳化编孝宗时命刘大夏为佥都御史治张秋决河大夏浚河筑堤五旬而事竣费轻功重逾于徐有贞云
　　得龙首　明通纪万厯时潘季驯総理河漕筑髙家堰塞崔镇东河淮正流使并趋入海三年而堰成一夕黄浦涸得龙首以献其大专车时以比龙首渠云
　　祷神潮涌　名臣记乔毅以工部侍郎治漕河时亢旱水浅舟胶公斋沐祷于江海之神江潮涌入漕河运船遂通
　　事不中制　明纪事本末景泰时河决兖州济汶诸水皆从之入海防通河遂淤上命徐有贞治之有贞言治河必先疏上流水势平乃治决决止乃濬淤多为之方以时节宣时工部请如有贞言不中制以是得有功葢三年而告成
　　四治河　潘季驯河防一览河性湍悍善徙者水漫而沙壅也法莫若以隄束水以水攻沙循河故道束而湍之使水疾沙刷无留行而又近为缕隄缕隄之外复为遥隄则水益浅逺不至旁决葢季驯凡四治河河皆治云
　　开淤避险　明史藁李化龙総理河道与巡抚李三才奏开淤河由直河入泇口抵夏镇二百六十里避黄河吕梁之险
　　礼官新祀　邵寳诗我有瓣香何所致礼官新祀宋司空按明工部尚书宋礼与平江伯陈瑄俱治防通河漕运赖之建祠世祀于南旺
　　诏领河隄　陈子龙送人擢河道少司空诗旧京开府静牙璋诏领河隄入未央
　　総漕
　　始置督漕　续通考景泰二年始置钦差总督漕运都御史一员驻淮安府
　　从河运　明纪事本末永乐十三年罢海运粮命平江伯陈瑄于湖广江西造平底浅船三千艘以从河运嵗运三百余万石
　　嵗运不稽　明张灿集李裕于宪宗时総督漕运时法久生皆起于军官掊克交兊违期闸河阻浅之故公剔其而更之嵗运不稽漕卒亦乐于趋事
　　疏河固隄　明书马卿以副都御史督漕防漕塞议者纷纷言复海运开济汶卿曰令六月无漕者京师困矣他岂及救哉盍姑纾目前急乎仍疏河而固隄水无泛泄漕旋通
　　奏留漕米　列卿记张缙宏治中総督漕运兼巡抚造舟之价必预给漕卒必选精壮者淮扬饥奏留漕米万石全活之
　　议导淮　五朝注略万厯二十三年河决総督漕运褚铁议导淮総督河道杨一魁议先分黄次导淮御史牛应元议合行之
　　漕政一新　明谢廷谅集镇逺侯顾仕隆有心计时漕政久坏督漕难其人咸推毂公公至漕政一新其大者为士卒请月粮奏恩恤循仁宗诏书故事不禁附载什物私盐则禁军士无不感泣者
　　敝衣数事　列卿记李纲成化中総督漕运奏准运船遭风漂流粮米免送问以疾卒箱中止敝衣数事
　　濬泇河　明纪事本末庄烈帝七年漕运総督杨一鹏议濬泇河从之九年泇河重濬成
　　漕府　张翥诗每念京师食遥需漕府粮
　　巡抚
　　堪任侍郎　泳化编宣德时以各省多逋粮欲差巡抚等官上召胡濙问之濙与杨士竒议堪任侍郎者六人分莅各省
　　抚按政体　张居正尺牍抚按职掌不同政体亦异振纲维察奸摘幽隠纠贪残如疾风迅雷一过而不留者巡按之职也措钱谷调赋役饬武备安军民如髙山大河奠润一方而无壅者巡抚之责也
　　朝卿出监　朱睦防集巡抚之设即成周以王朝卿出监之意洪永之际或曰采访或曰巡视事已即还宣德庚戌乃置耑职其迁转亦以年资计也
　　区处榆林　邱濬集余肃敏子俊巡抚延绥以榆林列戍未有卫也请以戍者编伍实之拓城加广范铜铁为军器择军中子弟之秀者请建学以教之又教民种植蔬果开地以为屯田自是榆林为重镇与宁夏甘肃鼎立而三
　　王公周公　名山藏王竑景泰中総督漕运兼巡抚请发漕米以镇淮安饥与巡抚周忱借余米以足民食皆先发后闻人称名巡抚必曰王公周公云
　　筑城徙畨　献征録杨博巡抚甘肃始罕东属畨为土鲁畨所逼入据肃州既久边民苦之公召其酋长喻以复业于是筑白城威卤金塔诸城于塞外诸畨乐焉尽徙去
　　捍海隄　列卿记成均宣德中巡抚浙江筑捍海堤民赖之
　　夜书木简　名臣录周文襄忱巡抚苏松每夜留暗灯及笔砚木简于卧榻旁寤度政务有所得遂书之简即日施行
　　焚香礼示　玉堂丛话王端慤恕巡抚云南不挈僮仆惟行灶一竹食箩一服无纱罗日给惟猪肉一觔乳豆二块其告示云欲携家僮随行恐致子民嗟怨是以不惜衰老单身自来人皆録词而焚香礼之
　　知胡卿　明陆粲集宣德初胡公槩巡抚南畿其为政尚严一时豪猾之徒薙除略尽去之百年而其名犹赫赫人皆知胡卿云
　　风雨必记　玉堂丛话周忱为巡抚有一册自记日行事每日隂晴风雨亦必详録一日有告粮船失风者公诘其失船何日风起何时及东西何方其人不知妄对公一一语其实其人惊伏诈不得行乃知公之风雨必记葢亦公事非漫书也
　　厐父　明诗综传防稽商初正万歴初巡按福建与巡抚厐尚鹏协心共事民歌云恤我甘苦厐父商母
　　置二匣　名臣录王守仁巡抚南赣置二匣行台前榜曰求通民情愿闻已过
　　名録屏风　今献备遗刘夔任保定巡抚屡荷殊恩世宗常録防名于屏风曰此可大用
　　思齐堂　名世类苑彭惠安任苏松巡抚何文肃书勉之曰东吴巡抚有遗惠在人者周文襄也公遂作思齐堂
　　二驴送客　献征録徐节巡抚山西居官甚防不忍扰民饲二驴于私廨乡人过郡者以驴送出境
　　清风袖　弇州史传于谦为巡抚入朝人谓即不槖金往宁无土物如合芗干菌裹头足充交际者谦两举其袖曰吾惟有清风而已因赋诗见志
　　黄绢敝衣　明通纪秦纮巡抚陜西时秦府旗校肆横民苦之綋擒治不少贷秦王奏綋欺蔑亲藩上怒逮綋下狱籍其家只黄绢一疋敝衣数事上亲阅嘉叹良久诏释之且赐钞以旌防
　　更记得　献征録保定巡抚陆钶时车驾驻真定中贵有厚望者偶语于马前曰君记得送往迎来否钶应之曰记得更记得节用爱人
　　定二乱　明史藁万厯时杭州营兵以减饷搆乱缚殴巡抚朝命张佳允来代甫入境而民以行保甲故亦乱佳允知乱兵与乱民未合乃令营兵讨乱民自赎禽斩五十人佯予乱兵二人冠带而宻属捕渠魁并二人斩之二乱悉定
　　少黜罚　寓圃杂记王恕为巡抚每御府县小官少所黜罚尝曰此辈去此辈来徒费送迎耳真得大臣之体
　　黒髯慈父　列卿记陈镒巡抚陜西值亢旱奏免宿逋数百万人呼为黒髯慈父明史藳陈镒凡三镇陜先后十余年每还朝必遮道拥泣再至则欢迎数百里
　　罢工天雨　明李濓集郑宁巡抚宣府时盛暑筑城堡工役数千人久旱祈祷莫应公曰此劳民弗息之徴也下令罢工是夕大雨
　　絶优晏　王世贞集陆树徳巡抚山东间一留客不过酒茗鲑菜客偶谓齐优一何拙耶公念必藩司宴有之次日入谒以微言自引咎不已众相顾错愕不敢对而优晏絶矣
　　单骑谕降　列卿记杨信民巡抚广东时黄养萧作乱信民单骑谕降贼数十万迨卒广人奏请立庙水旱疾疫必祷焉
　　由乡举　明史藁明世举于乡而仕至巡抚者隆庆朝海瑞万厯朝张守中艾穆庄烈帝破格求才得十人
　　一方之本　张居正集一方之本在抚按天下之本在政府
　　牙旗髙建　唐顺之寄周中丞诗牙旗髙建白羊东彭角殷殷瀚海空
　　玉节中丞　王穉登送吴中丞诗玉节中丞新荡冦楼船诸将旧平吴
　　镇抚　明罗洪先寄朱中丞巡抚山东诗镇抚正资清净理片言肻向盖公防
　　巡按
　　长斋御史　续藏书河东朱裳少励清节躬自汲炊为御史寒约如故巡按山东西有风采人称为长斋御史
　　有识量　治世余闻孝皇召戴刘大夏谕曰近各衙门凡事俱奏巡按御史勘报岂以此官公道可托耶大夏曰巡按无久交不掣肘故事多责成之上曰权之所在惟在有识量者能不移其心今后差巡按务拣老成有识者毋用轻躁新进之人
　　题诗还金　寓圃杂记吴文正讷巡按贵州回三司遣人赍黄金追送公不启题其上还之诗曰萧萧行李向东还要过前途最险滩若有赃私并土物任他沈在碧波间
　　留经记　京学志耿定向按闗西归行李惟二笥或餽以石经虑疲役夫卒留之境上作留经记
　　一哲　明通纪宏治中吴江王哲巡按江西所至恤民隠作士风又善断疑狱民为谣曰江西有一哲六月飞霜雪天下有十哲太平无休歇
　　老奴司户　献征録董建中按顺天遣其妻子还独留老奴司户毋敢私谒
　　斗米为餽　于慎行集郭康介宗臯按江南时顾文康公柄政公行部至县以廪米一斗为餽吴中至今称御史防平以公为最
　　愿年年　名臣录邻水杨纯巡按贵州任满百姓乞留一年诏许之民乃谣曰邻水杨但愿年年巡贵阳
　　供张从俭　春明梦余録宪纲开载巡按所至博采诸司官吏行止不得多用导从饮食供张只宜从俭
　　称神明　吾学编于谦巡按江西平反寃狱称为神明不税淤地　名臣记髙明巡按河南时大河南徙民耕淤地亩收嵗数斛议者欲履亩坐税明曰河徙无常税额不改平陆亦复巨浸常税犹按旧籍民何以堪
　　侵越巡抚　张居正集近时直指使者往往舍其本职而侵越巡抚之事此大谬也
　　登台揽辔　李攀龙送人按滇中诗登台越巂山形合揽辔昆明秋色来
　　玉金豸　明刘溥送盛御史巡按广东诗玉金豸下青霄庾岭南头道路遥
</div>
    <div class="pagination">
<a href="元明事类钞_page17.html">上一页</a><span>...</span><a href="元明事类钞_page13.html">13</a><a href="元明事类钞_page14.html">14</a><a href="元明事类钞_page15.html">15</a><a href="元明事类钞_page16.html">16</a><a href="元明事类钞_page17.html">17</a><span class="current-page">18</span><a href="元明事类钞_page19.html">19</a><a href="元明事类钞_page20.html">20</a><a href="元明事类钞_page21.html">21</a><a href="元明事类钞_page22.html">22</a><a href="元明事类钞_page23.html">23</a><span>...</span><a href="元明事类钞_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
