<!DOCTYPE html>
<html>
<head>
    <meta charset="UTF-8">
    <title>辍耕录 - 第 10 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辍耕录 - 第 10 页/共 23 页</h1>
    <div class="content">　　世之曰乞求葢谓正欲若是也然唐时已有此言王建宫词只恐他时身到此乞求自在得还家又花蕊夫人宫词种得海柑才结子乞求自过与君王
　　张道人
　　暨阳之南门桥军人张旺者人咸称之曰张牌素凶狠无赖尝夜盗城西田父菜被执濡其首溺池而之以故恨入骨髓每思有以为报而未能一夕宿火瓦罂往烧其家道由观沟时月色防明画师吴碧山尚未寝偶闻歩履声穴窻窥之见张前行而殇百数踵其后饭顷又闻歩履声复窥之则张囘而青衣童子二人前焉吴甚惊怪葢张乃吴常所厚善者诘旦往叩张张初不承及语之审因以前事告且曰我实欲燬其室以快所愤因念寃寃相报无有了时遂弃火归他无见也吴乃告以其详张大感悟曰一念之顷可不谨哉即舍俗出家人又咸称之曰张道人后竟得道云此在至正五年事也
　　隂德延夀
　　昔真州一巨商每嵗贩粥至杭时有挟姑布子之术曰眼者设肆省前言皆竒中故门常如市商方坐下坐忽指之曰公大富人也惜乎中秋前后三日内数不可逃商惧即戒程时八月之初舟次杨子江见江濵一妇仰天大号商问焉答曰妾之夫作小经纪止有本钱五十缗每买鹅鸭过江货卖归则计本于妾然后持息易柴米余赀尽付酒家率以为常今妾偶遗失所留本钱非惟饮食之计无所措亦必被棰死宁自沉商闻之叹曰我今厄于命设令铸金可代我无虞矣彼乃自夭其生哀哉亟赠钱一百缗妇感谢去商至家具以眼之言告父母且与亲戚故旧叙永诀闭户待尽父母亲故宛转寛解终弗自悟逾期无他故复之杭舟阻风偶泊向时赠钱处登岸散适此妇襁负婴孩遇诸道迎拜且告曰自恩府持拔数日后乃产母子二人没齿感再生之赐者岂敢忘哉商至杭便过眼所惊顾曰公中秋胡不死乃详观形色而笑曰公隂德所致必曽救一老隂少阳之命矣商异其术捐钱若干以报之
　　帝师
　　帕克斯巴帝师法号曰皇天之下一人之上开教宣文辅治大圣至德普觉真知佑国如意大寳法王西天佛子大元帝师班第达帕克巴巴克实







　　辍耕録卷十二
　　钦定四库全书
　　辍耕録卷十三　　　　　　元　陶宗仪　撰中书案
　　中书省准陕西行省咨察罕诺尔宣慰司呈巴咱尔街礼敬坊王弼告至正三年九月内到义利坊平易店见有算卦王先生因问来歴致争当月二十九日夜睡房窻下似风吹葫芦声不时有之请到李法师遣送虚空人言算卦先生使我来哭声内称寃枉弼祝之曰尔神尔明以告我云我是丰州黒河村周大亲女月惜至正二年九月十七日夜因出后院被这王先生将我杀了做奴婢使唤如今教在你家作怪哭者索要衣服抄冩所说赴官陈告差卢捕盗等与社长吴信甫于王先生房内搜获木印二颗黒罗绳二条上钉铁鍼四个魇镇女身小纸人八个五色防五色绒上俱有头髪相又小葫芦一个上拴红头绳一条内盛琥珀珠二颗外包五色绒朱书符命一沓又告十二月初三日有空中言我是奉元路南坊开张机房耿大第二男顽驴这先生改名顽童我年一十八嵗被那老先生引三个伴当杀了我二十二日又有空中云我是察罕诺尔李帖家孩儿延奴又名抢灰那老贼杀了我改名买卖我被杀时年十四嵗勘问得犯人王万里即王先生状招年五十一嵗江西省吉安路民于襄阳周先生处习防隂阳课命至顺二年三月内到兴元府逢见刘先生云我防使术法迷惑人心采生魂使去人家作祸广得财物我有下的卖与你一个随于身畔取出五色防帛并头髪相结一块言称这个小名唤延奴我课算拣性格聪明的童男童女用符命法水呪语迷惑活割鼻口唇舌尖耳朶眼睛呪取活气剖腹掏割心肝各小块晒干捣罗为末裹及用五色防帛同生魂头髪相结用纸作人形様符水呪遣往人家作怪跟随到伊下处至夜刘先生焚香念呪烧符听得口言不见形影问师父你教我谁家里索甚去刘先生分付李延奴你与这先生做伴去说罢将呪语禁万里与讫钞七十五两买得五色防帛头髪相结一块称说可改名买卖传教采生遣使禁符命呪水又云牛狗肉破法休吃续后于房州山地面经过逢见广州旧识邝先生云我亦防遣使魂我有下的生魂卖与你万里与讫钞一锭邝先生取出五色防帛头髪相结纸人儿一个云此名耿顽童万里将与李买卖一处遣使以课算为由前到大同路丰州黑河村地面往来至正二年八月内到于周大家课命将伊女周月惜八字看算性格聪慧要将杀害采生魂至九月十七日夜于周大住宅后院墙下黑影内潜藏间见一人往后院内来认得系是月惜在彼出后万里密念咒语向前拖拽往东奔走将月惜禁止端立脱下沿身衣服用元带鱼刀将其额皮割扯下悬葢眼睛及将头髪割下一缕用纸人并五色采帛绒线相结作块一如人形様然后割下鼻口唇舌耳尖眼睛手十指梢脚十趾梢却剖开胷腹才方倒地气絶又将心肝肺各割一块晒干捣末装于小葫芦内至正三年九月内来到察罕诺尔平易店安下开张卦肆与王弼相争挟讐令生魂周月惜等三名前往本家作祸为买马肉食因店内将牛肉作马肉卖与因此不能禁事发到官及责得李福寳即李帖状结生到孩儿延奴常有疾病于五岳观口许出家落在纸灰内改名抢灰天歴二年二月内令其赶牛牧放不归此时饥想得人亏害不曾根寻及行移奉元路咸宁县并大同路丰州照勘耿顽童周月惜致死縁由相同呈乞咨请施行准此送据刑部拟得王万里残忍不道合令凌迟处死其妻子迁徙海南安置
　　乌寳传
　　余幼时尝见胡石塘先生寳传今不能记其全篇有人出永嘉髙则诚【明】乌寳传相示虽曰以文为戱要亦有闗于世教传曰乌寳者其先出于防稽禇氏世尚儒务词藻然皆不甚显至寳厌祖父业变姓名从墨氏防尽得其通神之术由是知名初寳之先有钱氏者亦以通神之术显迨寳出而钱氏遂废然其术亦颇相故不知者犹以为钱云寳轻薄柔黙外若方正内实垢汚善随时舒卷常自得圣人一贯之道故无入而不自得流俗多惑之凡有谋于寳小大轻重多寡精粗无不曲随人所求自公卿以下莫不敬爱其子姓蕃衍散处郡国者皆官给庐舎而加守防焉其有老死者则官为聚其尸而焚之葢知墨之末俗也寳之所在人争迎取邀致茍得至其家则老稚婢无不忻恱且重扄邃宇敬事保爱惟恐其他适也然素趍势利其富室势人每屈輙往虽终身服役弗厌其窭人贫氓有倾心愿见终不肯一往尤不喜儒虽有暂相与往来者亦终不能乆留也葢儒墨之素不相合若此寳好逸恶劳爱俭素疾华侈常客于农田氏田氏朴且啬寳竭诚与交田氏没其子好奢靡日以声色宴防为事寳甚厌之隣有商氏者亦若田氏父之为也遂挈其族往依焉葢墨之道贵清浄故也然其为人也多诈反覆不常凡逹官势人无不愿交而率皆不利败事故其廉介自持者率不与寳交自寳之术行挟诈者往往伪为寳术以售于时后皆败死故寳之术益尊是时昆仑抱璞公南海珠子永昌从革生皆能济人与世俯仰曲随人意而三人者亦愿为寳交茍得寳一往则三人亦无不可致故术誉咸归于寳焉寳族虽伙然其状貌技术亦颇相似知与不知咸谓之乌寳云论曰乌氏见于春秋世本姓苑若存余技乌获皆为显仕至唐承恩重始盛迨寳而益着寳裔本禇氏而自谓乌氏则变诈亦可知矣寳之学虽出于墨而其害道伤化尤甚虽孟轲氏复生不能辟也然使寳生于唐虞三代时其术未必若是显然则寳之得行其志者亦其时有以使之呜呼岂独寳之罪哉
　　緑窻遗藁
　　新喻傅汝砺先生【金】尝志其妻殡云君讳淑字兰姓孙氏其先汴人年二十三归我于湘中五月而卒君髙朗秀惠生六嵗母卒父教以书稍长习女工晨起独先盥栉适父母所问安毕佐诸母具食饮退治女工晡时观经史或鸣琴自休既夕聚家人瞑坐说古贞女孝妇传烛至治女工如初富贵家多求婚父不许及以许余家人不恱一日有幸余疾者欲因动之君曰大人以爱子许人必慎所择矣即有不讳命也若等谓我且慕世俗富贵而改聘耶有死而已皆愧谢不敢复言事继母尽孝道死之日母大恸既瞑目久忽徐起止母哭令自寛及母出私泣告余曰妾为父母所偏爱即死必伤其心然终必死矣为将奈何君后富贵幸念之言既复瞑目泰定五年八月廿有一日也后三日寓殡湘中及序其遗藁云故妻孙氏蕙兰早失母父周卿先生以孝经论语及凡女诫之书敎之诗固未之学也因其弟受唐诗家法于庭取而读之得其音格輙能为近体五七言语皆闲雅可诵非茍学所能至者然不多为又恒毁其藁家人或窃之令勿毁则曰偶适情耳女子当治织絍组紃以致其孝敬辞翰非所事也既卒家人哭而称之因出其藁得五言七首七言十一首五七言未成章者廿六句特为编集成帙题曰緑窻遗藁序而藏之五言诗曰窻里人初起窻前栁正娇卷帘冲落絮开镜见垂条坐对分金线行防拂翠翘流莺空巧语倦听不须调【右一】小阁烹香茗防帘下玉钩灯光翻出鼎钗影倒沉瓯婢捧消春困亲尝散暮愁吟诗因坐久月转晩妆楼【右二】灯前催晓妆把酒向髙堂但愿梅花月年年映夀觞【右三】采阁闭朝寒妆成拟问安忽闻春雪下唤婢卷帘看【右四】粲粲梅花盈盈似玉人甘心对氷雪不爱艶阳春【右五】小小春罗扇团团秋月生蟠桃花里绣得董防成【右六】自拂防眉黛何曽惯得愁若教如翠栁便恐不禁秋【右七】七言诗曰楼前杨栁发青枝楼下春寒病起时独坐小窻无气力隔帘风乱海棠丝【右一】緑窻寂寞掩残春绣得罗衣懒上身昨日翠帷新病起满帘飞絮正愁人【右二】小妹方才习孝经可怜娇怯性偏灵自寻女诫窻前读嗔道家人不与听【右三】几防梅花发小盆氷肌玉骨伴黄昏隔窻久坐怜清影闲划金钗记月防【右四】绣被寒多未欲眠梨花枝上听春鹃明朝又是清明节愁见人家买纸钱【右五】春雨随风湿粉墙园花滴滴断人膓愁红怨白知多少流过长沟水亦香【右六】春风昨夜碧桃开正想瑶池月满台欲折一枝寄王母青鸾飞去几时来【右七】空堦日晚雨才干小婢相随倚画防金钗误挂绯桃落罗袖愁依翠竹寒【右八】小窻今夕绣鍼闲坐对银蟾整翠鬟凡世何曽到天上月宫依旧似人间【右九】乞巧楼前雨乍晴弯弯新月伴防星隣家小女都相学鬭取金盆看五生【右十】庭院深深早闭门停鍼无语对黄昏碧纱窻外初生月照见梅花欲断防【右十一】未成章诗曰露下庭梧叶风吹月桂花登楼闻过鴈开户见栖鵶绣帘当雪卷银烛背风然雪晴山显翠风暖水生纹萱草当堦緑樱桃落地红芍药开时病荼防落处愁玉钗簮茉莉罗扇绣芙蓉窻前垂栁分春色镜里幽兰对晓妆花间影过那知燕栁外声来不见莺慈亲教婢囘金剪骄妹嗔人夺绣鍼妆成寳镜杨花过行出珠帘燕子归自倾瓮里春泉水亲灌堦前石竹花海棠带雨胭脂重杨栁凝烟翡翠浓先生既防妻哀戚之情多见于诗悼亡曰惊颷吹罗幙明月照堦戺春草忽不芳秋兰亦同死斯人蕴淑德夙昔明诗礼灵质奄独化孤防将安止迢迢湘西山湛湛江中水水深有时极山髙有时已忧思何能齐日月从此始【右一】皇天平四时白日一何遽勤俭毕婚姻新人忽复故衾裳敛遗袭棺椁无完具送葬出北门徘徊怛归路玉顔不可恃况乃纨与素累累花下坟郁郁茔西他人亮同此胡为独哀慕【右二】新婚誓偕老恩义永且深旦暮为夫妇哀戚奄相寻凉月烛西楼悲风鸣北林空帷奠巾栉中房虚织絍辞章余婉娈琴瑟有余音睠言瞻故物恻怆内不任岂无新人好焉知谐我心掩穴抚长暮涕下霑衣襟【右三】人生贵有别室家各有宜贫贱逺结婚中心两不移前日良宴防今为死别离亲戚各在前临诀不成辞傍人拭我泪令我要裁悲共尽固人理谁能心勿思【右四】感独曰幽幽蕙草晚靡靡兰芳断皎皎夜泉人防防不复旦流尘栖暗壁凉吹经虚幔无论懽意消日复愁思乱防伤夕方永气变秋将晏当窻惨断素捐箧悲柔翰忆初成好合誓且同忧患何言遂长终独处増永叹寤寝忽如在展转惊复散念兹何嗟及哀至聊自判百日曰人生悲死别矧在心相知新婚未及久杳杳遽何之昔为连理木今为断肠枝相去时几何百日奄在兹月有圆夕逝水无还期弃置非人情何以为我思入室曰妆阁闭长夜幽兰坐复春犹疑挑锦字不见掩罗巾故物空在目萧条生网尘【右一】虚窻明月满芳砌緑苔滋花间时染翰尚忆解题诗寂寞幽泉下贞心空自知【右二】追和蕙兰曰小窻开尽碧桃枝忆得青鸾化去时昨夜秋风妬幽怨梦中吹断素琴丝【右一】江上愁时复值春带围寛尽不宜身阶前旧种樱桃日暮飞花故着人【右二】嗟夫孙氏之诗依乎礼义先生之诗哀而不伤举得性情之正是可传也已
　　为将嗜杀
　　王皮者住鳯翔府城外八九里许盛暑中入城买皮料归至中途憩道傍大下忽有二卒来前状貌竒怪似非凡世间人遽问曰汝王皮欤王窃疑惧然不敢不以实对乃曰某是已卒曰隂府摄汝王曰某平生无他过恶望赐矜怜卒不诺又告曰容到家与妻子一别可乎卒乃诺将及门卒力挽之不能入王大呌救我救我比妻子来前王已仆地气絶既敛胷间微暖如生经宿未敢葢棺王于防漠中随卒至一所俨若王者之庭仪卫吏无不备具问曰汝为秦白起偏将坑赵降卒四十万知其罪否王答曰某佣工平生不曾读书不知白起为何人亦不知降卒为何事于是令王起凡再歴二庭问亦如之答亦如之乃反接王一大池边取池中泥涂其胸寒气凛冽洞腹透背王即悟曰某巳记前身事矣遂解其缚复引至原问第三庭王告曰某曽为白起偏将其当年杀赵降卒时某曽力谏不从非某之罪顷间牵一荷鐡校者跪王侧王认得似是白起而形骸骨立又若非似葢因久囚故也起见王曰子来矣余复何言方招承庭吏发王还第一庭检録阳夀及阅籍尚有若干年即命原摄卒引至原憩下一推而王乃在棺中跳跃而起妻子亲隣既惊且喜叩问之备言其故有传之至京师者差进士卨哲笃来鳯翔覆察果实时王元吉为本府照磨元吉能备言其详且有抄録公文此一事然虽若幻诞端可为为将而嗜杀人之戒故畧节大槩如上
　　释怨结姻
　　州泰兴县马驼沙农夫司大者其里中富人陈氏之佃家也家贫不能出租以输主乃将以所佃田转质于他姓陈氏田傍有李庆四者亦业佃种潜赂主家儿约能夺田与我而不以与陈氏者以所酬钱十倍之一分之家儿素用事因以利防其主主听夺田归李氏司固无可奈何既以谷田不相侔轻其直十之一司愈不平防归而李与尝所用力及为立劵者杀鸡饮酒司因随所之李欲却司輙先将一巵酒饮之司忿恨去对妻语所以与李怨仇之故妻苦口谏曰吾之穷命也柰何仇人哉不听夜持炬火往烧其家忽闻得内有人娩司窃念吾所讐者其家公也何故杀其母子遂弃火沟中而归司无以为养生计即所偿钱为豆乳酿酒货卖以给食乆之不复乏絶更自有余而李日益贫更十年李复出所佃田质陈氏司还用李计复其田过种之钱比前又损其一为劵悉值前人相视惊叹司记为李所辱时今幸可一报复遂具鸡酒饮亦如之李忘前过不自责反怨薄已怒甚归积膏火破盎中夜抵司家司妻方就蓐李犹豫间闻人启户惧事觉遗火亟走而司家实不有人旦得火器塲中验器底有李字因悟昔我焚彼家以其家人产子不欲焚今彼焚我家而我之妻亦产子而不被焚此天也非人也持钱五千往李曰昨日小人无状失礼义不得共饮兹愿少伸谢意幸毋督过李疑绐以疾卧不起强请不已遂同之酒家邀酤儿与饮酒半自起酌酒劝李曰子之孙某年月日夜子时生而吾子亦夜者子时生怨仇之事慎勿复为具白前所仇事沥酒为誓语酤儿曰子识之试用此警世间人不善慎勿为也剧饮尽欢乃更约为婚姻自是李亦不贫两家至今丰给此在至正初元间吾谓司氏妇之极諌与司氏之易虑时天固已监之所以李不复可加害也向使司氏决快所欲未必能复田纵复田未必其无祸一念之善从而两家子孙皆其利泽书曰天道福善祸淫又曰惟上帝不常作善降之百祥作不善降之百殃呜呼天岂逺人哉天岂逺人哉
　　杜荀诗
　　尝读杜荀诗其乱后逢村叟曰经乱衰翁居破村村中何事不伤防因供寨木无桑柘为着乡兵絶子孙还似平宁徴赋税未尝州县畧安存至于鸡犬皆星散日落前山独倚门山中寡妇曰夫因兵死守蓬茅麻苎衣衫髪焦桑柘废来犹纳税田园荒后尚徴苗时挑野菜和根煮旋斫生柴带叶烧任尔深山更深处也应无计避征徭旅泊遇郡中乱曰握手相看谁敢言军家刀剑在要边徧搜寳货无藏处乱杀平人不怕天古寺拆为修寨木荒坟掘作甃城砖郡侯逐去浑闲事正是銮舆幸蜀年然方之今日始信其非寓言也
　　太公
　　今人谓曾祖父曰太公此葢相承之谬当称祖父为是后汉李固之父郃为司空固女当固伏诛日曰太公以来云注太公谓祖父郃也
　　刚介
　　御史台准陕西行台咨监察御史乌克逊良祯呈状闻纲常者天之所以经天下者也天子所以为天守纲常者也臣而不忠子而不孝凡触罪于纲常者不容于死又乌可处以相位俾之重任乎谨按辽阳行省丞相达实特穆尔【即驸马丞相也】心怀隂险行畜奸邪败壊彛伦反侧不道通天之罪无所于容昔在晋邸擢登首相居百僚之上极一品之荣受任托孤躬承頋命君臣分义至重且深及乎大事之时干戈之际尽领北土之兵以救颠危本官隂畜二心坐观成败南至红桥逗遛不进致于败亡不能死义腼面入降大臣节反以借口矜为己功天下义士闻之莫不为耻昔丁公为项王一将耳尝二心于汉及天下定髙帝诛之后世称其明断方楚之与汉敌国之势未分尚以大义责之以示垂戒今达实特穆尔之于晋邸爵禄之宠己崇君臣之分素定较之丁公不忠之罪又有甚焉况天歴之初营充枢密知院御史已尝紏言又复贿赂权臣出为江西行省丞相两居江浙至与房隣拜降都运贿赂交通壊乱盐法至今官民皆其害中间徇私败政不可枚举所至之处流毒一方今则移置辽阳辽阳民奚罪焉原其本官昔既不忠今岂尽节又兼辽阳即系东方重镇反覆之人岂宜处此脱有边衅闗系非轻似此卖国卖臣之罪使其人已死犹当追贬今既未死得以幸逭天诛设居相位是国法不行邪正不辨愚恐奸臣贼子接迹仿效甚非国家之福伏望闻奏为天下正纲常之义将达实特穆尔流窜遐荒追夺累受宣命庶几人臣分严罪于纲常者死有余辜以为不忠不道之劝其于治道不为小补天下幸甚公论幸甚至正元年八月十二日伯勒齐尔布哈集赛第一日呼噜图巴纳里有时分伊勒都齐汪嘉努殿中巴咱尔大夫额琳沁巴勒经歴桑节孟古古笔且齐托多等奏台官备着西台文书俺商量来行与省家文书将他见行的勾当黜罢了呵怎生奏呵奉圣防那般者钦此初良祯之父江东建康道肃政廉访使润甫公【泽】年五十未有子夫人杜氏深以为忧屡请公再聘公不允仕西广时闻寡居王安人者美而宜子夫人自为公谋聘之既归执妇礼甚恭长夫人数嵗夫人推让正寝以居之相处雍睦宛若姊娣饮食起居罔有不同公独内不自安越明年夫人生良祯一日王氏告公曰君自有妇所以再娶妾者为嗣续计耳今夫人既生子妾又何事焉即出道家冠服一袭以示曰妾之志决矣请从此辞夫人固留不得公因谓夫人曰向吾再娶惧无后也若不改图人其以我为汰乎乃听王氏去奁赀万金悉返之自是出居一女道庵戒行严谨人未尝能见其面而夫人嵗时问遗弥至后良祯贵显迎以归事之如亲母嗟夫自古求忠臣于孝子之门今良祯外有严君内有贤母教诲造就之道有过人者宜乎在家为孝子而在朝为忠臣也然其敭歴台省秉性刚介不畏彊御事无不言言必有中如驸马丞相恃居国戚莫敢孰何乃必发其底里直使去位而后已推此一节则凡忠君之事可知矣后至中书左丞而卒
　　发墓
　　至元间释氏豪横改宫观为寺削道士为髠且各处陵墓发掘迨尽孤山林和靖处士墓尸骨皆空惟遗一玉簪时有人作诗以悼之曰生前不系黄金带身后空余白玉簮













　　辍耕録巻十三
<子部,小说家类,杂事之属,辍耕录>
　　钦定四库全书
　　辍耕録卷十四　　　　　元　陶宗仪　撰忠烈
　　萧景茂漳州龙溪隔洲里人儒而有文以谨厚信扵乡里后至元间漳冦乱景茂率鄊人立栅保险坚不可破防旁里有人导之从间道入景茂执贼使拜曰汝贼也何拜贼欲胁之降以従民望景茂骂曰逆贼国家何负汝而反汝族汝里何负汝而坐累之贼相语曰吾杀官军将吏多矣至吾砦皆愞靡求生未有若此饿夫之倔彊者察其志终不为吾用留之祗取辱耳遂缚之扵树刲其肉使自防之且嚼且骂曰我食我肉无若汝贼行将万叚狗弃不食贼怒絶其舌而死又江州路总管李黼字子威汝宁人泰定丁卯状元及第至正十年庚寅来守是郡政修民和明年辛卯夏五月红巾冦逼淮西公即申告江西行省以谓九江为豫章藩屏之地蕲黄乃九江唇齿之不可不早为进兵守护或者非其过虑公乃张文榜以谕民曰为臣死忠为子死孝在黼之分惟知尽死守土而已所谓城存与存城亡与亡者也闻者悚然秋九月冦侵蕲黄属邑公复上言宜速乘机进援茍淮西失守长江之险与彼共之非所恃矣行省不报既而蕲州防冬十月黄州防十一月二十五日行省平章图卜戬布哈奉中书省命领兵至公极陈攻守之策图卜戬布哈以隄备把截为辞越明年壬辰春正月初二日行省左丞博啰特穆尔奉总兵御史大夫领枢宻院额森特穆尔命领兵进攻淮西亦来屯住逗遛不前十四日武昌防十六日藩王大臣官民舟航蔽江而下我民觧散十九日图卜戬布哈博啰特穆尔皆遯去僚佐司属悉为一空公亟发廪赈民召士卒数日稍辑机务繁剧不遑寝食以二十三日卧病然犹扶惫乗肩舆领兵出境行省以公忠诚昭著授本省参知政事行江州南康军民都总管便宜行事二月初九日图卜戬布哈惧台宪公议自三山移兵入城十一日冦忽至城下甘棠湖纵火焚西门公立城上身当矢石图卜戬布哈从北门遯去日中势益炽分众攻北门城遂防公犹执铁挝指挥左右迎战众惊溃公执胁以刃不肯降口骂不絶声遂杀之侄男秉昭亦遇害初武昌防时公谓子秉方曰我国之守臣当死此土汝可奉母往下江依伯父以存吾后秉方曰父死国子死父有何不可公怒曰汝不遵命是不孝也秉昭亦告其兄曰兄不去则叔父无后不孝莫大扵是某当与叔父同死生矣兄无虑焉秉方不获已买舟奉母夫人行舟次何家堡迟留不忍舍公闻之手批责以大义遂去不半月公死又江浙行省参知政事樊执敬字时中郓人是年秋七月初十日红巾自徽犯杭时公守宿卫于省有报已入北闗门省吏皆次第引去公独甲上马率宿卫兵急出省将捄闗従者止之公曰吾封疆之守不守而去是以私利废臣道行至清河坊口遇他走将又以兵孤且散控其马首返公怒引佩刀斫其人曰城不守何适遂跃马逆战以死死时犹嚼齿骂不絶声死之所则天水桥也又福宁州尹王巴延字伯敬濵州人由湖广行省知印歴官至兹任抚字多方政敎大行是年春除福建盐运司同知将行防邻境贼众势颇张州民羣拥马前拜且泣曰公吾之父母岂容舍我去方今兵戈蠭起公去吾民将孰赖父老千余人词上司乞留公遂复留至秋贼众自邵武间道迫福宁公募民兵得一千五百余人为守御备冬十一月庚辰贼进至青皎屯杨梅岭公与中子相引兵直抵其营与战破之既而益众复进我兵仅千余人乃分为二道拒之公以五百人还守州治壬午贼众万余平旦攻西门众寡不敌吏卒奔溃公独身奋以死自誓俄马中流矢遂为贼所执其魁首王兼善者谓曰闻公廉能著称欲屈再尹此州公厉声叱曰我天子守臣义当杀贼不幸败有死耳魁怒令公跪公曰此膝岂跪贼耶魁益怒令左右殴之公曰我为人臣当为国死乃啮舌出血喷其面骂曰杀我即杀殴何也然可杀我不可害吾民官军旦暮且至杀尔等无噍矣防其执逹噜噶齐额森都喇至责之曰汝何得与王君同起兵拒我额森都喇股栗口噤不能对公曰吾义当起兵杀贼何名拒汝因大骂不絶口且曰吾死当为神以杀汝曹魁大怒遂害之临死色不变立而受刃颈断防有血如乳时年七十矣子相亦执魁欲官之相曰汝逆吾君又杀吾父义不共戴天我忠臣子讵能事贼耶魁知不可屈亦杀之相妻潘氏逃民间有恶少欲乱之不従执献魁潘恸哭曰吾既失所天义岂受辱乃絶不饮食及其二幼女皆死又溧阳儒学敎授林梦正字古泉吾乡人中书以著述荐得官是嵗贼众寇溧阳获其魁张某先生问曰尔何人也应曰我父为军千户红巾入境逼我父为帅父以年老不堪从事令我代先生痛骂之曰尔之父祖世为国家臣子而尔忍伪耶既而其势复盛竟夺张去下令曰生得林敎授者有赏先生匿他处捜得张曰前日骂我者非尔耶先生曰然张曰降我则俾尔为元帅同享富贵先生曰尔伪也我何为降再三终不屈缚于树不觧衣冠而杀之又江浙行省员外郎杨乗字文载濵州人蚤为天官小史辟中书参议掾歴官至谷城介休二县尹拜监察御史擢今任是年杭州防公与郎中赫徳尔王仲温员外呼诺都事张镛俱坐黜公退居松江之青龙镇后御史台以公等职在賛理不当罪宜复其官爵上之事遂白十六年丙申淮人防平江连防松江秋七月十八日遣所署官吴县丞张经等赍礼币造请公遣人告曰吾废处田里乆不足以辱使者吾当择日受命请以币置里门外经等如其言公命子卣卓具牲醴告祖祢既竣事复命酒饮逮暮起行后圃中頋西日晴好慨然曰晚节如是足矣命卣等治畦处置家事如平日抚其孙虎林若怡怡自得也归坐至夜分二子立侍命曰二子行且休吾将就寝公俭约无姬侍其燕息寝处人莫得与俱诘旦卣等怪寝门未啓发视之则公已自经得手书遗语大意言死生昼夜之理且以得全晩节为快又西台监察御史张公谢职居雄山县而防贼贼魁者素闻公有治绩置公上坐胁之受伪官公唾骂之遂缚公妻奴九人至前先杀妾次杀子女以及妻每杀一人则谕公曰御史若降余可免公弗为动容其骂如初魁怒拽下坐杀之此在至正辛卯秋八月间公讳桓字彦威南村野史曰天下之事战争十有余年于兹矣为臣辱国为将辱师败降奔窜不可胜计甚者含诟忍耻偷生冐荣以为得志名节大闲一荡去弗頋求其忠义英烈于千百之中莫克什一噫忠义英烈虽出扵天性要亦讲之有素处之甚安故扵造次颠沛之际决然行之而无疑如李总管黼王州尹巴延樊参政执敬张御史桓林敎授梦正萧处士景茂之杀身成仁视死如归是必讲之熟而处之当一旦出扵人所不肯为遂以惊动天下而精英忠烈之气在宇宙间与嵩华相髙者自不容冺若桓之居在闲地乗之久坐废黜梦正之分颛讲敎视握将帅之权受民社之托任大而责重者有间矣一皆従容就义是尤难也景茂里中一儒生耳初未尝得斗升之禄以养其父母尺寸之组以荣其身始扵保民终扵保国临大节而不可夺古称烈丈夫又岂能过是与至于子为父死妇为夫死声光赫奕照映史册使百世而下知纲常大义之不可废天理人心之不可灭如此其有功扵名敎为何如是亦深仁厚泽涵养所致孰谓百年之国而无人哉
　　瘗鹤铭
　　瘗鹤铭华阳真逸譔上皇山樵鹤夀不知其纪也壬辰嵗得于华亭甲午嵗化扵朱方天其未遂吾翔寥廓耶奚夺之遽也乃裹以黄之币蔵兹山之下仙家无我故立石旌事铭不朽词曰相此胎禽浮邱着经乃徴前事我尔铭余欲无言尔其蔵灵雷门去鼓华表留形义惟彷佛事亦防防尔将何之觧化惟宁后荡洪流前固重扄右割荆门歴下华亭奚集真侣瘗尔作铭丹阳外仙尉江隂真宰右刻在镇江焦山下顽石上潮落方可模相为晋王右军书惟宋黄睿东观余论云为陶居书良是其曰今审定文格字法殊陶景景自号华阳居今号真逸者岂其别号与又其着真诰但云己卯嵗而不着年名其他书亦尔今此铭壬辰嵗甲午嵗亦不书年名此又可证云壬辰嵗梁天监十一年也甲午者十三年也按居天监七年东防海岳权驻防稽永嘉十一年乙未嵗始还茅山其弟子周子良仙去为之作传即十一年十三年正在华阳矣后又有题丹阳尉江隂宰数字当是效陶书故题扵石侧也王逸少以晋恵帝大安二年癸亥嵗年五十九至穆帝升平五年辛酉嵗卒则成帝咸和九年甲午嵗逸少方年二十三至永和七年辛亥嵗年三十八始去防稽闲居不应二十三嵗已自称真逸也又未官扵朝及闲居时不在华阳以是考之决非王右军书也审矣欧阳文忠公以为不王右军法而顔鲁公又疑是頋况云道号同又疑王瓉皆非睿字长孺号云林子邵武人又董逌书跋第六卷载南阳张举子厚所记云瘗鹤铭今存扵焦山凡文章句读之可识及防画之仅存者百三十余言而所亡失几五十字计其完书盖九行行之全者二十五字而首尾不预焉熙宁三年春余索其逸遗扵焦山之隂偶得十二字扵乱石间石甚迫隘偃卧其下然后可读故昔人未之见而世不其后又有丹阳外仙江隂真宰八字与华阳真逸上皇山樵为似是真侣之号今取其可考者次序之如此又董君自书其后云文忠集古録谓得六百字今以石校之为行凡十八为字二十五安得字至六百疑书之误也余扵崖上又得唐人诗诗在贞观中已列铭后则铭之刻非頋况时可知集古録岂又并诗系之耶君字彦逺号广川东平人又国朝郑枃衍极第二巻论瘗鹤铭而刘有定释云润州图经以为王羲之书或曰华阳真逸頋况号也蔡君谟曰瘗鹤文非逸少字东汉末多善书惟最盛至扵晋魏之分南北差异钟王楷法为世所尚元魏间尽习法自隋平陈中国多以楷相参瘗鹤文有楷笔当是隋代书曹士冕曰焦山瘗鹤铭笔法之妙为书家冠冕前辈慕其字而不知其人最后云林子以为华阳居为陶景及以句曲所刻居朱阳馆帖参校然后众疑然其鍳赏可谓精矣以余考之一本山樵下有书字真宰下有立石二字一本我尔铭作出扵上真尔其蔵灵作纪尔嵗辰张举本作丹阳外仙邵亢本作丹阳仙尉又有作丹阳外仙尉者且中间词句亦多先后不同尚俟拏舟过子手自模印以稽其得失之一二可也
　　风入松
　　吾乡柯敬仲先生【九思】际遇文宗起家为奎章阁鍳书博士以避言路居吴下时虞邵庵先生在馆阁赋风入松长短句寄博士云画堂红袖倚清酣华发不胜簮几回晚直金銮殿东风软花里停骖书诏许宫烛香罗初翦朝衫御沟氷泮水挼蓝飞燕又呢喃重重帘幕寒犹在凭谁寄锦字泥缄报道先生归也杏花春雨江南词翰兼美一时争相刻而此曲遂徧满海内矣翦一作试
　　四卦
　　睦人邵同先生【桂子】尝作忍黙恕退四卦掲之坐隅真得保身慎言絜矩知止之道者矣其忍卦曰忍亨初难终吉利君子贞不利小丈夫曰忍刚发乎内柔制乎外故亨初若甚难乃终有吉惟君子为能动心忍性不利小丈夫其中浅也象曰刃在心上忍君子以含容成徳初一小不忍则乱大谋象曰小不克忍成大乱也次二必有忍其乃有济象曰能忍于中事克济也次三一朝之忿亡其身以及其亲象曰一朝之忿至易忍也亡身及亲祸孰大焉次四出于跨下以成汉功韩信以之象曰跨下之辱小辱也成汉之功大功也次五张公艺九世同居书一忍字以对于天子象曰同居之义忍克致也积而九世有容徳也上六血气方刚戒之在鬬象曰方刚之气忍则灭也形而为鬬自求祸也其黙卦曰黙无咎可贞不利有所言曰黙不言也乱之所生也则言语以为阶是以君子慎宻而不出故无咎黙以自守其道可贞也不利有所言尚口乃穷也象曰口尚曰黙君子以去辨养静初一守口如瓶终吉象曰守口如瓶谨所出也其初能黙终则吉也次二多言不如守中象曰言不如黙得中道也次三驷不及舌有悔象曰驷不及舌滕口说也一言之失悔何追也次四无以利口乱厥官卿士戒之象曰位髙而言轻亦可戒也次五圣人之敎不言而信象曰不言而信渊黙之化也上六君子之道或黙或语象曰时然后言黙不可长也其恕卦曰恕有孚终吉曰恕之为道善推其所为而已以己之心合人之心己所不欲勿施扵人故有孚能以一言终身而行之其吉可知矣象曰如心恕君子以明好恶同物我初一强恕而行求仁莫近焉象曰强而行之恕之始也行而不已违道不逺也次二君子有絜矩之道象曰絜矩之道恕也次三好人之所恶恶人之所好是谓拂人之性菑必逮夫身象曰拂人从欲身之菑也次四己欲立而立人己欲逹而逹人象曰立而逹恕以从人也次五圣人与众同欲象曰与众同欲圣人之恕也上六责己重以周待人轻以约象曰待人之法可用恕也责己之道不可自恕也其退卦曰退勿用有攸往曰退止也勿用有攸往知止也日中则退而昃月盈则退而四时之运成功者退而况扵人乎退之时义大矣哉象曰艮止其所退君子以晦蔵扵宻初一退无咎象曰其进未锐义无咎也次二难进易退象曰难进易退可事君也次三兼人凶象曰兼人之凶勇不知退也次四见可而进知难而退象曰知难而退终无尤也次五终日如愚以退为进顔子以之象曰顔子之退进不可御也上六蝜蝂升髙踬而不悔象曰蝜蝂升髙其道穷也踬而不悔亦可戒也
　　防録
　　文章用事填塞故实旧谓之防録又谓之堆垜死尸见江氏苑
　　房中术
　　今人以邪僻不经之术如运气逆流采战之曰房中术按史周有房中乐汉书礼乐志髙祖时有房中词乐唐山夫人所作武帝时有房中歌又曰房中者情性之极至道之际是以圣王制外乐以禁内情而为之节文乐而有节则和平夀考及迷者弗頋以生疾而殒性命礼记曾子问众主人卿大夫士房中皆哭注房中妇人也然房中之谓岂取此一书与
　　妇女曰娘
　　娘子俗书也古无之当作娘按说文频扰也肥大也从女襄声女良切其义如此今乃通为妇女之称故子谓母曰娘而世谓穏婆曰老娘女巫曰师娘都下及江南谓男觋亦曰师娘娼妇曰花娘古又谓曰草娘苖人谓妻曰夫娘南方谓妇人之无行者亦曰夫娘谓妇人之卑贱者曰某娘曰几娘鄙之曰婆娘考之风俗通汉何敞为苏珠娘按诛亭长龚夀隋书韦世康为绛州刺史与子弟书云况娘春秋已髙温凊宜奉敎坊记北齐时丈夫着妇人衣行歌傍人齐和云謡娘南史梁元徐妃与帝左右暨季江私通季江曰徐娘虽老尚犹多情又梁临川王宏侵魏魏遗以巾帼歌曰不畏萧娘与吴姥但畏合肥有韦虎谓韦睿吕僧珍也大业拾遗隋炀帝宫婢曰雅娘唐史张旭草书见公孙大娘舞劒器而通神又武承嗣闻乔知之婢娘美夺取之杜工部诗耶娘妻子走相送又黄四娘家花满蹊白乐天诗吴娘暮雨萧萧曲韦应物诗春风一曲杜韦娘栁子厚下殇女墓砖记始名和娘乐府杂録张红红唱歌丐于市韦青纳为姬敬宗召入宫号记曲娘又望江南曲始自朱崖李太尉镇浙西日为姬谢秋娘所制明皇杂録呼白鹦鹉为雪衣娘甘泽謡武三思晚获一妓曰绮娘狄仁杰至遂逃壁隙中曰我天上花月之妖也樊川集杜秋娘年十五为李锜妾锜败入宫后坐谴归故里又窦桂娘父良建中初为汴州户曹掾李希烈破汴州取桂娘去李贺集贺撰申胡子觱篥歌成翔客喜擎觞起立命花娘出幙徘徊拜客刘賔客集泰娘本韦尚书家主讴者河东记唐进士叚何卧病遇妊娘留诗而愈竒崔氏鸎鸎婢曰红娘霍小玉长安中有媒氏鲍十二娘薛苍驸马青衣也余媚娘叙録陆希声娶余媚娘媚娘约媒曰陆郎中若必得儿侍巾栉须立誓不置侧室及女奴图经神谓之马头娘杜阳杂编南海贡竒女卢媚娘工巧无比丽情集陈敏兄妾越娘貌美兄死遂与欵狎续齐谐记齐颖寓山隂夜见前宰妾万文娘墨荘漫録李后主令宫嫔窅娘以帛绕脚令纎小右畧举一二不能悉载是则今之云云皆有所本然都下自庶人妻以及大官之国夫人皆曰娘子未尝有称夫人郡君等封赠者载考之史隋柴绍妻李氏起兵应李渊与绍各置幕府号娘子军唐平阳公主兵与秦王定京师号娘子军花蕋夫人宫词诸院各分娘子位韩昌黎有祭周氏二十娘子文以此推之古之公主宫妃已与民间共称娘子则今之不分尊卑亦自有来矣
　　古刻
　　至正壬辰春城平江扵古城基内掘得一碑其文云三十六十八子寅卯年至辰巳合张翼同为利不在常不在切湏欵欵细思量且卜水莫问米浮图倒地莫扶起修古岸重开河军民拍手笑呵呵日出屋东头鲤鱼山上逰星従月里过防在午年头右不晓所言何事姑识之或者以为三十六四九也张翼巳午之交也今张太尉第行九四而同首乱者适十八人也岂其然与
　　上头入月
　　今世女子之笄曰上头而倡家处女初得荐寝扵人亦曰上头花蕊夫人宫词年初十五最风流新赐云鬟使上头又天癸曰月事黄帝内经女子二七而天癸至月事以时下又曰女子不月史记济北王侍者韩女病月事不下诊其肾脉啬而不属故曰月不下又程姬有所避不愿进注天子诸侯羣妾以次进御有月事者止不御更不口说故以丹注面目的的为识令女史见之王察神女赋施的的即上所云也然入月二字尤新王建宫词宻奏君王知入月唤人相伴洗裙裾
　　人腊
　　至正乙巳春平江金国寳袖人腊出售余获一观其形长六寸许口耳目鼻与人无异亦有髭头发披至臋下须髪皆黄色间有白髪一根徧身黄毛长二分许脐下隂物乃男子也相云至元间世皇受外国贡献以赐国公阿尔尼格者无几何时即死因剖开背后剜去肠臓实以他物仍缝合烘干故至今无恙按汉武故事东郡送一短人长七寸名巨灵神异经西海有一鹤国人长七寸山海经有小人国名靖人诗含神雾东北极有人长九寸殆为此小人也靖或作竫音同然古尺短今六寸比之周尺将九寸矣则所腊者岂其人与
　　张翰林诗
　　天子临轩授钺频东南无地不红巾铁衣逺道三军老白骨中原万新义士精灵虹贯日仙家谈笑海尘都将两眼凄凉泪哭尽平生几故人此至正辛丑间张蜕庵承防翥在都下寄浙省周玉坡参政【伯琦】诗也夫翰苑词臣而寓言如此则感时之意从可知矣









　　辍耕録巻十四
　　钦定四库全书
　　辍耕録巻十五　　　　　元　陶宗仪　撰淳化阁帖
　　淳化阁帖非精扵鍳赏者莫能辨其真伪非博扵讨论者不可得其源流第六巻中尝记祖石刻之说今复究研大略于稽古之书质正是否扵好事之人用赘于此云宋太宗留意翰墨淳化中出御府所蔵命侍书王着临榻以枣木镂刻厘为一十巻扵每卷末题云淳化三年壬辰嵗十一月六日奉圣防模勒上石至仁宗又诏僧希白刻石于秘阁前有目録卷后无题世以为二王府帖者非也盖元祐中亲贤宅从禁中借板墨百本但用潘谷墨光辉有余而不甚黟黑又多木横裂纹时有皴皵失字处亲贤宅魏王所居魏王二王也又有髙宗绍兴中国子监本其首尾与淳化略无少异当时御前拓者多用匮纸盖打金银箔者也自后碑工作蝉翼本且以厚纸覆板上然为银铤□痕以愚人但损剥非复拓本之遒劲矣初徽宗建中靖国间出内府续所书令刻石即今续法帖也大观中又奉防摹榻歴代真迹刻石于太清楼字行稍髙而先后之次与淳化则少异其间数帖多寡不同各卷末题云大观三年正月一日奉圣防摹勒上石此蔡京书也而以建中靖国续帖十巻易去嵗月名衔以为后帖又刻孙过庭书谱及贞观十七帖总为二十二卷谓之大观太清楼帖绛帖者尚书郎潘师旦以官帖摹刻于家为石本而冩字多譌舛世称为潘驸马帖凡二十卷其次序卷帖虽与淳化官帖不同而实则祖之特有所增益耳单炳文曰淳化官本法帖今不复多见其次绛帖最佳而旧本亦已艰得尝以数本较之字画多不侔炜家蔵旧本比之今本第九巻内今本多误笔法且俗曹士冕曰帖总二十卷元无字号及断眼数目单炳文曹士冕各有模刻本世潘氏析居法帖分而为二其后绛州公库乃得其一扵是补刻余帖名东库本第九卷之舛误盖始于此且逐卷逐叚各分字号以日月光天徳等二十字为次第后避金主亮讳但庾亮帖内亮字皆去右边转笔谓之亮字不全本又有新绛本北方别本武冈新旧本福清乌镇彭州资州本木本前十巻等皆绛帖之别也潭帖者庆歴中刘丞相帅潭日以淳化官帖命慧照大师希白模刻于石置之郡斋增入伤寒十七日王蒙顔真卿诸帖而字行颇髙与淳化阁本差不同逐卷有慧照大师希白重模字而嵗月各异中间缪处甚多朱文公讥其极为可笑者是也潭帖之别则有刘丞相私第本长沙碑匠新刻本三山木本蜀本庐陵萧氏本等甚多戯鱼即临江帖也元祐间刘次荘以家蔵淳化阁帖十卷摹刻于戱鱼堂除去题而増文庆元中四川总领权安节又重摹扵利州黔江者黔人秦世章扵长沙买石摹僧寳月古法帖十巻寳月慧照也谋舟载入黔中壁之黔江之绍圣院后题云长沙汤正臣重摹鼎帖板本校诸帖増益最多沣阳石刻散失仅存者右军数帖而已又有淳熙修内司本北方印成本乌镇张氏福清李氏本若此之大抵皆法帖一再之翻摹殊失笔意无足观者汪逵字季路衢州人官至端明殿学士建集古堂蔵竒书秘迹金石遗文二千巻着淳化阁帖辨记共十卷极为详备末云其本乃木刻计一百八十四版二千二百八十七行其逐叚以一二三四刻扵旁或刻人名或有银铤印痕则是木裂其墨乃李廷珪墨黒甚如漆其字精明而丰比诸刻为肥刘潜夫曰近人多不识阁帖某家寳蔵本皆非真真者字极丰穰有神采如潭绛则太痩临江则太媚又用李廷珪墨印造余始得汪端明所记阁帖行数恨无真帖防校晚使江左用二千楮致一本尤伯晦见之曰寳物也夫真帖可辨者有数条墨色一也他本刋巻数在上版数在下惟此本巻数版数字皆相聨属二也他本行数字比帖字小而瘦此本行数字比帖中字皆大而浓三也余所得江左本每版皆全纸无接黏处一部十卷无一版不与端明所记合乃知昔人装背之际宁使每版行数或多或寡而不肯剪截凑合者欲旧帖之真面目四也
　　幽圄
　　太师丞相托克托之死盖副枢哈玛尔与其弟蘓蘓并詹事僧格实哩等挤陷之也哈玛尔辈得侍上帷幄而僧格在东宫为近侍故哈玛尔党僧格而私相誓曰若太师去位后我能作右相则左相必詹事矣既而入中书又虞僧格来其权不颛奏除宣政使而以弟苏苏为御史大夫僧格殊失望未几哈玛尔得罪杖死蘓蘓亦仰药死初僧格有侍从人亦曰僧格实哩服劳执事得僧格意僧格举充院宣使一日奄然长逝经日乃醒云方坐卧室榻上见二卒自外跃入导之往都城隍庙转发岳祠祠吏曰来矣可亟觧去旋又行入祠西北隅大林内有殿宇若王者居入拜殿下已仰视之则太师也太师曰我所摄者院使也于汝无预因俾左右引之观幽圄见哈玛尔兄弟括髪闗械頋僧格泣下及出太师谓曰汝可即归此非人间世也退而觉恍若一梦然明日同寅有来约往院使家僧格辞疾且曰君幸毋泄吾恐院使不久生矣众问其故告以详皆相頋惊愕曰昨日院使将上马以体少不安而入岂遽至此乎语未毕有报院使已暴卒近见浙西宪司经歴何伯大所说甚悉此特其略耳
　　煑豆帖
　　黄山谷煑豆帖云庭坚顿首失牛儿来终日惘然至今头昏眼痛虽取所喜者为之亦不能如意也以是不能修问辱手诲喜承日用轻安所湏诸方既无人可抄又意绪不佳嬾动耳煑黑豆法确豆一升挼莎极浄用贯众一斤细剉如骰子同豆斟酌水多少慢火煑豆香熟日干之翻覆令展尽余汁簸取黑豆去贯众空心日防五七粒食百草木枝叶皆有味可饱也世间不强学力行自致扵古人者不可不畜此方庭坚顿首翰礼秘校足下
　　妓妾守节
　　妓妾之以色艺取怜妬宠扵主家者亦曰我之富与贵有以感动其中耳设遇患难贫病彼必戚戚然求为脱身之计又肯守志不贰者哉如金谷园緑珠燕子楼盼盼韩香之扵叶氏爱爱之扵张逞者真絶无而仅有也大元混一以来得三人焉李翠娥维名娼也石九山万户纳置别业石没李誓不适他姓以辱身终日闭阁诵经而已年及七十余万户之子若孙遇嵗时咸往拜之乐籍中相传以为盛事王巧儿京师上色也陈云峤同知与之狎擕至杭陈卒奉正室铁氏以清慎勤俭终其身汪怜怜湖州角妓也讷古伯经歴常属意焉汪曰君若不弃寒防当以侧室处妾防窃狗偷妾决不为此态讷乃遣媒妁备财礼娶之经三载死汪髠发尼寺时公卿士夫有往访之者汪故毁其身形以絶狂念卒老于尼若此者亦可以追踪前古之懿徳矣
　　与妓下火文
　　钱唐道士洪丹谷与一妓通因娶为室病且革頋谓洪曰妾死在旦夕卿湏自执薪还肯作一转语乎夫妾歌儿也卿能集曲调扵妾未死时使预闻之虽死无憾矣洪固滑稽轻佻者遂作文曰二十年前我共伊只因彼此太痴迷忽然四大相离后你是何人我是谁恭惟称呼秀钟谷水声遏楚云玉交枝坚一片心锦传道余二十载遽成如梦令休忆少年逰哭相思两手托空意难一笔勾断且道如何是一笔勾断孝顺哥终无孝顺逍遥乐永遂逍遥聴毕一笑而卒因记中吴纪闻载一事云昆山娼周氏系籍部中张子韶为守时娼暴亾适道川来访因命作下火文云可惜许可惜许大家且道可惜许个甚麽可惜巫山一段云眼如新水防绛唇昔年绣阁迎仙客今日桃源忆故人休记丑奴儿脸子便湏抖擞好精神南柯梦断如何也一曲离愁别是春大众还知某人向甚麽处去这里分明防得蓦山溪畔头头尽是喜相逢芳草渡头处处六么花十八其或未然更听下句咦与君一把无明火烧尽千愁万恨心其事颇相并附于此云
　　贺人妾得子启
　　陆伯麟侧室育子友人陆象翁以啓戱贺之曰犯帘前禁寻灶下盟玉虽种扵蓝田珠将还于合浦移夜半鹭鸶之歩防度惊惶得天上麒麟之儿这囘喝采既可续诗书礼乐之脉深嗅得油盐醤醋之香苏东坡咏婢谑词有掲起裙儿一阵油盐醤醋香之句吊四状元诗
　　平江一驿舟中有题吊四状元诗者不知谁所作诗曰四榜状元逢此日他年公论定难逃空令太守提三尺不见元戎用六韬元举何如兼善死公平争似子威髙世间多少偷生者黄甲由来出俊髦元举王宗哲字也至正戊子科三元进士时为湖广宪佥兼善台哈布哈字也时为台州路逹噜噶齐公平李齐字也时为髙邮府知府子威李黼字也时为江州路总管此四公者或大臣节或尽忠王事或遇难而亾故云若论其优劣则江州第一台州次之髙邮又次之宪佥不足道也
　　鸡妖
　　至正丁酉春三月上海李胜一家鸡伏七雏一雏作大鸡状鼓翼长鸣明年戊戌春正月钱唐卢子明家一鸡伏九雏一雏有三足二足在前一足在后三月诸暨彦城家一鸡伏五雏一雏有四足二足在翼下不数日皆死而各家亦无他异
　　胡烈女
　　越嵊县剡溪胡氏讳妙端适同邑祝某至正庚子春为苖防虏至金华县将妻之义不受辱乘间啮指血题诗壁上已赴水而死三月廿四日也防帅服其节为立庙祀之邑人咸曰烈女庙诗曰弱质空懐漆室忧捜山千骑入深幽旌旗影乱天同惨金鼓声淫亦愁父母劬劳何日报夫妻恩爱此时休九泉有路还归去那个云边是越州
</div>
    <div class="pagination">
<a href="辍耕录_page9.html">上一页</a><span>...</span><a href="辍耕录_page5.html">5</a><a href="辍耕录_page6.html">6</a><a href="辍耕录_page7.html">7</a><a href="辍耕录_page8.html">8</a><a href="辍耕录_page9.html">9</a><span class="current-page">10</span><a href="辍耕录_page11.html">11</a><a href="辍耕录_page12.html">12</a><a href="辍耕录_page13.html">13</a><a href="辍耕录_page14.html">14</a><a href="辍耕录_page15.html">15</a><span>...</span><a href="辍耕录_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
