<!DOCTYPE html>
<html>
<head>
    <meta charset="UTF-8">
    <title>类说 - 第 171 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 171 页/共 176 页</h1>
    <div class="content">　　四时令
　　崔寔四时令正月砚冻开命童防入小学十一月砚水氷命读论语
　　写华严经
　　永徽中定州僧欲写华严经先以沉香水种楮树取以造纸
　　绛罗笺
　　张仲舒在广久雨造绛罗笺甚多
　　鹊坠方寸纸
　　大中中孔温裕贬雷州司马有鹊坠下方寸纸二有补阙字未几果拜
　　悲古藤文
　　舒元舆作悲剡溪古藤文其畧云剡溪多古藤树方春且死溪上人有言溪中多纸工斩伐无时今士人自言能文者其数与木竹相多孰非书剡藤者耶虽举天下为溪犹不给况一溪耶予谓今昔为文者皆殀乎剡藤者也
　　砚谱
　　李后主
　　李后主留意笔札所用澄心堂纸李廷珪墨龙尾石砚三者为天下之冠
　　右军风字砚
　　防稽有老叟云右军之后持一风字砚大尺余色正赤用之不减端石云右军所用者石汤休以钱二万得之
　　红丝石
　　青州红丝石外有皮表磨砻即其理红黄相参理黄者其丝红理红者其丝黄须饮以水使足乃可用不然渇燥唐彦猷甚竒此砚以为发墨不减端石蔡君谟又言端石莹润惟有铓者尤发墨歙石多铓惟腻理者佳盖物之竒者必异其类也
　　鳯咮石
　　蘓子瞻云仆好鳯咮石少得真者唐彦猷以青州红丝石为甲或惟堪作骰盆
　　端砚
　　蘓公易简云栁公权论青石为第一绛州者次之殊不言端石世传端溪中有草蒙茸可爱匠琢石成砚用草囊之故自岭表迄中夏而无损或云水中石其色青山半石其色紫山絶顶者尤润如猪肝色者佳其贮水处有白色黄赤者谓之鸲鹆眼脉理黄者谓之金线纹其山号斧柯昔人采石为砚必羊牢祭之不尔雷电失石所在
　　鸲鹆眼
　　端石有眼者最贵谓之鸲鹆石文精美如木有节今不知者乃以为石病吁可痛哉石有上下岩西坑后悉其下也惟上岩有眼之美者青绿黄三色相重多者自外至心凡九重其大者尤为希有或布列砚中如北斗心房之形土人以眼多少为价重轻其生于墨池之外者谓之高眼生于内者底眼高眼尤可尚以不为墨渍常可睹也或云取石祭以中牢故老云无之有云石有金线为美正偏病也
　　子石
　　端石以子石为上在大石中生盖精石也流俗讹为紫石又以贮水不耗为佳有贵眼石病也官司岁以为贡在他砚上然十无一二发墨者但充玩好而已
　　端溪
　　端溪有斧柯茶园将军地同是端溪惟斧柯出者大不过三四指一两呵津汚滴沥真难得之物茶园次之将军又次
　　活眼死眼
　　蘓易简作文房四谱谱言四寳砚为首笔墨兼纸皆可随时收索可与终身俱者惟砚而已谱中载四十余品以青州红丝石第一斧柯山第二龙尾石第三余皆在中下虽铜雀台石瓦砚列于下品特存古物耳端所产有四岩石为甲石屋次之西坑又次之后歴为劣岩与西坑相去二十里去后歴七里而所产逈然不同犹为安产茶北苑壑源去沙溪十数里而优劣差殊岩石又分上下又有活眼死眼之别圆晕相重黄黒相间黧精在内晶莹可爱谓之活眼四旁浸渍不甚鲜明谓之泪眼形体畧具内外皆同殊无光彩谓之死眼活眼胜泪眼泪眼胜死眼死眼胜无眼
　　龙尾溪
　　歙石出于龙尾溪以金星为贵予少时得金坑矿石坚而发墨端溪以北岩为上龙尾以深为上龙尾逺于端溪上于端石以后出见贵尔
　　李贺诗
　　永叔以端溪后出不然李贺有端溪青花石砚云暗洒苌飡血痕则谓鸲鹆眼知端石为砚久矣
　　诸州砚
　　淄州金雀石色绀青声如金玉又有青金石叩之无声发墨青州紫金石状类端州西坑石发墨过之吉州永福县紫石亦类西坑登州驰墓岛石上有罗纹金星绛州角石色如白牛角归州大沱石江中水石也上用于川峡入宿州出乐石润腻发墨但无石脉万州有悬金崖石又有磁洞石洮河出绿石性防起墨不耐久磨牢山丹石滑泽坚腻古瓦砚出相州魏铜雀台里人因掘土往往得之虢州澄泥唐人品砚以为第一今人罕用泽州道人吕翁作澄泥砚坚重如石手触辄生晕上着吕字青滩州石永砚皆砙砚也栁公权以为第一当是未见歙石以为上品耳
　　砚赋
　　傅砚赋云木贵其能软石美其润坚道友以浮查为砚知古亦有水砚
　　铜砚蜯砚
　　刘聪谓晋怀帝曰顷赠朕柘木铜砚袁彖赠庾翼蜯砚
　　水晶砚
　　丁恕有水晶砚大才四寸许为风字様用墨即不出光发墨如歙石
　　玉砚
　　镇潼留后李充伯得玉材琢为圆砚发墨可爱
　　碧玉砚
　　许汉阳笔以白玉为管砚乃碧玊以玻璃为匣
　　铁砚
　　青州以熟铁为砚甚发墨有柄可执晋桑维翰铸生铁砚
　　漆砚
　　晋仪注太子纳妃有漆砚
　　竹砚
　　异物志云广南以竹为砚
　　涤砚
　　凡砚须日一涤之纵未能亦须日易其水洗宜用小毡片或纸若久用石色为之渎污即以麸炭磨洗复如新矣苦寒不宜用佳砚石理既冻墨亦少光
　　帝鸿氏之砚
　　黄帝得玉甚细治为墨海其上篆文曰帝鸿氏之砚又太公金匮砚书曰石墨相着邪心谗言无得汗白是知砚其来尚矣砚者研也可研墨使和濡也
　　孔子砚
　　伍纬之从征记云鲁国孔子庙中石砚一枚甚古朴孔子平时物也及顔路所请者车亦存
　　砚溪
　　永嘉郡记云砚溪一岭多石砚述异记云洞庭湖一坡有范蠡石床石砚
　　一箧磨穴砚
　　古人有学书于人者数年自以艺成告辞而去师曰吾有一箧物可附于某处及山之下絶无所付人封题亦甚不宻乃启之皆磨穴者砚数十枚方知师夙所用者乃返山服膺至皓首方毕其艺
　　补百碎砚
　　石晋时闗右有李处士能画驷狸复能补端砚百碎者赍归旬日即复旧如新琢成畧无瑕纇世莫得其法
　　后主青石砚
　　李后主得青石砚墨池中有黄石如弹丸水常满终日用之不耗每以自随后归朝陶谷见而异之砚大不可持乃取石弹丸去后主拽其手振臂就马后主请以寳玩为谢陶不许后主曰惟此砚能生水他砚皆不可用陶试数十砚皆不生后主索之良苦不能奈曰要当碎之石破中有小鱼跳地上即死自是砚无复泽润
　　真材本性
　　砚当用石镜当用铜此真材本性也以瓦为砚如以铁为镜耳
　　谢砚铜笔格启
　　庾肩吾谢砚铜笔格启云烟磨青石已践孔氏之坛管挿铜龙还咲王生之壁
　　石砚赋
　　黎蓬石砚赋曰琢而磨之其滑如砥欲研精而染翰在虚中而测水水随晕而还周墨浮光而黛起明而未融是以为用入而不渝故以为美成器尚古征阙里于素王近法增今参会稽之内史又云一拳之石取其坚一勺之水取其净又云对此大匠厠诸洪笔见珎于杀青之晨为用于草之日
　　砚诗
　　僧贯休砚诗云低心蒙润久入匣更身安
　　石虚中传
　　文嵩石虚中传云石虚中字居黙器度方圆中心坦然若汪汪万顷之量封即墨侯与宣城毛元锐燕人易光华隂楮知白皆同出处
　　香谱
　　龙脑香
　　龙脑香出婆律国树形似松枝作杉木气干脂曰龙脑香清脂曰婆律膏子絶妙者为梅花龙脑奉香草作婆律
　　香皮纸
　　岭表栈香树身似巨桑叶似橘皮堪作纸名香皮纸灰白色
　　防真香
　　仙传曰防真香烧之引鹤来
　　龙鳞香
　　叶子香即栈香之薄者又曰龙鳞香
　　燕尾香
　　兰叶尖长有花红白色俗呼为燕尾香煑水浴疗风
　　马蹄香
　　马蹄香杜衡也叶似葵形如马蹄道家服令人身香
　　龙涎香
　　龙涎香出文石国国人候岛林上有异禽翔集下有羣鱼游泳则有伏龙吐涎浮水上舟人或探得之则为巨富其涎如胶
　　异国香
　　辟寒香辟邪香金鳯香皆异国所献
　　神香
　　汉武帝时月支国贡神香烧之宫中病疫者皆瘥长安百里内闻其香积九月不歇
　　九和香
　　三洞珠囊曰天人玉女持罗天香按玉炉烧九和之香
　　如厠过香炉上
　　襄阳刘季和性爱香常如厠辄过香炉上主簿张坦曰人名公作俗人不虚也季和曰荀令君至人家坐三日香为我如何坦曰丑妇效颦见者必走公欲我遁走耶
　　香篆
　　近世作香篆其文惟十二辰分百刻凡然一书夜已
</div>
    <div class="pagination">
<a href="类说_page170.html">上一页</a><span>...</span><a href="类说_page166.html">166</a><a href="类说_page167.html">167</a><a href="类说_page168.html">168</a><a href="类说_page169.html">169</a><a href="类说_page170.html">170</a><span class="current-page">171</span><a href="类说_page172.html">172</a><a href="类说_page173.html">173</a><a href="类说_page174.html">174</a><a href="类说_page175.html">175</a><a href="类说_page176.html">176</a><a href="类说_page172.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
