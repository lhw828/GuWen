<!DOCTYPE html>
<html>
<head>
    <meta charset="UTF-8">
    <title>辍耕录 - 第 22 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辍耕录 - 第 22 页/共 23 页</h1>
    <div class="content">　　字音
　　吾衍子行闲居録云舜生诸冯及冯妇等皆音皮氷切古不音符容切也冯妇与徐夫人皆男子三国时有暨艶乃吴人附陆杭传当音结不音暨也
　　许
　　綘侯周亚夫自未侯为河内守时许相之曰君后三岁而侯见史记綘侯传注谓索隐曰应劭云河内温人老妪也按楚汉春秋高祖封为鸣雌侯是知妇人亦有封邑
　　李玉溪先生
　　赵公琪字元德官至赠湖广行省参政諡文惠临淄人飘然有神仙思常使方士烧水银硫黄朱砂黄金等物为神丹以资服食有玉溪李简易先生者得道为神仙数访公授以其术乆乆隐去人或以为不死公思之一日见其至喜而固留之先生曰吾逺来甚请具浴公即具浴先生就浴室乆之不闻声日且暮公亲候之见有光昱然在水上圆如初日出不复见先生所在先生书藏公家今稍稍传人间虞文靖序其事如此云
　　称地为双
　　尝读金黄华老人诗有招客先开四十双之句殊不可晓近读云南杂志曰夷有田皆种稻其佃作三人使二牛前牵中压而后驱之犁一日为一双以二乏为己二己为角四角为双约有中原四畆地则老人之诗意见矣
　　骨咄犀
　　骨咄犀蛇角也其性至毒而能解毒盖以毒攻毒也故曰蛊毒犀唐书有古都国必其地所产今人讹为骨咄耳
　　一门五节
　　奉化陈氏妇以贞节称者五人初陈元娶竺氏生子侗而元卒竺氏年才二十二义不再适后三十三年卒侗娶璩氏生子瑞泰二人侗亦以疾夭璩氏年二十六后五十八年卒瑞娶王氏生子通甫而瑞复夭王氏年三十后五十五年卒通甫娶楼氏楼氏甫笄归于陈至二十六而寡父母欲夺其志泣不从其姑王氏年老楼氏事之尤谨姑卒敛葬悉如礼子四人长养才娶楼氏生子孟雍孟熈而养才遇疾不愈方卒时楼氏年二十六所守如其姑云
　　一门三节
　　陇西李子平氏子茂德聘同郡张氏女年十七归李氏生子庸甫六岁而寡舅姑怜其少也欲嫁之使左右风之即引刀截发以见志乃止茂德之弟仲德亦早卒其妻张氏年二十有八生子庆方齓亦誓不再适从弟希贤妻陈氏二十有四希贤卒时其子度方孕四月守志益坚一门三妇以贞白闻庸至正间仕至同知济南路总管府事推恩赠父同知益州路总管府事陇西郡伯母封陇西郡夫人再调关襄宣慰阶中奉大夫而夫人始卒
　　黄龙洞
　　黄龙洞在吴兴郡北去城闉廿里枕太湖其山皆怪石林立中有一石最尊上大其本小危立如种自石上涌起轻撼则揺动稍加力排辄不动人甚异之洞旁壁立千仞頫瞰不能见底投以石不应以声呼则相答深窅不测每岁旱郡民祷之东坡先生曽游题诗述龙之迹山谷先生书黄龙洞三字刻犹存
　　黏接纸缝法
　　王古心先生笔録内一则云方外交青龙镇隆平寺主藏僧永光字絶照访予观物斋时年已八十有四话次因问光前代藏经接缝如一线日乆不脱何也光云古法用楮树汁飞麫白笈末三物调和如糊以之黏接纸缝永不脱解过如胶漆之坚先生上海人井珠
　　人欲娶妻而未得谓之寻河覔井已娶而料理家事谓之担雪填井男婚女嫁财礼奁具种种不可阙谓之投河奔井凡纳婢仆初来时曰擂盘珠言不拨自动稍乆曰算盘珠言拨之则动既乆曰佛顶珠言终日凝然虽拨亦不动此虽俗谚实切事情
　　一钱太守庙
　　一钱太守刘宠庙在绍兴钱清镇王叔能参政过庙下赋诗曰刘宠清名举世传至今遗庙在江边近来仕路多能者也学先生拣大钱
　　全真教
　　全真纪实云金主亮贞元元年有吏员咸阳人王中孚者倡全真教谈马邱刘和之其教盛焉章宗泰和四年元学士作紫微观记所载详悉
　　马孝子
　　马伯杰山东邹县人父某拜江南行台监察御史不以家行杰独与母居盗起汝頴转畧齐鲁境杰母匿草间母死仓卒不能具棺敛聚石葬郓地西盗入郓城杰伏于墓上众欲驱而前胁以白刃杰大恸曰母在此母在此盗曰此孝子也乃舍之复遗以衣粮既而邑刳于兵失墓所在求之二年得于榛莽中故衣尚存始克迁祔祖茔御史转浙西宪佥留江南者八年遂冐锋镝间走数千里省之钱唐人咸称为马孝子云
　　杨贞妇
　　天台金沙里女王静安年十七归同邑杨伯瑞瑞为枢宻院断事官未几死于兵静安守节不嫁权贵争求之至截发自刭不殊
　　窑器
　　宋叶寘垣斋笔衡云陶器自舜时便有三代迄于秦汉所谓甓器是也今土中得者其质浑厚不务色泽末俗尚靡不贵金玉而贵铜磁遂有秘色窑器世言钱氏有国日越州烧进不得臣庶用故云秘色陆诗九秋风露越窑开夺得千峯翠色来如向中霄盛沆瀣共稽中散鬭遗桮乃知唐世已有非始于钱氏本朝以定州白磁器有芒不堪用遂命汝州造青窑器故河北唐邓耀州悉有之汝窑为魁江南则处州龙泉县窑质颇麤厚政和间京师自置窑烧造名曰官窑中兴渡江有邵成章提举后苑号邵局袭故京遗制置窑于修内司造青器名内窑澄泥为范极其精制油色莹彻为世所珍后郊坛下别立新窑比旧窑大不侔矣余如乌泥窑余杭窑续窑皆非官窑比若谓旧越窑不复见矣
　　墨
　　上古无墨竹挺防漆而书中古方以石磨汁或云是延安石液至魏晋时始有墨丸乃漆烟松煤夹和为之所以晋人多用凹心砚者欲磨墨贮沈耳自后有螺子墨亦墨丸之遗制唐高丽岁贡松烟墨用多年老松烟和麋鹿胶造成至唐末墨工奚超与其子廷珪自易水渡江迁居歙州南唐赐姓李氏廷珪父子之墨始集大成然亦尚用松烟廷珪初名廷邽故世有奚廷珪墨又有李廷珪墨或有作庭珪字者伪也墨亦不精宋熈丰间张遇供御墨用油烟入脑麝金箔谓之龙香剂元祐间潘谷墨见称于时自后蜀中蒲大韶梁杲徐伯常及雪斋齐峯叶茂实翁彦卿等出世不乏墨惟茂实得法清黒不凝滞彦卿莫能及中统至元以来各有所传可以仿古
　　唐
　　祖敏　　　　奚鼐【易水】　　奚鼎【鼐之弟】奚起【鼐之子】　陈朗【兖州】　　王君得
　　柴珣【并唐末五代】
　　南唐
　　李超【鼐之子始居歙州南唐赐姓李氏】　　　李廷珪
　　李廷寛　　　李承宴【皆超之子】　李文用【承宴之子】李惟庆　　　李惟一　　　李仲宣【皆文用子】耿遂仁【歙州】　耿文政　　　耿文夀【皆遂仁子】
　　耿德　　　　耿盛　　　　盛匡道【宣州】
　　盛通　　　　盛真　　　　盛舟
　　盛信　　　　盛浩
　　宋
　　张遇　　　　潘衡
　　蒲大韶【欵曰书窓轻煤佛帐余韵】　　　　叶世英【尝造德夀宫墨】
　　朱知常【欵曰朱知常香齐】　　　　　梁杲
　　李世英【欵曰丛佳堂李世英】　　　　　胡友直
　　潘衡孙秉　徐知常　　　叶宪【尝造复古殿墨】雪斋【欵曰雪斋墨寳】　周朝式　　　李世英男克恭
　　乐温　　　　蒲彦辉　　　刘文通
　　郭忠厚　　　镜湖方氏　　黄表之
　　齐峯　　　　刘士先【尝造缉熈殿墨】寓庵【得李潘心法】
　　俞林　　　　丘攽　　　　谢东
　　徐禧　　　　叶茂实【三衢】　翁彦卿
　　元
　　潘云谷【清江】　胡文忠【长沙】　林松泉【钱唐】于材仲【宜兴】　杜清碧【武夷】　卫学古【松江】黄脩之【天台】　朱万初【豫章】　丘可行【金溪】丘世英　　　丘南杰【皆可行子】
　　斵琴名手
　　隋
　　赵取利
　　唐
　　雷霄　　　　雷盛　　　　雷珏
　　雷文　　　　雷迅　　　　郭亮【一作谅皆蜀人】
　　沈镣　　　　张钺【皆江南人】金儒【大中进士】僧三慧大师
　　宋
　　蔡睿　　　　朱仁济　　　卫中正【庆厯中道士】赵仁济【兴国中】马希仁　　　马希先【一作仙崇宁中】金渊【绍兴初】　金公路【即金道绍兴初】陈亨道【高宗朝】
　　严樽　　　　马大夫　　　梅四官人
　　龚老【应奉】　　林杲【东卿】
　　元
　　严古清【恭字子安樽之孙梅四之壻】　　　施溪云
　　施谷云　　　施牧州
　　古琴名
　　冰清　　春雷　　玉振　　黄鹄　　秋啸鸣玉　　琼响　　秋　　懐古　　南薰大雅　　松雪　　浮磬　　奔雷　　存古寒玉　　百衲　　响泉　　冠古　　韵磬渉深　　天球
　　混沌材　万壑松　雪夜冰　玉涧鸣泉
　　石上清泉　　　　秋塘寒玉
　　九霄环佩
　　戯语
　　至正丙申高邮兵累攻嘉兴不克或人撰戯语云史帅一日下令行兵叅谋掌史进言自古行师必先祭旗史曰王元帅破松江时曽祭否答曰不祭史曰王元帅不祭我也不祭盖祭济字音同传以为笑又有一説红军与苖军战不胜禀主帅曰彼中军前有十丈大旗旗上字大元统兵官五字帅曰我此间亦效之旗成军吏禀所写何字帅曰八分书写赵王令既而写赵字未成才写得走字传报苖军到走走走二说皆可捧腹
　　日家安命法
　　日家者流以日月五星及计罗炁孛四余气度过宫迟留伏逆推人之生年日月时可以知休咎定夀夭其书曰百中经经首有安命法曰周天宿度十二宫安命例凡十叶有术士以其例节为一叶简明易见其法但看本生日太阳所何度便以本生时加在上向下逐宫虚数如下面已尽则又于此行自上而下见夘住即是此度安命真防径也





　　子丑寅卯辰巳午未申酉戍亥















　　淮涡神
　　泗州塔下相传泗州大圣鎻水母处谬也按地志云水神在临淮县山之下形若猕猴缩鼻高额青躯白首金目雪牙颈伸百尺力逾九象禹获之鎻其颈于山之足淮水乃安流注海迩来渔者知鎻所在古岳渎经云禹治水三至桐栢山获淮涡水神曰无支祈乃命庚辰制之鎻于山之足淮水乃安唐永泰初楚州有渔人夜钓山下其钩为物所掣沈水视之见大鐡鎻绕山足一兽形如青猿兀若昏醉涎沫腥不可近又东坡濠州涂山诗川鎻支祈水尚浑注程演曰异闻集载古岳渎经禹治水至桐栢山获淮涡水神名曰巫支祈善应对辨淮之浅深源之逺近而神曰庚辰者鎻于山之足淮乃安流唐时有渔者钓得一古鎻牵出其末有如猕猴者盖此物也国史补曰楚州渔人于淮中钓得古鐡鎻刺史李阳大集人力引之鎻穷有青猕猴跃出水而逝山海经水兽好为云雨禹鎻于军山之下其名无支祈
　　寄衣
</div>
    <div class="pagination">
<a href="辍耕录_page21.html">上一页</a><span>...</span><a href="辍耕录_page17.html">17</a><a href="辍耕录_page18.html">18</a><a href="辍耕录_page19.html">19</a><a href="辍耕录_page20.html">20</a><a href="辍耕录_page21.html">21</a><span class="current-page">22</span><a href="辍耕录_page23.html">23</a><a href="辍耕录_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
