<!DOCTYPE html>
<html>
<head>
    <meta charset="UTF-8">
    <title>靖康稗史笺证 - 第 24 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>靖康稗史笺证 - 第 24 页/共 38 页</h1>
    <div class="content">　　▲初六日，过显州。 

　　△辽史卷三八地理志：「显州，奉先军，上，节度。本渤海显德府地。世宗置，以奉显陵。显陵者，东丹人皇王墓也。人皇王好读书，不喜射猎，购书数万卷，置医巫闾山绝顶，筑堂曰望海。山南去海一百三十里。」宣和奉使录第二十二程：「自刘家庄一百里至显州。出榆关以东行，南濒海，而北限大山，尽皆粗恶不毛，至此山忽峭拔摩空，苍翠万仞，全类江左，乃医巫闾山也……契丹兀欲(按即人皇王)葬于此山，离州七里别建干州以奉陵寝，今尽为金人毁掘。」 

　　▲初七日，过兔儿涡。 

　　△宣和奉使录第二十三程：「自显州九十里至兔儿涡。」 
　　金史卷二四地理志：广宁府广宁县「寨二：闾城、兔儿窝。」 

　　▲初八日，渡梁鱼涡。此两日如在水中行，妃姬辈虽卧兜子中，驼马背亦湿透重裳。地狱之苦，无加于此。 

　　△宣和奉使录第二十四程：「自兔儿涡六十里至梁鱼务。离兔儿涡东行，即地势卑下，尽皆萑苻沮洳积水，是日凡三十八次渡水，多被溺。有河名曰辽河……秋夏多蚊虻，不分昼夜，无牛马能至。行以衣被包裹胸腹，人皆重裳而披衣，坐则蒿草熏烟稍能免。」按金史卷六世宗纪大定元年十一月「壬辰，次梁鱼务」，亦作「务」，不作「涡」，盖同音异译。 

　　▲初九日，赶出孛堇铺，即屯宿暴衣。 

　　△宣和奉使录第二十五程：「自梁鱼务百单三里至没咄孛堇寨。没咄，小名；孛堇，汉语为官人。」又「赶出」，疑是「赶至」之误。 

　　▲十一日，过渖州三十里。 

　　△宣和奉使录第二十六程：「自没咄寨八十里至渖州。」 
　　金史卷二四地理志：「渖州，昭德军刺史，中。本辽定理府地，辽太宗时置军曰兴辽，后为昭德军，置节度。」 

　　▲十二日，抵咸州。 

　　△辽史卷三八地理志：「咸州，安东军，下，节度。本高丽铜山县地，渤海置铜山郡。地在汉候城县北，渤海龙泉府南。地多山险，寇盗以为渊薮，乃招平、营州客户数百，建城居之。初号郝里太保城，开泰八年置州。」 
　　金史卷二四地理志：「咸平府，下，总管府，安东军节度使……辽为咸州，国初为咸州路，置都统司。天德二年八月，升为咸平府，后为总管府。」 
　　宣和奉使录第二十七程云：「自渖州七十里至兴州。」第二十八程云：「自兴州九十里至咸州。」则渖州至咸州实一百六十里，缘十一日已多行了三十里，故十二日直接到了咸州。 

　　▲十三日，千户设宴，停一日。人皆病困。 
　　十四午至同州，即驻马。 

　　△宣和奉使录第二十九程：「自咸州四十里至肃州，又五十里至同州。」 
　　辽史卷三八地理志：「同州镇安军，下，节度。本汉襄平县地，渤海为东平寨。太祖置州，军更名。」 

　　▲十五日，抵蒲里寨，尚早，即屯宿。 

　　△宣和奉使录第三十程云：「自同州三十里至信州。」第三十一程云：「自信州九十里至蒲里孛堇寨。」 

　　▲十六辰，抵黄龙府，都统款留一日。 

　　△宣和奉使录第三十二程：「自蒲里四十里至黄龙府。」故到时尚早。 
　　辽史卷三八地理志：「龙州，黄龙府。本渤海扶余府。太祖平渤海还，至此崩，有黄龙见，更名。保宁七年，军将燕颇叛，府废。」 
　　金史卷二四地理志：「隆州，下，利涉军节度使。古扶余地，辽太祖时，有黄龙见，遂名黄龙府。」 

　　▲十七日，抵吐撒寨。 

　　△宣和奉使录第三十三程：「自黄龙府六十里至托撤孛堇寨。」 
　　按「托撤」即「吐撒」之同音异译。 

　　▲十八日，抵漫漆里。 

　　△宣和奉使录第三十四程：「自托撤九十里至漫七离孛堇寨。」 
　　按「漫七离」即「漫漆里」之同音异译。 

　　▲十九日，抵乌舍。早停，风景极佳，病者若苏。 

　　△宣和奉使录第三十五程：「离漫七离六十里，即古乌舍寨。寨枕混同江湄，其源来自广漠之北，远不可究。自此南流五百里，接高丽鸭绿江入海。江面宽可半里许，寨前高岸，有柳树，沿路设行人幕次于下。金人大师李靖居于是，靖累使南朝。」 

　　▲二十日，渡混同江，宿报打孛堇寨。 

　　△宣和奉使录三十四程云：「自托撤九十里至漫七离孛堇寨，道旁有契丹旧益州、宾州空城。」 
　　三朝北盟会编卷二四四金虏图经云：「宾州至报打孛堇铺七十里。」按「报打孛堇铺」即「报打孛堇寨」，「铺」「寨」则习惯称呼。 

　　▲二十一日，渡来流河，宿阿萨铺。 

　　△三朝北盟会编卷二四四金虏图经云：「报打孛堇铺至来流河四十里。来流河至阿萨铺四十里。」 

　　▲二十二日，抵会宁头铺。上京在望，众情忻然。 

　　△三朝北盟会编卷二四四金虏图经：「阿萨铺至会宁第二铺三十五里，会宁第二铺至会宁头铺四十五里，会宁头铺至上京三十里。」 
　　金史卷二四地理志：「上京路，即海古之地，金之旧土也。国言「金」曰「按出虎」，以按出虎水源于此，故名金□，建国号盖取诸此。国初称内地，天眷元年号上京。海陵贞元元年迁都于燕，削上京之号，止称会宁府……」又云：「会宁府，下。初为会宁州，太宗以建都，升为府。」 

　　▲二十三日，抵上京，仍宿毳帐。 
　　二十四日，卸装王邸，王投奏后，私见君相，剖陈朱妃为郓王继妻，相国、建安均非本身，且乞富金帝姬为妾。 

　　△宋俘记：(徽宗)「十八子赵梴，即相国公，以李浩为代；二十子赵■〈木英〉，即建安郡王，二月十五日殁，以赵梴为代，均自斋宫二起北行。」故有「非本身」之语。「非」字原脱，据傅乐焕笺证本补。 

　　▲二十五日，王托病，缓十日朝。 
　　六月七日黎明，王令韦妃以下结束登车，成棣亦随入御寨。朝臣分列以待，王引上干元殿，皇帝正坐，后妃侧坐。韦妃等胡跪两叩，后妃下坐，抱腰使起，赐坐殿旁。 

　　△金史卷二四地理志：上京「其宫室有干元殿，天会三年建，天眷元年更名皇极殿。」 
　　大金国志卷一０云：「金主所独享者惟一殿，名曰干元。所居四外栽柳行，以作禁围而已。」 
　　宣和奉使录第三十九程抵上京后：「翌日赴虏廷朝见……歌引三奏乐作，合门使及祇坐班引入，即捧国书自山棚东入，陈礼物于庭下，传进如仪。赞通拜舞，抃蹈讫，使副上殿……木建殿七间，甚壮，未结盖以瓦仰铺及泥补之，以木为鸱吻，及屋脊用墨，下铺帷幕，榜额曰干元殿……」 
　　三朝北盟会编卷三谓女真「其礼则拱手退身为喏，跪右膝，蹲左膝着地，拱手摇肘，动止于三为拜。」则「跪右膝，蹲左膝着地」必「胡跪」也。 

　　▲皇帝退朝，赐韦妃等宴殿左，后妃六人陪宴。赐相国、建安宴殿右，郎君四人及大王、阿替纪、成棣陪宴。宴毕、对御座谢恩，胡跪两叩。宣诏官口宣云：赐帝姬赵富金、王妃徐圣英、宫嫔杨调儿、陈文婉侍设野马郎君为妾；郡国夫人陈桃花、杨春莺、邢佛迷、曹大姑随侍为婢者。赐宋妃赵韦氏、郓王妃朱凤英、康王妃邢秉懿、姜醉媚，帝姬赵嬛嬛、王女肃大姬、肃四姬、康二姬，宫嫔朱淑媛、田芸芳、许春云、周男儿、何红梅、方芳香、叶寿星、华正仪、吕吉祥、骆蝶儿浣衣院居住者。赐宋相国王赵梴、建安王赵■〈木英〉燕山居住者。赐道亡宋康王妃田春罗、王女肃二姬、肃三姬、康大姬，宫嫔徐金玉、沈知礼、褚月奴迄侍婢九人妥为掩瘗者。宣毕，王又引韦妃等十八人，侍婢九人一行立已，与相国、建安、富金帝姬等十人一行立，对座谢恩。又引韦妃等入院，始挈富金等归邸。 

　　△按宋俘记云：「田春罗六月四日至洗衣院。」似田氏未道亡，疑有一误。 

　　▲皇帝已遣女官先至，主纳妾礼，并赐王黄金一百两、马十匹，表缎十端；赵富金等国服八袭。王谢恩讫，女官引王上座，引妾婢八人向王胡跪，两叩讫，引入内幄，卸其衣，出悬幄门，请王入幄合卺。又取国服悬邸门，速贺客。申刻，王出幄，取国服六袭，赐已合卺之赵富金、徐圣英、杨调儿、陈文婉、陈桃花、邢佛迷，导坐中庭，见贺客。女官取故衣，衣未合卺之杨春莺、曹大姑，坐外幄，用其俗也。客集宴以全猪，乐用契丹三部。成时乃散。 
　　初八日，王挈妾婢朝谢，并谒韦妃，传报朱凤英、赵嬛嬛并蒙幸御，趋赵梴、赵■〈木英〉宫门谢恩。午初归邸，戒装。 
　　初九日，登程。 
　　七月初七日，抵燕山，仍卸装愍忠祠。 

　　●靖康稗史之六 

　　呻吟语笺证 

　　▲靖康二年三月二十九日黎明，太上启跸，共车八百六十余两，发自刘家寺。夜宿封丘界，太上以下及虏酋毳帐二，布棚四十八为一围；郑后以下及虏酋萧庆毳帐三，布棚八十八为一围，皆有馆伴朝夕起居。帝姬以下及虏酋斡离不毳帐五，布棚十二为一围。 

</div>
    <div class="pagination">
<a href="靖康稗史笺证_page23.html">上一页</a><span>...</span><a href="靖康稗史笺证_page19.html">19</a><a href="靖康稗史笺证_page20.html">20</a><a href="靖康稗史笺证_page21.html">21</a><a href="靖康稗史笺证_page22.html">22</a><a href="靖康稗史笺证_page23.html">23</a><span class="current-page">24</span><a href="靖康稗史笺证_page25.html">25</a><a href="靖康稗史笺证_page26.html">26</a><a href="靖康稗史笺证_page27.html">27</a><a href="靖康稗史笺证_page28.html">28</a><a href="靖康稗史笺证_page29.html">29</a><span>...</span><a href="靖康稗史笺证_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
