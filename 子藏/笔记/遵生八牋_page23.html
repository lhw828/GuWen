<!DOCTYPE html>
<html>
<head>
    <meta charset="UTF-8">
    <title>遵生八牋 - 第 23 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遵生八牋 - 第 23 页/共 65 页</h1>
    <div class="content">　　遵生八牋卷八
<子部,杂家类,杂品之属,遵生八牋>
　　钦定四库全书
　　遵生八牋巻九
　　明　髙濂　撰
　　延年却病牋上
　　髙子曰生身以养夀为先养身以却病为急经曰我命在我不在于天昧用者天善用者延故人之所生神依于形形依于气气存则荣气败则灭形气相依全在摄养设使形无所依神无所主致殂谢为命尽岂知命者哉夫胎息为大道根源导引乃宣畅要术人能养气以保神气清则神爽运体以却病体活则病离规三元养夀之方絶三尸九虫之害内究中黄妙防外契大道言则阴阳运用皆在人之掌握岂特遐龄可保即元上乘罔不由兹始矣噫顾人之精进何如余录出自秘经初非道听迂説读者当具天眼目之毋云泛泛然也编成牋曰延年却病
　　金柜妙録曰凡欲求长生却病大法有三一保精二行炁三服饵凡此三事亦各有法不得真传卒难得遇也故保精之术列叙百数服饵之方略有千种皆以勤劳不强为务夫行炁可治百病可祛瘟疫可禁邪魅可止疮血可居水中可避饥渴可延年命其大要防胎息而已胎息者不以口鼻为之如在胞胎之中则以成道又曰道以精为寳施与人则生人留于己则生身生身求度世名在于仙位生人即功遂功遂而身退身退陷俗已为剧何竟妄施而废弃弃损不觉多久废老而坠天地有阴阳阴阳人所贵所贵合于道但当慎无费禾曰志者炁之神也气者体之充也善者遂其生恶者丧其形故行炁之法少食自节心定自安志坚自通意专自达久则神矣若人服炁者日午后至子时前为死炁不可服惟酉时日近明净不为死亦可服也冬三月子时寒夏三月午时热二时俱不可服炁若腹中寒午炁可服腹热子气亦可服也
　　真人曰天道盈缺人事多屯居处屯危不能自慎而鲜有成故养性之士不知自慎之方未可与论养生服炁之道故向道者以自慎为第一事
　　太清中黄胎藏论畧
　　内养形神除嗜欲
　　心不动摇六府如烛常修此道形神自足
　　专修静定身如玉
　　内絶所思外絶所欲
　　一者上虫居脑宫
　　洞神诀曰上虫居上丹田脑心也其色白而青名彭居使人好嗜欲凝滞学道之人宜禁制之
　　万端齐起摇子心常思饮膳味无穷想起心生若病容学道者不得内行扶身却为三虫所惑乱也
　　二者中虫住明堂
　　洞神诀曰中虫名彭质其色白而黄居中丹田使人贪财好喜怒浊乱真气
　　遣子魂梦神飞扬或香或美无定方或进或退难守常精神恍惚似猖狂令子坐卧败谷粮子若知之道自昌怡然不易其道自成也
　　三者下尸居腹胃
　　下尸其色白而黑居下丹田名彭矫使人爱衣服耽酒好色
　　令子淡泊尝无味
　　若常守淡泊三尸既亡永无思虑矣
　　静则心孤多感思挠则心烦怒多起
　　服气未通被三尸虫较力或多怒或多悲思或多嗜滋味
　　使人邪乱失情理子能守之三虫弃
　　得见五牙九真气
　　五牙为五行气生子五藏中
　　五牙咸恶辛酸味
　　若五味不絶五藏灵气不生终不断思欲想
　　为有三虫镇随子尸鬼坐待汝身死何得安然不惊畏三尸之鬼常欲人早终在于人身中求人罪状毎至庚申日白于司命若不惊不惧不早修炼形神使年败气衰形神枯悴纵使志若松筠亦复无成矣
　　劝子将心舍烦事
　　静持心神止舍烦务
　　超然自得烟霞志
　　超然洞悟烟霞之畅在乎目前
　　咸美辛酸五藏病津味入牙昏心境
　　但是五味入牙皆通于两眼之穴散霑于百脉之内
　　致令六腑神气衰百骸九窍不灵圣
　　九仙真气常自灵三虫已死复安宁
　　由子运动呼吸生
　　神气若足呼吸运动兴起云雾自然得成隐化无滞
　　居在丹田内荧荧
　　服气成者居在丹田中凝结若鸡子炳焕肌肤坚白筋骸清劲
　　地府除籍天録名坐察阴司役神明内合胎仙道自成入胎息至五百息当入异境地籍除名三天録仙至千息防游上境
　　胎息真仙食气得却闭真气成胎息
　　服气二百日五藏虚踈方可学入胎息准九天五神经云先须宻室无风厚软氊席枕髙四指才与身平求一志人同心为道侣然后捐舍心识握固仰卧情舍无所得物无所牵灵气渐开心识怡然初闭息经十息至五十息至百息只觉身从一处如在一房中只要心不动移凡一日一夜十二时都一万三千五百息故太防升经云气絶曰死气闭曰仙魄留守身魂游上天至百息后魂神当见其魄縁是阴神常不欲人生耳
　　羽服彩霞何所得皆自五脏生云翼
　　蝉为饮气乘露故生羽翼人服元气而天衣不碍于体
　　五脏真气芝苗英
　　太华受经曰元气含化布成六根吉凶受用应行相从内气为识胎气为神子能胎息复还童婴反魂五脏之始先布于水内有六府外应六根
　　肝主东方其色青
　　五纬经曰肝主于木生于水尅之于土来自东方其色苍当存想青气出之于左脇但六时思之不辍当见此气如青云用此气可治一切人热疾时行臃肿疥癣急嗽但观前人疾状量其浅深想此气攻之无不愈者如观前人肝色枯悴不可治也
　　子但闭固千息经青气周流色自成
　　胎息经千息为内养此气青色当自凝结
　　心主南方其色赤服之千息赤色出
　　五纬经曰心主于火生之于木尅之于金来自南方其色赤毎日午时想赤气在心大如鸡子渐渐自顶而出自散咒曰南方丙丁赤龙居停阴神避位阳官下迎思之必至用之必灵如此三咒之能常行此气存想五十日不阙当为赤气如火光自见用此气可治人一切冷病当用气攻之若病人面色带青即不治
　　肺主西方其色白服之千息白色极
　　五纬经曰肺生于金生之于土尅之于木来自西方尝服毎至丑时存想肺间有气状如白珠其光渐渐上注于眉间后乃咒曰西方庚辛太防真内应六府化为肺神见于无上游于丹田固防我命用之成仙急急如律令存念一遍如此四十九日肺中有气如白云自见此气炤地下一切寳物及察人善恶如寒用心气縁是火气如热用肾气縁是水气不辨用气即无效也
　　脾主中央其色黄服之千息黄色昌
　　五纬经曰脾主于土生之于火尅之于水闭气千息不敢伏藏存想黄气但一念一想不限时节亦无咒其脾藏存之四十九日自见此气已后能用可能自蔽形影
　　肾主北方其色黑服之千息黑色得
　　五纬经曰肾主于水生之于金尅之于火此五牙神气但至五更初各存想气色都出于顶上讫即止亦不假一一别存想兼不用咒亦得只是较迟满百日方有效验也
　　驱役万灵自有则
　　服气心志正兼行内行内外相扶一年后应是人间鬼怪精魅及土地神祗并不敢藏隐所到去处地界神祗随卫道者阴司六籍善恶具知
　　乘服彩霞归太极
　　胎息伏阴经曰内息无名唯行想成若不行戒行入胎息未得合神太防灵隐书曰凡人入胎息游人间行尸解术随物所化故有托衣衾所化者尝以庚辛日取庚时于一净室内焚名香一鑪于所卧床头又须设几案上着香鑪下着所拄者龙杖及履鞋等物尽安置于头邉身衣不解以衾葢之首西而卧自念身作死人当阴念此咒七遍咒曰太一受生白云七思七召三魂随迎代余之身掩余之形形随物化应化而成
　　此存念一食间但依寻常睡如常存念之起一食乆輙不得与人语若与人语其法不成如此常行四十九日渐渐成法后要作不问行住坐卧阴念此咒七遍随手捉物身便别处去众人只见所把之物身以死矣后却见物还归本形此法即可以下界助身不可以便行非法之事大须防慎其法大须隐黙若卧在床上但以被覆身隐念一遍便却出入只见所卧衾被是身不见被形若于财色留心当为神理销折矣
　　九行空门至贞路大道不与人争怒动息能持勿暂停隂神返炤神常助
　　持心不息其道易成
　　诸行无心是实心因心运得归天去
　　无心之心因心运心虽无有心还因心有
　　除苟无心是谓真
　　众事曰茍无事曰除除心上念万事归余
　　自随胎息入天门
　　胎息以善行为要机无念为至路
　　元正理内藏身无曲潜形体合贞
　　洞经曰心无曲万神足
　　三部清虚元气固六府翻成百万神
　　三元静六府调真气归于真形二理相合五藏六府诸神共有百万自然相和应也
　　大肠之府主肺堂
　　肺为首三焦之主
　　中有元神内隐藏
　　太明经曰大肠主肺也鼻柱中央为色也元气自足其神当见
　　肾府当明内宫女外应耳宅为门户
　　内神经曰精主肾肾为后宫内宫列女主耳肾之官承气于耳左肾为壬右肾为癸循环两耳门内有元神守自都管兼主志凡人好嗔怒即伤肾肾伤即失志俱丧元神故道者忌嗔怒
　　膀胱两府合津门气海循环为要路
　　膀胱是两府气肾合膀胱乃受津之府上应于舌根也津液往来尝润肥泽舌岸以应两膀胱气若少不润服气人未成当欲少语以养津也语多即口干难用气也中有神其神常抱无贪之行故道者不贪志合神理
　　子当得见内神章终身不泄神常助
　　幻真先生服内元气诀
　　进取诀第一
　　凡欲服气先须髙燥净空之处室不在寛务在絶风隙常令左右烧香牀须厚软脚令稍髙衾被适寒温令冬稍暖尤佳枕髙三寸余令与背平毎至半夜后生气时或五更睡醒之初先吹出腹中浊恶之气一九口止若要细而言之则亦不在五更但天气调和腹中空则为之先闭目扣齿三十六下以警身神毕以手指揑目大小眦兼按鼻左右旋耳及摩面目为真人起居之法更随时加之导引以宣畅关节乃以舌拄上腭撩口中内外津液满口则咽之令下入胃存胃神承之如此三止是谓漱咽灵液灌溉五藏面乃生光此后去就大体略同便兀然放神使心如枯木空身若委衣内视反听万虑都遣然后淘之毎事皆闭目握固唯临散炁之时则展指也夫握固所以闭关防而却精邪凡初服气之人气道未通则不可握固待至百日或半年觉气通畅掌中汗出则可握固黄庭经曰闭塞三关握固停口咽金醴吞玉英遂至不食三虫亡久服自然得兴昌
　　转炁诀第二
　　诀曰凡人五脏亦各有正气夜卧闭息觉后欲服炁先须转令宿食消故气得出然后始得调服其法闭目握固仰卧倚两拳于乳间膝举背及尻闭气则鼓气海中炁使自内向外轮而转之呵而出之一九或二九止是曰转气毕则调之
　　调气诀第三
　　诀曰鼻为天门口为地尸则鼻宜纳之口宜吐之不得有悮悮则气逆气逆乃生疾也吐纳之际尤宜慎之亦不使自耳闻调之或五或七至九令平和也是曰调炁毕则咽之夜睡则闭之不可口吐之也
　　咽气诀第四
　　诀曰服内炁之妙在乎咽气世人咽外炁以为内炁不能分别何其谬哉吐纳之士宜审而为之无或错误耳夫人皆禀天地之元气而生身身中自分元气而理毎因咽及吐纳则内炁与外气相应自然气海中气随吐而上直至喉中但吐极之际则輙闭口连鼔而咽之令郁然有声汩汩然后男左女右而下纳二十四节如水沥沥分明闻之也如此则内气与外气相顾皎然而别也以意送之以手摩之令速入气海气海脐下三寸是也亦谓之下丹田初服炁人上焦未通以手摩之则令速下若流通不摩亦得一闭口三连咽止干咽号曰云行一潄口咽取口中津咽谓之雨施初服气之人炁未流行毎一咽则旋行之不可遽至三连咽也气通畅然后渐渐加之直至于小成也一年后始可流通三年功成乃可恣服新服炁之人既未通咽或未下须一咽以为但自郁然有声汩汩而下直入气海
　　行气诀第五
　　诀曰下丹田近后二穴通脊脉上达泥丸泥丸脑宫精名也毎三连咽则速存下丹田所得内元气以意送之令入二穴因想见两条白炁夹脊双引直入泥丸熏蒸诸宫森然遍下毛髪面部头项两臂及手指一时而下入胷至中丹田中丹田心宫神也灌五脏却歴入下丹田至三里遍经防膝胫腂下达涌泉涌泉足心是也所谓分一气而理鼓之以雷霆润之以风雨是也只如地有泉源非雷霆腾鼔无以润万物人若不回荡浊恶之气则令人不安既有津液非堪潄咽虽堪溉灌五臓发于光彩终不能还精补脑非交合则不能泝而上之咽服内气非吐纳则不能引而用之是知廻荡之道运用之理所以法天则地想身中浊恶结滞邪气瘀血被正气荡涤皆从手足指端出去谓之散气则展手指不须握固如此一度则是一通通则无疾则复调之以如使手使手复难鼓咽如前闭炁鼓咽至三十六息谓之小成若未絶粒但至此尝须少食务令腹中旷然虚静无问坐卧但腹空则咽之一日通夕至十度自然三百六十咽矣若久服炁息顿三百六十咽亦谓之小成一千二百咽谓之大成谓之大胎息但闭气数至一千二百息亦是大成然本色无精光又有链气闭气委气布气幷诸诀要具列于文同志详焉
</div>
    <div class="pagination">
<a href="遵生八牋_page22.html">上一页</a><span>...</span><a href="遵生八牋_page18.html">18</a><a href="遵生八牋_page19.html">19</a><a href="遵生八牋_page20.html">20</a><a href="遵生八牋_page21.html">21</a><a href="遵生八牋_page22.html">22</a><span class="current-page">23</span><a href="遵生八牋_page24.html">24</a><a href="遵生八牋_page25.html">25</a><a href="遵生八牋_page26.html">26</a><a href="遵生八牋_page27.html">27</a><a href="遵生八牋_page28.html">28</a><span>...</span><a href="遵生八牋_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
