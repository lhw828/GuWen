<!DOCTYPE html>
<html>
<head>
    <meta charset="UTF-8">
    <title>山海经 - 第 5 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山海经 - 第 5 页/共 9 页</h1>
    <div class="content">　　又东南二百里曰帝囷之山【去伦反】其阳多防琈之玉其阴多铁帝囷之水出于其上潜于其下多鸣蛇
　　又东南五十里曰视山其上多韭有井焉名曰天井夏有水冬竭其上多桑多美垩金玉
　　又东南二百里曰前山其木多槠【似柞子可食冬夏生作屋柱难腐音诸或作储】多柏其阳多金其阴多赭
　　又东南三百里曰丰山有兽焉其状如蝯赤目赤喙黄身名曰雍和见则国有大恐神耕父处之常游清冷之渊出入有光【清冷水在西号郊县山上神来时水赤有光耀今有屋祠之】见则其国为败有九钟焉是知霜鸣【霜降则钟鸣故言知也物有自然感应而不可为也】其上多金其下多谷柞杻橿
　　又东北八百里曰兔牀之山其阳多铁其木多藷藇其草多鸡谷其本如鸡卵其味酸甘食者利于人
　　又东六十里曰皮山多垩多赭其木多松柏
　　又东六十里曰瑶碧之山其木多梓柟其阴多青防其阳多白金有鸟焉其状如雉恒食蜚名曰鸩【蜚盘也音翡此更一种鸟非食蛇之鸩也】
　　又东四十里曰支离之山济水出焉南流注于汉【今济水出郦县西北山中南入汉郦离音字亦同】有鸟焉其名曰婴勺其状如鹊赤目赤喙白身其尾若勺【似酒勺形】其鸣自呼多防牛多羬羊又东北五十里曰祑之山【音雕】其上多松柏机柏【柏叶似柳皮黄不揩子似栋着酒中饮之辟恶气浣衣去垢核坚正黒可以间香缨一名栝楼也】
　　又西北一百里曰堇理之山其上多松柏多美梓其阴多丹防多金其兽多豹虎有鸟焉其状如鹊青身白喙白目白尾名曰青耕可以御疫其鸣自叫
　　又东南三十里曰依轱之山【音枯】其上多杻橿多苴【未详音】有兽焉其状如犬虎爪有甲其名曰獜【言体有鳞甲音吝】善駚【跳跃自扑也鞅奋两音】食者不风【不畏天风】
　　又东南三十五里曰即谷之山多美玉多豹【黒豹也即今荆州山中出黒虎也】多闾麈多麢防其阳多珉其阴多青防又东南四十里曰鸡山其上多美梓多桑其草多韭又东南五十里曰髙前之山其上有水焉甚寒而青【或作潜】帝台之浆也【今河东解县南檀首山上有水潜出停不流俗名为盎浆即此也】饮之者不心痛其上有金其下有赭
　　又东南三十里曰游戏之山多杻橿谷多玉多封石又东南三十五里曰从山其上多松柏其下多竹从水出于其上潜于其下其中多三足鼈枝尾【三足龞名能见尔雅】食之无蛊疫
　　又东南三十里曰婴防之山【音真】其上多松柏其下多梓櫄
　　又东南三十里曰毕山帝苑之水出焉东北流注于视其中多水玉多蛟其上多防琈之玉
　　又东南二十里曰乐马之山有兽焉其状如彚赤如丹火其名曰【音戾】见则其国大疫
　　又东南二十五里曰葴山视水出焉【或曰视宜为瀙瀙水今在南阳也】东南流注于汝水其中多人鱼多蛟多颉【如青狗】
　　又东四十里曰婴山其下多青防其上多金玉
　　又东三十里曰虎首之山多苴椆椐【椆未详也音雕】
　　又东二十里曰婴侯之山其上多封石其下多赤锡又东五十里曰大孰之山杀水出焉东北流注于视水其中多白垩
　　又东四十里曰卑山其上多桃李苴梓多累【今虎豆狸豆之属累一名縢音诔】
　　又东三十里曰倚帝之山其上多玉其下多金有兽焉其状如鼣鼠【尔雅说鼠有十三种中有此鼠形所未详也音狗吠之吠】白耳白喙名曰狙如【音即蛆】见则其国有大兵
　　又东三十里曰鲵山【音倪】鲵水出于其上潜于其下其中多美垩其上多金其下多青防
　　又东三十里曰雅山澧水出焉【音礼今澧水出南阳】东流注于视水其中多大鱼其上多美桑其下多苴多赤金
　　又东五十里曰宣山沦水出焉东南流注于视水其中多蛟其上有桑焉大五十尺【围五丈也】其枝四衢【言枝交互四出】其叶大尺余赤理黄华青柎名曰帝女之桑【妇女主故以名桑】又东四十五里曰衡山【今衡山在衡阳湘南县南岳也俗谓之岣嵝山】其上多青防多桑其鸟多鸜鹆
　　又东四十里曰丰山其上多封石其木多桑多羊桃状如桃而方茎【一名鬼桃】可以为皮张【治皮肿起】
　　又东七十里曰妪山其上多美玉其下多金其草多鸡谷
　　又东三十里曰鲜山其木多楢杻苴其草多冬其阳多金其阴多铁有兽焉其状如膜大赤喙赤目白尾见则其邑有火名曰即【音移】
　　又东三十里曰章山【或作童山】其阳多金其阴多美石臯水出焉东流注于澧水其中多脆石【未闻鱼脆反】
　　又东二十五里曰大支之山其阳多金其木多谷柞无草木
　　又东五十里曰区吴之山其木多苴
　　又东五十里曰声匈之山其木多谷多玉上多封石又东五十里曰大騩之山【上已有此山疑同名】其阳多赤金其阴多砥石
　　又东十里曰踵臼之山无草木
　　又东北七十里曰歴【或作磨】石之山其木多荆芑其阳多黄金其阴多砥石有兽焉其状如狸而白首虎爪名曰梁渠见则其国有大兵
　　又东南一百里曰求山求水出于其上潜于其下中有美赭其木多苴多防【篠属】其阳多金其阴多铁
　　又东二百里曰丑阳之山其上多椆椐有鸟焉其状如乌而赤足名曰余【音如枳柑之枳】可以御火
　　又东三百里曰奥山其上多柏杻橿其阳多防琈之玉奥水出焉东流注于视水
　　又东三十五里曰服山其木多苴其上多封石其下多赤锡
　　又东百十里曰杳山其上多嘉荣草多金玉
　　又东三百五十里曰几山其木多楢檀杻其草多香有兽焉其状如彘黄身白头白尾名曰闻【音隣】见则天下大风【一作□音瓶】
　　凡荆山之首自翼望之山至于几山凡四十八山三千七百三十二里其神状皆彘身人首其祠毛用一雄鸡祈瘗用一珪糈用五种之精禾山帝也其祠太牢之具羞瘗倒毛【荐羞反倒牲埋之也】用一璧牛无常堵山玉山也皆倒祠羞毛少牢婴毛吉玉
　　中次十二经洞庭山之首曰篇遇之山【或作肩】无草木多黄金
　　又东南五十里曰云山无草木有桂竹甚毒伤人必死【今始兴郡桂阳县出筀竹大者围二尺长四丈乂交趾有篥竹实中劲强有毒锐以刺虎中之则死亦此也】其上多黄金其下多防琈之玉
　　又东南一百三十里曰龟山其木多谷柞椆椐其上多黄金其下多青雄黄多扶竹【卭竹也髙节实中中杖也名之扶老竹】又东七十里曰丙山多筀竹多黄金铜铁无木
　　又东南五十里曰风伯之山其上多金玉其下多痠石文石【未详痠石之义】多铁其木多柳杻檀楮其东有林焉名曰莽浮之林多美木鸟兽
　　又东一百五十里曰夫夫之山其上多黄金其下多青雄黄其木多桑楮其草多竹鸡鼓神于儿居之其状人身而身操两蛇常游于江渊出入有光
　　又东南一百二十里曰洞庭之山【今长沙巴陵县西又有洞庭陂潜伏通江离骚曰邅吾道兮洞庭洞庭波兮木叶下皆谓此也字或作铜宜从水】其上多黄金其下多银铁其木多柤梨橘櫾其草多葌蘪芜芍药芎防【蘪芜似蛇牀而香也】帝之二女居之【天帝之二女而处江为神即列仙传江妃二女也离骚九歌所谓湘夫人称帝子者是也而河圗玉版曰湘夫人者帝尧女也秦始皇浮江至湘山逢大风而问博士湘君何神博士曰闻之尧二女舜妃也死而葬此列女传曰二女死于江湘之间俗谓为湘君郑司农亦以舜妃为湘君说者皆以舜陟方而死二妃从之俱溺死于湘江遂号为湘夫人按九歌湘君湘夫人自是二神江湘之有夫人犹河洛之有虙妃也此之为灵与天地并矣安得谓之尧女且既谓之尧女安得复总云湘君哉何以考之礼记曰舜葬苍梧二妃不从明二妃生不从征死不从葬义可知矣即令从之二女灵达鉴通无方尚能以鸟工龙裳救井廪之难岂尚不能自免于风波而有双沦之患乎假复如此传曰生为上公死为贵神礼五岳比三公四渎比诸侯令湘川不及四渎无秩于命祀而二女帝者之后配灵神只无缘当复下降小水而为夫人也参互其义义既混错错综其理理无可据斯不然矣原其致谬之由由乎俱以帝女为名名实相乱莫矫其失习非胜是终古不悟可悲矣】是常游于江渊澧沅之风交潇湘之渊【此言二女游戏江之渊府则能鼔三江令风波之气共相交通言其灵响之意也江湘沅水皆共防巴陵头故号为三江之口澧又去之七八十里而入江焉淮南子曰弋钓潇湘今所在未详也潇音消】是在九江之间【地理志九江今在浔阳南江自浔阳而分为九皆东会于大江书曰九江孔殷是也】出入必以飘风暴雨是多怪神状如人而载蛇左右手操蛇多怪鸟
　　又东南一百八十里曰山其木多防柟荆芑竹箭防箘【箘亦篠中箭见禹贡】其上多黄金玉其下多文石铁其兽多麋鹿就【就雕也见广雅】
　　又东南二百里曰即公之山其上多黄金其下多防琈之玉其木多柳杻檀桑有兽焉其状如龟而白身赤首名曰蛫【音诡】是可以御火
　　又东南一百五十九里曰尧山其阴多黄垩其阳多黄金其木多荆芑柳檀其草多藷藇
　　又东南一百里曰江浮之山其上多银砥砺无草木其兽多豕鹿
　　又东二百里曰真陵之山其上多黄金其下多玉其木多谷柞柳杻其草多荣草
　　又东南一百二十里曰阳帝之山多美铜其木多橿杻檿楮【檿山桑也】其兽多麢麝
　　又南九十里曰柴桑之山【今在浔阳柴桑县南其庐山相连也】其上多银其下多碧多冷石赭其木多柳芑楮桑其兽多麋鹿多白蛇飞蛇【即螣蛇乗雾而飞者】
　　又东二百三十里曰荣余之山其上多铜其下多银其木多柳芑其虫多怪蛇怪虫
　　凡洞庭山之首自篇遇之山至于荣余之山凡十五山二千八百里其神状皆鸟身而龙首其祠毛用一雄鸡一牝豚刉【刉亦割刺之名】糈用稌凡夫夫之山即公之山尧山阳帝之山皆冡也其祠皆肆瘗【肆陈之也陈牲玉而后埋藏之】祈用酒毛用少牢婴毛一吉玉洞庭荣余山神也其祠皆肆瘗【肆竟然后依前埋之也】祈酒太牢祠婴用圭璧十五五彩惠之【惠犹饰也方言也】
　　右中经之山志大凡百九十七山二万一千三百七十一里大凡天下名山五千三百七十居地大凡六万四千五十六里
　　禹曰天下名山经五千三百七十山六万四千五十六里居地也言其五臧盖其余小山甚众不足记云天地之东西二万八千里南北二万六千里出水之山者八千里受水者八千里出铜之山四百六十七出铁之山三千六百九十此天地之所分壤树谷也戈矛之所发也刀铩之所起也能者有余拙者不足封于太山禅于梁父七十二家得失之数皆在此内是谓国用【管子地数云封禅之王七十二家也】
　　右五臧山经五篇大凡一万五千五百三字














　　山海经卷五
<子部,小说家类,异闻之属,山海经>
　　钦定四库全书
　　山海经卷六
　　晋　郭璞　撰
　　海外南经
　　地之所载六合之间【四方上下为六合也】四海之内照之以日月经之以星辰纪之以四时要之以太歳神灵所生其物异形或夭或寿唯圣人能通其道【言自非穷理尽性者则不能原极其情变】海外自西南陬至东南陬者【陬犹隅也音驺】
　　结匈国在其西南其为人结匈【臆前胅出如人结防也】南山在其东南自此山来虫为蛇蛇号为鱼【以虫为蛇以蛇为鱼】一曰南山在结匈东南比翼鸟在其东其为鸟青赤【似鳬】两鸟比翼一曰在南山东
　　羽民国在其东南其为人长头身生羽【能飞不能逺卵生画似仙人也】一曰在比翼鸟东南其为人长颊【啓筮曰羽民之状鸟喙赤目而白首】有神人二八连臂为帝司夜于此野【昼夜见】在羽民东其为人小颊赤肩【当脾上正赤也】尽十六人【疑此后人所增益语耳】毕方鸟在其东青水西其为鸟人面一脚一曰在二八神东讙头国在其南其为人人面有翼鸟喙方捕鱼【讙兠尧臣有罪自投南海而死帝怜之使其子居南海而祠之画亦似仙人也】一曰在毕方东或曰讙朱国
　　厌火国在其国南兽身黒色生火出其口中【言能吐火画似狝猴而黒色也】一曰在讙朱东
　　三株树在厌火北生赤水上其为如栢叶皆为珠一曰其为若彗【如彗星状】
　　三苖国在赤水东其为人相随【昔尧以天下让舜三苖之君非之帝杀之有苖之民叛入南海为三苖国】一曰三毛国
　　臷国在其东【音秩亦音替】其为人黄能操弓射蛇【大荒经云此国自然有五谷衣服】一曰臷国在三毛东
　　贯匈国在其东其为人匈有窍【尸子曰四夷之民有贯匈者有深目者有长肱者黄帝之徳常致之异物志曰穿匈之国去其衣则无自然者盖似效此贯匈人也】一曰在臷国东
　　交胫国在其东其为人交胫【言脚胫曲戾相交所谓雕题交趾者也或作颈其为人交颈而行也】一曰在穿匈东
　　不死民在其东其为人黒色寿不死【有员丘山上有不死食之乃寿亦有赤泉饮之不老】一曰在穿匈国东
　　岐舌国在其东【其人舌皆岐或云支舌也】一曰在不死民东
　　昆仑墟在其东墟四方【墟山下基也】一曰在岐舌东为墟四方羿与凿齿战于寿华之野羿射杀之在昆仑墟东羿持矢凿齿持盾【凿齿亦人也齿如凿长五六尺因以名云】一曰戈【未详】三首国在其东其为人一身三首一曰在凿齿东周饶国在其东其为人短小冠带【其人长三尺穴居能为机巧有五谷也】一曰焦侥国在三首东【外传云焦侥民长三尺短之至也诗含神雾曰从中州以东西四十万里得焦侥国人长尺五寸也】
　　长臂国在其东捕鱼水中两手各操一鱼【旧说云其人手下垂至地魏黄初中菟太守王颀讨髙句丽王宫穷追之过沃沮国其东界临大海近日之所出问其耆老海东复有人否云常在海中得一布褶身如中人衣两袖长三尺即此长臂人衣也】一曰在焦侥东捕鱼海中
　　狄山帝尧于阳【吕氏春秋曰尧葬谷林今阳城县西东阿县城次乡中赭阳县湘亭南皆有尧冢】帝喾于隂【喾尧父号髙辛今冡在顿丘县城南台隂野中也音酷】爰有熊罴文虎【雕虎也尸子曰中黄伯余左执大行之獶而右搏雕虎也】蜼豹【蜼猕猴】离朱【木名也见庄子今图作赤乌】视肉【聚肉形如牛肝有两目也食之无尽寻复更生如故】吁咽【所未详也】文王皆其所【今文王墓在长安鄗聚社中按帝王冡墓皆有定防而山海经徃徃复见之者葢以圣人久于其位仁化广及恩洽鸟兽至于殂亡四海若防考妣无思不哀故絶域殊俗之人闻天子崩各自立坐而祭醊哭泣起土为冡是以所在有焉亦犹汉氏诸逺郡国皆有天子庙此其遗也】一曰汤山一曰爰有熊罴文虎蜼豹离朱久【久鸲鹠之属】视肉虖交【所未详也】其范林方三百里【言林水汜滥布衍也】
　　南方祝融兽身人靣乘两龙【火神也】






　　山海经卷六
</div>
    <div class="pagination">
<a href="山海经_page4.html">上一页</a><a href="山海经.html">1</a><a href="山海经_page2.html">2</a><a href="山海经_page3.html">3</a><a href="山海经_page4.html">4</a><span class="current-page">5</span><a href="山海经_page6.html">6</a><a href="山海经_page7.html">7</a><a href="山海经_page8.html">8</a><a href="山海经_page9.html">9</a><a href="山海经_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
