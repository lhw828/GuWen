<!DOCTYPE html>
<html>
<head>
    <meta charset="UTF-8">
    <title>说郛 - 第 398 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 398 页/共 601 页</h1>
    <div class="content">　　二老堂诗话【阙名】
　　江州陶靖节集末载宣和六年临汉曾纮谓靖节读山海经诗其一篇云形夭无千岁猛志固常在疑上下文义不贯遂按山海经有云刑天兽名口衔干戚而舞以此句为刑天舞干戚因笔画相近五字皆讹岑穰晁咏之抚掌称善予谓纮说固美然靖节此题十三篇大槩篇指一事如前篇之所言夸父同此篇恐专说精卫衔木填海无千岁之寿而猛志常在化去不悔若并指刑天似不相续又况末句云徒设在昔心良晨讵可待何预干戚之猛耶后见周紫芝竹坡诗话第一句复袭纮意以为己说皆误矣
　　刘禹锡淮隂行云无奈脱叶时清淮春浪软黄鲁直云淮隂行情调殊美语气尤稳切春无脱叶时不可解当待博物洽闻者证也予尝见古本作挑菜时东坡惠州诗云水生挑菜渚恐用此乎
　　苏文忠公诗文少重复者惟人生如寄耳十数处用虽和陶诗亦及之葢有感于斯言此句本起魏文帝乐府欧公诗云玉勒争门随仗入牙牌当殿报班齐或未解其事今朝殿争门者徃往随仗而入及在廷排立定驾将御殿阁门持牙班排齐小黄门接入上先坐后幄黄门复出声云入人齐未行门当头者应云人齐上即出方转照殿卫士即鸣鞭罢此乃是驾出时也
　　老人十抝朱新仲川志有郭功父老人十抝诗谓不记近事记逺事不能近视能远视哭无泪笑有泪夜不睡日睡不肯坐多好行不肯食软要食硬儿子不惜惜孙子大事不问细碎事问少饮酒多饮茶暖不出寒即出丁巳岁予年七十二目视花昏耳中无时不作风雨声而实雨却又不甚闻因补一聨云夜雨稀闻闻耳雨春花微见见空花是亦两抝也尝録寄朱元晦朱大以为然遂贴两句云自怜他日盲宰相今日痴聋作富家予家旧有米元章书长寿庵三字后两句云人是西方无量佛寿如南极老人星不知何人诗或曰元章自作也















　　比红儿诗话【冯曾】
　　北齐冯淑妃名小怜后主惑之愿得生死一处荀奉倩妻曹氏病热奉倩乃出中庭取冷还以体熨之
　　孙绰情人诗云碧玉破瓜时吕洞賔诗云功成当在破年杨文公谓俗以破为二八
　　顔回望吴门马见一疋练孔子曰马也然则马之光景一疋长耳后人号马为一疋
　　齐武帝宫人不闻端门皷漏声置钟景阳楼上应五皷及三皷宫人闻钟声早起妆饰出南史
　　潘妃有琥珀钏一双直至七十万
　　马明主随神女入室卧紫金床
　　王献之情人桃叶歌云桃叶复桃叶渡江不用楫但渡无所苦我自来迎接
　　羿请不死之药于西王母其妻姮娥窃而服之得仙奔入月中为月精
　　甄皇后每寝寐家中髣髴见如有持玉衣覆其上者华山记云顶上有池生千叶莲服之羽化
　　范寛之得妓人结丝合欢香囊寄词云谢娘栀子贾妃茰佩
　　王训舞诗云动衣千里香












　　林下诗谈【阙名】
　　范靖同妻沈氏生后园观洒翠池又上洗心亭共索笔硏为映水曲沈氏先成曰轻鬂学浮云双蛾拟初月水澄正落钗萍开理垂髪靖竒之不复敢作沈氏小字满愿
　　王淑英妇刘孝绰之妹防有词藻春日淑英之官刘不克从寄赠以诗曰妆铅防黛拂轻红鸣环动佩出房栊看梅复看柳泪满春衫中时人传诵之
　　厉渡江见一妇人尸收葬之夜梦在一处如深山中明月初上清风吹衣遥闻有吹笙声音韵缥缈忽有美女在林下自咏云紫府参差曲清宵次苐闻及就试得缑山月夜闻王子晋吹笙题用梦中语作第三第四句竟以是得赏举进士人以为葬妇人之报
　　鄙尝谓髙逹夫燕歌行千载称之第一篇皆三韵一换独鐡衣逺戍下五韵差不称耳顔敷应声戏改曰边庭飃防那可薄絶域苍茫无所掠杀气三时作阵云寒声一夜传征柝却佳
　　齐凌波以藕丝连螭锦作囊四角以凤毛金饰之实之以辟寒香寄钟观玉观玉方寒夜读书一佩而徧室俱暖芳香袭人凤毛金者凤凰颈下有毛若绶光明与金无二而细软如丝遇春必落山下人拾取织为金锦名鳯毛金明皇时国人奉贡宫中多以饰衣夜中有光惟贵妃所赐最多裁以为帐灿若白日
　　子瞻在惠州与朝云闲坐时青女初至落木萧萧凄然有悲秋之意命朝云把大白唱花褪残红朝云歌喉将啭泪满衣襟子瞻诘其故答曰奴所不能歌是枝上柳绵吹又少天涯何处无芳草也子瞻翻然大笑曰是吾政悲秋而汝又伤春矣遂罢朝云不久抱疾而亡子瞻终身不复听此词
　　杨炯初见郑羲真诵其侄女容华临镜晓妆诗郑大击节后诵已作数十首郑皆曰不如首作炯为之汗背容华诗曰啼鸟惊眠罢房栊曙色开凤钗金作缕鸾镜玉为台妆似临池出人疑向月来自怜方未已欲去复徘徊
　　贞元中有周存者性喜放生尝放一鲤鱼戏为诗极佳陆氏称之末云倘若成龙去还施润物功后入试试题为白云向空尽诗既成苦于无结忽忆鲤鱼诗因改二字云倘若从龙出还施润物功遂得通籍










　　诗话隽永【喻正己】
　　寒食诗
　　寒食诗云寒食家家挿柳枝恋春春亦不多时儿孙只解花前醉青塜能消防个悲此贾秋壑平章于德祐元年上母坟囘至集贤堂所作岂非亡国之防语
　　海鳅行
　　鲜于伯防经歴作海鳅行云至元辛卯之季冬浙江连日吹腥风有物宛转泥沙中非鼋非鼈非蛟龙神物失势谁为雄万刃刲割江水红九州之外四海通出内日月涵虚空汪洋浩瀚足尔容胡为一出荡忘反糜躯鼎爼虾蚬同吁嗟人有逹与穷无以外慕残厥躬古来妄动多灾凶
　　风之始
　　吴给事女敏慧工诗词后归华阳陈子朝名儒也晚年惑一妾缘此遂染风疾一日亲戚来问吴同妾在侧指妾曰此风之始也后西南士夫凡有所惑者皆以风之始为口实
　　巴家富诗
　　李党学次女适巴长适邹巴贫甚李亦安之尝戏作诗云谁道巴家窘巴家十倍邹池中罗水马庭下列蜗牛燕麦纷无数榆钱散不收夜来添骤富新月挂银钩
　　白纸诗
　　士人郭晖因寄问安误封一白纸去细君得之乃寄一絶云碧纱窻下启缄封尽纸从头彻尾空应是仙郎懐别恨忆人全在不言中
　　来岁状元赋
　　祥符中西蜀有二举人同砚席既得举贫干索旁郡乃能办行已廹岁始发乡里惧引保后时穷日夜行至剑门张恶子庙号英显王其灵响震三州过者必祷焉二子过庙已昏晚大风雪苦寒不可夜行遂祷于神各占其得失且祈梦为信草草就庙庑下席地而寝入夜风雪转甚忽见庙中灯烛如昼然后肴爼甚盛人物纷然徃来俄传导自逺而至声振四山皆岳渎贵神也既就席賔主劝酬如世人二子大惧已无可奈何潜起伏暗处观焉酒行忽一神曰帝命吾侪作来岁状元赋当议题一神曰以铸鼎象物为题既而诸神皆一之韵且各删润更改商确又久之遂毕朗然诵之曰当召作状元者魂魄授之二子黙喜私相谓曰此正为吾二人发迨将晓见神各起致别传呼出庙而去视庙中寂然如故二子素聪警各尽记其赋函写为书帙后无一字忘相与拜赐鼓舞而去倍道以行笑语欣然惟恐富贵之逼身也至京适及引保就试过省益志气洋溢半验矣至御试二子坐东西廊御题出果铸鼎象物赋韵脚尽同东廊者下笔思庙中所书懵然一字不能上口间关过西廊问之西廊者望见东廊来者曰御题验矣我乃不能记欲起问子幸无隐也东廊者曰正欲问子也于是二子交相疑曰临利害之际乃见平生且此神赐而独私以自用天其福尔邪各忿怒不得意草草信笔而出唱名二子皆被黜状元乃徐奭也即见印卖赋二子比庙中所记者无一字异也二子叹息始悟凡得失皆有假手者遂皆罢笔不复事笔砚恨不能记其姓名云













　　诗词余话【俞悼】
　　陈古遇平江人也作诗髙古无宋末气惜不娴于时尝有志怪莫饮二诗立意髙远不在建安黄初下志怪云沉沉万仭渊下有骊龙珠佩之寿松乔售之富侔都贪夫临渊羡重利轻微躯百金不药千金水犀珠丹砂与翠羽陆产海所无赍装涛浪中巨阙光炯如粲粲两青童骈肩问所须再拜上珠翠敢问龙起居青童粲玉齿云龙卧虚为君穷珠山鞭云取长躯云急风更恶苍梧来时徐丹药两须失哀哉饱鲸鱼莫饮酒云莫饮酒酒醒骂人绕盆走酒香入脑头欲旋骂声渐低涎落口草履有长短伸脚可试否未论身后五车书已随生前一杯酒又有马别主词哀忱凄断足以警薄俗词云马别主兮涕泗沾臆士别主兮喜见顔色吁嗟马兮胡恋而驻吁嗟士兮胡弃而背皆有益于世教惜不多见波景髙吴兴乌程人亦佳子也流落不遇于世人亦不知其能词一日见其尝和龙洲指甲词纎利可爱其词云新脱鱼鳞平分鹅管爱勒眉兮记搯恨香憔愁悰细说划情嬾竹怨雨新翻旋扑梅英壮髪匹饮珠领重交游道寒娇无奈哭轻拈杏浅掲湘裙宫相也学则繟时绾就同心羞自看解传桮频覩藏罗袖归鞭鞍重数刻印阑干暗解绡囊倦卷挥瑶琴餧乳莺儿綉阁问苍天风流处路鸡头新剥消遣情郎闷词葢沁园春词也
　　詹天游名正字可大风流才思不减昔人故宋驸马杨镇有十姬皆絶色名粉儿者尤胜一日招天游宴尽出诸姬佐觞天游属意于粉儿口占一词云淡淡青天一防春娇羞一口儿婴一梭玉一云白藕香中见西子玉梅花下见昭君不曾真个也消魂杨遂以粉儿赠之曰天游真销人魂也后为翰林学士熊纳文尝以软香遗之因作庆清朝慢以谢极形容也其词云红雨争妍芳尘生润将春都揉成泥分眀惠风微露搏搦花枝欵欵汗酥薫透娇羞无奈湿云痴偏厮称霓裳霞佩玉骨氷肌梅不似兰不似风流处那更着意闻时蓦地生绡扇内凉浮动好风微醉得浑无气力海棠一色睡胭脂滋味滞人花气争知
　　朱熠本武臣常为内夫人妹内官官弟婚啓理庙见之大加赏异特防授官至参知政事其啓云环堂座之九星貂珥曾叅于画室罗嫔嫱之九御鱼轩尝缀于彤闱俱从天上之神仙来结人间之嘉防所由逺尔夫岂偶然令弟从长奕世近龙光月殿斯沾于湛露舎妹夫人十年陪凤辇霓裳犹粲于朝霞水流红叶之无心琴续朱弦而有托璚台不怕雪甫歌采鸾之诗玉杵曾霜辱聘云英之咏朱乃武举状元温州人理庙微时识之理宗时李亶归化朝廷命学士院制诏以褒之时黄某当笔以思已成而其起句有难为辞者葢以父全逆节故也往请于后村云臣子之心忠君而爱父春秋之法内脩而外攘黄大踧踖即以应诏
　　约房之府君既卒贫无以归好事者为作一疏求赙赠平淡简易截断众流其起聨云有防未举行道之人忍闻见义不为秉彜之天安在四六尤难作宋末如方岳李刘诸公骈花俪叶叶芳嫓丽至有一句累十余字者则失其为四六之体矣与其事异而句竒孰若字平而句雅去陈腐取浑成方可以言制作之妙如近世徐耕华辞郡倅清观理书末云招非其招士固且为小相役则往役我未免于乡人时以敷役不及赴也用事切着对之无出其右






</div>
    <div class="pagination">
<a href="说郛_page397.html">上一页</a><span>...</span><a href="说郛_page393.html">393</a><a href="说郛_page394.html">394</a><a href="说郛_page395.html">395</a><a href="说郛_page396.html">396</a><a href="说郛_page397.html">397</a><span class="current-page">398</span><a href="说郛_page399.html">399</a><a href="说郛_page400.html">400</a><a href="说郛_page401.html">401</a><a href="说郛_page402.html">402</a><a href="说郛_page403.html">403</a><span>...</span><a href="说郛_page399.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
