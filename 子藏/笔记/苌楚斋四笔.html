<!DOCTYPE html>
<html>
<head>
    <meta charset="UTF-8">
    <title>苌楚斋四笔 - 第 1 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苌楚斋四笔 - 第 1 页/共 10 页</h1>
    <div class="content">四笔 
　　
　　序
　　卷一
　　卷二
　　卷三
　　卷四
　　卷五
　　卷六
　　卷七
　　卷八
　　卷九
　　卷十 
　　苌楚斋四笔序 
　　侯官林惠常孝廉昌彝《射鹰楼诗话》云：「余谓诗话之作，其弊有五，一则无识，二则偏见，三则滥收，四则徇情，五则好异。去此五者，其于诗话之作，思过半矣。」云云。与《随园诗话》所载，大同小异。窃谓孝廉所论五弊，实古今撰述之通弊，岂独诗话为然，而笔记尤于诗话为近。声木本驽骀下质，幼时读《左传》，至楚无宇论人有十等，慨然以台臣为号，自甘为十等以下之人，是以半生肮脏，落拓寡欢。己巳五月，自编撰述拾贰种，合之共壹百贰拾肆卷，约捌拾余万言，为《直介堂丛刊初编》，付之排印，求正于世。虽郢书燕说，决难传世行远，然意在正人心，厚风俗，兼及于考证，数十年之苦心，不忍听其淹没，今复编《四笔》十卷。以后更欲自《五笔》至《十笔》、《廿笔》，及他种撰述，陆续纂辑，亦即陆续排印。远师明成都杨升庵太史，近师湘潭王壬秋、德清俞荫甫两太史，生平撰述，皆随得随刊，虽瑕瑜不掩，实流传撰述之一法。较之仅写数本，置之寺院中者，已不可同日而语矣。己巳五月，庐江刘声木十枝，原名体信字述之自序。 
　　
　　四笔卷一 
　　
　　百孝图说等书
　　论湘人古文
　　王段成书在晚年
　　鲁惠公等夺子妻
　　哀弦集补录诗词
　　张芾守徽州事
　　李兆洛关心民瘼
　　味经山馆集外文目录
　　鲍桂星论文尺牍
　　论晏平仲 
　　
　　苌楚斋四笔卷一 
　　庐江刘声木十枝撰 
　　百孝图说等书 
　　《百孝图说》四卷、附《兰浦百孝诗存》一卷，会稽俞葆真兰浦编辑，兄泰仰山甫绘刊，男棠等同校订，同治辛未仲春，河间俞氏刊本。《孝弟图说》二卷，长白倭文端公仁，因滇南李复斋先生旧有《孝弟录》一书，采辑详备，按语精实，厥后刘丙葊广文□□为之刊行。江南徐氏，复就其书略为删节，系之以图而重梓之，名之曰《孝弟图说》，文端手录其说，增绘图画。吴郡桑春园观察□□属松陵平江仲□□□□摹缩一本，刊以行世。仁和陈宝鸿复采辑事迹之相类者，增补十图，同治壬申夏月，浙江任有容斋刊本。《二百四十孝图》四卷，肃州胡文炳编，光绪己卯阳月，兰石斋写刊本。仪征夏履祥广文昌祺撰《孝行录》四卷，同治癸酉暮春自刊本。江楚编译书局同人撰《孝弟忠信图说》四卷，光绪三十二年，石印写字袖珍本。南海黄秩南□□任恒撰《古孝汇传》二卷，乙丑五月，《述窠杂纂》排印袖珍本。声木谨案：《论语》次章，即言孝弟为仁之本。《孟子》云，尧舜之道，孝弟而已矣。佛经云，万恶淫为首，百行孝为先。道书言，成仙须三千善，善莫大于孝。是尧舜孔孟及佛道两教，皆以孝为人类当尽之事，故以为百行之原，尽人皆知之矣。窃谓圣人所称为五伦五常，五常又由五伦而起，人未有五伦未敦而能五常者。五伦之中，尤以父子一伦为最重。纵横千万里，历数数千年，人类之芸芸总总，得以绵远而未绝者，实赖伦常有以维系之，尤赖「孝」字以维系伦常。试思人生天地间，除父母最重最亲外，尚有何人？人未有不孝于亲而能忠于君上，友于兄弟，笃于夫妇，信于朋友者。予别撰《家训述闻》二卷，志在教孝，一时未能脱稿。今先录近人教孝之书，详为着明，取其简便，或更加以图绘，可以家喻而户晓，切于实用。无奈世教凌夷，风俗颓废，纲常伦教，久已灭绝于天下。世人欲以佛学救已溺之人心，意非不善，窃谓不如教孝之为愈。人苟能孝于其亲，未有不敦崇伦常者。设使孝道有亏，虽有小忠小信，人谁信之。即《诗经·巷伯章》所谓「投畀豺虎，豺虎不食。投畀有北，有北不受。投畀有昊」，无所容于天地间。天地之所以生枭獍者，明示天下以鸟之不孝者为枭，兽之不孝者为獍。人之不孝者，不特为人类中之禽兽，即为禽兽中之枭獍，其旨深矣。 
　　
　　论湘人古文 
　　长沙周星叔明府树槐、新化邓云渠茂才显昌鸟，与其弟湘皋广文显鹤，及其子伯昭广文瑶、巴陵杜仲丹孝廉贵墀、湘阴郭筠仙侍郎嵩焘、平江李次青方伯元度、湘乡刘霞轩中丞蓉、长沙王益吾祭酒先谦、湘潭叶焕彬吏部德辉，诸人学行撰述，均已见予纂《桐城文学渊源考》及《撰述考》中。惟细玩诸人文集，颇有言意俱尽，含蓄无余之弊。于古人矜慎简练，惜墨如金，言有尽而意无穷之旨，不甚符合。予意湖湘之间言文，大抵自为风气，父兄之所诏诫，师友之所授受，凡为文章，无非言事言理二端，总以尽态极妍，主于肆放，不知撙节为高。自湘乡曾文正公国藩言文，以读《史记》、《汉书》、《庄子》、《说文》、《文选》、《通鉴》、韩文等七部书为教，以日趋腴润为宗旨，屡见于《曾文正公全集》，及无锡薛叔耘副宪福成《庸葊笔记》、桐城吴挚甫京卿汝纶《吴先生全集》中，倡之者其弊固少。张裕钊、吴汝纶承其风，犹能力自振拔。承张吴之风者，专捃拾六朝以前板重之字以入文。读之者非不班剥陆离，駴心骇目，宛如汉人文字，然气为词累，意亦为词累，有若附赘悬瘤，施胶漆于深衣之上，其弊亦不能免。实则文之佳恶，不因是损益，声价初无差异。文如一室，素壁既不耐观，彩画更着迹象。鼻烟壶有套彩之说，若套至十三彩，则几于价值连城。用物套彩则可，古文则不可。张吴之转相授受，虽义例未漓，其套彩亦几于至十三彩，无可再加，吾知其归真返朴，亦必不远矣。自予撰《桐城文学渊源考》出，中录生存人甚多，颇有咎予为泛滥，致使诸人自视甚高，疑为作俑。予书本欲因人为重，今人转因予书为重，则固所愿也。若云以之标榜，所录陆百肆拾余人，其中几于无一相识者，人虽至愚，决不愿为涂人标榜。且标榜必有所为，予自宣统辛亥后，久有黄衣黄冠之志，今虽为家庭桎梏，早已布衣蔬食，闭关守穷，果何所求而然乎。 
　　
　　王段成书在晚年 
　　青浦王兰泉侍郎昶，撰《金石萃编》一百六十卷，成于侍郎年八十余时，多由门客代为编辑。迫于成书，雠校之功颇疏，其中错落之处，自不能免。金坛段懋堂明府玉裁，撰《说文解字注》三十卷，亦成于明府年七十时。校字亦多属之门下士，往往不检本书，未免有误。古人撰述，成书必于晚年，始自觉搜罗完备，辨论精详。设不幸中涂陨折，或垂老尚未成书，其稿本丛残，涂抹几满，纸色黯淡，甚且破烂。子孙视之，不甚爱惜，视为废纸，焚毁者有之，视为无用饱鼠蠹者有之。诚有如日本岛田彦桢□□翰《皕宋楼藏书源流考》中有云：「夫物聚于所好，聚散之速，莫书卷甚焉。苟子孙之不悦学，举先世之缩衣节食所购置者，以致荡为荒烟野草，而前哲撰着未付枣梨，仅存于蜡车障壁者，鄙夫或为袭取攘窃。凌仲子《元遗山年谱》，翁正三置名矣，戴东原《直隶河渠书》，王履泰攘为己有矣。予于皕宋楼，读荛圃《复翁所见书录》、谢葊《羣书缀拾》等书，又从钱塘丁修甫孝廉八千卷楼，借劳、丁诸家遗着，且闻修甫所说，每诵而悲之。呜呼！士穷年累岁敡榷钩稽，或饥寒之不虞，竭毕世于敝纸渝墨之间，以侨编简者，迨其后也，非论秤而尽，则不过供他人窃假，而其志之所存，世亦无有知之者，岂不可重为歔欷叹耶。」云云。岛田此论，可谓深切着明，亦学人所应知者。予于己巳五月，编辑平日纂录成书拾贰种，已付排印，名《直介堂丛刻初编》。尚有《清芬续录》二卷、先文庄公《年谱》四卷、□《御批通鉴辑览五季纪事本末》八卷、《桐城文学渊源考补遗》四卷、《引用书目》一卷、《名氏目录》一卷、《撰述考补遗》二卷、《国朝金石学录》四卷、《引用书目》一卷、《名氏目录》一卷、《藏书纪事诗补遗》四卷、《引用书目》一卷、《名氏目录》一卷、《再续补汇刻书目》廿卷、《苌楚斋书目》廿二卷、《宝鉴楼架上书目》六卷、《直介堂征访书目》一卷、《家训述闻》二卷、《老瓦盆斋杂钞》四卷、《学书琐语》一卷、《苌楚斋四笔》十卷、《五笔》十卷、《曾文正公集外文》一卷、《花前老人诗钞》二卷、《文钞》二卷。虽未尽行脱稿，已录目于《苌楚斋书目》中，以后如有成书，亦拟陆续付之排印。以免后世郭象、何法盛之流盗窃我书，追悔已属无及，转不如自刊之为愈。乃知明杨慎、俞樾等之所为，诚不为无见也。 
　　
　　鲁惠公等夺子妻 
　　《史记·鲁周公世家》云：「初，惠公适夫人无子，公贱妾声子生子息。息长，为娶于宋。宋女至而好，惠公夺而自妻之。生子允登，宋女为夫人，以允为太子。」云云。《春秋》桓公十六年《左氏传》云：「初，卫宣公烝于夷姜，生急子，属诸右公子。为之娶于齐而美，公取之，生寿及朔，属寿于左公子。」又昭公十九年传云：「楚子之在蔡也，郥阳封人之女奔之，生太子建。及即位，使伍奢为之师。费无极为少师，无宠焉，欲谮诸王，曰『建可室矣』。王为之聘于秦。无极与逆，劝王娶之。正月，楚夫人嬴氏至自秦。」又文公七年《传》云：「穆伯娶于莒曰戴已，生文伯，其娣声已生惠叔。戴已卒，又聘于莒。莒人以声已辞，则为襄仲聘焉。冬，徐伐莒，莒人来请盟。穆伯如莒莅盟，且为仲逆。及鄢陵，登城见之，美，自为娶之。仲请攻之，公将许之。」云云。声木谨案：据左、马所言，东周之诸侯蒙新台之耻者，实始于鲁惠公，非卫宣公也。且时当平王东迁之初，鲁为秉礼之国，惠公又为一国之君，遽尔乱伦败德如此，《春秋》诛乱臣贼子，此其首矣。幼时读《左传》，「隐公元年春王正月」，《传》云：「宋武公生仲子。仲子生而有文在其手，曰，『为鲁夫人』，故仲子归于我。生桓公。」云云。私意以为鲁惠公未娶仲子以前，见于经传者，只隐公一人，又为宋之甥。宋武公当时若以仲子归于隐公，惠公薨后，隐公即位，当然为鲁夫人。又何必归于惠公，始为鲁夫人，怀疑莫释。后读《史记》，乃知仲子本归于隐公，惠公夺而娶之，非宋武公意也。然隐公六年《左传》：「陈侯曰『宋卫实难，郑何能为』，遂不许。」可见东周之初，宋卫固皆以大国称，未闻兴师问罪，讨其无礼，听其以子妇为妻，殊不可解。卫宣公、楚平王皆夺子妇为妻，齐秦更为大国，亦遂置之，不知当时礼乐政刑何在。降而至于鲁公孙敖，亦夺公子遂之妻。《左传》虽未明言谁兄谁弟，然公孙敖早死数十年，其为兄无疑，是又为兄夺弟妇。而《左传》又云：「惠伯成之，使仲舍之。公孙敖反之，复为兄弟如初。」云云。是春秋之时，虽大国之女，听其父兄夺娶送还而不禁。若施之后世，万难行矣。虽周公制礼作乐，为一朝大典，其推勘精密，终赖后人也。 
　　
　　哀弦集补录诗词 
　　长洲尤展成侍讲侗《西堂全集》中，有《哀弦集》二卷，上卷乃自辑悼亡诗词以成。余少时浏览所及，仍觉有未尽者，随笔录出拾柒首，以补其遗，爰为之裒集于此以志之。挽杜九高令子香武三首【录第三首。以下见《于京集》。】孤鸿啼罢断猿啼，旅舍寒冰落日低。纔写挽歌先下泪，难言我自哭亡妻。【自注：予方悼亡。】题王阮亭侍读悼亡诗后三首弹绝哀弦曲未终，相怜相泣病相同。吾家虽有闺房秀，那及王家林下风。燕山蜀道久驱驰，回首红桥飞柳丝。一自宝钗敲断后，更无人念《衍波词》。相如今已赋《凌云》，侍女衣香镇夜[熏]。何似鹴裘贳酒日，春风鬓影看文君。口号四首【录第(三)[四]首。】江南花信燕飞时，到处销魂杨柳枝。一自玉台人去后，征夫减尽故乡思。亡妇三周志感三首弹指三年驹过(绝)[隙]，死生契阔恨如何。秋风索索哀音急，夜火荧荧泪影多。魂去只应飞白蝶，梦来犹自画青蛾。伤心此地年年雁，寥唳如闻水调歌。整日孤栖夜独眠，客心何处不凄然。沽来薄酒翻添闷，绽尽寒衣谁解怜。万事总成开眼梦，三生枉结断肠缘。不堪细数西窗话，鬓影秋风四十年。累咽重欷悲复悲，哭残弱妇哭娇儿。香车远去何多日，玉树生埋又几时。白发长衔离别泪，青山未买送归词。关河迢递风霜冷，盼断征鞍落日迟。【自注：时大儿北上。】珍儿成进士钦点庶常感而有作微臣奉职随班久，孺子承恩赐第新。深愧同朝拖佩韨，敢希再世掌丝纶。校书并命趋黄阁，待漏相携入紫宸。独恨一家生死隔，泥金谁报下泉人。 
　　归兴六首【录第四首。】孑身哀逝只当归，骨肉凋零血泪挥。荒草茫茫悲未歇，阴风寂寂怅何依。踏残寸土埋香屧，携取孤灯伴繐帏。愿学山中牧犊子，援琴高唱《雉朝飞》。将归再用前韵六首【录第四首。】登高遥望岂当归，回首家乡叹式微。庭院凄凉人去久，池台零落(马)[鸟]鸣稀。挽歌为问坟三尺，【自注：亡妻未葬故感及之。】流涕还看柳十围。指点某丘吾欲老，一杯酌罢五弦挥。为王瑁湖悼亡彤管当年赋《硕人》，金门此日从夫君。绿窗正喜开朱鸟，青钿俄惊返白云。媚寝尚思香草梦，灵修共惜玉衣焚。秋来潘鬓消多少，遗挂空题哀逝文。涂眹频梦亡室有感四首几载暌立隔帝京，归家日近喜相迎。荒村茅店匆匆话，怕听邻鸡报五更。千里关山路九回，绣就辛苦(鬓)[踏]霜来。灯前鬓影依稀在，不信妆台隔夜台。生死悠悠弹指间，重逢犹认少时颜。醒来肠断成追忆，殉葬罗衣系玉环。整夜凄凉半枕孤，梦中相见却胜无。精魂应笑山头石，空倚西风日望夫。贺新郎【七夕和韵。见《百末词》。】七七佳期矣。看迢迢明河清浅，盈盈一水。别去一年来一度，毕竟欢娱能几。想牛女相逢流涕。天上人间都不异，但有情未免谁遣此。洒泪也，今宵雨。【自注：七夕雨曰洒泪。】如侬只是鳏夫耳。望家乡邈如天汉，暮云千里。三载断肠闺梦杳，添得玉楼思子。哭长史终当情死。苦忆少年瓜果会，向凉阶私语星光里。唤不醒，姮娥起。 
　　
　　张芾守徽州事 
　　马平王定甫银台拯，撰泾阳张文毅公芾行状，《龙壁山房文集》中未刊，仅见于《张文毅公奏稿》。卷首中有云：「咸丰四年正月，卸江西巡抚事，时王太夫人在养，老矣，公奉以归。会道梗，流庽玉山，数月，复侨浙之绍兴，踰年而安徽巡抚福济奏请公庐州军营差委。比至庐，福公已奏，令赴皖南。时皖南军事由浙江调度，值徽防屡警，浙抚某议公往，遂奉命专办徽池防剿善后事务，以五年夏驻徽州。皖南，江浙藩篱，徽宁为之锁钥，而徽距杭尤近，土沃民富，贼甘心焉。公至，当官兵挫创之余，土寇乘机思逞，居人皇皇，一夕数惊。所部仅浙军四千余，亟招募训练，以民团佐之。劝捐佐饷，开布公诚，士绅得因事进言，民隐毕达。诛锄豪猾数人，除花会之害民者，禁奸侩之济贼者。内讧既靖，乃益严岭防，饬军纪。诸将多前人旧部，独周天受、江长贵两人勇而有谋。公推心置腹，假以事权，由偏裨荐保至专阃。两人亦感公知，愿为之尽。天受营崇觉寺，扼池太之冲。长贵先营渔亭，后驻祁门，为皖南、江西屏蔽。有警调援联络如指臂，所向有功。公知人善任，此其大端也。六年夏，江西逆众犯徽，直扑郡西七里头，公亲督诸军击走之。九月，贼再至。方督军鏖战，适闻母丧，而贼已窜踞休宁，饮泣誓师，薄其城克之。由浙抚奏请奔丧归葬，上谕俟接替有人，再行给假回籍，先已赏六品、五品顶戴，并谕俟服阕后，以三品京堂补用。十二月，暂假奔绍兴，居丧一月，闻徽警复出。七年，徽事少纾，一再申前请。浙抚晏端书亦会同两江总督某代陈，而附述官绅军民吁留状。得旨仍留营。八年，浙东告警，公命周天受帅师往援。既解衢围复金、处，追贼闽中。浙抚论公功，赏花翎，恳辞弗许。九年，收用降人张泰忠等，助攻建德，屡胜，池州贼目韦志俊亦进岭乞抚。会浮梁、景德镇之贼窜扰祁门，及太平、石埭县境。公与江长贵筹拨应援，先后数十战始遁走，徽防暂安。时公在营服阕，奉谕俟军情大定，请旨回籍，毋擅离防。而特命补公通政使，旋擢都察院左副都御史、督办皖南军务。公之始莅徽也，军情率由浙抚奏报，既列京卿，得陈事，再疏劾殃民失律之浙弁杨国正、杨金榜及夏宝庆、萧传科等，而保胡定国固守广丰城功。提督邓绍良湾沚阵亡，又请治宁，防偾军之将。周天受援浙时，亦论列其治军不严，而自援保举连坐法，并请议处。显皇帝鉴公忠诚，奏辄报可。一时戎政肃然，而忌公者多侧目矣，及拜命督防，益相与掣公肘。是时皖南兵力号三万人，周天受转战浙闽踰千里，比归移办宁防，精锐耗失已半。江长贵驰逐徽宁池诸岭隘，无月不战，奔命亦疲。公请江楚济师，严敕再三，终莫之应。初，徽宁皆恃浙江拨饷，浙事棘，命江西、湖南、北协筹，江西稍稍馈运，而两楚竟无至者。兵食俱困，贼势益张，至东南大局糜烂，忌者犹委罪于公，悲夫！十年军事凡数变，始则泾县之贼连陷宁国、太平、续溪诸县，进偪徽郡东门，公冒雨督战，斩馘甚多，郡城获无恙。而另股由广德、六安犯杭州，公亟派陈炳元、米兴朝、袁国祥各队驰救，而贼已取武康，间道入杭。继则杭城收复，徽军败贼于余杭，公复策励将士，旬日间攻克太平、石埭、旌德、泾县四城。将规取池州，渐清江介。乃未几金陵之变闻，和春大营既溃，常苏相继遽不守，贼遂窥嘉湖。公派援之军江长贵阻于平望，萧翰庆又战殁湖州，于是徽宁兵食且尽，皖南事遂不可为矣。浙西贼之窜徽者，公麾军再击之，遁其旌大败。匪合芜湖、泾县之贼，围攻宁郡，广德、建平，羣逆继之。周天受困守数月，城陷竟死，而公亦去徽。先是，贼窜浙江，公屡请自治，诏从宽，暂革左副都御史。公益感圣恩，惧贻误，请简重臣，视两浙师。又请以曾国藩总皖南防务，而自戴罪行间。显皇帝未即许。至是，曾公任两江督，驻师祁门，始谕以皖南军并属之，而召公来京。盖圣明终欲得倚公办贼，惜其尽瘁而重谅其诚也。公复恳请回籍，补行守制，蒙俞允，以八月二十日去徽州。替公者，皖南道某，未浃旬而徽陷矣。」云云。声木谨案：文毅驻军徽州□年，先文庄公适以咸丰□□入文毅幕府，参赞戎事□年，知徽营事甚详。通政行状文虽详密，容有未尽之处，声木本诸庭训者略记于此：当咸丰十年，诏湘乡曾文正公国藩为钦差大臣，督办江南军务，驻军祁门，原欲兼壮徽宁声势。文毅自请以文正兼统皖南防务，以一事权，遂奉上谕，以皖南军务并属之。文正久未受代，文毅公私文牍催促至繁。私函屡谓徽州军务危在旦夕，本拟誓与城俱亡，现已奉旨交卸，不欲以淹迟之故舍身于此，请赶紧交代，以免责任。文正意不谓然。至八月杪，文正始委皖南道□□□□□□□□□接办徽防，未及浃旬而徽州失守。文正心怍其言，凡遇徽营交代手续，必多加驳斥。通政所云「至东南大局糜烂，忌者犹委罪于公」，云云，疑即指文正而言。先文庄公在徽营时，文毅有国士之目。先文庄公感其知遇，尝为兼人之事，口不言劳，文毅亦深知之。及咸丰己未，文毅因次年庚申有恩科会试，特命先文庄公入都会试，兼办户部徽营报销。时诸委员以为优差，钻营者多，文毅独以委先文庄公。孰知先文庄公甫去徽营，徽州即沦于贼所有，报销未了之事，先文庄公一身任之。至咸丰十一年，先文庄公到安庆，欲见文正，仍为徽营报销事。先托合肥李文忠公鸿章，代为致意。文正以徽营事不洽于怀，乃大言曰：「刘某以庶常，为他人作此等委员之事，殊不值得。」文忠以告。先文庄公闻之，不怿，曰：「点庶常是咸丰庚申，当委员是数年前事。且当时羣寇如毛，家住合肥三河城，烧杀淫掳，不计次数，海内皆知。合家老幼数十人，颠沛流离，无可得食。吾当时以举人，恃笔墨谋生，以免冻馁，亦非作不义之事。中堂所言，深为可怪。」文忠解之曰：「不必急遽，先去见老头子，再看如何。」乃不得已往见，文正大为夸许，书于《求阙斋日记类钞》云：「刘仲良庶常秉璋，庐江人，李少荃之门生。气象峥嵘，志意沉着，美材也。」云云。次日，文忠往见，文正迎谓之曰：「昨日始得见皖北人材。」文忠亟问此语为何人而发，文正谓「即尔之门生刘某也」。文忠因以先文庄公毷氉语告之，文正亦无异言，公事遂批准。至是，徽营交代俱清结。然当时文正虽批准，先文庄公以有意挑剔，意甚不平，后乃知与文毅有夙怨，与先文庄公无与也。文毅撰述，除《奏稿》八卷、《卷首》一卷，光绪二年，其子师劬家刊本外，仍有《冰溪吟草》一卷、《广哀诗》一卷，为当日寓居玉山时所撰，咸丰四年自刊本，又见《屑玉丛谈》□集。予已录入《苌楚斋(丛)书目》中，并欲为之附刊于先文庄公遗书后，因人存诗，不知此愿何日能偿。文毅后于同治三年，深入回疆劝降，不屈骂贼，横遭支解，惨烈万分。其以一死报国，早决于心，故成仁取义，足与日月争光。乃知文毅于将去徽营，以非见危授命之时，并非惜死，固不必以有用之才，为沟渎之经，此真千古忠臣烈士之用心也。 
　　
　　李兆洛关心民瘼 
　　光绪三十三四年间，予寓居京师，见有阳湖李申耆明府兆洛尺牍手迹数通，兹录其有关系者一通于后。文云：「敝居故圩乡今年淫潦，大小及之，田庐俱付巨浸，庐舍幸已退出，秋成则绝无可望矣。又舍间素有行善之名，一经饥荒，丐贷云集，不得不小应酬，出所有粮食，以稍开发，举手荡然。今年饘粥，明年糗，不知何以自供。送来山长束修，为山一篑耳。携子孙数十人，嗷嗷乏食，岂非地狱变相，实是不堪措想。兆洛年踰七十，精气销亡，近苦久漱，更觉瘦乏。真是动作仰人，蒲柳先秋，亦固其所，未知此生尚可望见清光之日否。常属八邑，阳湖最低，而芙蓉湖尤阳湖之最低者，敝居恰在湖滨耳。有司即将以灾上申，幸大人勿加减驳也，复附此近状。兆洛再拜。」云云。声木谨案：据明府所云，乃因本邑水灾，为民请命，复函大府者。当时明府以学问文章倾动海内，予已略具于《桐城文学渊源考》及《撰述考》中。其乐善好施，损己益人，关心民[瘼]，至老不倦，实非常人所能及。明府旧居芙蓉湖滨，亦仅见此书，合并志之。 
　　
　　味经山馆集外文目录 
　　桐城戴存庄孝廉钧衡《味经山馆文钞》手迹，予得见之，因汰其已刻及钞附他人文，仍得文拾有贰篇。爰仿孝廉编辑同邑方望溪侍郎苞文集之例，编《味经山馆集外文》一卷，日后拟编刊《桐城文学丛刊》中，先钞记目录于后：味经山馆集外文目录天子诸侯各三朝考【桐乡书院课题】　郊禘袷辨【同上】　马君猷城七十寿序【代姚廌青总宪】　郑若波七十寿序【代刘悌堂明府】　马钧堂六十寿序【代植之先生】　郑勤庵六十寿序【代唐明府】　廖少府五十寿序【代马水部】　与姚石甫先生书　与唐侯书　再与唐侯书拟办灾各事示稿　代唐明府劝救饥民示 
　　
　　鲍桂星论文尺牍 
　　阳湖陶□□□□湘《涉园集》中，有《昭代名人尺牍续集》□□卷，石印手迹行世。中有歙县鲍觉生侍郎桂星尺牍一通，论文义例至善，举一反三，细玩可悟作文之法。侍郎文法，受之歙县吴殿麟征君定、桐城姚姬传郎中鼐，渊源有自，固非师心自用者可比，故其议论谨严，推勘精密如此。其自撰之《进奉文钞》二卷，皆系应制之作，《文集》四卷，实未付刻，谦抑不自满假又如此。余已见予纂《桐城文学渊源考》及《撰述考》、《续补汇刻书目》三书中，兹不复录，录其论文尺牍于后，以资观览。鲍觉生侍郎桂星尺牍一通【见原书卷六。】承示古文四篇，略一披诵，钦服无已。愧未问津于此，不敢加评点，谨抒管见数条如右，以备采择。恕其狂瞽而进教之，幸甚。恭请早安。门侍星顿首。文四篇附缴，乞查入。送梁芷邻序「擢守」，「擢」或改「出」。「交际既繁，协和匪易」八字，似近时文。又海峯先生尝云：古文家用前人字句无过三字者，是以山颠水涯，山砠水涯，山巅水湄，山陬水滨等，必易一二字，以妨沿袭。今「阳开阴阖」四字，全用韩文，似亦可商。贞节彭孺人传「孺人不假手女侍也」，「孺人」字，「也」字，似皆可去。「不诚为宋儒之所许者哉」二迭句，或作「不诚过士夫远哉」。只一句，不用迭，何如？送鲁服斋序【文气庞厚，言人所难言，四艺中此篇最胜。】「才之所至，或者中易其意」，「意」字似不如「守」字之醒。 
　　
　　论晏平仲 
　　善化李骏嵒□□绍崧，于乾隆间，编辑《左传快读》十八卷。较之长洲韩文懿公菼所编《评点春秋左传纲目句解汇隽》六卷，虽同为俗书，实为过之。然二书流传则甚广，宣统以前士子，几于无一人不读，予幼时即读《快读》。襄公廿五年，齐庄公为崔杼所弒，《左传》云：「晏子立于崔氏之门外，门启而入，枕尸股而哭。兴，三踊而出。」昭公十年，齐惠栾、高氏之乱，《左传》云：「晏平仲端委立于虎门之外，四族召之无所往，公召之而后入。」注云：「立门外是他一向来老主意。」云云。读之不禁失笑。但晏子为齐之贤大夫，庄公弒，景公危，皆仅立于门外而已，真不知其何所用意也。 
　　
　　四笔卷二 
　　
　　论睠怀故主诸书
　　考盘集外文目录
　　增辑钦斋文目录
　　论神曲
　　易经对语
　　彭玉麐印文
　　论应制诗句
　　论二礼学馆纂修
　　论钱谦益
　　论鹿樵纪闻等书
　　论王安石
　　论风怀诗
　　论张穆字等
　　法国毕乃尔入合肥籍
　　母再醮判语
　　宋司马光论读书
　　宋吕□□等嘉话
　　无为州江堤
　　徽州嫁殇
　　曾衍东诗
　　昌谷集笺注等书
　　方苞语
　　钱澄之论节义传
　　梁九图论诗教日下
　　京师西山帝王树
　　恩锡等倡和诗
　　许氏七乃名氏
　　萧正谟论蜀汉 
　　
　　苌楚斋四笔卷二 
　　庐江刘声木十枝撰 
　　论睠怀故主诸书 
　　会稽章实斋□□学诚《信摭》云：「徐铉撰《南唐李后主墓碑》，郑文宝撰《江表志》，于前朝故主，皆致惓惓之意，而又不触忌讳于新朝，可谓得故臣之谊矣。」云云。声木谨案：徐郑二公，已仕新朝，不忘故主，较之卖主求荣，反颜相向者，固属有间，若以晋荀息所云「臣竭股肱之力，加之以忠贞，其济，君之灵也，不济，则以死继之」之语责之，仍不能无愧。□□特为之揭出，以明君臣之义，立人道之防，洵属卓见。然吾观《四库全书提要》，于宋元两代不仕新朝，惓怀故主者，特于《提要》中着明，庶足以见孤忠劲节，搘拄纲常，是庙堂之上，褒励臣节，虽事隔两代，犹矜善伐恶如此。《提要》中虽寥寥数语，实如帝典王谟，炳若日星，真可资人劝感。谨摘于后，以免遗忘。《癸辛杂识前集》一卷、《后集》一卷、《续集》二卷、《别集》二卷　宋周密撰。每述宋亡之由，多追咎韩贾，有《黍离》诗人「彼何人哉」之感。《须溪集》十卷　宋刘辰翁撰。其于宗邦沦覆之后，睠怀麦秀，寄托遥深。忠爱之忱，往往形诸笔墨，其志亦多有可取者。《秋堂集》三卷　宋柴望撰。其诗格近晚唐，而黍离麦秀，寓痛至深，骚屑哀音，特为凄动，可与谢翱诸人并传不朽。《湖山类稿》五卷、《水云集》一卷　宋汪元量撰。以一供奉琴工，眷怀故主，终始不渝，其诗多慷慨悲歌，有故宫离麦之感。于宋末诸事，皆可据以征信。其记亡国之戚，去国之苦，间关愁叹之状，备见于诗。《晞发集》十卷、《晞发遗集》二卷、《遗集补》一卷、《附天地间集》一卷、《西台恸哭记(注)[一卷]》、《冬青引(注)》一卷　宋谢翱撰。翱与周密、邓牧皆抗节遯世。《真山民集》一卷　宋真山民撰。其诗黍离麦秀，抱痛至深。《伯牙琴》一卷　宋邓牧撰。牧宋亡不仕，侘傺幽忧，不能自释。《存雅堂遗稿》五卷　宋方凤撰。泽畔行吟，往往睠念宗邦，不忘忠爱。幽忧悲思，缠绵悱恻，虽亡国之音，固不失风人之义。《紫岩诗选》三卷　宋于石撰。其古诗感时伤事者，多哀厉之音，而或失之太尽。游览闲适者，有清迥之致，而或失之稍薄。《庄靖集》十卷　金李俊民撰。俊民以金代旧臣，不食元禄，有陶潜栗里之风。其诗类多幽忧激烈之音，系念宗邦，寄怀深远。文格冲淡和平，具有高致。《羽庭集》六卷　元刘仁本撰。所作感慨阽危，眷怀王室。《友石山人遗稿》一卷　元王翰撰。翰终始皆似谢枋得，故慷慨激烈，一一托之于诗。虽篇什无多，而即物遇情，恒凛凛有生气也。《北郭集》六卷、《补遗》一卷　元许恕撰。恕以元代遗民，潜海上，使人不能识，可谓鸿冥，其诗大抵多愁苦之词。《丁鹤年集》一卷　元丁鹤年撰。顺帝北狩以后，兴亡之感，一托于诗，悱恻缠绵，眷眷然不忘故国。《石初集》十卷、《附录》一卷　元周霆震撰。其诗忧时伤乱，感愤至深，叙述乱离，沉痛酸楚，使异代尚如见其情状。汪元量《水云集》，论者以为宋末之诗史，霆震此集，亦元末之诗史。《吾吾类稿》三卷　元吴皋撰。时值至正之季，目击艰危，每深忧愤。《静思集》十卷　元郭钰撰。隐居不仕，目击时事阽危之状，言之确凿，每多愁苦之词。《九灵山房集》三十卷　元戴良撰。元亡后，追念故主，睠怀宗国，歌黍离麦秀之诗，咏剩水残山之句。《滦京杂咏》一卷　元杨允孚撰。体本王建宫词，有故宫禾黍之感。《南湖集》七卷　元贡性之撰。惓惓不忘故国，不事二姓。 
　　
　　考盘集外文目录 
　　桐城方植之茂才东树，所撰文集有两刊本。光绪甲午，家刊《考盘集》全集本，名《考盘集文录》，十二卷，录文贰百贰拾壹篇，骈文拾捌篇。同治七年，合肥李文忠公鸿章等集资安庆刊本，为其门人从弟存之京卿宗诚所编，名曰《仪卫轩文集》十二卷《外集》一卷，所录之文，仅及《考盘集》之半。予得见其当日《考盘集》原稿本，中多京卿及其同邑戴存庄孝廉钧衡为之删节审定，辨论推勘，最为精凿。细玩其语，可知古文之大要。予少时尝以之对勘家刊本《考盘集文录》，仍依茂才原本为多，方戴删节拟议之处未全遵录，然仍有遗文拾捌篇，为《考盘集》所未载。予依其刊文体例，编为《考盘集外文》一卷，异日欲刊于《桐城文学丛刊》中，兹先钞附目录于后：考盘集外文目录原戒　续韩非孤愤　鬼谷子释义序　删注人物志序　定命书序　平氏宗谱序　张亨甫诗序　许氏说文解字双迭韵谱序　书一得拳膺录后　题江生怡之空山独坐图后　红豆山房跋诗　与邓嶰筠尚书书　与洪巽甫书　赠联玉农司马序　送宋芥楣学博序　赠唐邑侯序　孝慈方太君墓志铭　祠规 
</div>
    <div class="pagination">
<span class="current-page">1</span><a href="苌楚斋四笔_page2.html">2</a><a href="苌楚斋四笔_page3.html">3</a><a href="苌楚斋四笔_page4.html">4</a><a href="苌楚斋四笔_page5.html">5</a><a href="苌楚斋四笔_page6.html">6</a><a href="苌楚斋四笔_page7.html">7</a><a href="苌楚斋四笔_page8.html">8</a><a href="苌楚斋四笔_page9.html">9</a><a href="苌楚斋四笔_page10.html">10</a><a href="苌楚斋四笔_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
