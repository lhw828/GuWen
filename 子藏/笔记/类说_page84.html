<!DOCTYPE html>
<html>
<head>
    <meta charset="UTF-8">
    <title>类说 - 第 84 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 84 页/共 176 页</h1>
    <div class="content">　　治天下如运诸掌
　　杨朱见梁王言治天下如运诸掌王曰先生有一妻一妾不能治三畆之园不能芸言治天下如运诸掌何也杨朱曰君不见夫羊乎百羊而羣使五尺童子荷杖随之欲东而东欲西而西使尧牵一羊舜荷杖随之则变之始也
　　郑人涉水
　　景差相郑郑人有冬涉水者出而胫寒景差过之下陪乘而载之叔向曰景子为人国相岂不困哉吾闻良吏三月而沟渠脩十月而泽梁成六畜且不濡足而况人乎
　　妇人而丈夫饰
　　景公好妇人而丈夫饰者国人尽服之公使吏禁之曰女子而男子饰者裂其衣断其带裂衣断带相望而不止晏子曰君徒禁之于外犹悬牛首于门而求买马肉也公胡不使内勿服则外莫敢为也公曰善使内勿服不旋月而国莫之服
　　爱兼屋上乌
　　武王克殷问太公将奈其士众何太公曰爱其人者兼屋上之乌憎其人者恶其储胥咸防刘厥敌死靡有余何如王曰不可召公曰有罪者杀之无罪者治之何如王曰不可周公曰使各居其宅田其田无变旧新唯仁是亲百姓有过在予一人王曰广大乎平天下矣
　　鬭者终身之祸
　　孙卿曰鬭者忘其身者也忘其君者也行须防之怒而闗终身之祸是忘其身也家室离散亲戚被戮是忘其亲也犯刑法之大禁是忘其君也凡鬭者皆以己为是而以他人为非己诚是也人诚非也则是己君子而彼小人也以君子而与小人相贼害岂不过甚多哉
　　子路持剑
　　孔子曰安用此乎子路曰善者固以善之不善者用以自卫子曰君子以忠为质以仁为卫感不善以忠化冦暴以仁何必持劔乎
　　为室美
　　襄子为室美智伯曰室美矣士茁曰臣亦有惧也髙山峻源不生草木松栢之地其下不肥今土木胜人臣惧不安人也室成三年而智氏亡
　　年老而自养
　　桓公平陵见人家有年老而自养者公问其故曰有子九人家贫无以妻之使佣而未返也公取外御者五人妻之管仲曰公之施惠亦小矣待所见而施惠焉则齐国有妻者少矣公曰若何管仲曰令国人夫二十而室女子十五而嫁
　　钓道二
　　宓子贱为单父宰阳昼曰有钓道二焉请以送子投纶以饵迎而吸之者阳鱎鱼也薄而不美若亡若存若食若不食者鲂鱼也博而厚味子贱曰善未至单父冠葢交接于道子贱曰车驱之阳鱎者至矣于是至单父诣耆老尊贤者与之共治之
　　分地
　　晋文侯问政于舅犯对曰分熟不如分腥分腥不如分地上得地而民知富上失地而民知贫
　　三逐五去
　　杨四见赵简子曰臣居乡三逐事君五去闻君好士故走来见简子絶食而叹左右谏曰居乡三逐是不容众也事君五去是不忠上也简子曰美女者丑之仇也盛徳之士乱世所疏也正直之行邪枉所憎也因授以为相而国大治矣
　　茅焦谏秦皇
　　秦始皇太后不谨迁于萯阳宫谏而死者二十七人矣齐客茅焦上谏帝曰君不见阙下积死人耶焦曰天有二十八宿今死者已二十七人臣欲满其数耳始皇立焦为仲父爵之上卿迎太后归咸阳
　　平公罢台
　　晋平公使叔向聘吴吴拭舟以逆之左右各五百人有綉衣而豹裘者有锦衣而狐裘者平公曰吴其亡矣奚以敬舟奚以敬民叔向曰君为驰底之台上可以发乎兵下可以陈钟鼓诸侯闻君者亦曰奚以敬台奚以敬民所敬各异也于是平公乃罢台
　　臣咲其旷也
　　赵简子举兵攻齐有敢谏者死甲士公庐大笑赵简子曰子何笑曰臣有宿笑当桑之时臣隣家夫与妻俱之田见桑中女因往追之不能得遂返其妻怒而去之臣笑其旷也简子曰今吾伐国失国是吾旷也于是罢师
　　谔谔而昌
　　武王谔谔而昌纣嘿嘿而亡君无谔谔之臣父无谔谔之子兄无谔谔之弟夫无谔谔之妻士无谔谔之友其亡可待
　　敧器
　　孔子观周庙敧器问守庙曰何器曰座右之器子曰取水试之满则覆虚则敧中则正乌有满而不覆者哉子路曰持满有道乎孔子曰挹而损之髙而能下满而能虚富而能敛贵而能卑智而能愚勇而能怯辨而能讷博而能浅明而能暗是谓损而不及能行此道唯至徳者及之
　　五寒
　　国有五寒而氷冻不与焉一曰政外二曰女厉三曰泄谋四曰不敬卿士而国家败五曰不能治内而务外
　　春秋有忽然亡者
　　石雠曰春秋有忽而足以亡者国君不可不慎者也妃妾不一足以亡公族不亲足以亡大臣不任足以亡国爵不用足以亡亲佞近谗足以亡举百事不时足以亡吏民不节足以亡刑法不中足以亡内失众心外嫚大国足以亡
　　水可以亡人之国
　　六晋之时智氏最强灭中行氏又决晋水以灌晋阳之城不满三板智伯行水魏宣子御韩康子骖乘智伯曰吾始不知水可以亡人之国也宣子肘康子康子履宣子之足肘足接于车上而智氏分身死国亡为天下大笑
　　酒入舌出
　　齐桓公具酒管仲后至饮半弃酒公曰期而后至饮而弃酒于礼可乎对曰臣闻酒入舌出酒入舌出者言失言失者身弃臣计弃身不如弃酒
　　哭有三失
　　孔子闻哭者甚悲见之丘吾子也孔子曰子何哭之悲也曰吾有三失少好学问周徧天下还后亲亡一失也事君奢骄谏而不遂二失也厚交友而后絶三失也树欲静乎风不止子欲养乎亲不待往而不来者年也不可得再见者亲也请从此辞自刎而死
　　鄂君綉被
　　襄成君衣翠衣带玉剑履缟舄立于逰水之上楚大夫庄幸者愿把君之手君忿而不言辛曰鄂君子晢泛舟新波之中乘青翰张翠葢防钟鼓之音榜枻越人拥楫而歌曰今夕何夕兮搴中流今日何日兮得与王子同舟山有木兮木有枝心说君兮君不知鄂君乃揄脩袂而拥之举綉被而覆之君何逾于鄂君臣何独不若榜枻之人愿把手而不可哉
　　事不两隆
　　意不并锐事不两隆盛于彼者必衰于此长于左者必短于右喜夜卧者必不早起也
　　民有五死
　　圣人能去其三不能除其二饥渴死者可去也冻寒死者可去也罹五兵死者可去也寿命死者不可去也痈疽死者不可去也饥渴死者中不充也冻寒死者外胜中也罹五兵死者徳不中也寿命死者嵗数终也痈疽死者血气岎也
　　终身之忧
　　君子有终身之忧无一朝之患顺道而道循理而言喜不加易怒不加难
　　萍实
　　楚昭王渡江有物大如斗直触王舟孔子曰此名萍实令剖食之唯覇者能获齐有飞乌一足下止殿前孔子曰此名商羊天将大雨果然
　　忘其妻忘其身
　　鲁哀公曰予闻忘甚者徙而忘其妻有诸乎孔子曰此非忘也甚者忘其身
　　鼓琴声悲
　　应侯与贾于子坐闻其鼓琴之声应侯曰琴何悲也对曰张急调下故使之悲耳急张者良材也调下者官卑也取良材而卑官之能无悲乎
　　介子推相荆
　　介子推行年十五而相荆仲尼使人往视还曰廊下有二十五俊士堂上有二十五老人仲尼曰合二十五人之智智于汤武幷二十五人之力力于彭祖以治天下其固免矣况荆乎
　　天下之士至
　　周公下白屋之士百七十人而天下之士皆至晏子与同衣食百人而天下之士亦至仲尼修道行理文章而天下之士亦至
　　孔子叹
　　曰铜鞮伯华而无死天下其有定矣
　　进贤为贤
　　子贡问孔子曰今之人臣孰为贤子曰往者齐有鲍叔郑有子皮贤者也子贡曰齐无管仲郑无子产乎子曰进贤为贤吾闻鲍叔之进管仲子皮之进子产未闻管仲子产有所进也
　　逐髙缭
　　晏子逐髙缭左右谏曰缭事夫子三年曾无以爵位而逐之其义可乎晏子曰此子事吾三年未尝弼吾过是以逐之也
　　楚王遗弓
　　楚共王出猎而遗其弓左右请求之王曰楚人遗之楚人得之又何求焉仲尼闻之曰惜乎其不大亦曰人遗弓人得之而已何必楚也
　　五耻
　　君子有五耻朝不坐燕不议君子耻之居其位无其言君子耻之有其言无其行君子耻之既得之又失之君子耻之地有余民不足君子耻之君子虽穷不处亡国之势虽贫不受乱君之禄
　　好称人恶
　　好称人恶人亦称其恶好憎人者亦为人所憎
　　惠王听谗
　　所射子见秦惠王王说之唐姑谗之复见惠王懐怒以待之非其说异也所听者荧也故以征为羽非之罪也以甘为苦非味之过也
　　商日益赐日损
　　孔子曰丘死之后商也日益赐也日损商也好与贤已者处也赐好说不如己者
　　事君所以为亲
　　齐宣王谓田过曰儒者防亲三年君与父孰重过曰父重王怒曰何为去亲而事君过曰非君之土地无以处吾亲非君之谷禄无以养吾亲非君之爵位无以尊显吾亲受之君致之亲凡事君所以为亲也宣王黙然
　　鲁侯走齐
　　鲁哀侯弃国而走齐齐侯曰君何年之少而弃国之早对曰臣始为太子多谏臣臣受而不用也人多爱臣臣踈而不近也犹秋蓬恶于根本而英于枝叶秋风一起根且防之矣
　　老子问常摐
　　常摐有疾老子问曰先生疾甚无遗敎以诏弟子乎摐曰过故乡而下车子知之乎老子曰非谓其不忘故耶摐曰嘻是巳过乔木而趋子知之乎老子曰非谓其敬老耶摐曰嘻是巳张口曰吾舌存乎曰然吾齿存乎曰亡舌存以柔齿亡以刚摐曰是巳天下之事巳尽矣
　　治国尊贤贱不肖
　　子路问孔子治国何如子曰尊贤而贱不肖子路曰范中行氏尊贤而贱不肖其亡何也曰中行氏尊贤而不能用贱不肖而不能去贤者知其不已用而怨之不肖者知其贱而讐之中行氏虽欲不亡得乎
　　臣请浮君
　　魏文侯觞大夫于曲阳叹曰吾独无豫让以为臣蹇重举酒曰臣请浮君臣闻有名之父母不知孝子有道之君不知忠臣豫让之君亦何如哉文侯曰善受而饮之爵曰无管仲鲍叔以为臣故有豫让之功也
　　向隅不乐
　　圣人之于天下犹一堂之上也今有满堂饮者一人向隅独泣则一堂之人皆不乐矣
　　食马得酒
　　秦缪公亡其骏马自往求之见人已杀其马共食其肉公曰食骏马肉不饮酒者杀人即须饮之酒杀马者惭而去居三年晋攻秦往时食马肉者相谓曰可以出死报食马得酒之恩矣缪公卒以难解
　　孔子犹江海
　　赵简子问子贡曰孔子为人何如对曰赐不能识也譬渴者之饮江海如是而已孔子犹江海也何足以识之








</div>
    <div class="pagination">
<a href="类说_page83.html">上一页</a><span>...</span><a href="类说_page79.html">79</a><a href="类说_page80.html">80</a><a href="类说_page81.html">81</a><a href="类说_page82.html">82</a><a href="类说_page83.html">83</a><span class="current-page">84</span><a href="类说_page85.html">85</a><a href="类说_page86.html">86</a><a href="类说_page87.html">87</a><a href="类说_page88.html">88</a><a href="类说_page89.html">89</a><span>...</span><a href="类说_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
