<!DOCTYPE html>
<html>
<head>
    <meta charset="UTF-8">
    <title>古今说海 - 第 21 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今说海 - 第 21 页/共 59 页</h1>
    <div class="content">　　唐贞元中河南独孤穆者客淮南夜投大仪县宿未至十里余见一青衣乘马颜色颇丽穆微以词调之青衣对答甚有风格俄有车辂北下导者引之而去穆遽谓曰向者麤承颜色谓可以周旋终接何乃顿相舍乎青衣笑曰愧耻之意诚亦不足但娘子少年独居性甚严整难以相许耳穆因问娘子姓氏及中外亲族青衣曰姓杨第六不答其它既而不觉行数里俄至一处门馆甚肃青衣下马入久之乃出延客就馆曰自絶宾客已数年矣娘子以上客至无所为辞勿嫌疎漏也于是秉烛陈榻衾褥毕具有顷青衣出谓穆曰君非隋将独孤盛之后乎穆乃自陈是盛八代孙青衣曰果如是娘子与郎君乃有旧穆询其故青衣曰某贱人也不知其由娘子即当自出申达须臾设食水陆毕备食讫青衣数十人前导曰县主至见一女年可十三四姿色絶代拜跪讫就坐谓穆曰庄居寂寞久絶宾客不意君子惠顾然而与君有旧不敢使婢仆言之幸勿为笑穆曰羁旅之人馆谷是惠岂意特赐相见兼许叙故旧且穆平生未离京洛是以江淮亲故多不识之幸尽言也县主曰欲自陈叙窃恐惊动长者妾离人间已二百年矣君亦何从面识穆初闻其姓杨自称县主意已疑之及闻此言乃知是鬼亦无所惧县主曰以君独孤将军之贵裔世禀忠烈故欲奉托勿以幽冥见疑穆曰穆之先祖为隋室忠臣县主必以穆忝有祖风欲相顾托乃平生之乐闻也有何疑焉县主曰欲自宣泄实増悲感妾父齐王隋帝第二子隋室倾覆妾之君父同时遇害大臣宿将无不从逆唯君先将军力拒逆党妾时年幼常在左右具见始末及乱兵入宫贼党有欲相逼者妾因骂辱之遂为所害因悲不自胜穆因问其当时人物及大业末事大约多同隋史久之命酒对饮言多悲咽为诗以赠穆曰江都昔丧乱阙下多构兵豺虎恣吞噬干戈日纵横逆徒自外至半夜开重城膏血浸宫殿刀枪倚檐楹今知从逆者乃是公与卿白刃污黄屋邦家遂因倾疾风知劲草世乱识忠臣哀哀独孤公临死乃结缨天地既板荡云雷时未亨今者二百载幽怀犹未平山河风月古陵寝露烟青君子秉恒徳方垂忠烈名华轩一惠顾土室以为荣丈夫立志操存没感其情求义若可托谁能抱幽贞穆深嗟叹以为班婕妤所不及也因问其平生制作对曰妾本无才但好读古集尝见谢家姊妹及鲍氏诸女皆善属文私怀景慕帝亦雅好文学时时被命当时薛道衡名高海内妾每见其文心颇鄙之向者情发于中但直叙事耳何足称赞穆曰县主才自天授乃邺中七子之流道衡安足比拟穆遂赋诗以答之曰皇天昔降祸隋室如缀旒患难在双阙干戈连九州岛出门皆凶坚所向多逆谋白日忽然暮颓波不可收望夷既结衅宗社亦贻羞温室兵始合宫闱血已流悯哉吹箫子悲啼下凤楼霜刃徒见逼玉笄不可求罗襦遗侍者粉黛成仇雠邦国已沦覆余生誓不留英英将军祖独以社稷忧丹血溅黼扆丰肌染戈矛今来见禾黍尽日悲宗周玉树深寂寞泉台千万秋感兹一顾重愿以死节酬幽显傥不昧终焉契绸缪县主吟讽数四悲不自胜者久之逡巡青衣数人皆将乐器而有一人前白县主曰言及旧事但恐使人悲感且独孤郎新至岂可终夜啼泣相对乎某请充使召来家娘子相伴县主许之既而谓穆曰此大将军来护儿歌人亦当时遇害近在于此俄顷即至甚有姿色陪言笑因作乐纵饮甚欢来氏歌数曲穆唯记其一曰平阳县中树久作广陵尘不意何郎至黄泉重见春良久曰妾与县主居此二百余年岂期今日忽有嘉礼县主曰本以独孤公忠烈之家愿一相见欲豁幽愤耳岂可以尘土之质厚诬君子穆因吟县主诗落句云求义若可托谁能抱幽贞县主微笑曰亦大强记穆因以歌讽之曰金闺久无主罗袂坐生尘愿作吹箫伴同为骑凤人县主亦以歌答曰朱轩下长路青草启孤坟犹胜阳台上空看朝暮云来氏曰曩者萧皇后欲以县主配后兄子正见江都之乱其事遂寝独孤冠冕盛族忠烈之家今日相对正为嘉偶穆问县主所封何邑县主曰儿以仁寿四年生于京师时驾幸仁寿宫因名寿儿明年太子即位封清河县主上幸江都宫徙封临淄县主特为皇后所爱常在宫内来曰夜已深矣独孤郎宜早成礼某当奉候于东合俟晓拜贺于是羣婢戏谑皆若人间之仪既入卧内但其气奄然其身颇冷顷之泣谓穆曰殂谢之人久为尘灰幸将奉事巾栉死且不朽于是复召来氏饮燕如初因问穆曰承君今适江都何日当回有以奉托可乎穆曰死且不顾其它何有不可乎县主曰帝既改塟妾独居此今为恶王墓所扰欲聘妾为姬妾以帝王之家义不为凶鬼所辱本愿相见正为此耳君将适江南路出其墓下以妾之故必为其所困道士王善交书符于淮南市能制鬼神君若求之即免矣又曰妾居此亦终不安君江南回日能挈我俱去置我洛阳北坂上得与君相近永有依托生成之惠也穆皆许诺曰迁塟之礼乃穆家事矣酒酣倚穆而歌曰露草芊芊颓茔未迁自我居此于今几年与君先祖畴昔恩波死生契阔忽此相过谁谓佳期寻当别离俟君之北携手同归因下泪沾襟来氏亦泣语穆曰独孤郎勿负县主厚意穆因以歌答曰伊彼维扬在天一方驱马悠悠忽来异乡情通幽显获此相见义感畴昔言存缱绻清江桂舟可以遨游惟子之故不遑淹留县主泣谢穆曰一辱佳贶永以为好须臾天将明县主涕泣穆亦相对而泣凡在坐者皆与辞诀既出门回顾无所见地平坦亦无坟墓之迹穆亦恍忽良久乃定因徙栁树一株以志之家人索穆颇甚急后数日穆乃入淮南市果遇王善交于市遂求一符既至恶王墓下为旋风所扑三四穆因出符示之乃止先是穆颇不信鬼神之事及县主言无不明晓穆乃深叹讶亦私为所亲者言之次年正月自江南回发其地数尺得骸骨一具以衣衾敛之穆以其死时草草塟必有阙既至洛阳大具威仪亲为祝文以祭之塟于安善门外其夜独宿于村墅县主复至谓穆曰迁神之徳万古不忘幽滞之人分不及此者久矣幸君惠存旧好使我永得安宅道途之间所不奉见者以君见我腐秽恐致嫌恶耳穆覩其车轝导从悉光赫于当时县主亦指之曰此皆君之赐也岁至己夘当遂相见其夕因宿穆所至明乃去穆既为数千里迁塟复昌言其事凡穆之故旧亲戚无不毕知贞元十五年岁在己夘穆晨起将出忽见数人至其家谓穆曰县主有命穆曰岂相见之期至耶于其夕暴亡遂合塟于杨氏

　　古今说海卷四十七

　　●钦定四库全书

　　古今说海卷四十八

　　（明）陆楫 编

　　说渊二十八【别传二十八】

　　○王恭伯传【阙名】

　　裴谌王恭伯梁芳约为方外之友隋大业中相与入白鹿山学道谓黄白可成不死之药可致云飞羽化无非积学辛勤采炼手足胼胝十数年间无何梁芳死恭伯谓谌曰吾所以忘家耳絶丝竹口厌肥豢目弃奇色去华屋而乐茅斋贱欢娯而贵寂寞者岂非觊乘云驾鹤游戏蓬壶纵其不成亦望长生寿毕天地耶今仙海无涯长生未致辛勤于云山之外而终不免就死恭伯将下山乘肥衣轻聴歌玩色游于京洛意足然后求达垂功立事以荣耀人寰纵不能憇三山饮瑶池骖龙衣霞歌鸾舞凤与仙翁为侣且腰金拖紫图影凌烟厕卿大夫之间何如哉子盍归乎无空死深山谌曰吾乃梦醒者不复低迷恭伯遂归谌留之不得时唐贞观初以旧籍调授左武卫骑曹参军大将军赵朏妻之以女数年间迁大理廷评衣绯奉使淮南舟行过高邮制使之行呵叱风生行船不敢动时天微雨忽有一渔舟突过中有老人衣蓑戴笠鼔棹而去其疾如风恭伯以为吾乃制使威振逺近此渔父敢突过我试视之乃谌也遽令追之因请维舟延之坐内握手慰之曰兄久居深山抛掷名宦而无成到此极也夫风不可系影不可捕古人倦夜长尚秉烛游况少年白昼而掷之乎恭伯粤自出山数年今廷尉评事矣昨者推狱平允乃天锡命服淮南疑狱今谳于有司上择详明吏覆讯之恭伯预其选故有是行虽未可言官达比之山叟自谓差胜兄甘劳苦竟如曩日奇哉奇哉今何所须当以奉给谌曰吾侪野人心近云鹤未可以腐鼠吓也吾沈子浮鱼鸟各适何必矜炫也夫人世之所须者吾当给尔子何以赠我吾山中之友或市药于广陵亦有息肩之地青园桥东有数里樱桃园园北车门即吾宅也子公事少隙当寻我于此遂翛然而去恭伯到广陵十余日事少闲思谌言因出寻之果有车门试问之乃裴宅也人引以入初尚荒凉移步愈佳行数百步方及大门楼阁重复花木鲜秀似非人境烟翠葱茏景色妍媚不可形状香风飒来神清气爽飘飘然有凌云之意不复以使车为重视其身若腐鼠视其徒若蝼蚁既而稍闻剑佩之声二青衣出曰阿郎来俄有一人衣冠伟然仪貌奇丽恭伯前拜视之乃谌也裴慰之曰尘界仕官久食腥膻愁欲之火焰于心中负之而行固甚劳困遂揖以入坐于中堂窗户栋梁饰以异宝屏帐皆画云鹤有顷四青衣捧碧玉台盘而至器物珍异皆非人世所有香醪嘉馔目所未窥既而日将暮命其促席燃九光之灯光华满座女乐二十人皆絶代之色列坐其前裴顾小黄头曰王评事昔吾山中之友道情不固弃吾下山别近十年纔为廷尉属今俗心已就须俗妓以乐之顾伶家女无足召者当召士大夫之女已适人者如近无姝丽五千里内皆可择之小黄头唯唯而去诸妓调碧玉筝调未谐而黄头已复命引一妓自西阶登拜裴席前诣曰参评事恭伯荅拜细视之乃恭伯妻赵氏也恭伯惊讶不敢言妻亦甚骇目之不已遂令坐玉阶下一青衣捧玳瑁筝授之赵素所善也因令与妓合曲以送酒恭伯坐间取一殷色朱李投之赵顾恭伯潜系于衣带妓作之曲赵皆不能逐裴乃令随赵所奏时时停赵以呈其曲其歌虽非云韶九奏之乐而清亮宛转酬献极欢天将晓裴召前黄头曰送赵氏夫人且谓曰此堂乃九天画堂常人不到吾昔与王为方外之交怜其为俗所迷自投汤火以智自烧以明自贼将沈浮于生死海中求岸不得故命于此一以醒之今日之会诚难再得亦夫人宿命乃得暂游云山万重往复劳苦无辞也赵拜而去裴谓恭伯曰评公使车留此一宿得无惊郡将乎宜且就馆未赴阙间时访我可也尘路遐逺万愁攻人努力自爱恭伯拜谢而去后五日将还潜诣取别其门不复有宅乃荒凉之地烟草极目惆怅而反及京奏事毕得归私第诸赵竞怒曰女子诚陋拙不足以奉事君子然已辱厚礼亦宜敬之夫上以承先祖下以继后嗣岂茍而已哉奈何以妖术致之万里而娯人之视聴乎朱李尚在其筵足征何讳乎恭伯尽言之且曰当此之时恭伯亦自不测此盖裴之道成矣以此相炫也其妻亦记得裴言遂不复责吁神仙之变化诚如此乎将幻者鬻术以致惑乎固非常智之所及且夫雀为蛤雉为蜃人为虎腐草为萤蜣为蝉鲲为鹏万物之变化书传之记者不可以智达况耳目之外乎

　　古今说海卷四十八

　　●钦定四库全书

　　古今说海卷四十九

　　（明）陆楫 编

　　说渊二十九【别传二十九】

　　○中山狼传【阙名】

　　赵简子大猎于中山虞人导前嬖奚骖右捷禽鸷兽应弦而倒者不可胜数有狼当道人立而啼简子怒唾手奋髯援乌号之弓挟肃慎氏之矢一发饮羽狼失声而逋简子怒驱车逐之惊尘蔽天十步之外不辨人马时墨者东郭先生将北适中山以干仕策蹇驴囊图书夙行失道卒然值之惶不及避狼顾而人言曰先生岂相厄哉昔隋侯救蛇而获珠蛇固弗灵于狼也今日之事何不使我得早处囊中以延残喘异时脱颕而出先生之恩大矣敢不努力以效隋侯之蛇先生曰嘻私汝狼以犯赵孟祸且不测敢望报乎然墨者之道兼爱为本吾固当有以活汝也遂出图书空囊槖徐实狼其中前虞跋胡后虞疐尾三内之而未克徘徊筹处追者益近狼请曰事急矣惟先生速图乃局蹐其四足索绳于先生束縳之下首至尾曲脊掩胡猬缩蠖屈蛇盘龟息以聴命先生先生如其指入狼于囊遂括囊口肩举驴上引避道左以待赵人之过已而简子至求狼弗得不胜怒拔剑斩辕端示先生骂曰敢讳狼方向者有如此辕先生伏质就地匍匐以进跪而言曰鄙人不慧将有志于世奔走四方寔迷其途又安能指迷于夫子也然闻之大道以多岐亡羊夫羊一童子可制之尚以多岐而亡今狼非羊比也况中山之岐可以亡狼者何限乃区区循大道以求之不几于守株縁木者乎况田猎虞人之所有事也今兹之失君请问诸皮冠行道之人何罪哉且鄙人虽愚亦熟知夫狼矣性贪而狠助豺为虐君能除之固当窥左足以效微劳也又安敢讳匿其踪迹哉简子黙然回车就道先生亦驱驴兼程而进良久羽旄之影渐没车马之音不闻狼度简子之去已逺乃作声囊中曰先生可以留意矣愿先生出我囊解我縳拔流矢我臂我将逝矣先生举手出狼狼出咆哮谓先生曰适为赵人逐其来甚逺虽先生生我然饥馁特甚使不食亦终必亡而已矣与其饿死道路为乌鸢食毋宁毙于虞人之手以俎豆赵孟之堂也先生既墨者摩顶放踵利天下为之又何吝一躯不以啖我而活此微命乎遂鼓吻奋爪以向先生先生仓卒以手搏之且搏且郄拥蔽驴后狼逐之便旋而走自朝至于日中昃狼终不能有加于先生先生亦极力为之拒遂至俱倦隔驴喘息先生曰狼负我狼负我狼曰吾不获食汝不止相持既久日晷荐移先生心口私语曰天色茍暮狼若羣至吾死矣夫绐狼曰民俗为疑必询三老第行矣求三老而质之茍谓我当食我死且无憾狼大喜即与偕行踰时道无行人狼馋甚望见老树僵立路侧谓先生曰可问是老先生曰草木无知叩焉何益狼曰第问之彼当为汝言矣先生不得已揖老树具述其始末问曰狼当食我邪树中轰轰有声如人谓先生曰是当食汝且我杏也往年老圃种我不过费一核耳踰年华再踰年实三年拱把十年合抱于今三十年矣老圃我食之老圃之妻子我食之外至宾客下至奴仆我食之又时复鬻我实于市以规利其有徳于老圃甚腆今老矣不能敛华就实老圃怒伐我条枚芟我枝叶且将售我工师之肆取直焉噫以樗朽之材当桑榆之景求免于主人斧钺之诛而不可得汝何徳于狼乃觊幸免乎言下狼鼔吻奋爪以向先生先生曰狼爽盟矣询三老今始值其一何遽见食邪复与偕行狼愈馋甚望见老牸曝日败垣中谓先生曰可问是老先生曰向者草木无知谬言害事今牛又禽兽耳更何问焉狼曰第问之不问将咥汝矣先生不得已揖老■〈牜孛〉再述其始末问曰狼当食我邪牛皱眉瞠目舐鼻张口向先生作人言曰是当食汝我头角茧栗时觔力颇徤老农钟爱我使贰羣牛从事于南亩既壮羣牛日以老惫我都其事老农出我驾车先驱老农耕我引犁効力老农视我如左右手一岁中衣食仰我而给婚姻仰我而毕赋税仰我而输今欺我老弱逐我于野酸风射眸寒日吊影瘦骨如山老泪如雨涎垂而不可收步艰而不可举皮毛俱亡疮痍未差迩闻老农将不利于我其妻复妬又朝夕进说其夫曰牛之一身无弃物也其肉可脯皮可革骨角可切磋为器指大儿曰汝受业庖丁之门有年矣胡不砺刃于硎以待乎迹是观之我不知死所矣夫我有功老农如是其大且久尚将蒙祸汝何徳于狼乃觊幸免乎言下狼又鼓吻奋爪以向先生先生曰毋欲速遥望老子杖藜而来须眉皓然衣冠闲雅葢有道者也先生且愕且喜舍狼而前拜跪涕泣致辞曰乞丈人一言而生丈人问故先生曰是狼为赵人窘几死求救于我我生之今反欲咥我我力求不免誓决三老初逄老树强我问之草木无知几杀我次逄老牸强我问之禽兽无知又几杀我今逄丈人是天未丧斯文也愿赐一言而生因顿首杖下俯伏聴命丈人闻之欷歔再三以杖叩狼胫厉声曰汝误矣夫人有恩而背之不祥莫大焉汝速去不然将杖杀汝狼艴然不悦曰丈人知其一未知其二初先生救我束缚我足闭我囊中我局蹐不敢息又蔓辞以说简子语刺刺不能休且诋毁我其意葢将死我于囊而独窃其利也是安得不咥丈人顾先生曰果如是亦羿有罪焉先生不平具道其囊狼之意狼亦巧言不已以求胜丈人曰是皆不足信也尝试囊之我观其状果困苦否狼欣然从之先生囊缚如前而狼未之知也丈人附耳曰有匕首否先生曰有于是出匕丈人目先生使引匕摘狼先生犹豫未忍丈人抚掌笑曰禽兽负恩如是而犹不忍杀子则仁矣其如愚何遂举手助先生操刃共殪狼弃道上而去

　　古今说海卷四十九

　　●钦定四库全书

　　古今说海卷五十

　　（明）陆楫 编

　　说渊三十【别传三十】

　　○崔炜传【阙名】

　　贞元中有崔炜者故监察向之子也向有诗名知于人间终于南海从事炜居南海意豁如也不事家产多友豪侠不数年财业殚尽多栖止佛舍时中元日番禺人多陈设珍异于佛庙集百戏于开元寺炜因闲翫见乞食老妪因蹶而破他人之酒瓮当垆者殴之计其直仅一缗炜怜之为脱衣偿其所直妪不谢而去异日又来乃告炜曰谢子脱吾难吾善灸赘疣今有越井冈艾少许奉子每赘疣灸一炷当即愈不独愈疾且兼获美艳炜笑而受之妪儵亦不见后数日因游海光寺遇一老僧赘生于耳炜出艾试灸之应手而落其僧感之谓炜曰贫道无以奉酬但转经以资郎君之福佑耳此山下有一任翁者藏镪巨万亦有斯疾君子能疗之当有厚报请为书达焉炜曰然任翁一闻喜跃礼请甚谨炜因出艾一爇而愈任翁告炜曰谢君子痊我所苦无以厚酬有钱千万奉子幸且从容无草草而去因被留欵炜素善丝竹能造其妙闻主人堂中琴声乃诘家童曰主人之爱女也因请琴弹之女潜聴而有意焉时任翁家事鬼曰独神每三岁必杀一人飨之期已逼矣求人不获任翁与其子私计之曰门下客既无血属可以为飨尝闻大恩尚不报况愈小疾乎遂令具神馔俟夜半拟杀炜已潜扃炜所处之室而炜不之悟是女密知之潜持刀于牕隙间告炜曰吾家事鬼今夜当杀汝而祭之汝可以此破牕遁去不然少顷死矣此刀亦望将去无相累也炜闻恐悸流汗以刀断牕棂携艾跃出拔键而走任翁俄觉率家僮十余辈持刃秉炬逐之六七里几及之炜因迷道失足坠于大枯井中追者失踪而返炜虽坠井为槁叶所藉幸而不伤及晓视之乃一巨穴深百余丈无计得出四旁嵌空宛转可容千人中有一白蛇盘屈可长数丈光照穴中前有石臼岩上有物滴下臼中如饴蜜蛇就饮之炜察蛇有异乃诣蛇稽颡谓之曰龙王某不幸坠于此愿王悯之而不为害因饮其余遂不饥渴细视蛇之唇吻亦有疣焉炜感蛇见悯欲为灸之而无烛不遂须臾忽有飘火入穴炜乃然艾启蛇而灸是疣应手坠地蛇之饮食久以妨碍及去颇以为适遂吐径寸珠酬炜炜不受而启蛇曰龙王能施云雨阴阳莫测神变由心行藏在已必能有道拯拔沈沦傥赐挈维得还人世则死生感激铭在肌肤但遂归心不愿怀宝蛇遂吞珠蜿蜒将有所适炜即再拜跨蛇而出去不由穴口只于洞中行可数十里其中幽暗若漆但蛇之光烛两壁时见绘画古丈夫咸有冠带最后触一石门门有金兽啮环洞然明朗蛇抵此不进而卸下炜炜将谓已达人世矣入户但见一室空阔可百余步穴之四壁皆镌为房室当中有锦绣数间垂金泥紫帷更饰以珠玉炫晃如明星之缀帐前有金炉炉上有蛟龙鸾凤龟蛇燕雀皆张口喷出香烟芬芳蓊郁傍有小池砌以金璧贮以水银鳬鹥之类皆琢琼瑶而泛之四壁有床咸饰以犀象上有琴瑟笙簧鼗磬柷敔不可胜记炜细视手泽尚新乃恍然莫测是何洞府也良久取琴试弹四壁户榻皆启有小青衣出而笑曰玉京子已送崔家郎君至矣遂却走入须臾有四女皆古鬟髻曳霓裳之衣谓炜曰何崔子擅入皇帝玄宫邪炜乃舍琴再拜女亦酬拜炜曰既是皇帝玄宫皇帝何在曰暂赴祝融宴尔遂命炜就榻鼓琴炜弹胡笳女曰何曲也曰胡笳也曰何以为胡笳吾不晓也炜曰汉蔡文姬即中郎邕之女也被虏没于胡中及归感胡中故事因抚琴而成斯弄象胡中吹笳哀咽之韵女皆恬然曰大是新曲遂命酌醴传觞炜乃叩首求归词旨颇切女曰崔子既来皆是宿分何必怱遽幸且驻淹羊城使者少顷当来可以随往谓崔子曰皇帝已配田夫人而奉箕箒然便可相见崔子莫测所由未敢应荷已命侍女召田夫人田夫人不肯至曰未奉皇帝诏不敢见崔家郎君再命不至女谓炜曰田夫人淑徳美丽世无俦匹愿君子善奉之亦宿业耳夫人即齐王女也崔子曰齐王何人也女曰王讳横昔汉初国亡而居海岛者逡巡有日影入照坐中炜因举首上见一穴隐隐然覩人间天汉耳四女曰羊城使者至矣遂有一白羊冉冉自空而下须臾至座间背有一丈夫衣冠俨然执大笔兼封一青竹简上有篆字进于香几上四女命侍女读之曰广州刺史徐绅死安南都护赵昌充替女酌醴饮使者使者唱喏谓炜曰他日须与使者易服葺宇以相酬劳炜但唯唯四女曰皇帝有勑令与郎君国宝阳燧珠将往至彼当有胡人具十万缗而易之遂命侍女开玉函取珠授炜炜再拜而捧之谓四女曰炜不曽朝谒皇帝又非亲族何遽见遗如是女曰郎君先人有诗于越台感悟徐绅遂有修葺皇帝愧之亦有诗继和赉珠之意已露诗中不假仆说郎君岂不晓耶炜曰敢遂请皇帝诗女命侍女书题于羊城使者笔管上云千岁荒台隳路隅一烦太守重椒涂感君拂拭意何极报尔佳人与明珠炜曰皇帝原何姓字女曰已后当自知耳女又谓炜曰中元日须具美酒丰馔于广州蒲涧寺静室吾辈当送田夫人往炜遂再拜告去欲蹑使者之羊背女曰知有鲍姑艾可留少许炜但留艾不知鲍姑是何人也遂留之瞬息而出穴复于平地遂失使者与羊所在望其星汉时及五更矣俄闻蒲涧寺钟声遂抵寺僧人以早糜见饷遂归广平崔子先第舍税居至日往主人舍询之已三年矣主人谓炜曰子何所适而三秋不返炜不实告开其户尘榻俨然颇怀凄怆问刺史徐绅果已死而赵昌替矣乃抵波斯店潜鬻是珠有老胡人一见遂匍匐礼拜曰郎君的入南越王赵佗墓中来不然不合得斯宝葢赵佗以珠为殉故也崔子乃具实告方知皇帝是赵佗也佗亦曽称南越武帝耳遂具十万缗而易之崔子诘胡人曰何以辨之曰此大食国宝阳燧珠也昔汉初赵佗使异人梯山航海盗归番禺今仅千载矣我国有能玄象者言来岁国宝当归故我王召我具大舶之资抵番禺而搜索今日果有所获矣遂出玉液而洗之光鉴一室胡人遽泛舶归大食去炜得金遂具家产然羊城使者竟无影响忽有事于城隍庙见神像有类使者又覩神笔上有细字乃侍女所题也方具酒脯而奠之兼重粉绘及广其宇是知羊城即广州城庙有五羊焉又征任翁之室则村老云南越尉任嚣之墓耳又登越王殿台覩先人诗云越井冈头松柏老越王台上生秋草古墓千年无子孙野人踏践成官道兼覩越王继和诗踪迹颇异乃询其主者主者曰徐大夫绅因登此台感崔侍御诗故有粉饰台殿所以焕赫耳后将及中元日遂丰洁香馔甘醴屇于蒲涧寺之僧室夜半果四女伴田夫人至容仪艶逸言旨澹雅四女与崔生会饮谐谑将晓告去崔子遂再拜讫致书达于越王卑辞厚礼敬荷而已遂与夫人归室因诘夫人曰既是齐王女何以逺配于南越夫人曰某国破家亡遭越王所虏以为嫔御王薨因以为殉乃今不知是几时也看烹郦生如昨日耳每忆故事不觉潸然炜问曰彼四女者何人也曰其二东瓯越王摇所献其二闽越王无诸所献也俱为殉耳又问曰昔四女云鲍姑何人也曰鲍靓女葛洪妻也多行灸道于南海耳炜方叹骇昔日乞丐之老妪焉又曰四女呼蛇为玉京子何也曰安期生常跨斯龙而朝玉京故号之玉京子耳炜因在穴饮龙之余肌肤少嫩筋力轻健后居南海十余载遂散金破产栖心道门挈室同往罗浮访鲍姑后竟不知所适

　　古今说海卷五十

　　●钦定四库全书

　　古今说海卷五十一

　　（明）陆楫 编

　　说渊三十一【别传三十一】

　　○陆颙传【阙名】

　　呉郡陆颙家于长洲世以明经仕颙自幼嗜面为食食愈多而质愈瘦及长从本军贡于礼部既下第遂为生太学中后数月有胡人数辈携酒食诣其门既坐顾谓颙曰吾南越人生长蛮貊中闻唐天子庠罗天下英俊且欲以文化动四夷故我航海梯山来中华将观太学文物之光惟吾子峩然其冠襜焉其裾庄然其容肃然其仪真唐朝儒生也故我愿与子交欢颙谢曰颙幸得籍名于太学然无他才能何足下见爱之深也于是相与酣宴极欢而去颙信士也以为羣胡不我欺旬余羣胡又至持金缯为颙寿颙始疑其有他即固拒之胡人曰吾子居长安中惶惶然有饥寒色故持金缯为子仆马一日之费所以交吾子欢耳无有他渎幸勿疑也颙不得已受金缯及胡人去太学中诸生闻之偕来谓颙曰彼胡率爱利不顾其身争盐菜之微尚致相贼杀者宁肯弃金缯为子寿乎且太学中诸生甚多何为独厚君邪是必有故君宜匿身郊野间以避其再来也颙遂侨居渭上杜门不出仅月余羣胡又诣其门颙大惊胡人喜曰比君在太学中我未得尽言今君退居郊野果吾心也既坐胡人挈颙手而言曰我之来非偶然也盖有求君耳幸望诺之且我所祈于君固无害于我则大惠也颙曰谨受教胡人曰吾子好食面乎曰有之曰食面者非君也乃君腹中一虫耳今我欲以一粒药进君君饵之当吐出虫则我以厚价从君易之其可乎颙曰若诚有之又安有不可邪已而胡人出一粒药其色光紫命饵之有顷遂吐出一虫长二寸许色青状如蛙胡人曰此名消面虫实天下之奇宝也颙曰何以识之胡人曰吾每旦见宝气亘天在太学中故我辈得以谒君然自一月余清旦望之见其气移于渭水上果君迁居焉此虫禀天地中和之气而结故好食面盖以麦自秋始种至来年夏季成实受天地四时之全气故嗜其味焉君宜以面食之可见矣颙即以面斗余致其前虫乃食之立尽颙又问曰此虫安所用也胡人曰夫天下之奇宝俱禀中和之气此虫乃中和之粹也执其本而取其末其逺乎哉既而以筒盛其虫又以金函扃之命颙置于寝室谓颙曰明日当即来及明旦胡人以十两重辇金玉绢帛约数万献于颙共持金函而去颙自此大富致园屋为治生具日食粱肉衣鲜衣游于长安中号豪士仅岁余羣胡又来谓颙曰吾子能与我偕游海中乎我欲探海中之奇宝以耀天下而吾子岂非好奇之士邪颙既以甚富素用闲逸自遂即与羣胡俱至海上胡人结宇而居于是置油膏于银鼎中构火其下投虫于鼎中炼之七日不絶燎忽有一童分发衣青襦自海水中出捧白玉盘盘中有径寸珠甚多来献胡人胡人大声叱之其童色惧捧盘而去仅食顷又有一玉女貌极冶衣露绡之衣佩玉珥珠翩翩自海中而出捧紫玉盘中有大珠数十来献胡人胡人骂之玉女捧盘而去俄有一仙人戴碧瑶冠被紫霞衣捧绛帕藉盘中有一珠径二寸许奇光泛空照数十步仙人以献胡人胡人笑而受之喜谓颙曰至宝来矣即命絶燎自鼎中收虫置金函中其虫虽炼之且久而跳跃如初胡人吞其珠谓颙曰子随我入海中慎无惧颙即执胡人佩带从而入焉其海水皆豁开十步鳞介之族俱辟易回避去游龙宫入蛟室珍珠恠宝任意所择纔一夕而获甚多胡人谓颙曰此可以致亿万之货矣已而又以珍具数品遗于颙颙售于南越复获千镒由是益富其后竟不仕老于闽越中焉

　　古今说海卷五十一

　　●钦定四库全书

　　古今说海卷五十二

　　（明）陆楫 编

　　说渊三十二【别传三十二】

　　○润玉传【阙名】

　　沈警字玄机呉兴武康人也美风调善吟咏为梁东宫常侍名著当时每公卿宴集必致骥邀之语曰玄机在席颠倒宾客其推重如此后荆楚陷没入周为上柱国奉使秦陇途过张女郎庙行旅多以酒殽祈祷警独酌水其祝词曰酌彼寒泉水红芳掇岩谷虽致之非逺而荐之畧俗丹诚在此神其感録既暮宿传舍凭轩望月作凤将雏含娇曲其词曰命啸无人啸含娇何处娇徘徊花上月空度可怜宵又续为歌曰靡靡春风至微微春露轻可惜闗山月还城无月明吟毕闻帘外叹赏之声复云闲宵岂虚掷山月岂无明音旨清婉颇异于常忽见一女子褰帘而入再拜云张女郎姊妹见使致意警异之乃具衣冠未离坐而二女已入谓警曰跋涉山川因劳动止警曰行役在途春宵多感聊因吟咏稍遣旅愁岂意女郎猥降仙驾愿知伯仲二女郎相顾而微笑大女郎谓警曰妾是女郎妹适庐山夫人长男指小女郎云适衡山府君小子并以生日同觐大姊属大姊今朝层城未旋山中幽寂良夜多怀辄欲奉屈无惮劳也遂携手出门共登一辎軿车驾六马驰空而行俄至一处朱楼飞阁备极焕丽令警止一水阁香气自外入内帘幌多金缕翠羽缀以珠玑光照室内须臾二女郎自阁后乘羊车而至揖警就坐又具酒殽于是大女郎弹箜篌小女郎援琴为数弄皆非人世所闻警嗟赏良久愿请琴冩之小女郎笑谓警曰此是秦穆公周灵王太子神仙所制不愿传于人间警麤记数弄不复访及酒酣大女郎歌曰人神相舍兮后会难邂逅相遇兮暂为欢星汉移兮夜将阑心未极兮且盘桓小女郎歌曰洞箫响兮风生流清夜阑兮管弦遒长相思兮衡山曲心断絶兮秦陇头又歌曰陇上云车不复居湘川斑竹泪沾余谁念衡山烟雾里空看鴈足不传书警乃歌曰天台曽厯许多年张硕凡得几时怜何意今人不及昔暂来相见更无缘二女郎相顾流涕警亦下泪小女郎谓警曰兰香姨智琼姊亦尝怀此恨矣警见二女郎歌咏极欢而未知密契所在警顾小女郎曰润玉此人可念也良久大女郎命履与小女郎同出及门谓小女郎曰润玉可便伴沈郎寝警欣喜如不自得遂携手入门已见小婢前施卧具小女郎执警手曰昔从二妃游湘川见君于舜帝庙读湘君碑比来相念颇切不谓今宵得谐宿愿警亦备记此事执手欵叙不能自己小婢丽质前致词曰人神路隔别易会賖况姮娥妬人不肯留照织女无赖已复斜河寸阴几时何劳烦语遂掩户就寝备极欢昵将晓小女郎起谓警曰人神事殊无宜卜昼大姊已在门首警于是抱持致于膝上共叙离情须臾大女郎即复至前相对流涕不能自胜复置酒警歌曰正值行人心不平那宜万里阻闗情只今陇上分流水更泛从来呜咽声警乃赠小女郎指环小女郎赠警金合欢结歌曰心纒千万结缕结几千回结怨无穷极结心终不开大女郎赠警瑶镜子歌曰忆昔窥宝镜相望看明月彼此俱照人莫令光影灭赠答极多不能备记麤忆数首而已遂相与出门复驾辎軿车送至于庙乃执手呜咽而别及至馆怀中探得宝镜金缕结良久乃言于主人夜而失所在时同侣咸怪警夜有异香警后使回至庙中于神坐后得一碧笺乃是小女郎与警书备叙离恨书末有篇云飞书达沈郎今已到衡阳若存金石契风月两相望从此遂絶矣

　　古今说海卷五十二

　　●钦定四库全书

　　古今说海卷五十三

　　（明）陆楫 编

　　说渊三十三【别传三十三】

　　○李卫公别传【阙名】

　　唐卫国公李靖微时尝射猎灵山中寓食山村村翁奇其为人每丰馈焉岁久益厚忽遇羣鹿乃逐之会暮欲舍之而不能俄阴晦迷路茫然不知所归怅怅而行困闷益甚极目有灯火光因驰赴焉既至乃朱门大第墙宇甚峻扣门久之一人出问靖告其迷途且请寓宿人曰郎君已出独太夫人在宿应不可靖曰试为咨白乃入告复出曰夫人初欲不许且以阴黒客又言迷不可不作主人邀入厅中有顷一青衣出曰夫人来年可五十余青裙素襦神气清雅宛若士大夫家靖前拜之夫人答拜曰儿子皆不在不合奉留今天色阴晦归路又迷此若不容遣将何适然此乃山野之居儿子还时或夜到而喧勿以为惧既而食颇鲜美然多鱼鲜食毕夫人入宅二青衣送床席裀褥衾被皆极香洁铺陈闭户系之而去靖独念山野之外夜到而闹者何物也惧不敢寝端坐听之夜将半闻扣门声甚急曰天符大郎子报当行雨周此山七百里五更须足无慢滞无暴急应门者受符入呈闻夫人曰儿子二人未归行雨符到固不可辞违时见责纵使报之亦已晩矣僮仆无専任之理当如之何一小青衣曰适观厅中客非常人也盍请乎夫人喜因自扣厅门曰郎觉否请相见靖曰诺遂下阶见之夫人曰此非人宅乃龙宫也妾长男赴东海婚礼小男送妹适奉天符次当行雨计两处云程合踰万里报之不及求代又难辄欲奉烦顷刻间如何靖曰靖俗客非乘云者何能行雨有方可教即唯命耳夫人曰茍从吾言无有不可也遂勅苍头鞴青骢马来夫人命取雨器乃一小缾子系于鞍前诫曰郎乘马无须衔勒信其行马踣地嘶呜即取缾中水一滴滴马鬃上慎勿多也于是上马腾腾而行其足渐高但讶其稳疾不自知其云上也风急如箭雷霆起于步下于是随所跃辄滴之既而电掣云开下见所憇村思曰吾扰此村多矣方徳其人计无以报今乆旱苗瘁而雨在我手宁复惜之顾一滴不足濡乃连下二十滴俄顷雨毕骑马复归夫人者泣于厅曰何相负之甚本约一滴何乃私滴二十邪此一滴乃地上一尺雨也此村夜半平地水深二丈岂复有人妾已受谴杖八十矣袒视其背血痕满焉儿子亦连坐如何靖惭怖不知所对夫人复曰郎君世间人不识云雨之变诚不敢恨即恐龙师来寻有所惊恐宜速去此然而劳烦未有以报山居无物有二奴奉赠总取亦可取一亦可唯意所择于是命二奴出来一奴从东廊出仪貌和悦怡怡然一奴从西廊出愤气勃然抝怒而立靖私念我猎徒以斗猛为事若取悦者人以我为怯也因曰两人皆取则不敢夫人既赐欲取怒者夫人微笑曰郎之所欲乃尔遂楫与别奴亦随去出门数步回望失宅顾问其奴亦不见矣独寻路而归及明望其村水已极目大树或露梢而已不复有人其后为大将功盖天下而终不作相岂非悦奴之不得乎世言闗东出相闗西出将岂东西喻邪所以言奴者亦在下之象向使二奴皆取即极将相矣

　　古今说海卷五十三

　　●钦定四库全书

　　古今说海卷五十四

　　（明）陆楫 编

　　说渊三十四【别传三十四】

　　○齐推女传【阙名】

　　饶州刺史齐推女适湖州参军韦会长庆三年韦将赴调以妻方娠送归鄱阳遂登上国十一月妻方诞之夕忽见一人长丈余金甲仗钺怒曰我梁朝陈将军也久居此室汝是何人敢此秽触举钺将杀之齐氏叫乞曰俗眼有限不知将军在此比来承教乞容移去将军曰不移当死左右悉闻齐氏哀诉之声惊起来视齐氏汗流洽背精神恍然遶而问之徐言所见及明侍婢白使君请移他室使君素正直执无鬼之论不听至其夜三更将军又到大怒曰前者不知理当相恕知而不去岂可复容遂将用钺齐氏哀乞曰使君性强不从所请我一女子敢拒神明容至天明不待命而移去此更不移甘于万死将军者抝怒而去未曙令侍婢洒扫他室移榻其中方将辇运使君公退问其故侍者以告使君大怒杖之数十曰产蓐虚羸正气不足妖由之兴岂足遽信女泣以请终亦不许入夜自寝其前以身为援堂中添人加烛以安之夜分闻齐氏惊痛声开门入视则头破死矣使君哀恨之极倍百常情以为引刀自残不足以谢其女乃殡于异室遣健步报韦会韦以文籍小差为天官所黜异道来复凶讣不逢去饶州百余里忽见一室有女人映门仪容行步酷似齐氏乃援其仆而指之曰汝见彼人乎何以似吾妻也仆曰夫人刺史爱女何以行此乃人有相类耳韦审观之愈是跃马而近焉女人乃入门斜掩其扇又意其它人也乃过而回视齐氏自门出呼曰韦君忍不相顾韦遽下马视之真其妻也惊问其故具云陈将军之事因泣曰妾诚愚陋幸奉巾栉言词情礼未尝获罪于君子方欲竭节闺门终于白首而枉为狂鬼所杀自检命籍当有二十八年今有一事可以自救君能相哀乎韦曰夫妻之情义均一体鹣鹣翼坠比目半无单然此身更将何往茍有岐路汤火能入但生死异路幽晦难知如可竭诚愿闻其计齐曰此村东数里有草堂中田先生者领村童教授此人奇恠不可遽言君能去马步行及门叩谒若拜上官然垂泣诉寃彼必大怒乃至诟骂屈辱捶击拖拽秽唾必尽数受之事穷然后见哀即妾必还矣先生之貌固不称焉晦冥之事幸无忽也于是同行韦牵马授之齐氏哭曰妾此身故非旧日君虽乘马亦难相及事甚廹切君无推辞韦鞭马随之往往不及行数里遥见道北草堂齐氏指曰先生居也救心诚坚万苦莫退渠有凌辱妾必得还无忽忿容遂令永隔勉之从此辞矣挥涕而去数步不见韦收泪诣草堂未到数百步去马公服使仆人执谒前引到堂前学徒曰先生转食未归韦端笏以候良久一人戴破帽曳木屐而来形状丑秽之极问其门人曰先生也命仆呈谒韦趋走迎拜先生答拜曰某村翁求食于牧竖官人何忽如此甚令人惊韦拱诉曰妻齐氏享年未半枉为梁朝陈将军所杀伏乞放归终其残禄因叩地哭拜先生曰某乃村野鄙愚门人相竞尚不能断况冥晦间事乎官人莫风狂否火急须去勿恣妖言不顾而入韦随入拜于床前曰实诉深寃幸垂哀宥先生顾其徒曰此人风疾来此相喧可拽出又复入汝共唾之村童数十竞来唾面其秽可知韦亦不敢拭唾歇复拜言诚恳切先生曰吾闻风狂之人打亦不痛诸生为吾击之无折支败面耳村童复来羣击痛不可堪韦执笏拱立任其挥击击罢又前哀乞又勑其徒推倒把脚拽出放而复入者三先生谓其徒曰此人乃实知吾有术故此相访汝今归吾当救之耳众童既散谓韦曰官人真有心丈夫也为妻之寃甘心屈辱感君诚恳然兹事吾亦久知但不早申诉屋宅已败理之不及吾向拒公盖未有计耳试为足下作一处置因命入房房中铺席席上有案置香一炉炉前又铺席坐定令韦跪于案前俄见黄衫人引向北行数百里入城郭鄽里闹喧一如会府又北有小城城中楼殿峩若皇居卫士执兵立者坐者各数百人及门门吏通曰前湖州参军韦某乘通而入直北正殿九问堂中一间卷帘设床案有紫衣人南面坐者韦入向坐而拜起视之乃田先生也韦复诉寃左右曰近西通状韦趋近西廊有授笔砚者乃为诉词韦问当衙者何官曰王也吏收状上殿王判曰追陈将军仍检状过状出瞬息间通曰提陈将军至仍检状过有如齐氏言王责曰何故枉杀平人将军曰自居此室已数百岁而齐氏擅秽再宥不移忿而杀之罪当万死王判曰明冥异路理不相干久幽之鬼横占人室不知自省仍杀无辜可决一百配流东海之南案吏过状曰齐氏禄命实有二十八年王命呼阿齐阳禄未尽理合却回今将放归意欲愿否齐氏曰诚愿却回王判曰付案勒回案吏咨曰齐氏宅舍破坏无所归王曰差人修补吏曰事事皆隳修补不及王曰齐氏寿筭颇长若不再生义无厌伏公等所见如何有一老吏前启曰东晋邺下有一人横死正与此事相当前使葛真君断以具魂作本身却归生路饮食言语嗜欲追游一切无异但至寿终不见形质耳王曰何谓具魂吏曰生人三魂七魄死则散草木故无所依今收合为一体以续弦胶涂之大王当衙发遣放回则与本身同矣王曰善召韦曰生魂只有此异作此处置可乎韦曰幸甚俄见一吏别领七八女人来与齐氏一类即推而合之又有一人持一器药状似稀饧即于齐氏身涂之毕遂令韦与齐氏同归各拜而出黄衫人复引南行既出其城若行崖谷跌而坠开目即复跪在案前先生者亦据案而坐先生曰此事甚袐非君诚恳不可致也然贤夫人未塟尚瘗旧房宜飞书葬之到即无苦也慎勿言于郡下微露于人将不利于使君耳贤合只在门前便可同去韦拜谢而出其妻已在马前矣此时却为生人不复轻健韦掷其衣駄令妻乘马自跨卫从之且飞书于郡请葬其柩使君始闻韦之将到也设馆施繐帐以待之及得书惊骇殊不信然强葬之而命其子以肩舆迓焉见之益閟多方以问不言其实其夏醉韦以酒迫问之不觉具述使君闻而恶焉俄得疾数月而卒韦潜使人觇田先生亦不知所在矣齐氏饮食生育无异于常但肩舆之夫不觉其有人也余闻之已久或未深信太和二年秋富平尉宋坚因坐中言及奇事客有鄜王府参军张奇者即韦之外弟具言斯事无差旧闻且曰齐嫂见在自归复已来精神容饰殊胜旧日冥吏之理于幽晦也岂虚言哉

</div>
    <div class="pagination">
<a href="古今说海_page20.html">上一页</a><span>...</span><a href="古今说海_page16.html">16</a><a href="古今说海_page17.html">17</a><a href="古今说海_page18.html">18</a><a href="古今说海_page19.html">19</a><a href="古今说海_page20.html">20</a><span class="current-page">21</span><a href="古今说海_page22.html">22</a><a href="古今说海_page23.html">23</a><a href="古今说海_page24.html">24</a><a href="古今说海_page25.html">25</a><a href="古今说海_page26.html">26</a><span>...</span><a href="古今说海_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
