<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 205 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 205 页/共 368 页</h1>
    <div class="content">其御世俗也，天下非之不顾，一国非之不顾。众浊我清，众醉我醒。
作神功以御邪魔
其御邪魔也，念吾主之五伤，画十字，呼圣号。而又时加省察，随起随禁，不使想成也。昔一圣人默祷，主呼之曰：“尔欲我去尔恶念，使不自起乎。”曰：“不欲也，但祈加我战胜之力耳。”将不遇敌者，是不欲成功受赏也。故天主许魔鬼在世，试炼人心，以玉成其德行焉。
七、气质无碍于赏善罚恶
若开物成务之哲，训世设教之圣，天主使其禀受稍美于他人，非独厚一人也。厚一人，正以厚众人，而其于人总无厚薄也。至于寿夭，有命自天。但寡欲善养，或可消愆却病，泄越暴殄，或速致病夭亡。然人而善，寿固增其德业，夭亦速邀其天赏。人而恶，寿则日积愆尤，夭则早受地狱。天主不以寿夭为轻重，犹之不以贵贱贫富为轻重也。
第二十二节  圣事寓奥于绩
天主降世定教，人遵行之七礼，谓之圣事之七迹。其外仪甚浅甚略，世俗见之，不笑则异，不知此正造物玄机，非人识量所能测度。其精义，非悉通格物穷理之学，及超性达天之学者，不能尽解也。予亦闻其粗而已，今即粗中之略提之。
一、领洗之礼
所谓七事者，一曰领洗。将入教者，立于堂之外，示向者未事天主，尚在门外人也，乃代父率之，身必以父生，兹称代父，示向者灵魂以罪如死，今始生矣。于是以古之圣者名其人，示尔名既易矣，今之尔，非向之尔矣，当毋习于旧矣。又欲法彼所为，更祈之代请天主，为我介绍也。以盐付使食之，百物和之以盐则固，且有滋味，授以盐者，示天主之训，真切有味，而更坚其心志，俾不坏也。然后引之跪于主前，又以油画十字于项，于胸。于项者，壮其毅任也；于胸者，正其爱欲也，乃俾之追悔前非。悔讫，乃受洗。其辞曰：某，我洗尔，因父，及子，及圣神名者，亚孟。以水涤额时，诵此数语，其水遂有赦人夙愆之力，示外以有形之水洗其身，内以无形之圣佑，洗其神之夙染也。乃举白以覆之，示受洗既讫。灵魂蠲洁，如此白然。顾欲善保，不然，则复污之矣，惟性亦犹是也，可不密为防束乎？又举烛使持之，示受洗后，心性光明，如此烛然。顾烛欲善覆，不然则风灭之矣，惟心亦犹是也，可不兢保持乎？于是拜手稽首而起。天主赦人前非，专恃此心悔改。必立领洗之礼者，一则所以别乎教外之人，一则示罪恶获宥，不恃自己之力，而全依天主之功也。
二、坚振之礼
二曰坚振。西土有佳木一种，生美油以涂人身，则肢体坚固。其油圣过傅人，示外坚其力，而上主内固其神也，故其体谓之坚振。领洗者，譬以发散之药去疾；受油者，譬之服补剂也。盖天主命之如是，不论何物，能力随生，水遂有涤心之量，油遂有巩性之权矣。
三、告解之礼
三曰告解。入教之后，复有过慝，或言或行或想，则免冠跪于司教之侧，悉吐所犯于其前，司教代主释之，而命之以补赎之事。人既获罪，虽痛悔愿改，必告解者，一欲人羞告，则必羞犯，当羞于未犯之前而不犯，不当羞于既犯之后而不告。羞犯为恤耻，羞告为匿非。二欲见其无护过之心。天主固无所不知，人有过而但不敢欺天主，岂谓之不自匿，惟直吐于司教之前，而绝无所隐，则真不护其过者也。凡领洗，受油，告解，必先之以痛悔誓改之心，望赦之愿。若无悔心者，则洗犹未洗，解犹未解也。凡阻于势而不获行二者之工，则以此心真悔，亦能获罪之赦矣。势可以行而不行，虽极悔于心，不邀宥也。凡领洗受油，一生止可一举，告解则日行之而不碍也。
四、圣体之礼
四曰领圣体。古教祭天主也，以羊羔；今祭天主也，以耶稣体血。所谓体血者，耶稣受难之先一夕，众徒咸聚，乃付麦饼而嘱之曰：“汝食此，即我体也。”复酌葡萄酒而授之曰：“汝饮此，即我血也。”盖万物变化，悉听天主之命。命饼为体，则遂为体矣；命酒为血，则遂为血矣。故今祭上帝，惟以酒饼二物。司教者代耶稣之位，诵其言，则饼即为体，酒即为血，明此理而无大过，可领圣体焉。然天主不显其容，而隐于麦酒之形，主欲降临爱主者之胸中，而与之相洽。使显本像，则人必畏惧而不敢领。且吾主圣躬，无极光丽，人未升天时，固不欲令之见也。七事皆属奥理，而此一端，尤为深妙，须专书备论乃晓，兹不多述。
五、临死终傅之礼
五曰临死终传之礼。以圣油画五官，即蒙天主提拔洪恩矣。
六、神品之礼
六曰品级，即教中以官师抚治人之神者。
七、婚姻之礼
七曰婚姻之礼。凡夫妇始配合，掌教于大祭时，定其仪焉。此七迹者，乃人生升降之权衡也。不然，虽有绝伦德行，不能有望于上升矣。
第二十三节  神功万不可已
一、事天之功有二
有谓存心养性，所以事天，我教中诵祈瞻礼，俱属粗迹，可不必为。
行事仰合天主
予尝闻利西泰之说已，事天之功有二：一者以行事仰合天主；一者以心神默与天主晤契。行事合天主，即存心养性之谓，而心神默契，非徒对越而已。
寄心于道德之源
盖人之心，必有所寄。不寄于善，即寄于恶。置其心于声色货利，则日进于邪慝；寄其心于道德仁义，则日立乎高明。天主者，道德之源，而仁义之海也。我以此心日洽焉，诚日入于善之机矣。况为善去恶，多恃上帝宠绥，人惟自恃厥力，是以行而多蹶。
二、诵祈之功
诵祈者，所以乞宠绥于上帝也。且诵祈之中，有为君父祈者，则即以动我忠君爱亲之心；有为天下万民祈者，则即以生我民胞物与之思；有为我仇祈者，则即以廓我情恕理遣之量；有为已死祈者，则即作我存顺没宁之想。难而祈忍，则益固坚贞之力；得意而祈佑，则随绝我骄溢之端；有过而祈赦，则弥进我迁善之志。而且祈忍祈勇、祈谦祈勤、祈畏、祈爱、祈信、祈望，当此请祷之时，即是力行之始。则又有恭敬天主之文、惜慕天主之文、畏惧天主之文、瞻怙天主之文、称羡天主之文、感谢天主之文，稽首诵经之际，弥全昭事之功。夫人心所欲为，力或不副；上帝所佑，无事不得。故真心吁主，非徒见之空言，实能邀主福庇。则不出户庭，而德日成于己，功日加于人矣。
三、聚会之功
以合致和
且天下之善，莫大于和，而不善莫大乎不和。合则情密，和则相爱，相爱则视人如己，而己所不欲，勿施于人；不合则疏，疏则不和，不和则相恶，相恶则专己自私，而忮妒残贪，无所不起。是故有瞻礼之日以致众。又有圣会之期以相萃，互相讲解，劝勉效法，以合致和，和致爱，爱致种种之善。
补助身心
而会遇时，司教阐经谈道，半语只言，皆补助身心之药石。
笃守诫命
遇诸主日，则思化育生成之恩。因念我即竭力致命不足仰答毫末，况一切诫命善事可不守乎？
效法圣贤
遇圣人诸瞻礼日，则思彼亦人也，能自克修，成此巨绩，万世而下，敬事若兹。我独不可猛厉前进，使盛德至善，法彼攸行乎。
四、神功成就德行
是故教中之规，瞻礼有单，修会有所；早有课，夕有祷；诵念有珠，总牍有经。或默想，或神领，总之息息念念，期与上帝通洽，以成就德行也。若夫习异端之作用，诵悖理之空谈，匪无功，罪难逭矣。
第二十四节  空中自然变化
一、空中变化之俚谈
有谓空中风云雷雨，自天而降者。有谓流星慧孛，丽于天体者。至谓润泽则雨师之挥洒，怒号则风伯之鼓吹，虩震则雷公奋武，闪烁则电母摇光。此等俚谈，非特愚俗相传，即文人亦或仍演说之，概由不穷物理所致。
二、空中变化之正理
夫空中变化，乃格致学中之一端，有专书备论，今则聊述大旨。
天空分二域三际
自地而上，二百六十里有奇，为气域。气域而上，至于月天，为元火之界，界中不容物入。
气域分三际
气域分为三际，近地者为和际，中为冷际，近火者为热际，种种变化，悉在气中。
云的生成
故登高山之巅，则雷雨风云咸出其下，水火土为天行所吸，则同腾聚于气中。郁然成云。
雨的生成
上达冷际，受冷所化，则散为雨。
雷的生成
当其未散，火在于中，为气水所束，不得出走。则殷殷有声。
闪电的生成
及于得路，破裂而走遂成大响，而电正其光之奔飞者也。
霹雳楔的生成
若土之升，亦在气中，为奔炎所炼，遂成霹雳楔，同电降地，即拾则可得之。入土久，仍化为土矣。
流星慧星的成成
若盛夏炎热，水气乾，不能升，火土独上，势重则久碍，为孛为慧；势轻则奔散而为流星焉。
雷霆的生成
火既破气而出，成为雷霆。若火已尽，则不复风。
风雷交作之理
或火势盛，未得及土，横行地上，则往往风雷交作。
有风不雨之理
其有风而不雨者，火之升也，不受水迫，即退下土，为气遏抑，未获遽达，遂横奔动气而为风耳。
有雨无风之理
水上而火不上，则有雨而无风。
有风无雨之理
火上而水不上，则有风而无雨。
风雨并作之理
火土并蒸，则或风止而继之以雨，或甚而风以散之，或甚则风雨并作，总视其势之先后盛衰焉。
雾雨之理
水土并上，土多于水则为雾。有雾不收则成雨者，水气亦胜也。
黄霾昼晦之理
土自独上，奔散之际，则成黄霾昼晦。或与火俱，则随风而至。
雨露之理
水升仅到气之和际，则为雨为露。
霜雪冰雹之理
入于冷际，遂成霜雪。入冷再深，则为雹，雹之大小，视入浅深。然雹在夏，而冬反无者，夏时炎烈上升之势，锐然直入冷之最深处，故结而为雹。冬则上升之势缓，仅入冷际，遂为霜雪也。
夏两科雪之理
故夏云直锐而狭，俄顶之内，便可成泽。至于隔陇，或分晴雨。冬云需缓而广，非经数曰云气不成。及其成雨，施被亦远。
空中变化自然合理
种种变化，悉出自然。而其所从，咸因天德日光所照，能吸引下地之四元。惟月亦然，如离于箕则多风，离于毕则多雨。诸星之德，各能施效。顾七政经星，性情不齐，有阻有悖之势。同度相值，则能阻其本效，使不得遂。故天文之家。推此年之缠度，即可知此年之水旱，兹皆天地固然之理矣。
天主掌管空中变化
惟制造天地之主，可以易固然之运，有当致乾溢而降之福泽者，有本属调顺而施之灾罚者。
三、空中变化辟妄
龙无化育之权
如今人误解云从龙之说，妄疑云雨系彼所致。不知所谓龙者，乃天上之星名也，非特水中鳞虫之长也。化育之权，岂有托之畜者哉？
祀土神求雨可笑
乃一遇水旱，则向土神而祝之，取虾蟆鱼鳖而祀之。僧人诵经，道士步罡，向魑魅而祈祷，祷之不应，不能自悟其误，反以为心有未诚，术有未尽，而多方作法，至于一步一稽首，乞怜蛇虫。幸自然之运至，则又归功于彼，而祭之谢之。此不但可痛恨，实可大笑。使传之他方，而曰：我缙绅大夫，至于庶人，举动如此，不知视我为何等也。
四、雷霆击人非天主之罚
或又曰：“雷霆击人，为天主之罚乎？”曰：人必有死，但不无故而死，必有所以致死之由。或死于疾病，或死于杀伤，则亦有水淹而死者，火焚而死者。死于雷，死于水火原无以异，特以其自空轰轰遂而下，遂若独此为非常之罚耳。试观雷霆所击，或在无罪之孩童，或在不灵之木石，岂必死于雷者，恶于水火哉？若人之死生，不拘何等，俱出天主之命，被雷所击岂非有天主之意乎。
第二十五节  魔鬼能为变幻
一、魔鬼是堕落的天神
魔鬼者，天主所造，本与天神同类。其巨露际弗尔，乃诸神中最尊钜者，恃其尊钜，傲慢背主，罚而为魔，而其党亦与之俱坠已。
二、魔鬼网罗万民
然虽受地狱之苦，其本性之智力仍在，游行地上，网罗万民，其谋甚深，其计甚巧，其能甚大，其布置其多方，使人不着于此，则触于彼。盖缘魔既失升天之望，因妒人类之能升，合力毕攻，阻绝天路。诸所作为，无非使人心想，颠倒迷惑，背主积罪，永坠冥狱，与己同受无疆之苦耳。
</div>
    <div class="pagination">
<a href="耶稣会文献汇编_page204.html">上一页</a><span>...</span><a href="耶稣会文献汇编_page200.html">200</a><a href="耶稣会文献汇编_page201.html">201</a><a href="耶稣会文献汇编_page202.html">202</a><a href="耶稣会文献汇编_page203.html">203</a><a href="耶稣会文献汇编_page204.html">204</a><span class="current-page">205</span><a href="耶稣会文献汇编_page206.html">206</a><a href="耶稣会文献汇编_page207.html">207</a><a href="耶稣会文献汇编_page208.html">208</a><a href="耶稣会文献汇编_page209.html">209</a><a href="耶稣会文献汇编_page210.html">210</a><span>...</span><a href="耶稣会文献汇编_page206.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
