<!DOCTYPE html>
<html>
<head>
    <meta charset="UTF-8">
    <title>考信录 - 第 62 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>考信录 - 第 62 页/共 77 页</h1>
    <div class="content">　　【魏台晚眺】
　　野水绕孤台，月明旷远目。缘堤绿树斜，参差见茅屋。
　　双棹何处来？渔歌断复续。雨过暑全消；尽天新沐。
　　星月落水中，微风碎珠玉。只此可忘机，何须觅林麓！
　　【春日新居即事奉赠君子】
　　数家寥落不成烟，惆怅从君几度迁。小院花多妨踏月，闲门客少好参禅。
　　夭桃坠露红沾袖；弱柳牵风翠拂肩。只此堪为偕隐处，柴桑应不羡平泉！
　　【武安即事】
　　蓬门书迥野花香，自卷重帘对夕阳。山色入庭青似黛；泉声过雨沸於汤。
　　尘中踪迹凭谁识？庑下萧条已共尝。从此不须施绛帐，与君归去伴沧浪。
　　【夜坐赠君子】
　　小院微凉夜，疏帘不上钩。山风欺袖薄，溪月下庭幽。
　　废学怜君病，常贫讵妾愁。乡关何处是？醉後莫登楼。
　　【闻雁】
　　万里来秋塞，关山夜度难。月中孤影落，天外数声残。
　　思妇停砧听，征人和泪看。年年愁见汝，乡思正无端。
　　【再送君子入都】
　　又向长安去，临歧泪暗倾。敝衣羞把袂；瘦马怯登程。
　　捧檄应须喜，怀书岂为名。杏林春正好，早慰依闾情。
　　【赠君子】
　　崔郎卓荦志不群，胸藏经济人莫闻。
　　有时慷慨论时务，沛如黄河向东注。
　　近来学古益成癖，独坐搔首常寂寂。
　　唤之不应如木石，忽然绝叫起狂喜。
　　数千馀言齐落纸，“五行”、“三正”细剖分。
　　创论惊天思入，直欲扫除千载惑。
　　岂效小儿弄笔墨，半生辛苦文几篇。
　　才高可惜无人识，长安虽去每空还。
　　十年憔悴长途间；且同煮酒开心颜。
　　一嘲飞腾遂厥志，平尽人间不平事。
　　【雾树】
　　双扉破晓开，满目飞雾雪。庭树玉雕锼；砌草珠攒结。
　　望远不分明，迷离光皎洁。天地造化顷刻成，瑶草琪花不可名。
　　蓬莱瀛洲竟何处？恍疑身在玉京住。须臾雾尽白日见，满庭无路花零乱。
　　【寄张夫人】
　　知己真难得，深闺何处求？别来将十载；离思欲千秋。
　　落落空回首；星星已上头。何年重握手，洒泪话新愁？
　　【哭天佑】
　　四十始有子，娇弱不离怀。三年不能行，一旦归草莱。独坐空庭雨，使我心如摧。柔肠千百折，点滴欲成灰。安能学佛老，清静寂无为！
　　自尔归山邱，使我常悲辛。举箸思尔食；闻声思尔呻；拂枕思尔睡；睹器思尔陈。推之不能去，辗转泪沾巾。此身岂我有，上有垂老亲。挥泪强出户，安可不自珍！
　　【遥题陟庭叔《浮图》】
　　谁为叔写《浮图》？伯仲题咏如联珠。又见君子《浮诗》，移家欲住陌西山陲。岂为女子不解事，几番开图不我示？浮之图虽未瞩，浮之意亦已熟。但图富贵等浮，未写芝兰如水流。嗟予四十苦无子，终日凄凄不能已！虽无富贵萦心曲，犹有忧愁来梦里。安能如叔万事不关怀，流水浮任去来？
　　【雨後】
　　川原雨过客情酣，涤尽尘氛见远岚。落岸水声喧似瀑；隔溪山色碧於蓝。
　　浊醪藏得恰一斗；野菜挑来刚半篮。且喜晨餐犹可供，不须惆怅乐高谈。
　　【夏日山村即事】
　　小院独踟蹰，下窥见幽壑。山鸟任去来；野花自开落。
　　睡觉北窗下，日高帘影疏。爨馀容我懒；闲课侍儿书。
　　棋声出洞口；茗色浮碗面。长夏漫消除，小鬟问针线。
　　虚窗少人迹，心静梦亦闲。鸟声深树里，细碎落庭间。
　　头白未有子，寄居山之隅。辛苦教娇妾；殷勤侍病夫。
　　洞里人初起，窗前日尚低。黄莺未全懒，犹趁晓凉啼。
　　妆罢对明镜，白发已盈头。犹有少年心，问郎花开不？
　　貌丑羞临镜，才疏怕见人。只宜山谷里，岚峰自为邻。
　　【溪上】
　　雨晴天气爽，约伴采青芹。细草香侵袜；微波绿漾裙。
　　泉声如漱玉；峰势似奇。共憩桐阴下，罗衣染汗芬。
　　【九日赠良人】
　　寂寥孤馆逢重九，坐对黄花伴客寒。短萧骚羞落帽；壮怀磨灭懒弹冠。
　　文经百炼终须达；家已三迁尚未安。岂必上林无树借，知君性本爱山峦。
　　频年南北复西东，闷里登临眼暂空。两岸苍苔微雨後；半林红叶夕阳中。
　　新来有恨惟浇酒；老去无家尚转蓬。莫使繁霜侵客鬓，今朝且醉菊花丛。
　　【雨中有感】（时久客於外，梦熊新亡，归家为应龙完亲）
　　春阴漠漠雨丝丝，独坐深闺愁锁眉。客久归家翻似客；悲多逢喜转添悲。
　　夭桃堤外红将绽；弱柳门前绿欲垂。对此不堪思往事，小窗强读少陵诗。
　　【山村苦寂，门人杜谠言送菊至，喜成二律】
　　寂寥蓬户秋将尽，闷里欣闻送菊来。乍见黄英开笑口；急呼小婢破莓苔。
　　香侵冷袖身亲灌；影拂幽裙手自栽。从此东篱添逸韵，恰逢家酿熟新酷。
　　暂停刀尺饮疏篱，时觉寒香落酒卮。冷艳乍添新体态；幽芳不减旧丰姿。
　　能经岁月缘开晚；要耐风霜故放迟。怪得此花无俗骨，仙根原自少陵移。
　　【山行误人小道】
　　（行次谓从者曰：“此山有虎。”险峻绝少人迹，意必有虎；今竟不然。及出山，闻土人言，旬日前虎食数人，方知幸免，亦信馀言非过也）
　　峥嵘插霄汉，误入可如何？冲草缘山转；悬车跨水过。
　　壑深气重；林密虎踪多。出险惊魂定，堪怜鬓欲皤。
　　【寄从子应龙】
　　艰难绝不数仙霞，别汝南来到海涯。觉後涕痕双袖湿，梦魂畏险不归家。
　　【寄侄作肃】
　　艰辛历尽暂时安，万里相从侍伯鸾。官舍环山朝雾重；女墙临海夜潮寒。
　　才疏事简亲操易；德薄民蛮佐化难。若问罗源近消息，新诗寄与阿咸看。
　　【苦雨】
　　一自入春来，十日九阴雨。幸有一日晴，朝雾直至午。
　　阴气袭衣裾，湿潮浸肺腑。我本河北人，何能堪此苦。
　　君子久欲归，宦橐乏资斧。凄凄何时已，廉吏可为否？
　　【寄良人】
　　怜君客里重为客，使我愁侵复病侵。老去更添恩爱重；闷来不觉酒杯深。
　　暂时小别还成忆，如许离情已不禁。何日方归冰署内，齐眉举案两相斟？
　　【戏成口号】
　　只缘欲积且休钱，裙布钗荆似昔年。为问且休何处是？洋洋满纸派匀捐。
　　【黄莺儿四首】
　　一自到罗源：地当冲，百姓蛮，才疏最怕差难办。酒席怎添？公馆怎安？长随乌合难驱遣！苦无边，制差才过，又接道传单。
　　一自到罗源：送降人，备站尖，百般需索心无厌。鱼肉不鲜，使费要添，解官软弱谁能劝？苦无边，这番刚过，那起又来全。（颉刚案：疑是“缠”字）
　　一自到罗源：吏胥疲，册籍繁，差提饬锁真无遍。谁说你冤，那管你贤，文来总是言参办。苦无边，早知如此，後悔杀从前。
　　一自到罗源：仆思归，友欲还，清贫难过频兴叹。债主催钱，典衣过年，万民争颂中何干。苦无边，急来拍案，“谁教做清官”！
　　●二馀集附绣馀吟〔大名成静兰著〕
　　【春寒】
　　翠袖临风怯，虚窗晚乍晴。山深常积雪；春老尚无莺。
　　映日萝阴薄；穿篱蝶粉轻。锄花课小婢，书带逐阶生。
　　【中秋对月忆故园女伴】
　　佳节更新晴，开筵月倍明。碧梧流有影；玉露坠无声。
　　砧杵一时急；榆千里情。故园诸女伴，何日遂欢迎！
</div>
    <div class="pagination">
<a href="考信录_page61.html">上一页</a><span>...</span><a href="考信录_page57.html">57</a><a href="考信录_page58.html">58</a><a href="考信录_page59.html">59</a><a href="考信录_page60.html">60</a><a href="考信录_page61.html">61</a><span class="current-page">62</span><a href="考信录_page63.html">63</a><a href="考信录_page64.html">64</a><a href="考信录_page65.html">65</a><a href="考信录_page66.html">66</a><a href="考信录_page67.html">67</a><span>...</span><a href="考信录_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
