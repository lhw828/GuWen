<!DOCTYPE html>
<html>
 <head>
  <meta charset="utf-8"/>
  <title>
   七修类稿 - 第 25 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   七修类稿 - 第 25 页/共 28 页
  </h1>
  <div class="content">
   ●卷三十二 诗文类○意殊句同唐崔道融《题班婕妤》曰：“宠极辞同辇，恩深弃后宫；自题秋扇后，不敢怨春风。”曹邺《题庭草》曰：“庭草根自浅，造化无遗功；低回一寸心，不敢怨春风。”元陈自堂《题春风》曰：“着柳成新绿，吹桃作故红；衰颜与华发，不敢怨春风。”三诗句意相似，而工拙自异；首诗婉转含蕴，着题说到不怨处；第二诗婉转亦工，似无蕴藉矣；第三诗直致，全无唐人气味。若曰元诗巧而成唐晚风，信乎哉！
　　○感慨诗尝记刘后村诗云：“刮膜良方直万金，国医曾费一生心；谁知垂髻携篮者，也有盲人问点针。”又高骈诗云：“炼汞烧银二十年，至今身在药炉边；不知子晋缘何事，只学吹箫便得仙。”二作立意相同，借喻婉转，感叹不遇深矣。○颜鲁公诗宋李无悔，东坡友也，有《读颜鲁公碑》诗云：“平生肝胆卫长城，至死图回色不惊；世俗不知忠义大，百年空有好诗名。”予以“诗”字改“书”字，尤得其实。
　　○集句集句起于宋荆公、曼卿，可谓绝唱。予幼时尝见襄府纪善长乐载天锡维寿所著《群珠摘粹》，板镂浙藩，皆集唐、宋、元人之诗为律，对偶亲切，浑然天成，亦可影响王、石。今板毁矣，不知海内尚存否。又吾杭沈履德行，有集古宫词梅花等诗，今行于世，似不及于戴，然读之亦有宛然天成、全无斧凿痕者。后闻沈有《集古稿式》，分门摘句，先已排定起联结句，但临时咏何事，即攒成之耳。但不知戴亦如此否耶？今特录戴二律，用书于左，以见其工致。
　　《题诸葛孔明像》云：铁马云骓久绝尘，称吴称魏已纷纷；平生艰苦思兴汉，一段清真尽属君。自愿勤劳甘百战，莫将成败论三分；晴窗写罢《出师表》，目断西南日暮云。
　　《秋闺》云：“久病情怀偶自如，挑灯细读寄来书；苍茫岭海三年别，仿佛尘埃数字余。月坠檐牙人睡了，风生荷叶酒醒初；分明更想残宵梦，梦里频频却见渠。碧落香销兰露秋，银河依旧隔牵牛；清风未许同携手，好月那堪独上楼。归信几番劳远梦，愁心一倍长离忧；玉颜自古为身累，画向丹青也合羞。观此，真可谓化腐成奇，岂直雕虫小技而已耶？予每每羡之，尝集五言者亦庶几也；至于七言长篇，似亦难工。尝因顾都宪寄命集句，遂以四律赠之，人谓画出一东桥也。盖顾言峻行直，豪杰之士，每轻爵求养；又忤当道而为所劾，于瑛独有相知之雅焉。故四首皆实事也。今亦录于左：海内文章伯，如公有几人？直辞才不世，爽气见殊伦。处士祢衡俊，居官召伯邻；高名前后事，直取性情直。
　　帝念深分阃，殷忧遣使臣；白云常满目，落日恐行人。上疏乞骸骨，高堂有老亲；终能成大孝，用意始知神。
　　达人轻禄位，际遇复清朝；贝锦无停织，寒松竟后凋。本心如日月，来往任风潮；应笑灵均恨，何须强问。
　　相望东桥别，苍茫岁暮天；酒阑更鼓起，夜久烛花偏。别路千余里，从今又一年；虎头金粟影，怀德自潸然。
　　又李宪长嵩祥分巡山西时，四年之寇，一日擒绝。朝廷有金帛之赐焉，亦赠四律，次第其事云：戎马交驰际，疮痍府库贫；关河三晋路，门户几忧辛。杀气横千里，烽烟望五津；那堪正漂泊，回首一伤神。
　　寇虐动西垠，殷优遣使臣；十年不解甲，何日小康辰。前后徒言隔，驱驰丧我真；还闻献士卒，余孽尚纷纶。
　　飞檄亻宁文雄，登坛拜总戎；犒兵随拒后，诸将指挥中玉帐初鸣鼓，天山早挂弓；击辕歌至世，天地荷成功。
　　文武成功后，崇恩降紫宸；荣光披锦绣，赐予出金银；安石名高晋，廉颇出将频；无由睹雄略，聊尔一呻吟。
　　○化绵衣疏吴天，江西丰城人，寄食于杭东塘陈廷彩家，冬无衣絮，陈子蒙调之曰：“能作疏文，当为化主。”乃作疏曰：“伏以捉衿露肘，谁怜子夏之贫；冬暖号寒，可免昌黎之叹。含羞在己，贻笑于人；切念天，半生若蚁，一拙如鸠。身常苦饥寒，颇类吟诗之贾岛；志不在温饱，愧非及第之王曾。虽字颇能识而书颇能读，然寒不能衣而饥不能食。灞桥踏雪，难堪手足之凌兢；剡木乘舟，无奈身心之颤掉。邺侯万卷亦徒耳，范叔一寒如此哉！幸托身依桑柘之乡，而长者擅丝绵之利。深筐大箔，价轻千镒之黄金；温茧柔绵，色莹三冬之白雪。眼见之而忽热，心欲之而难言；既民胞物与之同然，岂推食解衣而不可。惠而好我，实为道谊之交；勉尔求人，不觉言辞之拙。分我一团和气，奈他千载岁寒。高谊难忘，服之于膺而佩之于背；众轻易举，与不伤惠而取不伤廉。袁安免僵卧于洛阳，师道不忍寒于郊祀。若肯结缘秀士，也胜布施山僧。十谒朱门，何谓满头之风雪；一吹邹律，顿回幽谷之阳春。遍告斯文，图成善事。谨疏。”陈氏父子遂劝习举子业，为之占籍仁和。后膺甲子乡荐，而陈氏之门，自是无之迹矣。
　　○茅浦诗“鄹县城东有旧祠，冕旒遗像俨容仪；母贤昔著三迁教，子圣今为百世师。故里尚存羞俎豆，新碑还刻断机丝；焚香拜手登车去，千古无忘义利辞。”此鄹县孟子祠碑诗也，乃建文时泰兴茅讠甫所作。讠甫字大芳，后死节靖难，观结句，已可占知为人。今世止知其字，虽志亦然。闻碑已铲去年号，余字似亦有损，吾友曹进士过而录回，予特置稿。
　　○杨柳枝杨柳枝，即古折扬柳枝义也。本歌亡隋之曲，故陈子昂有诗云：“万里长江一带开，岸边杨柳几千栽；锦帆未落干戈起，惆怅龙舟去不回。”刘禹锡曰：“扬子江头烟景迷，隋家宫树拂金堤；嵯峨犹有当时色，半蘸波中水鸟栖。”又韩琮云：“昌乐隋堤事已空，万条犹舞旧春风。”晋和凝云，“万枝枯槁怨亡隋，似吊吴台各自垂”是也。
　　后白居易有爱妓樊素善歌，小蛮善舞，故尝为诗曰：“樱桃樊素口，杨柳小蛮腰”。年既高迈，小蛮方丰艳，乃作《杨柳枝辞》以托意曰：“一树春风万万枝，嫩于金色软于丝；永丰西角荒园里，尽日无人属阿谁？”及宣宗朝，国乐唱是辞，帝问谁制？永丰在何处？左右具以对。时永丰坊西南角园中，有垂柳一株，柔条极茂，因命使取二枝植禁中。居易感上知名，且好尚风雅，又作一章云：“一树飘残委泥土，双枝荣耀植天庭；定知玄象今春后，柳宿光中添两星。”故后卢贞等和其题曰：“一树依依在永丰，两枝飞去杳无踪；玉皇曾采人间曲，应逐歌声入九重。”刘禹锡曰：“塞北梅花羌笛吹，淮南桂树小山词；请君莫奏前朝曲，听唱新翻杨柳枝。”此自是为白氏杨柳枝而作也，今人浑为一题，莫知其故。而六朝乐府收之，亦不辩也；不然，乐天之前，已有其诗可知矣。
　　及唐人咏此题极多，偶尔记忆，因录出其一韵者，置之于左，庶可以见先贤用意之工拙也。刘禹锡诗云：“花萼楼前初折时，美人楼上斗腰肢；如今抛掷长街里，露叶如啼欲恨谁？城外西风吹酒旗，行人挥袂日西时；长安陌上无穷树，惟有垂杨管别离。”白居易曰：“红板桥边青酒旗，馆娃宫暖日斜时；可怜雨歇东风定，万树千条各自垂。”韩琮曰：“枝头纤腰叶斗眉，春来无处不成丝；灞陵原是多离别，少有长条拂地垂。”温庭筠曰：“陌上河边千万枝，怕寒悉雨尽低垂；黄金穗短人多折，已恨东风不展眉。”杨巨源曰：“江边杨柳绿烟丝，立马烦君折一枝；惟有东风最相惜，殷勤更向手中吹。”然当时传诵，惟刘、白为最。而晚唐薛能又谓：“刘、白之句，虽有才思，似太拘僻，且宫商不高，遂作十九首以压之。”今亦举一韵者二首，以见工拙：“潭上江边弱々垂，日高风静絮相随；青楼一树无人见，正是女郎眠觉时。”又曰：“刘白苏台总近时，当时章句是谁推？纤腰舞尽春杨柳，未有侬家一首诗。”其妄自尊大如此，以今较之，岂能追刘、白酝籍之万一耶？
　　又古《折杨柳行》可谓甚古，谢灵运尝一作之，余不多也。复有《月节折杨柳》，虽是古辞，则似近于唐人意矣。
　　○杨太后宫词“瑞日瞳散晓红，乾元万国佩丁东；紫宸比使班才退，百辟同趋德寿宫。”“元宵时雨赏宫梅，恭请光尧寿圣来；醉里君王扶上辇，銮舆半仗点灯回。”“柳枝挟雨握新绿，桃蕊含风破小红；天上春光偏得早，嵯峨宫殿五云中。”“溶溶太液碧波翻，云外楼台日月闲；春到汉宫三十六，为分和气到人间。”“晓窗生白已莺啼，啼在宫花第几枝？烟断兽炉香未歇，曲房朱户梦回时。”“一帘小雨怯春寒，禁深沉白昼间；满地落花红不扫，黄鹂枝上语绵蛮。”“上林花木正芳菲，内里争传御制词；春赋新翻入宫调，美人群唱捧瑶卮。”“海棠花里奏琵琶，沉碧池边醉九霞；禁融融春日静，五云深护帝王家。”“后院深沉景物幽，奇花名竹弄春柔；翠华经岁无游幸，多少亭台废不修。”“天申圣节礼非常，躬率群臣上寿觞；天子捧盘仍再拜，侍中宣达近龙床。”“水殿钩帘四面风，荷花簇锦照人红；吾皇一曲薰弦罢，万俗冷冷解愠中。”“绕堤翠柳忘忧草，夹岸红葵安石榴；御水一沟清彻底，晚凉时泛小龙舟。”“薰风宫殿日长时，静运天机一局棋；国手人人饶处着，须知圣算出新奇。”“宫殿钩帘看水晶，时当庚伏炽炎蒸；翰林学士知谁直，今日传宣与赐冰。”“云影低涵柏子池，秋声轻度万年枝；要知玉宇凉多少，正在观书一夜时。”“琐窗宫漏滴铜壶，午梦惊回落井梧；风递乐声来玉宇，日移花影上金铺。”“凉生水殿乐清游，钓得金鳞上御钩；圣德至仁元不杀，指挥皆放小池头。”“凉秋结事斗尖新，宣入球场尚未明；一朵红云黄盖底，千官下马起居声。”“秋高风动角弓鸣，臂健常嫌斗力轻；玉陛才传着御箭，中心双中谢恩声。”“思贤梦寝过商宗，右武崇儒治道隆；总揽权纲求治理，群臣臧否疏屏风。”“用人论理见宸衷，赏罚刑威合至公；天下监司二千石，姓名都在御屏中。”“家传笔法学光尧，圣草真行说两朝；天纵自然成一体，漫夸虎步与龙跳。”“泛索坤宁日一羊，自从正位控辞章；好生躬俭超千古，风化宫嫔只淡妆。”“击鞠由来岂作嬉，不忘鞍马是神机；牵缰绝尾施新巧，背打星球一点飞。”“宫槐映日翠阴浓，暑署应难到九重；节近赐衣争试巧，彩丝新样起盘龙。”“角黍冰盘装，酒阑昌蜀泛瑶觞；近臣夸赐金书扇，御侍争传佩带香。”“一朵榴花插鬓鸦，君王长得笑时夸；内家衫子新翻出，浅色新裁艾虎纱。”“帘幕深深四面盘，清和天气漏声迟；中宫阁里催缫茧，要趁亲蚕作五丝。”“岁岁蚕登麦熟时，密令中使视郊圻；归来奏罢天颜悦，喜阜吾民鼓玉徽。”“小样盘龙集翠裘，金羁缓控五花骝；绣旗开处钧天奏，御捧先过第一筹。”右词予家所藏，后有洪武己未凌云翰跋，跋云：“宫词五十首，乃宁宗后所撰，理宗所书，有印‘幸坤宁秘玩’六字，与臣杜思忠摹刻六字。今亡二十首，他日得其全补之。”按《宋史》：杨后涉书史，知古今。此词为后所作无疑，但理宗子书母诗，不应用秘玩图书；而“幸”字或者“辛”字，理宗或是宁宗也。后人录讹，凌氏亦欠跋明耳。今并录之于稿。呜呼！此诗在元已亡其半，今不录出，湮没必矣，并记。凌云翰字颜，钱塘人，住湖墅，元之贡士也。
　　○和杜《秋兴》子美《秋兴》八首，诚冠绝古今之句，世言和者，只不自知而徒取效颦之诮。余友四明洪贯，字唯卿，尝为崇化令，素以吟咏自夸，晚年致政。群友戏曰：“汝能和杜《秋兴》，则吾辈当倾囊为君一醉也。”洪一夜吟成，人咸以为句格切肖，真有神助，不免于无病呻吟之诮，实出人人也，因录于左，庶不泯其才：其一：时落千山瘦尽林，峰尖如剑列森森；海沙郭索饥呈穗，庭砌蜉蝣出俟阴。弟妹存亡千里月，江湖风雨十年心；无端触目伤怀事，况复频添梦后砧。其二：剑阁西连鸟道斜，上皇今喜到中华；题情诗寄沟中叶，卖卜人看海上槎。霜冷玉楼思旧帐，月明胡骑泣寒笳；秋来怀抱偏难遣，城上芙蓉又着花。其三：岁月能消几局棋，白头空作楚囚悲；庙堂筹策非吾望，湖海疏狂似旧时。三辅关中围未解，六龙天上驾还迟；荒原战骨知多少，精爽谁无故里思。其四：金殿笼香绕博山，鸾舆隐隐出花间；丹青日照麒麟阁，钟鼓声严虎豹关。海岳有灵裨圣治，华夷无路动天颜，五云影里帘开处，几忆趋跄到从班。其五：山川震荡日无晖，尽道将军智力微；暂喜崤函鼙鼓息，又闻河洛战尘飞。于今世事知谁在，老我人情与俗违；江上草堂风雨恶，饭盘端不待鱼肥。其六：西风吹浪打船头、白露寒凋玉树秋；金甲宝刀千骑老，紫薇黄阁几人愁。关河梦逐帘前燕，烟水情忘海上鸥；王粲近来消瘦尽，强携书剑客南州。其七：文皇身建救时功，四裔咸归覆畴中；西幸鸾舆悲险道，东还龙&lt;页&gt;逐膻风。一身贫病头将白，三月天山火尚红；江畔秋云无限思，强歌巴曲醉巴翁。其八：御沟流水带逶迤，粉黛三千映月陂；寒露不凋三秀草，野禽飞上万年枝。将军书报降王死，河汉星看织女移；乡梦秋来频到阙，分明龙衮玉端垂。○古诗今对山阴正郎高居贤台，一日，会于友人金茂之家，言尝出差云、贵间，其地绝不知诗。因遇透才，即试一对，以古之时值暮春，则曰：“马踏红尘风力软”，众果无对者，余思自亦莫对。金曰：“吾有一对，惜乃古诗。”高以为戏，金曰：“‘鸡鸣紫陌曙光寒’，岂非天生对乎？”众客抚掌。金尝有“乾坤圣世空搔首”，久亦未对，予以“云雨巫山枉断肠”对之。又金课生徒一对曰：“人间自古无仙骨，池上于今有凤毛。”皆旧诗今对，天生而成。昔人有云：“天下无做不得之文字，惟有对不得之对。”观今高、金二群之句，又可见世未尝无无对者之对也。○凯风寒泉卷钱塘郁士端，才能博雅，尝为县佐，好书画。余家世契，幼时见所藏有王维辋川图、钱选草虫图、戴进春晓图，皆冠绝古今名笔，并此望云正已、水天一色、城东别墅，共名十爱，其三，予忘之矣。郁没而十图入于郎仁宝之父大亨，大亨没而亡不知所。嘉靖癸未，仁宝复获此四图，然皆散碎零落，仍以装潢并为一轴，粘涤楼题其首曰：“凯风寒泉”，以寓有贤外孙之意。俾余跋之。予以各图虽天地间尤物，人得人失，公世玩好，复何计焉？盖此四图，又皆当时名公钜卿注意发扬，特为士端者，故若阴有鬼神呵护之，复归仁宝。呜呼！郁没而郎守之，郎失而今复之，殆五十年余矣。旧图宛然，岂非神人狮子之类欤？呜呼！郁氏子孙微矣，而仁宝方以文章名世，故不复于郁而复于郎，又非荆璞和氏之遇也欤？噫！物固有数也。余自幼见，至今三百甲子，而复得题名其末，亦数也。感叹再三，书以入吾仁宝芸阁。右跋乃宪副徐汝容先生之笔；曰涤楼者，吾师侍御粘美中之号；其卷之诗文，皆一时名公所作。其事之奇，不能尽述也，故录其跋云。○诗异出处“重名清望遍华夷，恐是神仙不可知；一举首登龙虎榜，十年身到凤凰池。庙堂只是无言者，门馆长如未贵时；除却洛京居首外，圣朝贤相复书谁？？世多诵颔联而不知作者。旧尝闻乃宋刘昌言上蒙正之诗也，《事文类聚》又云：“张虞登进士第一题兴国寺壁曰：‘一举首登龙虎榜，十年身到凤凰池’。有人续云：‘君看姚晔并梁固，不得朝官未可知’。后果如言。”未知孰是，意张写刘诗，亦未可知耳。
　　○张天锡张锡，字天锡，别号海观，钱塘人也。天顺壬午领乡荐。春闱不偶，授山西大同府应州山阴县教谕，天资俊拔，下笔成文，诚八叉七步之才也。其豪放飘逸，则鲸吞海吸。而青楼红粉、名公钜卿争相迎递，远近无不知其名者。惜未大成而卒，至今人传之。家尝有竹数竿，作亭其间，名曰：“医俗”，因记之以颜于亭。然其文虽近谑，亦足致理，今举此可知其余也。
　　记云：“余退闲之志，既不可医，乃挂冠神武门，几二十衤异；既而作老圃于家，种数十个，皆着鞭持节，因作小亭于其间，为柱六，覆以茅，取穷朴之意。坐于是亭，则清声戛玉，医耳之喧嚣；幽香细细，医鼻之铜臭；柯叶如翠，医目之蜃楼；笋供茶馔，医口之垂涎；虚心劲节，又可以医夫自满而失守者。因取坡老诗名之曰“医俗亭”。噫！自非圣人，孰无病？病非六淫，医非卢、扁，病各有医。故医贪夫以财，医夸夫以权，医好名之人以美誉，医好色之人以美女，而总医诸俗，则必于此亭焉。世有高梁画栋，而主人则俗者，何不一过此亭。然卢医不自医，何也？不能医泉石膏盲。”吁！观于此文，则麒麟楦、没字碑，可同也哉。
　　○凤山休暑贯云石，元功臣阿里海涯之孙，名小云石海涯，号酸斋。生而神彩秀异，膂力绝人，及长，折节读书，遂仕为翰林侍读学士。后称疾还江南，卖药于吾杭，人无识者，尝休暑凤凰山。有诗云。“路隔苍苔卒未通，泉花如发玉；蚊浮海近云窗湿，蚊怯山寒葛帐空。高枕不知秋水上，开门忽见暮帆乐；物华万态俱忘我，北望惟心一寸红。”又临终作辞世云：“洞花幽草结良缘，被我瞒他四十年；今日不留生死相，海天明月一般圆。”洞花、幽草，乃妾名也。予旧有其集，诗不满百，前律所未载也。今北山栖云庵，乃藏修之所。
　　○东海题壁华亭张东海汝弼，雅善作草书，诗有高致，虽历官粉署，而声华籍甚。玉署不能容，遂出守南安。南安，小郡也，以张故为名邦。朝觐至京师，因访于学士之宅。学士方有客，且轻郡守之名，却而不见，不知其为张也。东海题其壁，有“始知东阁先生贵，不放南安太守参”之句，拂袖而去。学士出见之，懊悔弗及，明日追之，已行矣。
　　○箕诗改红白尝有人召仙，请作梅花诗，仙箕遂写：“玉质亭亭清且幽”，其人云：“要红梅者”。即承曰：“着些颜色点枝头；牧童睡起朦胧眼，错认桃林去放牛。”又一箕题鸡冠花诗亦如此，改其诗云：“鸡冠本是胭脂染，洗却胭脂似雪妆；只为五更贪报晓，至今犹带一头霜。”
　　○虎歌弘治初，钱塘安溪山多虎患，县令猎人捕之。一日而获三虎，县令献于镇守。镇府喜，加以美言奖之，然令实贪墨者焉。时有府办俞鸣玉，善谑，戏作诗嘲曰：“虎告使君听我歌，使君比我杀人多；使君若肯行仁政，我自双双北渡河。”亦得诗人之意焉。
　　○东坡孤鸿词东坡在黄州，作《卜算子》，山谷以为不吃烟火人语，至今传诵。其词云：“缺月挂疏桐，漏断人初静，时见幽人独往来，缥缈孤鸿影。惊起却回头，有恨无人省，拣尽寒枝不肯栖，寂寞沙汀冷。”予谓句则极精，托意深远，似不可以易解也。后见《词学筌蹄》解云：“缺月，刺明微也；漏断，暗时也，幽人，不得志也；独往来，无功也；惊鸿，贤人无所自，遂不安也；回头，爱君不忘也；无人省，君不察也；拣尽寒枝不肯栖，不偷安于高位也；寂寞吴江冷，非所安也。”以为得旨。但意鸿不木栖，今曰拣尽寒枝，未免背理，不若易枝芦耳。每每语人，人以予为是。
　　昨读《野客丛书》，方知所以，乃东坡在惠州白鹤观所作。惠有温都监女，颇有姿色，年十六而不肯聘人；闻坡至，相邻，温谓人白：“此吾婿也。”一夜，坡吟咏间，其女徘徊窗外；坡觉而推窗，则女逾垣而去。坡物色得其详，正呼王说为媒，适有过海之事，此议少寝。其女不久卒，葬于沙滩之侧。坡回，闻之怅然，故为此词也。
　　又隋李无操有《鸿》诗曰：“夕宿寒枝上，朝飞空井中。”似亦有木栖矣，自愧读书不多也。然又思东坡之事已矣，朱子解易，亦曰鸿不木栖，或得平柯，则可以安。今诗止用一“枝”字，终碍理耶。丛书无刻板，录之。
　　○咏蜻蜓王振鹏，元世祖时人，善诗画，仁宗赐号孤云处士。予幼时见有蜻蜓诗画卷于里中旌德观，诚妙笔也。诗有黍离之哀，想宋季之遗黎，其卷多名人题识，今亡矣。今以记忆者录之于左。其自题《蜻蜓》诗曰：“露凉芳草晓风吹，纱翼轻明水影欹；莫便临平山下去，眼睛双眩碧琉璃。”末二句意其写图之时，必伯颜驻师皋亭之日，不忍故国垂亡而虏骑之觇杭，得诗人之比也。故和者云间张耳云：“翠华销尽厉犭彖吹，四翼低飞两眼欹；秋水藕花摇落久，也愁点碎碧琉璃。”嘉禾周鼎云：“蜻蜓偷眼藕花风，满地胡尘遮汉宫；怨入孤臣诗画里，百年遗墨洒啼红。”张世鸣云：“花落清明阵阵风，临平山下旧行宫；蜻蜓不管兴和废，犹掠残香觅怨红。”平湖潘实云：“不随沙鸟度凉风，款款孤飞过旧宫；十里湖山依旧在，野莲无主向谁红？”仁和夏时云：“晓起胡尘涨满天，眼愁侧视吓腥膻；飞来小影风蒲外，红藕花开不及前。”仁和刘邦彦云：“舞风点水得人怜，转盼双睛碧玉圆；莫向临平山不过，藕花风景不如前。”



　　●卷三十三 诗文类○重作柏梁体唐景龙四年正月五日，中宗移仗蓬莱宫，御大明殿，会吐蕃骑马之戏，因重为柏梁体联句一首。诗云：大明御宇临万方，顾惭内政翊陶唐，鸾鸣凤舞向平阳，秦楼鲁馆沐恩光，无心为子辄求郎，雄才七步谢陈王，当熊让辇愧前芳，再司铨管恩可忘文江学海思济航，万邦考绩臣所详，著作不休出中肠，权豪屏迹肃严霜，铸鼎开岳造明堂，玉醴由来献寿觞。呜呼！此中宗所以点筹于后也。柏梁之作，君与臣下而已，未闻后与公主、昭容可与也。太宗作宫词，使虞世南和之，而虞尚以体非雅正，不奉诏。今君臣后妃外及夷人，杂然赓酬，恬不为怪，不知当时何无世南者也。
　　○巾诗正德中年，京都士人忽焉以巾易帽，四方效之。然巾本古冠服也。一时变更，自觉骇异；况贩夫走卒，亦有戴之者，以其价廉易办耳，殊可恶也。于是予有俚语四句，以咏人人。俚曰：“忽出街衢不奈看，今时人物古衣冠；望尘走俗人心厌，况又庸人戴一般。”友人孙体时，一日戴巾来访，恐予诮之，途中预构一绝。予见而方笑，孙对曰：“予亦有巾之诗，君闻之乎？”遂吟曰：“江城二月暖融融，折角纱巾透柳风；不是风流学江左，年来寒马不生宗。”二人相对一笑。孙善诗、字，杂作尤佳，一时有声场屋，惜不能一第而卒。
　　○唐为晋讳晋史中台星坼时，以为大异，张华等应其祸；唐太宗《咏司马彪续志》却云“政宣竹律知，时平玉条备。”岂非唐为晋讳耶？
　　○诗文论于肃愍是非窃论程篁墩作《于肃愍旌功录叙》有曰：“当景帝之不豫也，公与廷臣上疏请复宪庙于东宫，期必得请乃已。疏再上，至厥门，而石亨等以是夕奉迎英庙于南宫，复位改元。用大学士徐有贞策，即诬公等以大逆，下之狱。给事中王镇等为之廷劾，至言臣等与于某誓不同朝，左都御史萧维祯等为之廷鞫，则谓于某等意欲迎立外藩，以危宗社。奏上，英庙持之，而有贞进曰：‘非此，今日之事为无名！’由是议决。盖国史所书。炳如日星，而天下之所共闻者也。呜呼！自昔权奸将有所不利于忠勋之臣，则必内置腹心，外张羽翼，蛇盘鬼附，相与无间，而后得以逞焉。若汉太尉李固之死梁冀，宋丞相赵汝愚之死韩胄，与肃愍公之死石亨，一也。夫以胡广京镗执政，而马融为之草奏，李沐为之疏诋，司刑之臣又相与文致之，而后衣冠之祸成。故窃以为肃愍公之死，虽出于亨，而主于柄臣之心，和于言官之口，裁于法吏之手，不诬也。首祸之罪，则通于天矣！春秋讨贼，必先党与，亦乌可缄默而自异于孔氏之家法哉！”此段可谓得当时事情之实，而断之明决也。
　　李空同为《于公祠堂记》，有曰：“予观今人论肃愍公事，未尝不酸鼻流涕焉，盖伤为臣不易云。夫事莫大于君出、虏入、排迁、主战，四者旦夕之势，而存亡之判也。乃今人议则异是。或见鲍庄事，辄曰：‘夫葵犹能卫其足，然独不思勇士不忘丧其元乎？’孟子曰：‘所欲有甚于生者，故生而有所不用也。’然将军蠡、留侯良，功成身退，天下两高焉。此又何焉？呜呼！难言乎，难言乎。岂所谓计免者非忠，贪盛者，违智坎？而贼酋拥太上皇于大同城下，勒降也。大同人登城谢曰：‘赖天地宗社之灵，国有君矣！’至宣府城下，宣府人登城谢曰：‘赖天地宗社之灵，国有君矣！’至京城下，京城人又谢曰：‘赖天地宗社之灵，国有君矣！’于是公言曰：‘岂不闻社稷为重，君为轻，斯言也！’事以之成，疑以之生者与？且太子之易，南宫之锢，二者有能为公恕者否耶？公有不如意，辄拊膺忿曰：‘此一腔血竟洒何地！’闻其言，孰非酸鼻流涕者而独咎予也？呜呼！伤乎。伤乎。”此段可谓既能明于之功与心，又能推原致祸，反复变化，文益奇而公益崇，读之真为酸鼻也。不知《文刺史漫抄》云：锢南宫，易太子，为公之罪。予已辩之矣。近时郑继之诗又曰：“虽重获罪戾，社稷功不小。”不知何罪戾耶？可笑，可笑。
　　○杜韦娘“高髻云鬟新样妆，春风一曲杜韦娘；司空见惯浑闲事，恼断苏州刺吹肠。”此诗《唐宋遗史》以为刘禹锡罢苏州，过杜鸿渐饮，醉宿传舍。既醒，见二妓在侧，惊问之，曰：“郎中席上与只空诗，因遣某来。”问何诗，答以前诗。《唐诗纪事》亦曰：禹锡赴吴台，扬州大司马杜鸿渐命妓侍宴。《类聚》又以为韦应物过鸿渐之事。予意刘禹锡、韦应物皆为郎中，皆刺史苏州，但鸿渐未尝为司空，且大历四年死矣；韦在苏州，乃贞元间，去杜死日廿余年；刘在苏州，元和间，又远矣；韦、刘且不论，决非鸿渐必然。考之元和间，杜佑为淮南节度，正扬州之地，工部侍郎之升也，必误写为杜鸿渐。否则为白乐天，正与韦、刘同时，又皆狎浪诗酒者也。
　　○啄木啄木，本名{列鸟}也，俗称啄木，《异物志》谓大如雀，喙与足背绵青色。今所见相符，但形大于雀，而时有红嘴者。及见王元之诗曰：“淮南啄木大如鸦，顶似仙鹤堆丹砂”，则形色又异之矣。后读《尔雅翼》，方知有两种：大者顶有红毛，谓之山啄木；然以青色者为主，故《内经》载：青绿之羽虫是也。魏野咏曰：“千林蠹如尽，一腹馁何妨。”马道曰：“不顾泥丸及，惟贪得食多。”乃一戒贪而一言材，亦各寓意之不同，皆得诗人规讽之情。
　　○野牛蝉声宋方圭好以诗讥人。一日，宋庠宴客于平山堂，圭谈诗不已，偶见野牛就木挨痒，宋因曰：“野牛恃力狂挨痒”，有客对曰：“妖鸟啼春不避人”，圭几与殴。不久，圭有连坐之祸，又诗客陆某出言无忌。一日，与客同宴，偶尔闻蝉，使客咏之，客曰：“绿阴深处汝行藏，风露从来是稻梁；莫倚高枝纵繁响，也应回首顾螳螂。”自是其人少戢，后乃善终。予思近多此辈，不以陆为法，方为戒，鲜不仆也。
　　○左国几开封举人左国几妹夫不怜其妹，取妓以充后房。一日，妓逃，而左作诗嘲之，诗云：“桃叶歌残事可伤，家池莫养野鸳鸯；闭门连日春容减，仍对无盐老孟光。”世传诵之。予以诗则妙矣，乃狎语也，在左为之，不当。
　　○瞿宗吉吾杭元末瞿存斋先生，名佑字宗吉，生值兵火，流于四明、姑苏。明《春秋》，淹贯经史百家，入国朝为仁和山水，历宜阳、临安二学。寻取相藩，藩屏有过，先生以辅导失职，坐系锦衣狱，罪窜保安为民。太师英国张公辅起以教读家塾，晚回钱塘，以疾卒。所著有《通鉴集览镌误》、《香台集》、《剪灯新话》、《乐府遗音》、《归田诗话》、《兴观诗》、《顺承稿》、《存斋遗稿》、《咏物诗》、《屏山佳趣》、《乐全稿》、《余清曲谱》，皆见存者，闻尚有《天机云锦》、《游艺录》、《大藏搜奇》、《学海遗稿》，不可复得也。予家又有《香台续咏》、《香台新咏》，各一百首，皆亲笔有序，观此，则所失尤多也。昨因当道欲得先生事实书集，询之子孙，所答十止二三，志铭亦亡之矣，因述其梗概。又尝闻其《旅事》一律云：“过却春光独掩门，浇愁漫有酒盈樽；孤灯听雨心多感，一剑横空气尚存。射虎何年随李广，闻鸡中夜舞刘琨；平生家国萦怀抱，湿尽青衫总泪痕。”读此亦知先生也。噫！
　　○荆叔诗《唐诗正声》载：荆叔《题慈恩寺塔》诗云“汉国山河在，秦陵草树深；暮云千里色，无处不伤心。”予尝以此诗于塔无相涉，后闻终南山有小白石处，刻一诗，足有唐风，字乃晋体，深五七分，惜无名也，传其句，又是前诗。及读《唐诗纪事》，而此诗亦曰题塔，又系于无名之下，但又注曰：“不知何人题名荆叔。”予复疑之，因考姓氏诸书，并无荆叔之名，而《纪事》可谓收唐人能诗者尽矣，所以复注如此，此特好事者伪名偶写此诗于塔。高秉不考，而遂编入于《正声》必矣。昨会史乾用，云亲乾用，见此诗于慈恩塔，果小白石，字刻如前所闻，在塔之顶，并无人名。然后方知前诗必题终南者，好事者凿移于塔，如孟东野《咏蔷薇》之石，今移于史给事家也。
　　○和诗今人但知和诗，不知义有三焉：依韵和之，谓之次韵；或用其题，而韵字同出一韵，谓之和韵，如张文潜《离黄州诗而和杜老玉华宫诗》是也；用彼之韵，不拘先后，谓之用韵，如退之《和皇甫陆浑山火》是也。然唐以前亦未闻也，必有赓焉，意兴而已。观《文选》何劭、张华、二陆、三谢诸人赠答，是可知矣。就使子美不过如是，如高适《寄杜》云：“草玄今已毕，此外更何求？”杜则曰：“草玄吾岂敢，赋或似相如。”杜《送韦迢》云：“洞庭无过雁，书疏莫相忘。”迢则曰：“相忆无南雁，何时有报章。”杜又云：“虽无南去雁，看取北来鱼。”惟元、白二公，多有次韵，陆、皮则盛之矣，至宋苏、黄辈，唱一赓十，甚则全集，如苏和陶是也。
　　嗟人！诗以道性情，一拘韵脚，纵有高义，或不能用，况短于才者乎？且如东坡天纵，在惠州《寄邓道士》诗，即次韦苏州《寄全椒山中道士》韵，时事尚不同也，庶或可展其才，然拘之即有工拙。韦云：“今朝郡斋冷，或忆山阴客；涧底束荆薪，归来煮白石。欲持一樽酒，远慰风雨夕；落叶满空山，何处寻行迹。”苏曰：“一杯罗浮春，远饷采薇客；遥知独酌罢，醉卧松下石。幽人不可见，清啸闻月夕；聊戏庵中人，空飞本无迹。”观此二诗，已觉有性勉之别；至于韦结二句，先辈以为非复言语思索可到，出自天然，若有神功，然则苏结安能及之？○于肃愍诗于肃愍公谦为兵部侍郎，巡抚河南、山西时。一日，遇恶客劫舟，遍搜行囊，更无贵重于腰间金带者，盗亦不忍取去。及还朝，并无一物馈送，自作一诗云：“手帕蘑姑及线香，本资民用反为殃；清风雨袖朝天去，免得乡闾话短长。”噫！此人之不可及而后功业之如天也。
　　○胡王咏女史诗国初海宁胡虚白，号斗南。正统间，钱塘王致道号兰野，皆一时诗人。集未见也，尝见其《咏女史》之诗，今各录其一题者二首，余可知也。胡《题杨妃教鹦念心经》诗云：“春寒卯酒睡初醒，笑倚东窗小玉屏；早悟眼前空是色，不教鹦鹉念心经。”王《题杨妃》云：“禁苑养骄儿，儿骄母命危。褒斜山路险，不似在宫时。”胡《题绿珠坠楼》云：“花飞金谷彩云空，玉笛吹残步障风；枉费明珠三百斛，荆钗那及嫁梁鸿。”王云：“主难因妾起，妾心安肯违；身心金谷土，魂作彩云飞。”冲雅规刺，皆有诗人余意。
　　○仟佰前汉《食货志》曰：“亡农夫之若，有仟佰之得。”颜注：“仟谓千钱，佰谓百钱。”《文字音义》又曰：“仟谓千人之长，佰谓百人之长。”此仟佰说钱、说人。《汉志 元帝纪》曰：“出入阡陌。”师古曰：“阡陌，田间道也。南北曰阡，东西曰陌。”此阡陌又从阜矣。然《汉志》又曰：“商君坏井田，开仟佰。”而《陈胜传》赞曰：“蹑足行伍，俯仰阡陌。”则说田处又从人，说人处又从阜。考之《韵会》：仟字下仟佰之得通作阡，陌字下市中街亦曰陌，通作佰，则是古字从人、从阜通用之也。昨读《玉篇》，于人部则载钱于行伍之仟佰，于阜部则载田之阡陌，似较《韵会》又明白。
　　○诗字不稳郑谷《咏鹧鸪》曰：“雨昏青草湖边过”，尝读《埤雅》，鹧鸪最恶湿，天阴即以木叶被身，安有雨昏时而尚于青草湖边飞耶？又如林逋之《草泥行》，“郭索云木叫钩”，对则佳矣，不知鹧鸪未尝木栖也。雍陶《咏鹭鸶》曰：“立当青草人先见，行傍白莲鱼未知。”在当时，冯明道辈举此为陶警句。予以易过“行”、“立”二字，尽有理趣。盖行于青草，必是鹭矣；立傍白莲，鱼安知是鹭耶？否则人远视亦未知为鹭鸶，而行动鱼不知耶？又如张仲达之“沧海最深处，鲈鱼衔得归。”嘴脚何长也？李商隐《锦瑟》诗云：“锦瑟无端五十弦”，五十弦自有故也，岂谓无端？辩证类已言矣。此皆显名之诗，碍理有如此，诗岂易作耶！
　　○赵武孤儿事予尝辩明赵武之事，苟不见《春秋》二传，《史记》诸文于前，观者以前日之言为主，一时尚疑特并录于左：《史记 晋世家》曰：十七年，诛赵同、赵括，族灭之。韩厥曰：“赵衰、赵盾之功，岂可忘乎？奈何绝祀！”乃复令赵庶子武为赵后，复与之邑。《史记 赵世家》曰：晋景公时，赵盾卒，子朔嗣，朔娶晋成公姊。屠岸贾者，始有宠于灵公，至景公之三年，贾为司寇，乃治灵公之贼。遍告诸将曰：“盾虽不知，犹为贼首。以臣弑君，子孙在朝，何以惩罪？请诛之。”韩厥曰：“灵公遇贼，赵盾在外，吾先君以为无罪，故不诛。今诛其后，非先君之意。妄诛谓之乱臣，有大事而君不闻，是无君也。”贾不听。韩厥告赵朔趋亡，朔不肯，曰：“子必不绝赵祀，朔死不恨。”厥许诺。贾擅与诸将攻赵氏于下宫，杀赵朔、赵同、赵括、赵婴齐，灭其族；朔妻有遗腹，走公宫匿，朔客公孙杵臼谓朔友程婴曰：“胡不死？”程婴曰：“朔之妇有遗腹，幸而男，吾奉之；即女也，吾徐死耳。”居无何，而朔妇生男。屠岸贾闻之，索于宫中。夫人置儿裤中，祝曰：“赵宗灭乎，若号；即不灭，若无声。”及索，儿竟无声。已脱，程婴谓公孙杵臼曰：“今一索不得，后必且复索之，奈何？”杵臼曰：“立孤与死孰难？”程婴曰：“死易，立孤难耳。”杵臼曰：“赵氏先君遇子厚，于疆为其难者；吾为其易者，请先死。”二人乃谋取他人婴儿负之，衣以文葆，匿山中。程婴出，谬谓诸将曰：“谁能与我千金，吾告赵氏孤处。”诸将许之，随攻公孙杵臼。杵臼谬曰：“小人程婴，昔下宫之难，不能死；与我谋匿赵孤，今又卖之乎！”诸将遂杀杵臼与孤儿，以为赵氏孤已死。然赵氏真孤乃在，程婴卒与俱匿山中。居十五年，韩厥具以实告，于是景公乃与韩厥谋，召赵氏孤儿，匿之宫中，名曰武。诸将入问疾，景公因韩厥之众，以胁诸将而见赵孤，请将曰：“昔下宫之难，屠岸贾为之，矫以君命，微君之疾，群臣固且请立赵后；今君有命，群臣之愿也。”于是召赵武、程婴，遍拜诸将，遂攻屠岸贾，灭其族。后与赵武田邑如故。《春秋》经曰：晋杀其大夫赵同、赵括。
　　《左传》曰：晋赵庄姬为赵婴之亡故，谮之于晋侯曰：“原屏将为乱，栾为征。”六月，晋讨赵同、赵括。武从姬氏畜于公宫，以其田与祁奚。韩厥言于晋侯曰：“成季之勋、宣孟之忠而无后，为善者其惧矣。三代之令王，皆数百年保天之禄，夫岂无辟王，赖前哲以免也。《周书》曰：‘不敢侮鳏寡。’所以明德也。”乃立武而反其田焉。
　　胡传曰：按左氏，赵庄姬为赵婴之亡，谮于晋侯曰：“原屏将为乱，栾为征。”晋讨赵同、赵括，以其田与祁奚。韩厥言于君曰：“成季之勋、宣孟之忠而无后，为善者惧矣。”乃立武而反其田。然则同、括无罪，为庄姬所谮，而栾害之也。
　　刘向《新序》、邵子《经世历》皆据《史记 赵世家》书之，元金仁山《前编》，又复踵修，二三大儒，因袭承讹，遂为定论。世惟知屠岸贾之杀赵氏，而程婴匿孤复仇也；后又编为戏文，人第以为实事，殊不知信史不如信经；与其信诸儒远者之传，孰若信圣人近者之言哉！岂牾者为可据，而群言不折衷于圣人可乎？《春秋》既曰：“晋杀其大夫赵同、赵括。”胡传据左氏之言以注之，未闻有屠岸贾之事也；若以马迁赵世家之说为信，则事在晋景公之三年，已株赵括、赵同、赵婴齐，而立武矣，安得至十七年又诛同、括而立武耶？且景公十七年，正鲁成公之八年，左氏之言，正附夫子之经，晋世家为可信矣，然则三年之事非妄乎？或者止书诛赵同、赵括，庶合《春秋》、《左传》，岂应又并赵朔灭之，而有立武之事耶？立武之事，晋事家未逾年，赵世家至于十五年之久，马迁亦自矛盾也。诸儒独据赵世家之言，而不参会于晋世家，是以错耳。以赵世家论之，既曰岸贾不听韩厥之言，不请景公之命，然则韩厥不可告君乎？其后韩厥对君曰：“吾君独灭赵宗”，似又景公知之也。纵使景公不知成公之姊匿于宫，岸贾闻产索于宫，事变周章，是公独可不知乎？苟权臣矫命，上下无敢谁何，固有之矣。然则背戾于圣经，差错于年分，不惟与左氏相牾，而本传于理于情，亦自牾也。或者曰：“金仁山不有二事之说，汪德辅不有不足信之语，子不多赘乎？”予曰：仁山既疑为二事，则当折其岸贾所灭之赵，非赵朔之族；同、括之杀，不当复称立武，庶几不背圣经与传也。德辅既云与经相戾不足信，又不能辩其所以之非，以告诸人人。呜呼！是非颇谬于圣人，马迁于此征诸。



　　●卷三十四 诗文类○妇人诗词昔于杂录中，见广信道中有杭妇金丽卿之诗：“家住钱塘山水图，梅边柳外识林苏；平生惯占清凉国，岂料人间有暑途。”丰城道中又有诗妇余叔柔《浪淘沙》词：“雨溜风铃，滴滴丁丁，酿成一枕别离情。可惜当年陶学士，孤负邮亭。边雁带秋声，音信难凭，花须偷数卜归程。料得到家秋正晚，菊满寒城。”夫丽卿之识林和靖、苏东坡，则已不能有出门拥蔽其面矣，叔柔可惜于陶学士，其意果何在耶？可笑，可笑。
　　○评诗难晏元献喜论诗，尝曰：“老觉腰金重，慵便枕玉凉”，未是富贵；“不知笙歌归院落，灯火下楼台”，此方善言富贵。殊不知乐天以道此二句非富贵语，是看人富贵者也。故鲁直矫之曰：不如“落花游丝白日静，鸣鸠乳燕青春深”好。予以“老觉”之联，固不如“笙歌”者矣；而笙歌灯火之说为看人富贵，亦求之深远；鲁直矫之二句，恐亦僧堂道院之所有耶。元献何不自思己句：“梨花院落溶溶月，柳絮池塘淡淡风”可矣。至于“舞低杨柳楼心月，歌罢桃花扇底风”，富贵气象，形容尽矣。
　　○南词难拘字韵乐府古体，起自上古，韵既不拘，文或多寡；而其来历，又有乐府诗章等书可考也。南词似多起于唐也，如《千秋岁》、《荔枝香》，因贵妃诞日，长生殿奏新曲二阕，未有名，适南方进荔枝，遂以二词名之。《念奴娇》，名娼也，故《连昌宫词》有“力士传呼觅念奴，念奴潜伴诸郎宿”。《阿滥堆》，禽名也，声最美，玄宗一取其声，一取其名，各以制曲。《菩萨蛮》，大中初女蛮入贡，璎珞被体，号“菩萨蛮”，遂制此也。《春光好》，因羯鼓催花，花开而制，惜未通知其祖于唐者。盖明皇知音律之故，而后知音之臣，因各祖之。故《花间集》名为填词之祖，而所集者自温飞卿而下十八人耳。宋陆放翁又云：晚唐诗格卑陋，而长短句独精巧，后世莫及。正指此也。又如《随笔》之辩伊、凉州曲皆出于唐，亦其一证。
　　然照字依韵，名曰填词。今一词之名虽同，而文有多寡，韵有平仄不同者，不可辩明，正无乐府诗章之书证之耳。如康伯可之作《应天长 咏闺情》云：“管弦喧绣陌，灯火照，尘香旧。肠断萧娘愁归路，缓雕辔，独自归来，凭栏情绪。楚岫在何处？香梦悠悠，花月更谁主？惆怅后期，空有鳞鸿寄纨素。枕前泪，窗外雨，翠慕冷，夜凉虚度。未应信，此度相思，寸肠千缕。”又曰：“管弦绣陌，灯火画桥，尘香旧时归路。肠断萧娘，旧日风帘映朱户，莺能舞，花解语，念后约顿成轻负。缓凋辔，独自归来，凭栏情绪。楚岫在何处？香梦悠悠，花月更谁主？惆怅后期，空有鳞鸿寄纨素。枕前泪，窗外雨，翠幕冷，夜凉虚度。未应信，此度相思，寸肠千缕。”然后篇比前多二十字矣。叶少蕴之作《念奴娇 咏中秋》云：“洞庭波冷，望冰轮初转，沧江浩浩，万顷孤光云阵卷，长笛一声吹破；汹涌三江，银涛无际，遥带五湖过。酒阑歌罢，一般意味难道。回首江海平生，漂流容易，叹佳期难到。缥缈高城风露爽，独倚危栏倾倒；醉酌清樽，嫦娥应笑，犹似向来好，广寒宫殿，为余聊借蓬岛。”又曰：“洞庭彼冷，望冰轮初转，沧海沉沉，万顷孤光云阵卷，长笛吹破层阴，汹涌三江，银涛无际，遥带五湖深。酒阑歌罢，至今鼍怒龙吟。回首江海平生，漂流容易散，佳会难寻。缥缈高城风露爽，独倚危槛重临；醉倒清樽，嫦娥应笑，犹有向来心，广寒宫殿，为余聊借琼林。”既换韵，又换字矣。此皆不知孰是原本，孰乃非调，岂非无祖词以证之耶？
　　至于《忆秦娥》，诸人所作皆仄韵者，而孙夫人又有平韵者。《水龙吟》本是首句六字，第二句七字也，如秦少游《赠妓》云：“小楼连苑横空，下窥绣毂雕鞍骤。”陈同甫《春恨》云：“闹花深处层楼，画帘半卷东风软。”苏东坡《咏笛》云：“楚山修竹如云，异材秀出千林表。”而陆放翁《春游摩诃池》者：“摩诃池上退游路，红绿参差春晚。”而首句乃七字，第二句反六字矣。《柳梢青》初起三句，皆四字也，皆用平韵，如秦少游《春景》云：“岸草平沙，吴王故苑，柳袅烟斜，雨后寒轻，风前香软，春在梨花。行人一棹天涯，酒激处残阳乱鸦，门外秋千，墙头红粉，深院谁家？”周美成《佳人》云：“有个人人，海棠标韵，飞燕轻盈，酒晕潮红，羞蛾凝绿，一笑生春。为伊人恨熏心，更说甚巫山楚云，斗帐香销，纱窗月冷，着意温存。”而李易安《春晚》云：“子规啼血，可怜又是春归时节。满院东风，海棠铺绣，梨花飞雪。丁香露泣残枝诮，未比愁肠寸结。自是休文，多情多感，不干风月。”此乃首句四字，第二第三总成八字，又是仄韵也。至于瞿宗吉之辩《渔家傲》，本头句第二字皆仄声起，而杨复初，凌云汉乃用平声起，似此不一。若以周德清谓句字可以增损者论，又非其名，此或南词北曲之不同也。
　　以予论之，南词但要音律和谐，或平或仄俱可也；二句合作一句，一句分成二句者，则句法虽不同，字数不差，妙在歌者上下纵横所协耳；头句不拘，正如律诗之起亦然；但多少数字，似不可也，况至于多少二三十字者哉！若欧阳公《春暮 摸鱼儿》：“卷绣帘，梧桐秋院落，一霎雨添新绿。对小池闲立，残妆浅，向晚来纹如；凝远月，恨人去寂寂，凤枕孤难宿。倚栏不足，看燕拂风檐，蝶翻草露，两两长相逐。双眉促，可惜年华婉娩，西风初弄庭菊。况伊家年少，多情未已难拘束，那堪更趁良景，追寻甚处垂杨曲。佳期过尽，但小说归来，多应忘了，屏云去时祝。”此则前拍第二句第三句多一字，后拍第五句又少一字，而“那堪更”“更”字当是韵，“佳期过尽”“尽”字是韵，今皆无之，恐决不可不入选者，或是也。故少蕴之《念奴娇》或可，而康伯可之《应天长》原注十九句，则前阕决非矣，欧之《应天长》又少似康，不知何也。
　　○元末僧尝记元僧有诗云：“百丈岩头挂草鞋，流行坎止任安排；老僧脚底从来阔，未必骷髅就此埋。”又一云：“残年节礼送纷纷，尽是豪门与富门”惟有老僧阶下雪，始终不见草鞋痕。”予以当时忻笑隐、恩断江、无无极，皆著名，斯时要如二诗落脱高远，夫岂可到？惜忘其名也。继而入我天朝，又若衍斯道成莫大功勋，浚天渊超然入道，阐仲猷、勤无逸，一如，初皆化夷臣服，其余防季潭、祥止淹、洽南洲、复见心、仁一初、禄天然、道竺隐、噩梦堂辈，或以诗文名世，或以辅藩有功，十大高僧之说，岂虚语哉？不知亡国之时，何至僧人如此之多？或曰此辈原非僧流，入天朝，畏法而犭更之。虽然，今之时，亦少若人也。○更无一个是男儿“君王城上竖降旗，妾在深宫那得知。二十万军皆解甲，更无一个是男儿。”世传此诗乃花蕊夫人蜀亡辇入后宫，宋祖问而作者。《传记杂编》又载为前蜀王衍降唐时，兴圣太子作诗曰：“蜀朝昏主出降时，衔璧牵牛系鼓旗。二十万军皆拱手，更无一个是男儿。”既皆蜀亡之作，其辞又类，正史不载者也，当存疑以俟。
　　○苏贾诗似东坡《梨花》绝曰：“梨花淡白柳深青，柳絮飞时花满城；惆怅东栏一株雪，人生看得几清明。”贾似道《寒食》绝曰：“寒食家家插柳枝，留春春亦不多时。人生有酒须当醉，青冢儿孙几个知？”然二诗同意而皆妙，但贾贼知人生无几，故乃耽乐葛岭，不知兢兢报国，非可以此意比也。苏诗，予意既曰“梨花淡白”，又曰“一株雪”，恐重言相犯，且不见咏梨花之好，不若易“梨花淡白”为“桃花烂漫”更佳。
　　○沈园诗祖意宋陆放翁《沈园》诗，盖因前室唐氏而作，事具《归田诗话》，诗云：“城上斜阳画角衰，沈园非复旧池台。伤心桥下春波绿，曾是惊鸿照影来。”又云：“梦断香消四十年，沈园柳老不吹绵。此身行作稽山土，犹吊遗踪一泫然。”读《北梦琐言》，唐江淮间，有妓徐月英，其送人诗云：“惆怅人间事久违，两人同去一人归。生憎平望亭中水，忍照鸳鸯相背飞。”似陆诗之意本此。
　　○二僧诗累元末高僧，四明守仁字一初、钱塘德祥字止庵，皆有志事业者也，遭时不偶，遂犭更首而肆力于诗云。故一初尝云：“或从事于文墨，非以废道沽名，盖有不得已也。”止庵曰：诗岂吾事耶？资黼黻焉耳。观此可知矣。入国朝，皆被诏至京，后官僧司。一初《题翡翠》云：“见说炎州进翠衣，网罗一日遍东西；羽毛亦足为身累，那得秋林静处栖。”止庵有《夏日西园》诗：“新筑西园小草堂，热时无处可乘凉；池塘六月由来浅，林木三年未得长。欲净身心频扫地，爱开窗户不烧香；晚风只有溪南柳，又畏蝉声闹夕阳。”皆为太祖见之，谓守仁曰：“汝不欲仕我，谓我法网密耶？”谓德祥曰：“汝诗热时无处乘凉，以我刑法太严耶？又谓‘六月由浅’，‘三年未长’，谓我立国规模小而不能兴礼乐耶？‘频扫地’、‘不烧香’，是言我恐人议而肆杀，却不肯为善耶？”皆罪之而不善终。
　　○述怀词成化间，仁和教谕聂大年，以诗书名世。人来乞书，多以东坡《行香子》、马晋《满庭芳》应之，二词一言不必深求问学，一言仕宦亦劳，皆不如隐逸之乐也。后聂召至京，修史而死。贫不能敛，似若预为己言者然。二词亦果痛快，今录之稿。
　　《行香子》云：“清夜无尘，月色如银，酒斟时须满十分。浮名浮利，休苦劳神，叹隙中驹、石中火、梦中身。虽抱文章，开口谁亲？且陶乐尽天真，不如归去，做个闲人，对一张琴、一壶酒、一溪云。”
　　《满庭芳》云：“雪渍疏髯，霜侵衰鬓，去年犹胜今年，一回老矣，堪叹又堪怜。思昔青春美景，除非是月下花前，谁知道，金章紫绶，多少事忧煎。 侵晨骑马出，风初暴横，雨又凄然；想山翁野叟，正尔高眠，更有红尘赤日，也不到松下林边。如何好，吴松江上，闲了钓鱼船。”马晋字孟昭，仕国初，吴下人也。
　　○释疑字样一字有二音不同，而所指多程语，诚不可不识也。故《玉篇》之前，以为奇字，特录出示人，谓指迷也。余惟或二字俱要换音者，或只换一字音者，他书所载，倍多《玉篇》，惜不能记忆也。今以知者，补《玉篇》之不足，录之稿，而尚俟日益之耳。
　　星宿，番禹，款乃，泷水，乃俟Ι，句读，袒免，汨罗，，冒顿，可汉，阏氏，里，龟兹，曹大家，已上《玉篇》者。
　　月支，身毒，鲁般，樊於期，ぢ，郦食其，宁馨儿，仆射，姑射，无射，滹沱，疆场，盟津，国土，陶甄，缴，χ鼓，琅邪，邪谷纶巾，牺樽，率更，盘飧，矛盾，黄能，委蛇，於戏，尸解，船若，众生，落魄，隐几，野烧，毋丘，龙兑，方与，糊涂，远，涯，些，袄，扁，殷，溺，宿留，相挖，襄尺，揖厌，亡虑，倒景，耐可，诈谖，郎罢，隆准，休告，骨朵，阿谁，齐衰，扶服，曲逆，睚眦，谷蠡，墨&lt;尸木&gt;，康居，函谷。
　　○仇山村山村先生仇远，字仁近，宋咸淳名士。宋亡，落魄江湖，博通经史，剩有诗声，惜未见集以行世也。至元中，荐为溧阳教谕，转宝庆路教授，不赴，改将仕郎，杭州路总管府知事，致仕就家钱塘；今西城脚下，尚有遗址在焉。年八十卒，葬钱塘北山栖霞岭。予在抄本中见其《闭居十咏》，因录于稿待云：阶前紫蔓金丝草，篱壁红垂锦带花；梓泽平泉易销歇，春留富贵与诗家。树隔残钟远欲无，野云漠漠雨疏疏；飞蚊尽逐南风去，父子灯前共读书。仰屋著书无笔力，闭门觅句费心机；不如花下冥冥坐，静看蜻蜓蛱蝶飞。莺花韦曲旧时游，老去闲情已五休；却笑东风无检束，又随飞絮过南楼。鸟爵喧啾未肯栖，狂风吹树影离披；屋边尚有斜阳在，更看山人一局棋。风挟浓云起炮车，捎窗雨脚乱如麻；山中茅屋应安稳，不问溪声送落花。新竹修修绿覆墙，读书门户亦阴凉；道人清福不肯受，却入西山看夕阳。翠袖佳人倚暮寒，双禽蹋破玉栏杆；空山月落春风换，直作罗浮梦里看。茶瓯纱帽惯迎宾，不是诗人即道人；细雨斜风君莫出，绿阴门外有红尘。珠帘玉栅绮罗丛，犹有承平京洛风；饮罢归来游骑少，一庭明月夜方中。○王张临终诗嘉靖丙午秋，杭友王时雨澍、张文东涞卒。王布衣而张贡士，张方三十余而王则七十矣，然皆以诗呜时，计其才学，王不逮张远甚。临终王有三律，张亦有三绝，王则近理而张浪言也，岂非又在于素养而不可论其才学，录以喻吾徒。王诗云：“青镜看余丑愈羞，瘦形真类活骷髅；有书数卷儿堪读，无力千钧德可修。生际太平今七秩，好还造化近新秋；瓦棺衣纸山人事，寄语儿郎莫笑尤。”“南北东西走市，独惭无补在人间；三春花鸟湖山丽，二雅风情日月闲。尘海游鱼今又古，庭槐战蚁去仍还；平生心事明如镜，便对阎君也好颜。”“三度饥年一病身，二毛疏落不胜贫；谁闻玉食层霄客，独念茅庐薄命人。推枕未寻深竹木，酌泉聊与净埃尘；静原世故真蕉鹿，强倚蓬窗独自吟。”
　　张诗云：“寄谢亲朋儿女曹，欢娱怨恨一时消。从今结束归家去，水自深兮山自高。”“有身有累负沉疴，何似飞禽入网罗。幸得脱然高举外，小儿造化奈吾何。”“吾是蓬莱一散仙，尘缘不断枉牵然。追思三十三年事，云在青山月在天。”
　　○求益薄养二帖予书室之外，有燕乐堂，朋类讲学宴饮，则与此焉。因见序录述古人薄养之言，少为增损，配以古人求益之事，揭二纸于壁：一以代示益之告，一以免薄养之罪。今录置稿。
　　曹子建《与杨德祖书》曰：“世人著述，不能无病，仆常好人讥弹吾文，有不善，应时改定。昔丁敬礼常作小文，使仆润饰；仆自以才不过，辞不为也。敬礼谓仆：‘卿何所疑难。文之佳丽，自吾得之；后世谁知定吾文者邪？’”又任为王俭主簿，俭出己作，令点正。因定数字，俭叹曰：“后世谁知子定吾文。”由是敬好终身。吾尝叹此二事，达者之言。每对客以为美谈。今世俗相承，所作诗文，或为人所诋诃，虽未形之辞色，及退而怫然者，皆是也。呜呼！今人一善而悻悻自得，视此不有愧哉？予尝愿学而人不屑教，故特书之客座，以代夫求益之告也。
　　晋陆纳为吴兴太守，至姑孰辞桓温。因问温公饮酒几升？食肉多少？温曰：“年大来饮三升便醉，肉不过十脔，卿复云何？”曰：“素不能饮，止可二升。”后伺温间曰：“外有微礼，方之远郡，欲与公一醉，以展下情。”温忻然纳之，时王坦之、刁彝在坐：及受礼，唯酒一斗，鹿肉一半，客主惊愕，纳徐曰：“公饮酒三升，纳止二升，今有一斗，以备杯酌余沥。”温及宾客并叹其率素。又宋司马温公言：其先公为群牧判官时，客至，未尝不饮，或三行、五行；酒沽于市，果止梨栗，肴止脯菜，人皆不相非也。嗟夫！此事吾于奉己待宾之法，深有取焉。今人少薄，遂以为鄙，不知此何益也？且日用不细，吾故备录一通于燕乐堂，或大宾见之，亦不罪予之薄奉也。
　　○虾助诗“层涛濡沫缀虾行，水母含秋孕地灵。海气冻成红玉脆，天风寒结紫云腥。霞衣褪色脂流滑，琼缕烹香酒力醒。疑是楚江萍实老，误随潮汐落苍溟。”右虾助诗，乃元萨天锡作也。萨诗予家所藏，可为全矣，亦失此律，况脍炙人口，特书之。
　　○粗奔昔王荆公创字学，面为东坡问以粗、奔二字之义，遂不能答。殊不知粗字，《说文》：“鹿行超远也。”假借为粗细之粗，乃古文也；奔字，《说文》，走也。从三牛者，亦古文。盖古文虽曰出于仓颉，而其时不过观天地、人物、山川、草木之遂以成文，六书之义少也；其后列国各为制字，又自不同。观《通志》引证一代殊文，诸国殊文可知矣。故郑樵曰：“先儒以义理说文字者，徒劳心力耳。”是古字可以义理会耶？荆公号识古文，不能答则又何耶？
　　○禅月大师僧贯休俗姓姜氏，字德隐，号禅月大师，金华兰溪人，生于唐未，以诗得名。初投诗于吴越王曰：“贵逼身来不自由，龙骧凤翥势难收；满堂花醉三千客，一剑霜寒十四州。莱子衣裳宫锦窄，谢公篇咏绮霞羞；他年名上凌烟阁，岂羡当时万户侯。”王语之曰：“诗则美矣，若能改作四十州，当得相见。”师喟然曰：“州不可添，诗亦不可改。孤云野鹤，何天之不可飞耶？”遂杖锡去之。至富春申屠山大雄寺之南，诛茅栖息。后入蜀，以诗投王建曰：“河北河南处处灾，惟闻全蜀少尘埃；一瓶一钵重垂老，万水万山得得来。秦苑幽栖多胜景，巴俞陈贡愧非才；自惭林薮龙钟者，亦得亲登郭隗台。”建遇之甚厚，终于蜀也。有《西岳集》七卷，然亦善绘本教之像；唯罗汉最著，多作古怪之貌，不类世传；篆书亦不合法也。近世止知不肯改诗之事，余知者少也。
　　○百篇诗唐有日试百篇。宋太平兴国五年，赵国昌应百篇科，自陈求试。上亲出五言四句曰：“松风雪月天，花竹鹤云烟，诗酒春池雨，山僧道柳泉。”凡二十字，为五篇，率四韵。至晚仅成数十首，特赐及第。《绀珠》所载如此，《中吴纪闻》却作孙，时号曰孙百篇，不知何也？



  七修续稿    明 郎瑛



郎瑛（1487--1566） 明文学家。字仁宝，仁和（今浙江杭州）人。读书广博， 撰有笔记《七修类稿》。另有《萃忠录》、《青史袞钺》，已不传。

七修續稿原序

草橋郎先生所著七修類稿。馳騁古今。貫穿子史百家之言而折衷之。吁。可謂富矣。嘉靖丙寅。先生春秋八十。猶日綜羣籍。參互考訂。客有慫之使成續稿。未及印摹。而四方好奇之士。購求恐後。先生持以示予曰。嘗辱子養德養身之教矣。操此末技。可愧也。然一得之愚。序以終教可乎。予聞古之好學者。忘食忘憂而忘其身之老。蓋其求之於內者專。故所以成其身者大也。今觀先生之書。古今疑義。辨析曲盡。至論時事。憂深言切。矻矻窮年。誠不知老之將至也。嗟乎。舉平生之精力。而從事於博聞立言之科。亦甚難矣。若以其嗜學之心。研窮性命。反求身心而有得焉。則所論著。又必有進於是者。昔衞武公年逾九十。猶日求箴儆以自益。故淇澳之詩。傳之至今。先生精神完固。可進於武公之壽。尚亦有武公之學哉。後有論次。當與淇澳之詩並傳無疑也。善不佞。敢以是附。
                   賜進士出身亞中大夫雲南右參政前奉敕提督兩省學政錢塘陳善撰。


　　七修续稿    明 郎瑛


●卷一 天地类
  </div>
  <div class="pagination">
   <a href="七修类稿_page24.html">
    上一页
   </a>
   <span>
    ...
   </span>
   <a href="七修类稿_page20.html">
    20
   </a>
   <a href="七修类稿_page21.html">
    21
   </a>
   <a href="七修类稿_page22.html">
    22
   </a>
   <a href="七修类稿_page23.html">
    23
   </a>
   <a href="七修类稿_page24.html">
    24
   </a>
   <span class="current-page">
    25
   </span>
   <a href="七修类稿_page26.html">
    26
   </a>
   <a href="七修类稿_page27.html">
    27
   </a>
   <a href="七修类稿_page28.html">
    28
   </a>
   <a href="七修类稿_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
