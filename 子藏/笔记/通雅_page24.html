<!DOCTYPE html>
<html>
<head>
    <meta charset="UTF-8">
    <title>通雅 - 第 24 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通雅 - 第 24 页/共 40 页</h1>
    <div class="content">　　穆防煞西曲也　乐府有穆防沙升庵曰隋朝曲也与水调河传同时皆隋开汴河时作其声犯角至今讹沙为煞云智见唐有大秦穆防祅【从天音轩】僧二千余人今以曲名盖西方之音如伊州曲梁州曲也墨庄漫录曰苏阴和尚作穆防歌又地里风水家亦有穆防歌皆以六言为句而用侧韵黄鲁直云黔南巴僰闲赛神者皆歌穆防其畧云听唱商人穆防四海五湖曾去因问穆防之名父老云盖木瓠耳曲木状如瓠击之以节歌耳西溪丛语曰刘梦得刺夔州有牧防诗以赛神唐乐府有牧防曲者其始起火祅穆防而苏溪作歌正谓旁门小道以为戏也智按两説皆非沈宠绥论北调失之江以南当留之河以北乃歴稽彼俗所传大名之木□儿彰徳之木斛沙陜右之阳关三叠东平之木兰花慢已莫可得而问也智按木斛沙即穆防沙始或以赛火祆之神起名后入教坊乐府文人取其名作歌野人歌以赛神乐人奏以为水调皆可乐曲必煞煞讹为沙而升庵反谓沙讹为煞
　　唐有十部乐有两部乐有四部乐　唐仍隋九部乐一防乐二清商三西凉四扶南五高丽六兹七安国八疎勒九康国防要通典所载如此志无扶南有天竹伐高昌收其乐付太常增为十部杜佑曰乐用钟磬柷敔晋鼓节鼓琴瑟筝筑竽笙箫笛篪埙铙铎抚拍舂牍等谓之雅乐惟郊庙元会冬至及册命大礼则辨曲度章服而分始终之次祖孝孙吕才张文收等定为十二和以和为名开元又造祴和丰和宣和共十五和清商伎有编钟编磬独弦琴击琴瑟秦琵琶卧箜篌筑筝节鼓皆一笙箔箫篪方响跋膝皆二歌二人吹叶一人舞四人并习巴渝舞天竹伎有铜鼔羯鼔都昙鼓高丽伎有弹筝鳯首箜篌兹伎琵琶五设五方师子平高昌有箜篌铜角琵琶五横笛箫觱篥答腊鼓腰鸡娄羯鼓宗时分为二部堂下立奏曰立部伎堂下坐奏曰坐部伎裴瑾为太常主簿作坐立二部伎图俗乐之调有七宫七商七角七羽合二十八调而无征调刘贶太乐令壁记曰自周隋以来管弦杂曲数百多用西凉乐鼓舞曲多用兹乐惟弹琴家犹传楚汉旧声及清调瑟调蔡邕杂弄艺文志崔令钦教坊记一卷固其盛也其防乐张文收所作又分四部崔邠传大阅四部乐都人纵观圣寿乐武后所作行列成字韦臯所献亦如之五方师子有十二人红拂红袜曰师子郎太平破阵乐用之此隋唐杂用雅俗大略谨撮其槩于此
　　十二和旋宫也　旋宫久丧汉章时鲍业请用累代黄钟一均变极七音则五钟废不击曰哑钟祖孝孙张文收造十二和乐合四十八曲八十四调王朴曰唐初虽有旋宫而用典与礼文相违庶孝孙是建隆窦俨等改十二顺为十二安干徳用雅乐登歌二舞是也和岘曰西京铜望臬可校古法取王朴所定尺校之短于古尺四分于是内出上党羊头山秬黍累尺校律重造十二律管元符吴雍刘几等言太常钟乐凡三等曰王朴乐曰李照乐曰胡瑗阮逸乐朴音太高照下一律胡阮比朴微下以铸钟成或疑其声弇郁遂不用臣请下王朴二律以定中和之声即用李照乐加四清声而奏乐成初范镇与几同定乐镇曰必求真黍及诏赐赉镇曰此刘几乐也臣何与焉元祐之乐乃镇定也
　　声饮以声相转而合也　梁武善钟律自制四器名之为通每通施三弦因以通声转推月以写通声饮盖乐有饮声随其声酌其清浊高下也郑译因琵琶九调以其所捻琵琶弦柱相饮为七均
　　侧调侧出诸调也　唐志言瑟工传楚汉旧声及清调琴调蔡邕五弄楚辞四弄谓之九弄杨收曰琴通黄钟姑洗无射三均侧出诸调宋书曰第一平调二清调三瑟调四楚调五侧调文选谢灵运乐府注三调清平侧也马少良琴谱三均以姑洗为中吕
　　系声乐府以声言乐也　郑樵着绍兴系声乐府三百五十一曲系风雅声八十四曲系颂声百二十曲系别声四百十九曲系遗声崔豹以义説名吴兢以事解目然樵亦终不能知乐也唐志有呉兢乐府古题要解郗昻乐府题解段安节乐府杂録元稹序乐府古题刘次庄郭茂倩皆有乐府集晁公武志取古今乐府分二十门梅禹金古乐苑正依晁氏与左克明自芳树石流诸铙歌及蜨蝶行拂舞巾舞诸篇皆不可句读声词合录其説或然六朝拟者作六朝诗唐拟者作唐诗崆峒沧溟揣摩彷佛诗家借此以自熟其风度耳必曰我知其声岂不诬哉李东阳乐府直是唐长短歌行若言入乐不如填词
　　黄淡思估客乐也　乐府有黄淡思古今乐録但释思为相思之思引李延年横吹有黄覃子此非也智按齐武帝作估客乐使释寳月被之管数乗龙舟游江中以红越布为帆緑防为帆縴鍮石为篙足篙榜者悉着郁林布作淡黄袴舞此曲用十六人今黄淡思曲有曰江外何郁拂龙舟广州出象牙作帆樯緑系作帏繂正相符合言广州出者皆广货也
　　蹋歌蹋地为节也　升庵引戚夫人侍儿贾佩兰歌上灵之曲连臂地以为节丑犯切踏地歌也雄赋凄秋发阳春智按孙愐收字乃讹耳襄阳白铜鞮一作蹋铜蹄刘宾客嘉话录云踏揺娘曲乃蹋地揺身而歌因名踏揺娘唐阎知微与突厥黙啜连手蹋万嵗乐于城下陈令英在城上曰尚书为戎蹋歌李太白诗忽闻岸上踏歌声是也踏蹋一字唐志又有葱岭西曲士女蹹歌为队蹹亦踏也
　　道调林钟宫也　唐高帝制道调自以李氏老子之后也会安林钟宫世号道调道曲唐俗乐二十八调有道调属七宫也
　　玉宸宫凉州曲也　西凉献乐其声本宫调有大遍小遍贞元初乐工康昆仑寓其声于琵琶奏于玉宸殿因号玉宸宫调合诸乐则用黄钟宫有滚遍是大遍小遍之遗王灼曰霓裳羽衣道调也今存瀛府献仙音二曲王建诗有风声水声之句永叔不解蔡绦曰唐西域记龟兹王与知音者大山闲听风水声后翻入中国沈括言蒲中逍遥楼上有霓裳谱
　　和声即纒声也又有嘌唱有敦有掣有住　古乐府有声有辞连属书之如曰贺贺贺何何何之类皆和声也今管之中纒声是其遗法补笔谈又言有三声曰敦曰掣曰住智以敦犹今之顿也掣言掣起高也住言停声待节奏也演繁露曰即旧声而加泛滟者名曰嘌唱读之如瓢玉篇嘌字音飘引匪车嘌兮嘌嘌无节度也此正谓掣起声耳水经注高渐离击筑宋如意和之为壮声哀声
　　罗唝犹来罗也　云溪友议曰元公赠采春曰选词能唱望夫歌即罗唝之曲也唝音烘上声金陵有罗唝楼乃陈后主所建宋以后俗曲有来罗之词又言刘采春女周徳华罗唝之歌不及其母晋庾揩镇歴阳人歌曰重罗黎重罗黎即来罗之声也今京师以小曲数落为喇亦啰唝类
　　阳关四叠亦三叠也　仇池笔记曰阳关三叠每句皆平唱而首句不叠若通一首又是四叠皆非是又志林曰余在宻州有文勋长官云得古本阳关乃知唐本三叠偶得乐天对酒云相逢且莫推辞醉听唱阳关第四声注第四声劝君更尽一杯酒以此知之又按渑水燕谈曰欧公守滁僧智仙作亭沈遵以琴写之为宫声三叠可知古无不三叠者自唐以絶句入乐府第三第四二句合为一叠此三叠也至每句再唱此复声乃名为叠安得曰每句再叠乎然或各方变换未可知也如今土歌亦有作四者亦有用五句者
　　乐府有解有艳有趋有乱　古今乐録曰伧歌以一句为一解中国以一章为一解王僧防曰古曰章今曰解大曲有艳有趋有乱艳在曲前趋与乱在曲之后亦犹呉声西曲前有和后有送也升庵以艳与和为今之引子趋与乱与送若今之尾声羊优夷伊那何若今之哩啰嗹唵唵吽也智谓艳是引子宋元时诗余今皆作引子数版歌之一曰慢词呉音之和正如今曲前先作和合之谱如弹作马道人使三提琴合拍然后度曲也趋者版所谓繁激管也中或变谓之入破琴谓之入慢皆古乱之遗也尾声亦必入慢而收但只一二句北曲有多句曰煞尾与古曲后彷佛应不相逺升庵曰呉趋趋去声孙氏赋哀曼亦谓慢声也客座赘语载顿仁所言歌章色正谓慢词
　　曲即曲引　文选笛赋曲之繁会即曲引京山谓酳媵皆引则不必矣引与通又转为艳又转为盐详左
　　盐即曲之艳也　丹铅余録曰盐曲之别名也智按礼曰盐诸利与艳同谓如吟行曲引之类正是曲前之艳但歌此曲不定为曲前曲中直如九宫谱之所谓慢词也唐宋以来直作盐或以炎呼之盖盐既与艳通则艳亦有平声矣京山谓盐诸利为盬之讹盐与蛊通亦自费力又无别证则不知古盐艳之相通也兹乐太和初有米万捶有小天疎勒盐疎勒有昔昔盐一台盐之类容斋洪氏笔录曰薛道衡空梁落燕泥之句其诗曰昔昔盐凡十韵唐赵嘏广之为二十章按乐苑以为羽调曲怪录载籧篨三娘工唱阿鹊盐又有突厥盐黄帝盐白鸽盐神雀盐疎勒满座盐归国盐唐诗媚赖呉娘唱是盐更奏新声刮骨盐然则歌诗谓之盐者如吟行曲引之类云今南岳庙献神曲有黄帝盐而长沙志载为黄帝炎按施肩吾诗云颠狂楚客歌成云妩媚吴娘笑是盐盖当时语也武曌时民饮欧歌曲终而不尽者谓之族盐王灼碧鸡杂志盐角儿嘉祐杂志云梅圣俞説市盐于纸角得一曲此非也盖仍从曲艳得名犹云盐杖鼓耳元陶宗仪载乐府拴搐艳段如鞍子艳蛮子艳之类不知为古曲前之艳唐之盐而强改焰段曰如火焰易明而易灭也一何陋邪毋乃借西击东以雪郁邪
　　摘遍犹今之滚遍也大遍犹古之满曲也　存中曰元稹连昌宫辞有逡巡大遍凉州彻所谓大遍者有序引歌防嗺哨催攧衮破行中腔踏歌之类凡数十解每解有数叠者裁截用之则谓之摘遍今人大曲皆是裁用悉非大遍也王灼碧鸡杂志言史及脞説云凉州有大小遍非也大曲有二十四段管家不肯从首至尾吹弹今人以为全套周宻宫禁典仪言乐部诸色段数有新水爨孝经备衣爨瑶池爨早行孤迓行孤睡孤又有四孤好四孤擂服药酸滥哮负酸单兠双搭诸名十二月按律乐歌即取诸唐俗乐二十八调中也　按律乐歌曰正月太蔟本宫黄钟商俗名大石如万年春之类二月夹钟本宫俗名中宫如玉街行三月姑洗本宫太蔟商俗名大石如贺圣朝四月仲吕本宫无射征俗名黄钟正征如喜升平五月蕤宾本宫姑洗商俗名中管双调如乐清朝六月林钟本宫夹钟角俗名中吕角如庆皇都七月夷则本宫南吕商俗名中管商角如永太平八月南吕本宫南吕宫俗名中管仙吕如鳯皇吟九月无射本宫无射宫俗名黄钟如飞龙引十月应钟本宫姑洗征俗名中吕正征如龙池宴十一月黄钟本宫夷则角俗名仙吕角如金门乐十二月大吕本宫大吕宫俗名高宫如风云会唐俗乐二十八调曰正曰高曰中吕曰道调曰南吕曰仙吕曰黄钟是为七宫曰越调曰大食调曰高大食调曰双调曰小食调曰歇指调曰林钟是为七商曰大食曰高大食曰双曰小食曰歇指曰林钟曰越是为七角曰中吕调曰正平调曰高平调曰仙吕调曰黄钟曰般涉调曰高般涉是为七羽唐乐志俗乐二十八调皆从浊至清迭更其声下则益浊上则益清徐晏安书曰俗乐调有宫商角羽而无征调征在商之中也今九宫谱北曲十六调南曲十三调皆本诸此段安昌乐府杂录二十八调以平上去入纪之但于末记之云商角同用而宫逐羽音此可推矣隋志周文时兹人言五□之名以华言译之□即均也辽史有四□二十八调曰婆陀力□即七宫也曰鸡识□即七商也曰沙识□即七角也曰沙侯加滥□即七羽也其声凡十曰五凡工尺上一四六勾合蔡元定尝为燕乐一书证俗失以存古义今采其略附此黄钟用合字大吕太蔟用四字夹钟姑洗用一字夷则南宫用工字无射应钟用凡字各以上下分为清浊其中吕蕤宾林钟不可以上下分中吕用上字蕤宾用勾字林钟用尺字其黄钟清用六字大吕太蔟夹钟清各用五字而以下上别之五者夹钟清声俗乐以为宫此其取律寸律数用字纪声之略也一宫二商三角四变为宫五征六羽七闰为角五声之号与雅乐同惟变征以于十二律中阴阳易位故谓之变变宫以七声所不及取闰余之义故谓之闰四变居宫声之对故为宫俗乐以闰为正声以闰加变故闰为角而实非正角此其七声高下之略也声由阳来阳生于子终于午燕乐以夹钟收四声曰宫曰商曰羽曰闰闰为角其正角声变声征声皆不收而独用夹钟为律本此其夹钟收四声之略也宫声七调曰正宫曰高宫曰中吕宫曰道宫曰南吕宫曰仙吕宫曰黄钟宫皆生于黄钟商声七调曰大石调曰高大石调曰双调曰小石调曰揭指调曰商调曰越调皆生于太蔟羽声七调曰般涉调曰高般涉调曰中吕调曰平正调曰南吕调曰仙吕调曰黄钟调皆生于南吕角声七调曰大食调曰高大食角曰双角曰小石角曰揭指角曰商角曰越角皆生于应钟此其四声二十八调之略也存中曰十二律并清宫四声当有十六声今之燕乐止有十五声盖今乐高于古乐二律以下故无正黄钟声只以合字当大吕犹差高当在大吕太蔟之间下四字近太蔟高四字近夹钟下一字近姑洗高一字近中吕上字近蕤宾工字近林钟尺字近夷则上字近南吕高工字近无射六字近应钟凡字为黄钟清高凡字为大吕清下五字为太蔟清高五字为夹钟清法虽如此然诸调杀声不能尽归本律故有偏杀侧杀寄杀元杀之类合字音似呵四字似思一字似伊尺字似扯六字音灵悠切凡字音似翻高凡字似泛五字音呜即今箫管七调诸法也朱子曰半律通典谓之子声后人失之惟存四声有四清商声即半声也王洙有古今乐律通谱云今胡部乐乃古之清商遗音总论之凡乐无五音即不成声犹声高下不备即不成歌外国各有其五音也乐府之以清商名者调法之名也如今山坡羊曰商调山桃红曰越调之例陈旸乐书曰乐有歌歌有曲曲有调故宫调北云婆陀力调又名道调婆罗门曰阿修罗声也商调北名大乞食调又名越调又名双调婆罗门曰帝释声也角调北名涉折调又名阿谋调婆罗门曰大辩天声也征调北名多婆腊调婆罗门曰那罗延天声也羽调北名般涉调又名平调移风婆罗门曰梵天声也变宫调北名阿诡调也金华文统曰太常乐本大晟之遗法也自汴蔡没而东严侯得其故乐部之国初征乐东平太常徐公遂典乐其义不能究矣崇宁之世魏汉律乃以蜀一黔卒造大晟乐府遂颁其书律尝私谓其弟子任宗尧曰乐律高北方鼎水又溢出是不久矣乐有古雅乐有俗部乐汉采讴已不古六代多吴音北乐袭外国乃隋平得乐存者什四世以为中外正声盖俗乐也至是沛国公郑译复因龟兹人白苏祗婆善琵琶而翻七调遂以制乐故今乐家犹有大石小石大食般涉等调大石等国本在西域而般涉即是般瞻华言羽声隋人且以是为太蔟羽矣教房色长张俣曾制大乐机论七音六十律八十四调不脱白苏之旧正行四十大曲常行小节四部管尚循唐耒棃园之遗此非鄙俗杂行乎宜雅乐之未易复也崔遵度作琴笺非止夏至之音也一自中而左泛有三焉右泛有三焉及其应也一必于四二必于五三必于六焉茍尽法而考之乃有二十三徽焉是一气也尺具之丈亦具之作易者天地之象也作琴者天地之声也愚者曰大操皆自七徽起者中也声起于中两头分尽鼓虽击边声亦中起八音匏土革木一声耳竹止十三声高下借用金石以厚薄备十三声则无所不备矣此弦所以均钟而琴瑟所以不彻也通典以应钟为变宫蕤宾为变征淮南子曰姑洗生应钟不比于正音故为和应钟生蕤宾不比于正音故为缪按二变不得为调以其非正声也所谓和缪者盖以缪和之取济助耳医家有缪刺左病则鍼右恐其意亦当然陆子渊曰通典八音之外又有三舜时用八音金石丝竹匏土革木计用八百般乐器至周时改用宫商角征羽用制五音减乐器至五百般至唐又减乐器至三百般太宗朝三百般乐器内挑丝竹为戎部用宫商角征羽竝分平上去入四声其征音有其声无其调八音之中金声最高竹革之声次之匏音次之丝音又次之石音最低艺苑巵言何元朗云北人之曲以九宫统之九宫之外别有道宫高平般涉三调道宫至低南亦有九宫然南歌或多与丝竹不协岂所谓土气偏诐邪智按不然今南歌皆可合竹但不以合丝以北曲促而宜连响也南曲则缓故难合耳若精论之皆可合也元美谓贯酸斋马东篱王实甫关汉卿张可久乔梦符郑徳辉宫大用白仁甫元曲擅长但大江以北渐染土语沈约四声遂阙其一余按北无入声不始于元时而外国忍收之语非无入声愚者曰大氐五音二变之名不得已而立者实则变动不拘也其生也以竒一而止五必加七而循环始均闲处各一故以名记之犹勾股之记甲乙耳推及声原虽音有七而用则用五大经所言七调正与律原合而谓诸名宜扫除之此不必也易不可为典要而有典常也使浑浑然以吚嚘相视岂能定哉以笛列七则尺上乙五六凡工也尺生六六生上上生凡凡生乙乙生工工生五五生尺轻之重之如十六钟加清声谓之寄声半声此则可高可低六字即有合字五字即有四字每一调则闭二字如闭凡上二字则为平调闭凡乙二字则为正调闭五尺二字则为梅华调闭六尺二字则为索调闭五工则为凄凉调闭乙工则为背工调闭上六则为子母调北调则微犯之名曰犯此凡吹人皆能言之琴有七弦宫商角征羽少宫少商是也以二声相合命之曰仙翁以和其调则七而用五其细分十三徽定五音者乃定格耳岂尽循环之妙哉不得已而名之曰由低而高曰宫商角征羽至第二调则又变矣此须与解人言精箫管者止能用其法而莫能推原其理
　　啸法附
　　啸有正毕啸法也　啸防有十五章权舆正毕十二法曰外激曰内激曰含曰藏曰散曰越曰大沈曰小沈曰疋曰叱曰五太曰五少内激大小沈终以疋叱则刘根命鬼之声备矣流云之鳞轣十二闲无约束不散越则阮氏之逸韵矣先发五太五少沈激内外一十二法得苏门之音矣权舆章第一流云二湥谿虎三高蝉栁四空林夜鬼五巫峡猿六下鸿鹄七古木鸢八龙吟九动地十苏门十一刘公命鬼十二阮氏逸韵十三正章十四毕章十五此见异苑及炙毂子后人别刻之容有附会余洪江见王少夫善啸或以指入口能作诸声








　　通雅卷二十九
<子部,杂家类,杂考之属,通雅>
　　钦定四库全书
　　通雅卷三十　　　　　　明　方以智　撰乐舞
　　三象周舞也　吕览曰仲夏纪古乐篇成王立商民反王命周公践伐之商人服象为虐于东方周公以师逐之至于海南乃作三象【海一作江】淮南子曰周乐大武三象棘下注三象棘下武象乐也左传象箾南籥皆文王之乐内则十三舞勺成童舞象注先学勺后学象文武之次也熊氏曰勺籥也学舞籥之文舞则象乃武舞也周公修广之岂讵如张楫之説乎楫説本吕览耳勺又为汋繁露曰周公辅成王作汋乐以奉天又为酌以诗有酌篇告成大武也墨子三辨篇武王因先王之乐又自作象成王因先王之乐命曰驺虞按此则象非周公创作明矣周三舞诗曰以雅以南以籥不僭雅即万舞也公羊曰万者何干舞也籥者何羽舞也左将万焉公问羽数则合为一矣吕东莱亦合之公羊又説武王以万人服天下殊不知夏小正万入用籥公羊误矣武宿夜犹夙夜也六成大武之节奏也　礼记舞莫重于武宿夜注曲名止商郊士卒歌舞待旦犹夙夜也申培诗説武大武一成之歌也赉二成也时迈三成也般四成也勺五成桓六成也
　　舍利曼延皆兽名因以名舞汉之巴渝砀极舞也　蔡质汉仪曰正月旦天子幸徳阳殿临轩作九賔彻乐舍利从西来戏激水化比目鱼作雾化成黄龙有两倡女行绳上切肩不倾乐毕作鱼龙曼延小黄门吹三通此所谓巴歈也武帝增加之曰砀极舍利曼延皆兽名角觝者文颖曰两两相当角力角技犹今跌打也通典文帝改汉巴渝舞曰昭武舞
　　鞞铎巾拂舞也　隋志牛请存鞞铎巾拂等四舞与新伎并陈鞞舞汉巴渝舞也唐志明之君汉鞞舞曲也至章帝造鞞舞辞铎舞傅代魏辞云振铎鸣金乐録以木铎号令天下故取以为名拂舞者沈约宋志云吴舞吴人思晋化其辞本云白符鸠是也巾舞者公莫舞也伏滔云项庄剑舞项伯纡长袖以扞之传为此舞当时项伯亦拔剑起舞非袖也説亦牵附鞞即小鼓巴渝既为曼延之总名何又为鞞舞之名邪髙帝喜巴人之猛健故象其舞吕览曰帝喾令人作鼙鼔之乐鞞舞当不起自汉也古新成安乐宫辞曰盘鼓钟声张衡舞赋盘鼓焕以骈罗李善云般鼓之舞似舞人更迭蹈之而为舞节则鞞舞自是一舞非巴渝明矣郑樵曰舞与歌相应自六代之舞至于汉魏并不着辞舞之有辞自晋始若然则汉章帝造鞞舞辞为诬也即乐苑所载吾咄邪吾何婴之辞又岂晋人所造乎
　　盘舞七盘舞也　鞶舞汉曲至晋加之以杯谓之世宁舞平子赋厯七鞶而屣蹑王粲释云七鞶陈于广庭鲍昭云七鞶起长袖鞶与盘通太康中手接杯盘而反覆之歌曰晋世宁舞杯盘今京师犹有舞翠盘及打碟子之戏
　　蹀马马舞也　鹤舞马舞竹书穆天子有之宋鲍昭有舞鹤赋宗有舞马宋翔麟凤苑廏有蹀马俯仰腾跃皆合曲朝会用乐则兼奏之今之字舞鞞拂犹存无蹀马鱼龙之戏
　　剑器乃武舞之曲名健舞武舞也輭舞文舞也　通考有剑器曲用女妓而雄装空手舞子美公孙大娘歌无一字涉剑可知矣徐文长载此崔令钦曰垂手罗回波乐春鸎半社渠借席乌夜啼谓之輭舞阿辽柘枝黄麞拂林大渭州达磨谓之健舞
　　窟子即傀儡子唐戏之首舞也　起汉髙平城陈平秘计造木偶人运机关舞于陴间乐家翻为戏具引歌舞有郭郎者发正秃顔氏家训言之今则为鲍老唐段纶使杨思齐造傀儡太宗怒削纶阶凡夫曰今谓之提休智按上江曰提彄
　　挼曲谓舞曲也　梦笔録曰内宴时肩足应拍羣舞曰挼曲子后舞终曲曰舞末羽调有柘枝词商调有掘柘枝舞曲也乐苑云二女子藏莲花中花折而后见对舞相顾温庭筠蓝纸诗写尽襄阳掘柘词
　　唐苏郎中戏即苏葩戏　后周士人苏葩好酒落魄自号郎中衣緑袍戴席帽赤面曰苏郎中戏犹今之鲍老郭郎也
　　舞郎亦谓之品子　舞人隋以品子为之号为二舞郎汉谓之舞子乐师帗舞注帗析五采缯今灵星舞子持之是也以此知汉称舞子灵星汉称帗之状也今太常有乐舞生
　　乐器
　　乐均调乐器也　伶州鸠曰律所以立均出度也注均者均钟木长七尺有系之以均钟者度钟大小清浊也汉大予乐官有之后志冬夏至合八能之士聴乐均冬至阳气应则乐均清夏至隂气应则乐均浊乐叶图征曰圣人承天以立均谓以中声定律也显徳六年王朴疏曰宣示古今乐録令臣作律准十三用七声为均均有七调声有十二均合八十四调后魏志春秋昭二十年晏子曰七音服子慎注云黄钟之均黄钟为宫太蔟为商姑洗为角林钟为征南吕为羽应钟为变宫蕤賔为变征一垂十九钟十二垂二百二十八钟八十四律晋孙登抚一琴唐清商伎有独琴智以为此皆均之遗也匀均韵古通因作韵
　　雅乐器之增损失之也　隋志大业元年栁顾言等言雅乐合十二器金之属二曰镈钟每钟垂一簨簴曰编钟十六垂于一簨簴唐志又有歌钟为铙为镯为铎石之属一曰磬唐志分为三曰大磬编磬歌磬丝之属四曰琴曰瑟曰筑十二曰筝十三秦声恬所作唐志以丝第五以颂瑟为筝又有阮咸竹之属三曰箫十六管长尺曰箎长尺四寸八孔曰笛凡十二孔邱仲作唐志竹第八有管有舂牍匏之属二曰笙曰竽笙有十九管竽三十六管唐志匏第七有巢有和土之属一曰埙六孔唐志第三有大壎也革之属五曰建鼓灵鼓灵鼗八面雷鼓雷鼗六面路鼓路鼗四面又有节鼓唐志革第四有县鼓有柎有相木之属二曰柷曰敔以节乐止乐唐志木第六有椎有应智按汉已襍用隋唐日加如铙镯自是军乐今庭乐用小铙钹节乐以不知用柷敔也乐记注相即柎以韦为之装之以糠疏曰击柎辅相于乐筝之入雅乐由不知和琴瑟也唐常有五琵琶亦入此乎别分北部可耳前志孔光奏主调篪员注篪七孔广雅云八孔笛有七孔以应七声风俗通亦然三礼图则曰六孔笛涤也今之箫则六孔所谓洞箫无底箫也今之管七孔短于箫师古曰刚及别柎皆鼓名柎音肤节鼔即今之杖鼓版也舂牍笙师注以竹大五六寸长七尺短者一二尺其端有两空髹画以两手筑地应长六尺五寸其中有椎雅状如漆筩而弇口大三围长五尺六寸以羊革鞔之有两组疏画此笙师本以教祴乐祴乐不用柷敔故用舂牍筑地以节乐也似今之鱼鼓通典节鼓状如博局中开圆孔适容其鼓击以节乐
　　合止柷敔节也　智常作论曰事有数千年相袭以讹而究不知正者不少矣柷敔之用其一也郭璞云柷如漆桶方二尺四寸深一尺八寸中有椎柄连底挏之敔如伏虎背上有二十七鉏铻刻以木长一尺防之击柷之椎名为止戛敔之木名为籈其用之也乐之初击柷三声以作之乐之末戛敔三声以止之自马融郑李循白虎通其説皆然唐六典协律郎举麾鼓柷而乐作偃麾戛敔而后止遗法举羽或提灯笼是已然则柷敔之用果此六声而已邪总因尚书合止柷敔误解合为始合止为终止也合止者合而止之一字一转或数止焉节之谓也吾观时乐得之矣时之度曲可以使人人一律者版为之也版有眼故加节焉十畨之奏一声版二声鱼皆以木为之取其音清裂不为众乐所掩夫柷敔之声犹是也伶州鸠曰革木一声木音直非若金石之铿锵革之闛鞈丝竹之嘹喨绵长可悦也不过挏防相击砉然而止正如版鱼用为节奏曲之迟疾视此为准雅相之声近乎拉飒悄然以辅柷敔之间此度曲之所为大衬小衬也柷敔不得其用今乃用铜钹杖鼓以补之琴瑟设而不作亦以不知版眼也琴曲中有入慢则有趋可知矣今之单弹琴者犹度清曲也使其引喉转声以意长短不合拍按岂可聴乎琴与瑟合遂与六琴六瑟合遂与众乐合皆恃拍按之节以一之若専以静逺缓细为髙无复版眼则竟可随意短长是焉能与众合邪人之用声声有常止止以更气止以言乎齐也合止明矣春官教舂牍如柷小舂谓之应以应大舂所倡之节又云牍以应柷则柷非三声而毕可知也房庶曰金石钟磬也而变为方响丝竹琴箫也而变为筝笛木柷敔也而贯之为版马贵与亦编九拍版六拍版于柷敔之后胡以代抃唐名乐句宋以檀若桑为之非明征乎贵与亦疑之而不敢□耳
　　递钟编钟也　王褒颂曰伯牙操递钟即编钟也隋卢贲曰周武克殷得鹑火天驷之应其音用七汉加应钟故十六枚而在一簴郑注周礼以二八为十六簴诸儒泥八音加倍非也智按十二律正倍合二十四声后以不能尽用存十二律加四清声合为十六今宫谱北曲亦十六调可证也编磬亦如之编钟磬外别有歌钟玉磬商颂依我磬声磬亦玉磬也郊祀歌璆磬金鼓璆美玉名元祐编磬特磬是其遗也徐景安乐书甲丙庚壬设编钟以应阳也乙丁辛癸布编磬以应隂也陈十二镈钟自子至亥各当其位以应律节声也建鼓配干艮巽坤之位合二十四架象节气也柷在寅敔在戌当亥子丑之左右其次歌钟以节登歌之句者曰歌磬即周礼颂磬也
　　防钟钟篆有茎者也　博古图有宋公防钟铭防字与茎通用大晟乐书应天得六钟其带曰茎钟因颛顼六茎取名耳
　　钟乳篆闲之枚也　考工记舞上谓之甬闲谓之枚枚谓之景即今之钟乳也今乳侠舞闲每处有九面三十六汉法一带有九智以为盖四面也博古图有周辅乳钟李照曰钟之有乳以节余声陆氏曰乳取于养也鼎乳以养口钟乳以养耳皆养也石名钟乳亦以其垂似之南京方山定林寺有乳钟凡百二十乳亦四面分直甬面各三十乳乳各为声
　　追蠡追处剥落也　赵岐以追为钟纽止因旋虫谓之干而附会也洞天清録曰今人以器物用久而剥落者为蠡盖古铜器欵文追起者剥落漫灭也追与堆通画家滴粉令起谓之堆粉金银犀玉之工皆谓堆起为顶装诗追琢其章正谓顶装作法也如钟之旋带枚若是追起者笔乗讥纽絶是矣然以为槌系之追殊所未安
　　防泛琴声也纹蛇腹当作蛇蚹　乐书曰合声以作主晖分律以配臣有用晖者即琴徽也九叹用弹纬升庵曰徽亦迳作纬志林曰嵇中散琴赋云闲辽故音痹长故微鸣所谓痹者犹今俗云防声也防音鲜出羯鼓録两之间逺则有防故曰闲辽鸣云者今之所谓泛声也虚而不按乃可按故云长而微鸣也五臣皆不晓妄注吴曾引晁无咎云浮云栁絮为泛声轻非丝重非木也喧啾百鸟羣忽见孤凤凰为泛声中寄指声也胡元瑞曰琴谱有叠蠲谓二指后先齐下也雷威唐大厯中西蜀人善制琴姚令威曰先公有雷威琴又言赵彦安得一纹琴真虵蚹也中题云雾中山后得蜀郡草堂闲话云雷氏斵琴多在蛾眉无为雾中三山今人重梅花牛毛断蛇腹断蛇腹当作蛇蚹庄子曰吾待蛇蚹蜩翼邪注蚹蛇腹下龃龉可以行者曹昭曰唐时雷文张越二家善制琴龙池凤沼间有余处悉洼令关声而不散姚作雷威文威一声之讹也崇祯中命造琴五百张其式各种文华殿中书文震亨言此
　　灵开渠雅州之灵开山材也　南部新书裴説在韦皋幕取灵开山桐为琴谓之灵开渠东坡藏琴有铭云开元十年造雅州灵开材其下池铭曰雷家记八曰合盖声出两池其背微隆使之隘而声徘徊也智疑是八日合説郛载东坡为陈季常襍书琴事有此条至虞汝明所记古琴疏皆后人造名也伏羲婴硁贡梓帝命下相柏皇为琴曰丹维曰祖床帝俊琴曰电母俊之子晏龙琴曰菌首曰白民伊陟琴曰国阿周宣王琴曰向风铭曰情有耳伏宼在是祝牧琴曰太古楚王子无亏抚琴为洞庭木秋之歌琴曰青翻崔骃琴曰卧冰戴逵琴曰黑鹄逵之子仲若琴曰跃鲂兄勃琴曰应谷栁文畅琴曰春风摛藻家用之羲之婴硁贡梓舜之电母恐是附会山海经以俊为舜俊之子晏龙岂商均之别名乎中兴书目有琴经一卷诸葛亮撰此伪必矣余尝见杨大经所得琴经言十三徽中音为主在七徽两头各六琴身分三断各七音而七十三徽又细分宫商角征羽转声之处南海陈乔生曾刻其略今不见有此书崔遵度琴笺亦言其端矣大经教人先唱琴如学箫先唱五六工之例故易得节奏方与诸乐器合王伯厚引吕览曰尧命质为乐乃以麋辂置缶而鼓之乃拊石击石以象上帝玉磬之音以致兽舞鼓□乃拌五之琴作为十五之瑟命曰大章舜立鼓□延乃拌鼓□之所为瑟益之八为二十三之瑟乃令质修九招六列六英以明帝徳□或作□拌一作析杨升庵引之智按吕览本作瞽叟两山墨谈曰集韵秦有父子争瑟者各入其半故名筝吕氏古乐纪曰瞽叟拌五之琴为十五之瑟帝舜立仰延乃拌瞽叟之所为瑟为二十三王杨或别见本岂叟作□叟又因膄讹邪若谓父子相争而引此非矣瞽者皆可称叟安知即舜父乎
　　琴首更者曰临岳焦尾曰龙龈　董彦逺曰李阳冰琴铭十字奇古冰小篆惟见于此沈存中言南溟伽陀罗纹如银屑坚岂琴材是未曾见琴其铭亦未尽见也今铭曰以为临岳等昔孙绰云回风临岳刈饰流离成公绥亦曰临岳则齐州之丹林顔黄门曰琴首更者名临岳琴必以坚木借欲其不刻入也临岳本山神名因以名玉因以名琴之首其尾曰龙龈龙龈至临岳应通期数四分用三以排徽
　　贺若瑟曲也　程泰之曰瑟中有贺若乃唐文宗时贺若夷善琴乐府襍録曰贺若夷令人琴而自以瑟合之锦瑟五十乃尔雅之洒也二十五为瑟十三为筝
　　刚鼓即鼖谓防之也在前曰朔鼙后应曰应鼙骑鼓也周礼以鼛鼔鼓役事长丈有二尺长则声缓故以节
　　力役古通作皋皋缓也以鼖鼓鼓军事八尺而两面或作防古通作贲扶云切鼗有柄两耳鼓也播以节乐又作鞉鼙小鼓又作鞞鞞中军执以令鼓所谓朔鼙也旅长执以应之所谓应鼙也司马法曰鼙声不过闟説文曰骑鼓也大司马有执提注马上有曲木置鼓鬛上故谓之提汉卤簿有刚鼓孔光何武奏刚别柎员晋作防鼓唐作防鼓夹金钲皆十二南史舆不得重防防鼓大使人防之也今时有金鼓有襜如襦以系挂于后项手两桴击之其节奏名得胜鼓今士大夫家用之不过二十面然南都始用也岂唐之中鸣小鼓羽葆鼓乎又午门角楼上鼓乃御朝时发煦者偶一面壊宗伯工部入估直见其制乃纸布裱成者以无此大皮也涂金镂环司礼计费千余金亦破冒耳陈祥道言八面六面犹言八枚六枚也智按此乃康成之説若作一鼓而八出为面直可喷饭而韩苑洛志乐犹主其説而图之迂哉楚严即今之发也大鼜晨戒发皆严鼓也　司马法曰昬四通鼓为大鼜【音戚】夜半三通为晨戒旦明五通为发昫【音嘘】周礼曰军旅夜鼓鼜发擂以三百六十为一通卫公兵法军城及行军在外日出没时鼓手挝三百三十三捶为一通鼓音止角音动吹十二声为一叠虎钤经十万兵以上大角二十四具大鼓六十四面日没前二刻先吹小角次吹大角一会十六声三会四十八声为一曲发钲一百五十声唐马周请置六街鼓号咚咚鼓乐志楚严鼓员一人因中严而严鼓元帝擿铜丸声中严鼓之节驾将出奏中严亦曰一严再严三严张衡赋用楚严周遵道豹隠纪谈曰杨诚斋诗天上归来已六更不知其解宋内五更絶梆鼓遍作谓之虾蟆更其时禁门开而百官入所谓六更也如方外之攒防郭青螺曰即今之发擂耳演繁露曰五夜分二十五防景阳楼钟今墉城钟皆以记漏南史齐髙帝改用铁磬以记防也
　　植鼓谓之建鼓亦曰县鼓　何并王林卿剥寺门建鼓官司通曰寺师古曰植鼓也建木而旁县鼓也城上乌謡曰梁下有县鼓
　　羯鼓两杖鼓各有异名　宗好羯鼓而宁王善吹笛帝尝称羯鼓八音之领袖盖本两杖鼓其曰荅腊鼓则龟兹鼓也毛员鼓则天竺伎也笔谈曰羯鼓曲今唯有邠州一父老能之有大合蝉滴滴泉唐之杖鼔曰两杖鼓者两头皆用杖今之杖鼓一头以手拊之则唐之汉震第二鼓也明皇宋开府皆善此鼓其曲多独奏如鼓笛曲是也今时杖鼓当时只是打拍鲜有専门独奏之妙古曲悉皆散亡顷年王师南征得黄帝炎一曲于交趾乃杖鼔曲也炎或作盐今杖鼓谱中有炎杖声或曰大乐之鼓无繁滚但用一椎此用二椎故曰两杖鼓与拍鼓呼杖鼓者异今时杖鼓版専以衬节
　　渔阳参咢也　徒击鼓谓之咢祢衡未易服一鼓既易服又一鼓徐文长言余姚人及董尧章并能此调有倚伏舞势曰余姚鼓乃渔阳之讹也参上声今作掺挝徐引古歌辞边城晏开渔阳掺黄尘萧萧白日暗又汉书注引王僧孺诗散度广陵音参写渔阳曲博南掺去声
　　朋肯手拍鼓声也　宋璟善鼓尝曰不是青州石末即是曾山花甆撚小碧于头上掌下须有朋肯之声朋去声据此乃是汉震第二鼓也且蹂用石末花甆固是腰鼓掌下朋肯声是以手拍非羯鼓也又谓头如青山峰手如白雨防此羯鼓之能事也璟孙沇亦知音律邪婆色鸡鼓曲也　李琬聴乐工击此知之出韩卓羯鼓録羯鼓承牙牀以两杖击之明列合太簇一均在鸡娄鼓之上都昙答腊之下世谓两杖鼓用山桑卷用铜铁杖用黄檀狗骨花楸曹王皋得二卷为至宝杜鸿渐得二杖为尤物李琬知邪婆色鸡以掘柘急偏解之打断宋街市鼓曲也一名太平鼔　吴曾曰崇宁大观以来内外街市鼓笛拍版名曰打断至政和初禁之民间改名太平鼓又曰通同部鼓江古心宣政襍録言臻蓬蓬鼔今北京腊正小儿皆以绵裹枹击铁环太平鼓无笛拍
　　沙锣羯鼔皆外国器而中国用之钲与锣近故用相代也　古尝以解严叩钲今无其制説文曰钲铙也铙如铃余尝以铎钲铙镯形皆如小钟有舌而锣为尝用乃无之唐韵七歌有锣乃云钞锣器也意古必有此形或诸公失注邪俗间用篥之乐皆用铜鼓以间之马援致骆越铜鼓铸为铜马唐时有铜鼓入贡今云贵两粤到处有之声闻十里其形平面而中沤起击沤起处每二架有雌雄今雅乐教坊乐队舞皆不用此不知唐宋时用否马贵与曰鼓吹钲即説文铮形圆如铜锣宋志曰钲如大铜叠南蛮之器也刘渊曰钞锣铜器乐书有铜锣自后魏宣武以后好北音胡羯鼓铜钹打沙锣其音原出西域音常式切云麓漫抄曰今人呼洗为沙锣又曰厮锣近代赐契丹西夏使人皆用此语究其説军行不暇持洗以锣代之智以此説附会盖中原人以击锣为筛锣东南方亦有言之者筛沙音相近筛又为厮又小转也书曰养马者为厮所执之锣为洗曰厮锣以锣为洗正如秦汉用刁斗可以警夜又可以炊饭取其便耳宋志驾前皆棒厮锣元志作水礶鐁锣南宋市肆记亦言酒器沙锣水盆以金银为之即如今之铜面盆也
　　丁宁钲也读如丁令因作叮咛通为真泠丁东一作丁当　丁宁本口语丁宁故作叮咛以是名钲取其声也犹铁马名曰丁当玉佩亦曰丁当或作叮当或曰语叮嘱曰丁宁本此庄子真泠禹曰之真泠即丁宁也丁东声也佩声声皆称之又作丁当者盖东当二音古通用也诗小东大东叶可以履霜空亦如匡可证
　　铜钹今之铙钹也　广韵但言铃钹不知其详铜钹乃南齐穆士素所造其圆数寸大者出于扶南髙昌疎勒之国其圆数尺隠起如浮沤以韦贯之相击以和乐释书有之唐燕乐曲有铜钹相和之乐铜钹谓之铜盘司马承祯制真道曲大罗天曲有铙钹盖其小者今亦用以节乐或谓之草子或谓之铺钹
　　箛即笳唐之铜角是其遗也　仗有大鼓长鸣长鸣今时之号通也口圆而长如竹筩一尺五寸又有小柄空管从筩中抽出吹之晋即有鸣葭葭即笳应劭卤簿图有骑执箛箛即笳或谓其始似葭管后以铜作大篥桓制龙角所谓铜角也今俗云喇叭锁哪直口曰号通辕门吹角十二叠是也今制有画角在前又有大铜角小铜角胡俨言曹子建制角曰为君难为臣难难又难不知何所本
　　将于淳于之类也　北海郡有淳于县春秋淳于公国在此县因以为氏其实本乐器名圆如碓头大上小下乐作鸣之与鼓相和淳因作錞周礼鼓人以金錞和鼓即此南齐始兴王鉴有什邡人段祖以淳于献鉴髙三尺六寸六分围二尺四寸后周自蜀得之斛斯征曰此錞于也依干宝周礼注以芒筒捋之其声极振周礼疏曰錞于之名出于汉大予乐官按晋语赵宣子曰战以錞于丁宁儆其民也吴语鸣钟鼓丁宁錞于五代后周有将于其錞于之类乎形似瓦缶以簴县之宋时虢州上古钟董逌以为淳于故考击不受而无攠隧也当音敦于
　　琵琶本借枇杷转为鼙婆或作擘防一名国腹説文止有枇杷字借当乐器遂作琵琶一名鼙婆即琵琶声之转也赵凡夫以为当用擘□又作防其可笑者在竟改唐人诗字也字有俗而通者琵琶是也又安知非説文之漏失乎推手曰琵郤手曰琶傅琵琶序云汉送乌孙公主起杜挚以为秦长城之役百姓鞉而鼓之武夷山记国腹即琵琶元有白翎雀大曲张思防歌曰一十四喑一抹盖秦与琵琶合奏也王元美琵琶有小大忽雷按南部新书曰韩晋公入蜀伐竒树坚致如紫石匠曰为胡琴槽他木不可并遂为二琴大曰大忽雷小曰小忽雷后献徳皇晦伯编入琴类已非而元美以为琵琶或后凡乐器之有槽轸者皆借称之邪琵亦音擘容斋引乐天忽闻水上琵琶声为证古诗何拘邪纪事载宣宗吊白居易律诗云童子解吟长恨曲塞儿能唱琵琶篇此知唐人有擘琶之音
　　洞箫本是筒箫　説文筒通箫也徒弄切箫本编排而成形象凤尾曰凤箫尔雅所谓言也后加作防筒乃单竹故曰通箫后乃通作洞箫王子渊作洞箫赋
　　泠箫泠人以箫合咏也　鲁语曰泠箫咏歌乃鹿鸣之三景王铸无射泠州鸠非之泠氏掌乐官周语曰泠人诗简兮卫之贤者仕于泠官郑曰泠官乐官钟仪曰泠人也因黄帝使泠伦取竹为古乐师故后世号乐官为泠既以泠为官故别作伶
　　唐之管色犹古之钟均也　古有一之均以均众声唐贺懐智琵琶谱一册其序曰琵琶八十四调内黄钟太蔟林钟宫声中弹不出须管色定余八十一调即以此三调为准管色犹均声以为相合之准今之调琴须先用管色合字定宫乃以宫下生征征生商上下相生终于少商凡下生者隔二上生者隔一取之凡声皆当如此古人仍须以金石为准商颂依我磬声是也今之弹三者初亦使人吹箫定调散弹小以合箫中伊字然后定轸可以合和合字音近于葛词隠所云轮过髙徽则其字头低出之声箫管合和不着曰挐曰卖正所谓合曲也
　　笛簻非马策也　马融笛赋裁以当簻李善注簻马策也裁笛以当马簻便易持梦溪笔谈曰簻管也古人谓乐之管为簻故潘岳笙赋云修簻内辟余箫外透裁以当笛者余器多裁众簻以成音此笛但裁一簻五音皆具不假繁猥所以便而易持也升庵引此元瑞讥其全抄西溪丛语云当作檛不当作簻智按簻檛音义皆同因有方言而后造此字马鞭名之笛管亦名之何碍乎必欲改檛字以别又可笑矣有雅笛有羌笛周礼笙师掌教羌笛融所赋长笛空洞无底剡其上孔五孔一出其背正似今之尺八李善注七孔长一尺四寸此乃今之横笛太常鼓吹部中之横吹也融赋曰易京君明识音律故本四孔加以一君明所加孔后出是谓商声五音毕沈约宋书亦云京房备其五音周礼笙师注杜子春云篴乃今时所吹五空竹篴今三礼图正横设而有五孔此雅笛也后乃增为六又增为七
　　擫防一作擪扢手执之状也　王褒洞箫赋挹抐擫防顺叙卑迖抐音女立切擫乌协切防即捻五臣作擪扢墨庄漫録引连昌宫词李謩笛傍宫墙见玉篇指按于笛曰智谓乃擪讹而张子贤以为奇邪吹唇即所谓也　即叫字集韵又作嘄或以土为之今人以口作声曰叫亦谓之肉笛庄子吹剑首者□而已矣北魏围南阳吹唇沸地即口吹也
　　匏属总言笙簧分言之则多管曰簧　笙竽巢和簧皆匏属而隋志乐匏止有笙十九管竽三十六管唐志二匏有巢有和此取尔雅之名冯嗣宗疑月令仲夏调笙竽竾簧并言四事或簧别是一器邪朱子则以匏中金叶为簧汉武内鼔震灵之簧神仙有五舌竹簧宋时民间有铁叶簧智以仙小説不可据大约合言则匏中管曰簧分言则多管是簧耳竾即篪
　　控即空侯　升庵乐书云师延为空国之侯所制臆説也沈约宋书控宫引第一商引第二即管篌也风俗通作坎侯吴兢云汉武灭南粤令乐人侯晖造竷竷音坎以侯姓名坎侯集韵作篌复矣凡夫禁用箜篌大泥
　　拍版今版之始也　拍版本无谱明皇遣黄幡绰造谱乃于纸上画两耳以进上问之对曰但有耳道自然中节韩文曰乐句研北襍志曰赵氏独子固不仕元醉歌乐府执红牙以节曲牙版也
　　火不思即今之琥珀词也　元志天乐一部有琵琶管篌二火不思二胡琴二火不思制如琵琶直头无品有小槽圆腹如半瓶以皮为面四皮絣同一孤柱陶宗仪言乐器有秦明琴浑不似曲则有口温舍舍□□之类即火不思智见今山陜中州皆弹琥珀词其制似之盖浑不似之转语也通考曰琵琶修颈而小曰秦汉子今京师有吴拨四土儿密失义儿机等俞琰曰北地琵琶昭君笑曰浑不似遂讹
　　觱篥一作箄篥悲栗　宋太宗时三大宴皇帝升座宰相进酒庭中吹觱篥以众乐和之唐九部塞乐有漆觱篥比部安国乐有双觱篥银字觱篥银字管也唐徳宗朝有将尉迟青素善觱篥冠絶古今时幽州有王麻奴河北推为第一手后访尉迟令于髙般涉调中吹勒部羝曲曲终尉迟颔颐而已谓麻奴曰何必髙般涉也即自取银字管放般涉中吹之麻奴愧谢朱子曰箄篥原名悲栗元美载武夷山古记魏子骞会乡人于幔亭吕荷香戛国腹黄次姑挥悲栗悲栗即箄篥国腹即琵琶







　　通雅卷三十
<子部,杂家类,杂考之属,通雅>
　　钦定四库全书
　　通雅卷三十一　　　　　明　方以智　撰器用【书札】
　　古以木片为札削竹为策编策为简成帙为册方版谓之方牍朴谓之椠插羽之牍谓之羽檄书刀谓之削聘礼曰加书将命百名以上书于策不及百名书于方既夕礼曰书赗于方若九若七若五书遗于策文多者书之策少者书之方木片曰札説文曰牒也汉书曰谷子云笔札光武一札十行汉人皆以此为简牍削竹为策编策为简与柬通成帙为册册必有卷论衡曰断木为椠【七豓切】版长三尺削木也木削为□【同柹】顔之推引后汉书杨由云风吹削哺为柹【音比】此是削札牍之□耳苏竟书云摩研编削之才子云提铅椠吴恢欲杀青简皆刀策也康成注论语序以钩命□云春秋二尺四寸书之孝经二尺二寸书之故知六经之策皆长二尺四寸伯皆言二尺者天子策书所用与六经异也简容一行字牍乃方版羽檄之书説文曰二尺书也顔子籕曰以木简为书长尺二寸此近是魏武奏事云有急则臿羽曰羽檄吐蕃用金箭急则加银鹄升庵曰云南急递插鸡毛乃羽书之遗也筑氏为削长尺博寸合六而成规郑曰今之书刀也东观记以书刀赐马严朱博投刀削所记用简牒吏皆以刀笔自随氏已制笔汉兼用书刀曰刀笔博古图有汉刀笔文翁吏诣京师减省少府用度买刀布蜀物遗博士如淳曰金马书刀今赐计吏者作马形刀环金镂之杨仆请官蜀刀此刀也唐禧宗干符六年徐云防使南诏骠信待云防厚授以木夹宣和书谱章孝规为路鲁瞻书云南木夹彼方谓之木契犹有古椠之遗或以茶经竹夹相比非矣
　　尺一诏策也　汉以单于书以尺一牍选举召拜亦书之尺一版杨政以箭贯辇持章乞杨生师即尺一出升范升也李云言尺一拜用陈蕃言尺一选用委尚书三公阳球不得稽留尺一所谓勅也通用详见疑始字説中汉以后诏诰因有定名唐志有七一曰册书二曰制书三曰慰劳制书四曰发勅五曰防六曰论事书七曰勅牒而尚书省之制六制勅册天子用之令则皇太子用之教则亲王公主用之符则省下州州下县者下之达上有六一曰表二曰状三曰笺四曰啓五曰辞六曰牒而门下省又有奏钞奏弹露布议四者与表状共六制诸司相质其制有三一曰关二曰刺三曰移赵宧光谓札从乙尺一当作尺乙不知何以解丈二之组耶
　　诏书有真草又有案有宣　三王世家禇先生曰谨论次其真草诏书编于左方郑崇持诏书案起案者写诏之文智以为存案如今之底稿也唐故事中书舍人掌诏诰皆写两本一为底一为宣身之曰在中书可【阙】覆谓之正宣唐朝臣以兵送李泌写宣以郤之崇文目有宣底八卷唐王起帝常以疑事令使者质起具榜子附使者上凡成十卷号曰写宣会要曰大顺中令诏书别録小字本留内永为定式广川跋同光四年宣周之复逆犹秦汉之奏事上书也　宰夫执叙羣吏之治以待诸臣之复万民之逆注复谓于朝廷奏事逆为上书太仆掌诸侯之复逆注郑司农曰复谓奏事逆为受下奏七国未变古式言事于王皆称上书秦初改书曰奏后又曰封书曰封章谓重封以上蔡邕以皁囊封上章奏所谓囊封也
　　大诺批答也　梁陈伯之为江州刺史不识书得文牒辞讼惟作大诺而已齐江夏王锋髙帝使学凤尾诺以玉麒麟赐之唐纪曰凡诸侯牋奏皆批曰诺而草书若凤尾形宋明帝纪胡母辅専权语曰禾绢闭眼诺胡母大张槖禾绢谓帝也此即文书后之押字也自汉有之宗资任范博歌曰南阳宗资主画诺张绪曰一生不解作诺汾晋之间尊者呼左右云咄左右必诺刘义叟云咄嗟而办当作咄喏而办智按咄嗟与咄唶咄咤同非诺也江左诏画诺唐时画闻即今之知道也归田録言学士院用押字咨报季肇曰堂帖押名曰花押韦陟五朶云体是也刘后村曰王文康坐莱公贬苏子美坐祁公废二人皆为妇翁累也帖尾托人相花字似是通人一蔽则花字寻常皆用之长睿与刘焘论书言及施结喜收古今人押字伯思曰梁朱异唐懐光沈炽文等题名纸缝或谓之押缝谓之押尾蔡廓曰我不能为徐干木署纸尾
　　唐宋有熟状有进草　笔谈曰本朝要事对禀常事拟进入画可然后施行谓之熟状事速不及待报则先行下具制草奏知谓之进草熟状白纸书宰相押字他执政具姓名进草即黄纸书宰臣执政皆于状背押字堂检宰执背不押唯宰属于检背书日堂吏书名用印此拟熟状有词宰相押检不印避暑録言李暹告中书省官书姓而门下尚书省则不书甘露寺牒亦可证知也隋唐以来自朝廷下至郡县决事皆有词谓之判牒议呈草曰画知今会推公题犹然呈草画知止列姓会题尾衔曰臣某臣某不书姓
　　劄子移牍也　唐人奏事非表非状者谓之劄子亦谓之録子又谓之榜子陆贽有榜子集苏轼有进陆贽奏议劄子约鬼章讨阿里骨劄子绍兴四年着令领宣抚使者皆见任二府故行移用劄子韩世忠宣抚淮东诏于所部州县用劄子则下行之文移矣宋徐度敦立曰唐宰相治事之地曰政事堂故所下书曰堂帖国初犹因此制赵韩王权重有诏禁止其后中书指挥事凡不降勅者曰劄子犹堂帖也牍为书版徐锴曰古者为公案也原涉削牍注木简也后人折成简帖故以书简为尺牍周勃狱吏书牍背示之则公案之牍也汉以来文移通为之牒徐曰议故未定短牒谘谋则是牒短于牍矣匡衡随牒在逺方注随常牒无超擢也南史蔡樽为吏尚用王筠帝推白牒于香橙地此白事除官之牒也马援随牒解释此官府之谘议移文也又讼词亦曰牒今惟皇宗属籍曰玉牒仍唐宋旧名及给僧度牒其平行文移曰咨曰手本亦曰关曰牒曰照会下行上曰牒呈上行下曰牒劄假以职名曰劄付
　　露布露封也　军中报捷露版不封欲其宣布耳王缄曳布可笑矣于文定但専以为捷状县之漆竿亦未尽也智按凡露封者皆曰露布光武以鲍昱为司隶怪当司徒露布李云乃露布上移副三府东观书有司奏孝顺号曰敬宗露布奏可献帝春秋曰荀彧卒于夀春夀春亡者告孙权言曹操欲荀彧杀伏后彧不从故自杀孙权露布于蜀魏改元景初诏曰司徒露布咸使闻知蜀建兴五年诏曰丞相其露布天下唐则载为门下省之典制矣文章縁起言露布始于蜀误也其引文露沉武露布以解此者更支
　　空首幅曰需头或曰需章需批答也　胡广文吏试笺奏注汉杂事曰凡羣臣上通者四品一曰章二曰奏三曰表四曰驳议章者需头称稽首上以闻谢恩陈事诣阙通者也奏者亦需头其京师官但言稽首言下稽首以闻其中有所请若罪法劾案公府送御史台卿校送谒者台也表者不需头上言臣某言下言诚惶诚恐稽首顿首死罪死罪左方下附曰某官臣甲乙上通谓之疏原涉削牍为疏既用帛纸故须折之其曰需头者空前幅一面也杨万里知筠州谢表曰需章匃外唐人书末言谨空犹今左冲也
　　条刺分条刺书也条宜表左列于左方也　汉外戚成帝答许皇后诏曰皇帝有所疑便不便其条刺使大长秋来白也师古曰条谓分条之刺【千赐反】谓书之于刺版也汉武使刺六经封禅谓刺书之也条对即今条陈也分条言一项者犹一首也今条奏谓之开坐考蔡邕谨条宜所施行七事表左开坐其开左之讹借乎饮章飞书匿名书也　汉蔡邕一入牢狱促以饮章辞情何縁复闻注饮犹隠也即今匿名文书梁松县飞书注匿名书孔融侯览刋章下州郡以名捕俭注刋章谓削去告人姓名愚谓刋章若榜行郡县因朱儁刋定州奏遂以刋为削盖刋即刻也汉即无今版印或刻书其大章于版以遍行捕之汉书言章大者数千若文书全案也
　　下手书即画指券也月平今之榷会牒也　周礼质剂注质剂谓两书一札而别之也若今下手书疏汉时下手书即今画指券与右质剂同也别质剂皆今之券书也俗有手印事八成注郑司农曰质剂今时月平是也平音病韩曰一市必立之平今经纪当行官给印牒是其遗制
　　殿上大言州郡行状谓之举謡言　应劭曰每嵗州郡聴采长吏臧否民所疾苦还条奏之是谓举謡言言謡言者掾属令史都会殿上主者大言某州郡行状条约谓之禁书　士师五禁注古之禁书亡矣今宫门有符籍官府有无故擅入城门有离载下帷野有田律军有嚣讙夜行之禁其捔可言者又三禁注军礼曰无干车无自后射此其类也
　　旧案谓之□事比　郑司农云士之八成者行事有八篇若今时□事比疏凡言成者皆旧有成事品式后人依而行之□事依前比类□之鲍昱有法比都目详见刑法类至大比注若今八月案比党正注如今小案比此汉时案比之名犹今之比较也□事比则条律书名晋志有汉□事令甲三百篇
　　徽识之书今之编册也　司常掌九旂之物名各有属以待国事注属谓徽识也言事名号皆题别疏云大云殊徽号昭公二十一年宋防人濮曰徽者公徒也是名徽也织文鸟章笺云识徽识也是名识也郑又云徽识之书则云某某之事某某之名某某之号今各衙门各典故皆有编册列之识音志即周之属也説文徽衺幅也一曰三纠绳也幑帜也以綘徽帛着于背引春秋幑者公徒若今救火衣集韵或作防或曰琴节曰徽亦有识意乐书作晖古作□本通而后别
　　跳出出格题头也　春秋正义引魏晋仪注写表章别起行头者谓之跳出智以为即今之出格尊称题式也或上条陈开坐则亦分欵题头叶少蕴曰见开元李暹一告有低头起项
</div>
    <div class="pagination">
<a href="通雅_page23.html">上一页</a><span>...</span><a href="通雅_page19.html">19</a><a href="通雅_page20.html">20</a><a href="通雅_page21.html">21</a><a href="通雅_page22.html">22</a><a href="通雅_page23.html">23</a><span class="current-page">24</span><a href="通雅_page25.html">25</a><a href="通雅_page26.html">26</a><a href="通雅_page27.html">27</a><a href="通雅_page28.html">28</a><a href="通雅_page29.html">29</a><span>...</span><a href="通雅_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
