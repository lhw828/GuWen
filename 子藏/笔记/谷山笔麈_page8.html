<!DOCTYPE html>
<html>
<head>
    <meta charset="UTF-8">
    <title>谷山笔麈 - 第 8 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>谷山笔麈 - 第 8 页/共 17 页</h1>
    <div class="content">　　
　　本朝承胜国之后，上下之分太严，二祖、仁、宣时犹与侍臣坐论，英庙稚年即位，相接颇稀，以后中贵日倨，堂陛日隔，即密勿大臣，无坐对之礼矣。今上礼御儒臣，优于前世，讲筵接以揖让，称以先生，皆殊礼也。第行在讲幄，岁时从相君以下与赐服食，每有宣赐，相君第具一公疏上谢，遣阁校领至私第，竟不诣廷一拜，即次日进讲，亦不一叩首，窃甚以为嗛。古人君臣之礼极严，即万石君传所载：「上赐食于家，必稽首俯伏而食，如在上前。」其恭谨如此。今平交执友有所问遗，未有见而不一揖者，况君上之赐，直受而无一言，心何以安？业从众人之后，不敢有异，惟御赐颁及，无问服食时鲜，即一鱼一蔬，皆顿首拜受，焚香献之祖考，乃敢尝尔。又目睹江陵一事，如班赐诰命，百官朝服，唱名给散，而内阁不出，止遣典籍代领。夫赐命之典，古之所谓虎拜稽首者，内阁到桥南不数武，而安坐阁中，使从吏代受，甚非事君之礼也。
　　
　　凡臣子对君称谓有体，李泌对德宗曰：「臣若苟合取容，何以见肃宗、代宗于天上？」此称谓法也。凡人言死则曰「见某于地下」，人主之祖、父则曰「见于天上」，此不可不知。嘉靖中，上在西城召太医令徐伟入胗龙脉，进殿蒲伏膝行，见上倨坐小床，龙衣曳地，不敢以膝压衣，奏曰：「皇上龙衣在地上，臣不敢前。」上遽以手抠衣，出腕而胗，伟但一时语耳。出至直庐，手札赐内阁曰：「伟适胗脉，称『衣在地上』，足见忠爱。地上，人也，地下，鬼也。」云云。赏赉甚厚。伟见札惶惧失色，自谓若有神佑，设使误称「地下」，罪万死矣。盖世庙严而多忌，误有所犯，罪至不宥，而伟偶中上旨，非虑所及，故且喜且惧耳。此与泌「天上」之称，亦偶合矣。
　　
　　万历丁亥，有言者请复午朝，疏入，报闻，未有成命也。一日，同沈公在部，将至巳刻，忽传午朝，追班百官且惊且喜，踉跄奔趋，行至东长安门，已闻鼓声，则益张皇疾奔，惟恐后至，予且行且告沈公：「此未必朝，且恐有他，礼官姑徐行以俟，不可争先而进，以骇瞻望，政使失朝，所失反小。」沈公以为然。及至赏房，各部诸公皆已先至，而驾竟未出也。入内探之，茫无影响，乃钟鼓司内使误闻传说，直上鸣鼓，而会极门内使因即扫除内座，以待临幸。总之，皆误也。此亦讹言之妖矣。大臣当此类事，不宜轻遽。
　　
　　予在南宫，一日早朝后至，点查列名，当事中贵遣阁校来言：欲隐予名，以是市交。予亟遣人驰谢曰：「失朝事小，欺君罪大，忝为大臣，岂敢以欺自处？可列吾名以上，如有所隐，当上书自首，反于中贵不便。」其人惭惧而止。盖失朝之罪不过夺俸，何忍以是欺上？且中贵以此市交，他日请托横至，何以应之？正宜谢绝为当耳。
　　
　　近日大臣，多因子被攻击称病求去，尽废面辞之礼，闻命之日，促装就道，早夜启行，帷车而出，故旧官僚或不及面。具疏辞谢，往往自谓得请，故作出樊之态，此皆内含悻愤，外示狷洁，既非人情，亦非臣礼，吾甚不取也。辛卯九月，九疏陈请，蒙恩予告，敕使再临，予方以为荣宠，而诸公狃于故习，谓予必朝发夕行，不肯信宿。予笑曰：「何为乃尔？人臣位至上卿，得请而去，主上恩礼周渥，有光行色，此在古人，方且侈为画图，耀诸简册，有何不荣？而故为悻悻之迹！吾必不然。」翌日，具疏陈谢，又三日，具疏辞。疏中数语曰：「江湖迹远，虽稍隔于瞻依；臣子情深，实无分于去就。举头见日，终身戴天，击壤可以咏太平，呼嵩可以祝圣寿。」末缀数联，劝上讲学勤政，早正大本云云。又数日出城，以日高登车，送客满路，皆与揖别，惟请告之礼不设酒尔。是日，诸公以予必循故事，未明而出，皆遣吏持刺候于郊门，及至日高未出，乃始趋至城外，相候一别。予谓，去就之礼，自觉不差。惟葛端肃公去时颇同此意，他公皆不尔也。
　　
　　建言
　　
　　今制，相传台谏风闻言事，考之令典，无所证据，心窃疑之。后读唐史，武后以术制诰下，谏官御史得以风闻言事，自御史大夫至监察御史，得互相弹劾，率以隐诐相倾覆，此风闻言事之始也。夫人之功罪必有其实，按名责实，犹恐不称，况以风闻？武后之令，盖罗织告密之别名耳，而承平之世习为典故，不知其出于此也。
　　
　　门籍之名起于唐，其制，记官爵姓名，一月一易，非迁解不除，即今制也。第彼时有门籍者，皆得出入殿廷，直至御前，如其无门籍者，如有急奏，许门司仗家引奏，无得关碍。故贞观以来，群臣士庶皆得进言。李林甫擅权，群臣奏事有不谘宰相者，则托以他事阴中之，然犹未敢明禁百司之奏事也。元载为相，乃请百官论事先白长官，宰相定其可否，然后奏闻，则明为杜塞言路之谋， 【「之谋」，天启本作「权谋」。】 载之拒谏擅主，又甚于林甫矣。尝虚心论之：谏官御史有所论列，先白宰相，非体也；六曹郎吏有所建白，不关长官，亦非体也。何也？台谏职在言责，于天下事无所不当论，如必先白宰相，则言责杜矣，故不可也；郎官职在官守， 【「郎官」，天启本作「郎吏」。】 其所守之官，即长官之职也，有所建白，当先咨之长官，长官不能行，然后闻之于上可也，如必越职有言，而不使长官与闻，则官守亦紊矣，故不可也。台谏不白宰相谓之尽职，郎吏不白长官谓之越职，相似而实不同。但以元载之奸，意在塞谏，非为官守言责计也。
　　
　　宋孝宗时，因补阙薛叔似论列时相，谓曰：「卿等以补阙、拾遗为名，专主规正君上，不任纠劾，今所奏乃类弹击，甚非设官命名之意。」盖拾、补两省僚属，官为侍从，与台谏不同，故孝宗以此谕之。本朝六科给事中， 【「给事中」，原作「给事」，兹据天启本改。】 沿门下旧僚，主于封驳，各道御史，沿台官之旧，主于弹击，今皆以纠劾为事，亦非设官意也。
　　
　　宋理宗置籍中书，记谏官御史言事，岁终考其成绩，此法甚善。若使铨曹年例考察，皆取任内建白以为上下，而不必以暧昧之过、飞摇之辞为定官之殿最，即有分处，亦将无辞矣。
　　
　　唐史一事甚类今日。中丞姚廷筠奏：「比见诸司不遵律令格式，事无大小，皆悉闻奏，至修一水窦，伐一枯木，皆取断宸衷」云云。盖上要下烦，上烦下乱，若米盐琐细一一上闻，则所遗者反大矣。一则法网太密，不得伸缩，一则大臣权轻，不得展布，其究反成弥文，无益于国也。
　　
　　明刑
　　
　　古时受赃，法极重，如唐肃宗上元间，或告宰相第五琦受人金三百两，遣御史按之，遂坐长流，可谓重矣。近世，赃吏受财五百以上，法方遣戍，其泛指赃数不可核实者，即至千万，不过罢免。又肃宗时，宦官受财为人求官于宰相吕諲，事觉，宦官杖死，諲亦罢免。近时，中贵请托宰相，如取如携，纵遇事发，不过革退，未闻杖死，亦未有连坐宰相者。盖今之人情似刻而实纵，今之法纪似密而实疏也。
　　
　　唐代宗时，优崇宦官，公求赂遗，无所忌惮。宰相尝贮钱阁中，每赐一物、宣一旨，无空还者。出使所历州县，移文取货与赋税同，皆重载而归。德宗知其弊，有中使受方镇之赂，杖而流之，自是皆莫敢受，可见中官求索乃古今通弊也。近世此风尤甚，阁部大臣奉旨、宣赐、问劳，皆厚有赠遗，即传一旨至部，亦不空还。在今视为固然，不以为异，其实，中涓奉旨临问，大臣即少有劳遗，亦不为过，惟不当苦索耳。至于宣索州县，毒流吏民，则蠹政之大者。乃至勋臣持节册封亲王，索至千金不已，文臣为副使，杯盘花币亦皆不受，相悬如此。彼诚何心，独不知愧。此皆所当惩革者也。
　　
　　元载为相，主书卓英倩窃权用事，士之求进者，非结英倩无由自达。元和初，有堂后主书滑涣久在中书，与权珰相结，宰相议事，有与内中异者，令涣达意，常得所欲，罪发赐死，籍其家财，可数千万。此辈近亦有之。中书省吏谓之主书，堂后主书尤其亲密，即宋之堂后官也。此辈外挟宰相以要士夫，内挟中贵以钤宰相，一时不得，则血脉不通，政多龃龉，此其数千万宜尔。
　　
　　咸通中，路岩为相，颇通赂遗，左右用事，言者请破边咸一家，可赡军二年。边咸者，岩之亲吏也，与卓英倩、滑涣同。考之近事，亦颇有之，如权相纪纲号七与九者，破其家赀，不当赡一军二年之费耶？
　　
　　窦参为相，其族子名申者为给事中，招权受赂。参每迁除朝士，常与申议，申因先报其人，时以喜鹊目之。及参赐死，申亦杖杀，喜鹊亦自不吉如此。今之卿相子弟为喜鹊者，可以戒矣。
　　
　　德宗既贬窦参，欲籍其家，陆贽谏曰：「在法，反逆者，尽没其财，赃污者，止惩所犯，皆须结正施刑，然后收籍。今罪法未详，已存宽贷，若簿录其家，恐以财伤义。」德宗不听，竟赐参死而籍其家。唐法如此者多矣。盖籍没之法，因种族其家，然后奴婢货财皆为官有，若其罪未至族，则家固无恙，从而籍之，不相中矣。近日一事与此相类，而在事之臣无引贽语以进者，刑政一失，其可收乎？
　　
　　宪宗既诛李锜，有司籍其家财，学士裴洎、李绛请以逆人资财赐浙西百姓，代今年田租，宪宗嘉叹，即从其言，此事可以后法。盖割剥六州之民以富其家，故即以其所有，宽六州之民也。近日江西、湖广乃以二相籍没，累及阖省，而所籍之财尽入内帑，于主德民瘼均有损焉。使当事诸公肯举李锜故事为明主告，未有不嘉叹也，而坐视无策，付之窃叹，惜哉！
　　
　　汉时籍没臣民，以其妻女没为官婢，所谓鬼薪、白粲之类，在诸司官府充造作之役，非没为宫女也。及唐时，籍没大臣，以其妻女没入掖廷，谓之填宫，色才出众者，往往得侍人主，此最无道之甚者。本朝绝无此法，惟叛逆之家男子给配功臣为奴尔。正大仁厚之体，自三代以来所仅见者，不可不知也。
　　
　　万历丙子五月，鱼台隋府为山西佥事，以残暴罢官，里居横甚。旧所从师某为邑丞，老年八十余，府欲夺其产，致之于狱，其人遣子上书，讦府不法事。上时年十四，览疏震怒，使中官问辅臣曰：「人之为恶，至于如此，且辱其业师，大不可容，其逮下吏。」相公上札奏，以为府罪固不可恕，第其怨家之言，恐未必实，且告讦之门不可轻开。事遂不行。府盖蒲州张相君门人也。是年十月，山东抚臣奏：昌邑令孙鸣凤居官贪鄙，窃取帑金，及迁官去任，道中榷吏卒金，人二两。上览其疏，持示辅臣，且笑且怒，曰：「道榷吏金，与盗何异？」江陵奏曰：「方今法纪粗张，而贪风未止，若要天下太平，须是百姓得安，若要百姓安生，须是官不要钱。」上曰：「先生言是。昨览其疏，此人乃进士出身，何其无耻如此？」江陵复奏：「此人惟自恃进士出身，故敢如此放肆，不然，亦尚不敢。今后皇上用人，惟当考其功能，不必拘以资格。若奉法守分，不肯要钱，就是异途下僚，亦当显擢，若贪赃坏法，不守官常，即高第贵游，亦当重处。」上曰：「善。」即此二事，见上聪明天纵，汉昭不及也。
　　
　　万历甲申，江右中丞曹君大埜论劾临江知府钱若赓杀死无辜至二百有奇，上大怒，下所在逮治。数月不报，有旨数趋阁臣，令从重问拟，江右勘者论以永戍。上意少之，使中官持本送阁，命票极刑。阁臣再三执奏，上不可，手批「决不待时」。阁臣再奏：「若赓所犯不至此。即处以极刑，亦缓至秋后，方今春和发育，望体生物之仁。」上命中使语阁臣曰：「彼残许多人命，都是秋后否？彼奈何不体生阳发育之心？」阁臣无以对。已而又上揭力救，词至迫激。上不得已，从之，令监候处决。时以主上恩威并用，人心悚服。盖上春秋已长，明习治体，加意元元，痛绝酷烈，此本盛德事，第一二老臣恐开轻杀之端，再三执奏，其实若赓之罪，死有余辜，不足惜也。予尝与相知论此事，以为劾之者与救之者皆非也。何也？若赓性本残刻，当江陵末政，以此求知，又怙同里相公之势，恣行无忌，曹中丞者，平日不敢戒谕，至养成其恶，度不可已，不得不劾，又恐其有内主轻论，不足以伤，则摭拾如许，以重其罪，安得有二百人命可轻易登于奏牍？且一郡守三年杀人命如许，为抚按者所主何事，而不早觉察？故曰：劾之者非也。人主受中贵之言，以为文吏持柄相党护，乃一郡守杀人二百而阁臣、法司、台谏相率救之，上以为何如？且若赓有罪人也，所争法比轻重之间，而今上有党护之疑，后即有无罪被诬者，亦不可救矣。此谓为有罪者决网而为无罪者设冤也。又有甚焉，老成虑事，恐开妄杀之端是矣，令人主曰：一郡守杀人数百而罪不至死，使为天下主者妄杀一人则亢然争之，是天子不如郡守专也，此念一动，后即用重典绳下，亦不可救矣。此止轻杀之端而开重法之原也，故曰：救之者非也。一介诸生，叨有民社之寄，视民命如草菅，是诚何心？而救之者又何心？果有鬼神，无阴谴耶？予为此说，非刻也，厚也。钱，四明人，余阁学之邑子而新都许阁学之门人也。
　　
　　唐开元中，刺史杨浚坐赃当论死， 【「当论死」，原本作「当死」，兹据天启本改。】 上命杖之六十，丞相裴耀卿上疏：「决杖赎死，恩则甚优，解体受笞，事颇为辱，止可施之徒隶，不当及于士人。」玄宗习见武后之朝笞挞公卿有如徒隶，而忘其非法也，耀卿一言，遂停此法。有宋三百余年，未尝及朝士，可谓有礼矣。近代建言得罪之臣，往往赐杖，大廷遍体系累，不以为辱，而天下以其抗疏成名，羡之如登仙，是古人之所为辱，乃今之所为荣也，岂盛世所宜有哉！大抵上之所赏，即下之所誉，则以其赏为荣，而不然者，则赏亦辱也；上之所刑，即下之所毁，则以其刑为辱，而不然者，则刑亦荣也。夫使上之刑赏不足为荣辱，而士之荣辱制于下之毁誉，则国是将日非矣。有识之士可不为寒心哉！
　　
　　大臣贵官有不可不慎者，世殊不知趋避，殊可骇汗。试举一事：南齐尚书令王晏推奉明帝谋废翰林，而事多专决，为上所忌，乃轻浅无防，意望开府，数呼相工自视，云：「当大贵。」与宾客语，好屏人请间，明帝闻之，疑其欲反，遂召而诛之。公卿大臣当权位隆盛时，与技艺星相等谈及数接昵客造膝密语，皆所当忌。
　　
　　王剧为凤阁舍人，王勔为荆州刺史，王助为监察御史，皆王勃兄弟，文中子之孙也。当武后之朝，以刘思礼谋反株连，皆至族诛。勔、助出妄引，若剧掌铨选，进用由思礼，未必不与其谋，宜其及也。大贤之后，文雅之族，一旦横罹楚毒，至于赤族，其非高阳之世可知矣。近时一二名家子弟，妄交侠邪，轻扞文网，幸遇仁明之代，免于重典，使当虐政之朝，嗟乎殆哉！以此言之，子安之溺海，未为不幸也。
　　
　　
　　谷山笔麈卷之十一 　筹边
　　
　　权不可中制，兵不可遥度，故曰：阃以外将军制之。非重之也，乃使不得辞其责也。后之当事者，乃取境外之事而任之于庙堂，则分阃有所逃其咎矣，岂得为胜筭哉？然则庙堂之责何如？曰：六辔在手，四牡就驾。有如代骥而驰，终日不能一舍，非御道也。边臣曰：「虏可和也」，庙堂曰：「喏。」不更以战挠之；边臣曰：「虏可伐也。」庙堂曰：「喏。」不更以和挠之。战而得有赏，否则罚，和而得有赏，否则罚，庙堂之责在二字尔，吾安知战，吾安知和，而为彼解脱地耶？故赏赍者，庙堂之六辔也。
　　
　　今世荐边材，多以骑射为名，非所以取人也。吴起将战，左右进剑，起曰：「将者，挥桴提鼓，临敌决疑，一剑之任，非将事也。」古之大将亲兵，尚不一剑为能，况今幕府分符之任，盖欲其运筹制胜，折冲樽俎，而以弓矢之能器之乎？士大夫偃蹇仕途，迟途末路，至以臂鞴决拾希于一割，亦足羞也。
　　
　　汉高帝曰：「为天下安用腐儒也！」此言诚过，然天下事为迂措大所坏者不少矣！试举一事：如唐之中叶，田氏虽据魏博未敢失礼，使朝廷恩威明布，自当折服，而黜陟使洪经纶者，乃下符罢其军四万，使之还农，田悦，阳罢而阴聚之，以激军士之怨，于是合从诸镇，以拒王师，跋扈一方，竟不能制，则经纶之举激之也。今有元勋世臣专任万里之外，朝廷不以威德钤制，使之斗死，而使一二白面书生日操惠文三尺，摘其微细，使其局蹐俯仰，救过不赡，非便计也。幸国家法制素严，伏不敢动，此等纨绔庸流亦无兵力可恃，万一有不逞之材，挟积愤之志，结率夷酋以求缓旦夕之死，则昆明滇、粤之间，化为方外，一向背间尔。书生不知大体，误国家事往往如此，令人短气。
　　
　　万历甲戌，东虏王台擒叛酋王杲以献，台官已为都督，当加一品勋阶，吏部议上，拟加柱国，有旨，加台龙虎将军，台大感悦。蛮夷之长，即俨然称公卿，殊亵朝廷之体，而彼又不知为何官也，龙虎将军者，公卿无此官，以号蛮夷，彼以其名壮，必甚自喜，而与名器无损。人之识趣高下，于此逈然。
　　
　　万历甲申，云南擒岳凤等九人以献，许以不死。及入京师，政府于射堂面鞫，劳以花币，曰：「且有爵赏。」明日，午门受俘，戮于西市。予以为此非体也。因忆唐高宗时，西域思结都曼谋反，苏定方讨平之，献俘长安，法司请行刑焉，定方曰：「臣许以不死，故都曼出降，愿敕其生。」高宗从之。盖中国制御四夷，全在恩信，不信则失恩，失恩则伤体，降而杀之，非示恩也，许而背之，非示信也，堂堂天朝，不能以兵力取胜，诱降小夷，致而杀之，不但失恩、失信，亦损威甚矣。军中机宜或用权谲，朝中政体则贵正大，不然则非体也。甲申之举，其亦未闻定方之言者耶？ 
　　
　　万历辛卯，西虏火罗赤据有捏工、莽喇二川，侵扰河、湟，西边震动。朝廷遣安肃郑公洛率兵经略，而以泾原魏公学曾总督三边军务。郑公主和，魏公主战，庙堂主郑，台谏主魏，乃下九卿集议。予从诸公入，诸公皆有成画，不过借廷议为名以塞台谏之口，而予不知也。因窃问诸公：「今日之事何所可议？虏若入犯，无纵敌不击之理，虏若不入，无出塞追捕之理，古人所谓来则御之，去不穷追，已成千古断案，何所疑而议也？仆以文史之臣，不闲军旅，诚无以佐诸公之后。惟是礼官所司在正名义。今将章奏文移中议更数字，国朝体统极尊，远过前代，况此等小夷，鞭笞可使，如许其纳款，请无曰『和』，以『抚』字代之，如许用兵追讨，请无曰『战』，以『剿』字代之。王者之师，有征无战，『战』字且不可轻下，况招纳犬羊就我豢哺，安得以『和』字为言？二字失体，请速更之。」诸公相视而笑。自是奏疏中亦稍有改政者矣。其后日本之役，至有阴为和亲之计以误朝廷者，岂但称名之谬而已！
　　
　　万历壬辰，倭寇朝鲜，朝廷遣兵援，恐其不胜，欲调播酋杨应龙兵东救朝鲜。又听一妄男子上言，欲发暹罗之兵，使由海道捣其巢穴，庙堂以为奇策，识者闻之，无不骇笑。播酋不奉汉法，阻兵拒命，朝廷遣使即讯，数年不出，此何等情形也，乃欲调其甲士出入中土，窥见虚实，纵使有功，何以善后？此岂制播酋之方？至于暹罗小国，僻在海南，日本视之，何啻培塿？而欲使捣其国都，是以蠛蠓入鼎也！匪独如此，纵使播酋恭顺，暹罗盛强，势亦不能。何也？由蜀至辽，一经两海，水土不习，强弱亦异，而暹罗小国乃在占城之南，琉球之西，三十余年不通朝贡，使者佩虎符而往，将安问津？况能发其兵乎？此等见解，如醉如痴，谋国若斯，不败何为？国家福德，天实默佑，非人力也。方议调兵时，有一当路过东，驻车相访，语次，叹曰：「暹罗可调否？恐其兵入中国，多所蹂践，奈何？」予笑应曰：「暹罗知在何方？取得来再虑未迟。」此公亦未披舆图，不知暹罗所在也。因忆唐元稹为宰相，会成德王廷凑反， 【「王廷凑」，「廷」原作「庭」，兹据旧唐书卷一百四十二新唐书卷二百十一王廷凑传改。】 围牛元翼于深州，官军不能解，乃用于方计，遣客间说贼党，使出元翼，又赂吏兵令史，伪出告身二十通，令以便宜给赐，事闻，稹遂罢相。此政与遣程鹏举觅兵暹罗事类。
　　
　　国家制御四夷自有正体，封贡之典，职在礼官，征讨之法，职在枢府，譬如青鸟司春，玄鸟司闭，各有职掌，不可紊也，累朝相沿，着为成法。如西之哈密，南之交趾，北之顺义，皆枢府所有事，而封贡题请，则皆属之礼部，旧牍具在，可考览也。万历甲午以后，辽左卫师，司马石公欲以封贡啖倭，救失补败，且欲身任其事，以自为功。亦不想职掌沿革各有司存，而礼部一二正卿，苟欲避谤辞难，为自免之计，亦不言职掌在本部也，乃使兵部题请，成封贡之议，及事败势颓，兵臣伏罪，而礼臣无恙焉。自为善矣，其如职掌之紊何？夫兵臣不知职之在人而任之于己，礼臣明知职之在己而委之于人，皆所谓溺其职者也。公卿台谏亦无一人详考旧牍而知其责之所在者，使兵臣误而罹于法，礼臣误而免于罪，近于七圣皆迷之境矣。士大夫高谈虚拱，不亲世事，其流弊至于如此。
　　
　　日本关白封贡之议，一时台谏部司上疏力谏，日无虚牍。争之诚是也，然皆揣摩情形，泛论事理，至于日本沿革，绝不考究，有谓祖宗绝其封贡，二百年来不与相通者，览之为之失笑。日本在洪武初年虽绝其贡，至永乐以后，即以金印诏书封其国王，每朝易位，辄赐日字勘合若干号。六年一贡，赍勘合而至，人舡贷物皆有定数。至嘉靖二十九年入贡以后，始不来耳。奈何谓二百年来不许通贡？又倭中自有国王、州郡官长，类如朝鲜，可考而知，亦不问其颠末，而从一二舶商之言，所指地方官职，皆以洪荒劫造未经缔构者，尤可笑也。四夷封略在礼部客司，大司马石公徒欲取効目前，不暇深考，竟不知日本为何国，关白为何人，盈庭之言，皆如啽呓，以此御难，何以为国？可为仰屋窃叹者矣！
　　
　　汉武、唐高征讨四夷，发兵动数十万， 【「动」，天启本作「动至」。】 不知粮饷军装若为供需。今方隅有警，遣一大将将数千人往，犹以樵苏为虑，万历倭夷之警，东援朝鲜，至征天下兵不能四万，古今物力何以相悬若此？攻城之法，有当急者，有当缓者。夫在我为老师，在彼为穷寇，张一面之网以移其必死之心，其城可破也，激之则败矣；在我为声罪之师，在彼有不赦之辟，急之则变从内生，不战而溃，缓之则彼得为谋，其势日成，故不可不急也。朔方哱酋之变，使总督大臣提兵急趋，掩其未备，数夕之间可以授首。而游却无定，逗挠不前，师老财殚，贼势日盛，向非国家福力、庙社之灵，其不为唐之北庭、宋之灵夏者，能几何哉？
　　
　　王都据定州，外结契丹为援，明宗遣王晏球讨之，晏球知定州有备，未易急攻，乃陈师困城，为持久之计，而与平卢相应，邀击契丹，尽歼其众。都徘徊孤城，四顾无与，其下遂翻城以应，而都自焚矣。近日宁夏之围，李如松、董一元二将邀击虏兵以绝其援，亦此类也。
　　
　　唐高宗时，李谨行为大将，东讨高丽，其妻刘氏留代奴城，高丽引兵攻之，刘氏擐甲率众守城，虏不能下，上嘉其功，封燕国夫人，亦健妇也。万历壬辰，宁夏作乱，参将萧如熏妻杨氏尽出簪环以劳军士之妻，帅之守城，贼攻围数月，竟不能下，事闻，赐诰封焉。杨氏，故大司空肤施杨公兆女也。
　　
　　互市之名起于开元，突厥毗伽可汗遣使入贡，请于西受降城为互市，岁赍缣帛数十万匹就市戎马，以资军旅，且为监牧之种，由是，国马益壮焉。当时以互市得马为监牧之资，今日以互市得马为边军之累，何其相反如此？无他故，监牧之政不修耳。
　　
　　唐时册突厥默啜为可汗，以阎知微、田归道为使，知微见默啜，舞蹈吮其靴鼻，归道揖不拜，为陈祸福，几为默啜所杀。可见，不辱君命，士之上节也。隆庆辛未，虏酋纳款，册为顺义王，酋不知王为何官，谀者绐之云：「礼秩与代王等，边吏当拜。」及参政朱裳往诣其帐，迫使下拜，裳恐和事不成，遂屈膝焉，此边将所共见者。其后官虽不起，然未尝正其罪而废之，亦失刑矣。
　　
　　唐至中叶，西域诸国并入吐蕃，与唐为敌。其北为回纥，举引弓之民盘据大漠，乃匈奴突骑之旧也；其西为大食，大食并波斯、突骑施之地，东尽葱岭，西南际海，万有余里，亦大国也；其西南为天竺，即今乌斯藏之地，乃佛土也；其东南为云南，即六诏之地。吐蕃冯陵上国，殆无虚岁，突骑一出，直入三辅，周之犬戎、秦之义渠，不若是之迫也。李泌建议，欲南服六诏，北和回纥，西招大食、天竺，以困吐蕃，此奇策也。夫以夷攻夷，乃中国之形，中国不用，而使夷狄用之以困中国，则倒置矣。汉通西域，所以断匈奴右臂，唐通云南，所以断吐蕃右臂，而后制胜有方也。今也不断其臂而又续之，其为夷计不亦工乎？何谓续其右臂？胡王南牧，假道具食，使之由河西而南，又使筑宫事佛，屯聚青海之上，以属之张猎而南合诸番，是续虏之臂也。
　　
　　唐庄宗追契丹于易州，随其行止，见其野宿之所，布遍于地，回环方正，皆如缩剪，虽去，无一枝乱者，叹曰：「虏用法严，乃能如是，中国所不及也。」胡人用兵，初无纪律，但其法难犯尔。 中国法纪不明，赏罚无章，虽日讲云鸟之陈，谈龙虎之韬，犹画饼也。
　　
　　金之破辽，犹不敢轻举伐宋也，及使者往返既数，道路险易、朝廷治否、府库虚实，渐得要领，而南侵之志决矣。中国底里不可使外夷知之。彼以纳贡为名，往返出入，或有密图山川、潜窥虚实，即平时贡夷，犹不可不备，况当倭虏内讧，兵出境上，而容其谍使入都，使之侦探，可谓至愚矣。
　　
　　南宋时，元兵南下，诏中外不许传播边事，此虽末世之政，然于军国机密亦不可不知也。近日都下邸报有留中未下先已发抄者，边塞机宜有未经奏闻先已有传者，乃至公卿往来，权贵交际，各边都府日有报帖，此所当禁也。幸而君上起居、中朝政体明如悬象，原无可掩。设有造膝附耳之谋不可使暴于众，居然传播，是何政体？又如外夷情形，边方警急，传闻过当，动摇人心，误大事矣。报房贾儿博锱铢之利，不顾缓急，当事大臣利害所关，何不力禁？
　　
　　韩侂冑出师数遍，自悔失图，私出家财二十万以助军兴，而募人持书赴金求知，然竟不免于函首，谋之不臧，自贻伊戚，宜矣。侂冑专权纳贿，家累巨亿，二十万固所能办。近有当事大臣，非遭强敌之势，而欲为和敌之举，非有侂冑之资，而欲为捐金之谋，知其不必又不能也。且侂冑输家财助军以掩其败，而后人盗公帑贿虏以文其欺，是又侂冑之罪人矣。平生气节名世，何其堂堂，而甘心为此，哀哉！
　　
　　万历甲申，长安有七子之目，万历辛卯，长安有八犬之目，皆时相入幕之宾也。八犬事连山人，下狱实状，为一犬所卖，别易一人以进，其人不甘，上疏自白，时人谓之「易犬」云。 【此段原脱，据天启本补入。】
　　
　　华亭之富埒于分宜，吴门之富过于江陵，非尽取之多也。苏、松财赋之地，易为经营，江、楚旷莽之墟，止知积聚耳。而彼以之败，此以之存，岂岁星长在吴耶？夫得地者得人，得人者得天，天亦何时定也？ 【此段原脱，据天启本补入。】
　　
　　
　　谷山笔麈卷之十二 　形势
　　
　　三代以前，江北繁盛，江南旷阔，汉晋以下，江南富实，江北凋敝，盖由三国、五胡之乱，兵火战争，多在江北，江北之民，大半南徙，如侨兖、侨徐等州，大氐皆其旧民移江淮之上，因而郡之，被以故名。此皆天地之运，流转无端，递相盛衰，非人力所及也。方今太平有日，众生乐土，然江北之户口不加少，而土旷人稀，地有遗利，江南之生聚不加多，而地狭人众，至不能容，可不思所以裒益之乎？汉时，以关中空虚，徙六国豪杰大姓以实三辅，西都赋所谓「三选七迁，充奉陵邑」者是也。其时五陵豪侈甲于天下，居重御轻之势于是在焉。其后，讨平闽、越，尽移其民以实江、淮之间，亦是此意。天地之气，此盈彼虚，极盛则返，有国家者，调停于缓急轻重之宜，以剂其多寡盈虚之数，亦裁成辅相之权也。大抵南北多寡如向所陈，就其中间，又各有不同。以江北言之，两河、山东其适中者也，而最稀者陕西，最密者山西；以江南言之，闽、广、淮阳其适中者也，而最稀者湖广，最密者江、浙，又南则巴、蜀之民太伙，而滇、僰之间太稀矣。至若畿辅之间，则近京四府其最旷莽者，根本重地，不异穷边，所系非小也；都城之中，京兆之民十得一二，营卫之兵十得四五，四方之民十得六七；就四方之中，会稽之民十得四五，非越民好游，其地无所容也。京东濒海之地，自胜国以来议开水田，竟未能就，近时一二喜事者，倡水利之议，未见有绪，而越人游食三辅，往往挟策籍从京兆举，为都人所齮龁，岁有烦言，均非长便。尝谓欲开京畿水田，即以其便招募会稽之民，令其着籍近邑，以垦田顷亩为限。无田者不得着籍，无籍者不得试有司，不得为掾吏。既已着籍，即将原籍除名，永不许归，归则原籍告讦，适诸化外。而令京兆举士增十余人制额，以待新籍，不得滥额于京兆，原额无所减损，则争端宜可息也。又蓟镇新调南兵，未必尽解，或使流入胡中，为患滋大，不若发充三辅卫所，顶补清勾之缺，而于例外请优给之。即愿开垦水田者，从其自占，如此则京辅之地可实，水田之利可兴，游食之徒可容，仕进之途可清矣。外此，则三晋之民愿徙关中者听，巴、蜀之民愿徙川东以往者听，江右之民愿徙楚者听，所至有山泽之利，荒弃多年，不在租税正数者，俱许其开垦，永不起科，亦可行也。诚使燕、赵、秦、楚地无遗利，江、浙、三晋民不游食，则于国家命脉不无小补矣。虽然，此其大概也，就中迁徙又有难易，越人之徙燕也十人而九，江右之徙楚也十人而八，三晋之徙秦则十不一二也。地利固不可失，人情亦不可拂，要当从其所便，顾其所安耳。不然，凿空发难，四方驿骚，又甚于料民履亩之役矣。
</div>
    <div class="pagination">
<a href="谷山笔麈_page7.html">上一页</a><span>...</span><a href="谷山笔麈_page3.html">3</a><a href="谷山笔麈_page4.html">4</a><a href="谷山笔麈_page5.html">5</a><a href="谷山笔麈_page6.html">6</a><a href="谷山笔麈_page7.html">7</a><span class="current-page">8</span><a href="谷山笔麈_page9.html">9</a><a href="谷山笔麈_page10.html">10</a><a href="谷山笔麈_page11.html">11</a><a href="谷山笔麈_page12.html">12</a><a href="谷山笔麈_page13.html">13</a><span>...</span><a href="谷山笔麈_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
