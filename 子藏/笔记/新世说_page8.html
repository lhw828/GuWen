<!DOCTYPE html>
<html>
<head>
    <meta charset="UTF-8">
    <title>新世说 - 第 8 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新世说 - 第 8 页/共 24 页</h1>
    <div class="content">　　
　　
　　
　　赏誉第八 
　　
　　魏环溪尝语人曰："生平景仰，而绝不得一亲丰采者，海内有三贤焉：夏峰、梨洲、二曲是也。"(魏公爵里见前。夏峰为孙奇逢讲学处，故学者称夏峰先生。梨洲为黄宗羲之别号。二曲乃李中孚，自署为"二曲上室病夫"云。) 
　　
　　汤潜庵称黄太冲曰："黄先生论学，如大禹之治水，导水导山，脉络分明，吾党之斗杓也。"(汤公爵里见前。) 
　　
　　汪苕文尝言："经学修明，吾于并世得二人焉，顾子亭林、李子天生是也。内行醇备，吾于并世得二人焉：魏子环溪、梁子曰缉是也。"(汪公、顾公、魏公见前。李名因笃，陕西富平人。明季为诸生，见天下大乱，走塞上，访求奇杰以报国，无应者。归而键户，读经史贯穿注疏，负重名。与李中孚友善。顾亭林至关中，常主其家。甲申、乙酉间，与亭林冒锋刃，间关至燕京，两谒庄烈帝攒宫。康熙己未，荐博学鸿词，以母老辞，秉钧者必欲致之，大吏承风旨，县官敦促，公将固拒，母劝之行，始涕泣就道。试授检讨，甫就职，以母且病，具疏乞终养。论者谓清初有两大文章：叶映榴之《绝命疏》及公之《陈情表》，皆使读者油然生忠孝之心焉。梁公未详。) 
　　
　　宋荔裳标格意气，风流文采，并足推倒一世。尤西堂目为东海伟人。(宋名琬，山东莱阳人，顺治四年进士，授户部主事，累官至四川按察使。会入觐，留京师，而吴三桂起兵，成都失守，妻、子皆在蜀，忧愤而卒。诗、古文词盛名满天下，有"南施北宋"之目。施谓愚山也。) 
　　
　　王阮亭和人《漱玉词》有"郎似桐花，妾似桐花凤"之句，长安人遂目为王桐花。(王公爵里见前。王词又有"春水平帆绿"、"梦里江南绿"、"新妇矶头烟水绿"。邹程村尝曰："昔应子红名三红秀才，今不当称三绿耶？") 
　　
　　朱长孺见徐电发，叹其天才骏发。语顾茂伦曰："此今之郭功甫也。世有王荆公，定当激赏其才，邀致为上客耳。"(朱名鹤龄，江南吴江人。贯穿六籍，折衷百氏，著书满家，群推学海。徐名轨，江南吴江人。英姿玉立，倜傥有大志，好古博学，通经济。弱冠才名蔚起，下笔数千言。应博学宏词试，授翰林院检讨。著有《南州草堂集》三十卷、《词苑丛谈》三十卷。) 
　　
　　毛大可称顾茂伦为："人伦之雅鉴，品目之善裁。"(毛公爵里见前。顾名有孝，江南吴江人，居钓雪滩。以选诗为事，唐律及清初近体诗皆有选本，名满大江南北。) 
　　
　　马章民下第留京师，落拓甚，以行卷谒龚芝麓尚书。尚书奇赏之，曰："李峤真才子也。"岁暮赠白金八百，明年乃以第一人及第。(马名世俊，江南溧阳人，顺治十八年，一甲一名进士赐及第，授修撰。公《对策》称："王者天下为家，不宜示同异"，时论伟之。何义门尝云："我朝殿撰前刘后韩，公居其间，鼎足而三"云。龚名鼎孳，江南合肥人，甲戌进士，累官至礼部尚书。好汲引后进，学者仰如山斗。) 
　　
　　吴锦雯目朱人远："渥洼龙种，丹穴凤雏。"(吴公爵里见前，朱名尔迈，浙江海宁人。) 
　　
　　世目许九日："天才隽拔，风格雄峭。"(许名旭，江南太仓州人，著有《秋水集》。) 
　　
　　李杲堂尝言："说经无双，名擅八龙。昔有慈明，今见充宗。"(李名邺嗣，浙江鄞县人，风骨不凡，年少能诗。充宗姓万，名斯大，浙江鄞县人。) 
　　
　　宗定九称张子羽"丰度标举，屐齿皆韵。"(宗名元鼎，江南江都人，恭谨朴雅，与人交终始无失。学有源本，旁搜子史，六朝奇闻僻事，罔不手抄心识。家苦贫，课一二老仆耕废田，舂而食，析而爨，著书自娱，足不入州府。张名，一字图南，江南江都人，流寓白门，以画名于时。性澹简，有尘外趣。客过访，茶酒间进，流连竟日，不肯去。) 
　　
　　许彝千少便岐嶷，总角风气更进。尝诣从祖原孝，原孝索冠见之。左右曰："祖见孙何须著此？"原孝曰："此子是许氏南来之秀。"(许名先甲，浙江杭州人。) 
　　
　　吴天章初至京师，未知名，王阮亭亟赏其诗，谓为天才。一日待漏朝房，诵其句于叶庵云："泉绕汉祠外，雪明秦树根。"又"门前九曲昆仑水，千点桃花尺半鱼。"叶大惊异，下直即命驾访之。自是吴之诗名大噪于日下。(吴名雯，山西蒲州人，进士允升之子。授临颍县知县，康熙己未，举博学鸿词科。放归，游燕、赵、齐、鲁、吴、越、秦、楚，足迹半天下焉。叶名方蔼，江苏昆山人，顺治十六年一甲三名进士，授编修，累官至礼部右侍郎，卒于位。予谥"文敏"，著有《读书斋偶存稿》。) 
　　
　　许有介称周栎园"秋月澹面，春风扇人。"(许名友，福建侯官人。周名亮工，河南祥符人，庚辰进士，累官至户部侍郎。性好奖借人才，有著作不显著者，务表章之，不遗余力。尤嗜绘事及古篆籀法，宾客纷集，从容谈说古今图史、书画，皆条分节解；客退，则手一卷，灯荧荧然，至夜分归寝以为常，著述多至数十种。) 
　　
　　有人问孙宇台曰："朱朗诣仗气绝俗，挥斥一切，何以不罹祸患？"孙曰："朗诣不矫矫立崖岸，故能居磨涅之中，而无磷缁之损。蝉蜕尘垢，非凡识所及。"(朱名士稚，浙江山阴人，金庭相国之孙。为人慷慨，不负然诺，贯穿掌故，有良史之才。) 
　　
　　有人目陈其年："其行敦笃而立诚，其才灏瀚而精英，其气盘礴而淑灵。"(陈公爵里已见前。) 
　　
　　龚半千称屈翁山"龙章凤姿，辉映南海。"(龚名贤，一称柴丈，江南江宁人。屈名大均，广东南海人。) 
　　
　　朱近修称丁药园"风义高举，雄视艺林。天为加绚，地为加藻。"(丁公爵里见前，朱公未详。) 
　　
　　周栎园称金冶王"抗厉希古，不可一世。"(周公爵里见前。金名鼎，江南镇江人，好为古文辞，性不妄交。其在白门，惟周栎园、吴众香、盛此公相往来。他客值之，瞪目直视，不交一语，强与语辄遭詈诟，世以此怪之。) 
　　
　　张禹木守会稽，言论谠直，顾且庵目为"暑月怀冰，懔懔有霜气。"(张名三异，湖广汉阳人，己丑进士。为政多奇绩，有古良吏之风。) 
　　
　　邵青门在京师，或强之入太学。试吏部，宋右之得其文，惊曰："今之震川也。"拔第一，例授以官，不就。(邵名长蘅，江苏武进人。少称奇童，读书目数行下，长乃潜心六经三史及唐宋诸大家文，融绎贯穿，大放厥词。论者谓清初布衣以文鸣者，自南邱宁都外，惟公可鼎足而三。所著曰《青门集》若干卷。宋公爵里见前。) 
　　
　　陆稼书称范彪西"出处不苟，守礼谨严，今之辛复元也。"(陆公爵里见前。范名镐鼎，山东洪洞人，康熙六年进士。性孝友，究心濂洛遗书，阐明绛州辛复元全之学。陆尝与书曰："夙闻山右辛复元之名，而未见其书。承乏恒阳，幸与山右接壤，则又闻先生出处不苟，守礼谨严，今之辛复元也。且尽刊行辛书，大有功于世道，辱以见示，不敢私于箧衍，将携以南归，遍告乡后进，俾知太行之西，龙门之东，复有大儒出其间，王仲淹、薛敬轩之遗风未坠，相与传习而讨论之，为惠不亦多乎？"其推重如此。) 
　　
　　王秋史少有狂名，王阮亭、田山赏其诗并奇其人，有王黄叶之目。(王名苹，山东历城人，康熙丙戌进士。所居圣水泉，元于钦所品七十二泉之第二十四也。所著曰《二十四泉草堂集》。田名雯，山东德州人，康熙三年进士。授中书，累迁工部郎中，督江南学政，迁江宁巡抚。其时王阮亭负海内重名，田公则天资高迈，记诵亦博，负其纵横排之气，欲以奇丽驾阮亭而上之。故诗文皆组织繁富，煅炼刻苦，成一家言。著有《古欢堂》、《长河志籍考》等书。) 
　　
　　谢方山有《杏村》诗，王阮亭称其去肤存骨，去枝叶存老干，真赏甚希，存之箧中，以待元次山、杜清碧其人，定相赏于弦指之外。(谢名重辉，山东德州人，官刑部郎中，旋挂冠归。) 
　　
　　尤西堂少尝为游戏之文，流传宫禁，世宗亲加批点，叹为真才子者再。康熙戊午，召试鸿博，授检讨。尝偕诸臣进平蜀诗文，帝见其名曰："此老名士。"公刻二语于堂楹曰："真才子章皇天语，老名士今上玉音。"(尤公爵里见前。) 
　　
　　李穆堂博闻强识，下笔千言。释谒时，李晋卿许其与欧曾代兴，王阮亭称其有万夫之禀。(三公爵里均见前。) 
　　
　　方望溪尝与蔡闻之太息生才之难，计数生平朋友，如杨宾实、陈沧州，后生中尚未见坚然可信其几及者，况在古人。蔡公曰："吾门雷生翠庭，乃后起之宾实也。"(三公爵里均见前。雷公举乡试入都，不投公卿一刺，以陆平湖不敢见魏蔚州为法。蔡既与方谈及，公乃出见望溪于蔡所，蔡命受学于望溪。望溪固辞，而答以侪辈之称者，凡三四年。其后察公品峻而意诚，始受之不辞。) 
　　
　　刘绳庵学问淹博，应词科时，年才二十有六。廷试赋题为《五六天地之中合》，诸征士不解所出，多瞠目缩手，公独挥翰如飞。张砚斋相国故睨公卷，对众朗吟，始得题解。沈归愚时亦预试，出语人曰："吾辈头颅如许，乃不如一少年，愧死矣。"(刘名纶，江苏武进人。乾隆丙辰开博学鸿词科，公由廪生应诏试，授编修。以文章学问受主知，未三十年遂参大政，又八年而拜大学士，其相业见称于时。) 
　　
　　刘海峰少以文谒李穆堂，李惊曰："五百年无此作者，欧苏以来，一人而已。"(刘公、李公爵里见前。方望溪亦尝语人曰："如苞何足言古文？同里刘大，乃今世韩、欧之才也。") 
　　
　　金冬心自序其集，有云："昔赴莱东，道经临淄，邂逅赵秋谷詹事，索予诗。哑哑抚掌曰：'子诗造诣，不盗寻常物，亦不屑效吾邻家鸡声，自成孤调。'"(金名农，浙江钱塘人。续集自序，多述其自少至老所遇前辈闻人评诗赏誉之语。文颇奇诡无绳幅，而感惓知己，真气在胸，此则赵所云："邻家鸡声"，则指王阮亭不忘谈龙归隙也。) 
　　
　　王兰泉在京师，与朱竹君互主骚坛，时有"南王北朱"之目。(王、李二公爵里均见前。) 
　　
　　程鱼门在京师，遇文学人，然意下，延誉不容口。京师为之语曰："自竹君先生死，士无谈处；鱼门先生死，士无走处。"其声华之盛如此。(程名晋芳，安徽歙县人，业鹾于淮，家世豪富。公独好儒术，罄其资购书五万卷，穷日夜讨论之。南巡献赋行在，召试第一，赐举人，授中书。四库馆开，以荐为纂修官。书成擢编修。) 
　　
　　汪瑟庵尝督学安徽，闻姚石甫获乡举，语主试刘金门曰："吾昔于皖中佳士无所遗，独恨未得姚莹。今君暗中得之，何快也！"后汪公督学浙江，姚往谒之，纵谈三日。汪赠以诗云："众鸟啁啾中，独见孤凤凰。"其奖挹可谓至矣。(汪公爵里见前。刘名凤诰，江西萍乡人。姚名莹，安徽桐城人，姬传之从孙，嘉庆戊辰进士，简福建平和县知县，累官至湖南按察使。工诗、古文，留心经世学，遇事激昂奋发，欲有所为云。) 
　　
　　李申耆淹通天人，学颛而博。少应学政试，督学仁和胡文恪拔置第一，复刻其文卷分给九学诸生，曰："归家熟读之，毋薄李生新进。老夫衡文半天下，未见有如李生者。"(李名兆洛，江苏阳湖人。) 
　　
　　林少穆以道光戊戌督师广西，道出长沙。左季高往见之，论新疆事，援古证今，风发泉涌。林公亟赏之，至拍其肩曰："他日建奇勋於天山南北，竟某之志者，其惟君乎？"左亦殊自负，后卒如林言。(林、左二公爵里见前。左公晚年尝以遇林公事为平生第一荣幸事。林公是时手书一联赠左公云："此地有崇山峻岭茂林修竹，是能读三坟五典八索九邱。"左公常悬此联于斋壁。) 
　　
　　江岷樵被围於鄂，曾涤生檄刘印渠自长沙赴援。行四日夜达通城，一战而围解。曾与江书云："印渠救援之速，如神鹰度漠，一击千里，令人叹赏不已。"(江、曾二公爵里见前。刘名长佑，湖南新宁人，累官至云贵总督。外严毅而内宽仁，予谥"武慎"。) 
　　
　　曾涤生在京与倭艮峰相友善。倭尝目之曰："涤生乃今之汤潜庵也。"(倭名倭仁，姓乌齐格里氏，蒙古正红旗人，道光己丑进士，官至文华殿大学士。以九容入手见过自讼，言动无忘，行己接物，绝无偏私。盖蒙人中之名儒也。) 
　　
　　同、光之间，张香涛、张幼樵、邓铁香、刘博泉、盛伯熙、陈伯潜、宝竹坡等直言敢谏，封奏联翩，京师目之为清流党。(张香涛爵里见前。张幼樵名佩纶，直隶丰润人。邓名承修。刘名恩。盛名昱，满洲人。陈名宝琛，福建人。宝见前。) 
　　
　　李云轩事母甚孝。母晚年患病，李寝榻旁，侍膳进药，八年如一日。巴陵吴南屏重风义，不轻许可人，独盛推李为今世之王祥。(李名翥汉，湖南平江人，从李续宾军，官至总兵。吴已见前。) 
　　
　　黎莼斋称黄公度天才瑰特，几如王太尉之岩岩秀峙，壁立千仞。(黎名庶昌，贵州遵义人。少时上万言书于曾涤生，为曾所赏识，官至道员，充出使日本大臣。黄名遵宪，广东嘉应州人，官至湖南按察使。著有《日本国志》若干卷。) 
　　
　　彭雪琴目俞荫甫"其澹如菊，其洁如莲。"(彭公见前。俞名樾，浙江德清人，起家翰林，出为河南学政，以事罢归。研精经术，著述甚多，与王壬甫齐名於光绪中叶。) 
　　
　　谭组安称王壬甫之文、谭英秀之剧为近世之二宝。(谭名延闓，湖南茶陵人，翰林院编修。辛亥起义，君以湖南响应，遂在湖南都督。王公见前。谭英秀名鑫培，湖北黄陂人，工唱须剧，为北京剧界中之泰山北斗。) 
　　
　　
　　
　　品藻第九 
　　
　　顾亭林尝曰："学究天人，确乎不拔，吾不如王寅旭；读书为己，探赜洞微，吾不如杨雪臣；独精三《礼》，卓然经师，吾不如张稷若；萧然物外，自得天机，吾不如傅青主；坚苦力学，无师而成，吾不如李中孚；险阻备尝，与时屈伸，吾不如路安卿；博闻强记，群书之府，吾不如吴任臣；文章尔雅，宅心和厚，吾不如朱锡鬯；好学不倦，笃於朋友，吾不如王山史；精心六书，信而好古，吾不如张力臣。"(顾公已见前。王名锡阐，江南吴江人。博览群书，守义树节，讲濂洛之学，兼通中西天学。杨公未详。张名尔歧，山东济阳人。明季为诸生，入清即隐居求志，博综载籍，以笃志力行为本，学者称蒿庵先生。傅名山，山西阳曲人。明季诸生，博学尚义节，入清衣朱衣，居土穴，课子读书。康熙举鸿博，固不应试，授以官，亦不谢，旋放归。李公见前。路公未详。吴名志伊，浙江仁和人。志行端悫，博闻强识，兼精天官乐律。朱公见前。王名宏撰，陕西华阴人。张名，江南山阳人。精六书，贫而嗜古，究心金石，搜讨靡遗。) 
　　
　　毛大可目史讷斋："雍睦家居，事父怡愉，不间嘻，有似陈季方；把臂堪托以妻孥，似朱生；见利思义，不因人炎热，似梁伯鸾；嗜酒疏脱，每一饮必陶然尽醉，而诸务不失简则，有似张黄门；训诸经百氏，钩深致远，可使担囊负笈，执经问学者不绝门舍，虽倾筐倒箧，随叩随应，犹然鼠壤有余物，似马季长。"(毛公见前。史名廷柏，浙江萧山人，弱年蜚声文林，豪荡无前。领袖东南，凡人士宴会，有所谱记，非史不就。) 
　　
　　万履安有子八人，长孙贞一，并称令器。李杲堂尝论之曰："粹然有得，造次儒者，吾不如公择；好古而信，笃志不分，吾不如充宗；足以文章名世，居然大家，吾不如贞一；至若学通古今，无所不辨，则吾不如季野。"(万履安名泰，一称悔庵。生有异禀，美风仪，进止不失尺寸。举丙子孝廉，乱后遂隐居不仕，文行为天下楷模。李杲堂论风格比之东汉郭有道、黄征君云。公择名斯选，颜色充豫，内腴外丰，被服雍容，出言款款有序。充宗名斯大，生逢丧乱，不事科举业，湛思诸经，以为非尽通诸经，不能通一经；非悟传注之失，不能通经；非以经释经，亦无由悟传注之失。著书三百卷。贞一名言，少以古文名，随诸父在讲社中，最精博。黄太冲深器其文，谓能摹震川之古淡，而加以剡源之色泽。季野已见前。) 
</div>
    <div class="pagination">
<a href="新世说_page7.html">上一页</a><span>...</span><a href="新世说_page3.html">3</a><a href="新世说_page4.html">4</a><a href="新世说_page5.html">5</a><a href="新世说_page6.html">6</a><a href="新世说_page7.html">7</a><span class="current-page">8</span><a href="新世说_page9.html">9</a><a href="新世说_page10.html">10</a><a href="新世说_page11.html">11</a><a href="新世说_page12.html">12</a><a href="新世说_page13.html">13</a><span>...</span><a href="新世说_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
