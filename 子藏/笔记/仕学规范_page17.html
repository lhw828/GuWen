<!DOCTYPE html>
<html>
<head>
    <meta charset="UTF-8">
    <title>仕学规范 - 第 17 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仕学规范 - 第 17 页/共 28 页</h1>
    <div class="content">　　种世衡知武功县有所呼追不使执帖入乡村但以片纸牓县门云追某人期某日诣县廷其亲识见之惊惧走告皆如期而到

　　胡顺之为浮梁县令民臧有金者素豪横不肯出租畜犬数十头里正近其门辄噬之绕垣密植橘柚人不可入每歳里正常代之输租前县令不肯禁顺之至官里正白其事顺之怒曰汝辈嫉其富欲使之与为仇耳安有王民不肯输租者耶第徃督之及期里正白不能督顺之使手力继之又曰不能又使押司録事继之又白不能顺之怅然曰然则此租必使令自督邪乃命里正聚藁自抵其居以藁寨门而焚之臧氏人皆迸逸顺之悉令掩捕驱至县男子年十六已上尽痛杖之乃召谓曰胡顺之无道既焚尔宅又杖尔父子兄弟可速诣府自讼矣臧氏皆慑服无敢诣府者自是臧氏租常为一县先

　　知制诰韩琮尝为契丹馆伴使虏人欲为书称北朝而去契丹号综谓曰自古未有建国而无号者虏使惭不复言

　　中书舍人曽巩知齐州是时州县未属民为保伍公独行之部中使讥察居人行旅出入经宿皆籍记有盗则鸣皷相援又设方略明赏典急追捕且开人言故盗发辄得

　　王武恭徳用初为邢洺磁相巡检剧贼张洪覇聚党剽掠吏不能捕者数年徳用至伺贼所在令锐士褁甲载毡车为妇人服盛饰以诱之过邯郸果来袭锐士奋起尽擒之

　　国朝言水利者惟干州刺史张纶为有积效天禧末为江淮发运副使疏五渠导太湖入于海复歳租米六十万斛开长芦西河以除覆舟之患又筑髙邮北漕河长堤二百里旁锢为距分十闼以泄横流秦州有捍海堰乆废不治与范希文经画修复之遂命兼知泰州堰成租户二千六百州人为立生祠

　　范文正公仲淹知苏州地濒震泽田多水潦仲淹募游手日给粮七升而三分以二赒其家亲程工役卒疏五河道积水入海

　　司封贠外郎许逖知兴元府大修山河堰堰水旧溉民田四万余顷世传萧何所为君行壊堰顾其属曰鄼侯方佐汉取天下乃暇为此以溉其农古之圣贤有以利人无不为也今吾岂宜惮一时之劳而废古人万世之利乃躬率工徒治木石石堕伤其左足君亦不懈堰成歳榖大丰

　　通泰海州皆濵海旧日潮水皆至城下土田斥卤不可稼穑范文正公仲淹监西溪仓建白于朝请筑捍海堤于三州之境长数百里以卫民田朝廷从之以文正为兴化令专掌役事又以发运使张纶兼知泰州发通泰楚海四州民夫治之堤成民至于今享其利兴化之民以范为姓

　　王冀公钦若为亳州判官监会亭仓天久雨仓司以榖湿不为受纳民自逺方来输租者食榖且尽不能得输钦若悉命输之奏请不拘年次先支湿榖不至朽败太宗大喜手诏荅许之因识其名秩满见擢为朝官

　　陈晋公为三司使将立茶法召茶商数十人俾各条利害晋公阅至第三等语副使宋太初曰吾观上等之税取利太深此可行于商贾而不可行于朝廷下等固灭裂无取唯中等之税公私皆济吾裁损之可以经久于是为三税法行之数年货财流通公用足而民富实世言三司使之才以陈公为称首后李侍郎谘为使改其法而茶利浸失后虽屡变然非复晋公之旧法也

　　王明字如晦魏郡成安人王师征岭南为随军转运使山路险絶仰给者数万人虽丁夫负担无有阙者每下一郡一城必先保其簿书固守仓库

　　张杲卿丞相知润州日有妇人夫出外数日不归忽有人报菜园井中有死人妇人惊徃视之号哭曰吾夫也遂以闻官公令属官集邻里就井验是其夫与非众皆以井深不可辨请出尸验之公曰众皆不能辨妇人独何以知其为夫収付所司鞫问果奸人杀其夫妇人与闻其谋

　　有范延贵者为殿直押兵过金陵张忠定公咏为守因问曰天使沿路来还曽见好官员否延贵曰昨过袁州萍乡县邑宰张希颜著作者虽不识之知其好官员也忠定曰何以言之延贵曰自入萍乡县境驿传桥道皆整葺田莱垦辟野无惰农及至邑则鄽肆无赌博市易不敢諠争夜宿邸中闻更皷分明以是知其必善政也忠定大笑曰希颜固善矣天使亦好官员也即日同荐于朝希颜后为发运使延贵亦合门祗候皆号能吏

　　戚密学伦初筮仕知太和县里俗险悍喜撰虚讼公至以术渐摩先设巨械严固狴牢其棰挺絙索比他邑数倍民悚骇次作谕民诗五十絶不事风雅皆风俗易晓之语俾之讽诵以申规警立限曰讽诵半年顽心不悛一以苛法治之果因此诗狱讼大减其诗有云文契多欺歳月深便将疆界渐相侵官中验出虚兼实枷鏁鞭笞痛不禁大率类此江南徃徃有本每当歳时与囚约曰放汝暂归祀其先栉沐虮虱民感其惠皆及期而还无敢逭者【已上出皇朝名臣四科事实】

　　仕学规范卷十九

　　●钦定四库全书

　　仕学规范卷二十

　　（宋）张镃 撰

　　○莅官

　　许仲宣青社人三为随军转运使心计精敏无丝髪遗旷征江南军中之须当不备之际曹武惠公固欲试之凡所索则随应王师将夜攻城仲宣阴计之曰永夕运锸寜不食耶既膳无器可乎预科陶器数十万夜半爨成食兵将就食果索其器如数给之他率类此征交州为广西漕士死于瘴者十七八大将孙全与失律仲宣奏乞罢兵不待报以兵屯湖南诸州开帑赏给纵其医饵谓人曰吾夺瘴岭客魂数万生还中国已恨后时若更候报将积尸于广野矣诛一族活万夫吾何恨哉又飞檄谕交人以祸福交人果送欵乞内附遣使修贡仲宣上表待罪太宗褒诏大嘉之

　　夏秋沿纳之物如盐曲钱之类名件颇碎庆歴中有司建议并合归一名以省帙钞程文简为三司使独以谓仍旧为便若没其旧名异日不知或再敷盐曲则致重复此亦善虑事也

　　范文正公镇青社会河朔艰食青之舆赋博州置场纳青民大患辇置之苦而河朔斛价不甚翔踊公止戒民本州岛纳价每■〈豆斗〉三锾给钞与之俾签幙者挽金徃干曰博守席君夷亮余尝荐论又足下之妇翁也携书就彼坐仓以倍价招之事必可集赍巨牓数十道介其境则张之设郡中不肯假廪寄僧舍可也佥禀教行焉至则皆如公料村斛时为厚价所诱贸者山积不五日遂足而慱斛亦衍斛金尚余数千缗按等差给还青民因立像祠焉

　　王文康治蜀颇以法御下有谤其太苛会刘烨召还为右正言真宗召问凌策王某治蜀孰优曰凌策在蜀值歳丰故得以平易治之王某值歳小歉虑民为盗故以法治之使之易治则皆然真宗善其言

　　王晦叔迁諌议大夫知益州贼盗赃无轻重一切戮之蜀中股栗不数月贼寇屏窜列郡皆外户不闭先是张咏守蜀季春粜廪米其价比时估三之一以济贫民凡十户为一保一家犯罪一保皆坐不得籴民以此少敢犯法至是献议者改咏之法穷身无所济复为寇晦叔奏复之蜀人大喜为之謡曰蜀守之良先张后王惠我赤子俾无流亡何以报之俾寿而康

　　程琳知益州治大体略细务严肃简重蜀民畏而爱之蜀州有不逞者聚恶少百余人作灌口二郎神队私立官号作士卒衣装铙鼓箫吹日椎牛为会民有骏马者遂遣人取之曰神欲此马民拒之其马遂死又率良民从其羣有不愿徃者寻得疾病葢亦有妖术尔有白其事琳皆捕而戮之曰李顺由此而起今锄其根本且使蜀中数十年无恙

　　田况移守成都其在蜀治尚和易法去苛细奬进儒素禁戢奸暴以徳化人人不忍欺时谓张乖崖之明王文康之平程文简之肃韩忠献之爱公皆兼而有之入为三司使金榖利害纎悉罔不备举时有副使不甚晓事京师号为皮灯球以况处事通明号为照天■〈虫葛〉烛议者谓三司使自陈恕李士衡之后惟况为称职也

　　李南公知长沙县有斗者甲强乙弱各有青赤南公召使前自以指捍之曰乙真甲伪也诘之果服葢南方有榉栁以叶涂肤则青赤如殴伤者剥其皮横置肤上以火熨之则如棓伤者水洗不落南公曰殴伤者血聚内硬伪者不然故知之有一村多豪户税不可督所差户长辄逃去南公曰然则此村无用户长知县自督之书其村名帖于柱豪右皆惧是歳初限未满此村税最先集又诸村多诡名税存户亡每歳户长代纳亦不可差南公悉召其村豪右谓之曰此田不过汝曹所典买耳与汝期一月为我推究不则汝曹均分輙输之及期尽得冒佃之人使各承其税河北提点刑狱有班行犯罪下狱按之不服闭口不食百余日狱吏不敢考讯甚患之南公曰吾立能使之食引出问曰吾欲以一物塞君鼻君能终不食乎其人惧即食且服罪人问其故南公曰彼必善服气者以物塞鼻则气结故惧

　　李南公寝室中张灯炷香通夕宴坐郡楼上皷番漏水歴歴分明傥一刻差误公必诘之守籖者指名伏辜谓公为神明公曰皷角为中军号令号令在前尚不分明其余外事将如何也

　　丹阳顾方笃行君子也皇佑末登进士第再调明州象山令视事之日召邑中父老询究民间利害及境内士民之善恶善者召而劝之使勿怠恶者谕而戒之使自修又为建学舍率其子弟之秀者教之暇日亲为讲解诱掖使进于善逾年民大化服俄而方病邑民相率出钱诣塔庙祈祷者千人为脔股者十三人方竟不起百里之内号泣思慕如失父母相与立祠以歳时祀方余观近世为县者类以簿书期会为急务鲜有能及教化者而方独以仁义礼教治其民使民之爱慕如此丹阳钱君竒毗陵胡全夫皆为方记其事刻石祠中而士大夫以诗颂方之遗美者不可胜纪

　　刘彛所至多善政其知虔州也会江西饥歉民多弃子于道上彝揭榜通衢召人収养日给广惠仓米二升每月一次抱至官中看视又推行于县镇细民利二升之给皆为字养故一境生子无夭阏者一日谒曽鲁公公亮鲁公曰久知都官治状屡欲进擢然议论有所未合姑少迟之吾终不忘也彝曰士之淹速诎伸亦皆有命今姓名已蒙记録而尚屈于不合之论亦某之命也鲁公叹曰比来士大夫见执政未始不有求求而不得即多归怨而君乃引命自安吾待罪政府行十年未见如君之言者

　　祥符中有刘偁者久困铨调为陜州司法参军廉谨至贫及罢官无以为归计卖所乘马办装跨驴以归魏野以诗赠行曰谁似甘棠刘法掾来时骑马去骑驴未几真宗祀汾阴过陜召野赴行在野避不奉诏上遣中使就野家索其所著得赠偁诗上叹赏乆之语宰臣曰小官有廉贫如此者使召之偁方为江南幕吏至以为京官知青州博陵县后每有差除上曰得如刘偁者可矣未数年亟迁主客郎中三司户部判官真宗之奬抜廉吏如此然由野一诗发之也【已上出皇朝名臣四科事实】

　　李相简穆公沆尝被同年马亮责之曰外议以兄为无口匏公笑曰吾居政府然无长才但外所陈利害一切报罢聊以此报国尔今国家防制纎悉密若凝脂茍毕徇所陈一一行之则所伤实多陆象先曰庸人扰之正所谓也憸人茍一时之进岂念于民耶

　　王文正公曽为人方正持重在中书最为贤相尝谓大臣执政不当収恩避怨公尝语尹师鲁曰恩欲归已怨使谁当闻者叹服以为名言

　　薛简肃公天禧初为江淮发运使辞王文正公王无他语但云东南民力竭矣薛退而谓人曰真宰相之言也

　　庆歴初仁宗服药久不视朝一日圣体康复思见执政坐便殿促召二府宰相吕许公闻命移刻方赴召比至中使数辈促公同列亦赞公速行公愈缓歩既见上曰久疾方平喜与卿等相见而迟迟之来何也公曰陛下不豫中外颇忧一旦闻急召近臣臣等若奔驰以进虑人心惊动耳上以为深得辅臣之体

　　文彦博知永兴军起居舍人母湜鄠人也至和中湜上言陜西铁钱不便于民乞一切废之朝廷虽不从其乡人多知之市以铁钱买物者不肯受长安为之乱民多闭肆僚属请禁之彦博曰如此是愈使惑扰也召丝绢行人出其家缣帛数百疋使卖之曰纳其直尽以铁钱勿以铜钱也于是众晓然知铁钱不废市肆复安

　　淳化中张邓公为射洪令会歳旱祷于白崖山陆史君祠遂雨立廷下若聴命然须雨足乃退蜀人刻石记其事祠中真皇时为广东转运会诏天下置天庆观公因请即旧观为之以纾天下土木之劳

　　曹侍中彬为人仁爱多恕平数国未尝妄斩人尝知徐州有吏犯罪既立案逾年然后杖之人皆不晓其旨彬曰吾闻此人新娶妇若杖之彼其舅姑必以妇为不利而恶之朝夕笞骂使不能自存吾故缓其事而法亦不赦也其用志如此【已上出皇朝类苑】

　　仕学规范卷二十

　　●钦定四库全书

　　仕学规范卷二十一

　　（宋）张镃 撰

　　○莅官

　　真宗时向文简除右仆射麻下日李昌武为翰林学士当对上谓之曰朕自即位以来未尝除仆射今日以命敏中此殊命也敏中应甚喜对曰臣今日早候对亦未知宣麻不知敏中何如上曰敏中门下今日贺客必多卿徃观之明日却对来勿言朕意也昌武候丞相归乃徃见丞相方谢客门阑悄然无一人昌武与向亲径入见之徐贺曰今日闻降麻士大夫莫不欢慰朝野相庆公但唯唯又曰自上即位未尝除端揆此非常之命自非勲徳隆重倚注殊越何以至此公复唯唯终不测其意又歴陈前世为仆射者勲劳徳业之盛礼命之重公亦唯唯卒无一言既退复使人至庖厨中问今日有无亲戚宾客饮宴者亦寂无一人明日再对上问昨日见敏中之意何如乃具以所见对上笑曰向敏中大耐官职

　　向公性端厚明辨遇事敏速晓民政识大体判大理寺时没入祖吉赃钱分赐法吏公引锺离意委珠事独不受知广州至荆南即市南药以徃在官一无所须以廉清闻在密院时西北用兵道路斥候走集之所罔不周知密静逺权累在衡轴门无私谒诸子不令厘务虽当大事若已不预焉审于采抜不妄推荐时以重徳目之

　　张忠定公前后治益爱利之政不可悉纪举其大者则公尝以蜀地素狭游手者众事寜之后生齿日繁稍遇水旱则民必艰食时米■〈豆斗〉直钱三十六乃按诸邑田税如其价歳折米六万■〈豆斗〉至春籍城中细民计口给券俾输元估籴之奏为永制逮今七十余年虽时有灾馑米甚贵而益民无馁色者公之赐也蜀风尚侈好遨乐公从其俗凡一歳之内游观之所与夫饮馔之品皆着为常法后人谨而从之则治违之则人情不安輙以累罢去

　　公凡有兴作先帖诸县扵民籍中系工匠者具帐申来分为四畨役十日满则罢去夏则卯入午歇一时冬抵莫放各给木札一幞以御寒工徒皆恱有一瓦匠因雨乞假公判云天晴葢瓦雨下和泥事虽至微公俱知悉

　　公知杭州事时歳饥民冒禁贩盐捕获者数百人公悉寛其罚官属执言不可公曰钱塘十万家饿殍如此若盐禁益严则聚而为盗患益甚矣俟秋成敢尔当痛以法绳之境内卒以无扰

　　赵韩王普为滁州判官太祖与语竒之会获盗百余人将就死普意其有寃启太祖更讯之所全活十七八

</div>
    <div class="pagination">
<a href="仕学规范_page16.html">上一页</a><span>...</span><a href="仕学规范_page12.html">12</a><a href="仕学规范_page13.html">13</a><a href="仕学规范_page14.html">14</a><a href="仕学规范_page15.html">15</a><a href="仕学规范_page16.html">16</a><span class="current-page">17</span><a href="仕学规范_page18.html">18</a><a href="仕学规范_page19.html">19</a><a href="仕学规范_page20.html">20</a><a href="仕学规范_page21.html">21</a><a href="仕学规范_page22.html">22</a><span>...</span><a href="仕学规范_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
