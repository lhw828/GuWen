<!DOCTYPE html>
<html>
<head>
    <meta charset="UTF-8">
    <title>日涉编 - 第 9 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日涉编 - 第 9 页/共 115 页</h1>
    <div class="content">太史立春日读五时令服各随其方色 【晋书】 
剡子对孔子曰少皞挚为鸟师而鸟名青鸟氏师启者也 【青鸟鸧鹒也以立春鸣立夏止出传】 
出土牛以示农耕之早晚 【立春早则策牛人近前立春晚则人在后所以示人之早晚出六帖】 
取宜阳金门竹为管河内葭草为灰以候阳气 【玉泉记】 
先立春七日敕狱吏决词讼有罪当入无罪当出立春敕门无关钥以迎春之精下弓载楯鼓示时声动昆虫也 【孝经钩命诀】 
令侍臣迎春内出彩花树人赐一枝令学士赋诗宋之问云今年春色好应为剪刀催 【唐景龙四年正月八日立春景龙文馆记】 
立春日郎官御史寺监长贰以上皆赐春幡胜以罗为之宰臣亲王近臣皆赐金银幡胜入贺讫带归私第 【梦华录】 
唐制立春赐三省官彩胜各有差 【文昌杂录】 
宋孝宗以太上皇来年圣寿七十预于立春日诣德寿宫行庆寿礼 【淳熙二年出合璧事类】 
宋钦宗立春先一日京师太史局勾芒神流泪滴襟袖是年徽钦被虏 【靖康元年窃愤录】 
太平兴国二年立春日县司以春牛呈知府就牛门外荐以香灯酒果其芒儿塑之颇精同判王洗马晦伯虑有损阙移寘厅上知府程给事见之谓同判曰某虽不才忝为剌史且芒儿者耕垦之人不应上厅将来恐村夫辈或有不揆耳至甲午果有顺贼之变 【成都记】 
立春前一日开封府进春牛又禁中鞭春开封祥符两县置春牛于府前至日绝早府僚打春府前百姓皆卖小春牛 【梦华录】 
立土牛六头于国都郡县外丑地以送寒气 【丑为牛后礼仪志】 
立春前并造土牛耕夫犁具于大门之外是日黎明有司为坛以祭先农官吏各具彩仗环击牛者三所以示劝耕之意 【梦华录】 
士大夫家剪彩为小幡谓之春幡或悬于家人之头或缀于花枝之下或剪为春蝶春钱春胜以为戏东坡立春日亦簪幡胜诸子侄笑指云伯伯老人亦簪花胜耶 【山堂肆考】 
立春帖宜春字于门故王沂公皇帝阁立春帖子北陆凝阴尽千门淑气新年年金殿里宝字帖宜春 【荆楚岁时记】 
立春日剪彩为燕以戴之故王沂公诗曰彩燕迎春入鬓飞轻寒未放缕金衣欧阳诗曰共喜钗头燕已来郑毅夫诗曰汉殿斗簪双彩燕并知春色上钗头 【合璧事类】 
东晋李鄂立春日命以芦菔芹芽为菜盘相馈遗 【摭言】 
立春日荐春饼生菜号春盘 【四时宝鉴】 
立春日食生菜取迎新之意 【杜诗春日春盘细生菜东坡诗青蒿黄韭簇春盘梦华录】 
立春日作五辛盘以黄柑酿酒谓之洞庭春色 【苏诗曰辛盘得青韭腊酒是黄柑荆楚记】 
北朝妇人立春日进春书以青绤为帜刻龙像衔之或为虾蟆 【酉阳杂俎】 
立春日北望有紫绿白云者为三素飞云三元君以是日诣天帝 【东坡妃子阁门帖曰万年枝上看春色三素云中望玉宸岁时广记】 
太极真人常以立春日日中会真人于太极宫刻玉简记仙名 【登真隐诀】 
　　　诗
昔闻海上有仙山烟锁楼台日月闲花下玉容常不老只应春色胜人间 【温成皇后初薨会立春进帖子是时欧阳修王瑀同在翰苑以其虚阁故不进俄有旨令进王瑀遽口占一首欧公叹其美丽】 
鸾辂青旗殿阁宽祠官奠璧下春坛晓开鱼钥朝衣集彩胜飘扬百辟冠 【立春日百僚皆赐幡胜周美成秦帖子】 
仙家日月本长闲送腊迎春亦偶然翠管银钩传故事金花彩胜作新年 【东坡】 
久狎渔樵作往还晚风宫殿梦催班邻娃似与春争道酥滴花枝彩剪幡 【山谷】 
东君珂佩响珊珊青驭多时下九关方信玉霄千万里春风犹未到人间 【王初立春作】 
幸闻年欲至剪彩学芳辰缀绮能似景裁红巧逼真花从箧里发叶向手中春不与韶光竞何名天上人 【李峤侍宴内出剪彩花应制】 
犹残一夜腊并见两年春物以终为始人从故得新迎阳朝剪彩守岁夜倾银恩赐随嘉节无功秪自尘 【王安石除夕立春】 
新春与新岁时候不相先未肯欺残腊何曾占旧年缀条花剪彩插户柳生烟独坐空山里惟惊节物迁 【梅尧臣元旦立春】 
春日一杯酒便吟春日诗木梢寒未觉地脉暖先知鸟转星沉后山分雪薄时宁无剪花手赠与最芳枝
玉烛传嘉节阳和应此辰土牛呈岁稔彩燕表年新腊尽星回次寒余月建寅梅花将柳色偏思越乡人 【曹松】 
灰律向时应江春昨夜来细风光动柳残雪不藏梅余冷迷清管微和发冻醅闭门无客到樽酒为谁开 【吕夷简江南立春日】 
春日春盘细生菜忽忆两京梅发时盘出高门行白玉菜传纤手送青丝巫峡寒江那对眼杜陵远客不胜悲此身未知归定处呼儿觅纸一题诗 【工部大历元年立春日云安作】 
青帝东来日驭迟暖烟轻逐晓风吹罽袍公子樽前觉锦帐佳人梦里知雪圃乍开红叶甲彩幡新剪绿杨丝殷勤宜作为春曲题向花残贴绣楣 【韦庄】 
闰历先春破腊寒彩花金胜宠千官冰从太液池边动柳向灵和殿里看瑞气因风飘禁仗暖晖依日上仙盘须知圣运随生殖万国年年共此欢 【宋郊闰十二月望日立春禁中作】 
饼如茧纸不可风菜如缥茸劣可缝韭芽卷黄苣舒紫芦菔判冰寒脱齿卧沙压玉割红香部署五珍访诗肠野人未见新历日忽得春盘还太息新年五十柰老何霜鬓看镜几许多曲生嗔人不解事且为春盘作春醉 【杨廷秀】 
　　雨水
立春后十五日斗指寅为雨水雨水中气也言雪散为水也 【玉衡】 
雨水正月中天一生水春始属木然生木者必水也立春后继之雨水且东风既解冻则散而为雨水 【七修类稿】 
汉初雨水为二月节前汉之末以雨水为正月中 【历书沿革】 
雨水日黄阳云出亢 【易通卦验】 
雨水日獭祭鱼 【雨水后五日候鴈北又后五日草木萌动月令】 
雨水日獭不祭鱼国多寇贼 【周书时训】 
　正月〔二〕
　　一日
夏建寅以正月朔为岁首
三朝 【正月一日为岁之朝月之朝日之朝故云三朝汉孔光传注】 
三元 【岁之元日之元时之元六帖】 
三朔 【正月上日注朔日也夏以平明为朔殿以鸡鸣为朔周以夜半为朔故云三朔合璧事类】 
三微 【阳气始施黄泉万物始动微而未着纂记渊海】 
履端于始举正于中 【春秋】 
汉魏占候元旦决八风风从东南来大旱西南小旱西方有兵西北豆成北方中岁东北为上岁东方大水东南疾疫 【天文志】 
群臣庆贺始于汉高祖 【杜氏通典】 
朝贺三公奉璧上殿向御坐北面太常使赞曰皇帝为君兴三公伏皇帝坐乃前进璧 【汉杂事】 
高宗以太后八十诣慈宁宫行庆寿礼百官称贺 【绍兴二十九年】 
仁宗率百官上皇太后寿于会庆殿秘阁校理范仲淹奏与百官同列损主威 【天圣七年以上宋史】 
元会设白兽尊于阙庭 【上设白兽若有能献直言者则发此尊饮酒按礼白兽尊乃杜举遗也示无忌惮也晋礼志】 
百官朝贺毕虎贲当陛下呵置于地曰此天子弓谁敢干越朱穆乃呵之曰天子弓当载之盾首之上乃敢置地大不敬即收虎贲付狱治罪莫不肃然 【朱穆拜尚书张璠汉记】 
正旦雪江夏至义公以衣承雪作六出花以为瑞孝武帝大悦 【大明五年沈约宋书】 
卢钧帝飨含元殿钧年八十升降如仪 【六帖】 
岑文本除秘书郎元日奏籍田三元颂文致华赡 【事文类聚】 
戴凭朝会百僚毕集帝令群臣能说经史更相难诘义有不通辄夺其席以益通者凭遂重坐五十余席京师语曰解经不穷戴侍中 【凭字次仲为侍中东观汉记】 
陈翔朝贺大将军梁冀威仪不整翔奏冀恃贵不敬请收治罪时人奇之 【翔拜侍御史后汉书】 
宰相礼绝班行百官已集而宰相方至珂伞列烛多至数百炬谓之火城 【国史】 
西南夷献乐及幻人能吐火自支解易马牛头时元会作之于庭安帝与群臣观大奇之惟陈禅独离席曰王之庭不宜作夷狄伎 【永宁元年】 
成武丁大会以酒沃庭中有司问其故对曰临武县失火以酒救之遣验果然 【以上桂阳列仙传】 
陶公镇荆州时以锯木屑悉藏之人咸不解其意后正会值积雪会日如晴厅事前雪地甚湿于是悉用木屑覆之无所妨 【世说】 
庾亮正旦大会州府人士河南褚裒问亮江州有孟嘉其人何在亮曰在坐卿但自觅之裒历观遂指嘉谓亮曰将无是邪亮笑曰不喜裒之得嘉喜嘉为裒之所得 【晋书】 
张华为兖州剌史狱有系囚元旦给假五日展谒亲墓曰期尽当还囚果应期而至 【北齐书】 
李膺坐党事与杜密荀翊同系狱时元旦翊引杯曰正朝从小起膺谓翊曰死者人情所恶今子无惧色者何翊曰求仁得仁又谁恨膺乃叹曰汉其亡矣善人天地之纪而多害之何以存国 【李膺家录】
诏除是日杀鸡与雀 【汉成帝万岁历】 
尧时有祗支国来献重明之鸟状如鸡能捕猛兽是日或刻木铸金为此鸟状置于门户鬼退今日画鸡是其遗像 【拾遗记】 
邯郸之民以是日献鸠于简子简子大悦客问其故简子曰正旦放生示有恩也客曰民知君欲放之竞而捕之死者众矣君而欲生之不若禁民弗捕简子曰善 【列子】 
荥阳有眢井沛公避项羽于井中时双鸠集其上羽曰井有人鸠不集遂免难故汉元旦放鸠 【眢音鸳三齐略】 
治中卢耽少学仙术解飞腾尝赴元会至晚不及朝列化为白鹄至阁前徘徊欲下威仪以帚掷之得双履耽惊还就列左右莫不骇异剌史步骘以状列闻诛之 【南康记】 
黄帝时有神荼郁垒兄弟二人能执鬼于度朔山桃树下简阅百鬼之无道者縳以苇索执以饲虎帝乃立桃板于门画二人像以御鬼谓之仙木 【风俗通】 
梁武帝赐群臣却鬼丸 【海录碎事】 
刘谓者以元日至市见一书生入市众鬼悉避刘谓谓书生曰子有何术以至于此书生曰我本无术出之日家师以一丸药绛囊褁之令以系臂防恶气耳于是刘就书生借此药至所见鬼处诸鬼悉走所以世俗行之 【天中记】 
锺离真人降庐山度吕洞宾成仙 【事文类聚】 
有胡僧正旦行乞王绩觉僧神彩邀入其家胡僧谓绩曰君有宝镜可得见耶绩曰何以知之僧曰檀越宅上每日有碧光此宝镜气也绩以镜出之僧跪捧谓绩曰此镜有数种灵相若以金烟熏之玉水洗之复以金膏珠粉拭之照见脏肺行之果验而胡僧不见 【大业九年异闻集】 
过腊一日谓之小岁进椒柏酒服之身轻 【崔寔月令】 
饮酒茹葱以通五脏 【庄子】 
噉鸡子五辛菜人各吞生鸡子一枚谓之练形五辛菜以助发五脏之气 【风土记】 
食胶牙饧取胶固之义 【岁时记】 
取五木煮汤以浴令人至老须发不白道家谓青木香为五香亦云五木 【山堂肆考】 
洛阳人家造丝鹅蜡燕粉荔枝 【金门岁节记】 
新罗国俗以是日拜日月神 【唐书】 
　　　诗
器乏雕梁器材非构厦材但将千载叶常奉万年杯 【赵彦昭是日因赐柏叶应制】 
劲节凌冬劲芳心待岁芳偏令人益寿非止麝含香 【李又同前题】 
绿叶迎春绿寒枝历岁寒愿持柏叶寿永奉万年欢 【武平一同前题】 
正朝辟恶酒新年长命杯柏叶随铭至椒花逐颂来 【庾信】 
欲曙九衢人更多千条香烛照星河今朝始见金吾贵车马纵横避玉珂 【释灵彻】 
爆竹声中一岁除春风送暖入屠苏千门万户瞳瞳日总把新桃换旧符 【王介甫】 
元日年年见天涯意故长诗章示宗武春色酌瞿塘白发又新岁黄柑非故乡弟兄团拜处归去愿成行 【王十朋字龟龄永嘉人】 
惭愧云台客飘零雪满毡不图朱鸟影犹见白蛇年宫殿荒烟隔门庭宿草连乾坤自春色回首一潜然 【文天祥字宋瑞号文山】 
</div>
    <div class="pagination">
<a href="日涉编_page8.html">上一页</a><span>...</span><a href="日涉编_page4.html">4</a><a href="日涉编_page5.html">5</a><a href="日涉编_page6.html">6</a><a href="日涉编_page7.html">7</a><a href="日涉编_page8.html">8</a><span class="current-page">9</span><a href="日涉编_page10.html">10</a><a href="日涉编_page11.html">11</a><a href="日涉编_page12.html">12</a><a href="日涉编_page13.html">13</a><a href="日涉编_page14.html">14</a><span>...</span><a href="日涉编_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
