<!DOCTYPE html>
<html>
<head>
    <meta charset="UTF-8">
    <title>苌楚斋五笔 - 第 2 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苌楚斋五笔 - 第 2 页/共 10 页</h1>
    <div class="content">　　论撰述体裁
　　唐诗品分类卷数
　　私论孟子
　　汪启淑焠掌录论文
　　秦瀛顾曾河南集序
　　刘蓉论文并续论称名之异
　　袁枚论文
　　国初序跋无年月
　　李调元论诗
　　左宗棠催迫杨昌浚协济饷
　　记老年颐养各事
　　赖□□为张之洞所斥
　　全庆御赐师竹堂小印 
　　
　　苌楚斋五笔卷二 
　　庐江刘声木十枝撰 
　　　　　论撰述体裁 
　　南皮张文襄公之洞《輶轩语》，分语行、语学、语文三目，论撰述体例，颇为详备。予于故纸堆中，亦钻研有年，略有一得之愚，蓄之胸臆，从未敢与人言。及兹有友人，因予编辑《直介堂丛刊》，已付排印者拾陆种，以予略知一二，疑为识涂老马，不耻下问，询及于声木者。声木不敢隐讳缄默，谨以一知半解告之。一，须善别择。看书时必有别择，始能入于笔记内，编辑时必有别择，始能成书。不然，古今载籍，浩如烟海，一人精力有限，钞不胜钞，自己钞书，又刻不胜刻即。使勉强刻成一部，内中瑕瑜相混，良楛不别，披沙拣金，已足令人望而却步，何况未必为金乎！必须胸有主宰，庶笔有裁制，不致芜杂蔓衍，非驴非马，见笑路人。譬如裁工，必须有刀尺，然后长短大小，方圆弧角，皆可如志。若无刀尺，虽良工，亦无所用之矣。一，须明体例。解经注子，各有体例，不可混淆，解经尤不容有一语之出入。犹之五言绝律不可入七字句，七言绝律不可入五字句，五言律如四十贤人，尤不可杂一他语。上元梅伯言郎中曾亮《管异之文集书后》云：「余遂稍学为古文词，异之不尽谓善也，曰：『子之文病杂，一篇之中，数体互见。武其冠，儒其衣，非全人也。』余自信不如信异之深，得一言为数日忧喜。」云云。语见《柏枧山房文集》。湘潭王壬秋太史闿运，尝谓冯莘垞世丈曰：「闻君与王葵园至善，可劝其少著书，夹七夹八，未免太难。」冯丈未必肯达，而葵园之书走遍全国，吾未见有知其夹七夹八者，然则今之世可谓无人。又谓：「曾重伯诗，有凑杂之弊。譬诸讲话，一句京腔，一句苏白，不成体也。」云云。语见湘潭杨重子□□钧《草堂之灵》。长沙王益吾祭酒先谦，任江苏学政时，诰诫诸生云：「同撰独撰者，每成二三卷，封呈该学官备文送署，阅定当否。如有不合，指示另撰，免致误用心力。书院肄业生，便于随时指授，远在他县者，评定发还。」云云。语见《劝学琐言》。皆谆谆以体例为言也。一，须戒盗窃。凡撰述，著录他人名氏书名，则为引证，非是则为盗窃。解经注子，必有依据，非可空言塞责，虽非钞袭，即是钞袭，原不讳言。高者引证十书八书，以证明一书，低者引证一二书，以证明一书，必须详著书名人名及自己意见，又必人己分明，以便后人互证参稽。不可灭去书名人名，令人阅之恍惚迷离，莫辨人己。明季山人恶习，万不可有。一，须戒陈腐。凡人心中所有，目中所无者，须分别淑慝，紧要者尚可纪述。心目中皆有者，则无容纪矣。如有独见，已见前人者，必须削去以让之。勿谓我目未见伊书，不妨两存。须知古人在前我在后，即实非钞袭，其谁信之。况土饭尘羹，屋上架屋，床上支床，遭人厌恶。一，须辨雅俗。雅俗即后世文野之谓。江浙文士，撰述最多，虽宏博不足，而雅洁有余，皆确有师承，转相授受，故能洞见奥窍，可以传世行远。譬如牡丹芍药，花中之至贵者，若移栽屋上，何人肯升梯玩赏，或移污秽，何人肯掩鼻玩赏，又或栽于深山穷谷，更有何人不畏虎豹虺蛇玩赏，转不若菖蒲草、万年青供置几案，人犹得而见之也。若明此义，即可撰述。一，须崇礼义。《管子》云：「礼义廉耻，国之四维，四维不张，国乃灭亡。」云云。是无论在朝在野，皆必以此为依归。我书虽未必能传，然亦不可不作此想，希贤希圣希天，原不禁人攀跻。凡离经叛道之词，不能阑入，即齐谐志怪，亦必以献县纪文达公昀《阅微草堂笔记》为法，有关劝惩，专辟淫邪。一，须泯恩怨。受恩可述，受怨切不可记。世无皋陶，是非曲直，焉能平正。若假公济私，阴以排怨，或任意谩骂，并无事实，古今既无此书，载籍更无此体。当时之人，见之齿冷，无论后人。若□□汪□□明府堃之撰《盾鼻随闻录》，意在辱骂道州何氏，见者孰不言明府必非正人。无锡薛叔耘副宪福成，至欲严禁其书，焚毁其板，见于《庸葊笔记》。予亦别有论议，已见《[随]笔》卷[五]。一，须戒夸诞。譬如言一己之父母，德如尧舜及周之太任、太姒，志在尊崇先德，并非不善，然闻者谁能与之辨白，又谁能信之，即一己亦未能自信，何论他人！孝子不诬其亲，不可为溢量之语，惹人嘻笑。一，须权轻重。凡有关劝惩及嘉言懿行，足为矜式者，始可记载。非是及零星小事，近于琐碎者，不足录矣。一，须戒芜杂。博赡为恒人所难，自足传世行远。芜杂则自秽其书，必为众人弃置，所不屑道。有千里毫厘之分别，不可不知。一，须戒谬妄。一时之是非未足为凭，须求千古之是非。衡情酌理，沉思冥想，不可率尔操觚。一，戒游戏尖刻。凡此等语，非正人君子所宜出诸口，况敢笔之于书乎！必如南宋陈亮所云，堂堂之阵，正正之旗，方为允协。以上十二条，本詹詹小言，知无当于大雅，姑录于此以自志之。 
　　
　　　　　唐诗品分类卷数 
　　歙县鲍双五侍郎桂星，辑有《唐诗品》八十[五]卷，见于新城陈硕士侍郎用光《太乙舟文集·詹事鲍觉生先生墓志铭》中，而书实未刊。余于书肆中，得见侍郎当年编辑原本，为侍郎从子子年太守康所藏钞本，字迹甚精。卷中所改讹字，悉用朱笔，圈点亦工整。目录后有朱书楷字二行，皆属侍郎手迹，文云：「此书辑于嘉庆乙亥，越三年戊寅，始付钞胥。费叁拾金，而亥豕鸟焉，开卷即是，令人□□戊寅长至后十日，觉生识。」又自序云：「唐司空表圣《廿四诗品》侔色揣称，尽态极妍，顾未尝举一篇一咏以实之，俾操觚家有所准的也。闲居无事，以唐人之品，品唐人之诗。比偶进退，必相依丽，录其工者□采。庶品不虚立，诗不虚附，星分藻合，耀若披锦，或亦艺林一快耳。近代诗家有补《诗品》者□□为可无赘云。」云云。卷一为雄浑，卷二至卷六为冲澹，卷七至卷十五为纤秾，卷十六至卷廿四为沉着，卷廿五至卷廿八为高古，卷廿九至卷三十三为典雅，卷三十四为洗炼，卷三十五至卷三十八为劲健，卷三十九卷四十为绮丽，卷四十一至卷四十五为自然，卷四十六至卷五十为含蓄，卷五十一二为豪放，卷五十三为精神，卷五十四为缜密，卷五十五至卷五十八为疏野，卷五十九至卷六十二为清奇，卷六十三四为委曲，卷六十五至卷六十九为实境，卷七十至卷七十六为悲怀，卷七十七至卷八十为形容，卷八十一为超诣，卷八十二三为飘逸，卷八十四为旷达，卷八十五为流动。惜中多虫蛀，字迹亦稍有缺佚。每页下黑口上，有「如鸟数飞斋」木刊五字，确为侍郎原本无疑。声木谨案：侍郎诗文学，受之歙县吴澹泉征君定，确有师承，已见余《桐城文学渊源考》及《撰述考》中。此书当系侍郎当日奉旨闭门思过时所编，家居多暇，以四年之力，始得从容以《全唐诗》按《诗品》编录。甚为允协，洋洋大观，亦唐诗选本佳制，为后人学诗津逮。原书后归于余，又见《苌楚斋书目》。中多阙字，谨依式录入，不敢妄为添注，亦撰述之通例也。 
　　
　　　　　私论孟子 
　　删改经文，始自宋儒，实由疑经之论开其先。有疑则必须删改，此一定之理，其识见议论，亦有不可解者。虽儒者意见偶偏，事所恒有，不应全出自宋儒。类如庐陵欧阳文忠公修疑《系词》，临川王文公安石疑《左传》，夏县司马文正公光与南城李泰伯说书觏皆疑《孟子》，说书又疑《儒行》，与蒲江魏文靖公了翁疑《檀弓》，皆以为战国时人所为。声木谨案：惟《孟子》一书，实多可疑之处。少时囫囵读过，未及研究。向日为儿辈讲书，细玩经文，颇觉《孟子》虽亦言仁义，实不能离战国策士之习，为一时风气所囿，未能超然物外。若以《论语》、《学》《庸》衡之，可议之处，不可缕指。生平于经学，素未研求，援古人说经外传之例，姑条举其说于后：一，梁惠王所云「利」，利者其义甚广，孟子直认为利义之利，何所见而云然。一，梁惠言「贤者而后乐此」，齐宣王言「贤者亦有此乐乎」，孟子对以「不贤者，虽有此不乐也」，又曰「人不得，则非其上矣」，岂人臣对君上之辞。一，《孟子见梁襄王》一节，尤属非是。君子居其国，不非其大夫，况人君乎！一，孟子曰：「仲尼之徒，无道桓文之事者。」《论语》论管仲有二三处，且孔子许齐桓公「正而不谲」，「一匡天下，民到于今受其赐」，何尝不言。一，孟子曰「文王以百里而王」，又曰「文王之囿，方七十里」，未免自相矛盾。一，孟子曰：「闻诛一夫纣矣，未闻弒君也。」以后弒君者，皆可诬其君为「一夫」，莽操得有以借口矣。一，「彼以其富，我以吾仁，彼以其爵，我以吾义，吾何慊乎哉」云云，亦嫌妄自尊大，孔子决不言此。一，「非其道，则一箪食不可受于人。如其道，则舜受[尧]之天下，不以为泰，子以为泰乎」云云，以后车数十乘，从者数百人，以传食于诸侯，仍不以为泰，而作此言，当时与苏秦张仪者又何以异。一，「舜不告而娶，为无后也」云云，以后人子只须及岁，皆可不告而娶，以「无后」为言矣。一，《孟子曰君之视臣如手足》一节云云，必如孟子所云，后世犯上作乱，篡弒相仍，皆可以「臣之视君如寇雠」为解矣。一，《万章曰父母使舜完廪》一节云云，舜即大孝，焉能明知父母与弟皆谋杀之不忧而喜，延颈就戮，岂人情哉！「二嫂使治朕栖」，是直欲妻娥皇、女英也。舜虽大孝，能纵其弟通其妻，作此乱伦害理之事乎！何况英娥为帝尧之女，名列汉刘向《列女传》母仪之首，贤德可知，岂从一之训亦未闻乎！一，「堂高数仞，榱题数尺，我得志弗为也」云云，当时并未得志，又何必预作得志之言乎。姑举最难解说者十二条于此，其它可议之处仍多，无怪宋儒肆行攻击也。 
　　
　　　　　汪启淑焠掌录论文 
　　歙县汪秀峯□□启淑《焠掌录》云：「古人行文，不尚隐僻。《文心雕龙》云：『一字诡异，则羣句震惊，三人弗识，则将成字妖矣。』《颜氏家训·文章篇》云：「沈隐侯曰：『文章当从三易。易见事，一也。易识字，二也。易读诵，三也。』邢子才尝曰：『沈侯文章，用事不使人觉，若胸臆语也，深以此服之。』」云云。声木谨案：此书传本甚罕，仅寥寥数十条，在笔记中，未为佳制。余见开万楼写字刊本，前有仁和杭大宗太史世骏八分书序文壹页有半，亦无年月。卷端自题郡望曰「古歙」，序文称为「钱唐汪君秀峯」，郡望已未免两歧。明末嘉定唐叔达布衣时升，名其集曰《三易》，义即取此。 
　　
　　　　　秦瀛顾曾河南集序 
　　长洲顾少卿上舍曾《尹河南集后序》云：「吾友陈贞白善为古文，其议论不少下，而于宋文家好尹师鲁。谓其简古质实，自班孟坚而下，未有能及之者。而柳开、穆修、郑条之徒，虽称复古，而犹未至焉者也。师鲁之文，旧传二十七卷，以知之者少，久无刻本，故脱谬尤多。陈君初藏有钞本《河南集》，既又得葛氏不全本，以辨其同异。最后闻同里吴君伊仲有善本，从而改定之。其犹有未当者，则博考他书以正之，然后师鲁之文始完。噫！师鲁以平生忠义之节，适遭谗谤而卒以贬死，其所为文章，议论有识略，当时所称欧尹者也，是宜可以信后而及远。而元明以来，学者皆不甚称道之，至于今，遂不复知有师鲁之文矣。夫《六艺》残缺，赖后儒间出收拾补缀，得以相保。况乎古人之文，显晦有时，其不为后世所乱者几何也。独陈君于师鲁之文能自得所好，而用力之勤如是，余因为之叹息，知师鲁之文，将由是可以信后而及远，盖发自陈君始也。」云云。文见《校经草庐文集》。无锡秦凌沧侍郎瀛复序云：「古今来文字之传与不传，视乎其文，而其间亦有幸有不幸焉。李习之之文亚于昌黎，而文之传于今者，仅一十八卷。河南先生之文，范文正称其辞约理精，欧阳公铭先生墓，亦称其文简而有法，而今人但知有欧阳公之文，鲜有道及河南先生者。即当时文正序其文，尝索而类之，亦无刊本，传于后世。乌乎！古君子不遇于时，而文之显晦亦有数存，是可慨已。长洲陈君贞白治古文，酷嗜先生文，因取世所传钞本，并家藏本及他氏所藏本，采孴校正，凡二十七卷，阅数年而后卒业。将刻之以广其传，而属余序之。余读先生文，高简质实，诚有如范、欧阳之所称者。质与文互胜，而质乃文之干，质有余者不受饰，文之至者辞不繁，如治金锡，必麤矿去而光润生，其先生之文与。夫北宋古文之学，倡自柳仲涂，曩者余尝序仲涂文矣。仲涂之为古文，在穆伯长之先，而先生亦实先于欧阳公。伯长之文，不必似仲涂，欧阳公之文，亦不必同于先生。惟师友之间，同为古文，而文不必同，犹之习之学于昌黎，而文未尝袭昌黎，此所以为古人之文也。今人则不然，各师一家而不能自胜，其异乎己者辄訾謷之，而文之真不存焉。王渔洋尚书跋先生集，仅有钞本。贞白学优而位卑，年五十余，尚困于下僚。顾自先生没，阅七百余年，而贞白犹刻先生集以传，显晦固有时，亦不可谓非先生之幸也已。」云云。文见《小岘山人续文集》。又并见本集。声木谨案：河南尹师鲁舍人洙，于北宋初，亦以古文负盛名。当时[文学]固在庐陵欧阳文忠公修之先，名亦出文忠之右。自文忠文盛行，舍人文学转为所掩。《四库全书提要》称其文具有原本，古峭劲洁，继柳开、穆修之后，一挽五季浮靡之习，尤卓然可以自传，云云，洵属确论。惟千年以来，文集久掩，不特无人诵习，其见于各家藏书目者亦甚稀。明府独能笃好遗文，表扬先喆，重为刊行，世人始得见其集，可谓舍人千古第一知己。厥后，巴陵方柳桥太守功惠，编辑三宋人集，内有舍人《河南集》，光绪庚辰□月，韩江自刊本。涡阳袁杏南中丞大化，于宣统二年，复有排印本。《四部丛刊》内，又有影印春岑阁钞本。百余年间，已有四刊本，非明府提倡校刊之功，曷克臻此。明府刊本，称胥台陈氏刊本。后三本，余已著录于《苌楚斋书目》中矣。 
　　
　　　　　刘蓉论文并续论称名之异 
　　湘乡刘孟容中丞蓉《复吴南屏学博书》中有云：「其论近世文派，以文必古于辞，则自我求之古人而已，奚近时宗派之示。」又曰：「乌有建一先生之言，以为门户涂辙，而可自远于古人者。卓识伟论，足破时流之惑，惟讥贬姚姬传氏，至比诸江西诗派之吕居仁，则似稍失平允。居仁之诗，殆尚未涉后山藩篱，无论山谷，而其图云尔者，直欲依托门墙，以自标异而已。姚氏于古文，自汉唐以来诸家，实尝究其源流，窥其奥妙，而深味其甘苦曲折之故，评量论衡，往往当于人心。及其自为，虽未能尽如所云，然渊懿雅洁，高者亦往往入古作者之林，非居仁依草附木者之比也。弟尝谓本朝文家，如方望溪氏，经术湛深，发为文章，特具肃穆之气，栗然如不可犯，乃其所自得于古者。姚氏根柢稍薄，晚岁颇耽禅说，然善持论，扬榷古今，如商彝周鼎，贝玉珠玑，璀璨满目，良贾者次第品题，不差铢两。当乾隆中叶，考据风行，鼓荡海内，几欲摈绝宋贤，别树汉学之帜。姚氏独倡言排之，不激不随，卓然大雅，彼岂无得而然者。如江河然，方氏浚其源，姚氏承其流，扬其波，故天下论文章者必归桐城，非尽出于私好也。近世宗桐城者承其绪论，乃不复求诸三代两汉，而惟宗派之云。甚者至谓句法之短长伸缩，声音之抗坠疾徐，皆有一定绳尺，如词曲之有谱然，寻声逐影，良可厌薄。曩岁备藩巴蜀，新城陈君懿叔客幕中朞年，每与论文，好举桐城，由方姚以溯归氏，上及八家。他日见所为《遵义唐公事状》或称『公』，或举其字，或书其名。其它作，或自署名曰『学受』，或去『学』而称『受』，或称『陈受』。怪而问之，则曰：『于彼于此，音节各有所谐，盖归氏之法云尔。』仆大笑之，谓：『昔孟子讥告子戕贼人以为仁义，君乃欲戕贼人以为文章乎。』此虽一时戏言，然流弊之极至此，真文字之大戹矣。执事讥贬姚氏，殆亦有鉴于此，非姚氏之过，学姚氏者之过也。」云云。文见《养晦堂文集》。声木谨案：湘乡罗申田参赞长《称谓》中有云：「《通鉴》赤壁之战，张昭之称曹操曰『曹公』，曰『操』，孙权之称曹操曰『老贼』，曰『操』，曰『孟德』。一人一时之言，无定称如此。求之于古，《左传》秦晋韩之战，书吕饴甥曰『瑕吕饴甥』，曰『阴饴甥』，曰『吕甥』，曰『子金』，《离骚》、《天问》书文王曰『西伯』，曰『伯昌』，曰『昌』，曰『后』。近世刘海峯之为文，自署名曰『大櫆』，曰『櫆』，曰『刘櫆』，其法原于归氏，以谓于彼于此，音节各有所谐，世尝笑之。」云云。文见《思兄楼文稿》。据参赞所言，称名之异，实始于东周之时。《左传》中，几于每篇皆是如此。例如隐公元年，《郑伯克段于鄢》一段，武姜一人，或称「姜氏」，或称「夫人」，或称「姜」一字，一妇人已有四称。其它类此者极多，不胜枚举。惜当时新城陈懿叔上舍学受，未以周秦文章旧例为言，致为中丞所讥。《通鉴》效之，时在北宋，去古未远，读者无异词也。明之归太仆及我朝之刘广文，虽依法古人，并非师心自用，而岁月绵远，此等体格既已失传，即不适于后人之用。若我以为复古，锐意行之，徒供时人诽笑。古人事迹，有亘万古而不可变者，后人自不能稍有变更，若久为世人所不称道者，亦不妨从众因革损益。苟无悖于经权，即尧舜禹汤，文武周公孔子，原不禁人移易，固不必一意孤行，为惊众骇俗之举。归刘文法虽高，岂亦尚未明此理乎！ 
　　
　　　　　袁枚论文 
　　钱塘袁简斋明府枚《与韩绍真书》云：「尝谓方望溪才力虽薄，颇得古文意义，乃竹汀少詹深鄙之，与仆少时见解相同，中年以后，则不敢复为此论。盖望溪读书少，而竹汀无书不览，其强记精详，又远出仆上，以故渺视望溪，有刘贡父笑欧九之意。不知古文之道，不贵书多，所读之书不古，则所作之文亦不古。唐宋以来，推韩柳能为古文，然昌黎自言：『非三代两汉之书不敢观，惧其杂也，迎而距之。』柳子《与韦中立书》所引书目，班班可考，其得力处，全在镕铸变化，纯以神行。若欲自炫所学，广搜百氏，旁摭佛老及说部书，儳入古文，便伤(雅)[严]洁。尝读《吕氏春秋》，载伯夷就养于文王，未至岐周而道卒。王荆公最博雅，未必不见此书，乃作《伯夷论》曰：『岂其年高，不及至周而殁也？抑或未及待武王而死也？』故意跌荡其词，以作波澜，不肯引《吕览》以实之，于此可悟作文之法。盖贵直者人也，贵曲者文也。天上有文曲星，无文直星。木之直者无文，木之拳曲盘纡者有文，水之静者无文，水之被风挠激者有文。孔子曰：『情欲信，词欲巧。』巧即曲之谓矣。善作文者，平素宜与书合，落笔时宜与书离。又须揭取精华，扫糟粕而空之。云之卷舒，鸟之飞翔，皆在于空。铜厚则钟哑矣，膏盛则灯灭矣。《庄子》：云：『室无空虚，则姑妇勃溪。』其理皆可一贯。」又《答姚小坡尚书书》云：「札中问《道古堂文集》与星斋孰优。星斋先生集未付梓，枚无由得见。《道古堂集》则通行翻撷，其博引繁称处自具气力，惜记序之文失之容易，序事之文过于宂杂，全无提挈翦裁。要知良史之才，不是酰酱油盐，照帐誊录也。集中如梁少师、齐侍郎两墓志，是何等题目，乃铺叙一鹿肉，一苹果，如市贾列单，令人齿冷。岂不知君恩所系，有赐必书。然果属卑官寒士，则尚方之一缕一蹄，自当详载，而三品以上大臣，则宜取其大者远者而书之，琐碎事端，概从删节，此文章一定之体例也。不然，如韩欧集中所作诸名臣碑版，岂当时天子不赏赐一物者乎，而何以绝不记载乎。近日考据家为古文，往往不晓此义，十人九病，堇甫、谢山皆所不免。惟方望溪力能矫之，而又苦于才力太薄，读者索然。」又《与翁东如书》云：「从古文章家替人作碑铭传志者，其道有三。第一是其人功德忠勋，彪炳海内，我为表章，不独彼借我传其名，而我亦借彼以传其文。此不待其子孙之请，而甘心访求以为之者。次则其人虽无可纪，而生平与我交好，则为之传志，以申哀感之情。此亦古人集中往往有之。再次其人虽于世庸庸，于我落落，而无奈其子孙欲展孝思，大辇金币，来求吾文，则亦不得不且感且惭，贬其道而为之。譬如抱关击柝，为贫而仕者一般。此刘乂所谓谀墓之文，亦古人所不免者也。若三者无一，不过乡里之善人，村巷之嫠[妇]，此辈在世，偻指难数，焉得人人而传志之。《论语》称『好仁不好学，其蔽也愚』，君子不为也。」云云。文均见《小仓山房尺牍》。声木谨案：青浦王德甫侍郎昶《蒲褐山房诗话》云：「孙君渊如又谓其神道碑、墓志铭诸文，纪事多失实。余谓岂惟失实，并有与诸人家状多不合者。即如朱文端公轼、岳将军锺琪、李阁学绂、裘文达公曰修，其文皆有声有色。然予与岳裘二家之后俱属同年，而穆堂先生为余房师李少司空友棠之祖，且予两至江西，见文端后裔，询之，皆云未尝请乞，亦未尝读其所作。盖子才游屐所至，偶闻名公卿可喜可愕之事，着为志传，以惊爆时人耳目，初不计信今传后也。」云云。其指斥明府文集，可谓深切着明。其集中淫哇纤佻之语，诚足以害人心术，贬责诚为至论。然明府毕竟聪明绝人，论诗文亦时有独到语，未可偏废。其自云「此不待其子孙之请，而甘心访求以为之者」，似早知身后必遭人攻击，预先自己明言，以示虚伪作文，实有意存于其间，其计亦狡矣。 
　　
　　　　　国初序跋无年月 
　　国初名人为人撰诗文集或杂着序，素无年月日，专喜自称「同学弟」或「同学友」。如新城王文简公士祯、长洲汪苕文太史琬、宣城施愚山学士闰章、萧山毛西河太史奇龄、泽州陈文贞公廷敬、无锡严荪友□□绳孙、江都顾书宣太史图河等所撰诸书皆是，亦一时风会所趣，有不知其然而然者。余编辑《续补汇刻书目》及《再续补汇刻书目》，每遇国初人撰述，细检从无年月日，及称「同学弟」，是以知之。 
　　
　　　　　李调元论诗 
　　绵州李雨村观察调元《雨村诗话》云：「诗有三字诀，曰响、爽、朗。响者，音节铿锵，无沉闷堆塞之谓也。爽者，正大光明，无嗫嚅不出之谓也。而要归于朗。朗者，冰雪聪明，无瑕瑜互掩之谓也。言诗者不得此诀，吾未见其能诗也。」又云：「诗尤贵洁。金在沙，必拣其砾，米在箕，必簸其粃，理也。若拣金而不去砾，簸米而不去粃，则尘饭土羹，知味者必不食，以瑕掩瑜，善鉴者必不观矣。」又云：「昌黎云：『气盛，则言之长短与声之高下皆宜。』此可与知者道，难与不知者言也。诗以气行，气盛则诗奇，有奇气者必能传也。但空疏者不可言气，糅杂者亦不可言气。以空疏言气，则白话而已，糅杂言气，则粗卤而已，方且抹之批之不暇，何暇观其气乎。空疏者必入打油，粗卤者必坠恶道，势所必至也。」又云：「古人作近体诗，必先选韵，一切晦涩者不用。如『葩』即花也，而『葩』字不亮，『芳』即香也，而『芳』字不响，诸如此类。间有借用者，皆谓之不善选韵。」又云：「诗不可用替代字，如以风为巽二，雪为滕六等类。虽宋人多有之，大是低品。」又云：「诗贵锤炼，所谓百炼成字，千炼成句也。」又云：「余尝云作诗者当使千百世见，不但使一时人见。使一时人见，下笔必率，使千百世见，下笔必谨。」云云。声木谨案：钱塘袁简斋明府枚《随园诗话》谓观察诗法，瓣香随园，喜为得一知己。观察所撰《童山诗集》四十二卷，刊入《函海》中，实未必然也。所撰《雨村诗话》十六卷、《补遗》四卷，与《随园诗话》颇能风行一时，实则观察于诗学研究甚深，确有心得之语，余故略摘其尤要者数语以识之。 
　　
　　　　　左宗棠催迫杨昌浚协济饷 
　　湘乡杨石泉制府昌浚，由诸生官至封疆，皆为湘阴左文襄公宗棠一人栽培之力。及文襄督师陕甘，剿平回匪，制府适任浙抚。浙省例有西征协济之饷，每到日稍迟，文襄即来函诘责，并问以官从何来，而吝于协饷。制府无奈，悉索敝赋以应之。及制府以杨乃武案罢职，继任者为桂阳陈隽丞中丞士杰，时在光绪八年。清查库款，浙江藩库虽尚存银贰叁拾万，息欠票号现款伍陆拾万两，两相抵不足，尚欠贰叁拾万。库空如洗，在当时亦希有之事也。 
　　
　　　　　记老年颐养各事 
　　合肥李文忠公鸿章，晚年颐养之品，只日服牛肉汁、蒲萄酒二项，然皆经西医考验，为泰西某某名厂所制成，终身服之，从不更易。牛肉汁须以温水冲服，热则无效，蒲萄酒于每饭后服一杯，以助消化。并闻英国名相格兰斯顿，亦每饭后服蒲萄酒一杯，寿至八十余始卒。又闻益阳胡文忠公林翼，每日以肉桂末和高粱酒饮之，想因火衰而然，他人不能尝试也。声木谨案：先文庄公平日尝自言，一生从未食饭二盂，晚年所食更少，几于食无兼味。偶感疾，辄去粥饭，既愈，仍清斋数日。然精神强固，步履如少年时人，虽年至八十，目犹能视细字，耳能听微声，齿能嚼坚物，且从未脱一齿，声如洪钟，数十年之事，述之纤悉不遗，固臻上寿。长乐梁茞邻中丞章巨言，老年养生之法，不特眠宜少，食亦宜少，见于《归田琐记》。湘乡曾文正公国藩亟然其说，见于《求阙斋日记类钞》。是年无论老幼，总以节食为贵。钱塘袁简斋明府枚，平日精于饮馔，晚年多病，实由于此。观其自记于诗集，言服大黄则疾愈，岂非为食所伤，始利用消导之品。虽年亦至八十余岁，若善于节食，焉知不寿过期颐哉。 
　　
　　　　　赖□□为张之洞所斥 
　　光绪十余年间，□□赖建平观察□□以知县需须皖省，初署南陵县知县，继权无为州知州。皆吾省著名优缺，是以积赀甚富，骤捐道员，加二品顶戴，指分江苏。濒行时，自撰首联云：「赖观察南无得道」，募能对得者，赠以银若干。逾年，时值甲午，南皮张文襄公之洞署理两江总督，见其履历，深为不悦，谓之曰：「联署优缺州县，即捐升道府，最为官场恶习。既已有钱，又何必复欲作官乎。」观察为之沮丧，未几亦卒。 
　　
　　　　　全庆御赐师竹堂小印 
　　国朝定制：凡翰林入南书房者，每年岁暮，例有御赐小果盒壹个。得者多奉置于客厅正中。凡京朝官见之，无不知之也。然久于其职者，御书及御用对象，亦可蒙恩随时赏赐。先文庄公庚申会试座师满洲全□□公庆，平日与人函牍，皆加盖「师竹堂」朱文有边小方印。自言系宣宗成皇帝御赐之物，加盖于信，荣君赐也云云。 
　　
　　
　　五笔卷三 
　　
　　望溪文集三续补遗等编辑
　　续论劝孝图说等书
　　女娲氏变为女像
　　本地土人凿碑字
　　天下郡国利病书等刊本
　　纪大奎论孝道
　　聪训斋语与澄怀园语之比较
　　灵璧县志略言灵璧石
　　两书论余怀诗
　　论左宗棠家书二篇
　　杨岘论桐城文
　　张廷玉言古今图书集成
　　汪楫悔斋诗摘录
　　李世熊希南宋郑所南
　　张佩纶撰述
　　柏枧山房尺牍
　　江苏牙厘局差
　　孝钦显皇后幸农事试验场
　　论南宋杂事诗
　　论临川四梦不应丑诋陈继儒
　　先文庄公格言等联
　　李文田等书法
　　淮海英灵集中填讳等事 
　　
　　苌楚斋五笔卷三 
　　庐江刘声木十枝撰 
　　　　　望溪文集三续补遗等编辑 
　　予搜辑桐城方望溪侍郎苞集外文，编《望溪文集再续补遗》四卷，已于己巳五月，排印袖珍本。书刊成后，复于高邮夏醴谷太史之蓉《半舫斋古文》中，搜得侍郎序一篇，明□□卢忠肃公象升遗集中，搜得侍郎《读礼图赞》一篇。侍郎不以工书名，此赞独为八分书，结体颇类汉石经，乃知侍郎非无意于六艺者。予复搜辑湘乡曾文正公国藩古文等，编《曾文正公集外文》一卷，亦于己巳五月，排印袖珍本。后复于《四溟琐记》中，搜得文正《孙文凤殉节记》一篇，嘉定张海门学使金镛《潇湘风雨录》中，得文正致学使二书，长洲朱仲我孝廉孔彰《题江南曾文正公祠百韵》自注中，得文正《题甘祺仁学博宋卅六砖归装图》七绝二首，湘乡刘孟容中丞蓉《养晦堂诗集》自注中，得文正集苏诗句联。声木谨案：新城王文简公士祯，编《浯溪考》二卷，已刊后，复于洪迈《唐人万首绝句》中，得唐郑谷《浯溪》诗，洪觉范《石门文字禅》中，得南宋女史李易安《同景庄游浯溪读中兴碑长句》，皆未及录入，特录其诗于《古夫于亭杂录》。兹因其例，先记之于此。文简无意再续，故录其诗。予尚欲续有所得，可成卷帙，重编《望溪文集三续补遗》、《曾文正公集外文续》，故仅录其目于此，用意既殊，为例亦异矣。 
　　
　　　　　续论劝孝图说等书 
　　《男四十八孝图说》□卷，□□□撰，《女二十四孝图说》一卷，不着编辑名氏，光绪二十年仲冬，上海陈雨祥司马钺敦义堂重印，写字绘图本，板藏川沙吴读秋□□福根敬慎堂。读秋更择善书中言不孝者，为《车鉴录》一卷，附录于后。声木谨案：□□王晋升□□□□撰《二十四孝图说》一卷，绘图帖说，颇为简明，风行一时。踵其后者，续有编辑。窃谓此等撰述，天经地义，伦教纲常，恰理餍心，允宜家喻户晓，人人手此一编，潜移默化于无形之中，实属有功于名教者匪细，为教孝第一善本，未可以浅近而忽之。撰述以觉世牖民为贵，人生以勤善淑世为高，奚必以诠经诂子，高文典册，然后始克足志满意哉！ 
　　
　　　　　女娲氏变为女像 
　　乾隆□□年□月，仁和金汝白总宪德瑛，奉命祭女娲、成汤二陵，旋疏奏以女娲氏寝宫中塑女像，乡人奉为求嗣之神，亵渎不经，应请改设木主，禁绝私祈，得旨下部议，从之。千古祀典，始为厘正云云。语见《桧门诗存》及《乡贤崇祀录》中。声木谨案：女娲为上古圣王，尚在三皇五帝之前，原无妇女之说。流俗讹为妇女，历代帝王象中已是如此，不谓陵寝之宫中，公然竟作妇女，且用以为祈子之神，实属荒诞不经，直为千古笑柄。总宪废象，改祀木主，厘正祀典，祛绝谬妄，见识远大，洵不可及。总宪于□□辛酉，简放江南学政，以祖籍休宁，引嫌奏请。奉旨不必回避，亦属异数。总宪服官廿八载，虽罚俸处分并未尝有，小心谨慎，亦我朝大臣中所仅见。总宪当时以商籍，补仁和县学生员，后复荐举博学宏词。撰述四种，余已录入《再续补汇刻书目》中矣。 
　　
　　　　　本地土人凿碑字 
　　苏州阊门外江村桥寒山寺，即妙利吉剎寺，以唐释寒山、拾得及唐张继一诗得名，实则地居偏僻，并无风景之可言，亦久已荒废。宣统元二年间，云阳程雪楼中丞德全任苏抚，为之修建，并刊有碑石数种。余于戊午六七月间，慕名往游。各门洞开，阒无一人。修建工程，极为草率，不久仍(须)[归]颓废。凡碑石中有「程德全」三字或二字，皆为本地土人击毁无遗，间有仅露「程」字者。声木谨案：道光癸卯秋月，长安南门外十里许，农民耕田，得曹魏《曹真》残碑。出土后，碑文中第九行原有「蜀贼诸葛亮」五字，亦尽为本地土人凿毁殆尽。石后归满洲端忠愍公方，见《匋斋藏石记》。此皆三代直道之公，犹得于末世见之，不可谓非厚幸矣。 
　　
　　　　　天下郡国利病书等刊本 
　　昆山顾亭林先生炎武，阅《二十一史》以及天下郡国志书，一代名臣文集，间及章奏文册之类，有得即录，成《肇域志》□□□□□《天下郡国利病书》壹百贰拾卷。昆山顾景范□□祖禹，搜采经史及方舆书千余家，旁及稗官野乘，成《读史方舆纪要》壹百叁拾卷。嘉庆十六年八月，甘肃巩秦阶道成都龙燮堂观察万育敷文阁，为之合刊行世，用聚珍版，排印壹百贰拾部，复于道光十一年仲秋，重为排印一次。声木谨案：昆山两顾氏此二书，诚人间不朽之盛业，独怪当时百余年间，竟无人为之刊行，设非观察为之校雠排印，后人难得见之矣。《读史方舆纪要》凡例言，辑方舆书目凡二卷，约千有余家云云，惜未能同付钞录排印，深为可惜矣。 
　　
　　　　　纪大奎论孝道 
</div>
    <div class="pagination">
<a href="苌楚斋五笔.html">上一页</a><a href="苌楚斋五笔.html">1</a><span class="current-page">2</span><a href="苌楚斋五笔_page3.html">3</a><a href="苌楚斋五笔_page4.html">4</a><a href="苌楚斋五笔_page5.html">5</a><a href="苌楚斋五笔_page6.html">6</a><a href="苌楚斋五笔_page7.html">7</a><a href="苌楚斋五笔_page8.html">8</a><a href="苌楚斋五笔_page9.html">9</a><a href="苌楚斋五笔_page10.html">10</a><a href="苌楚斋五笔_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
