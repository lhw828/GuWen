<!DOCTYPE html>
<html>
<head>
    <meta charset="UTF-8">
    <title>芙蓉镜寓言 - 第 11 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>芙蓉镜寓言 - 第 11 页/共 18 页</h1>
    <div class="content">　　李畲母有卓识。畲为监察御史，得廪米。母量之，三斛而赢。问于畲，曰：「御史米不概也。」又问车佣有几，曰：「御史佣不偿也。」母怒，敕归其赢米，偿其佣。因切责畲。畲乃劾仓官，自言状。诸御史闻之，有惭色。/壶公曰：御史得其平矣。 

　　毕士安，本云中人，少事继母祝氏。祝谓曰：「学不求良师友，不如不学。」乃携士安如宋，又如郑，从杨朴、韩丕、刘锡等游，遂为郑人。/壶公曰：依稀三迁之风。 

　　王荆公女长安县君，能诗。尝见亲族妇女有服者，带白罗系头子，因戏为诗云：「香罗如雪缕新裁，惹住乌云不放回。还似远山秋水际，夜来吹散一枝梅。」其姑李氏，亦能文。尝有诗云：「絮如柳陌三春雨，花落梨园一笛风。百尺玉楼帘半卷，夜深人在水晶宫。」/壶公曰：女子能诗，必出于正，则可。 

　　王安石女，吴安持之妻，工诗，多佳句，有诗寄父曰：「西风吹入小窗纱，秋气应怜我忆家。极目江山千里恨，依然和泪看黄花。」父以楞严经新释付之，并和其诗曰：「青灯一点映窗纱，好读楞严莫忆家。能了诸缘如梦幻，世间应有妙莲花。」/壶公曰：女诗可以怨。 

　　杜羔妻刘氏，善为诗。羔累举不第，将至家，妻先寄诗曰：「良人的的有奇才，何事年年被放回？如今妾面羞君面，君到来时近夜来。」羔见诗，赧不敢归，复游长安，寻登第。妻又寄诗云：「长安此去无多地，郁郁葱葱佳气浮。良人得意正年少，今夜醉眠何处楼？」羔得诗，即命驾还里。/壶公曰：风神郁渤。 

　　李景逊为观察使。初，母郑早寡，家贫子幼。居东都，因古墙坏，得钱盈船。郑乃炷香祝之，曰：「吾闻无劳而获者，身之灾也。天必以先君馀庆，矜其贫而赐之，则愿诸孤他日学问有成，乃其志也。此不敢取。」命掩而筑之。/壶公曰：临财毋苟得，屡于闺阁中见之。 

　　苏子瞻云：昔僦宅于眉，一日，二婢熨帛，足陷于地。视之，深数尺，有大瓮，覆以乌木版。先夫人亟命以土塞之。人谓其下有宿藏物，欲出也。其后居岐，适有藏欲发，予妻崇德君曰：「使先姑在，必不发也。」乃止。/壶公曰：三苏之门，应有此姑媳。 

　　东坡一日退朝，食罢，扪腹徐行，颐谓侍儿曰：「汝辈且道是中何物？」一婢遽曰：「都是文章。」坡不以为然。又一人曰：「满腹都是机械。」坡亦未以为当。朝云乃曰：「学士一肚皮不入时宜。」坡捧腹大笑。/壶公曰：真坡老知己。 

　　贵池唐贵梅，笄年适朱。姑悍而淫，诲妇淫者以百数。弗听，加之楚箠炮烙，终不听，姑乃讼妇不孝。通判毛玉受贿，倍加妇刑，几死。亲党咸劝妇曰：「何不吐实？」妇曰：「全吾名而污吾姑，可乎？」竟自经死。/壶公曰：唐节而仁矣！ 

　　屠渐山欲治一仆，仆求解于夫人。夫人笑谓：「置一大鱼来！」莫测其指。渐山嗜鱼，见而诧其肥。夫人从傍笑曰：「但水宽耳。」仆竟获免。/壶公曰：巧于解纷。 
　　开阳烈女程菊英，美而知书。富人徐铋谋婚，父濂拒之。濂卒，铋赂邑贵人，居间督府，差逻卒逼之。女坚守父命，慷慨登舆，至中途自经死。时五月桂花盛开，香闻数十里。女玄感通天矣！/壶公赞曰：於戏，孝女玉质霞标，守父治命，抗志云表。风激霜摧，兰凋蕙夭。罗静曹娥，千古同皎。帝命宠锡，德音孔昭。精英不昧，桂芯缭绕。穆乎神远，长夜斯晓。 


　　术解 
　　周穆王西巡狩，越昆仑，还，未及中国，道有献工人名偃师。穆王荐之，问曰：「若有何能？」偃师曰：「臣唯命所试。然臣已有所造，愿王先观之。」穆王曰：「日以俱来，吾与若俱观之。」翌日，偃师谒见王。王荐之曰：「君与俱来者何人邪？」对曰：「臣之所造能倡者。」穆王惊视之，趋步俯仰，信人也。巧夫！颔其颐，则歌合律；捧其手，则舞应节。千变万化，惟意所适。王以为实人也，与盛姬内御并观之。技将终，倡者瞬其目，而招王之左右侍妾。王大怒，立欲诛偃师。偃师大慑，立剖散倡者以示王，皆傅会革木、胶漆、白黑丹青之所为。王谛料之，内则肝胆、心肺、脾肾、肠胃，外则筋骨、支节、皮毛、齿发，皆假物也，而无不毕具者。合会复如初见，王试废其心，则口不能言；废其肝，則目不能视；废其肾，则足不能步。穆王始悦而欢曰：「人之巧乃可与造化者同功乎！」诏贰车载之以归。/壶公曰：此幻术鼻祖。 

　　魏文侯谓扁鹊曰：「子之兄弟三人，孰为最善医？」扁鹊对曰：「长兄于病视神，未有形而除之，故名不出于家中。兄治病其在毫毛，故名不出于闾。若扁鹊者，镵血脉，投毒药敷肌肤间，而名出闻于诸侯。」/壶公曰：古之下医，今之神圣。 

　　鲁公扈、赵齐婴二人有疾，同请扁鹊求治。扁鹊治之，既同愈，谓公扈、齐婴曰：「汝曩之所疾自外而干府藏者，固药石之所已。今有偕生之疾，与体偕长，今为汝攻之，何如？」二人曰：「愿先生闻其验。」扁鹊谓公扈曰：「汝志强而气弱，故足于谋，而寡于断；齐婴志弱而气强，故少于虑而伤于专。若换汝之心，则均于善矣。」扁鹊饮二人毒酒，迷死三日，剖胸探心，易而置之。投以神药，既悟如初。二人辞归。于是公扈反齐婴之室，而有其妻子，妻子弗识。齐婴亦反公扈之室，有其妻子，妻子亦弗识。二室因与相讼，求辨于扁鹊。扁鹊辨其所由，讼乃已。/壶公曰：此讼竟不可已。 

　　赵襄子率徒十万，狩于中山，藉艿燔林，燀赫百里。有人从石壁中出，随烟上下，若无所经涉者。襄子以为物，徐察之，乃人也。问其奚道而处石、奚道而入火，其人曰：「奚物为火？」/壶公曰：奚物为人？ 

　　王大将军尝坐武昌钓台，闻行船打鼓，嗟称其能。俄而一捶小异，王以扇柄撞几曰：「可恨！」时王应侍侧曰：「不然，此是回帆挝。」使视之，云：「船人入夹口。」/壶公曰：此易辨。 

　　隋文帝将迁都，夜与高熲、苏威二人定议。庾季才旦日奏云：「臣仰观玄象，俯察图记，龟兆允袭，必有迁都之议。且汉宫北城，经今八百岁，水皆咸卤，不甚宜人，愿为迁徙计。」帝愕然，谓熲等曰：「是何神也！」遂发诏施行。/壶公曰：止得二世，何以迁为？ 

　　晁文元公，少闻方士之术，凡人耳有灵响，目有神光，其后听于静中，若铃声远闻；耆年之后，愈觉清澈。公名之曰三妙音：一曰「幽泉漱玉」，二曰「清声摇空」，三曰「秋蝉曳绪」。/壶公曰：从闻思修。 

　　张平子作地动仪，精铜以铸其器。圆径八尺，形似酒尊，尊中有都柱，旁行八道施关发机，外有八龙首衔铜丸，下设蟾蜍承之。地或动，则随其方面，一龙吐丸。其机关巧制皆在尊中。/壶公曰：颇饶文思。 

　　赵耶利善鼓琴，尝云：「吴声清宛，若长江广流，绵绵徐逝，国士之风。蜀声躁急，若激浪奔雷，亦一时俊决。」/壶公曰：怪得今人重吴操。 
　　李龟年尝至岐王宅闻琴，曰：「此秦声。」良久，又曰：「此楚声。」主人入，问之，则前弹者陇西沈妍，后弹者扬州薛满。/壶公曰：巧于审音。 
　　李赞皇作相，日有亲知奉使京口。赞皇曰：「金山泉、扬子江中冷水，各置一壶。」其人举棹，醉而忘之。至石头城方忆，乃汲一瓶归献。李饮之，曰：「江南水味大异顷岁，此颇似建业石头城下水。」其人谢过，不敢隐。/壶公曰：何减易牙。 

　　广陵吴普，尝从华佗学术。佗语普曰：「人体欲得劳动，但不当使极耳。动则谷气得消，血脉流转，病不得生，譬犹户枢不朽。是以古之仙者，熊经鸱顾，动诸关节，以求难老。」乃授普五禽之戏。/壶公曰：昼动夜静，乃自然之理。亥子交迎，取先天一气。 

　　朱建平工相术。荀攸与钟繇善，攸先亡，繇为经纪门户，欲嫁其妾。与人书曰：「吾与公达曾共使朱建平相，建平曰：“荀君虽少，然当以后事托钟君。”吾时调子曰：“惟当嫁卿阿鹜耳。”何意此言遂验。今欲嫁阿鹜，使得善处。」/壶公曰：荀君有阿鹜，定先行矣。 

　　魏文帝年四十，病困，谓左右曰：「建平言我寿八十，以今思之，谓昼夜也。吾其决矣。」俄崩。/壶公曰：犹恨其多。 
　　夏侯威为兖州刺史，年四十九，十二月上旬得病。念建平言，自分必死，预作遗令。及至下旬，乃渐平服。三十日日昃，置酒请纪纲大吏，谓曰：「吾所苦渐平，明旦鸡鸣，年便五十。建平之戒，其过矣乎！」酒阑客罢，威疾动，夜半而卒。/壶公曰：腊月三十日，一刻不能住。 

　　钟毓尝与管辂共论易义，辂因言：「卜可知君生死日。」毓遂使筮其生日月，一一如言。毓大愕然，曰：「君可畏也。死以付天，不以付君。」遂不复筮。/壶公曰：钟君已出阴阳之外。 

　　管辂弟辰，谓辂曰：「大将军待君意重，且当富贵乎？」辂长叹曰：「吾自知分定，天与我才，不与我寿。恐四十七八间，不见儿娶女嫁也。若得免此，欲作洛阳令，可使桴鼓不鸣。但恐至太山治鬼，不易治生人耳。」/壶公曰：太山治鬼，定非妄语。 

　　吕蒙谋袭关羽，议者多难之。吴范曰：「必得羽。」及羽在麦城，使使请降。范曰：「彼有走气。言降，诈也。」蒙使潘璋邀之，候者还白羽已去，范曰：「虽去不免。」问其期日，明日日中。权立表下漏以待之。及中不至，权问故。范曰：「未正中也。」顷之，风动。范抚手曰：「羽至矣。」须臾，外呼「万岁」，报得羽。权神其术。/壶公曰：三国人才难及，如吴范犹未知名。 

　　桓温时，一比丘尼有道术。一日浴于别室，温窃窥之，见尼裸身，先以刀自破其腹，次断两足。浴竟出，温问之，尼答云：「公若作天子，亦复尔尔。」/壶公曰：尼以浴谏。 

　　信都芳有巧思，每精研算术，至忘食寝，或堕坑坎。尝谓人曰：「我每一沈思，不闻雷霆之声。」尝著乐书、遁甲经、四术、周髀宗。/壶公曰：思之思之，鬼神通之。 

　　许遵精易善筮，尝为齐神武客，自言禄命不富贵不横死。故任性纵诞，多所谏犯。文宣无道，遵语人曰：「我当筮此狂夫何日死。」为布算满床，大言曰：「不出冬初矣，我乃不见。」文宣十月崩，遵死于九月。/壶公曰：文宣酷虐世所罕见。 

　　姚僧坦精医术，刺史伊娄穆以疾还京，延致僧坦，谓曰：「吾自腰至脐，似有三缚；两足缓纵，不复自持。」僧坦为诊脉，处汤三剂。穆初服一剂，解上缚；再一剂，解中缚；又一剂，解下缚，而足更挛弱如故。再为制散一剂，稍得屈伸。僧坦曰：「比非可急取，须待霜降，患当全愈。」及期，果起。/壶公曰：我急须姚君。 

　　韦鼎能知未来。陈至德初，鼎尽货田宅，寓居僧寺。友人毛彪问其故，答曰：「江东王气尽于此矣。吾与尔皆当葬长安。期将及，故破产束装耳。」寻验。/壶公曰：此易晓者。 

　　卢大翼目双瞽，能以手摹书而知其字。/壶公曰：神解。 
　　王令言妙达音律。一日，其子于户外弹胡琵琶，作翻调《安公子曲》。令言时卧室中，闻之大惊，蹶然起曰：「变，变！」急呼其子，问：「此曲兴自早晚？」曰：「顷来有之。」令言欷戏流涕，谓曰：「吾闻上幸江都，汝慎毋从，此行必不返。」子问故，曰：「此曲宫声，往而不返。宫者，君也。吾是以知之。」帝竟弑江都。/壶公曰：当隋炀时，何必闻曲而知其败？ 

　　汉中王瑀颇知音。尝早朝过永兴里，闻笛声，顾左右曰：「是太常工耶？」曰：「然。」他日识之，曰：「前笛何故卧吹？」笛工惊谢。/壶公曰：笛宜卧吹，书宜卧读，云宜卧看，名山宜卧游。 

　　李嗣真善审音，太常铸黄钟不能成，嗣真疑崇业里土中有之，弗得其所。道上适逢一车，铎声甚厉。嗣真曰：「宫声也。」市以归，振之里地，若有应者。掘果得钟，众乐遂和。/壶公曰：从来定乐，每失黄钟，不可解。 

　　何仙姑在世间时，一主簿忽得天书，字不可识，以问仙姑。姑曰：「天书言：主簿受金十两，折禄五年。」/壶公曰：妙，妙！主簿心服。 
　　河南张楷，字公超，好道术，居华阴，能作五里雾。时关西人裴优，亦能作三里雾。/壶公曰：可行三军。 
　　曹乐吾医梅毒，虽折肢损脏，一剂回生。陈南川医金伤，虽断喉刳肠，应手立愈。此近代卢扁，予所目击。/壶公曰：二君吾取其术，不取其心。 

　　巧艺 
　　耶律题子精绘事。清宁间使宋，宋主赐宴，心拟摹主像。适瓶花隔面，未得其真。已陛辞，仅得一睹，肖之以示，饯者骇其神妙。 
　　庆历中术士姓李，有巧思。尝木刻一舞钟馗，高二三尺，右手持铁简，以香饵置钟馗左手中。鼠缘手取食，则左手扼鼠，右手运简毙之。以献荊王。/壶公曰：趣。凡术施于鼠者，无不妙，何况钟馗？ 

　　章友直以篆得名，召至京，翰林院篆字待诏数人，闻其名未肯心服，俱往谒，愿见笔法。友直命粘纸各数张，作二图，即令洗墨濡毫。其一纵横各作十九画，成一棋局；其一作一圆圈，作一射帖。其笔之粗细、间架、疏密，无毫发之失。诸人见之，大惊服，再拜而去。/壶公曰：天巧。 

　　陆元长病右臂，以左手握笔，而字法劲健过人。梁子辅年且五十，中风，右臂不举，乃习用左手。逾年作字胜于用右手时。遂起作郡。/壶公曰：巧于用短。 
　　于頔在襄阳，有山人王固谒见。于性快，见其拜伏迟缓，颇不礼接之。王一日诣判官曾叔政曰：「予以相公好奇，故不远而来，今实乖望矣。予有一艺，自古所无者，今将归，为公一设。」怀中出竹一节及小鼓，规才运寸。良久，去竹之塞，折枝连击鼓子。筒中有蝇虎子数十，行而出，分为两队，如对阵势。每击鼓，或三或五，随鼓声变阵。天衡地轴，鱼丽鹤列，无不备也。进退离附，人所不及。凡变阵数十，乃行入筒中。曾观之大骇，言於于公。王已潜遁，于悔恨，令物色之，不得。/壶公曰：孙吴节制之兵。 

　　魏时有句骊客，善用针取寸发，斩为十馀段，以针贯取之，言发中虚也。/壶公曰：术可行于姑苏。 
　　晋罗什与人棋，拾敌死子，空处如龙凤形。/壶公曰：太奇，对局者定非庸人。 
　　羊敬元欣少便静默，美言笑，善容止。父不疑，为乌程令。王献之为吴兴太守，羊时年十二，王甚知爱之。尝夏月入县，羊着新绢裙，昼寝，献之书裙数幅而去。羊本工书，因此弥善。 

　　桓恒之有巧思，更极精微。当其谐微，虽雷霆不能入也。尝行，遇徐仆射勉，头触之，勉呼乃悟。 
　　桓冲之妙有机思，以诸葛亮有木牛流马，乃造一器，不因风水，不劳人力，而施机自运。/壶公曰：造得木牛流马，便是孔明否？ 
　　吴道玄尝画殿内五龙，鳞甲飞动。每欲大雨，即生烟雾。 
　　刘褒面云汉图，见者觉热；又画北风图，见者觉寒。/壶公曰：全以精神动人，可销暑，可辟寒。 
　　扁鹊神於医。邯郸贵妇人，即为带下医；周贵老人，为耳目痹医；秦贵小儿，为小儿医。/壶公曰：最恨庸医无不医者。 
　　薛伯宗善徙痈疽。公孙泰患背疽，伯宗为气封之，徙置斋前柳树上。明旦，痈消，树便起一瘤如拳大。二十馀日，瘤大溃烂，出黄赤汁斗馀，树为之痿损。/壶公曰：此祝由科，今世胥失之矣。 

　　柳恽善琴，尝与竟陵王子良宴，授以晋太傅谢安琴。恽弹为雅弄，子良曰：「卿可谓妙越嵇心，手臻羊体。」/壶公曰：雅评。 
　　药葫芦道人者，不知何许人。卖药吴市，人有求，则就葫芦中倾出饮之，病无不愈也。或傾面不出者，则曰：「尔无缘，不可救也。」/壶公曰：药医有缘否？ 
　　建昌张德厚少时，有术者推其命曰：「此人八旬当为尚书，然四旬不免夭折。」后张果以四旬死，又四十年以孙昇贵，赠礼部尚书。/壶公曰：奇。 
</div>
    <div class="pagination">
<a href="芙蓉镜寓言_page10.html">上一页</a><span>...</span><a href="芙蓉镜寓言_page6.html">6</a><a href="芙蓉镜寓言_page7.html">7</a><a href="芙蓉镜寓言_page8.html">8</a><a href="芙蓉镜寓言_page9.html">9</a><a href="芙蓉镜寓言_page10.html">10</a><span class="current-page">11</span><a href="芙蓉镜寓言_page12.html">12</a><a href="芙蓉镜寓言_page13.html">13</a><a href="芙蓉镜寓言_page14.html">14</a><a href="芙蓉镜寓言_page15.html">15</a><a href="芙蓉镜寓言_page16.html">16</a><span>...</span><a href="芙蓉镜寓言_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
