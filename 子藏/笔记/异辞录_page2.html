<!DOCTYPE html>
<html>
<head>
    <meta charset="UTF-8">
    <title>异辞录 - 第 2 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>异辞录 - 第 2 页/共 8 页</h1>
    <div class="content">    中丞以知县失地褫职，投效苏营，不数年，荐升方面。苏人以其熟于洋务也。俗谓外人为“洋鬼”，遂称为“丁鬼”。刘壮肃将游惠山，是时大乱初平，女尼极盛之时也。中丞闻之，正色曰：“公以提镇大员，乃有此行，毋乃为人所哂。”壮肃怒且笑，呼其字曰：“雨生，汝胡忽作此言？汝初至军时，日以西洋春册赠吾偏裨，猎取保案，而忘之耶？胡忽作此言？”当时军中传为笑谈。

    中丞洋务进身，购置军中器械，尤为炫人之具，当时风气未开，信为难能而可贵。淮军初习陆军操法，先文庄曾手订成书，附图一卷，所部亲庆军中，奉为秘籍。辗转而为中丞所得，刊布于外。军中知其剽窃，然以为无足重轻之故，莫与争也。未几，神机营改用新法，征求是类之书于李文忠，中丞装潢以献。文忠夙知此事，笑而谢之。中丞变幻仅止于此，久而其技不售，宦途中殊不得志，复献策移江南制造局于江西湖口，希为赣抚。一日，执邸抄于手读之，见先文庄简江西布政使，自知无望，叹而弃置不观，未几遂卒。

    《汉书 韩信传》：“信击魏，陈船欲渡临晋，而伏兵从阳夏以木罂渡河。”服虔曰：“以木柙缚罂缶以渡。”韦昭曰：“以木为器，如罂缶也。”师古曰：“服说是，‘罂缶’谓瓶之大腹小口者也。”按，服韦二说皆是也。以木作桶，如罂缶形，入水能浮；用木为柙，约而联之，盖之以板，则如筏矣。常熟之役，李文忠亲在行间，介弟季荃观察为主将，郭武壮当前敌。寇因苏州之杀降，誓死以守，环攻不下。戈登率常胜军至，以巨炮轰击，城西北角陷一罅，城濠深不能渡。戈登令工程队出大铅筒，如枕之形，长丈许，围约二三尺，加板于上，广如其筒之长，如是数十具，两边各有钩环。先推一片入水，继以一片钩搭相连。铅筒入水有浮力，推之转动如辘轳，直达彼岸为止，以当浮桥之用。郭武壮率师将入，守寇殊死战，我军败回。城中以土石塞缺口，备御益坚。适先文庄至，闻之，谓观察曰：“吾为公悬赏：先登者得勇号、黄马褂，可乎？”观察叹曰：“孰无是二者，而谁肯尽力耶！”入见文忠，文忠曰：“得人者兴，失人者衰，程方忠死而士气馁，甚矣。”文庄曰：“是何言欤！公自能军，传一令下，‘明日必克’，孰敢不从。”文忠召程忠烈部下刘士奇、王永胜至前，问曰：“而以程方忠死而不力战欤？”皆对曰：“未奉命故也，其敢不从！”翼日，二将各执一旗，上书“不怕死”三字，随常胜军浮桥而上，遂克常州，擒陈坤书。方事之殷也，赫德自上海往见。文忠引至战帐，甫坐，股栗不止。文忠笑遣之，而时向人言及，曰：“谓西国人人能战者，非通论也。”观此而知古人所云，人各有能有不能之说，益信。

    浙西之师，先文庄与忠烈各当一路。文庄率师自松江行，即今之沪杭铁路线也。连克枫泾、西塘。至张泾汇，值巨港，兵不得渡，自往阵前视之，中流弹。将士奋往，卒克济师。嘉善、平湖已在掌中。平湖寇将号陈翘胡子，乞降，文庄自率军与鼎军往受之。嘉善寇将号陈三木匠，降于程军部下之华字营。遂至嘉兴，军城东南，程军西北。忠烈与文庄约：晨取要隘，日午攻城。文庄先得要隘，按兵未动。至日失，忠烈军始近郭城，寇惮其炮火之猛，悉力拒战。文庄乘虚而进，前锋黄桂荣相视城砖微迤之处，斜步直上，诸军继之，后至者梯而登，乃皆入。我军有淮扬水师，水陆并进，城河深者，令之渡师。先一日，水师舳舻相接以待。忠烈战不利，咎其不便于行。水军主将李质堂军门变阵容，船首行列如平地。程军欲前，城上投枪弹矢石甚盛，仍不得进。及东南陷，寇奔出，忠烈大喜，衣黄马褂，督队将往。疑城未破，恐中奸计。军垒之上，本留一孔，常以觇敌，因立其间以视之。寇未及去者，群见而射击，中其颅，未几伤重，遂卒。是役虽战胜，失一大将，如忠勇公多隆阿之于，可以死，可以无死，死伤勇焉。

    果报之说中于人心，往往于疑似之间，示人以神妙之迹。程忠烈之杀八降王也，军士乘之而大劫，李文忠咎之曰：“君亦降人也，奈何遽至于此。”及克嘉兴，微有不慊于文忠，伤重呓语曰：“君亦降人也。”因自决其创口而死。当时之人，咸谓降王索命也。

    吴武壮初从解练入淮军，隶先文庄部下。先文庄素识其封翁，倚为腹心，缓急可恃。军中辄予以重任，升阶较速而最早，甫克嘉湖二府，保案擢副将。李文忠哂曰：“君部下庸者，亦得戴红顶耶？”武壮终身以为恨。淮军将领，无不倚文忠为重，惟武壮独自立异，结交朝贵以为攀援，罗致文人以通声气，然终不能至方面。当日文武异途，固为一大原因，究竟黜陟进退之途，于人心天理之公，其时尚有得半之道，故同治而后，犹称中兴焉。

    受降如受敌。降人力屈，不奋斗以求生路，而俯首归命，当时必有以说动之者。既而，所欲不遂，心怀怨望，不善处之，则变生肘腋而不可测。平湖寇将陈殿选归顺，文庄部下亲庆军，及潘中丞琴轩所部鼎军，实往受降，吴武壮先帅两营以进。钱荣山总镇王兴时为寇目，密告文庄曰：“殿选降后，辄有怨言，常自语曰：‘孰为翰林学士，孰为道台，勿谓吾刃不利也。’”文庄以语中丞。中丞曰：“彼部下将有变，待吾一言为轻重，尚不知彼刃利与，抑我刃利也。”次日，降部大哄于城内，杀殿选。官军营于城外，严为之备而坐视不动。俄而王兴率诸寇目来谒，献殿选首级。文庄与中丞坐帐下见之，其喜可知。中丞佯怒其擅杀，责斥甚久。旋经文庄解说，始允赦其罪。遂入城，检视府库，尚馀六十馀万金。以训钦先伯暂护县令，抚慰遗黎，旬日乃安。玉兴自此后从文庄军，曰：“潘公责人无已，我愿事公。”其后积功补四川重庆镇总兵，署四川提督。闻文庄每道及此，辄曰：“权术可用也，而不可多用也。”

    金陵围攻不下，时苏州已克。朝旨令淮军助战。李文忠迁延不行，显然让功之意。及大功告成，文忠至金陵，官场迎于下关，文正前执其手曰：“愚兄弟薄面，赖子全矣。”方诏之日促也，铭、盛诸将咸跃跃欲试，或曰：“湘军百战之绩，垂成之功，岂甘为人夺。若往，鲍军遇于东坝，必战。”刘壮肃曰：“湘军之中，疾疫大作，鲍军十病六七，岂能当我巨炮。”文忠存心忠厚，终不许。将卒皆知其事，文正益感不置，故云然。金陵克后，首功李忠壮臣典，未及受封而卒子军。相传忠壮少年恃壮，一日夜御十八女，事虽无据，然近人纪传，多隐约言之。曾文正公报捷，奏称“我军杀敌十馀万人”，则子女玉帛，悉为所有，可想而见。国变之后，北军南下，仅大劫三日，舆论指摘，不遗馀力，可谓人苦不知足。时势使然，非今人贤于古也。当时功次于忠壮者，萧壮肃及刘南云阁学，解甲家居，遂不复用。虽琉球、越南、缅甸相继失丧，外患日深，鼓鼙声急，朝廷曾未忆及之。可见金陵之役，从军之士满载而归，必有不慊于上心者矣。

    湘军于金陵红旗报捷、江浙军务底定之后，文正奏请尽发欠饷，遣散归农。伟哉，大臣谋国之道，善用所长，善藏所短，非他人所能企及也已。淮军自始至终，每年皆发饷七关有半，而南北设粮台，坐收各省解款，先以解款不到而致欠饷，既到不以发饷，遂积成巨款。李文忠直隶总督任内，淮军银钱所专司其事，历王文勤、荣文忠两公，洎文忠复任，犹存五百馀万两。文忠逝世，项城用以扩充新军，至六镇之多。南北风行，皆练新军，遂屋清社。

    曾文正遣散湘军，惟留老湘营。又知先文庄与淮军将领气味不投，终不相合，欲以老湘营隶文庄领之，常驻江宁为防军。致书请于李文忠曰“将使之淬厉湘军暮气，我亦得日以老生常谈勖之，俾成栋梁之器云”。黄昌岐提军持书谒文忠于苏州，文忠不置可否，私谓文庄曰：“往也，惟此老翁，能致人于方面重任。”时文忠家居拙政园，设宴待提军。值春初山茶盛放，文忠曰：“花如此丽，虽仆婢今日折一枝，明日摘一朵，究无损焉。”提军退而备行具，文庄问何若是之速。提军曰：“昨日之言，公不闻与？已示意不欲公往，尚待言耶！”

    中兴功臣，多有古大臣风。金陵克后，洪福已逃出，沈文肃遣军追击，获之。奏报擒斩逋寇，而不言其为首逆之子，亦不铺张功绩。刘忠诚督粤，代理海关，是时监督为旗员著名优缺，岁入无算，忠诚悉舍弗取，并未专摺上闻，仅于《京报》中，见数月之中，收数增至十馀万而已。至丁文诚之斩安得海，彰彰在人耳目，内幕之中，尚有人主使，较此犹逊一筹。

    世祖亲政，则夺摄政王爵；圣祖年长，则罪四辅；仁宗继业，则斩和┞；文宗即位，则退穆相；两太后垂帘，则诛三奸；醇王摄政，则逐项城；一朝天子一朝臣，几为向例。恭忠亲王为议政王，不及四载，至同治四年三月五日，编修蔡寿祺疏劾王揽权纳贿，请逮治，两宫召见商城、艮峰两相，朱桐轩、万青藜两尚书、吴竹如、王小山两侍郎、桑柏斋、殷谱经两阁学，议治王罪。两宫言王目无君上，妄自尊大。且云王在热河，曾言王欲叛，又出于寿祺参本之外，更有背景。时值同治中兴之后，诸臣守正，不敢唯阿，上怒稍霁，商城请查实据，许之。越二日，倭相等会议于内阁，召寿祺质正，摺中“挟重资而内膺重任，善夤缘而外任封疆”二语，寿祺指出薛焕、刘蓉二人，供称闻之给事中谢增。及质讯增，增言本无所闻，且弗曾与人言及。寿祺俯首无词，薛焕犹追问，不肯息事，诸臣劝解始已。未几，蓉明白回奏，言：“起自草茅，未趋朝阙，亲贵之臣，不识一面，枢密之地，未达一缄。请严究诬枉根由。”寿祺以是降级，其后终身不用。恭王虽受裁抑，无复议政名目，然仍值枢府，屡踬复起，克保令终。较之前朝重臣，则有幸有不幸矣。先文庄于散馆授职后，奉旨往江苏军营。寿祺昏，于朝报亦未之悉，其条陈军营滥保疏中，波及是事，言“庶常投效军营，保举留馆，实为取巧”，当时以事实不符，均不措意，及至文庄赣抚入觐，遇寿祺于江西公宴，调之曰：“某散馆授职后，即奉命出征，在本衙门日浅，于诸前辈多未奉教，向慕不置。”寿祺时已衰迈落托，无复人形，唯唯而已。

    陈右铭中丞治乡团，御粤寇，嗣在京为殉节者请恤，义宁一州，多至三千人。刘忠诚抚赣，虽知其粉饰，以中丞当时清望，无如之何也。中丞氵存升府道，军中保案，无足深论，《清史稿》称其走湖南，参易佩绅戎幕，拒走石达开；之江西，为席宝田画策，歼洪福是以保案为功业。中丞有知，谅不乐于有此虚誉。

    李季荃观察在淮军，与曾忠襄之在湘军，皆以统帅介弟之亲，将兵独众。忠襄犹能成功，其后在鄂，虽小有波折，亦克自振。观察竟不能终始其事，固由于淮军之团结力不若湘军，致遭排挤；抑亦观察沉毅之性不如忠襄，遇有艰阻，不能坚持故也。

    曾忠襄处事坚决，有过人之处，固已。其将才勇略、学识，操守，未见出于李季荃观察之上，而勋业各相迥殊者，更有遭际不同之故。军中卤获，自古所不能免。将门之后因以致富，以晋之石崇为最知名，馀可类推。淮军所得俘物，以充军实，按诸奏报，较湘军为多。湘军将领富有赀产，颇流露于《湘军志》文字之间。然淮人吝啬，染商贾之习，颇用以营运，与民争利，不似湘人仅供浪用。如蒋湘南方伯，一夕而尽丧其历年所有，无损于人也。曾、李二介弟高下之分，固有地理风俗关系存焉。

    文忠至苏，鲁白阳管淮军粮台，使其弟求见于先文庄，述其兄之意曰：“顷见李抚帅，抚帅曰：‘粮台何难于应付，惟李观察、刘学士不得罪焉，可耳。’今李公座营八、公座营六，皆发足饷，可乎？”“李观察”谓季荃观察“刘学士”即谓文庄也。文庄曰：“不可。如我座营得足饷，馀营皆不得，则不为我用，是自损军力十之七也。请从众。”东捻平后，文庄乞解兵柄，求其饷于文忠，争持累日，乃得三关半。时欠饷经年累月，文庄无已，悉移交于继统是军之吴武壮，归洁其身而已矣。当时风俗醇厚，军士罢役回籍，待饷不得，即去而之他，值军务未平，尽有去处，尚不生事。粤捻两役肃清，潘中丞顿军徐州，犹染旧习，迁延不予，军中将拥营弁鲍某为乱。地距亲庆军不远，吴武壮驰骑晓谕。大率同府县城之人，非亲即故，薄给以赀，悉散去。其后鲍某潦倒已甚，遇武壮，尤之曰：“非汝，则我黄袍加身久矣。”

    鲁白阳久不得志，知左文襄与文忠意见不协，乃悉以淮军粮台帐簿辇送于彼。文襄曰：“吾属皆军人，奚肯以此中伤同类。”时人皆服文襄之度。白阳后需次于直隶，文忠衔之甚深，屏弗接纳。白阳朝夕站班，使文忠均见之。如是者年馀。文忠怒骂曰：“趣行，毋溷乃公。”给以省外一差而遣之，时人更钦文忠之量。后十馀年，白阳贿得上海道。未几，事发解职，落拓不能自活，双足挛肿，复不能行。又如是者数年，适值文忠至京议和。上书，不答。翌日，白阳以两役掖之行，至文忠所。文忠怒骂，两役惊惧走，遗白阳于地，号兆乞恩。此亦官场之异闻也。

    郭善臣军门，出身于陈国瑞部下卒伍，以事触其怒，缚而悬之于门外。时金学亭军门亦在其军，令立而守之。自饮酒，毕，倚胡床而卧。郭体肥，不胜其苦，叹曰：“俟彼醒而释我，吾死久矣。”金怜之曰：“纵汝去，则我应代死，曷若偕行？我无家，途中呼汝为父，汝呼我为子，免人疑问，何如？”郭欣然允诺。逃至凤阳，见郭母。郭母曰：“恩人也。汝辈年相若，何得称为父子？曷结为兄弟，皆为我子。”于是改姓郭，名运昌，从兄复入伍，积功至提督，乃复姓金氏。

    李世忠、陈国瑞、詹启纶落职后，横行不法，无复顾忌，中兴之世，良为罕见。世忠故为匪类，国瑞从僧王久，启纶用兵在淮徐一带，多与旗兵相处，放恣之性，不知法纪为何物，抑习染使然。其后世忠、启纶皆得罪以死，国瑞远戍不返，乃其宜也。

    曾文正为钦差大臣剿捻匪，先文庄为襄办，献守运河之策：作长墙于岸，限止马足，使不得度，圈之于一隅。李文忠署江督，力争不可，手致文庄书云：“古有万里长城，今有万里长墙，不意秦始皇于千馀年后，遇公等为知音。”文庄将万人渡河，得文忠牍，言饷缺不得增兵。事事干涉，诸如此类。且时上章，条陈军务，文正弗善也。及师久无功，文忠继为帅。文正愧弗忍去，自请留营效力。文忠至军，亟取钦差关防于文正所。文正曰：“关防，重物也。将帅受代，大事也。彼弗自重，亟索以去，无如之何，然吾弗去也。”文忠遣客百端说之回任，弗许。或为调停曾、李计，言乾隆时，西征之师，以大学士管粮台，位与钦差大臣相埒。文正故作不解曰：“何谓也耶？”文庄曰：“今回两江之任，即大学士管粮台之职也。”文忠又私告曰：“以公之望，虽违旨勿行可也。九帅之师屡失利，不惧朝廷谴责欤？”文正遂东归，自是绝口不谈剿捻军事。文忠代为帅，亦无以改文正扼河而守之策。大功告成，文忠疏请加恩从前领兵大臣，文正得加一“世袭轻车都尉”。闻之大怒，谓江宁府涂朗轩太守曰：“异日李宫保至，吾当为之下，今非昔比矣。”

    臼口之败，郭武壮为贼擒，全军覆没，陷俘虏中。贼不知其为统将也，有降卒纵之出，乃得免，旋乞病归。次岁再出，招集旧部，声势复振，克以功名终。综其生平战绩，皆与李文忠俱也。

    霆军多容游勇，平时仅给之食，有额则补为正兵。战时常令游勇当先，胜则大军继之；不胜，贼与游勇混斗已久，纪律必乱，乘以锐师，往往克捷。尹隆河之役，纵铭军先战，以当游勇，谑而虐矣。壮肃弃冠而走，鲍忠壮得之，牒于文忠曰：“省三殉矣。省三得头品顶戴，穿珊瑚细珠为帽结，以示异于众，今获于贼手，其殆死乎。”文忠与忠壮，皆以异籍处湘军，互相友好，忠壮出征，文忠在文正幕中，辄为之内主。暨是役之后，文忠与忠壮不无遗憾。《朋僚函稿》中语多微辞，殆有由也。

    先文庄率师追捻于鄂、豫之交，逢鲍忠壮。当时各军遇于某所，主帅固宜知之。他日见曾文正，文正问曰：“见鲍春霆欤？”曰：“然。”文正曰：“穿黄马褂耶？”曰：“否。”文正诧曰：“何欤？”曰：“客先问主人：有黄马褂子也无？因知其无，而易着他服，不以其所有形其所无，客敬主人之意也。”文正曰：“叙战功欤？”曰：“主人仰客大名，幸得一见，将谦让之不遑，岂复有可叙之功。客因主人口不言功，而不言己功，亦客敬主人之意也。”文正大笑。观此可知驭将之道，虽在小节，亦不可不知之，审而问之详也。

    树军在江苏，每战克捷，靖达、勇烈昆仲，意见渐不合。靖达乃就徐州道任，解兵柄，专属勇烈。移军征捻，曾与周刚敏一军同时奉命，属先文庄相度调遣。潘中丞谓文庄曰：“淮军二海，既不能令，又不受命，吾为子虑之。”既而，两军皆避道而行，无从指麾，当时游击之师，亦无处捉摸也。臼口败后，诸军闻捻踪在鄂，群趋往援救。文庄与树、盛两军遇贼于汉、黄之间，刚敏先见曰：“往日贼逢我军，走避之不暇。今入鄂境，彼连战皆捷，乃敢直前决斗，必有以惩之而后可。”约次日合军迎击而去。至定昏，刚敏遣人来言，贼与树军一遇即走，海柯未回营中。文庄不知何谓。时两营相距约十里程，率两骑执烛往，就询之曰：“海柯未回营，曷故？”刚敏曰：“阵亡矣。”军中讳言之，故云然。翌日驰往视丧，其地土名曰：“倒树湾。”事有先兆，理或然欤。勇烈部众三营，追贼中伏。勇烈以一营当先，一营当后，而自居中策应。以千五百之步卒，当数万人之骑兵，如卵击石，诚非战之罪。勇烈就义时，外着军服，内衬湖绉短袄。身受两伤，一矛刺腰际，一刀断喉，意揣中矛坠马，贼见衷服，知为将领，因而害之。勇烈遗骸入殓，面色如生，其后有人疑其为衣冠葬者，闻文庄时为详述如此。勇烈字海柯，刚敏字海聆，故潘中丞言“二海”云。

    曾文正剿捻，未奏速效。捻入鄂时，曾忠襄为鄂抚，遣将御之。贼骑飘忽，非粤匪凭城据守之比，湘军初逢劲敌，屡战失利。李文忠闻之，不免讥刺。时文正疏中，有云“臣不敢以一战之功，遂自忘其丑陋”，疑有所指。他日，文庄见文忠而告之。文忠瞿然曰：“有是哉？”文庄曰：“是则然矣。”命取邸钞视之，果也。是后，文忠谈鄂事，亦稍稍慎之矣。

    捻匪自初起以迄于亡，均以抄掠为生，不与官兵战，追之急，则择一平原之地，面有深河，以为之蔽，背倚于高阜，以为陷阱。贼匿阜侧，先以残兵羸马诱官军渡河。既渡，军稍乱，乃纵骑出击，驰逐过河，迫之于平原，蹂之以马足，虽有猛将精兵，罔不挫败。臼口、麒麟凹、尹隆河之败，胥由于此。先文庄率所部亲庆军至鄂，与杨忠勤之勋军，追贼于小河溪。入镇，无镇焉者。忠勤曰：“去远矣，速追勿失。”钱玉兴总镇时为探路员，谏曰：“灶突尚暖，贼离未久，宜慎之。”弗听。未几，勋军中伏，总兵张遵道等皆殁，军士死伤强半，贼挟溃卒，且著其冠服，汹涌而下，兵匪莫辨。时文庄在镇中，闻之。使亲军哨弁吴建昭配以锐卒百人横截之。矛揭其草帽，见长发，大呼曰：“贼也！”刺而杀之。庆军分统吴长庆，以枪队瞄准射击，每发悉中。贼多殪，惊退返队，勋军馀众乃得归。时恶氛渐逼，一末弁请曰：“望中有堡，宜据之而战斗。”文庄曰：“望之近，行至其处不易，是逃耳，速斩以徇，凡言退者视此。”镇外树林，枝干尚密，文庄命工夫植椿于外，移营据守，军中过山炮四尊，悉置前方，满装子弹，令日：“待旗举而后发。”时贼伏小山后，出没坡下。江南大营旧将况文榜，时为后军分统，请曰：“贼凶狡，可诱而致。”许之，遂率所部驰往搜索，往反二三合，奔而回曰：“贼至矣。”文庄严阵以待，令曰：“贼百步，告我。”及贼近百步，又令曰：“再二十步，告我。”须臾，令旗一举，弹子横飞，如雨雹骤下，贼万马密集，长矛齐举，望之如春笋，经炮火一震而全倒，悉骇遁。文庄率师，凡与武夫俱者，不自主稿，辄任彼军书记为之。是役也，勋军报捷，适亲庆军吏亦至粮台领饷，见李文忠。文忠曰：“讳败言胜者丑丑。”军吏曰：“丑者丑矣，美者自美。”文忠不责也。其后文庄见曾文正，文正曰：“臼口、麒麟凹、尹隆河三役，贼胜而骄极矣，小河溪一战，将使彼知其我军之有人。”

    李文忠继曾文正为钦差大臣，捻贼扑过河至山东，文忠变通而用扼河之策，反守运河，圈贼于山东境内不得出。铭军部卒有为捻所得者，任柱纵之还，曰：“幸为我传语刘公：吾子年十岁，骑不纯熟，来岁方为越河而西之计，今兹未也。”壮肃亦纵所俘贼，仍予酒食，遣去以报之。赣榆之战，铭军先失利，走匿沟内，适值秋季，正青纱障时也。任柱奋勇直前，追杀我兵。匿沟内者，潜伏狙击，忽闻贼大扰乱，言“大王中弹”。未几，前所纵俘名潘贵者，奔告任柱受伤身死。铭军乘势进击，遂获大胜。

    吴伯华、香畹观察昆仲，以乡团从李文忠援苏，隶程忠烈部下，称“华字营”，战比有功；从征浙西，受嘉善之降。时杭寇乞抚，李文忠将受之。左文襄争曰：“越境剿贼则可，越境受降则不可。”文忠于是乎止。先文庄率师过张泾汇，连战皆捷，嘉善已在掌握，华字营遽受寇降书，文庄不悦。嘉兴既克，两军偶有斗殴细故，华字营不胜。未几，伯华观察以事见，随从多人，因而寻衅。门者以告，不免言之过甚。及入见，文庄以军法杖责之。观察颇忿，上书于李文忠，言本朝二百馀年，从无鞭挞道员之理。文忠曰：“汝读书，尚不知身在军中，当从军法耶！”时同袍者皆乡人，事过劝解，和好如初。既而，徐州道缺出，文忠问于文庄曰：“孰为宜？”文庄曰：“似无若伯华者。”文忠笑诺。观察辞弗受，未几辞归。文忠犹未忍于其去也，偶遇其部下，问曰：“主将有书来与？”对曰：“然。”出于衣袖中。书曰：“李宫保不可与处，汝等趣归耳。”“李宫保”者，当时军中于文忠之称也。文忠怒，遂与之绝。香畹观察代统其众，驻扬州。捻贼败于山东，跳而免，奔过六塘河浙军守汛。文庄使马队官叶志超、杨歧珍追之。临行请命曰：“捻行有二路：一之蒙，亳寻老巢，一过扬州投李世忠，为求降计。将若之何？”文庄曰：“捻若归皖，羽类众多，千万人一呼立集。吾求解兵柄于东捻肃清之后，早有成议，不能久俟，尔行勿出苏境。若入运河，则吾贺汝絷赖文光归耳。”时贼众尚不下二万，与我军战于淮城东，大破之，擒斩几尽。志超、岐珍知文光在逃，留俘获于清江浦而率兵穷追。文光仅馀数骑，遇闸辄呼曰：“吾官军也，为贼所败。速去板，贼至矣。”及我军追及，几经解释而后得过，遂落贼后。文光先至扬州，舟渡中，小卒跪进金带，称“大王”，为华字营兵所见，擒以献。翌日，文庄至扬，语观察曰：“从此兵革息矣。”谈笑甚欢。后三日而郭武壮至，争曰：“吾辈耕之，君食之耶？”观察引见文庄而解之，乃已。观察得以道员记名简放，久而未即真除。文庄简赣藩入觐，过津遇之。与文忠谈及，问曰：“香畹活捉赖文光，胡弗得赏？”文忠曰：“朝廷忘之久矣。”文庄曰：“公昔为帅，而今居相位，何可弗言？”归寓而观察来，逊谢至再。知文忠左右，必有为之侦视者也。

    古人常有言：“吾活多人，子孙必有兴者。”此为无罪者言之也，若宽纵恶人，不啻养虎，乌得谓之阴德？即论王氏之事，后遂生莽，以覆其宗，奚足为福！叶志超、杨歧珍追赖文光于淮城东，大败之，获数千人，留于清江浦。时钱调甫中丞驻此转运粮饷，悉为之剃发而释之。曾文正曰：“至此是尚从不去，皆多年巨憝、人人宜诛者。”其后中丞以头疽死。求福者未必得福，古书当善读，未可尽信也。

    曾文正回两江总督任，李文忠代为钦差大臣，先文庄屡求解兵柄。文忠约：俟军务之毕。及赖文光就获，再请。文忠不许，且百端譬解曰：“古人捧檄而喜，岂有亲在而可以高蹈耶！军务以来，候补藩臬无简缺者，今以学士任方面，上下属望之殷，而可恝然视之乎？”文庄奋然曰：“公谓我于区区一藩司之职，万馀人之众，而患失之乎？”文忠不可留，乃作调侃词曰：“儒者读书，贵能下人。吾昔治团练，从官军战，为敌所乘而失其垒。道逢和禹门，吾下马，向之行旗人半跪礼，禹门欣然下马答礼。是役也，不特未受阙咎，且获保赞善衔。吾固翰林院编修，曾谓清望不若公与。”又曰：“吾辈文人，临战非武夫比。吾昔兵败求死，卧于当道，以阻溃兵之路，皆左右越而去，是其明验也。”时幼荃太常在座，谗言曰：“吾辈部下士气奋发，岂公昔日部下之可比也。”文庄笑。文忠曰：“何笑？”文庄曰：“吾辈部下，非公部下之比，斯言尽之矣。”文忠曰：“吾不若君辈运亨将兵多，故至于此耳。”文庄曰：“然今吾辈亦不若公运亨将兵多，此其所为公下也。”

    文忠幼弟幼荃太常，曾文正剿捻，奏调至营，谓有诸兄风。太常风度洒然出尘，在军手不释卷，尤极好学深思之致。文正师行无功，先文庄以襄办军务，犹蒙其咎。东捻平后，求解兵柄，至再至三、至于四五，乃幸得去。太常自将五千人，益以善庆、温德勒克马队八千人，自成一军，原不为少，惟贼踪飘忽，追之过急，则蓄其全力而悉众六万骑，设阱以待；稍涉持重，即终岁不见一贼，弗易奏效。太常由后之说，不为主帅所喜，所部旋改隶别军。赖文光就擒之日，太常虽踵至，已徒手无卫矣，仅论前勋，以运使候补。是时，军中保案，动辄万余人，武职奖札多弃弗取，贱视可知。文职中，以两司候补者，从不获简。至运使三数之缺，太常尤鲜几希之望。军务底定，文忠复避嫌，不为推毂。于是入官则无实授之期，改途又乏出身之路，益郁郁不得志，滤者至劝其复应乡试，太常意动，已而觉其不伦而止。其后至津省兄，郁郁病瘵，遂不起。卒前数日，文忠往视，太常移面向内而不与语，盖先知多忠勇于刘霞轩中丞之事云。《庸庵笔记》载其梦见冥王事，文忠曾述与文庄，言“冥王迎出，太常入拜，冥王亦拜，皆额至地”。然则冥间行礼，随阳世为转移耶。

    先文庄之解兵柄也，并开山西布政使之缺。左文襄示意将请于朝，俾署晋抚，率所部往，当西北路，文庄辞谢之而止。及捻平，西事日亟，朝廷将遣鼎军入关往助，琴轩中丞通书于文襄，文襄复书并不拒却，惟亟言关中非缺兵之为困，而缺饷之为困。书末明言“山头廷尉，请君自择”云云，中丞不敢前往而止。观此两事，可见遇合之不同。

    文忠季弟季荃观察，为诸将排去于常州克复之后，其幼弟幼荃太常，旋自行引退于东捻肃清之时。文忠部下，于其昆仲不免寡情，未几，并主帅而欲去之。履霜至于坚冰，由来已久，《易 象》为周公所作，宜其通于政事也。

    张总愚突犯畿辅，诏征各省援兵。淮军诸将悉辞不往，文忠以是拔去双眼花翎，褫去黄马褂。诏至，天方黎明，文忠读而复卧，置之枕侧。晨起，闻诸将咸集，切切私议。出视，郭松林曰：“会兵北上，先取京都耳。”言泄于外，朝廷益疑军中有异志。殷谱经侍郎，以条陈苏省漕粮之事，大受文忠复奏之揶揄，与之有隙，至是昌言：“李氏兄弟大购田地，毗近者悉为所有，几于强取，宜令皖抚抄其赀产。”文忠知之，尤为骇悚。时先文庄已解兵柄，未去，密告文忠曰：“诸将谋去公，显而易见。惟琴轩究竟读书人，可激以义。”又谓潘中丞曰：“吾辈道义之交，缓急顾不可恃耶！”翌日，文忠召中丞至，谓之曰：“见诏书耶？”曰：“然。”文忠曰：“不为我惧乎？”曰：“何惧之有！君之于臣，犹父之于子也，喜则予，怒则夺，抑奚以异。”时赵子方观察在隔室，文忠大笑曰：“子方，如琴轩言，直风流罪过耳。琴轩，其速勤王。”中丞乃率军行。他日，文忠曰：“吾见插羽驿递于道，急呼问其人将往何所，曰：‘致李宫保。’吾心惴惴，以为缇骑至。拆视，读寄谕，潘军已过河，去京不远，私心乃安。”

    西捻之平，潘中丞实为功首，是时鼎军已增至万余人。先文庄解兵柄，所部亲庆军吴武壮继为统帅，数亦万余人。中丞从军于合肥西乡团练，与淮军诸将领素所习处，故能得群策群力，而竟此功。刘壮肃先以勤王迟缓被谴责，托病不出，屡诏征至，甫莅军而收其成，《湘军志》已有微言。天下事有幸有不幸，固如是也。中丞临机应变，善战好谋，有古名将风。法越之役，身当前敌，料其终局归于和议，故不以兵事为意，致误军机，一蹶遂不复起，识者惜之。中丞罢官时，挽某烈妇殉夫联云：“你看他末路英雄，大半偷生旦夕；天许尔多情夫妇，再结来世姻缘。”不啻自己写照矣。文庄常言：琴轩最聪明处，即其最不聪明处。”于斯联亦云。

    李文忠与左文襄皆命世之英，贱日相遇，各不相下，久之遂生意见。寇、捻两役，适战地接近，益形敌对。淮军平西捻，张总愚投水死，文忠奏报，时朝廷悬一大学士缺，隐然以为赏格。文忠因此得相位，尤触文襄之忌，公然疏言“张总愚未死，伏有隐患”。是后彼此遂不通讯。文襄征回，久未得手，文忠忽奉诏，西行助战，笑曰：“我军未至潼关，季高必有手书先到。”既而果然。书中先自言其军事办理之不善，次言增兵之必要，末引《诗》曰“须我友”，“实获我心”云云。文忠以教案回津，从此音问又绝。至回匪平，始更修书焉。

    杨忠勤卒于西捻未平前数日，未预论功之典。自曾文正任钦差大臣，先文庄为襄办，诸将故等夷，弗乐为所属，常引避，莫肯从战，此李文忠离间众军之效，得于福元修中丞者也。惟忠勤心怀坦白，始终相随。小河溪之役，勋军遇伏，不至全师覆没者，足征左右提挈之功。当文庄于东捻平后乞退，忠勤曰：“吾不能进退与公俱，他日当辞赏，以见同袍之谊。”至是果应其言。然是役也，自李文忠以下，皆给都尉世职而已。诸军驰逐多年，仅得区区之名义，朝廷酬庸，亦孔薄矣。

    忠勤故后，一子一女。子聘郭武壮之女，女字刘壮肃之子，皆口允而未行文定之礼。郭武壮立悔前议。刘壮肃曰：“吾不以生死易交。”仍践婚约，且为其家买田筑室于合肥西乡，使安居乐业焉。人多厚刘而薄郭。郭武壮辄自解曰：“少铭不乏赀财，吾与六麻子易地而处，若是者，吾优为之。独是其子失怙，无所庇荫，不知流于何等。吾女终身之事，不敢不慎耳。”“六麻子”者，壮肃少年乡间混号也。当日军中之友无所讳惮，称之多如此。

    《清史》载，圣祖见西洋人，与之握手为礼。盖本于《实录》，曾不之讳。译本《乾隆英使觐见记》载，高宗见印度总督马戛尼，令行拜跪礼；不可，乃从彼俗。大哉！容人之量，怀远之德，为不可企及也已。流俗相传：乾隆朝英使来朝，请行一足跪礼，许之；及人见，不觉两足俱跪。无稽之谈，犹曰“代远无征”也。同治十一年六月戊申朔，越四日，上御紫光阁，见西洋各国使臣。《桃花圣解日记》云：“夷酋皆震栗失次，不能致辞，跽叩而出，自此不敢复觐天颜。此辈犬羊，君臣脱略，虽跳梁日久，目未睹汉宫威仪，故其初挟制万端，必欲瞻觐。既许之矣，又要求礼节，不肯拜跪，文相国再三开喻，始允行三鞠躬，继加为五鞠躬，文公固争，不可复得。今一仰天威，便伏地恐后，神灵震慑，有以致之云”。按英法兵入京之后，西人渺视中土久矣，此事为理所绝无。然记当日情形，又众目昭彰之地，胡忽有斯说，人亦胡以能信以为真，诚百思而弗得其故。文文忠为一代英贤，是时上下不知敌情。李文忠勋业之高，震乎寰宇，惟此洋务之一途，犹为人所指摘。政府之中，主持大计，使邪言不致侵正、众口不至铄金者，惟文文忠是赖。庸讵如市井交易，与外使争较三鞠躬、五鞠躬之数，非徒无益，而且为彼所笑。传之天下后世，岂不诬我文公？斯固不得不为之辨者矣。

    ●卷二

    同治十三年十二月四日，穆宗龙驭上宾，年仅十九岁。前十日已屡濒危殆，宫中议立皇嗣，而文宗无他裔，宣宗诸王孙皆少，无生儿者。贝勒载治，宣宗长男隐志郡王之继嗣也，有二子，幼者曰溥侃，生甫八月。召入，未及立储而上已晏驾，乃止。宫庭隔绝，莫能详也。次日，两宫召见内廷行走、御前军机、内务府王公大臣，弘德殿行走，南书房行走诸臣与焉。慈禧皇太后问曰：“皇帝宾天，天下不可无君，孰为宜？”皆伏泣，不知所对。慈禧皇太后目视恭邸而言曰：“奕其为之。”恭邸悲痛绝于地。慈禧皇太后复徐言曰：“汝不欲任天下之重耶？其令奕之子入嗣。”醇邸亦昏绝于地。邸进言曰：“然则今上不为立后耶？”两宫如弗闻焉而入内。二王仍昏踣不兴，内监扶置板上，舁以出。其后荣文忠语人曰：“醇邸诚长者，闻其子立为帝，中途辄欲自起，余掣其衣方已。”恭王罢政、醇邸隐执朝纲，果以荣文忠事己不如事其兄，心滋不悦，外放为陕西西安将军，久而始归。旗人居京者专事修饰，衣冠齐楚，视为重要之务。迨出都门，无可讲习，放弛日久，归时行装不免减色矣。文忠服饰修短合度，容仪之美冠乎等辈。西征之役，虽留滞数载，及返都门，仍还旧观，在当时颇以为一绝。

    王如生于乾嘉承平之日，亦贤王也。文宗勤于政事，万几之暇，颇耽逸乐，王心弗善焉。及洪秀全之乱，蔓延不可收拾，朝野咸惧，王悦曰：“非此一震，选色征歌，未知伊于胡底，殷忧启圣，正斯时矣。”文宗崩于热河，恭邸献计两宫，谋诛三奸，皆重臣也，王斥其非。及恭邸得罪，王力为调护。穆宗无禄，谋继统者，两宫谕立醇邸之子，王独陈正义，时论尤以此多之。王性戆直，而治事不若恭、醇两邸之敏，故同一懿亲重臣，未获参预密勿。子端王弗克负荷，助匪酿乱，王遂斩祀，惜哉！

    同治末，有某伶者，相传曾为上所幸。伶生于二月初旬，而死于三月中。或挽之云：“生在百花先，万紫千红齐俯首；春归三月暮，人间天上总消魂。”

    同治宾天，有一联云：“弘德殿，广德楼，德行何居？惯唱曲儿钞曲本；献春方，进春册，春光能几？可怜天子出天花。”指王庆祺也。庆祺召入弘德殿，传言在广德楼饭庄唱曲，遇穆宗微行，识之，因之与从行内监交结，遂得供奉。常以恭楷写“西皮”、“二簧”剧本，朝夕进御。至春方、春册，事本无考，吾国人喜以暧昧之事诬人名节。其后张樵野侍郎、康长素主政得罪，当时亦有是说，未足为凭也。穆宗不豫，人无不归咎庆祺，此对盛传一时。言路闻之，至入弹章，亦足见人言之可畏矣。

    左文襄暮年老态，人尽知之。曾文正剿捻时，亦露衰象，乃人所未及察者。文正饭后有棋一局，谓之养心棋。时钱子密侍郎在幕中，谓先文庄曰：“人皆让路，是终日与不如己者处也，焉得不愈趋愈下。或偶一截之，则沉思稍顷，必得佳著，于是可见其精气。”时捻氛甚恶，有言及者，辄拱而正色曰：“且看他国运何如。”相传龚定庵应试，人预贺其得第，曾以此言为答。文正在京，习知其事，故效其所为，以博一笑。阅小河溪战报，问文庄曰：“闻贼骑不过三四万耳。”文庄曰：“不止于此。”曰：“何以知之？”文庄曰：“以田中所践禾稼行数远近，精密计算，殆不下六万。”文正回江督任，文庄亦乞病归，同治十一年，薨于任所。先一月，致书文庄，约至金陵，且云：“愿送东山之云，出沛敷天之雨。”及见，言及李文忠，出巨擘曰：“奈何与此公相背，今上甚从其言也。”文庄退而告梅小岩方伯，方伯笑曰：“公真衰矣，乃以巨擘指门生。”翌日，方伯又谓文庄曰：“闻卫土言，公舆中口诵《论语 吾日三省》一章，殆指公乎？”文庄曰：“吾始从公剿捻，驰驱数省，颇形困顿，告公，公曰：‘何不默诵书？’既而学为古文辞，以就正于公，曰：‘此默诵书之所得也。’公曰：‘要默诵经书。’公事事引人入胜，此殆默识之功与。”适李文忠亦有书劝出仕。是时恭王当国，颇受馈遗。文庄至津，寓北洋大臣行辕中，偶谈言之，文忠不顾而言他。次日，天津府知府马松浦太守来见，曰：“奉傅相命，随公乘船观大沽炮台。”文庄于舟中，以昨日之语告之。太守慨然引为己任，其实不过千金之数而已。文庄将出京，向王辞行。王送将至门，仆属耳有所言。王谓文庄曰：“马松浦还费心。”当日受赂甚微，犹不苟如此。于斯益见文正之守经，文忠之从权。然其雄才大略，信足以长驾远驭，后之人不可企及也已。

    先文庄赣藩前任为文友石方伯，与恭王有姻，性愚暗，不明政务，幕友门丁为政，颇有簋不饬之名。刘忠诚偶有谘询，辄对云：“俟归，问王师爷。”忠诚忿之甚，辄谓人云：“他日吾命戈什，以绳系王师爷来。”方伯亦云：“彼如命戈什绳系王师爷，吾将使轿班链锁高师爷。”忠诚竟无术处之。忠诚每岁年终密考，加以贬辞，而无如之何。时江督为曾文正，又于密考中贬之，而仍无如之何。文正诧曰：“文友石诚大有力，吾两考之而不动。”其后三年大计，以“疲软不谨”四字注之，乃得开缺。

    先文庄简赣藩，未出京之先，时江西京官正以地方州县浮收漕粮为词，与本省抚藩互相辩论，因公宴文庄，且请纾民困，文庄诺焉。过津，见李文忠而告之，文忠曰：“公失词。夫款项至于十余万，绝无乾没之理，意者外销必有须于此者乎。”及履任，查出用途，以学政棚费为大宗，其他零星外销杂费不可胜计，乃知文忠言果不谬，据情详请覆奏。未几，江西京官由胡小蘧总宪领衔，再上一疏，愈唱愈高。谓提学使者有养廉，何可滥取之民，且责问“江西岂无一廉吏耶”？忠诚虽以生员出身行伍，然彼时生员非末流之比，文笔正自不弱，方拟稿，言“总宪任贵州学政途中，有受贿情事，此时在查办中，岂有不取棚规之理！君上之前，不可欺饰也”。语意颇愤愤。幕客高杏村云：“似此措辞，近于互讦，无益也。不知胡公之田赋纳也未？”问之新建县。知县对曰：“十七年矣，只纳一年。”于是由杏村主稿参奏，其中警句云：“以五百亩之多，岂无一隅膏壤；以十七年之久，岂无一岁丰穰。”前辈口述如此，今观《忠诚奏议》，字句稍有不同，似后人增饰之。当时忠诚曾云：“彼曾纳一年，不虑其自诉耶？”杏村曰：“彼恶敢然！”奏入，总宪受处分降三级。同时以黔案处分降四级，至正五品。旋补卿缺，久不升迁，遂致仕。

    李芋仙大令为曾文正公弟子，嗣需次江右，文正为说项于刘忠诚者屡矣，甚或为之解曰：“闻公买书，欲有咨询之处，芋仙，其人也。”忠诚不重文人，卒不遂所请。及先文庄任赣藩，大令来见，谈及文正，亟出布包于怀，侧身寻检良久，出文正所与批牍，中有奖励之词，若不胜荣幸者。文庄曰：“已矣，勿复言，须后命。”既而以告忠诚，俾署临川县事，忠诚有难色。文庄曰：“彼一愚骏书生，姑令得赀以去耳。”忠诚乃许之。往甫及一年，亏空近两万。当时因文庄定新例，知县交代不清，不允到省。大令及门，门者弗与通，大令力扑之，偾于地上，而自登客堂。仆人曰：“主人归卧室。”大令大言曰：“吾从入卧室，如何？”文庄闻之，命呼首县。未几，首县进见，引之客室中。文庄出，厉色严词责李大令，申斥备至，曰：“汝欠官款违省例，而强横若此，岂反叛乎！汝在抚州府知府幕客室中吸鸦片烟，行为已极不法，反谩骂知府为龟竖，天下焉有无赖龟竖之知县如尔者乎！”叱出。大令长跪乞宥，不许。命首县先行看管，当治以应得之罪：革职、查抄、监追。既而或为之缓颊，文庄曰：“吾责其交代而已，岂有他哉！”大令闻案情稍弛，复作态曰：“是曾骂我。”文庄笑且怒曰：“国法，长官骂属下，必面见耳闻、证据确凿者，得降级留任以下处分。我视官如敝屣，惟区区者欲与我相角，不值一角耳。”未几诏下，曰：“可会河南省，有应监追而逃走者，吏部定例以后，首县亲视入监。”李大令捧书不语，俯首饮泣。既而事经年余矣，文庄已权抚篆，屡得李文忠函，为之关说，文庄命缓之，遂逸至沪。嗣文忠书中又言及之，曰：“芋仙在申，他日《申报》对公讥刺之词必不已矣。”文庄复书曰：“夜行于乡野，遇犬吠，明知其有嗾之使然者，然不至毁衣伤肤，任之而已。大庭广众，忽逢优伶扮小旦，来前颂扬功德，辱斯为甚。流俗毁誉，何足为凭。”然终大令之世，《申报》中不载诋毁文庄之文，《天瘦阁诗》半在此时期，并无怨语，自前至后，均未言及罢官事。且全书中，绝未见疑似之间，有讥刺之处。于此可见，旧日文人尚知自治。大令故后多年，此一段公案，屡见报章后幅琐记，于大令当日之事诸多掩盖，而将实情露出一二，并非全出伪托，使人不能不信以为真。料想大令在沪，不敢著之于书。文人狡猾，口舌之间，喜占便宜，不免粉饰，以与人言。辗转相传，承讹袭谬，时或不免。兹纪其大略如此。

    招商局创办之始，揽各省海运。武进盛杏荪观察至南昌，以李相书为介。新宁刘忠诚公开府江右，先文庄任布政使，为之上详。忠诚命司道会议，多以为难行。文庄以李相故右观察，辄言其利便，反复申述。同宫中，候补道廖芷汀哂曰：“中丞所不许者也。”文庄曰：“既中丞之意，曷不早告，奚用多言为！”乃已。及至文庄抚浙，观察来见。已得所请，复以海运例有保案，乞以奖励商局职员，而令照筹饷例，纳其赀之半数。文庄曰：“是二折卖捐耳。”笑谢之。然终爱其才，不之恶也。观察以南皮荐授京堂，修铁路，名满天下。常云：“苟有见我者，吾能令之赏识。”徐荫轩相国永拒不见，无如之何矣。

    李文忠在曾军时，颇受湘人排挤，毕生心中，不免有芥蒂。致先文庄书，于左文襄则曰：“湘人胸有鳞甲。”于彭刚直则曰：“老彭有许多把戏。”“把戏”二字，即欧美政客手段。犹惜刚直生于彼时，且生平未办外交，不曾精研而一试之。论其本指，直道而行，尚是湘军初起。讲学宗风。查复刘忠诚被参“多妾吸鸦片烟”一摺，言多妾因无子，吸鸦片烟因治病。忠诚见之，愠曰：“是代我认罪矣。”刚直与忠诚，乡谊友谊兼而有之，而犹如此，何况其他乎！

</div>
    <div class="pagination">
<a href="异辞录.html">上一页</a><a href="异辞录.html">1</a><span class="current-page">2</span><a href="异辞录_page3.html">3</a><a href="异辞录_page4.html">4</a><a href="异辞录_page5.html">5</a><a href="异辞录_page6.html">6</a><a href="异辞录_page7.html">7</a><a href="异辞录_page8.html">8</a><a href="异辞录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
