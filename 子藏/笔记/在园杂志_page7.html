<!DOCTYPE html>
<html>
<head>
    <meta charset="UTF-8">
    <title>在园杂志 - 第 7 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>在园杂志 - 第 7 页/共 11 页</h1>
    <div class="content">
　　●在园杂志卷三 

　　辽海刘廷玑撰 
　　词曲莫溯剏始近则考之啸旨唐孙广谓某君授王母母授南极真人递至广成子风后啸父务光尧舜禹其说甚诞后晋孙登苏门一啸犹袭其传登仙去此道湮没不复闻矣虽有权舆正毕十五章十二法徒具空文心传无授究何益哉迨风雅变为骚赋乐府五言七言诗体化为诗余及南北词曲而填词家犹名其谱曰啸余亦存饩羊之义耳 
　　旧弋阳腔乃一人自行歌唱原不用众人帮合但较之昆腔则多带白作曲以口滚唱为佳而每段尾声仍自收结不似今之后台众和作哟哟啰啰之声也西江弋阳腔海盐浙腔犹存古风他处绝无矣近今且变弋阳腔为四平腔京腔卫腔甚且等而下之为梆子腔乱弹腔巫娘腔琐哪腔啰啰腔矣愈趋愈卑新奇迭出终以昆腔为正音 
　　歌曲盛于唐之梨园故今名伶人为梨园子弟然当时所歌以绝句为乐府而音律分别乃有清平调小秦王竹枝柳枝雨淋铃忆王孙伊州凉州阳关各种之异欲深考辨别杳不可得清平一调当时作者甚多惟青莲合拍此中妙解即询诸填词与善歌老白相亦莫一解也观旗亭佳话歌一绝句而龟年怀智辈以众器配之六音皆叶倾听之下不知如何抑扬顿挫也宋专事诗余歌诗之道废迨元作北曲诗余遂为定场白之前引明昆山魏良辅能喉转音声始变弋阳海盐故调为昆山腔梁伯龙填浣纱记付之王元美诗所云吴阊白面冶游儿争唱梁郎雪艳词今之昆腔是已即所谓南曲整本也元北曲每本不过四五折曲皆一人始终独唱众以白间之若南曲则不独人可一出甚有一出几人分唱者至后龙子犹辈出以南北间错故有北新水令南步步娇一套北醉花阴南画眉序一套如此不可枚举后更碎割诸曲以成一曲名曰某犯或串合佳名如金络索挂梧桐之类总曰新增歌者不得不曲折以赴之亦苦道也久沿不觉习而安矣然今日人尽薄填词为容易而尊诗词为上乘黄九烟周星云诗降为词词降为曲愈趋愈下愈趋愈难尝为之语曰三仄更须分上去两平还要辨阴阳诗与词曾有是乎 
　　何元朗评施君美幽闺出高则诚琵琶之上王元美目为好奇之过臧晋叔谓琵琶梁州序念奴娇二曲不类则诚口吻当是后人窜入王元美大不以为然津津称许不置晋叔笑曰是乌知所谓幽闺者哉以予持衡而论琵琶自高于幽闺譬之于诗琵琶杜陵也幽闺义山也比之时艺琵琶程墨也幽闺房书也琵琶语语至情天真一片曲调合拍皆极自然真是天衣无缝至于才人点染浅深浓淡何事不能岂梁州序念奴娇二曲遂谓各一手笔乎观少陵诗何法不备何态不呈乌可以一家之管见测之哉前人云郑若庸玉玦张伯起红拂以类书为传奇屠长卿昙花终折无一曲梁伯龙浣纱梅禹金玉合道白终本无一散语皆非是如此论曲似觉太苛安见类书不可填词乎兴会所至托以见意何拘定式若必泥焉则彩笔无生花之梦矣况文章幻变体裁由人公谷短奥史汉冗长各出己意何难自我作古所谓不可无一不可有二也水浒多用典故未尝不与荆刘杀拜四种白描者并传又云汪伯玉南曲失之靡徐文长北曲失之鄙唯汤义仍庶几近之而失之疏然三君已臻至妙犹如此訾议诚太刻矣近今李笠翁渔十种填词洪昉思升长生殿亦大手笔各有妙处但李之宾白似多洪之曲文似冗又不知后人作何评论也 
　　古舞法几亡今梨园舞西施者初以袖舞即胡旋也继以双手翻捧者原本之于番乐如法僧作焰口也孔东塘曰舞者声之容或象文德或象武功文则干羽揖让武则戈盾进止东阶西阶之舞所以合堂上堂下之声也古者童子舞勺盖以手作拍应其歌也成人舞象像其歌之情事也即今里巷歌儿唱连像也若杂剧扮演则又踵而真之矣惟浣纱记所演西子之舞犹存古意然亦以美人盥手照面梳妆坐卧之容以应歌拍耳至于外国旋魔等舞各像其风俗文武之容亦非离声歌而别有所为舞也 
　　优孟衣冠取其相似也有绝不相似者如庆寿之王母则凤冠霞佩羣仙则用蟒衣小逼之卫律则补服大逼之元帅亦用蟒衣不可枚举又如追贤之韩信曲文内一事无成两鬓斑不觉得皓首苍颜空熬得鬓斑斑至戏末赠金时犹不用须髯何也范少伯之后访曲文内羞杀我一事无成两鬓星亦不用须髯皆老梨园以讹传讹失于检点之故也至于副净小丑宾白多用苏州乡谈不知何本始于何年李笠翁亦深恶之极力诋毁无奈习焉不察然而副净小丑原取发科打浑以博听者之一笑苏州近地人皆通晓用之可也施于他省外郡语音尚然不解亦何发笑之有且副净小丑所扮皆下品人物独用苏州乡谈而生旦外末从无用之者何苏人自甘于为副净小丑也耶亟宜改正一大快事 
　　元人杂剧二百五十种杨廉夫弹词有仙游梦游侠游冥游等类董解元弹词西厢王实甫师其意作北西厢传奇然董之弹词冗长太文反不若王之传奇情文兼美可歌可诵也大抵弹词元时最上一代风气使然今则竞胜传奇纵有好弦索者亦不足悦人耳目 
　　唐张祜悖拏儿舞诗云春风南内百花时道唱梁州急遍吹揭手便拈金椀舞上皇惊笑悖拏儿今有口到喇班用小童以筯顶椀而转升高复下送葬之家亦有于前导作此戏者想亦悖拏舞之遗意耶小曲者别于昆弋大曲也在南则始于挂枝儿如贯华堂西厢所载送情人直送到丹阳路你也哭我也哭赶脚的也来哭赶脚的他哭是因何故去的不肯去哭的只管哭你两下里调情我的驴儿受了苦一变为劈破玉再变为陈垂调再变为黄鹂调始而字少句短今则累数百字矣在北则始于边关调盖因明时远戍西边之人所唱其辞雄迈其调悲壮本凉州伊州之意如云斗大黄金印天高白玉堂大丈夫豪气三千丈百万雄兵腹内藏要与皇家做个栋梁男儿当自强四海把名扬姓名儿定标在凌烟阁上明诗云三弦紧拨配夜 【夜：衍文】 边关是也今则尽儿女之私靡靡之音矣再变为呀呀优呀呀优者夜 【脱夜字】 游也或亦声之余韵呀呀哟如倒扳桨靛花开跌落金钱不一其类又有节节高一种节节高本曲牌名取接接高之意自宋时有之武林旧事所载元宵节乘肩小女是也今则小童立大人肩上唱各种小曲做连像所驮之人以下应上当旋即旋当转即转时其缓急而节凑之想亦当时鹧鸪柘枝之类也今日诸舞失传徒存其名乌知后日之节节高不亦今日之鹧鸪柘枝也哉 
　　廋词者古所谓诗谜也令人猜之以发一粲本射覆之意推而广之遂因事立名因名立格如蔡中郎题曹娥碑曰黄绢幼妇外孙虀臼乃绝妙好辞四字遂名曹娥格后述其意作曰单身机匠难织龙袍乃大红纱裙四字语句天然顿觉后来居上近且用三字叶韵矣 
　　苏黄格本东坡山谷戏作命名如猫儿尾遇鼠则摇鼠通暑遇暑则摇乃扇也夫差兵遇越而围越通月遇月而围乃风圈也 
　　问答格问韩信何处拜将曰筑台筑台烛台也俗谓之调侃西厢词曲曾用之 
　　增减格一汤字谜二古人名曾点成汤一道字谜四书一句修道以仁像生格画二隶对立堂下谜西厢三句一个儿这壁一个儿那壁一递一声长吁气 
　　蒜辣格皆鄙秽语也 
　　调声格用诗四句不拘四五六七言如首句谜东字次句谜董字三句谜冻字四句谜读字 
　　破损格亦用诗四句如谜废弓一张争帝图王势已空 【无靶】 八千兵散楚歌声 【无弦】 乌江不是无船渡 【无稍】 羞向东吴再起兵 【无而】 
　　大意包格即各谜之长者如谜桌子云观其面则方察其色则赤而有光量其身则仅二尺五寸以长问诗书颇有分问酒肉颇久尝可以居方面之位而坐镇乎雅俗可以当台臣之职而高登乎庙堂虽相君之面不过平平耳而相其大体其中立而不倚者殊足为四方之所拱向而不敢背立乎两旁如谜镜云色即是空空即是色是色是空非空非色四大部中此方清洁若非坚执定本来面目从何得小意包格即各谜之小者如谜古人名黄香不是桂花是菊花梅莲兰蕙不如他宫之奇寂寂长门有异人刘伶汉家子弟做梨园弈秋清簟疏帘方坐隐不知一叶下银床李师师童子六七人复有友五人只道三人中有一人谁知还有二千五百人太史慈翰林新造育婴堂申详准备文书报上司展禽自起开笼放白鹇公孙杵臼三世舂米营生儿子不知去向谢安落花满地无人扫半夜敲门不吃惊米元章民以食为天通场第一篇百里奚二十长亭行道半小奴辛苦负诗囊张九龄学挽强弓未十年南霁云楚天雨后见明霞林逋甲乙之乡可以逃亡白乐天囊中不费一文钱赏尽清风与明月黄庭坚右军写道德经字字如金石晁错眼底桃花惊半落从前深悔念头差崔莺莺一派峰峦无限好幽禽相对更频啼冯京两人并辔入皇都梁鸿河桥有鸟独高飞冯妇生在午年午月如何不作男儿吕布梁鸿配孟光不着绮罗裳山涛千岩竞秀万壑争流岳飞挟泰山以超北海第五伦朋友之交也孟浩然三宿而后出昼又一诗谜四人者少年行云绿柳阴中点绛红杨朱奔蹄叩角闹春风司马牛少年意气真堪托季任一诺何妨缟纻通然友隐居云垂杨枝上漏春光泄柳归去来兮独擅长晋文从此尘劳方尽歇长息素丝白马为谁忙绵驹老农云中男驱犊出前邨牧仲长子摊钱送寺门盂 【盂：孟】 施舍闲共儿曹相伴语告子今年齿落复生根易牙近世盛作意包知之者多故倍于他格 
　　夹山格 
　　夹海格 
　　锦屏风 
　　滑头禅以上四格名翻条子另有管见一书以字三翻而成译之殊无佳趣不若前之各格可以生发智慧快心爽目也故止存其名而已 
　　灯谜本游戏小道不过适兴而成京师淮扬于上元灯篷用纸条预先写成悬一纸糊长棚上粘各种每格必具名曰灯社聚观多人名曰打灯虎凡难猜之格其条下亦书打得者赠某物如笔墨息香白扇之类今此风已不炽矣 
　　酒令起于东汉擒白波贼如席卷故酒席言之以快人心是以名酒令曰卷曰 【曰：白】 波又曰快人心蔡宽夫诗话唐人饮酒必为令以佐欢乐诗云闲征雅令穷经史然细考唐人酒令如沈亚之令狐楚顾非熊张佑卢发姚岩杰方干李主簿李昪徐融辈所行令非不佳但皆寓诙谐讥刺或片言投合便结契好一语忤意重至杀伤性命轻亦损害功名有乖佐欢快人心之旨反为卷白波之争战杀伐矣乌乎可即宋东坡与客以易卦为令犹有牛僧孺父子犯罪先斩大畜后斩小畜之太露翻不如半夜生孩儿不知是亥时是子时山上有明光不知是日光是月光之巧而佳也考谰言所行用古人一名一字如纣名辛字受伊尹名挚屈原名平曾晳名点樊迟名须刘季名邦项羽名籍枚叔名乘又二名一字者张九龄字寿郑当时字庄妇人名如男子者蔡琰薛涛崔徽美人连字名者莺莺好好红红赛赛之类既有裨于风雅复又与世无侮取乐杯酒之间何其适也即马援以马革裹尸死而后已李耳以李树为姓生而知之鉏麑触槐死作木边之鬼豫让吞炭终为山下之灰仙才佳令绝无仅有然可为知者道耳使在座有一才不能敏者即生忌嫉而况才与不才者乎犹记己丑春宵宴集予有诗云两夜五更三点尽一堂二十四人欢乃举一令各说子字俱切一人如瘸子瞎子秃子聋子叔子婶子兄子妹子蛮子倭子表子鸨子之类惟先圣先贤先儒帝王后妃俱不许道余无避忌其时列座文武雅俗皆能应答如响争奇角胜至令将穷之际突出一意想不到者举席大笑诚快人心次日又行食物以地得名者因戒在座食素之人不许乱及荤味犯者倍罚惟荤则不忌素如蒙山茶松萝茶武夷茶湘潭茶霍山茶阳羡茶潞酒浔酒惠泉酒易酒沧酒高邮皮酒涞酒福橘青饼关东鱼建莲太和烧固始米龙猪台鲞徽州山药安肃菜天目笋广鸭莱鸡滁鲫滦鲫固鹅镇江醋川椒胶枣高邮蛋西宁桃宣栗羌桃松江莼闽姜金华火腿之类不一而足人皆称快及行食物以人得名者如东坡肉眉公饼杨妃乳西施舌诸葛菜杜酒张梨耿饼董糖唐蹄毕肚娄包伍蛋罗酒仅得十余种题目稍难应者即少遂不若前二令之欢快也于此可见当合众心为乐不当以才自恃不独不能佐欢且或因此生怨皆不可知若举座尽属文人旗鼓相当又不可加以俗令也 
　　西北人多强健东南人多脆弱地气使然岂禽兽亦如是耶余守处八年每民间送虎一只二只远邑送虎皮虎骨者甚多不闻某处某人为虎所伤郡志有日杀五虎记乃二大虎三小虎入城尽遭营兵鎗矢而毙家人金寿曾于缙云县夜行持红灯笼缓步山腰远望若灯三四盏就之颇近方知为虎双目惊倒山崖人与红灯辗转滚下两虎不知何物咆哮一声曳尾而奔此不独力怯更心虚矣 
　　东坡云养猫以捕鼠不可以无鼠而养不捕之猫蓄犬以防奸不可以无奸而蓄不吠之犬庐陵罗景纶谓不捕犹可也不捕鼠而捕鸡则甚矣不吠犹可也不吠盗而吠主则甚矣疾视正人必欲尽击去之非捕鸡乎委心权要使天子孤立非吠主乎予按徐州产鼠一种较鼠形差小遇猫则以嘴扭其鼻猫伏不能动是以下犯上矣大逆不道可与枭獍同科 
　　壬午闱中监试副者南赣徐副使欐中秋后无事闲谈赣州有小人国之小人急差人取到其人高二尺六寸耳目俱瘦小假父仗此为生往来看者给以钱米呼其假父曰爹见官长即屈一膝曰老爷安此假父教之者声音类鸟雀不甚了了一应水火饮食之类假父能辨之据云泛海商人带至者今十二年矣时主考侍御刘豹南子章睨视良久曰一团阴气信为外国人也 
　　幼时闻前辈闲谈蒙古中力大者无如把都鲁张京师煤车一马前导一骡驾辕两马左右骖盛行时张于车后只手挽住四骑步不能移又与友人戏友负檐柱而蹲张拔檐柱以足踏其襟塞柱脚下友苦口乞求仍将柱拔起襟始出屋瓦不为稍动张亦不面赤气喘又与力之稍次者戏张只手挽次者之腰带张前曳次后却带忽中断两人俱跌为之大笑王府前石狮子少有歪邪张左右摆设如持一砖块然使正而后已 
　　扈护卫坦从其至戚任所携千金装归京师为剽者觇知四骑踪迹或前或后得隙便剽劫之晚投客邸店门相对仅隔一街护卫见四人诧异心甚恐谓其亲随王达官曰彼非善类将不利于吾盖知王勇而捷足以了之也王曰诺当善驱之乃持银巨锭直入四人寓呼其店主人曰吾寓中无大剪敢借一用主人见其汹汹状不敢不与王以银付主人剪逾时不稍动王笑曰何懦也以银入剪口持向己胫骨上两击而银开眉不稍皱四人吐舌惊惧逸去护卫闻汾阳有名妓至其地欲一物色之妓为豪者独霸等闲不得出护卫计赂其鸨母私载之来妓方与护卫饮狎豪者窃知之纠此方素能鬬者十数人入其寓欲生夺妓而辱护卫声哄户外妓大泣曰奈何害我王曰无恐吾视若辈如拉朽耳出户诸来者棍棒交下王先以左臂承之皆辟易其右臂亦然既而以脚拨其下众皆随脚而倒尽披靡奔散王亦不追阖户而寝妓谓护卫曰明晨必大兴复仇之举矣王笑而不答诘旦一妇年可廿七八娉娉婷婷而入护卫之寓曰昨者为谁乃敢败吾诸弟子耶王视之私行自忖此娘子军亦能复仇耶应声而出曰惟某妇曰他不足怪独此下一路乃吾家秘传不轻示人汝从何得之汝师为谁王曰吾师某某妇闻大恸哭失声既而曰此吾叔也叔无嗣恐失传故传吾昨诸弟子言其状吾不信有此今果然乎遂与王约比势观者如堵走数十回环手足作势各不相下点首称善乃互拜结为异姓兄妹而别 
　　漕运总督屈公进美前为广西抚军先君谪南宁司马时曾为属下后回京先祖治席相邀一到先设猪首一熟鹅一馒首廿个食完然后入席诸客尚在拱让而此公之十二器中已荡然无余矣夜深复以方物侑酒屈大言此物只可塞牙缝更进鸡子三十枚始散 
　　提学刘副使公琬琰时同官豫章招集僚友见正席外旁列三几皆陈列酒器大小毕具中有最大一瓢可容十升予笑曰此盛酒罂非饮酒杯也公琬曰君未见饮此巨觥也耶谚云主不吃客不饮吾请先自饮以博诸君一粲立呼酒至满此瓢两手捧饮座客皆立视时优人正演西厢杂剧亦惊骇停拍未几徐徐而尽其扮红娘者所持折迭扇不觉坠地吹合诸人咸住箫管公琬置瓢几上无异未饮时予曰君复能饮此瓢乎公琬曰吾今为主宴客当留量相陪乌可先醉予曰今日如此痛饮明日尚能再饮不作病酒状乎公琬曰君知千里马乎今日而千里矣倘明日足茧不能千里是乌得名千里马耶饮酒亦若是耳此言虽小可以喻大 
　　孔子貌似阳虎今人亦有面目相似者湖北董开府国兴与浙江赵藩司良璧相似俱旗籍人西川王观察瑛与松江芮别驾钰相似俱宝坻人诸公与寒家俱有瓜葛乍见颇觉恍惚细认方知为某某 
　　先君与刘公斗曹公邦同为部属一日并马而行曹向刘曰君马何其肥也两股真如柳斗刘笑曰可恨他近来不食草料只啃槽帮相与大笑可为雅谑刘后为浙闽总制曹降阜城知县 
　　善戏谑兮不为虐兮卫人美武公之诗也戏谑上古已有苟能善焉斯不为虐耳宗黄老者尚清谈弄文翰者事滑稽大率寓谑浪于风雅者居多是亦一善也逮至后世有君命臣相谑者长孙无忌嘲欧阳询曰耸膊成山字埋肩不出头谁令麟阁上画此一猕猴询应声答曰缩头连背暖漫裆畏肚寒祗缘心浑浑所以面团团太宗笑曰询殊不畏皇后闻耶有以姓相谑者尤延之为太常卿杨诚斋为秘书监一日尤诵一句属杨对曰杨氏为我诚斋答曰尤物移人又狄梁公戏同官卢献曰足下配马乃作驴卢曰中劈明公乃成二犬狄曰狄字犬傍火也卢曰犬边有火是煮熟的狗有以身体形像相谑者虞僧儒许灵长俞瞻白偶集俞多髯许秃头时有辣梨之诮许嘲俞曰胡子贩松毛终朝卖嘴俞未及答虞遽代应曰辣梨种芋艿镇日埋头又两人一长一短长嘲短曰居乌在方寸之木足以有容也或从其小体必也射乎短嘲长曰死之日无所取材工师得大木以为能胜其任也及至葬壤地褊小举而委之于壑鱼鳖不可胜食也有以名相谑者方千里与张更生共饮方举令戏曰古人是刘更生今人是张更生手执一卷金刚经问尔是胎生卵生湿生化生张答曰古人是马千里今人是方千里手执一卷刑法志问尔是三千里二千里一千里有以集书缩脚嘲人者嘲阙唇曰多闻疑多见殆吾犹及史之君子于其所不知盖嘲聋耳曰见在田飞在天时乘六以御天确乎其不可拔潜嘲一老翁绰号土地曰入其疆辟入其疆芜诸侯之宝三敌人之所欲者吾嘲一文士名达曰在邦必在家必小人下不成章不皆用经书成语而末句尤奇有僧俗相谑者东坡戏佛印曰时闻啄木鸟疑是打门僧鸟宿池边树僧敲月下门古人以鸟对僧自有深意佛印笑曰所以老僧得对学士有兄弟相谑者韩浦韩洎能为文洎常轻浦曰吾兄为文如绳枢草舍聊蔽风雨而已予之文造五凤楼手也浦闻作诗寄洎曰十样鸾笺出益州寄来新自浣花头老兄得此全无用助尔添修五凤楼有兄妹相谑者东坡嘲小妹云莲步未移香阁内额头先到画堂前妹答云满面不知口何处忽听毛里一声雷有夫妇相戏者秦少游乔妆戏小妹云愿小姐身如药树百病不生小妹答曰任道人口吐莲花半文无舍此皆戏谑之善者也明时竟有父子戏谑者一父进士官太守致仕家居其子孝廉谒选得某郡别驾父诫之曰尔素诙谐利口伤人今居官矣须痛改焉子揖而对曰堂翁吩咐得极是晚生领教是子戏其父矣更有父为宰辅子尚诸生一日父至书馆子他出问馆童知子为狭邪之游乃书其壁曰昨日柳卷今日花街焚膏继晷秀才秀才子归见之即写一笺达其父昨日暴雨今日狂风阴阳燮理相公相公是子讽其父矣又一老儒有二子长诸生次孝廉父与次弈长从旁观局老儒曰此非秀才家所为之事长惭甚弃家入山寺读书二年亦膺乡荐榜下其父已卒归来一痛后抚棺大言曰何不少待对坐下一盘棋也好是子诘其父矣戏之与讽与诘俱不可并记之以为文人之戒 
　　明末浙东冯宦曾为某省抚军予告家居适遭国变城破登楼欲投缳尽节其子及家人环遶而泣遂偷生投顺其后愧悔悲号不食三月而卒傥死于三月之前岂不完名全节此子陷亲于不义可为大不孝家人亦不忠也先岳李公迎春为广西方伯同城孙延龄反其妇孔四贞即定南王之女逼李公使降李公骂不绝口欲拔佩刀自刎家人邵六再三劝阻且曰阳为从顺以待天兵可也李公为其所愚后孙孔夫妇疑公两端遂被害此邵六陷主不义真为可恨所以大丈夫临大节贵能自决不为人所移 
　　广平冀公冶如锡年五十无子夫人妬而有才素不孕不惟不容纳妾即婢子必择奇丑者公冶无奈亦甘心听之矣其弟如珪有三子欲以一嗣公冶悉以所晰家产并历任宦囊咸付其弟董理而弟妇忻忻以为得计更逆料兄嫂之无他也初公冶由司道内升京卿便道抵家将进都治备仪物以足馈遗属其弟检点盖历任所得羡余久已续运于家矣其弟与妇在室私语夫人偶过窗外闻弟妇詈其夫曰礼物何须过多此皆已到我手之物好留我的子孙受享又与老绝户何为夫人骇然自言老绝户一语实伤我心泣暗下隐而不发趋公冶束装先赴京卿任行后夫人乃诣村庄遍觅女之丰厚强壮者得五人亲送至京公冶方与客叶戏闻夫人至大惊叶半堕地急见夫人曰胡为乎来夫人曰吾为君送妾来也此居湫隘亟易之乃出金为税大宅而居公冶喜出望外不解其故然亦不敢问也夫人乃详审五女癸水之期以次第侍寝其不侍者留伴夫人未期年皆受孕逾岁生子二女三又期年生二子未几历进秩兵部左侍郎夫人辞归公冶苦留不得乃曰君留二子一女以娱朝夕吾携二子二女归家且与二叔算帐耳始明言所以娶妾之故为老绝户一语也抵家悉以曩寄如珪产业宦橐按籍取赵如珪夫妇方悔失言后如珪三子皆殇竟绝嗣转得公冶之子嗣之信乎存心不善神鬼共殛之 
　　四川己酉乡试后孝廉数人结伴公交车过陕境内一少年留宿狭邪以假银给之次日北上自觉于心不安入闱恍惚见妓不终场而罢归途复经前处邻人告曰自君行后妓以银付鸨母母识假银怒而扑之身无完肤妓泣曰命薄至此何以生为夜即投缳死矣孝廉闻之不胜愧悔后拣选县令未任而殂人以为薄幸之报云 
　　妓女无良人尽知之至其肆恶设骗未闻有果报者秦妓莺娇与一太学生狎往来甚密娇许盐商从良行有日矣生尚未知娇过生寓绐曰有急需贷君四两五钱三日即偿或荐寝或奉赵决不愆期生即如数付之不知娇之诓已也越期不至往询之业已从商远扬生付之一笑而已年余生夜梦娇衣红衣腰系白巾蹙容前拜曰来偿君债惊醒天曙家僮报曰栅中牛产一犊生心动往视犊浑身赤色环腰白毛一线生颔之后生出游二年归问犊何在家人曰主母已售之矣闻价若干曰四两五钱生悚然明告家人始末传之远近骇人听闻可见设心诓谝虽下贱如娼妓犹不可为况其它乎 
　　某侍御乡居一日赴友招薄暮归家遇市儿醉立中途从者令少避市儿怒曰吾与若桑梓也曷避为从者叱之市儿大怒秽言肆詈侍御令舆者纡道速归市儿随其舆且行且詈逮至门侍御令阍者亟扃其户市儿持瓦砾击门而詈邻人见之力劝始去从者跪请于侍御曰彼小人敢犯若此请送诸官以法治之侍御曰彼非詈我也从者曰彼且直呼名焉侍御曰世岂无同名者乎一笑而罢次日遣其子若弟诣市儿家曲致殷懃为谢罪状越日复以酒肉遗之未期年市儿以殴人致罪问死下狱侍御复令人赉酒食于狱中视之市儿大呼曰某公杀我狱吏及卒惊询其故市儿曰曩者予以酒后犯公公于是时以官法处我我当知惧惧而悔焉岂有今日公乃不加责而反慰惠交至予以公尚如此他何惧哉是以益肆无忌殴人致死则今日之死谓非公之杀我而谁与噫优容盛德也不加责而纵成其恶则过矣传曰多行不义必自毙又曰无庸将自及故书曰克诛其心也此市儿之死侍御克之也君子之待小人优容可也优容而克之不可也 
　　甘忠果公文焜以云贵总督进京陛见时吴逆反情已露特命回滇过邯郸先君为广平太守接见其四公子随甘行公云闻公有四女贤淑与此子结为婚姻何如先君答曰俟定乱复命后议未迟也甘公谆恳再三即取鱼袋中钦赐金镵一枝为定先君归向宾客曰此兵器也乌可为聘恐儿女俱非佳兆三桂反甘公率四公子同尽节于吉祥寺而四妹不久亦亡人服先君先见之明云 
　　二孙永鐄随其父母暂寓涿鹿有贵公子求亲佟府者拉之陪往佟公夫妇一见永鐄曰此真吾壻也不愿贵公子即商之垓儿夫妇垓云上有尊长未敢自专且如贵公子何一日垓妇他往过佟府佟夫人拥之入拉谓其女曰此尔姑也亟拜见垓妇见佟女端庄幽静爱之遂驰报老母老母曰此天缘非人谋正俗云爱亲作亲者是也即烦亲友作合今则夫妇和好儿女成行矣此事颇类传奇附记之先外祖马勤僖公之先以大司马大中丞总制三边陕川居官清正严明一时倚重但性情稍偏未免失之于刻卒后恩赐祭葬荫一子入监因乏嗣有辜盛典先后螟蛉二子亦各无后人以为奇堪舆家言此必卜葬于绝地也即如禅和家埋骨不吉其门徒亦不能继何况大人此说更属荒唐然居官或刻则有伤天和亦所忌也 
　　张遂宁先生鹏翮以宫保尚书总督河道驻淮安清江浦行署之西有大方池莲最盛忽开并蒂数茎莲房颇大先生宴集僚属赋诗写图以纪其事时封翁太先生在署年正八旬先生与夫人结发齐眉介弟三人二公子暨孙辈俱欢聚一堂人以为佳兆云先生为予荐师其不称夫子而称先生者先生教以当如是也 
　　遂宁先生平生极敬关夫子极慕诸葛武侯之人品学问关帝集有志书二本武侯集有忠武志八册俱考订详明可法可传总河行署川堂后有厅事三楹南面供奉关帝像旁周将军持刀侍立西面设几案遂宁先生端坐办理公务幕中无一友一应案牍俱系亲裁有时集寮属商略稍有私曲即拱手曰关夫子在上监察无遗岂敢狥隐间有以密语干渎者即曰周将军刀锋甚利尔独不惧耶 
　　江西观察韩敬一象起署中牡丹九月上旬大放数朵不减春时惟叶不甚茂耳同事诸公分韵赋诗宴集者十日敬一性喜繁华而不能久且暮年无子人亦以为先兆云 
　　余守括州时十二月下旬杂花作蕊梅花盛开立春诗有插瓶花影一蜂过之句同人以为太蚤岂知四方风气不同无足为异至温州十月小春桃花杜鹃山凹如火则蚤而又蚤矣 
　　武林梅花最盛惟西溪更为幽绝小河曲邃仅容两小舟并行舟可五六人一坐宾客一载酒具茶灶深极处香风习习落英沾人衣袂所持酒盏茶瓯中飘入香雪沁人齿颊觉姑苏元墓邓尉犹当让一头地也种花人本为射利而爱花人各具性情春光成就能两得之抵岸有一道院院中古梅二株不知其几何年矣一红一白枝干交互屈曲盘错亦莫辨其何树为红何树为白横枝如磴可以登陟予上至颠则树顶广阔平衍上设竹榻一具予乃趺坐高卧清味透人肌骨别是一番境界真香国也 
　　绣球一名雪球一名玉团旧皆木本大树近以通洋自洋载至中国者名洋绣球草本也其花初放小蕊黄色成球始白将败则紫开最长久惟畏日耳截枝插地避阴易活 
　　烟草名淡巴菰见于分甘余话而新城又本之姚旅露书产吕宋关外人相传本于高丽国其妃死国王哭之恸夜梦妃告曰冢生一卉名曰烟草细言其状采之焙干以火燃之而吸其烟则可止悲亦忘忧之类也王如言采得遂传其种今则遍天下皆有矣其在外国者名发丝在闽者名建烟最佳者名盖露各因地得名如石马余塘浦城济宁干丝油丝有以香拌入者名香烟以兰花子拌入者名兰花烟至各州县本地无名者甚多始犹间有吸之者而此日之黄童白叟闺帏妇女无不吸之十居其八且时刻不能离矣谚云开门七件事今且增烟而八矣更有鼻烟一种以烟杂香物花露研细末嗅入鼻中可以驱寒冷治头眩开鼻塞毋烦烟火其品高逸然不似烟草之广且众也 
　　门人尹半檐在商丘宋太宰座次人有以宝石呈售者太宰命别真赝半檐取视太宰哂曰辨琥珀用鼻辨宝石用舌盖宝原从石出尚具锋棱其性带凉舌口忝便觉不似假者之温而滑也予旋命取试信然又大家闺阁欲试珠之真假贯之以线真者一泻无停假者颇涩迟迟方下以真者质重而假则质轻耳志之亦可为博古者一助 
　　京城西便门外二十里诸葛庄南土人名姥姥坟乃明朝葬宫人处也冢固累累碑亦林立文皆奉皇太后或皇后懿旨谕祭翼圣夫人或赞圣夫人奉圣夫人之类文更典雅皆出司礼监太监手笔守坟老妪尚能言其所以每于风雨之夜或现形或作声幽魂不散余题诗有莫怨当时恩厚薄十三陵上亦斜阳之句地震后碑俱倒仆将来自化为乌有矣 
　　余守处郡赴杭值季时制府王公□廉使卞公永誉于十二月廿七日获海贼九十八名即日审明入告廉使传予同审臬署即岳武穆王旧宅也堂庑高峻威严审至三鼓未及一半余觉寒甚出换猞狸狲厚裘回视廉使坐南面旁设余座灯烛辉辉侍立之人类皆狰狞猛恶大声喝呼闻之悚然阶下之人各各战栗枷锁之声恐人心胆因叹曰所谓阴间森罗殿者谁其见之哉会勘完止坐为首六人余以胁从宽之后待罪西江每每念及多于死中求活三年之久庶于心无媿也 
　　西江臬署有揆道堂七间高大轩厂构自明季余每于听讼后一更时独坐公案默祝所审事件有冤否已决人犯有屈否或神明警戒我或鬼物责备我我坐此静候胡不速至耶漏三下终寂然余方退寝 
　　揆道堂西畔轰于雷梁柱皆老楠木想前朝旧物也其下惟蜈蚣穴数处然蜈蚣甚小别无他异 
　　扬子江以北数百里平原并无一山而淮安府附郭名山阳县考志书云旧有地名山阳因以名县然未详所以命名之故询诸野老参以己意盖山以南为阳县北有钵池山为二十七 【二十七：七十二】 福地之一王子乔修仙处地形较他处高数仞非土非石皆积砂所成岂山阳以此得名耶 
　　洪泽湖心离堤三十里有洪泽邨秋深水落时屋基石础隐隐犹在东坡诗题发洪泽中途遇风复还即此地也明平江伯陈瑄筑堤百里环抱湖水令其出清口以三分济运七分敌黄每水涨时堤里之水较堤外之地已高数丈谚所云日费斗金不抵西风一浪者是也至今一片汪洋人亦不知有洪泽邨矣余初赴河工总理高家堰见长堤屹然巩固宽八丈三尺堤里俱层层石砌纵有狂风巨浪可保无虞也 
　　隋炀帝由河南幸扬州开河行舟今四 【四：泗】 州之汴河即其故道一日至破釜涧而雨乃易名洪泽涧齐书云洪泽涧在淮阴镇之东淮阴镇即今之清江浦也 
　　予弃举子业即躭吟咏以逐年所得渐次成帙名曰葛庄编年诗盖存诗兼记事也继以乐府古风五言七言律绝诸体各从其类加以删改名曰葛庄分类诗钞业已梓行孔东塘南游返相谓曰君诗分体耳非分类也不见李杜有分体分类各集乎予恍然若失亟命梓人更正而已印行者悔无及矣 
　　后场用表判明时旧制也本朝崇尚风雅特谕阁臣议去判增诗以五言六韵为合格予私念天下才人如星罗碁布知者固多但恐穷陬僻壤后生小子辈不能周知且五言六韵即宋金元明作此格者寥寥无几昭代亦不多见检予生平不过五首而题合试帖者尽一因与同志诸子先取唐人之可为楷法者罗辑名曰花□楼五言六调唐诗豫梓以行提要录二月十五日为花朝予生后一日故命名花豫 
　　老爷奶奶之称乃仕宦家儿女之呼其父母也汤临川还魂记内游园一出杜丽娘云这般景致俺老爷奶奶再不题起近俗称诸神道亦曰老爷奶奶玄天上帝曰真武老爷关夫子曰关老爷岳武穆王曰岳老爷黄河金龙四大王之神称神曰大王老爷称河曰老爷河泰山碧霞元君则曰顶上奶奶清口之惠济祠曰奶奶庙他处凡元君行宫皆以奶奶庙称之在乡人妇女之愚意盖尊之如显宦亲之如父母也近日士大夫称知县曰父母称知府曰公祖百姓称知县为大爷如府为太爷是县为父而府为祖也等而上之无可加矣则为大老爷太老爷至于妇人之奶奶亦是通称今且一概加称太太矣等而上之则为老太太祖太太明时巡按止称老爹府县止称相公命妇称安人夫人至老相公老夫人而尽之矣近总不闻此称唯老爷太太竟成宦途通套无分官品之大小上下矣明时巡抚称都爷总兵称总爷今一概大老爷在督抚提镇国家大臣受之允当以下盐学监督司道等官亦居之不疑宁不汗颜乎予每闻此甚觉不安但比比皆然未敢众醉而独醒也 
　　商丘宋公记任丘边长白为米脂令时幕府檄掘闯贼李自成祖父坟墓中有枯骨血润白毛黄毛白蛇之异与吾闻于边别驾者不同长白自叙其事曰虎口余生而曹银台子清寅演为填词五十余出悉载明季北京之变及鼎革颠末极其详备一以壮本朝兵威之强盛一以感明末文武之忠义一以暴闯贼行事之酷虐一以恨从伪诸臣之卑污游戏处皆示劝惩以长白为始终仍名曰虎口余生构词排场清奇佳丽亦大手笔也复撰后琵琶一种用证前琵琶之不经故题词云琵琶不是那琵琶以便观者着眼大意以蔡文姬之配偶为离合备写中郎之应征而出惊伤董死并文姬被掳作胡笳十八拍及曹孟德追念中郎义敦友道命曹彰以兵临塞外胁赎而归旁入铜爵大宴祢衡击鼓仍以文姬原配团图皆真实典故驾出中郎女之上乃用外扮孟德不涂粉墨说者以银台同姓故为遮饰不知古今来之大奸大恶岂无一二嘉言善行足以动人兴感者出其罪恶重大故小善不堪挂齿然士君子衡量其生平大恶固不胜诛小善亦不忍灭而于中有轻重区别之权焉夫此一节亦孟德笃念故友怜才尚义豪举银台表而出之实寓劝惩微旨虽恶如阿瞒而一善犹足改头换面人胡不勉而为善哉若前琵琶则高东嘉撰于处州郡城之西姜山上悬藜阁中予守括苍曾经其地阁虽已圮而青山如故不胜今昔词人之感传言明太祖读琵琶记极为称赏但欲改易一二处面语东嘉曰诚能改之当赐以官东嘉唯唯然竟不肯易一字于此见其品行之高记中宾白宏博可以见其学问之大词曲真切可以见其才情之美自古迄今凡填词家咸以琵琶为祖西厢为宗更无有等而上之者至于立名琵琶或云因指王四而言赵五娘者赵姓下第五为周氏蔡邕者取卖菜佣下二字同音也皆不可考既诸姓名假借何独有取于伯喈中郎而加以不孝乎且汉世尚无状元之名未有八旬父母其子娶妇止两月者况陈留距洛阳不远焉有子登巍科赘亲相府官居议郎不捷报于家并道路相传无一知之者陈留洛阳属邑如此饥荒即使不归何难拯救乃忍听父母馁死而耳无闻者及至五娘上路忽又有李旺接取家眷一差种种疑窦在东嘉或有别解今后人曲为回护终属牵强恨不一起东嘉而问之予题一绝云琵琶一曲写幽怀自是千秋绝妙才歌舞场中传故事蔡邕真个状元来 
　　近来词客稗官家每见前人有书盛行于世即袭其名著为后书副之取其易行竟成习套有后以续前者有后以证前者甚有后与前绝不相类者亦有狗尾续貂者四大奇书如三国演义名三国志窃取陈寿史书之名东西晋演义亦名续三国志更有后三国志与前绝不相侔如西游记乃有后西游记续西游记后西游虽不能媲美于前然嬉笑怒骂皆成文章若续西游则诚狗尾矣更有东游记南游记北游记真堪喷饭耳如前水浒一书后水浒则二书一为李俊立国海岛花荣徐宁之子共佐成业应高宗却上金鳌背上行之谶犹不失忠君爱国之旨一为宋江转世杨么卢俊义转世王魔一片邪污之谈文词乖谬尚狗尾之不若也金瓶梅亦有续书每回首载太上感应篇道学不成道学稗官不成稗官且多背谬妄语颠倒失伦大伤风化况有前本奇书压卷而妄思续之亦不自揣之甚矣外而禅真逸史一书禅真后史二书一为三教觉世一为薛举托生瞿家皆大部文字各有各趣但终不脱稗官口吻耳再有前七国后七国而传奇各种西厢有后西厢寻亲有后寻亲浣纱有后浣纱白兔有后白兔千金有翻千金精忠有翻精忠亦各 【各：名】 如是观凡此不胜枚举姑以人所习见习闻者笔而志之缌之作书命意创始者倍极精神后此纵佳自有崖岸不独不能加于其上即求媲美并观亦不可得何况续以狗尾自出下下耶演义小说之别名非出正道自当凛遵谕旨永行禁绝 
　　属对虽曰小技然有绝不能对者有对而勉强者如泥土地对铁金刚刚字从侧刀非金傍也即石城隍亦不合格至一二三则绝不能对矣烟锁池塘柳对以波照锦堤梅殊无意味梅香春意动连符苍司马对以月老夜情多仍欠自然枣棘为柴砍断劈开成四束何等真切对以阊门造屋移多就少作双间何其谬也又荷盖水珠柳线松针穿不过纯用假事更难属对惟蝉以翼鸣不啻若自其口出龙因角听毋乃不足于耳欤巧合天然偶过山阳学明伦堂见一联云黄河水滚滚而来文应如是韩信兵多多益善学亦宜然颇称爽贴明嘉靖时以青词幸进者甚多惟袁慈溪相国□醮坛一联不独在诸青词之上亦在相国青词之上联云洛水元龟初献瑞阳数九阴数九九九八十一数数原于道道通元始天尊一诚有感岐山威凤两呈祥雄声六雌声六六六三十六声声闻于天天生嘉靖皇帝万寿无疆 
　　予守括苍时过青田青田有南田山者诚意伯刘伯温先生故家也先生为明开国元勋功业文章铭诸政府昭之史册传之艺苑脍炙人口虽天文历数之学何尝不为寓意然不端属乎此自胡惟庸进谗以谈洋司有天子气谋为葬地先生忧愤成疾惟庸以医来饮药腹中积块如石疾革太祖遣使送归还乡月余而薨后世专以鬼怪附会矣乃谓先生未遇时得天书于白猿看守之石壁壁裂得书一匣书中语句多不得解遍访无知者幸遇周颠仙于山寺拜为师指示精习始知天文地理未来过去其佐明兴国者天书颠仙之功也故凡事前知言无不验一日太祖微行适勋戚家造屋正上中梁过其门见门后一人身服齐衰状貌丑恶一瞬而灭太祖回问曰今日上梁触犯凶星是何人选择者刘伯温答曰是日虽犯丧门神煞喜遇紫微冲破能化凶成吉耳太祖暗惊又一夕宿民家无物枕首乃以量斗为枕窃听邻家聚饮忽一人出外小遗大呼曰不好今夜天子私行吾辈当仔细荧惑入南斗天子下殿走太祖急推斗而起又闻饮者羣出言曰离斗口尚远即当归位也太祖回告伯温伯温曰臣观天象亦如此遂下诏不许民间私习天文其事类此者颇多太祖心久疑之因惟庸之谗外示保全心益猜嫉闻其死乃遣人将其殓棺前锯一尺意欲断其首也及锯乃是空棺内贮大明律一部而独揭发冢一条开棺见尸者斩盖伯温已先知之故预造此长棺空前一段以待其锯也遣人回奏并以律呈太祖见而惊叹曰律为吾造吾自犯之耶遣令安葬而止迩年后裔贫困异常至本朝仅有诸生数人昔年所赐田土山陇俱编入与齐民一体办课矣每有山崖洞壑被人掘启者必讹传曰刘伯温当年留下藏埋迨子孙穷困至急则发露令掘用耳嗟乎此亦何常之有不过因其神异而附会之予守括八载知之甚悉读太祖所赐手书诏旨称曰老先生其隆重倍于侯伯勋臣凡此怪异不一而足皆齐东语也予有过青田怀先生诗云谁识西湖一片云 【公尝游西湖见异云起西北众以为庆云公乃大言曰此天子气也有王者起吾当辅之】 万山堆里出元勋当时共比明良会后世偏将鬼怪闻丞相无端穷地脉 【胡惟庸以旧忿使人陷公欲谈洋司为墓地】 先生有意秘天文 【临终以天文书授其子琏进上且戒之曰勿令后人习也】 晚年不辟留侯谷岂为明君异汉君 
　　青田县有混元峰在城之北一里青田山上为道书第三十六洞天唐人刻厓上混元峰三大字即试剑石相传叶法善炼丹此山以神剑纵横试斫之石分为四高百余尺相距各三尺许类截肪予曾题一绝云块然一石四分离传说仙家伎俩奇山路崎岖行不得更烦此剑亦平之此诗竟逸其稿分体编年俱未登梓偶检括苍府志得之附记于此 
　　章奏文移告谕前列曰官衔各随品级之大小而署之明武宗复议北巡实事游幸自称威武大将军太师镇国公朱寿巡边命内阁草敕杨廷和等上疏力陈不可疏上不省廷和称疾不出武宗手剑立命梁储曰不草敕齿此剑储免冠解衣带伏地流涕曰草敕以臣名君死不敢奉命遂止予以为官衔从无此尊崇者然不过游戏耳未尝实有其事本朝相国图海督师秦中矛见其檄文及告谕衔云抚远大将军一等公都统文华殿大学士吏部尚书图位列五等皆系极品亦可谓尊崇之至矣 
　　温处观察驻札定以温州府城城之北有松台山上有望阙亭傍山下有宝纶阁为前明赠太师张文忠孚敬之相府也孚敬初名璁以议礼迎合世宗与桂萼方献夫一同骤贵璁更善伺人主意不期年由南京刑部主事超升翰林学士后遂登政府赐名孚敬今子孙虽式微其府第犹存家藏遗像二轴予亲见之一为张公坐像戴纱帽而两翅尖锐服大红纻丝仙鹤背胸腰围玉带一画世宗皇帝像上坐两傍各画太监十数人窄袖软带牵马而立张公远来朝谒戴长扁翅纱帽如今戏中扮官长所戴者服蟒衣玉带皂靴全不似今戏中所戴丞相幞头上面皆方而两翅扁方曲长以向上者惊衣系长领非如戏上之圆领予甚讶其不同及见草木子所载蝉冠朱衣汉制也幞头大袍隋制也今用蝉冠朱衣方心曲领玉佩朱履是革隋而用汉也此则公裳纱帽圆领唐服也仕者用之巾笠襕衫宋服也巾环何领金服也帽子系腰元服也方巾团领明服也庶民用之朝服一品二品用犀玉带大团花紫罗袍三品至五品用金带紫罗袍六品七品用绯袍八品九品用绿袍皆以罗流外授省札则用檀褐其幞头皂靴自上至下皆同也阅此想明时尚沿前制未尽改欤幞头始于后周而画汉时之像竟有用幞头者又不知何解也 
　　张璁以议礼干进怙恩作奸固非善类然其改奉孔子为先师易像为主此千古卓识最得大体者不可因其素行而没之 
　　网巾之制历代所无此物起于明止于明诚一代之制也因明太祖微行至神乐观见一道士灯下用马尾结成小兜太祖问为何物对曰此网巾也用裹头上万发皆斋矣昭日召道士并取所结网巾遂为定制 
　　吾友申符孟涵光张越千彪王紫诠瑛其壮年名字皆具超达飞腾之气符孟以世家门荫越千以博学茂才紫诠以部郎出守历仕观察及其后也符孟不乐什 【什：仕】 进改字曰凫盟号曰聪山越千绝志场屋改名曰滮改字曰月阡号曰曼持紫诠罢职闲游改名曰婴改字曰紫谸号曰能如名与字音同体别不独寄兴林麓放情鱼鸟而取号之义实出有心玩世逃禅入道不复营营人事非好鹜高远躭寂静也盖亦无可如何者耳文人暮年多事仙佛太白游仙香山偕老道场二公犹然况三君乎 
　　尝言营造房屋时不宜呵斥木瓦工匠恐其魇镇则祸福不测野记记莫姓家每夜分闻室中角力声不已缘知为怪屡禳弗验他日转售拆毁梁间有木刻二人裸体披发相角又皐桥韩氏从事营造丧服不绝者四十余年后为风雨所败其壁中藏一孝巾以砖弁之其意以为专戴孝也又常熟某氏建一新室后生女多不贞二三世皆然一日脊敝而缉之于椽间得一木刻女子任三四男淫亵急去之帷薄方始清白所载明悉历历如绘予犹疑信相半待罪处州太守时其大堂五楹虽极轩敞壮丽但造自嘉靖未免年深少有欹侧窥其梁柱有朽者命匠人以斧头敲响以定其中空实敲至正中西柱匠人睨而笑曰此中有物竭力一击乃开大穴内藏木刻人头耳目毕具如碗口大予不以为怪亟投诸火其时康熙三十一年岁壬申予举卓异随迁江西九江观察副使代予者为刘起龙今亦十余年矣安然无恙历考府志自嘉靖至今太守能循资而升者绝少岂真营造时果为木工所魇镇耶殊不可解 
　　俗以官吏不参正五九其谓官长莅任不宜用此三月者此说起于宋宋以火德兴盖火生于寅正月为寅旺于午五月为午墓于戌九月为戌谓此三月为灾月当避也予自筮仕以来虽历任五迁而摄篆署理不下十余次凡一接印即赴视事弗少迟延不独不拘正五九月抑并不选择日期是以不为横惑胸中然每见此三月亦有亲友莅任者未见主何吉凶也 
　　谚云初五十四二十三太上老君不出庵又云太上老君不炼丹谓此三日为月忌凡事必避不可用也野语云卫道夫闻前辈说此三日即河图数之中宫五数耳五为君象民庶不可用予为解之月忌之说太诞君象之说太腐皆非也日辰各有所犯生克之理随时变化未有以此三日遂为万古不刊之典不较年岁不拘干支不论节序而一概论之也予任浙东观察时于十四日远接制府归得疟疾家人辈皆以犯月忌所致予笑曰此日文武官属同行者甚众岂人人尽患疟疾耶众亦失笑 
　　今称父曰严易家人彖曰家人有严君焉父母之谓也则是母亦称严今称母曰慈而每称人父子曰父慈子孝则是父亦称慈尔雅妇谓夫之弟曰叔曲礼叔嫂不通问后世亦有称夫之弟为小郎者见于唐宣宗责万寿公主曰岂有小郎病不往视乃观戏乎王衍妻郭氏怒衍弟澄曰太夫人以小郎嘱新妇谢道韫遣婢白献之为小郎解围两家缔姻相称曰亲家见唐萧嵩传皆平声今北方以亲字为去声按卢纶驸马花烛诗云人主人臣是亲家则去声有所本矣近又呼曰亲家公亲家母 
　　江南督标中军副将衔大者升总戎顺治间一李副将升福建总戎时先祖为江南方伯约诸同僚公饯让李首坐李云不敢先祖曰公升总镇今非昔比矣应如此坐李作局蹴不安状曰老爷们原是金子小弟到底是块锡众官为之捧腹 
　　四川一参戎升广东协将到汛最迟郡守郊迎云望公已非一日何迟迟至今想因蜀道难行耶协将答曰家口众多就难行了倒也论不得熟道儿生道儿 
　　一守备由小军出身见上官仍称小的上官曰尔今官矣犹如此称殊不雅可易之备曰将如何上官曰称卑职备切记之一日队伍中有年长者获罪于备盖自恃为备之前辈未免骄纵备大怒曰卑职今是尔之本官如此放肆难道卑职不敢责尔耶众兵哄堂益轻之材官健儿辈每遇督抚提镇赏赉优待必曰大老爷的恩典一游击年将望五始生一子制府闻之贺曰恭喜尔得一子矣游击急趋跪谢曰大老爷的恩典两傍听者笑几失声可与南唐宫中赐洗儿果有近臣谢表云猥蒙宠赐深媿无功李主曰此事卿安得有功此语同堪绝倒 
　　本朝初年江宁叶某者曾任明末太守有宗室触其怒既难加刑怒又莫解乃使人曳于赤日中而曝之鼎革后隐于医时人戏赠一联云一败一成郡守改为国手九蒸九晒天潢变作地黄其妾张介瑶能诗善画先大父任江藩时介瑶以扇献先大母上画官舫岸人曳牵题云舟中人被利名牵岸上人牵名利船江水悠悠浑不断问君辛苦到何年诗句超脱但不似女子口吻耳 

　　在园杂志卷三 

　　●在园杂志卷四 

　　辽海刘廷玑撰 
　　壬子癸丑冬春间有浙东单友游京师能为扶乩之技余适无事延之书斋者数月顷刻画沙诗词不下数百颇多佳句有出人意表者为时已久散失居多今就其仅存箧笥者数十首钞之 

　　李青莲 
　　花睡 
　　鸟梦 
　　吕道人 
　　武陵老人徐福 
　　弄玉 
　　王乔 
　　谢灵运 
　　张骞 
　　回道人 
　　刘海蟾 
　　自玉蟾 
　　回道人 
</div>
    <div class="pagination">
<a href="在园杂志_page6.html">上一页</a><span>...</span><a href="在园杂志_page2.html">2</a><a href="在园杂志_page3.html">3</a><a href="在园杂志_page4.html">4</a><a href="在园杂志_page5.html">5</a><a href="在园杂志_page6.html">6</a><span class="current-page">7</span><a href="在园杂志_page8.html">8</a><a href="在园杂志_page9.html">9</a><a href="在园杂志_page10.html">10</a><a href="在园杂志_page11.html">11</a><a href="在园杂志_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
