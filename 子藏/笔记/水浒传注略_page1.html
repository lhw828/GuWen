<!DOCTYPE html>
<html>
<head>
    <meta charset="UTF-8">
    <title>水浒传注略 - 第 1 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水浒传注略 - 第 1 页/共 10 页</h1>
    <div class="content">水浒传注略　　（清）程穆衡撰

　　《水浒传注略》小引
　　《水浒传注略》书成，及门诸子咸请于予曰：“闻之学当务其大，今夫子方矻矻焉注经补史，编排纂辑之不暇，乃取贩竖农儓手中之书诠释之，所搜摘引证，且不下数百家，若是其勤者何也？”余应之曰：“否，否！不然。学务其大，固已。不曰学始于博乎？学不博则僻陋谩訑，譬鼠之窥止四壁，鸡之鸣止一声。而务博者又必抉其奥，古来著述者皆然，而是书尤着。我自十余龄读之，恤然而骇者数矣。盖其贯穿经史，网罗百家，旁摭二氏，衍一义，订一言，靡不融会载籍而出之，乃数百年来从无识者。即自诩能读矣。止窥其构思之异敏，运笔之灵幻。若其炉锤古今，征材浩演，语有成处，字无虚构，余腹笥未可谓俭，然且茫如望洋焉。忆仕宦以来，其行四方，不为不远；与贤智博达者游，不为不多。然试举是书中一隽语，一名物询之，皆黭然如雷击，悄然如病喑，从未有能条举其说者，叹古人之沉晦也久矣。且夫一物不知，引以疚心者，知耻之学也。事已晦灭，暴而显之，俾明于世者，揭古之怀也。余为是役，盖直举秘书僻事，以发厥奥。俾知奥由于博，斯其为学也大矣！于注经补史奚间焉？然而且曰略者，何也？谓虽搜摘引证至数百家之多，然已略矣。以视全书，所云茫如望洋者，殆若蠡之测海，岂遂能穷其奥博哉！有同余志者，各殚精力，裨所不逮，斯幸矣。”既以复我诸子，并书之以告后之读是书者。乾隆已亥清明前十日，太仓程穆衡题于投绂堂之花【“莝”字下加一笔竖弯勾】桂轩。
　　序
　　《水浒》为庸儓所阅之书，儒者以其近于诲盗而嫉之。然一经好古之士为之注解，便觉奥博异常，可见昔人游戏着撰，亦属不苟，异于今之浅见寡闻，拾人牙慧以为生活也。娄东程迓亭先生，以名进士出宰山右，引疾告归，寿臻大耋。生平手不释书，经史诗文，俱有述造，所尤著者为《吴梅村诗笺》，惜未刊行。此二卷亦游戏之作，而征引浩富，已令小儒咋舌，其学可知矣！先生同里菘耘居士以鹤堤子手录本见贻，爰授剞氏以绣之梓，非敢为小说扬其波也，亦使海内学者知有事笺疏，当如先生之目穷四部，方可濡翰耳。道光乙巳春三曰月蕴香居士识。
　　《水浒传注略》卷上
　　太仓程穆衡迓亭着
　　同里王开沃半庵补
　　自序
　　沧沧凉凉
　　《列子》：日之初出，凔凔凉凉。皆从冰不从水。今讹作苍凉字。
　　嚼杨木
　　余雍正初，始见[贝也]赠奉直大夫周翁，翁首以此句为询。余对曰：“忆得《大唐西域记》云：罗婆路山北岩泉，是佛受山神饭处，饭已，漱口嚼杨枝，因生。今为茂林，专号杨枝，盖佛时未有茗饮，故于漱口后嚼杨木以代茗耳。”翁大称赏，叹为渊博，余因此发意欲注释此书。（据赠翁云：此句问过学士大夫数十人，从无知者。）
　　东都施耐庵叙
　　原书叙末记此。而不知耐庵何名字，宋、元人书俱无载者。唯考元人钟嗣成《录鬼簿》，有“施惠字君美，巨目美髯，好谈笑。余尝与赵君卿、陈彦实、颜君常至其家，每承接款，多有高论，诗酒之暇，以填词和曲为事，有《古今砌话》，亦成一集，其好事也如此。”嗣成，宋末元初人，而与君美游，或即其人未可知。
　　试看书林隐处二词
　　第一调寄《临江仙》，第二调寄《踏莎行》也，皆于起句微换。
　　楔子
　　纷纷五代乱离间
　　古本“间”字是“延”字；“江山”是“山川”字，今以韵求之，古本是。
　　一条杆棒等身齐，打四百座军州都姓赵
　　昆山李南禾太守《沙手谱叙》：自宋艺祖皇帝，留棍法三十六路于少室山少林寺，遂为棒法开山，知棒法始赵太祖也。
　　传位于御弟太宗
　　程篁墩《宋太祖太宗授受辨》：“太祖太宗授受之际，所以致后世之疑者，李焘删润《湘山野录》而启，陈桱附会《涑水纪闻》而成之。焘为长编，以太祖顾命，实录正史不载，而删润《野录》之语附其下，本以备缺文。然《野录》谓太祖太宗对饮，烛影下，时见太宗有不可胜之状，而焘改不可胜为逊。太祖下阶“戳雪”，顾太宗曰：“好做好做，”而焘改“戳雪”为“戳地”，“好做”为“好为之”，又加“大声”二字。《野录》出于僧文莹之传闻，本不足据。就其中考之；如所载“太宗恸，引群臣环瞻圣体，玉色莹然”等语，则亦初无毫发可疑之隙。焘既删润之以为正文矣，而又细辨其非。夫实录正史，皆谓太祖有疾，命内侍就建隆观设醮，而《野录》以为无疾，方且登阁望气，下阶戳雪。《纪闻》谓癸丑帝崩，王继恩始召晋王入宫，而《野录》以为太祖壬子夜召晋王属以后事，遂宿禁中。故焘反复致诘于太祖之病否，太宗之出入，时日之先后，本以为删润之地，而不自知其语未莹，反以启后世之疑也。陈桱之所以成之者，何也？曰，桱止据焘所删润者书之，又于“好为之”下，妄以己意添“俄而帝崩”四字，复以宋后“母子托命”之语系之，则遂骇人之听闻矣。“母子托命”之语，本为王继恩召德芳而发，出于癸丑帝崩之后，而桱以属之壬子，且削去召德芳之事，而独存此语，则是不知《纪闻》、《野录》两书之本文，本相抵捂，强合为一，其附会比焘之删润，抑又甚焉。然则宋后召德芳之事信乎？曰：正史实录载之，《纪闻》又出温公，事当不妄。凡事出于两人而不同者，当视其人。温公，可据之人也，温公可据，则文莹可斥；召德芳之事有，则留宿之事无矣。矧《类要》《野录》，皆出佛老之徒，儒者所不道，而况于无乎？予之所笃信者，温公《纪闻》之外，一无取焉耳。文凡数千言，兹摘其大旨如此。夫太祖太宗授受之事，阅五百余年而吾祖始辨明之，岂知遥遥二百余年之前，已有如此书之明白大书曰传位御弟者，实可据以正《宋鉴》之谬妄，评者乃谩谓之传疑。夫史学浩博，宜非夫人之所能与。独怪以户诵之书如《篁墩集》者，而亦未尝寓目，是可嗤尔。吾祖别有《宋纪受终考》三卷行于世。
　　太平惠民和剂局方
　　沈括《笔谈》：和剂惠民药局，当时制药有官，监造有官，监门又有官。药成，分之内外，凡七局。出售则又各有监官，皆以选人经任者为之，谓之京局官。其药作比之时直，损三之一，每岁糜户部缗钱数十万。若夫和剂局方，乃当时精集诸家各方，经几名医之手，至提领以从官
　　内臣参校，可谓精矣。绍兴六年置药局四所，一曰“和剂局”。十八年，改熟药所为太平惠民局。取大观刊正药局方添补。
　　上清宫
　　《宋史》：政和六年二月，于景龙门对晨晖门，作上清宝箓宫成，密连禁署。宫中山包平地，环以佳木清流，列诸馆舍台阁，多以美材为楹栋，不施五采，有自然之胜，上下立亭宇不可胜纪。帝时登皇城，下视之。盖因道家原有上清官，故于禁地筑此官，以符林灵素天有九霄，而神霄为最高之语耳。
　　石碣妖魔
　　《集异记》：唐苏州吴县民汪凤，宅在通津，往往怪起，损其价而标货焉。邑胥张励者，为邑中蠹横，每经其门，遥见二青气彻天，谓宝玉之藏，因以百缗得之。寻得其所，大具畚锸发之；掘地不六、七寸，遇盘石，去其石，则有大柜，仍以铁索周匝束缚，用铁汁固缝，重以石灰密封之，每面各有朱记七颗，文若隶篆，而又屈曲钩连。加钳锤极力开拆，石柜既启，有铜釜，可容一斛，釜口铜盘覆焉，用铅锡固护，仍以紫印九颗回旋印之，印文不类前体，而全如古篆。拆去铜盘，釜口以绯缯三重幂之。励才揭起，忽有大猴跳而出，釜中有石铭云：“祯明元年七月十五日茅山道士鲍知远囚猴神于此。其有发者，后十二年胡兵大扰，六合烟尘，发者俄亦族灭。”励以天宝二年十月发，至十四年冬禄山乱起，周年励家灭族。是书用此事为发端，方振得起北宋之末之乱，于梁山泊又其浅小者也。
　　破落户
　　按潜说友《咸淳临安志》：绍兴二十三年，上谓大臣曰：“近今临安府收捕破落户，编置外州治，本为民间除害，而谓小火下者，乃为人诉其恐吓人取钱。令有司子细根治，务除其害。”先是行在号破落户者，巧于通衢窃取人物，故有是命。此旧都破落户风气，延及南渡后尚然。
　　三瓦两舍
　　耐得翁《都城纪胜》：瓦者，野合易散之意也。不知起于何时。但在京师时，甚为士庶放荡不羁之所，亦为子弟流连破坏之地。余详后注。
　　董将仕
　　陶宗仪《辍耕录》：文正八品曰将仕郎，从八品曰将仕佐郎。
　　和小黄门踢气球
　　王应麟《玉海》：淳熙四年，命阁门稽太宗朝击球典故，仍先习仪，谓击球御朋。是日三少使相执政以下，各分朋侍立。上击过球门，回马御殿，皇太子以下称贺。王宗沐《续资治通鉴》：淳熙四年九月，阅蹴球于选德殿。周必大《年谱》同宰执赴芙蓉阁观击球。又张端义《贵耳录》：萧鹧巴尝侍孝庙击球，每许其除步帅。是宋帝击球，乃通行典礼，垂诸史册。评者乌乎知之？
　　禁军教头
　　胡三省《资治通鉴注》：唐制，天下军府有兵马处，选会兵法、能弓马等人，充教练使，每年合教习时，掌令教习之，谓教头。是在唐则职官也。宋制，掌军马者自选置，如今拔补千把总矣。禁军，互见后厢军注。
　　王晋卿
　　施宿《苏诗注》：王晋卿，名诜，太原人，徙开封，能诗善画，以选尚魏国贤惠公主。母宣仁高后，于神宗为同产。晋卿慕东坡，与相游从，尝为作《宝绘堂记》。又东坡《和王晋卿诗叙》云：予得罪贬黄州，而驸马都尉王诜亦坐累远谪，不相闻者七年。余既召用，而诜亦还朝，相见殿门外，感叹之余，作诗相属，词虽不甚工，然托物悲慨，阨穷而不怨，泰而不骄。怜其贵公子有志如此，故和其韵，欲使诜姓名附见余诗集中，然亦不可以示诜也。诜，功臣全斌之后云。观此，知晋卿为戚里之大贤君子矣，而评者之浅陋乃如此。《宋史》：全斌，太原人，赠中书令。此小苏学士，当指苏利涉。
　　齐云社
　　见后锦标社注。
　　玉清教主微妙道君皇帝
　　《续资治通鉴》：徽宗政和七年，帝讽道箓院曰：“朕乃上帝元子，为太霄帝君，悯中华被金狄之教，遂恳上帝，愿为人主，令天下归于正道。卿等可册朕为教主道君皇帝。”于是道箓院上表册之，然止于道教章疏内用。
　　延安府
　　延安府，宋延安郡，彰武军节度使。
　　刘李王
　　道家以刘，李郡王，皆东岳掌案。刘郡王主东方，塑象面青；李郡王主西方，塑象面白。刘名焕，李名长兴。
　　打麦场
　　打麦，宋时亦上下通称。《文献通考》：绍兴二年，上谓辅臣曰：“朕闻祖宗时，禁中有打麦殿。”
　　刺着一身青龙
　　札刺肌肤，谓之札青，盛于唐时。段成式《酉阳杂俎》：上都街肆恶少，率髡而肤札，备众物形状。今京兆尹薛公（薛元赏），令里长潜部约三千余人，悉杖杀，尸于市。市人有点青者，皆炙灭之。其所札诸形，备于书中，不胜录。庄绰《鸡肋编》：张俊一军，择卒之少壮者，自臀而下，文刺至足，谓之花腿。京师旧日浮浪辈以此为夸。此宋时札青之俗也。
　　理七荐拔
　　丧家遇七日设奠，本中国古制，非释教邪说也。按《家礼正衡》：诸侯七虞，以七日为节。《大明会典》：皇妃、亲王、公侯之死，其七七、百日，皆有御祭。后之妖僧遂附会为每一七见地下某王，鄙妄无稽。考之佛藏，亦无此说。
　　标兔
　　标子，小枪也。空中手掷谓之标，本作摽。
　　少华山
　　《山海经》：太华山又西八十里，曰少华之山。其木多荆杞，其兽多[牜乍]牛，鸟多赤鷩，其草有萆荔。此云少华，以别于太华，犹之云少室山，所以别于太室也。
　　赛伯当
　　史于王伯当，未着其能言也，岂以其谏李密毋反而称之耶。
　　第二卷
　　落草
　　落草取弃掷之意。五代时，蜀人以物入中国为入草。唐庄宗怒曰：“王衍其能免为入草人乎？”即此意。
　　提辖
　　兵马提辖，宋武职名，其上有兵马钤辖。
　　老种经略
　　老种经略者，种世衡之孙师道也。《宋史》本传：政和六年，攻克西夏臧底河城，威名着于西陲。七年，以都统制总东路兵，趋白沟伐辽。后以右卫将军致仕，居南山豹林谷。金人南寇，趣召之，为两河制置使。时师道年高，天下称为老种。帝闻其至，甚喜，开安上门，命李纲迎劳，遂拜同知枢密院事，统四方勤王兵及前后军。师道请缓给金人币，俟彼惰归而歼诸河。时相李邦彦不从，复为姚平仲所谮，遂罢兵柄，复以为两河宣抚使，实无兵自随。寻卒，谥忠宪。
　　小种经略
　　小种经略者，师道弟，秦凤经略使师中也。《续纲目》：金人入寇，令师中以本路兵会郑洛，外援河阳，内卫京城。师中勤王兵至洛城，而斡离不已退。李纲请令师中追之，而三省乃令护送出之。师中渡河，上言欲捷出上党，捣其不意，朝廷疑不用。师中救太原，至杀熊岭，姚古失期不至，师中死战，被四创死。盖其威名不亚于师道。
　　角打酒
　　角乃量器。礼有璧散、璧角。耐得翁《都城纪胜》：茶坊用旋杓，如酒肆间止是论角，如京师量卖。
　　拍版
　　《通鉴》：崔允亲执版，为朱全忠歌以侑酒。胡身之注：拍版，古乐无之，元宗时，教坊散乐，用横笛一，拍版一，腰鼓三。后人因之，以版为节，用木若象凡八片，以韦贯之，两手各执其外一片而拍之。
　　赶座子
　　《都城纪胜》：街市有乐人三五为队，专赶春场，看湖，赏芙蓉。及酒座只应卖唱，与钱亦不多，谓之荒鼓板。
　　第三卷
　　五台山文殊院
　　郑樵《通志》：五台山，在代州五台县东北一百二十里。道经以为紫府山，内典以为清凉山，环五百余里。上有五峰，颠胥积土象台，文殊师利现光地。东台西南有明月池，南台高三十里，顶周二里，金莲日菊佛钵花，粲发如锦。《华严经疏》：清凉山，岁积坚冰，夏仍飞雪。
　　空头度牒
　　《通鉴注》：度牒之制，始于唐时。大中六年，诸州准元敕许置寺外，有胜地灵迹，许修复，繁会之县，许置一院。严禁私度僧尼，若官度僧尼有阙，则择人补之，仍申祠部给牒。其欲远游寻师者，须有本州岛公验。
　　戒坛长老
　　《通鉴注》：僧尼应填阙者，委长老僧选择，给公凭，赴灵感、会善二寺坛受戒，两京各选大德十人主其事。有不堪者罢之，堪者给牒遣归。本州岛不见戒坛公牒，毋得私容。宋制亦如是。
　　干瘪
　　瘪乃俗字，音鳖。
　　九里山
　　《一统志》：九里山，在彭城，正秦汉东城地，故及乌江事。末句谓盛衰成败之速，虽顺风吹水，不足喻其疾，为饮酒发端甚切。而评者乃谓两句不相属，此于文义尚未通，又乌知九里山在何处耶。
　　左右边金刚
　　《世说补》所谓金刚努目者，正指此。《范石湖集》：今寺门外两金刚神，乃贤劫最后成佛者，一名青叶髻，一名娄至。（《通鉴》引此作娄至德，衍字。见唐《肃宗纪》。）《正法念处经》：国王夫人生千子，欲试当来成佛次第，俱留孙探得第一筹，释迦得第四筹，青叶髻得九百九十九筹，娄至得千筹，盖以未来佛现金刚身，降伏四魔，护持大法也。
　　手巾盘头
　　言但顶上盘转而无用也。
　　撧
　　撧、[上“绝”，下“刀”]、[上“绝”，下“手”]字同，捩断也。
　　第四卷
　　东京大相国寺
　　陈维崧《乌丝词叙》：宋东京大相国寺，相传为魏信陵君故宅，唐太宗时，尉迟敬德监造。
　　杀人不眨眼补
</div>
    <div class="pagination">
<span class="current-page">1</span><a href="水浒传注略_page2.html">2</a><a href="水浒传注略_page3.html">3</a><a href="水浒传注略_page4.html">4</a><a href="水浒传注略_page5.html">5</a><a href="水浒传注略_page6.html">6</a><a href="水浒传注略_page7.html">7</a><a href="水浒传注略_page8.html">8</a><a href="水浒传注略_page9.html">9</a><a href="水浒传注略_page10.html">10</a><a href="水浒传注略_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
