<!DOCTYPE html>
<html>
<head>
    <meta charset="UTF-8">
    <title>说郛 - 第 361 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 361 页/共 601 页</h1>
    <div class="content">　　娥姁
　　汉吕后名娥姁
　　戊儿
　　武帝即位尊太后母戊儿为平原君
　　太孙
　　成帝名鷔元帝之子以宣帝之世生于甲观画堂号曰世嫡皇孙皇帝爱之因曰太孙常置左右
　　犬子
　　司马相如字长卿母少字之曰犬子长好读书学击剑慕蔺相如乃更名
　　童乌
　　扬雄之子小字童乌九嵗与子云论
　　匡鼎
　　匡衡字稚圭少勤学家贫邑有大姓文不识家富坟籍衡乃为客作而不求直主人怪问衡曰愿得主人书徧观之主人感叹遂给书衡能説诗时人语曰无説诗匡鼎来匡説诗解人颐鼎衡小字也其畏服如此
　　缇萦
　　齐太仓令淳于公有罪当刑以无子为叹少女缇萦感激上书愿没入官婢以赎父刑天子怜其意为除肉刑改定律令
　　陈持弓
　　成帝元始中有渭城小女陈持弓年九嵗走入城门入未央宫内尚方掖庭殿门门者莫见至钩盾禁中乃觉
　　阿娇
　　初武帝为太子时长公主欲以女配帝帝尚小长公主指女问帝曰得阿娇好不帝曰若得阿娇作妇当以金屋贮之公主大喜乃以配帝是曰陈后阿娇小字也
　　刘秀
　　东汉世祖讳秀字文叔初南顿君为济阳令而世祖生是嵗嘉禾生县界大熟因名秀【按此即小名也当时尚质长遂不复改耳】故防言刘秀作天子于是世祖亦自负焉
　　圣通
　　皇后郭氏真定人父昌眞定恭王以女妻昌昌早终其妻号曰郭主好礼节俭以王女之富手常操作女曰圣通有宠生皇子彊以况为城门校尉封绵曼侯况皇后弟也赏赐甚厚京师号为金穴
　　班昭
　　班昭字惠姬曹世叔妻彪之女也大家集云父为陈留长大家随至作东征赋
　　阿瞒
　　魏武帝曹操字孟德一小名阿瞒故有曹瞒传南阳许攸字子逺少与袁绍及太祖善官渡之役攸谏绍勿与太祖争绍不从乃徃诣太祖绍破走及后得冀州攸有功焉攸恃勲劳时与太祖相戱每在座席不自限至呼太祖小字曰阿瞒卿不得我不得冀州太祖笑曰汝言是也
　　女王
　　文德郭皇后少清慧父永竒之曰吾此女女中王遂以女王为字早失二亲遭难流离在铜鞮侯家太祖为魏公时得入东宫文帝所爱
　　薛灵芸
　　美人姓薛名灵芸灵芸年十七容貌絶世时文帝选良家子以入六宫灵芸别父母升车以玉唾壶承泪壶皆红色帝遣文车十乘以迎灵芸芸去京十里帝乘雕玉之辇以望车徒之盛嗟曰昔言朝为行云暮为行雨今非云非雨非朝非暮因易名为夜来夜来妙于针工非夜来裁制帝不服也宫中号为针神
　　小同
　　闗内侯郑小同之孙也别传曰有子为孔融吏举孝亷融之被围徃赴为贼害有遗腹子以丁夘月生而以丁夘嵗生命之曰小同长遂名焉
　　万亿
　　李通字文达江夏平春人也小字万亿勇冠三军为太祖所知卒諡刚侯
　　冦奴
　　臧覇字宣髙泰山人也闻黄巾起覇从陶谦击破之拜骑都尉遂收兵于青徐间与孙观呉敦尹礼并聚众覇以兵助吕布布败归太祖太祖善之覇一名冦奴孙观名婴子呉敦名黯奴尹礼名卢儿观官至青州刺史从征孙权为矢贯足力战不顾
　　曹黠
　　曹爽之专政也其党何晏邓飏丁谧爽敬之言无不从于时谤书谓台中三狗二狗崖柴不可当一狗凭黠作狙囊三狗谓何邓丁黠爽小字其意言三狗皆欲齧人者
　　纺绩
　　孙权末临海罗阳县有神自称王表【罗阳今之安国】周旋民间言语饮食与人无异然不见其形有一婢名纺绩权遣中书郎李崇赍辅国将军罗阳王印绶迎表表随崇俱出所厯山川遣纺绩与神相闻崇与表至权立第舍于苍龙门外数使近臣赍酒徃表问水旱小事徃徃奇中
　　彭祖
　　后主孙皓字元宗一名彭祖字皓宗或云彭祖小字也
　　阿斗
　　蜀后主禅小字阿斗孟达与刘封书曰自立阿斗以来可为寒心
　　南风
　　晋愍太子名遹字熙祖惠帝长子聘王衍小女字惠风其将废也有童谣曰南风烈烈吹白沙南望鲁国郁嵬峩千嵗髑髅生齿牙南风贾后小字也白晋行沙门太子小字鲁贾谧国言太子遭贾后与谧相危之酷也
　　桃符
　　齐献王攸字大猷少岐嶷及长清和平易亲贤好施爱经籍能属文善尺牍世推才望出武帝之右景帝无子命立为嗣及帝崩攸年十嵗哀动左右武帝践阼临朝时病创攸总统军事抚寜内外莫不景附焉初献王宠攸每见辄抚床呼其小字曰此桃符座几为太子者数矣【文明太后将崩谓武帝曰桃符性急汝宜私之矣】
　　齐奴
　　石崇字季伦渤海清河人苞之子生于青州故小字齐奴苞六男崇是小子苞临终分诸子财独不及崇其母为之言苞曰此儿虽小大能自得拜黄门累迁荆州刺史崇有爱婢名翔风魏末于胡市买得年始十嵗至二十遂有容色妙别玉声观寳色石氏之富瑰寳皆殊方异国所得莫辨其处翔风别之皆出人地崇艳丽者数千翔风以文词擅爱【绿珠弟子宋纬国色善吹萧后入秦明帝官中】
　　阿童
　　王濬字士治农人也小字阿童为益州刺史时呉中有童谣曰阿童复阿童衔刀浮渡江不畏岸上虎但畏水中龙羊祐闻之乃表濬监益州加龙骧将军竟平呉谣言应矣
　　婉淑
　　贾充字公闾娶李氏名婉淑生二女一曰褒裕二曰筌裕李氏父丰被诛李坐流徙充复娶阳城太守郭配女槐妬忌甚李氏防赦得归帝特诏充置左右夫人充谦不敢当其实畏槐也
　　铜环
　　琅琊恭王觐妃小字铜环生元帝先有防云铜马入海建业期后元帝果兴于江左
　　阿戎
　　王戎字濬冲琅琊临沂人祖雄父浑阮籍素与浑友年十五在郎舍籍每过浑俄顷辄去过视戎良久方出谓浑曰濬冲清傥非卿比与卿言不如共阿戎谈士季目王安丰曰阿戎阿戎解人语
　　遥集
　　阮咸字仲容性任诞不拘小节私姑家之貉婢姑徙居初云留后乃携去咸时居丧闻之借客驴追之连骑而返获议于世废弃者久之及孚之生也其姑取王延夀鲁灵光殿赋语曰胡遥集于上楹乃字曰遥集仲容每叹曰我虽失三公然得遥集
　　阿大中郎
　　王凝之妻谢氏道韫安西将军奕之女也初适凝之还甚不悦叔父安曰王郎逸少子不恶汝何恨耶答曰一门叔父则有阿大中郎羣从兄弟复有封胡遏末【封胡遏末谢軰四小字】不意天壤之中乃有王郎
　　谢遏
　　谢公因诸子集聚问毛诗何句最佳遏称曰昔我徃矣杨栁依依今我来思雨雪霏霏公曰訏谟定命逺猷辰告此句偏有骚人深致【遏小字】遏年少时好着紫罗香囊垂里子叔父患之而不欲伤其意乃谲与碁赌赌得乃烧之
　　谢虎子
　　桓宣武作徐州时谢奕为晋陵先桓经虚怀而无异常及桓迁荆州时靣晤之间意气甚笃奕弗之疑惟谢虎子【据小字奕之弟】妇王【据取太原王辐女名经】悟其防曰每日桓荆州用意殊异必与晋陵俱西矣俄而引奕为司马奕在温座席岸帻啸咏宣武曰我方外司马
　　买得郎
　　桓冲字幼子彞之子温诸弟中最淹识有武干温甚器之初彞亡弟兄并小家贫母患须羊以解无由得之温乃以冲为质羊主甚富言欲为质幸为养买得郎【冲小字】及冲为江州出射羊主于射堂边看冲识之曰买得也遂厚报之冲性俭素常浴后其妻送以新衣冲怒促持去其妻曰衣不经新何缘得故冲笑而服之
　　灵寳
　　桓字敬道一字名灵寳南郡被召作洗马泊船荻渚王大【王大忱小字也】服散已小醉徃看桓为设酒【或云忱字佛大】王大能饮顾左右令温酒来以手巾淹泪王求去因谓王曰犯我家讳何预卿事王叹曰灵寳故自达【语林曰木立忌日止忌五时其达而不拘皆此类也】桓循少为所侮每言论常鄙薄之循深以为憾及将簒循请于母庾夫人计袭庾曰灵寳视我为骨肉忍相图耶循乃止【循小字阿厓】
　　盘龙
　　刘毅字希乐彭城人破桓以功授都督淮南五郡军事豫州刺史封南平郡开国公都督宣城军事初桓在南州起斋悉画盘龙号盘龙斋毅小字盘龙至是居焉
　　桓镇恶
　　桓石防小字镇恶豁之子有材干趋捷絶伦从父在荆州于猎围中有猛兽被箭而伏诸督将素知其勇戱令拔箭石防亦跳髙于兽兽伏复拔一箭以归有患疟者呼石防来疾者多愈
　　期生
　　禇爽字茂河南人太傅裒之孙秘书监诏之子太傅谢安见其少叹曰若期生【爽小字】不佳我不复论事长果俊迈有风气
　　阿大
　　王忱字元达坦之子王恭随父蕴在防稽王大【忱小字】都来拜墓恭暂徃墓下看之二人素善遂十余日方还父问何故多日对曰与阿大语蝉连不得归
　　又
　　司马太傅为二王题目曰孝伯亭亭直上阿大罗罗清疎
　　佛大
　　王衍尝为天下士题目曰阿平第一【王澄小字】庾家阿嵩【庾敳】第二处仲得第三【王敦】王孝伯【恭字】问王大曰阮籍何如司马相如王大曰阮籍胸中垒块故须酒浇之王佛大笑曰三日不饮酒便觉形神不复相亲
　　赤玉
　　庾统字长仁卫将军怿之子也少有令名仕至寻阳太守简文目庾赤玉省率除理谢仁祖常云庾赤玉胸中无宿物【统小字赤玉】
　　嘉宾阿源
　　郗超小字嘉宾少有才气越世迈俗常检语曰大才槃槃谢家安盛德日新郗嘉宾桓公闻之向佛大叹语曰嘉宾阿源【殷浩字巨源小字阿源】有德有言向使便作令仆足以仪刑百揆朝廷用违其才耳
　　袁虎
　　郗嘉宾书与袁虎【宠小字】戴安道谢居士云恒任之风当有所引耳以袁无恒以此激之
　　阿林
　　王临之字仲产仆射彪之子位至东城太守王右军曰我家阿林【临之小字】情章太出
　　阿乞
　　郄恢字道允小字阿乞王子猷诣郗雍州郄在内见有毾防云阿乞那得此物勅左右送还家郗出觅之曰向有大力者负之而趋郗无忤色
　　阿龄
　　王胡之子循龄清约以风操自居才器率众举有秀悟小字阿龄谢太傅语刘长卿曰阿龄于此事欲大属刘曰亦名士之高操者也
　　阿兴
　　王蕴恭之父也小字阿兴世称茍子秀出阿兴清和
　　僧珍法防
　　王珣字元琳小字法防一云阿苽王珉字季琰小字僧珍并有才艺时人语曰僧珍难为兄法防难为弟
　　小虎
　　呉步夫人生二女长曰鲁班字虎少曰鲁育字小虎
</div>
    <div class="pagination">
<a href="说郛_page360.html">上一页</a><span>...</span><a href="说郛_page356.html">356</a><a href="说郛_page357.html">357</a><a href="说郛_page358.html">358</a><a href="说郛_page359.html">359</a><a href="说郛_page360.html">360</a><span class="current-page">361</span><a href="说郛_page362.html">362</a><a href="说郛_page363.html">363</a><a href="说郛_page364.html">364</a><a href="说郛_page365.html">365</a><a href="说郛_page366.html">366</a><span>...</span><a href="说郛_page362.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
