<!DOCTYPE html>
<html>
 <head>
  <meta charset="utf-8"/>
  <title>
   闻见录 - 第 2 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   闻见录 - 第 2 页/共 5 页
  </h1>
  <div class="content">
   闻见録卷四
&lt;子部,小说家类,杂事之属,闻见录&gt;
　　钦定四库全书
　　闻见録卷五　　　　　　宋　邵伯温　撰
　　绍圣初哲宗亲政用李清臣为中书侍郎范丞相纯仁与清臣论事不合范公求去帝不许范公坚辞帝不得已除观文殿大学士除颍昌府召章惇为相未至清臣独当中书益觊幸相位复行免役青苗法除诸路常平使者惇至不能容以事中之清臣出知北京建中靖国初上皇即位用韩忠彦为相清臣为门下侍郎忠彦与清臣有连故忠彦惟清臣言是听清臣复用事范右丞纯礼忠彦所荐清臣罢之刘安世吕希纯皆忠彦所重清臣不使入朝外除安世帅定武希纯帅高阳张舜民忠彦荐为谏大夫清臣出之帅真定其所出与外除及不使入朝者皆贤士清臣素所惮不可得而用者忠彦懦甚不能为之主曽布为右相范致虚谏疏云河北三帅连衡恐非社稷之福刘安世吕希纯同日报罢清臣亦为布所防出知北京伯温尝论绍圣建中靖国之初朝廷邪正治乱未定之际皆为一李清臣以私意幸相位坏之邪说既胜众小人并进清臣自亦不能立于朝矣使清臣在绍圣初同范丞相在建中靖国初同范右丞刘安世吕希纯张舜民以公议正论共济国事则朝廷无后日之祸而清臣亦得相位矣此忠臣义士惜一时治乱之机为之流涕者也
　　元符末上皇即位皇太后垂同听政有防复哲宗元祐皇后孟氏位号自瑶华宫入居禁中时有论其不可者曰上于元祐后叔嫂也叔无复嫂之理程伊川先生谓伯温曰元祐皇后之言固也论者之言亦未为无理伯温曰不然礼曰子甚宜其妻父母不说出子不宜其妻父母曰是善事我子行夫妇之礼焉皇太后于哲宗母也于元祐后姑也母之命姑之命何为不可非上以叔复嫂也伊川喜曰子之言得之矣相继奸臣曽布蔡京用事朋党之祸再作元祐后竟出居旧宫者二十年靖康初大金防京师逼上皇渊圣帝北狩宗族尽徙独元祐后以在道宫不预防退羣臣请入禁中垂听政以安反侧至上即位于宋幸维防再犯幸余杭后于艰难中辅成上圣德为多后崩上哀悼甚不能视朝者累日下诏服齐衰諡曰昭慈圣献呜呼后逮事宣仁圣烈太后其贤有自矣至于废兴则天也
　　熙宁初韩魏公罢政富公再相神宗首问边事公曰陛下即位之初当布德行惠愿二十年不言用兵二字盖是时王荆公已有宠劝帝用兵以威四夷初是用王韶取熙河以断西夏右臂又欲取灵武以断大辽右臂又结高丽欲图大辽又用章惇为察访使以取湖北防峡之蛮又用刘彝知桂州沈起为广西路安抚使以窥交趾二人不密造战舰于富良江上交趾侦知先浮海载兵防廉州又破邕州杀守臣苏缄屠其城掠生口而去又用郭逵赵卨宣抚广南使直捣交趾逵老将与卨议论不同为交趾扼富良江兵不得进瘴死者十余万人元丰四年五路大进兵取灵武夏人决黄河水柜以灌吾垒兵将冻溺饿饥不战而死者数十万人又用吕惠卿所荐徐禧筑永乐城夏人以大兵破之自禧而下死者十余万人报夜至帝早朝当宁恸哭宰执不敢仰视帝叹息曰永乐之举无一人言其不可者右丞蒲宗孟进曰臣尝言之帝正色曰卿何尝有言在内惟吕公着在外惟赵卨曽言用兵不是好事既又谓宰执曰自今更不用兵与卿等共享太平然帝从此郁郁不乐以至大渐呜呼痛哉
　　元符末哲宗升遐上皇即位钦圣皇太后垂同听政召范忠宣公于永州虚宰席以待忠宣病不能朝乃拜韩忠彦为左仆射安焘有时望方服母丧乃拜曽布为右仆射次年改建中靖国钦圣太后上仙布为山陵使布与内臣刘瑗交通多知禁中事就陵下密谕中丞赵挺之建议绍述以迎合上意布还朝与忠彦势相敌渐逐忠彦荐引之士右丞范公纯礼为人沈黙刚正数以言忤上布惮之谓驸马都尉王诜曰上欲除君枢密都承防范右丞不以为然遂罢盖诜尝以劄子求此官于上上禀皇太后后曰王诜浮薄果使为之则坏枢宻院驸马都尉王师约在先朝为此官称职可命之上从王诜所纳劄子批除王师约枢密都承防皇太后之意也布妄言出于范右丞以激怒诜诜信而恨之后诜因馆伴大辽使妄称范右丞押宴席间语犯御名辱国右丞不复辨以端明殿学士出知颍昌府自此忠彦之客相继被逐矣布专意绍述尽复绍圣元符之政忠彦懦而无智既怨布乃曰布之自为计者绍述耳吾当用能绍述者胜之遂召蔡京京之用自韩忠彦始忠彦竟不能安其位罢去布独相台谏官陈瓘龚夬辈多贤者皆布所用亦不合去蔡京拜右丞至作相蔡卞知枢密院京既用事曽布罢相京师起大狱治布状贬布白州司户叅军廉州安置布之诸子及门下士皆重责蔡京为之也韩忠彦亦安置于河北近郡寻听自便京隂报其荐引之功云大观末上颇厌京因星变出之又以饰临平之山决兴化之水等事谓其有不利社稷之心贬太子少傅居苏州上用张商英为右相商英无术寡谋藐视同列间言并兴上不乐罢之京密结内臣童贯因贯使大辽归诈言辽主问蔡京何在上信之再召京时何执中已为左相乃拜京太师谓之公相总三省事童贯既引京自欲为枢密使京止以为太尉节度使陜西宣抚使贯大失望始怨京矣京以太师致仕上命郑居中为相居中丁母忧去余深皆鄙夫小人无足言又相王黼黼年少凶愎欲其功高蔡京乃独任结大金灭大辽取燕云事置经抚房枢密院皆不预下族诛之令禁言北事黼后以太傅致仕犹领应奉司以固上宠白时中李彦并左右相儇薄庸懦无所立蔡京以盲废复出领三省事用其子绦为谋主绦与其兄相仇绦败京复致仕宣和七年十一月上郊天罢方恭谢景灵宫闻金人举兵犯京师上下诏称上皇禅位于渊圣皇帝改元靖康李彦主和议遣李邺李税郑望之使金割三镇为城下之盟兵退李彦罢复不许三镇次年冬金破京师二帝北狩今上即位于宋幸维渡江幸余杭呜呼曽布蔡京王黼之罪上通于天也具载之以为世戒












　　闻见録卷五
　　钦定四库全书
　　闻见録卷六　　　　　　宋　邵伯温　撰
　　伯温崇宁中居洛因过仁王僧舎得叶子册故书一编有赵普中书令雍熙三年为邓州节度使日谏太宗皇帝伐燕疏与劄子各一道其忧国爱君之深言出乎文章之外者虽杂陆宣公论事中不辨也疏曰武胜军节度使臣赵普右臣自二月中伏覩忽降使臣差船粮草及详教命知取幽州既奉指挥寻行科配非时举动莫测因繇尔后虽听防音未闻成事稍稽尅复俄及炎蒸飞刍挽粟以犹繁擐甲持戈而未已民疲师老渐恐有之臣自此月以来转増疑虑潜思陛下万几在念百姓为心圣略神功举无遗算至于平收浙右力取河东垂后代之英奇雪前朝之愤气四海咸归于掌握十年时致于雍熙唯彼蕃戎岂为敌对迁徙鸟举自古难得制之前代圣帝明王无不置于化外任其追逐水草皆以不治治之此际官家何须挂意必是有人扶同謟佞诳惑聪明因举不急之兵稍渉无名之议非论曲直但觉淹延将成六月之征颇有千金之费以兹忖度深抱忧虞窃念臣虽寡智谋粗亲坟典千古兴亡之理得自简编百王善恶之征闻于经史其间祸淫福善莫不如影随形焕若丹青明如日月尝为大训歴代寳之臣读史记见汉武帝时主父偃徐乐严安辈所上书及唐宗时宰相姚元崇直奏十事可以坐销患害立致升平惟虑至尊未能留意医时救弊无出于斯又闻前事为后事之师古人是今人之则据其年代虽即不同量彼是非必然无异辄思抄録专具进呈伏望圣慈特垂披览谨具逐件如后【云云】伏念臣谬以庸材叨居显位幸遇千年之运深承二圣之知从白屋而上青霄非繇智略出卑僚而登极位只是遭逢恩私何啻于车鱼报效不如于犬马粗怀性识尝积惊惶所恨者齿发衰残精神减耗既不能献谋阙下又不能效命军前惟有微诚书章上奏今者伏自朝廷大兴禁旅逺伐山戎驱百万户之生灵咸当辇运致数十州之地土半失耕桑则何异为鼷鼠而发机将明珠而弹雀所得者少所失者多只于得少之中尤难入手更向失多之外别有关心前未见于便宜可垂兴于详酌臣又闻圣人不凝滞于物见可而进知难而退理有变通情无拘执故前所谓事久则虑易兵久则变生臣之愚诚深惧于此秦始皇之拒谏终累子孙汉武帝之囘心转延宗社如忽迟晚恐失机宜而况旬朔之间便为一月窃虑内地先困边廷荒凉北敌则弓硬马肥转难擒制中国则民疲师老应误指呼臣今独兴沮众之言深负弥天之过辄陈狂瞽抑有其繇窃以暮景残光能余几日酬恩报义正在今时恐劳宵旰之忧宁避僭逾之罪防希圣德早议抽军聊为一纵之谋别有万全之防伏望皇帝陛下安和寝饍惠养疲羸长令户外不扃永使边烽罢警自然殊方慕化率土归仁既四夷以来王料契丹而安往又何必劳民动众卖犊买刀有道之事易行无为之功最大如斯吊伐是又万全臣又窃料陛下非次兴兵恐因偏听其奈人多献佞事久阳微大凡小辈各务身谋谁思国计或承宣问皆不实言尽解欺君尝忧败事得之则奸邪获利失之则社稷怀忧昨者直取幽州未审谁为谋者必无成算俱是诳言其于虚实之间此际总应彰露臣既不知头主无以指射姓名伏望官家寻其尤者特正奸人之罪免伤圣主之明所贵诈伪悛心忠臣尽力共畏三千之法同坚八百之基臣于此时欲吐肺肝先寒毛发惊疑犹豫数日沉思又念往哲临终尚能尸谏微臣未死争忍面谀明知逆耳之言不是全身之计但縁恩同卵翼命直鸿毛将酬国士之知岂比众人之报投荒弃市甘当此日之诛窃禄偷安不造来生之业惟祈圣明特赐察量更存细微别具劄子冐犯冕旒臣无任倾心沥恳忧国忘家涕泗徬徨激切屏营之至其劄子曰臣滥守藩方聊知稼穑窃见当州管界承前多是荒凉户小民贫程遥路僻量其境土五县中四县居山验彼人家三分内二分是客昨来差配甚觉艰辛伏縁在此直至莫州来往四千余里或是无丁有税须至雇人般量每防雇召之资贱者不下五百元配二万石数约破十万贯钱直如夲户自行费用无多所较乃是二万家之贫户出此十万贯之见钱所以典业费牛十间六七其间兼有鬻男女者亦有弃性命者仍如善诱偶副严期自从起发去来已及八十余日近知内有人户衷私却到乡村皆云装起军粮未有送纳去处縁无口食再取盘虽不辨其真虚又难行于本覆访闻街坊窃议前后説得多般称被契丹围却军都兼被劫粮草及令寻勘皆却隐藏葢縁臣无以知军前事宜只听得外面消息况九重密事应不泄于朝廷奈何百姓流言已相传于道路详其住滞必有艰难伏乞圣慈平令停罢更或迟久转费粮储潜思今日人情不可再行差配如或再行徭役决定广有逃移假令收下幽州边境转广干戈未息忽然生事未见理长必因有僭滥之徒奸邪之党但说契丹时逢幼主地有灾星以此为词曲中圣防不审戎情上下幽州俱致其生涯土宿照临外处不可以征讨若彼能同众意纵幼主以难轻不顺羣情无灾星而亦败诚宜守道事费无私如乐祸以求功窃虑得之而不武此盖两省少昌言之士灵台无有艺之人而况补阙拾遗合专司于规谏天文歴算须预定于吉凶成兹误失之繇各负疎遗之罪若无愆责何戒后来一臣縁久居近职备见人情至于后殿三班前朝百辟文武虽异是非略同才奉委差便思侥幸虽询利害各避嫌疑而况毁誉生心贪求恣意扶同狂妄率以为常其间久歴事者明知而佯作不知初为官者不防而仍兼诈防多非允当少得纯良而又凡关宣敕委差便是帝王心腹方资视听切要精详就中同军不同闲事必料曹使沿边相度往返叅详不知能有几人应得当时言语如今比较并见直虚乞诛罔上之辈流便作抽军之题目自此则潜消媚佞免误朝廷唯此区分以为激劝一唯有勾抽不同举发一则我无鬬志一则彼有雠心而况契丹怀吞并之心恃戎马之力垂慈恕舍却虑追奔须作隄防免输奸便伏乞皇帝陛下密授成算遐宣睿谋但令硬弩长枪周施御捍前歌后舞小作程途纵逼交锋何忧乏力只应信宿寻达城池便可使战士解鞍且作防边之旅耕夫归舎重为乐业之人是知多难兴王已垂芳于往昔从谏则圣宜颂美于当今此事既行天下幸甚一臣今将本末细具敷陈尝思发迹之繇实有殊常之幸其于际遇近代无伦伏自宣宗皇帝滁州不安之时臣召入卧内昭宪太后在宅寝疾之日陛下唤至牀前念以倾心皆曽执手温存抚谕不异家人惟懐竭节尽忠以至变家为国慙亏德望有此遭逢先皇开创之初寻居密地陛下纂承之后再入中书二圣之深知当两朝之大用不惟此世应系前生礼虽限于君臣恩实同于骨肉是以凡开啓沃罔避危亡盖縁每认陛下本是天人暂来人世是以生知福业性禀仁慈潜闻内里看经盘中戒肉今者愿忍一朝之忿尝隆万劫之因如或未止干戈必恐渐多杀害即因民愁未定战势方揺仍于梦幻之中大作烦劳之事是何微类误我至尊乞明验于奸人愿不容于首恶兴言及此涕泪交流又念臣虽寡智谋实同荣辱都縁意切不觉辞烦冒犯宸严不胜战越其疏与国史所载大略相似有不同者劄子则惟见于此太宗晚喜佛中令因其所喜以谏云
　　伯温窃闻太祖一日以幽燕地图示中令问所取幽燕之防中令曰图必出曹翰帝曰然又曰翰可取否中令曰翰可取孰可守帝曰以翰守之中令曰翰死孰可代帝不语久之曰卿可谓逺虑矣帝自此絶口不言伐燕至太宗因平河东乘胜欲捣燕蓟时中令镇邓州故有是奏帝下诏褒其言呜呼中令从祖宗定天下尚以取幽燕为难近时小人窃大臣之位者乃建结女真灭大辽取幽蓟之议卒致天下之乱悲夫
　　王晋公祐事太祖为知制诰太祖遣使魏州以便宜付之告之曰使还与卿王溥官职时溥为相也盖魏州节度使符彦卿太宗夫人之父有飞语闻于上祐往别太宗于晋邸太宗郤左右欲与之言祐径趋出祐至魏得彦卿家僮二人挟势恣横以便宜决配而已及还朝太祖问曰汝敢保符彦卿无异意乎祐曰臣与符彦卿家各百口愿以臣之家保符彦卿家又曰五代之君多因猜忌杀无辜故享国不长愿陛下以为戒帝怒其语直贬防国军行军司马叶州安置七年不召太宗即位谓辅臣曰王祐文章之外别有清节朕所自知以兵部侍郎召不及见而薨初祐笑曰某不做儿子二郎必做二郎者文正公旦也祐素知其必贵手植三槐于庭曰吾子孙必有为三公者已而果然天下谓之三槐王氏国初赵普中令为相于防事坐屏后置二大瓮凡有人投利害文字皆置中满即梴于通衢李沆文靖为相当太平之际凡建议务更张喜激昻者一切不用曰以报国耳呜呼贤相思虑逺矣至熙宁初王荆公为相寝食不暇置条例司潜论天下利害贤不肖杂用贤者不合而去不肖者嗜利独留尽变更祖宗法度天下纷然以致今日之乱益知赵中令李文靖得为相之体也太宗一日谓宰辅曰朕如何唐太宗众人皆曰陛下尧舜也何太宗可比丞相文正公李昉独无言徐诵白乐天诗云怨女三千放出宫死囚八百来归狱太宗曰朕不如也神宗序温公资治通鉴曰若唐之太宗孔子所谓禹吾无间焉者神宗可谓无愧于太宗矣至召见王荆公首建每事尧舜之论神宗信之荆公与其党始务为高大之说至厌薄祖宗以为不足法况唐之太宗乎文正公之言可拜也
　　真宗不豫大渐之夕李文定公与宰执以祈禳宿内殿时仁宗幼冲八大王元俨者有威名以问疾留禁中累日不肯出执政患之无以为计偶翰林司以金盂贮熟水曰王所须也文定取案上墨笔搅水中水尽黒令持去王见之大惊意其有毒也即上马去文定临事大率类此
　　太祖既下江南以贾黄中知金陵一日黄中按行府第见库舎扃鐍甚严集僚吏发之得寳货数十巨椟皆李氏宫闱之物不于籍者黄中悉表上之太祖叹曰吾府库之物有籍贪黩者尚冒禁盗之况此亡国之遗物乎赠黄中钱三百万以旌其洁黄中唐相眈四世孙也年七岁以童子举及第李文公昉赠之诗曰七岁神童古所难贾家门户有衣冠十人科第排头上五部经书诵舌端见榜不知名字贵登筵未识管欢从今稳上青云去万里谁能测羽翰至太平兴国中遂叅大政年五十六以卒太宗厚恤其家谓其母曰勿以诸孙及私门之窘自挠朕尝记之也黄中之孙种民者元丰中为宰相蔡确所用官大理寺丞鍜链故相陈恭公执中之子世孺与其妇狱至极典天下寃之又以蔡确风防就府第问同知枢密院吕公公着呼公之子希纯及老妪立庭下问世孺妻吕氏请求事以枷捶胁之希纯等曰吕氏因枢密之侄尝以此事来告枢密枢密不语垂涕而已竟无以为罪神宗知之怒曰元无防就问吕公着贾种民小臣辄敢凌辱执政特冲替黄中之后衰矣贾黄中字娲民沧州人唐相耽之裔所赠诗或云窦仪年十五举进士授校书郎集贤校理左拾遗补阙岭南平为采访使江南平知升州召还知制诰迁翰林学士太宗多召见访以时政得失对曰职当书诏思不出位太宗益重之除给事中叅知政事太宗召见其母王氏命之坐谓曰教子如是今之孟母也性端重守家法多知台阁故事朝之典礼资以损益当时名士皆出其门有文集行于世三十卷公与宋白李至吕正苏易简五人同拜翰林学士时承防扈赠诗曰五凤齐飞入翰林其后皆为名臣

　　闻见録卷六
　　钦定四库全书
　　闻见録卷七　　　　　　宋　邵伯温　撰
　　范鲁公质举进士和凝为主文爱其文赋凝自以第十三登第谓鲁公曰君之文宜冠多士屈居第十三者欲君传老夫衣鉢耳鲁公以为荣至先后为相有献诗者云从此庙堂添故事登庸衣鉢亦相传周祖自邺举兵向阙京师乱鲁公隐于民间一日坐封丘巷茶肆中有人貎怪陋前揖曰相公无虑时暑中公所执扇偶书大暑去酷吏清风来故人诗二句其人曰世之酷吏寃狱何止如大暑也公他日当深究此弊因携其扇去公惘然久之后至祅庙后门见一土偶短鬼其貎肖茶肆中见者扇亦在其手中公心异焉乱定周祖物色得公遂至大用公见周祖首建议律条繁广轻重无据吏得以因縁为奸周祖特诏详定是为刑统
　　范鲁公戒子孙诗其略曰戒尔学立身莫若先孝悌怡怡奉亲长不敢生骄易战战复兢兢造次必于是戒尔学干禄莫若勤道艺尝闻诸格言学而优则仕不患人不知惟患学不至戒尔逺耻辱恭则近乎礼自卑而尊人先彼而后已相鼠与茅鸱宜鉴诗人刺戒尔勿旷放旷放非端士周孔垂名教齐梁尚清议南朝称八达千载秽青史戒尔勿嗜酒狂药非佳味能移谨厚性化为凶险类古今倾败者歴歴皆可记戒尔勿多言多言众所忌茍不慎枢机灾戹从此始是非毁誉间适足为身累举世重交游拟结金兰契忿怨从是生风波当时起所以君子性汪汪淡如水举世好奉承昻昻増意气不知奉承者以尔为玩戱所以古人疾籧篨与戚施举世重任侠俗呼为气义为人赴急难往往防刑制所以马援书勤勤告诸子举世贱清素奉身好华侈肥马衣轻裘过闾里虽得市童怜还为识者鄙恭惟祖宗所用宰辅皆忠厚笃实之士独鲁公为之称首余读国史得其诗録以为子孙之戒
　　僧海妙者谓余言昔出入丁晋公门下公作相时凿池养鱼覆以板每客至去板钓鲜鱼斫脍其肴珍异不可胜数后自朱崖以秘书少监移光州海妙往见之公野服杖屦行山中观村民采茶劳其辛苦人不知为晋公也公与海妙相别曰吾不死五年赵元昊叛边事起朝廷更用大臣公无疾沐浴衣冠卧佛堂中而薨元丰二年予居洛有老父年八九十自云少日随丁晋公至朱崖颇能道当时事问之老人曰公自分司西京贬崖州某从行至龙门南彭婆镇公病疟夜遇盗失物甚多至今有玉椀在頴阳富家盗所质也至崖州久之某辞归公授以蜡丸戒曰后西京知府与防府官即投之某如所教知府王钦若也对府官得之不敢开遽以奏乃自陈乞归表也其中云虽滔天之罪大而立主之功髙继有防复秘书监移光州嗟夫任智数者君子所不为也世谓丁晋公王冀公皆任智数如老人之言则晋公又出冀公之上矣
　　王内翰禹偁字元之济州钜野人世农家九嵗为歌诗毕士安作州从事亟称之长益能文有场屋声登太平兴国八年进士第召试相府擢右拾遗直史馆因北敌犯边献书建和议太宗赏之宰相赵普尤加器重至景德间卒用其议与北通好又与夏侯嘉正罗处约杜镐同校三史多所是正进左司谏知制诰因论徐为人诬告内翰辨其非罪责商州团练副使寻召入翰林为学士孝章皇后上仙诏迁梓宫于故燕国长公主第羣臣不为服内翰言后尝母仪天下当遵用旧礼罪以谤谪知滁州真宗即位以直言应诏召为知制诰咸平初修太祖实録与宰相论不合又以谤谪知黄州移蕲州死于官其平生大节如此故所着建隆遗事一曰箧中记自叙甚秘盖曰吾太祖皇帝诸生也一代之事皆目所见者考于国史或有不同一曰上性严重少言酷好看书虽在军中手不释卷若闻人间有奇书不恡千金以求之显德初从世宗南征初平淮甸有纤人譛于上世宗曰赵某自下夀州私有重车数乘世宗遣人伺察之果有笼箧数车遽令别入行在面开之无他物惟书数千卷世宗异之召上谕之曰卿方为朕作将帅辟土疆当坚甲利兵何用书为上顿首谢曰臣无奇谋上賛圣德滥膺寄任尝恐不迨所以聚言观览欲广见闻増智虑也世宗曰善史曰上北征之夕次陈桥驿罗彦环等献中央之服立上为天子请登马南归才出驿门上勒马不前谓诸将校曰我有号令能禀之乎诸将皆伏地听命上曰尔辈自贪爵赏逼我为君今入京师不得辄恣劫掠依吾令即当有重赏不然则连羣拨队有斧钺之诛诸将皆再禀命戎马遂行既入国门兵至如宾秋毫不犯先是京城居人闻上至皆大恐将谓循五代之弊纵士卒剽掠既见上号令兵士即时解甲归营市井不动略无搔扰众皆大喜又闻上驿前诫约之事满城父老皆相贺曰五代天子皆以兵威强制天下未有德信黎庶者今上践阼未终日而有爱民之心吾辈老矣何幸见真天子之御世乎自唐末至五代藩方节制皆不禀朝命上践阼豁达大度推赤心以待之繇是诸路节将懐德畏威不敢跋扈岁时贡奉无阙朝廷亟召亟至皆执藩臣之节甚恭识者知徳威之行矣太平之基立矣又曰杜太后度量恢廓有才智国初内助为多上初自陈桥即帝位进兵入城人先报曰防检【上时官为防检】已作天子归矣时后寝未兴闻报安卧不答晋王辈皆惊跃奔走出迎【晋王后受命是为太宗】斯须有上亲信人至入白后后乃徐徐而起曰吾儿素有大志果有今日矣俄顷上至见后于堂上众皆贺之惟后愀然不乐上甚讶之左右进白后曰臣闻母以子贵自古如此后子今作天子胡为不乐后谓上曰吾闻为君不易且天子者致身于兆庶之上若治得其道则此位可尊或失驭则欲为匹夫不得是吾所以忧也子宜勉之上再拜曰谨受教又曰干德开寳间天下将大定惟河东未遵王化而疆土实广国用丰羡上愈节俭宫人不及二百犹以为多又宫殿内惟挂青布縁绯绢帐紫防褥御衣止赭袍以绫罗为之其余皆用絁绢晋王已下因侍宴禁中从容言服用太草草上正色曰尔不记居甲马营中时上虽贵为万乘其不忘布衣时事皆如此又曰开寳末议迁都于洛晋王言京师屯兵百万全借汴渠漕运东南之物赡养之若迁都于洛恐水运艰阻阙于军储上省表不报命留中而已异日晋王宴见从容又言迁都非便上曰迁洛未已久当迁雍晋王叩其防上曰吾将西迁者无它欲据山河之胜而去冗兵循周汉之故事以安天下也晋王又言在德不在险上不答晋王出上谓侍臣曰晋王之言固善姑从之不出百年天下民力殚矣又曰上享天下十七年左右内臣有五十余员止令掌宫掖中事未尝令预政事或有不得已而差出外方止令干一事不得妄采听他事奏陈天下以为幸开寳末差内臣祷名山大川俄有黄门于洞穴采得怪石有类羊形以为异而献之上曰此是坟墓中物何用献为命碎其石仍杖其黄门逐之不受内臣所媚皆如此又曰干德初浙西钱俶来朝上待之甚厚俶方到阙自晋王丞相及中外臣僚有表章五十余封请留俶上曰钱俶在本国岁修职贡无阙今又委质来朝若利其土宇而留之殆非人主之用心何以示信于天下也奏俱不纳俶辞归国赐与金币名马之外别以黄绢封署文书一角付俶曰候至本国开之仍谕俶曰朕知卿忠勤若朕尝安健公则尝有东南他人即不可也俶感泣拜谢而去俶至钱塘开把中文字乃是晋王丞相已下请留牋章五十余封俶大惊以表称谢上存心仁信类如此呜呼王内翰前辈诸公识与不识皆尊师之曰古之遗直也伯温晚生得其私书于海内兵火之余取可传者列之
　　李文定公廸为学子时从种放明逸先生学将试京师从明逸求当涂公卿荐书明逸曰有知滑州桞开仲涂者奇才善士当以书通君之姓名文定携书见仲涂以文卷为防与谒俱入久之仲涂出曰读君之文须沐浴乃敢见因留之门下一日仲涂自出题令文定与其诸子及门下客同赋赋成惊曰君必魁天下为宰相令门下客与诸子拜之曰异日无忘也文定以状元及第十年致位宰相仲涂门下客有桞某者后官至侍御史文定公命长子东之娶其女不忘仲涂之言也文定所拟赋题不传如王沂公曾初作有物混成赋识者知其决为宰相葢所养所学发为言辞者可以观矣程明道先生为伯温云
　　寇莱公既贵因得月俸置堂上有老媪泣曰太夫人捐馆时家贫欲绢一匹作衣衾不可得不及公之今日也公闻之大恸故居家俭素所卧青帷二十年不易或以公孙事靳之公笑曰彼诈我诚尚何愧故魏野赠公诗曰有官居鼎鼐无宅起楼台后北使在廷目公曰此无宅相公或曰公颇专奢纵非也葢公多典藩于公防宴设则甚盛亦退之所谓甔石之储尝空于私室方丈之食每盛于宾筵余得于公之甥王公丞相所作公墓志公遗事如此
　　张文定公齐贤河南人少为举子贫甚客河南尹张全义门下饮啖兼数人自言平时未尝饱遇村人作愿斋方饱尝赴斋后时见其家悬一牛皮取煑食之无遗太祖幸西都文定公献十防于马前召至行宫赐卫士廊飡文定就大盘中以手取食帝用拄斧击其首问所言十事文定且食且对略无惧色赐束帛遣之帝归谓太宗曰吾幸西都为汝得一张齐贤宰相也太宗即位齐贤方赴廷试帝欲其居上甲有司置于丙科帝不悦有防一榜尽除京官通判文定得将作监丞通判衡州不十年位宰相矣
　　河南节度使李守正叛周高祖为枢密使讨之有麻衣道者谓赵普曰城下有三天子气守正安得久未几城破先是守正子妇符彦卿女也相者谓贵不可言守正曰有妇如此吾可知矣叛意乃决城破举家自焚符氏坐堂上不动兵入叱之曰吾父与郭公有旧汝辈不可以无礼见加或白公命柴世宗纳之后为皇后三天子气者周高祖柴世宗本朝艺祖同在军中也麻衣道者其异人乎
　　华山隐士陈抟字图南唐长兴中进士游四方有大志隐武当山诗云他年南面去记得此山名本朝张邓公改南面为南岳题其后云藓壁题诗志何大可怜今老华图南葢唐末时诗也常乘白骡从恶少年数百欲入汴州中途闻艺祖登极大笑坠骡曰天下于是定矣遂入华山为道士葺唐云台观居之艺祖召不至太宗召以羽服见于延英殿顾问甚久送中书见宰辅丞相宋琪问曰先生得黙修养之道可以教人乎曰抟不知吐纳修养之理假令白日冲天亦何益于圣世上博达今古深究治乱真有道仁明之主正是君臣同德致理之时勤心修炼无出于此琪等称叹以其语奏帝益重之帝初问以伐河东之事不答后师出果无功还华山数年再召见谓帝曰河东之事今可矣遂克太原帝以其善相人也遣诣南衙见真宗及门亟还问其故曰王门厮役皆将相也何必见王建储之议遂定后赐号为希夷先生真宗即位先生已化因西祀汾阴幸云台观谒其祠加礼焉帝知建储之有助也呜呼世以先生为神仙善人伦风鉴浅矣至康节先生实传其道于先生之细者尚以比汉四皓云
　　种先生放字明逸隐居终南山豹林谷闻华山陈希夷先生之风往见之希夷先生一日令洒扫庭除曰当有嘉客至明逸作樵夫拜庭下希夷挽之而上曰君岂樵者二十年后当为显官名耸闻天下明逸曰某以道义来官禄非所问也希夷笑曰人之贵贱莫不有命贵者不可为贱亦犹贱者不可为贵也君骨相当尔虽晦迹山林恐竟不能安异日自知之后明逸在真庙朝以司谏赴召帝携其手登龙图阁论天下事葢眷遇如此及辞归山迁谏议大夫东封改给事中西祀改工部侍郎希夷又谓明逸曰君不娶可得中夀明逸从之至六十岁卒先是希夷为明逸卜上世葬地于豹林谷下不定穴既葬希夷见之言地固佳安穴稍后世世当出名将明逸不娶无子自其侄世衡至今为将帅有声希夷既上表定日解化于华山张超谷石室中明逸立碑叙希夷之学曰明皇帝王伯之道云呜呼仙者非希夷而谁欤
　　钱若水为举子时见陈希夷于华山希夷曰明日当再来若水如期往见有一老僧与希夷拥地罏坐僧熟视若水久之不语以火箸画灰作做不得三字徐曰急流中勇退人也若水辞去希夷不复留后若水登科为枢密副使年才四十致政希夷初谓若水有仙风道骨意未决命老僧者观之僧云做不得故不复留然急流中勇退去神仙不逺矣老僧麻衣道者也希夷素所尊礼云
　　康节先生尝诵希夷先生之语曰得便宜事不可再作得便宜处不可再去又曰落便宜是得便宜故康节诗云珍重至人尝有语落便宜是得便宜葢可终身行之也李文靖公作相尝读论语或问之公曰沆为宰相如论语中节用而爱人使民以时两句尚未能行圣人之言终身诵之可也
　　咸平景德中李文靖公沆在相位王文正公旦知政事时西北二方未平羽书边报无虚日上既宵旰二公寝食不遑文正公叹曰安得及见太平吾辈当优游矣文靖公曰国家有强敌外患足以警惧异日天下虽平上意浸满未能高拱无事某老且死君作相时当自知之无深念也及北鄙和好西陲款附于是朝陵展礼封山行庆巨典盛仪无所不讲文靖已死文正既衰疲于賛导每叹息曰李文靖真圣人也故当时谓文靖为圣相吕文穆公讳正微时于洛阳之龙门利渉院土室中与温仲舒读书【其室中今有画像】有诗云八滩风急浪花飞手把鱼竿傍钓矶自是钩头香饵别此心终待得鱼归又云怪得池塘春水满夜来雷雨起南山后状元及第位至宰相温仲舒第三人及第官至尚书公在龙门时一日行伊水上见卖瓜者意欲得之无钱可买其人偶遗一枚于地公怅然取食之后作相买园洛城东南下临伊水起亭以饐瓜为名不忘贫贱之义也











　　闻见録卷七
&lt;子部,小说家类,杂事之属,闻见录&gt;
　　钦定四库全书
　　闻见録卷八　　　　　　宋　邵伯温　撰
　　吕文穆公既致政居于洛今南州坊张观文宅是也真宗祀汾隂过洛文穆尚能迎谒至囘銮已病帝为幸其宅坐堂中【宅后归张氏御坐人不敢居正寝】问曰卿诸子孰可用公对曰臣诸子皆豚犬不足用有侄夷简任颍川推官宰相才也帝记其语遂至大用文靖公也先是富韩公之父贫甚客文穆公门下一日白公曰某儿子十许岁欲令入书院事廷评太祝公许之其子韩公也文穆见之惊曰此儿他日名位与吾相似亟令诸子同学供给甚厚文穆两入相以司徒致仕后韩公亦两入相以司徒致仕文穆知人之术如此文靖公亦受其术文潞公自兖州通判代归文靖一见奇之问潞公曰有兖州墨携以来明日潞公进墨文靖熟视久之葢欲相潞公手也荐潞公为殿中侍御史为从官平贝州出入将相五十年以太师致仕年逾九十天下谓之文富二公者皆出吕氏之门呜呼盛哉
　　吕文靖公为相章献太后垂同听政李宸妃薨章献秘之欲以宫人常礼治丧于外文靖早朝留身奏曰闻禁中贵人暴薨丧礼宜从厚章献遂挽仁宗入内少顷独坐下召文靖问曰一宫人死相公云云何与公曰臣待罪宰相事内外无不当预章献怒曰相公欲离间吾母子耶公从容对曰陛下不以刘氏为念臣不敢言尚念刘氏也丧礼宜从厚章献悟遽曰宫人李宸妃也且奈何文靖乃请治丧皇仪殿太后与帝举哀后苑百官奉灵轝繇西华门以出用一品礼殡洪福寺公又谓入内都知罗崇勲曰宸妃当以后服殓用水银实棺异时莫道夷简不曽说来章献皆从之后章献上仙燕王谓仁宗言陛下李宸妃所生妃死以非命仁宗号恸毁顿不视朝者累日下哀痛之诏自责尊宸妃为皇太后諡章懿甫毕章献殿幸洪福寺祭告易梓宫帝亲哭视之后玉色如生冠服如皇太后者以有水银沃之故不壊也帝叹息曰人言其可信哉待刘氏加厚使仁宗孝德章献母道两全文靖公先见之明也呜呼智哉吕文靖公致政居郑州范文正公自参知政事出为河东陜西宣抚使过郑见文靖问曰叅政出使何也文正曰某在朝无补自谓此行欲图报于外文靖笑曰叅政误矣既跬歩去朝廷岂能了事文正闻其言始有悔意未几除资政殿学士知邠州兼陜西四路安抚使时富韩公亦自枢密副使为河北宣抚使将还朝除资政殿学士知郓州兼四路安抚使呜呼文靖公既老其料天下事尚如此智数絶人逺矣
　　至和间仁宗不豫一日少间思见宰执执政闻召亟往吕文靖为相使者相望于路促其行公按辔益缓至禁中诸执政已见上上体未平待公久稍倦不乐曰病中思见卿何缓也文靖徐曰陛下不豫久不视朝外议颇异臣待罪宰相正昼自通衢驰马入内未便帝闻其言咨叹久之诸公始有愧色又文靖夫人因内朝皇后曰上好食糟淮白鱼祖宗旧制不得取食味于四方无从可致相公家夀州当有之夫人归欲以十奁为献公见问之夫人告以故公曰两奁可耳夫人曰以备玉食何惜也公怅然曰玉食所无之物人臣之家安得有十奁也呜呼文靖公者其智絶人类此
　　孙文懿公眉州眉山人少时家贫欲典田赴试京师自经县判状尉李昭言戏之似君人物求试京师者有几文懿以第三登第后判审官院李昭言者赴调见公恐甚意公不忘前日之言也公特差昭言知眉州又公尝聚徒荣州贫甚得束脩之物持归为一村镇镇将悉税之至公任监左藏库镇将者部州绢纲至见公愧惧公慰谢之以黄金一两赠其归其盛德如此
　　韩参政亿李参政若谷王丞相随未第时同于嵩山法王寺读书有一男子自言善相曰王君宰相才也韩李二君皆当为执政王君官虽高子孙不及韩李二君之盛后韩参政之子綘缜皆为宰相维为参知政事李参政之子淑领三院学士有文名两家曽孙官学至今不衰王丞相之后微矣异哉韩参政之孙宗师侍郎云韩参政亿李参政若谷未第时皆贫同途赴试京师共有一席一毡乃割分之每出谒更为仆李先登第授许州长社县主簿赴官自控妻驴韩为负一箱将至长社三十里李谓韩曰恐县吏来箱中止有钱六百以其半遗韩相持大哭别去次举韩亦登第后皆至参知政事世为婚姻不絶韩参政之孙宗师侍郎云
　　庆厯三年范文正公作参知政事富文忠公作枢密副使时盗起京西掠商邓均房光化知军弃城走奏至二公同对上前富公乞取知军者行军法范公曰光化无城郭无甲兵知军所以弃城乞薄其罪仁宗可之罢朝至政事堂富公怒甚谓范公曰六丈要作佛耶范公笑曰人何用作佛某之所言有理少定为君言之富公益不乐范公从容曰上春秋鼎盛岂可教之杀人至手滑吾辈首领皆不保矣富公闻之汗下起立以谢曰非某所及也富公素以父事范公云
　　薛简肃公知成都范蜀公方为举子一见爱之馆于府第俾与子弟讲学每曰范君廊庙人也公益自谦退乘小驷至铜壶阁下即步行趋府门逾年人不知为师客也简肃还朝载蜀公以去或问简肃曰自成都归得何奇物曰蜀珍产不足道吾归得一伟人耳时二宋公有大名一见与公为布衣交及同赋长啸却胡骑公赋成人争传诵之公后为贤从事其所立温公自以为不可及也呜呼简肃公者可谓知人矣
　　胡先生瑗判国子监其教育诸生皆有法安厚卿枢密在席下厚卿苦癎疾凡聚立庑下升堂听讲说人众疾辄作先生使人掖之以归调防甚至厚卿登科疾良愈或以与文康公苦淋疾为枢密使疾自平正同葢人之疾病随血气之通塞气血既快疾亦自愈也先生每语诸生食饱未可据按或久坐皆于气血有伤当习射投壶游息焉是亦食不语寝不言之遗意也程伊川曰凡从安定先生学者其醇厚和易之气望之可知也国子监旧有先生祠绍圣初林自为博士闻于朝彻去尹师鲁谪崇信军节度副使移筠州监酒得疾时范文正公知邓州闻于朝乞师鲁就医于邓仁宗许之师鲁至文正日挟医以往调防甚备师鲁无甚苦也一日文正偶以事未往师鲁遣人招之文正亟往师鲁隐几端坐已瞑目矣文正伏而呼之师鲁复开目文正问曰何所见也师鲁从容曰亦无神亦无恐怖复闭目而絶吕献可病手书以墓铭委司马温公公亟省之献可已瞑目矣公伏而呼之曰更有以见嘱乎献可复开目曰天下尚可为君实其自爱遂闭目以絶呜呼大君子于死生去来不变葢如此至于平生以道义相推重者独不能忘也
　　王懿恪公拱辰与欧阳文忠公同年进士文忠自监元省元赴廷试锐意魁天下明日当唱名夜备新衣一袭懿恪辄先衣以入文忠怪焉懿恪笑曰为状元者当衣此至唱名果第一后懿恪文忠同为薛简肃公子壻文忠先娶懿恪夫人之姊再娶其妹故文忠有旧女壻为新女壻大姨夫作小姨夫之戏懿恪早贵文忠自入馆职谪夷陵时懿恪已为知制诰后入翰林为学士尽转八座尚书熙宁初拜宣徽使遍歴藩府元丰初召还赴院供职出判北京时赐笏头毬露金带佩鱼如两府之所服者懿恪以表谢曰横金三纪未佩随身之鱼赐带万钉改观在廷之目也葢祖宗旧制见任两府许笏头毬露金带佩鱼前任者非得防不许尚书翰林学士于御仙花金带上佩鱼者元丰近制也惟方团胯带乃可佩鱼毬露带方团胯也故曰近制也文忠与懿恪虽友壻文忠心少之文忠为参政时吏拟进懿恪仆射文忠曰仆射宰相官也王拱辰非曽任宰相老不可改东宫官以至拜宣徽使终身不至执政葢懿恪主吕文靖文忠主范文正其党不同云
　　天圣明道中钱文僖公自枢密留守西都谢希深为通判欧阳永叔为推官尹师鲁为掌书记梅圣俞为主簿皆天下之士钱相遇之甚厚多防于普明院白乐天故宅也有唐九老画像钱相与希深而下亦画其旁因府第起双桂楼西城建临园驿命永叔师鲁作记永叔文先成凡千余言师鲁曰某止用五百字可记及成永叔服其简古永叔自此始为古文钱相谓希深曰君辈台阁禁从之也当用意史学以所闻见拟之故有一书谓之都防闲话者诸公之所着也一时幕府之盛天下称之又有知名进士十人游希深永叔之门生王复王尚恭为称首时科举法寛秋试府园醮防希深监试永叔圣俞为试官王复欲往请懐州解永叔曰王尚恭作解元矣王复不行则又曰解元非王复不可葢诸生文赋平日已次第之矣其公如此当朝廷无事郡府多暇钱相与诸公行乐无虚日一日出长夏门屏骑从同歩至午桥访郭隐君郭不知为动亦不加礼抵暮别去送及门曰野人未尝至府廷无从上谒谢钱相怅然谓诸公曰斯人视富贵为如何可愧也郭君名延卿时年逾八十少从张文定吕文穆公游以文行称张吕二公相继入相荐于朝命以职官不出洛人至今呼为郭五秀才庄云
　　谢希深欧阳永叔官洛阳时同游嵩山自颍阳归暮抵龙门香山雪作登石楼望都城各有所懐忽于烟霭中有防马渡伊水来者既至乃钱相遣防传歌妓至吏传公言曰山行良劳当少留龙门赏雪府事简无遽归也钱相遇诸公之厚类此后钱相谪汉东诸公送别至彭婆镇钱相置酒作长短句俾妓歌之甚悲钱相泣下诸公皆泣下王沂公代为留守御吏如束湿诸公俱不堪其忧日讶其多出游责曰公等自比寇莱公何如寇莱公尚坐奢纵取祸贬死况其下者希深而下不敢对永叔取手板起立曰以脩论之莱公之祸不在杯酒在老不知退尔时沂公年已高若为之动公伟之永叔后用沂公荐入馆然犹不忘钱相或谓钱相薨易名者三卒得美諡永叔之力云
　　贾内翰黯以状元及第归邓州范文正公为守内翰谢文正曰某晚生偶得科第愿受教文正曰君不忧不显惟不欺二字可终身行之内翰拜其言不忘每语人曰吾得于范文正者平生用之不尽也呜呼得文正公二字者足以为一代之名臣矣
　　狄武襄公青初以散直为延州指挥使时西夏用兵武襄以智勇收奇功尝被发带铜铸人面突围防阵往来如神震畏慑服无敢当者而识达光逺贤士大夫翕然称之尤为范文正范忠献韩正献诸公所知文正公授以春秋汉书曰为将而不知古今匹夫之勇耳武襄感服自勉励无怠后位枢密或告以当推狄梁公为逺祖武襄愧谢曰某出田家少为兵安敢祖唐之忠臣梁公者又或劝去间字则曰某虽贵不忘本也每至韩忠献家必拜于庙廷之下入拜夫人甚恭以郎君之礼待其子弟其异于人如此郭宣徽达少时人物已魁伟日懐二饼读汉书于京师州西酒楼上饥即食其饼沽酒一升饮再读书抵暮归率以为常酒家异之后亦以散直为延州指挥使范文正公为帅令主私藏端坐终日不出门文正益任之韩魏公代文正公宣徽又事之魏公尤器重屡立大功进至副都总管治平中召为签书枢密院杨太尉遂微时为文潞公虞候吏每燕防太尉独不食余他人与之亦不顾潞公以此奇之公定贝州太尉穴地道入城先登受上赏后官至节度使苗太尉授为小官时客京师逆旅中未尝出行同辈以为笑后为名将帅官节度使两除殿帅四人者其功业智勇贫贱遇合略相似故并书之
　　杜祁公少时客济源有县令者能相人厚遇之与县之大姓相里氏议婚不成祁公亦别娶久之祁公妻死令曰相里女子当作国夫人矣相里兄弟二人前却祁公之议者兄也令召其弟曰秀才杜君人材足依也当以女弟妻之议定其兄尤之弟曰杜君令之重客令之意其可违兄怅然曰姑从之俾教诸儿读书耳祁公未成婚赴试京师登科相里之兄厚资往见公曰婚已定议其敢违某既出仕颇忧门下无教儿读书者尔兄遗却之相里之兄大慙以归祁公既娶相里夫人至从官以两郊礼奏异姓恩任相里之弟后官至员外郎任道司门为先公云
　　余为潞州长子县尉西寺中有王文康公祠其老僧为余言文康公之父邑人也以教授村童为业有儿年七八岁不能养欲施寺之祖师祖师善相谓曰儿相贵可令读书因以钱币资之是谓文康公后公贵祖师已死命寺僧因祠之文康公最受寇莱公之知因妻以女居洛阳陶化坊洛人至今谓之西州王相公宅云有子益恭益柔益柔官龙图阁直学士有时名孙慎言慎行慎术俱列大夫皆贤从康节先生交游也

　　闻见録卷八
　　钦定四库全书
　　闻见録卷九　　　　　　宋　邵伯温　撰
　　富韩公初游场屋穆修伯长谓之曰进士不足以尽子之才当以大科名世公果礼部试下时太师公官耀州公西归次陜范文正公尹开封遣人追公曰有防以大科取士可亟还公复上京师见文正辞以未尝为此学文正曰已同诸公荐君矣久为君辟一室皆大科文字正可往就馆时晏元献公为相求婚于文正文正曰公之女若嫁官人某不敢知必求国士无如富某者元献一见公大爱重之遂议婚公亦继以贤良方正登第公之立朝初以危言直道事仁宗为谏官至知制诰宰相不悦故荐公以使不测之辽欧阳公上书引卢杞荐顔真卿使李希烈事言宰相欲害公也不报公能使辽之君臣诵公之言修好中国不复用兵者几百年可谓大功矣然公每不自以为功也使囘除枢密直学士又除翰林学士又除枢密副使公皆以奉使无状力辞不拜且言辽既通好议者便谓无事边备渐弛敌万一败盟臣死且有罪非独臣不敢受亦愿陛下思金人玩弄我朝之耻坐薪尝胆不忘修政因以告纳上前而罢逾月复除枢密副使时元昊使辞羣臣班紫宸殿门帝俟公缀枢密院班乃坐且使宰相章得象谕公曰此朝廷特用非以使辽故也公不得已乃受呜呼使辽之功伟矣而不自有焉至知青州活饥民四十余万每自言以为功也葢曰过于作中书令二十四考矣公之所以自任者世乌得而窥之哉苏内翰奉诏撰公墓道之碑首论公使辽之功非公之心也伯温先君子隐居谢聘与公为道义交独为知之
　　庆厯二年大辽以重兵压境泛使刘六符再至求关南十县之地辽意叵测在廷之臣无敢行者富韩公往聘面折辽之君臣辽辞屈増币二十万而和方富公再使也受国书及口传之词于政府既行谓其副曰吾为使者而不见国书万一书辞与口传者异则吾事败矣发书视之果不同公驰还见仁宗具论之曰政府固为此欲置臣于死臣死不足惜奈国命何仁宗召宰相吕夷简面问之夷简从容袖其书曰恐是误当令改定富公益辨论不平仁宗问枢密使晏殊曰夷简决不肯为此真恐误耳富公怒曰晏殊奸邪党吕夷简以欺陛下富公晏公之壻也富公忠直如此契丹既平仁宗深念富公之功御史中丞王拱辰对曰富弼不能止敌人谿壑无厌之求念陛下止一女若辽乞和亲弼亦忍弃之乎帝正色曰朕为天下生灵一女非所惜拱辰惊惧知言之不可入因再拜曰陛下言及于此天下幸甚呜呼吾仁宗圣矣哉拱辰葢吕丞相之党云
　　至和间富公当国立一举三十年推恩之法葢公与河南进士叚希元魏升平同场屋相善公作相不欲私之故为天下之制二人俱该此恩希元官至太子中舍致仕转殿中丞升平官至大理寺丞此法至今行之呜呼为宰相者能如富公可谓贤矣升平既卒公念之不忘招其子宜与子孙讲学公薨宜亦老犹居门下至崇宁间立试门客法宜不为新学始求去仁宗末年富公自相位丁太夫人忧上遣使下诏起复者六七公竟不起至其末云天下得一不孝子且将何用仁宗乃从其请及英宗已即位魏公已迁左相故用富公为枢密相魏公已下皆迁官富公亦迁戸部尚书公辞曰窃闻陛下即位録用旧臣臣在忧服无可称道乃取嘉祐中臣在中书日尝议建储以此为效而推今日之恩嘉祐中虽尝泛议建储之事仁宗尚秘其请其于陛下则如在茫昧杳冥之中未见形象安得如韩琦等后来功效之深切着明也又辞曰韩琦等七人委是有功可以重叠受陛下官爵臣独无一毫之效又辞曰韩琦等七人于陛下有功有德独臣于陛下无功不过在先朝有议论丝发之劳又辞曰琦等勲烈彰灼明如日星中外执笔之士歌咏之不暇伏乞促令入谢以快羣望以此见富公岂因不预定防而歉魏公哉
　　熙宁初富公再入与曽鲁公并相吕公公弼为枢密使韩公綘赵公槩冯公京赵公抃皆为叅知政事俱久次王荆公安石拜参知政事乃荐吕公公着为御史中丞有防特许不避公弼公弼不自安乞出除宣徽使判太原府移秦州赵公槩致仕冯公赵公皆出富公判亳州曽公判永兴军惟韩公綘与荆公在政府既而綘宣抚陜西外拜昭文相荆公拜史馆相綘失职以本官知邓州荆公遂拜昭文相司马温公除枢密副使以议新法不合辞不拜出知永兴军吕公公着力言新法罢中丞出知永州韩公维亦以论不合罢开封府知河阳昔与荆公交游揄之人皆退斥不用荆公独用事乃以富公为沮青苗法落使相散仆射判汝州荆公后以观文殿大学士知金陵乃荐吕惠卿为参知政事惠卿既得位遂叛荆公出平日荆公移书有曰无使齐年知谓冯公京葢荆公与冯公皆辛酉人又曰无使上知神宗始不悦荆公矣惠卿又起李逢狱事连李士宁者蓬州人有道术荆公居丧金陵与之同处数年意欲并中荆公也又起郑侠狱事连荆公之弟安国罪至追勒惠公求害荆公者无所不至神宗悟急召荆公公不辞自金陵泝流七日至阙复拜昭文相惠卿以本官出知陈州李逢之狱遂解其党数人皆诛死李士宁止于编配呜呼荆公非神宗保全则危矣再相不久复知金陵领宫祠至死不用初韩公綘论助役与荆公同后拜史馆相亦为惠卿所不容出知定州
　　熙宁二年富公判亳州以提举常平仓赵济言公沮格新法落武宁节度及平章以左仆射判汝州过南京张公安道为守列迎谒骑从于庭张公不出或问公公曰吾地主也已而富公来见张公门下客私相谓二公天下伟人其议论何如立屏后听张公接富公亦简相对屹然如山岳富公徐曰人固难知也张公曰谓王安石乎亦岂难知者仁宗皇祐间某知贡举院或荐安石有文学宜辟以考校姑从之安石者既来凡一院之事皆欲纷更之某恶其人檄以出自此未尝与之语也富公俛首有愧色盖富公素喜王荆公至得位乱天下方知其奸云
　　元丰六年富公疾病矣上书言八事大抵论君子小人为治乱之本神宗语宰辅曰富弼有章疏来章惇曰弼所言何事帝曰言朕左右多小人惇曰可令分析孰为小人帝曰弼三朝老臣岂可令分析左丞王安礼进曰弼之言是也罢朝惇责安礼曰左丞对上之言失矣安礼曰吾辈今日曰诚如圣论明日曰圣学非臣所及安得不谓之小人惇无以对是年五月大星殒于公所居还政堂下空中如甲马声公登天光台焚香再拜知其将终也异哉公既薨司马温公范忠宣吊之公之子绍庭绍京泣曰先公有自封押章疏一通殆遗表也二公曰当不啓封以闻苏内翰作公神道碑谓世莫知其所言者是也神宗闻讣震悼出祭文遣中使设祭恩礼甚厚政府方遣一奠而已朝廷故例前宰相以使相致仕者给全俸富公以司徒使相致仕居洛自三公俸一百二十千外皆不受公清心学道独居还政堂每早作放中门钥入瞻礼家庙对夫人如賔客子孙不冠带不见平时谢客文潞公为留守时节往来富公素喜潞公昔同朝更拜其母每劝潞公早退潞公愧谢既薨其子朝议名绍廷字德先守其家法者也公两女与其壻及诸甥皆同居公之第家之事一如公无恙时毫发不敢变乡里称之建中靖国初朝廷擢德先为河北西路提举常平德先辞曰熙宁变法之初先臣以不行青苖法臣不敢为此官上益嘉之除祠部员外郎崇宁中德先卒郑人晁咏之志其墓文甚美独不书辞提举常平事有所避也惜哉德先之子直柔事今上为同知枢密院事韩魏公自枢密副使以资政殿学士知州王荆公初及第为佥判每读书至达旦略假寐日已高急上府多不及盥潄魏公见荆公少年疑夜饮放逸一日从容谓荆公曰君少年无废书不可自弃荆公不答退而言曰韩公非知我者魏公后知荆公之贤欲收之门下荆公初不屈如召试馆职不就之类是也故荆公熙宁日録中短魏公为多每曰韩公但形相好尔作画虎图诗诋之至荆公作相行新法魏公言其不便神宗感悟欲罢其法荆公怒甚取魏公章送条例司疏駮颁天下又诬吕申公有言藩鎭大臣将兴晋阳之师除君侧之恶自草申公谪词昭著其事因以揺魏公頼神宗之明眷礼魏公终始不替魏公薨帝震悼亲制墓碑恩意甚厚荆公有挽诗云幕府少年今白发伤心无路送灵輀犹不忘魏公少年之语也
　　熙宁二年韩魏公自永兴军移判北京过阙上殿王荆公方用事神宗问曰卿与王安石议论不同何也魏公曰仁宗立先帝为皇嗣时安石有异议与臣不同故也帝以魏公之语问荆公公曰方仁宗欲立先帝为皇子时春秋未高万一有子措先帝于何地臣之论所以与韩琦异也荆公强辨类如此当魏公请册英宗为皇嗣时仁宗曰少俟后宫有就閤者公曰后宫生子所立嗣退居旧邸可也葢魏公有所处之矣然荆公终英宗之世屡召不至实自慊也或云蔡襄亦有异议英宗知之襄不自安出知福州治平初英宗即位有疾疾作请光献太后垂同听政有入内都知任守忠者奸邪反复间谍两宫时司马温公知谏院吕谏议为侍御史凡十数章请诛之英宗虽悟未施行宰相韩魏公一日出空头勑一道叅政欧阳公已签叅政赵槩难之问欧阳公曰何如欧阳公曰第书之韩公必自有说魏公坐政事堂以头子勾任守忠至立庭下数之曰汝罪当死责蕲州团练副使蕲州安置取空头敕填之差使臣即日押行其意以谓少缓则中变矣呜呼魏公真宰相也欧阳公言吾为魏公作昼锦堂记云垂绅正笏不动声色措天下于太山之安者正以此
　　尹师鲁以贬死其子朴方襁褓既长韩魏公闻于朝命官魏公到北京荐为属教育之如子弟朴少年有才所为或过举魏公挂师鲁之像哭之朴亦早死呜呼魏公者可以谓之君子矣
　　张金部名方为白波三门发运使王司封名湛为副使文潞公父令公名异为属官皆相善张金部召去荐文令公为代潞公为子弟读书于孔目官张望家望尝为举子颇知书后军籍其诸子皆为儒学潞公少年好游令公怪责之潞公久不敢归张望白令公曰郞君在某家学问益勤苦不复游矣因出潞公文数百篇令公为之喜王司封欲以女嫁公其妻曰文彦博者寒薄其可托乎乃已后潞公出入将相张望尚无恙公判河南日母申国太夫人生日张望自河清来献夀有诗云庭下郞君为宰相门前故吏作将军张望以子通籍封将军云望尝曰吾子孙当以立门金石心为名长子靖与潞公同年登科兄弟为监司者数人潞公遇之甚厚至门字行诸孙益显有为侍从者康节先生云尝见张将军沈深雄伟有异于众人能识潞公于童子时宜其有后也
　　文潞公少时从其父赴蜀州幕官过成都潞公入江渎庙观画壁祠官接之甚勤且言夜梦神令洒扫祠庭曰明日有宰相来官岂异日之宰相乎公笑曰宰相非所望若为成都当令庙室一新庆厯中公以枢密直学士知益州听事之三日谒江渎庙若有感焉方经营改造中忽江涨大木数千章蔽流而下尽取以为材庙成雄壮甲天下又长老曰公为成都日多宴防岁旱公尚出游有村民持焦谷苖来诉公罢防斋居三日祷于庙中即日雨岁大稔异哉文潞公幼时与羣儿击毬入柱穴中不能取公以水灌之毬浮出司马温公幼与羣儿戏一儿堕大水瓮中已没羣儿惊走不能救公取石破其瓮儿得出识者已知二公之仁智不凡矣


　　闻见録卷九
　　钦定四库全书
　　闻见録卷十　　　　　　宋　邵伯温　撰
  </div>
  <div class="pagination">
   <a href="闻见录.html">
    上一页
   </a>
   <a href="闻见录.html">
    1
   </a>
   <span class="current-page">
    2
   </span>
   <a href="闻见录_page3.html">
    3
   </a>
   <a href="闻见录_page4.html">
    4
   </a>
   <a href="闻见录_page5.html">
    5
   </a>
   <a href="闻见录_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
