<!DOCTYPE html>
<html>
<head>
    <meta charset="UTF-8">
    <title>靖康稗史笺证 - 第 9 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>靖康稗史笺证 - 第 9 页/共 38 页</h1>
    <div class="content">　　按冯、曹出使事，靖康要录卷一三系于二十一日，适差一日。 

　　▲二十四日，斡离不复遣刘晏来云，兵已攻城，请皇帝早早来见，以全宗社；或急遣亲王、宰相出城，以免攻战。 

　　△宋史卷二三钦宗纪：靖康元年闰月「乙卯，金人复使刘晏来，趣亲王、宰相出盟。」按是月壬辰朔，乙卯为二十四日。 
　　三朝北盟会编卷六九靖康元年闰十一月二十五日引宣和录曰：「闰十一月二十四日，刘晏再入城。是夜大雪，深数尺。莫俦、高世赏见刘晏，晏曰，皇子元帅令晏急入城，修书不及。云兵已登城，如捍御得住，即极力为之；如力有不如，即告皇帝早出来相见，当悉心保全社稷、宗庙。须急遣宰相、亲王出城，庶免攻破……」 
　　靖康要录卷一三：靖康元年闰十一月「二十四日，贼遣使来议和。」 

　　▲二十五日，与刘晏议未决，城已陷，晏为败军所杀。金兵下城焚掠，声言尽取帝姬至寨，并即洗城。既传金帅令敛兵登城，夜，遣景王杞、谢克家以书诣斡离不军。 

　　△宋史卷二三钦宗纪：清康元年闰十一月「乙卯，金人复使刘晏来，趣亲王、宰相出盟。丙辰，妖人郭京用六甲法，尽令守御人下城，大启宣化门出攻金人，兵大败。京托言下城作法，引余兵遁去。金兵登城，众皆披靡。金人焚南熏诸门。姚仲友死于乱兵，宦者黄经国赴火死，统制官何庆言、陈克礼、中书舍人高振力战，与其家人皆被害。秦元领保甲斩关遁，京城陷。卫士入都亭驿，执刘晏杀之。」按是月壬辰朔，乙卯为二十四日，丙辰为二十五日。 
　　靖康要录卷一三：靖康元年闰月「二十五日，大风雪。金人攻陈州门，鹅车洞子云梯，矢石如雨。午时，遂登城，守御人弃掷兵甲下城走……初欲洗城，先劫帝姬往军前。既而传三元帅令：杀人者族。遂止……初，虏遣使者刘晏等四人促和，朝廷馆之都亭驿。及是，百姓往擒之。晏等呼曰：『我来促和，正为若等，毋杀我。』众不听，皆脔之……至夜，中官等并逃出，宫廷无一人，惟景王杞、梅执礼、秦桧、谢克家三四人在上左右，传宣命令，因诏谢克家授书往军前。」 
　　靖康纪闻：靖康元年闰十一月二十五日，「自早至夜，旧城诸门悉开，新城里四壁居民被害者尤多。龙造宫、宁德宫诸王帝姬、后妃皆潜入大内。上仓皇召大臣、亲王，至者惟济王、谢克家。上召王、克家入小阁中计议遣使军中。传闻上有意极谦，皆是全活生灵之意。」按此处「景王」作「济王。」考大金吊伐录卷三宋主差李仔充请命使文字云：「差李仔充往大金军前请命，景王杞充使，谢克家副使，李仔副使系改差。」则作「景王」是。又三朝北盟会编卷七０此事系于二十六日，盖出行之日也。 

　　▲二十六日，十六门皆为金军所据，遣济王栩、何■、秦桧、李若水、司马朴相继至金军议和，午后均却还。是夜，五岳阳德观、马草场、葆真宫大火。 

　　△宋史卷二三钦宗纪：靖康元年闰十一月「丁巳，奉道君皇帝、宁德皇后入居延福宫。命何■及济王栩使金军。戊午，何■入言，金人邀上皇出郊。帝曰：『上皇惊忧而疾，必欲之出，朕当亲往。』」 
　　靖康要录卷一四：靖康元年闰十一月「二十六日，大雪，金人尽得四壁，城上火益炽，百姓扶携荒扰如初。败兵委塞里巷者，往往肆行摽夺，下城辈乘之，兵火四起。遣何■及亲王为请命使，秦桧、李若水、司马朴相继纳欵军前……午后，何■、济王回，同金贼四人入内……是夜，五岳阳德观大火……又云，京城十六门皆为蕃兵占守，吾兵无一人在城上者……京城大扰，哭声不绝……」 

　　▲二十七日，金兵掠巨室，火明达刘皇后家、蓝从家、孟家，沿烧数千间。斡离不掠妇女七十余人出城，左言妻亦被掠，翌日以金赎还。 

　　△靖康要录卷一四：靖康元年闰月「二十七日四更，上御宣德门抚谕军民……自城初破，金人虽数令不得卤掠，然擅下城执弓箭、鎗刀于贵家富室劫金帛、驮马、子女，每数十人作队者甚众……是夜，又火焚云骑桥明达皇后、孟昌龄等宅，神卫营蓝从宅沿烧数千间……」 
　　三朝北盟会编卷七０是日引宣和录曰：「骑桥明达皇后宅、孟昌龄家、神卫营蓝从熙家、五岳观，沿烧数千间……」此处「蓝从」作「蓝从熙」，未详孰是。又是书同卷二十九日条云：「粘罕军前禁不得杀人，故无人敢犯。其恣杀戮者乃吾军中人耳。高后宅掠至妇女七十余人，左言妻亦被虏，以金百两赎之。」与言斡离不虏掠妇女者异。 

　　▲二十八日，何■使金军，却还。又遣恽王以下十一人往议，不纳。夜，火节明皇后刘家。 

　　△三朝北盟会编卷七０靖康元年闰十一月「二十八日己未……何■至军前祈请上皇免出郊，且言上出郊之意，粘罕从之。」 
　　靖康要录卷一四：靖康元年闰十一月「二十八日，雪止，日色甚明……又讹言下晚洗城，于是大街居民逃隐穷巷，惶惑不知所以为。豪右披毡球，妇女以灰墨涂面，百计求生。是日有榜云：朝廷有遣使回，大金已许通和，只候何■入城便作讲和……和议以定，即遣皇弟大王以下十一人诣军前谢之……然虏间下城焚劫，州北皆黑水兵，尤暴，明达、节明宅皆火，太学、律学一空……」 

　　▲三十日，上御马拥素队三百人出朱雀门，金兵阻止兵卫。上至青城寨，二酋拒不见，夜宿斋宫。 

　　△宋史卷二三钦宗纪：靖康元年闰十一月「辛酉，帝如青城。」按是月壬辰朔，辛酉为三十日。 
　　三朝北盟会编卷七０靖康元年闰十一月三十日辛酉引赵甡之遗史云：「是日昧爽，有诏：大金和议已定，朕以宗庙生灵之故，躬往致谢，咨尔众庶，无致疑惑。平旦，上雍数骑将出南熏门，何■、陈过庭、孙傅等从……驾至南熏门，城上皆金人……几驻驾一时久，门扇乃开，见金人铁骑满瓮城，中乃夹道，瓮卫而去，至青城……乃入斋宫侧一小位中。粘罕遣人奏知皇帝，二太子在刘家寺，日已晚，容来日相见……是夜，上宿斋宫。」 
　　靖康要录卷一四：靖康元年闰十一月「三十日黎明，开朱雀门，上御马，素队三百人诣青城见二贼……是日未许相见，车马宿郊外……」按据上所载，似金兵未「阻止兵卫」，而是「雍卫而去」，「车马宿郊外」。 

　　▲十二月初一日，上在斋宫，遣宰执议和，二酋逼帝上降表。 

　　△宋史卷二三钦宗纪：靖康元年「十二月壬戌朔，帝在青城。」 
　　三朝北盟会编卷七一是日引宣和录并遗史曰：「上在虏寨宿郊宫，与二酋尚未相见，遣使议事，索降表……」按靖康要录是日所载与此略同。 

　　▲初二日，二酋迎帝入寨，请帝北望拜表毕，相揖入座。酒三行，酋令萧庆等五人送帝入城，萧等驻宿尚书省，不复去。诏陈过庭往河北割地，以河为界，并诏康王回京。 

　　△宋史卷二三钦宗纪：靖康元年十二月「癸亥，帝至自青城。甲子，大索金帛。丙寅，遣陈过庭、刘韐使两河割地。」按是月壬戌朔，癸亥为初二日，甲子为初三日，丙寅为初五日。则此条非记一日之事。三朝北盟会编卷七一靖康元年十二月二日云：「是早，金人尚欲坚要上皇出郊，上再三说谕，方称皇帝仁孝，乃止。粘罕先遣人用青毡裹斋宫鸱尾，又屏壁上有画龙处亦蔽以帏幕，然后向北设香案，又请见。二酋迎于门上，以表授粘罕，粘罕受之，相揖而入。御马在前，二酋次之，遂入。望香案，上下马，立案前。粘罕令人读表讫，北望拜者四，左右皆唏嘘……午刻，相见于斋宫，讲宾主之礼，逊让再三，上卒坐主位……酒三行，首说太上，次说上与金人出师之由……粘罕……又云，日已晚，恐城中居民不安，可早早回……又遣番官五人送入内，宿于庙堂。」 
　　靖康要录卷一四：靖康元年十二月初二日云：「和议之后，二太子遣国相持书云，既往不念，故无可言；事至于今，良为惊悸。康王见在河北，便可遣大臣一人同使命唤回，未审圣意如何……」 

　　▲初五日，虏索马七千余匹出城。 

　　△三朝北盟会编卷七二靖康元年十二月五日引泣血录曰：「金人移文开封府，索良马一万匹。开封府揭榜示云，自御马而下并拘籍，隐藏者全家并行军法。许人告，赏钱三千贯。在京除执政侍从、卿监郎官许留一匹，得七千余匹，尽送军前。内侍班直禁军自控纳之，甚有愧色。自是，士大夫跨驴乘轿，有徒步者，而都之马羣遂空矣。」按靖康纪闻是日所记略同。 

　　▲初六日，虏索兵器出城。 

　　△靖康纪闻靖康元年十二月「初六日，金人移文开封府索军器。开封府揭示，许人收藏军器，悉纳赴官，限满不纳，依私藏法。先是城破，军兵抛掷军器，狼藉道路，多为民间收蓄。」 
　　三朝北盟会编卷七二是日云：「凡甲仗、军器，以车辇去，或用搬担，数日方尽。」 

　　▲初九日，虏索河北、河东守臣家属四十五家及蔡京等家属二十余家出城。 

　　△靖康纪闻：靖康元年十二月「初九日，金人移文开封府索金帛，取河东、河北守臣、监司亲属质于军中，待分割地界了足归还。又取奸臣家属凡二十家，如蔡京、童贯、王黼辈；又取张孝纯、蔡靖、李嗣本家属，及要李纲、吴敏、徐处仁、陈觏、刘韐、折彦质、折可求。城中官吏惟命是听，其或在贬路，或已出京者，具以实告。诏使者六人行军请号，二酋虽听信，复拘留未行。」 
　　三朝北盟会编卷七二是日云：「金人恐河北、河东守臣未肯割地，乃取四十五处守臣亲属质于军中，以待分割地界了日送还。又取蔡京、童贯、王黼、张孝纯、李嗣本、蔡靖等家属二十余家，及要李纲、吴敏、徐处仁、陈遘、刘韐、折可求……」 

　　▲十三日，虏索绢一千万疋，军民般赴南熏门交纳。又索蒲、解两州地，许之。 

　　△靖康要录卷一四：靖康元年十二月「十三日，遣军人、百姓般绢赴南熏门纳，凡一千万疋。又遣使来，欲割蒲、解，许之。」 
　　三朝北盟会编卷七二于是月十五日记云：「初，金人索绢一千万疋，朝廷至是尽发内藏元丰、左藏库所有，如数应副。」又引夜话云：「金需绢一千万匹，朝廷如数应副，皆内藏元丰、大观库，河北积岁贡赋为之扫地。如浙绢，悉以轻疏退回，而不敢重却也，又复易去。凡十余日，般运尚未尽……」 

　　▲十四日，尚书省、吏、礼、刑部火。 

　　△靖康要录卷一四：靖康元年十二月「十五日申时，礼部火，沿烧刑部，及晓方息……是日，火自尚书省延及祠部、吏部、刑部。」 
　　靖康纪闻亦于十五日记云：「是夜，尚书省大火，烧刑部，拆尚书省牌投火中禳之乃息。」按三朝北盟会编是日所记同，则此事不在十四日，而在十五日。 

　　▲二十四日，开宝寺火。 

　　△靖康要录卷一四：靖康元年十二月「二十四日，开宝寺火。」按靖康纪闻记此事在二十五日：「是夕，火烧开宝寺、天宁寺及居民五百家。」三朝北盟会编卷七三亦记此事于二十五日：「是夜，火烧天宁寺、开宝寺，沿烧居民五百余家。」与此适差一日。 

　　▲二十五日，虏索国子监书出城。 

　　△靖康要录卷一四：靖康元年十二月二十五日，「虏人入国子监取官书，凡王安石说皆弃之。」按三朝北盟会编卷七三记此事在二十六日。 

　　▲二十八日，虏索秘书录所载古器出城。 

　　△靖康要录卷一四：靖康元年十二月二十八日，「虏取秘书录及所藏古器。」 

　　▲靖康二年丁未正月初一日，虏使真珠大王等来贺，帝差礼部侍郎谭世绩持国书往，不纳；复遣亲王往贺。 

　　△宋史卷二三钦宗纪：靖康「二年春正月辛卯朔，命济王栩、景王杞出贺金军，金人亦遣使入贺。」 
　　靖康要录卷一五是日云：「贼遣使十一人入贺，圣旨差礼部侍郎谭世绩持国书至军前，不纳。」 
　　三朝北盟会编卷七四是日云：「济王、景王诣军前贺，得金银数觔以归。粘罕遣其子真珠大王同使人八人来贺正旦。」 

　　▲初四日，辇运犒军金银至虏寨。 

　　△靖康要录卷一五：靖康二年正月「四日，虏退换金银数车。金人萧庆就都堂听讲月令、洪范。自是，御路辇置金银出南熏门不可数计。」又云：「是日榜云，奉御笔根括金银，以报大金全活生灵之恩，切须尽力，不可惜人情，苟可以报金国者，虽发肤不惜……」 
　　靖康纪闻于初五、初六日记云：「津搬金银表段，动以车计，又退换表段不及端者。督责根括，殊为紧急。初未尝恤人，惟务苛刻。」按汴都陷后，此类事无日无之，正不必仅「初四」一日也。 

　　▲初七日，虏焚城南备城库。 

　　△靖康要录卷一五：靖康二年正月七日，「是晚大雪，金人焚城南备城库。」 


　　▲初八日，何■、李若水往来虏营议金银数。二酋请帝出城加金酋徽号。 

　　△靖康要录卷一五：靖康二年正月「八日，雪，冻甚，人马不可行，至晚乃霁。何■、李若水等往来议金银数目。若水微曰，若陛下往见二帅，必可减。」 
</div>
    <div class="pagination">
<a href="靖康稗史笺证_page8.html">上一页</a><span>...</span><a href="靖康稗史笺证_page4.html">4</a><a href="靖康稗史笺证_page5.html">5</a><a href="靖康稗史笺证_page6.html">6</a><a href="靖康稗史笺证_page7.html">7</a><a href="靖康稗史笺证_page8.html">8</a><span class="current-page">9</span><a href="靖康稗史笺证_page10.html">10</a><a href="靖康稗史笺证_page11.html">11</a><a href="靖康稗史笺证_page12.html">12</a><a href="靖康稗史笺证_page13.html">13</a><a href="靖康稗史笺证_page14.html">14</a><span>...</span><a href="靖康稗史笺证_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
