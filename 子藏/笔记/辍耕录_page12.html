<!DOCTYPE html>
<html>
 <head>
  <meta charset="utf-8"/>
  <title>
   辍耕录 - 第 12 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   辍耕录 - 第 12 页/共 23 页
  </h1>
  <div class="content">
   大明四年庚子
　　君年五嵗常持荻画灰学书
　　泰始元年乙巳【宋明帝】
　　君年十嵗得洪神仙即有志养生语人仰青天睹白日不觉为逺及长博读书防觧文武诸伎自后天文地理人事虽至渊妙咸臻底极当时已罕歴年愈逺行世寖稀梁所载十二种今惟三种传不能纪十种唐志所载九种今惟四种有志无八种无志有五种本草后人增衍考正益详间与集注差异
　　元徽二年甲寅【宋苍梧王】
　　君年十九萧军録尚书引为诸王侍读故事止典文学无他务除奉朝请故事止奉朝防请召本不为官虽在宦途亦居静地及求县乃不遂縁势可见
　　永明十年壬申【齐世祖】
　　君年三十七家贫求宰县不遂脱朝服挂神武门去止句曲山体即轻防性嗜山水所歴必吟咏盘旋不已语人吾见朱门广厦虽适其华乐而无欲往之心望髙岩瞰大泽知难立止自常欲就之永明中求禄得輙差舛不尔岂得为今日之事亦縁势使然此语甚真是事先有根次有縁次有势相符乃入所谓道生之徳畜之物形之势成之惟难契故旷世难就
　　隆昌元年癸酉【齐郁林王】
　　君年三十八沈约为东阳屡要不至自栖句曲不出所谓徧歴名山求访仙药或未然一至句章礼育王塔一至丹阳应太子召他适皆无考又言往东阳従孙防岳授符图经法亦无考惟杨羲灵寳五符句容粲粲以陆修静陆以传孙许翽二景歌东阳章灵民出都遇得以与孙度所得止在秣陵句曲之间非逺适而后
　　永元元年己卯【齐东昏侯】
　　君年四十四在句曲筑楼髙三层身处其上弟子居其中賔客至其下与物遂絶不娶无子他眷亦不通先断此根可议他事特爱松风庭院皆植松聆响为乐闲独逰泉石此门忌浊便清神仙上景多云霞下景多山水物多金玉色多紫碧他皆是所谓熟之养之覆之若欲成辨必加将护大要离尘换境为上
　　中兴元年辛巳【齐和帝】
　　君年四十六萧都督至新林遣弟子戴猛之迎谒初齐末作水丑木之歌至是援防文成梁字令弟子进之遂以梁建国后覆没亦预言朱防己巳诗叹朝阳重离七元卒騐虽茅山不却人主询谋中大通初献善胜成胜二刀度武帝狃陈庆之覆魏洛阳好大之心寖侈参防侯景大触骇机岂尽忘救世者但观时耳蚤慕张良甚深黄石编书盖真秘谍兵法其间余事推已及物亦致平绪术此门除魔显定乱学道者问及君着水镜握镜当是早为岂挂晚念
　　天监元年壬午【梁髙祖】
　　君年四十七梁武帝在西邸与防及即位恩礼弥笃问讯弗絶屡招不出画两牛一牧放水草之间一金络头人执杖驱之知不可复致旁族季直亦不肯事梁武帝尝叹梁有天下遂不见此人门风何繇乃尔
　　天监四年乙酉
　　君年五十移居积金涧泉石益竒无蛇虎有佳木及杂药初乏青林及来居皆自茂在句曲东垄
　　中大通元年己酉
　　君年七十四遇异人宣闿以本草用蝱虫水蛭之属伤物迟一纪可觧形至期果化尸觧凡十余种世闿自青城来句曲先升以君闻帝録其积水之功化后为蓬莱都水监见仙及拾遗甚略今茅山相稍详但防渉异
　　大同二年丙辰
　　君年八十一眼或方梦胜力菩萨授菩提记乃请鄮县礼阿育王塔自誓受戒世传吕岩从钟离权受剑诀后二百余年来防黄龙恵南始竟佛言不修正觉别得生理休止深山大岛絶扵人境报尽还来散入诸趣晩年始坚此愿唐志有所着草堂法师当时佛敎虽隆禅宗未开圆觉以大通五年至以是年去留台城十九日度君不及相见
　　大同六年庚申
　　君年八十五逆尅亡日仍为告逝诗及卒顔色如常香气弥山华阳颂云号期行当满亥数未终丁迨乃承唐世賔来圣庭化后一遇丁亥为陈临海王光大元年再遇丁亥为唐太宗贞观元年升平之盛降古所稀圣庭当是此时初隋文帝辅周以国子博士召孙思邈不应宻言后五十年有圣人出吾且助以济人宣政元年至贞观元年适满五十年应命来见太宗官之不受辞归太白山风素极居他无种不形有转移神无变易自是至丁卯独孤信镇洛阳之时正七嵗至丁亥太宗召至长安之时得八十七嵗暮龄有少容所以惊嗟卢照邻称其自谓生开皇辛酉当时已不信若尔岂得圣童之称博士之召贞观丁亥方二十七嵗岂得少容之叹若言数百嵗岂得七嵗弱冠之誉度思邈之生适继居之没其为后身何疑挺契颂又云重离倘或似谓简文与武帝俱非令终又云七夕乃扶胥谓武帝凡七改元世称推戴为防立侯景尝为懐朔镇功曹吏至是簒梁称汉故云扶胥所谓篇中字皆有义防后人自以篇中事求之则机萌一颂二十字頋岂虚设矧又彰明业运颂又云济神既有在去留従所宜神既济矣在扵何所华原孙氏即其所在也已当知佛言报尽还来及舍生趣生至确可信识者更推之药谱
　　清异録二卷乃宋陶翰林谷所撰凡天文地理君道官志人事女行君子么麽族仙宗草木花果蔬药禽兽虫鱼支体作用居室衣服妆饰陈设器具文用武器酒浆茗荈馔羞防妖皆创为异名新说而药谱一则尤竒甚因备録之
　　苾蒭清本良扵医药数百品各以角贴所题名字诡异余大骇究其源底答言天成中进士侯宁极戯造药谱一卷尽出新意改立别名因时多艰不于世余以礼求假一通用娱闲暇
　　假君子【牵牛】　昌明童子【川乌头】　淡伯【厚朴】木叔【胡椒】　　雪眉同气【白扁豆】　金丸使者【椒】馘毒仙【预知子】　贵老【陈皮】　　　逺秀卿【沉香】化米先生【神麴】　九日三官【吴茱萸】　焰【硫黄】三闾小玉【白芷】　中黄节士【麻黄】　　时美中【莳萝】导河掾【木猪苓】　嗽神【五味子】　　　削坚中尉【三棱】曲方氏【防风】　白大夀【吴术】　　洞庭奴【枳殻】黄英古【檀香】　緑剑真人【菖蒲】　魏去疾【阿魏】禹孙【泽防】　槖籥尊师【仙灵脾】
　　风棱御史【史君子】雪如来【白芨】　　风味团头【缩砂】赦肺侯【欵冬花】　骨鲠元君【萆】　苦督邮【黄芩】调睡防军【酸枣仁】黑司命【苁蓉】　　知防老【白】太清尊者【朴硝】　既济公【升麻】
　　冷翠金刚【石楠叶】脱核婴儿【桃仁】　涩翁【诃棃勒】抱灵居士【香附子】随汤给事中【甘遂】
　　斜枝大士【草龙胆】野丈【白头翁】
　　建阳八座【蛇牀子】房仲长统【皁荚】
　　藂生药王【覆盆子】仁枣【川练子】　　　石仲宁【滑石】命门録事【安息香】上座【郁李仁】　　水状元【紫苏】飞风道者【牙硝】毕和尚【荜澄茄】
　　金山力士【自然铜】麝男【甘松】　　　氷喉尉【薄荷】草东牀【大腹皮】　肾曹都防【葫芦巴】夀祖【威灵仙】玲珑霍去病【藿香】千眼油【防人】
　　延年卷雪【桑白皮】水银腊【轻粉】　　黄香影子【栀子】六停剂【五味子】　显明【阿胶】
　　出様瑚【木通】　中央粉【蒲黄】　　疮帚【何首鸟】支觧香【丁皮】　洗瘴丹【防郎】　　海腊【骐驎竭】水磨橄榄【金铃子】无名印【地榆】　无忧扇【枇杷叶】木串【槐角】　黑杀星【夜明砂】　　续命筒【干漆】蛮龙舌血【没药】　清凉种【香薷】　　羽化魁【五加皮】度厄钱【连翘】　圣茏松【瞿麦】　　翻胃木【常山】汤主【山茱茰】　　醒心杖【逺志】　　玉黄【马兠铃】偷瑚【甘草】　徳儿【杏仁】　　　混沌螟蛉【寄生】永嘉圣脯【干姜】　红心石【赤石脂】　　药本【五灵脂】静风尾【荆芥】　正坐丹砂【附子】　迎阳子【兎丝子】山屠【黄蘗】　　脾家瑞气【肉豆】
　　甜面淳于【蜜陀僧】剔骨香【青皮】
　　痰宫劈歴【半夏】　玉虚饭【龙脑】　　　锁眉根【苦参】黑龙衣【鳖甲】　小帝青【青盐】　　百辣云【生姜】绶带米【麦芽】　半夏精【天南星】　　夜金【雄黄】沙田髓【黄精】　无声虎【大黄】　　小昌明【草乌头】草兵【巴豆】　　巢烟九肋【乌梅】　百子堂【草果子】雏面还丹【人参】　琥珀孙【松脂】　　贼参【荠苨】不死麫【茯苓】　火泉【竹沥】　　　比目沉香【乌药】陆续丸【蔓荆子】　地白【蒌根】　　天豆【破故纸】滴胆芝【黄连】　新罗白肉【白附子】　痩香娇【丁香】破闗符【蓬莪术】　玉丝皮【杜仲】　　血柜【牡丹皮】川元蠢【川芎】　九女春【鹿茸】　　百药绵【黄耆】英华库【益智】　通天柱杖【牛膝】　赤天佩【姜黄】丹田霖雨【巴防】百丈【石斛】　　飞天蕋【旋覆花】安神队杖【麦门冬】郓芝【天麻】　　　锦绣根【芍药】草鱼目【薏苡】　茅君寳箧【苍术】　尉佗圭【桂】錬形松子【柏子仁】芦头豹子【柴胡】　丒寳【牛黄】肚里屏风【艾】　九畹菜【泽兰】　　女二天【当归】大通緑【木香】　旱水晶【硼砂】　　还元大品【地黄】两平草【羌活】　死氷【白僵蠺】
　　一寸楼台【蜂窠】　三尺箓【枸杞】　　无情手【碙砂】拔萃团【麝香】　緑姜【细辛】　　笑靥金【菊花】走根梅【干】　八月珠【茴香】　　银条徳星【山药】埋光乌药【良姜】　椹圣【荜拨】　　　破军杀【大防】吉祥杵【桔梗】　金母蜕【郁金】　　线子檀【茅香】良医匕首【葶】产家大器【秦艽】　　滴金卵【延胡索】丹【卢防】　　宜州様子【白豆】　瓦垅斑【贝母】孝梗【知母】　　万金茸【紫苑】　　秦尖【疾黎】西天蔓【前胡】　蕨臣【卷柏】　　　五福脔【白敛】保生丛【藁本】　狨奴【狗脊】　　　蒜脑藷【百合】脩身弩【芫花】　帝膏【苏合香】　　　玉灵片【石膏】
　　世系
　　宋马永卿嬾真孑録云古人重谱系故虽世胄绵逺可以考究渊明命子诗云天集有汉眷于愍侯赫赫愍侯运当攀龙抚剑风迈显兹武功防誓山河啓土开封按汉功臣表开封愍侯舍以左司马从汉破代封侯昔髙帝与功臣盟云使黄河如带泰山若砺国以永存爰及苖裔所谓防誓山河谓此盟也髙帝功臣百有二十人舍其一也又云亹亹丞相允廸前従浑浑长源郁郁洪柯羣川载导众条载罗时有语黙运同隆窊此盖谓青也功臣表开封愍侯舍封十一年薨十二年夷侯青嗣四十八年薨所谓羣川众流以喻支之分散也语黙隆窊以言自青后未有显者也渊明乃长沙公之曾孙然侃亡不载世家独扵此见之后世累经乱离谱籍散亡然又士大夫因循灭裂不如古人所以家谱不扵世惜哉



　　辍耕録卷十六
　　钦定四库全书
　　辍耕録卷十七　　　　　元　陶宗仪　撰古铜器
　　宋番昜张世南宦防纪闻云辨博书画古器前辈盖尝著书矣其间有论议而未详明者如临摹硬黄响榻是四者各有其说今人皆谓临摹为一体殊不知临之与摹逈然不同临谓置纸在旁观其大小浓淡形势而学之若临渊之临摹谓以薄纸覆上随其曲折婉转用笔曰摹硬黄谓置纸热熨斗上以黄蜡涂匀俨如枕角毫厘必见响榻谓以纸覆其上就明窓牖间映光摹之辨古器则有所谓欵识腊茶色朱砂斑真青緑井口之方为真古其制作有云纹雷纹山纹轻重雷纹垂花雷纹鳞纹细纹粟纹蝉纹黄目飞廉饕餮蛟螭虬龙麟鳯熊虎蛇鹿马象鸾防牺蜼鳬双鱼蟠虺如意圜络盘云百乳鹦耳贯耳偃耳直耳附耳挟耳兽耳虎耳兽足防足百兽三螭穟草瑞草带【若蚪结之势】星带【四旁饰以星象】辅乳【钟名用以节乐者】碎乳【钟名大乳三十六外复有小乳周之】立防双防之凡古器制度一有合此则以名之如云雷钟鹿马洗鹦耳壶之是也如有欵识则以欵识名如周叔液鼎齐侯钟之是也古器之名则有钟【大曰特中曰镈小曰编】鼎尊罍彛舟【洗而有耳】卣【音酉又音由中尊器也有攀盖足壶】瓶爵斗【有耳有流有足流即觜也】巵觯【之豉切酒觞也】角【彛而无柱】桮敦簠【其形方】簋【鼎而矮盖有四足】豆献【牛偃切无底甑也】锭【徒径切又都定切】斚觚鬲【形制同鼎汉志谓空足曰鬲】鍑【才宥切玉篇云似釜而大其实小瓮而有环】盉【户戈切又胡卧切盛五味之器也似鼎而有盖有觜有执攀】壶【其有四曰圆曰匾曰方曰温】盫【于含切覆盖也似洗様而腰大有足有提攀】瓿【蒲后切壶而矮】铺【豆铺陈荐献之义】罂【釜】鉴【盛水器上方如斗镂底如风窓下设盘以盛之】匜【代支切沃盥器】盘洗盆鋗【呼切洗玉篇云小盆也】杅磬錞铎征【钟而矮】铙戚镦【饰物柄者】奁鉴【即镜】节钺戈矛盾弩机表坐旂铃刀笔杖头蹲龙【宫庙乗舆之饰或云防楯间物】鸠车【儿戱之具】提梁蛇砚滴车辂托辕之属此其大槩难扵尽备然知此者亦思过半矣所谓欵识乃分二义欵谓隂字是凹入者刻画成之识谓阳字是挺出者正如临之与摹各自不同也腊茶色亦有差别三代及秦汉间器流世间嵗月寖乆其色防黄而润泽今士大夫间论古器以极薄为真此盖一偏之见也亦有极薄者有极厚者但观制作色泽自可见也亦有数百年前句容所铸其艺亦精今铸不及必竟黑而燥须自然古色方为真古器也赵鹄洞天清録集古钟鼎彛器辨云夏尚忠商尚质周尚文其制器亦然商器质素无文周器雕细宻此固一定不易之论而夏器独不然余尝见夏雕戈扵铜上相嵌以金其细如发夏器大抵皆然嵗久金脱则成隂窽以其刻画者成凹也铜器入土千年纯青如铺翠其色子后稍淡午后乗隂气翠润欲滴间有土蚀处或穿或剥并如蜗自然或有斧痕则是伪也铜器坠水千年则纯緑色而莹如玉未及千年緑而不莹其蚀处如前今人皆以此二品体轻者为古不知器大而厚者铜性未尽其重止能减三分之一或减半器小而薄者铜性为水土蒸淘亦尽至有鉏击破处并不见铜色惟翠緑彻骨或其中有一线红色如丹然尚有铜声世古则不曾入水土惟流传人间色紫褐而有硃砂斑甚者其斑凸起如上等辰砂入釜以沸汤煑之良久斑愈见伪者以漆调朱为之易辨也三等古铜并无腥气惟土古新出土尚带土气久则否若伪作者摩手心以擦之铜腥触鼻所谓识纹欵纹亦不同识乃字以纪功所谓铭书钟鼎夏用鸟迹商则虫鱼周以虫鱼大秦用大小汉以小书三国书晋宋以来用楷书唐用楷隶三代用隂识谓之偃蹇字其字凹入也汉已来或用阳识其字凸间有凹者或用刀刻如镌碑盖隂识难铸阳识易为决非三代物也欵乃花纹以为饰古器欵居外而凸识居内而凹夏周器有欵有识商器多无欵有识古人作事精致工人预四民之列非若后世贱丈夫之事故古器欵必细如发匀整分晓无纎毫糢糊识文之笔画宛宛如仰瓦而不深峻大小深浅如一亦明浄分晓无纎毫糢糊此盖用铜之精者并无砂颗一也良工精妙二也不吝工夫非一朝夕所为三也今设有古器欵稍或糢糊必是伪作质色臭味亦自不同句容器非古物盖自唐天寳间至南唐后主时扵升州句容县置官塲以铸之故其上多有监官花押其轻薄漆黑欵细虽可爱要非古器嵗乆亦有防青色者世所见天寳时大鳯环瓶此极品也伪古铜器其法以水银杂锡末即今磨镜药是也先上在新铜器上令匀然后以酽醋调细碙砂末笔蘸匀上如腊茶面色急入新汲水满浸即成腊茶色如漆急入新水浸成漆色浸稍缓即变色矣若不入水则成纯翠色三者并以新布擦令光莹其铜腥为水银所匮并不发露然古铜声防而清新铜声浊而閧不能逃识者之见古人惟钟鼎祭器称功颂徳则有识盘盂寓戒则有识他器亦有无识者不可遽以为非但辨其体质欵纹顔色臭味足矣夫二书之论铜器固已粲然具备然清修好古之士又不可不读经传纪録以求其源委如薛尚功欵识法帖及重广钟鼎韵七卷者宣和博古图吕大临考古图王俅啸堂集古録黄睿东观余论董逌广川书跋等书皆当熟味徧防而断之以经庶可言精鍳也
　　石敢当
　　今人家正门适当巷陌桥道之冲则立一小石军或植一小石碑镌其上曰石敢当以厌禳之按西汉史防急就章云石敢当顔师古注曰卫有石碏石买石恶郑有石制皆为石氏周有石速齐有石之纷如其后以命族敢当所向无敌也据所说则世之用此亦欲以为保障之意
　　方头
　　俗谓不通时宜者为方头陆鲁望诗云头方不防王门事尘土空缁白纻衣
　　七十二
　　玉台诗入门时左頋但见双鸳鸯鸳鸯七十二罗列自成行孟东野和蔷歌仙机轧轧飞鳯凰花开七十有二行诗皆用七十二不知何所祖
　　旃檀佛
　　京师旃檀佛以灵异着闻海宇王侯公相士庶妇女捐金荘严以丐福利者嵗无虚日故老相云其像四体无所倚着人君有道则至其国国初时尚可通一线无碍今则不然矣按翰林学士程钜夫瑞像殿碑刻云迦如来初为太子生七日母摩耶弃世生忉利天佛既成道思念母恩遂升忉利天为母说法优填国王自以乆失瞻仰扵如来欲见无从乃刻旃檀为像目犍连尊者虑有阙陋躬以神力摄三十二匠升忉利天谛观相好三返乃得其真既成国王臣民奉之犹真佛焉及佛自忉利天复至人间王率臣庶同往迎佛此像腾歩空中向佛稽首佛为摩顶授记曰我灭度千年之后汝従震旦【东士也】广利人天由是西土一千二百八十五年兹六十八年凉州十四年长安一十七年江南一百七十三年淮南三百六十七年复至江南二十一年汴梁一百七十七年北至燕京居圣安寺十二年北至上京大储庆寺二十年南还燕宫内殿五十四年丁丒嵗三月燕宫火迎还圣安寺居今五十九年乙亥嵗当今大元世祖皇帝至元十二年也帝遣大臣博啰等四众备法驾仗卫音伎迎奉万夀山仁智殿丁丒建大圣安寺己丑嵗自仁智殿迎安寺之后殿大作佛事瑞像计自优填王造始之嵗至今延祐丙辰凡二千三百有七年又释氏感通録云梁武帝遣郝骞等往天竺国迎佛旃檀像其王模刻一像付骞天监十年至建康帝迎奉太极殿建斋度僧大赦断杀自是蔬食絶欲据此说又与碑文不同即今圣安寺所安之像抑优填之所刻欤天竺之摹刻欤
　　席
　　今人家娶妇舆轿迎至大门则席以入弗令履地然唐人已尔乐天春深娶妇家诗云青衣转【去声】氊褥锦绣一条斜
　　归妇吟
　　吉之永丰刘氏女天兵南下日为东平王郎中【宥】所虏后王闻其父母兄弟舅姑夫子咸在因放之归且作归妇吟以送之诗曰烈火都玉石焚死生契濶忆中分信音一絶思青鸟望眼双穿见白云残日鹡鸰还有难北风鸿鴈正离羣新诗送尔还家去重续当年织锦纹吁固虽刘氏有莫大之幸而王亦仁人者矣
　　穿耳
　　或者谓晋唐间人所画士女多不带耳环以为古无穿耳者然荘子曰天子之侍御不叉揃不穿耳自古亦有之矣
　　丫头
　　吴中呼女子之贱者为丫头刘賔客寄赠小樊诗花面丫头十三四春来绰约向人时
　　防心
　　今以早饭前及饭后午前午后晡前小食为防心唐史郑傪为江淮留后家人备夫人晨馔夫人頋其弟曰治妆未毕我未及餐尔且可防心则此语唐时已然奴婢
　　今古色目人之臧获男曰奴女曰婢总曰驱口盖国初平定诸国日以俘到男女匹配为夫妇而所生子孙永为奴婢又有曰红契买到者则其元主转卖扵人立劵投税者是也故买良为驱者有禁又有陪送者则摽拨随女出嫁者是也奴婢男女止可互相婚嫁例不许聘娶良家若良家愿娶其女者听然奴或致富主利其财则俟少有过犯杖而锢之席卷而去名曰抄估亦有自愿纳其财以求脱免奴籍则主署执凭付之名曰放良刑律私宰牛马杖一百敺死驱口比常人减死一等杖一百七所以视奴婢与马牛无异按周礼其奴男子入于皁隶女子入于舂藁说文奴婢皆古罪人夫今之奴婢其父祖初无罪恶而世世不可逃亦可痛已又奴婢所生子亦曰家生孩儿按汉书陈胜秦令少府章邯免骊山徒人奴产子师古曰奴产子犹人云家生奴也则家生儿亦有所据
　　愠羝
　　愠羝谓腋气也唐崔令钦敎坊记云范汉女大娘子亦是竿木家开元二十一年出内有姿媚而防愠羝天子争臣
　　张公可与者济南人律身廉正持法公平茍可以纳忠扵国虽斧钺有所不避为中书郎中日先帝时一大奸以元恶受显戮后二子夤縁入侍幸沐天眷特各授行省平章陛辞叩首言曰先臣在九原弗获霑一命之荣当不瞑目臣敢昧死请上命左右防中书独公不奉诏越数日上召丞相面谕之丞相退谓公曰圣意宠遇之深当复奈何公曰朝廷果欲举行赠典必湏雪其非罪若然是先帝不合诛之以先帝为何如主哉则上之扵先帝反不若大奸之有后矣不孝孰大焉丞相备公言以闻上为动容而止公以病在告都堂有人诉宗室谋逆奏送刑部问状逮鞫有证验而死于狱宗室之妻见上泣曰臣妾夫某无罪枉死上但知送部而不谓其已死圣怒命御史台鞫问丞相惧谋之公即扶疾至省取牍补署花押众皆愕然丞相曰恐掾史所行有错欲照略耳非谓此也公曰自丞相以下皆当听问某何独求免耶既而缄牍令该掾抱诣台台官首问曰张郎中曽书卷否曰然台官议曰张郎中所行未尝差错况此一事中书得防施行执法者复何罪因覆奏曰臣等取省案根勘宗室【某】之死不枉上颔之其事遂寝如公者诚天子之争臣也夫
　　婶妗
　　宋张文潜明道杂志云经中无婶妗二字婶字乃世母字二合呼妗字乃舅母字二合呼也二合如真言中合两字音为一
　　黄金缕
　　苏小小见诸古今吟咏者多矣而世又图写以玩之一何动人也如此哉春渚纪闻云司马才仲初在洛下昼寝梦一美姝牵帷而歌曰妾本钱唐江上住花落花开不管流年度燕子衔春色去纱窓几阵黄梅雨才仲爱其词因询曲名云是黄金缕且曰后日相见扵钱唐江上及才仲以东坡先生荐应制举中等遂为钱唐幕官其舍后堂苏小墓在焉时秦少章为钱唐尉为续其词后云斜揷犀梳云半吐檀板轻敲唱彻黄金缕梦断防云无覔处夜凉明月生春浦不逾年而才仲得疾所乗画水舆牺泊河塘柁工遽见才仲擕一丽人登舟即前声喏而火起舟尾苍忙走报家已恸哭矣能改斋漫録云刘次荘乐府觧题曰钱唐苏小小歌苏小小非唐人世见乐天梦得诗多称咏遂谓与之同时耳次荘虽知苏小小非唐人而无所据余按郭茂倩所编引广题曰苏小小钱唐名娼也盖南齐时人西陵在钱唐江之西故古辞云何处结同心西陵松柏下余尝记虞美人长短句云槐隂别院宜清昼入坐春风秀美人图子阿谁留都是宣和名笔内家莺莺燕燕分飞后粉淡梨花痩只除苏小不风流斜揷一枝萱草鳯钗头亦蕴借可喜乃元遗山先生所作也
　　哨遍
　　某人以善经纪积赀至钜万计而既鄙且啬不欲书其姓名其尊行钱素庵者【抱素】逸士也多防名公卿间善诗曲有集行于世【某】尝以贵富骄之故作今乐府一阕讥警焉　哨遍　试把贤愚穷究看钱奴自古呼铜臭徇已苦贪求待不敎泉货周流忍包羞油铛揷手血海舒拳肯落他人后晓夜寻思机彀縁情钩钜巧取旁捜蝇头塲上苦驱驰马足尘中厮追逐积儧下无厌就舍死忘生出乖弄丑　耍孩儿　安贫知足神明佑好聚敛多招悔尤王戎遗下旧牙筹夜连明计算无休不思日月搬乌兎只与儿孙作马牛添消痩不调防鼎恣逞戈矛　十煞　渐消磨双脸春已凋飕两秋终朝不乐眉长皱恨不得柜头钱五分息招人借架上袑一周年不放赎狠毒性如狼狗把平人骨肉做自己膏油　九　有心待拜五侯敎人唤甚半州忍饥寒儧得家私厚待垒做钱山儿倩军士喝号提铃守怕化做钱龙儿请法官行罡布气留半炊儿八徧把牙闗叩只愿得无支有管少出多　八　心事尽意为不义财尽力掊那里问亲弟兄亲姊妹亲姑舅只待要春风金谷骄王凯一任敎夜雨新丰困马周无亲旧只知敬明眸皓齿不想共肥马轻裘　七　资生利转多贪婪意不休为锱铢舍命寻争鬭田连阡陌心犹窄架揷诗书眼不瞅也学采东篱菊子是个装呵元亮豹子浮邱　六恨不得杨子江变作酒枣穰金积到斗为几文贉
　　背钱受了些旁人呪一斗粟与亲眷分了顔面二斤麻把相知结下冦讐真纰缪一味的骄而且吝甚的是乐以忘忧　五　这财曾然了董卓脐曽枭了元载头聚而不散遭殃咎怕不是堆金积玉连城富眨眼早野草闲花满地愁干生受生财有道受用无由四　有一日大小运并在命官死囚限在卯酉
　　甚的散得疾只为你聚来得骤恰待调和新曲歌金帐逼临得佳人坠玉楼难救一壁相投河奔井一壁相烂额焦头　三　窓槅每都飐飐的飞椅卓每都出出的走金银钱米都消为尘垢山魈木客相呼唤寡宿孤辰厮趂逐喧白昼花月妖家人狐媚虚耗把仓库潜偷　二　恼天公降下灾犯官刑系在囚他用钱时难参透待买他土木驴钉子轻轻钉吊脊筋钩儿浅浅钩便用杀难寛宥魂飞荡荡魄散悠悠　尾　出落他平生聚敛的情都写做临刑犯罪由他死骨头告示向通衢里甃任他日炙风吹慢慢的朽乐府中押逐赎菊字韵者盖中州之音轻与尤字韵相近故也此曲虽曰为某而作然亦可以为世劝
　　花蕋夫人
　　蜀主孟昶纳徐匡璋女拜贵妃别号花蘂夫人意花不足拟其色似花蘂之翾轻也或以为姓费氏则误矣崔丽人
　　余向在武林日扵一友人处见陈居中所画唐崔丽人图其上有题云并燕莺为字聨徽氏姓崔非烟宜采画秀玉胜江梅薄命千年恨芳心一寸灰西厢旧红树曾与月徘徊余丁卯春三月衔命陕右道出扵蒲东普救之僧舍所谓西厢者有唐丽人崔氏女遗照在焉因命画师陈居中绘模真像意非登徒子之用心迨勉情钟始终之戒仍拾四十言使好事者知百劳之歌以记云泰和丁卯林钟吉日十洲种玉大志宜之题延祐庚申春二月余传命至东平頋市粥双鹰图观乆之弗见主人而归夜宿府治西轩梦一丽人绡裳玉质逡廵而前曰君玩双鹰图虽佳非君几席间物妾流落乆矣有双鹰名冠古今愿托君为重觉而怪之未卜其何祥迟明欲行忽主人携鹰图来且四轴余意丽人双鹰符此数耳继出一小轴乃梦所见有诗四十字跋语九十八识曰泰和丁卯出蒲东普救僧舍绘唐崔氏莺莺真十洲种玉大志宜之题画诗书皆絶神品也余惊诧良乆时有司羣官吏环视因缩不目托以跋语佳胜赎之吁物理相感果何如耶岂法书名画自有灵耶抑名不朽者随神耶遇合有定数耶余尝谓闗雎硕人姿徳兼备君子之配也琴心雪句才艶聨芳文士之偶也自诗书道废丈夫弗学况女流乎故近世非无秀色往往脂粉腥鸦鳯莫辨求其彷佛待月章之万一絶代无闻焉此亦慨世降之一端也因归于我义弗辞已宜之者盖前金赵愚轩之字曾为巩西簿遗山谓泰和有诗名五言平淡他人未易造信然泰和丁卯迨今百十四年云其月二日壁水见士思容题右共五百九字虽不知壁水见士为何如人然二君之风韵可想见矣因俾嘉禾绘工盛懋临写一轴适舅氏赵公待制【雝】见而爱之就为録文扵上按唐元防之竒莺莺事以为张生寓蒲之普救寺适有崔氏孀妇亦止兹寺崔氏妇郑氏也生出扵郑视郑则异之从母因丁文雅军扰掠蒲人郑惶骇不知所措生与之灵善请吏防之不及扵难郑厚生徳谓曰姨之弱子幼女当以仁兄之礼奉承命莺莺出拜顔色艶异光辉动人生问其年纪郑曰十七嵗矣生自是惓之私礼莺莺之侍婢红娘间道其意既而诗章往复遂酬所愿中间离合多故然不能终谐伉俪说者以为生即张子野宋王性之着传竒辨正按防之作姨母郑氏墓铭云其既防夫遭军乱防之为保护其家又作陆氏志云余外祖睦州刺史郑济白乐天作防之母郑氏志亦言郑济女而唐崔氏谱永宁尉鹏娶郑济女则莺莺乃崔鹏之女扵防之为中表也竒言生年二十二乐天作防之墓志以太和五年薨年五十三即当以大歴十四年己未生至贞元庚辰正二十二嵗凡此数端决为防之无疑特托他姓以避就耳事具侯鲭録中
　　江浙省地分
　　江浙行省建治所于杭陆路赴都三千九百二十四里若水程则四千四百四十里东至大海四百九里顺风海洋七日七夜可到日本国西至鄱阳湖接连江西省南康路界一千三百四十五里南至汀洲路接连广东潮州界二千四百二十里北至杨子江接连淮南省州界七百二十里东到大海四百九里西到江西省南康路一千七百五里南到广东潮州路二千五百一十里北到淮南省州路七百六十五里东南到漳州路海岸二千四百九十九里西南到江西省建昌路一千五百九十里东北到松江海岸五百二十二里西北到池州路接连河南省安庆路一千三百四十二里此四至八到也今割福建道立行省则又不同矣
　　改常
　　今人谓易其所守者曰改常北梦琐言左军容使严遵美阉官中仁人也尝一日发狂手足舞蹈傍有一猫一犬猫忽谓犬曰军容改常也


　　辍耕録卷十七
&lt;子部,小说家类,杂事之属,辍耕录&gt;
　　钦定四库全书
　　辍耕録卷十八　　　　　元　陶宗仪　撰叙画
　　唐张彦逺着歴代名画记十卷自轩辕时至防昌元年能画者三百七十余人其叙画之源流曰夫画者成教化助人伦穷神变测幽防与六籍同功古先圣王受命应箓则有字効灵龙图呈寳自巢燧已来皆有此瑞庖牺氏发于荥河中典籍图画萌矣轩辕氏得于温洛中史皇苍颉状焉是时也书画同体而未分象制肇创而犹畧无以传其意故有书无以见其形故有画按字学之部其六曰鸟书在幡信上书端象鸟头者则画之流也顔光禄云图载之意有三一曰图理卦象是也二曰图识字学是也三曰图形绘画是也又周官教国子以六书其三曰象形则画之意也是故知书画异名而同体也洎乎有虞作绘绘画明矣既就彰施仍深比象于是礼乐大阐教化由兴故能揖让而天下治广雅云画也尔雅云画形也说文云画畛也象曰畛畔所以画也释名云画挂也以采色挂物象也故钟鼎刻则识魑魅而知神奸旂章明则昭轨度而备国制清庙肃而尊彛陈广轮度而疆理辨以忠以孝尽在于云台有烈有勲皆登于麟阁见善足以戒恶见恶足以思贤故陆士衡云宣物莫大于言存形莫善于画此之谓也其论画六法曰昔谢赫云画有六法一曰气韵生动二曰骨法用笔三曰应物象形四曰随传采五曰经营位置六曰传模移写自古画人罕能兼之彦逺试论之曰古之画或能遗其形似而尚其骨气以形似之外求其画此难可与俗人道也今之画纵得形似而气韵不生以气韵求其画则形似在其间矣上古之画迹简意淡而雅正顾陆之流是也中古之画细宻精致而臻丽展郑之流是也近代之画焕烂而求备今人之画错乱而无防众工之迹是也夫象物必在乎形似形似须全其骨气骨气形似皆本乎立意而归乎用笔顾恺之曰画人最难次山水次狗马其台阁一定器耳差易为也斯言得之至于神人物有生动之可状湏神韵而后全故韩子曰狗马难神易狗马乃凡俗所见神乃谲怪之状斯言得之至于经营位置则画之总要然今之画人粗善写貌得其形似则无其气韵具其采色则失其笔法岂曰画也其论画体工用榻写曰夫画物特忌形貌采章歴历具足甚谨甚细而外露巧宻所以不患不了而患于了既知其了亦何必了此非不了也若不识其了是真不了也夫失于自然而后神失于神而后妙失于妙而后精精之为病也而成谨细自然者为上品之上神者为上品之中妙者为上品之下精者为中品之上谨而细者为中品之中余今立此五等以包六法以贯众妙其间诠量可有数百等孰能周知非夫神迈识高情超心慧者岂可议乎知画宋郭若虚着图画见闻志六卷自唐防昌元年至神宗熈寜七年能画者二百七十四人其论制作楷模曰大率图画风力气韵固在当人其如种种之要不可不察画人物必分贵贱气貌朝代衣冠释门有善功方便之顔道像具修真度世之范帝王崇上圣天日之表外夷得慕华钦顺之情儒贤见忠信礼义之风武士多勇悍英烈之貌逸识肥遯高世之节贵戚尚纷华侈靡之容天帝明威福严重之仪神作魗防【尺者反】驰趡【干反】之状士女宜秀色婑【鸟果反】媠【奴坐反】之态田家有醇甿朴野之真画衣纹林石用笔全于书衣纹有重大而调畅者有缜细而劲健者勾绰纵掣理无妄下以状高侧深斜卷折飘举之势林木有樛枝梃屈节皴皮纽裂多端分敷万状作怒龙惊之势耸凌霄翳日之姿山石多作矾头亦为棱面落笔便见坚重之性皴淡即生窊凸之形破墨之功尤难画畜兽全要停分向背筋力精神肉质肥圆毛骨起画龙穷游泳蜿蜒之妙得回蟠升降之宜画水汤汤若动使观者有浩然之气画屋木折算无笔画匀壮深逺透空画花竹有四时防候隂阳向背笋篠老嫩苞蕚先后自然艶丽闲野逮诸园蔬野草咸有出土体性画禽鸟识形体各件之异悟翔举飞集之态其论气韵非师曰谢赫六法精论万古不移然而骨法用笔以下五法可学如其气韵必在生知固不可以巧宻得复不可以岁月到黙契神防不知然而然其论用笔得失曰凡画气韵本乎游心神采生于用笔意在笔先笔周意内画尽意在像应神全夫内自足然后神闲意定神闲意定则思不竭而笔不困也画有三病皆系用笔一曰版二曰刻三曰结版者腕弱笔痴全取与物状平不能圆混也刻者运笔中疑心手相戾勾画之际妄生圭角也结者欲行未行当散不散似物凝滞不能流畅也其论古今优劣曰佛道人物士女牛马近不及古山水林石花竹禽鱼古不及近何以明之且顾恺之陆探防张僧繇吴道及阎立徳立本皆纯重雅正性出天然吴生之作为万世法号曰画圣张萱周昉韩干戴嵩气韵骨法皆出意表后之学者终莫能到故曰近不及古如李成关仝范寛董源之迹徐熈黄筌居宷之踪前不籍师资后无复继踵者借使二李三王之辈复起边鸾陈庻之伦再生亦将何以措手于其间哉故曰古不及近邓椿着画继十卷自熈宁七年至孝宗乾道三年能画者一百一十九人其论逺曰画之为用大矣盈天地间者万物悉皆含豪运思曲尽其态而所以能曲尽者止一法耳一者何也曰传神而已矣世徒知人之有神而不知物之有神此若虚深鄙众工谓虽曰画而非画者盖止能传其形不能传其神也故画法以气韵生动为第一而若虚独归于轩冕岩穴有以哉又曰自昔鉴赏家分品有三曰神曰妙曰能独唐朱景真譔唐贤画録三品之外更増逸品其后王休复作益州名画记乃以逸为先而神妙能次之景真虽云逸格不拘常法用表贤愚然逸之高岂得附于三品之末未若休复首推之为当也又有画继遗一卷不知谁所譔则自乾道以后至理度间能画者八十余人尔后陈徳辉着续画记一卷再自高宗建炎初至幼主徳祐乙亥能画者一百五十一人然与画继补遗则相出入者耳二书仅可考阅姓名无足观也赵希鹄洞天清録集云古画多直幅至有画身长八尺者双幅亦然横披始于米氏父子非古制也河北绢经纬一等故无背面江南绢则经粗而纬细有背面唐人画或用捣熟绢为之然止是生捣令丝褊不碍笔非如今煑链如浆也古绢自然破者必有鲫鱼口与雪丝僞作者则否古画色墨或淡黑则积尘所成自有一种古香可爱若伪作者多作黄色而鲜明不尘暗此可辨也米芾画史云古画若得之不脱不湏背褾若不佳换褾一次背一次壊屡更矣深可惜盖人物精神髪采花之浓艶蜂蝶只在约畧浓淡之间一经背多或失之也古画至唐初皆生绢至吴生周昉韩干后来皆以熟汤汤半熟捶如银版故作人物精采入笔今人唐画必以绢辨见纹粗便云不是唐非也张僧繇阎令画皆生绢南唐画皆粗绢徐熈绢或如布绢素百破必好画裂文各有辨长幅横卷裂纹横横幅直卷裂纹直各随轴势裂也直防不当一缕歳乆卷自两头苏开防不相合不作毛搯亦苏不可僞作其僞者快刀直过当缕两头依旧生作毛起搯又坚纫也湿染者色栖缕间干熏者烟臭上深下浅古素有一般古香真绢色淡虽百破而色明白精神采色如新惟佛像多经香烟熏损本色染绢作温香色栖尘文间最易辨仍盖色上作一重古破不直裂湏连两三经不可僞作国朝东楚汤垕字君载号采真子着画鉴一卷论歴代名画悉有依据其杂论曰古人作画皆有深意运思落笔莫不各有所主况名下无虚士相传既乆必有过人处今人看画出自己见不经师授不阅记録但合其意者为佳不合其意者为不佳及问其如何是佳则茫然失对仆自十七八歳时便有迂濶之意见图画爱玩不去手见鉴赏之士便加礼问徧借记録彷佛成诵详味其言歴观名迹叅考古说始有少悟若不留心不过为听声随影终不精鉴也灯下不可看画醉余酒边不可看画俗客尤不可示之卷舒不得其法最为害物至于庸人孺子见画必看妄加雌黄品藻本不识物乱订真僞令人短气古人画藁谓之粉本前辈多寳畜之盖其草草不经意处有天然之妙宣和绍兴所藏粉本多有神妙古人作画有得意者多再作之如李成寒林范寛雪山王诜烟江叠嶂不可枚举看画如看美人其风神骨相有体肌之外者今人看古迹必先求形似次及傅染次及事实殊非赏鉴之法也元章谓好事家与赏鉴家自是两等家多资力贪好名胜遇物收置不过聴声此谓好事若鉴赏则天资高明多阅传録或自能画或深画意毎得一图终日寳玩如对古人不能夺也观六朝画先观绢素次观笔法次观气韵大槩十中可信者一二有御府题印者尤不可信古画东移西掇挦补成章此弊自高宗朝庄宗古始也余友人吴兴夏文彦字士良号兰渚生其家世藏名迹鲜有比者朝夕玩索心领神防加以游于画艺悟入厥趣是故鉴赏品藻万不失一因取各画记图画见闻志画继续画记为本叅以宣和画谱南渡七朝画史齐梁魏陈唐宋以来诸家画録及传记杂说百氏之书捜潜剔秘网罗无遗自轩辕时至宋幼主徳祐乙亥得能画者一千二百八十余人又女真三十人本朝自至元丙子至今九十余年间二百余人共一千五百余人其考覈诚至矣其用心良勤矣所论画之三品盖扩前人所未发论曰气韵生动出于天成人莫窥其巧者谓之神品笔墨超絶傅染得宜意趣有余者谓之妙品得其形似而不失防矩者谓之能品古人画墨色俱入绢缕精神逈出伪者虽极力彷佛而粉墨皆浮于缣素之上神气亦索然盖古人笔法圆熟用意精到初若率易愈玩愈佳今人虽极工致一览而意尽矣唐及五代绢素粗厚宋绢轻细望而可别也御题画真僞相杂徃徃有当时名笔临摹之作故秘府所藏临摹本皆题为真迹惟明昌所题最多具眼自能识也吁可谓真知画者哉
　　记宋宫殿
　　廉访使杨文宪公【焕】字焕然干州奉天人尝作汴故宫记云己亥春三月按部至于汴汴长史宴于废宫之长生殿惧后世无以考为纂其大槩云皇城南外门曰南薫南城之北新城门曰丰宜桥曰龙津桥北曰丹凤而其门三丹鳯北曰州桥桥少北曰文武楼遵御路而北横街也东曰太庙西曰郊社正北曰承天门而其门五双阙前引东曰登闻检院西曰登闻鼔院检院之东曰左掖门门之南曰待漏院鼓院之西曰右掖门门之南曰都堂承天之北曰大庆门而日精门左升平门居其东月华门右升平门居其西正殿曰大庆殿东庑曰嘉福楼西庑曰嘉瑞楼大庆之后曰徳仪殿徳仪之东曰左升龙门西曰右升龙门王门曰隆徳曰萧墙曰丹墀曰隆徳殿隆徳之左曰东上阁门右曰西上阁门皆南向东西二楼钟鼓之所在鼔在东钟在西隆徳之次曰仁安门仁安殿东则内侍局内侍之东曰近侍局近侍之东曰严祗门宫中则曰撤合门少南曰东楼即授除楼也西曰西楼仁安之次曰纯和殿正寝也纯和西曰雪香亭雪香之北后妃位也有楼楼西曰琼香亭亭西曰凉位有楼楼北少西曰玉清殿纯和之次曰宁福殿宁福之后曰苑门由苑门而北曰仁智殿有二大石左曰敷锡神运万歳峰右曰玉京独秀太平岩殿曰山庄庄之西南曰翠防阁苑门东曰仙韶院院北曰涌翠峰峰之洞曰大涤涌翠东连长生殿殿东曰涌金殿涌金之东曰蓬莱殿长生西浮玉殿浮玉之西曰瀛洲殿长生之南曰阅武殿阅武南曰内藏库由严祗门东曰尚食局尚食东曰宣徽院宣徽北曰御药院御药北曰右藏库右藏之东曰左藏宣徽东曰防检司防检北曰秘书监秘书北曰学士院学士之北曰谏院谏院之北曰武器署防检之南曰仪鸾局仪鸾之南曰尚辇局宣徽之南曰拱卫司拱卫之南曰尚衣局尚衣之南曰繁禧门繁禧南曰安泰门安泰西与左升龙门直东则夀圣宫两宫太后位本明俊殿试进士之所宫北曰徽音殿徽音之北曰燕夀殿燕寿殿垣后少西曰震肃卫司东曰中卫尉司仪鸾之东曰小东华门更漏在焉中卫尉司东曰祗肃门祗肃门东少南曰将军司徽音夀圣之东曰太后苑苑之殿曰庆春庆春与燕夀并小东华与正东华对东华门内正北尚廏局尚廏西北曰临武殿左掖门正北尚食局局南曰宫苑司宫苑司西北曰尚醖局汤药局侍仪司少西曰符寳局器物局西则撒合门嘉瑞楼西曰三庙正殿曰徳昌东曰文昭殿西曰光兴殿并南向徳昌之后宣宗庙也宫西门曰西华与东华直其北门曰安贞二大石外凡花石台榭池亭之细并不録观其制度简素比土阶茅茨则过矣视汉之所谓千门万户珠璧华丽之室则无有也然后之人因其制度而损益之以求其称斯可矣公又有録汴梁宫人语五言絶句一十九首虽一时之所寄兴亦不无有伤感之意今并附于此诗曰一入深宫里经今十五年长因批帖子呼到御床前【右一】岁歳逢元夜金蛾閙簇巾见人心自怯终是女儿身【右二】殿前轮直罢偷去赌金钗怕见黄昏月殷勤上玉阶【右三】翠翘珠掘背小殿夜藏钩蓦地羊车至低头笑不休【右四】内府颁金帛教酬贺节盘两宫新有防先与问孤寒【右五】人间多栗不到九重天长黄衫吏花摊月赐钱【右六】仁圣生辰节君王进玉巵夀棚兼夀表留待北还时【右七】边奏行台急东华夜啓封内人催歩辇不候景阳钟【右八】画烛双双引珠帘一一开辇前齐下拜欢饮辟寒杯【右九】圣躬香阁内只道下朝迟扶杖娇无力红绡贴玉肌【右十】今日天顔喜东朝内宴开外边农事动诏遣教坊回【右十一】驾前双白日日候朝回自送銮舆去经今更不来【右十二】陡觉文书静相将立夕阳伤心宁福位无复夜熏香【右十三】二后睢阳去潜身泣到明却回谁敢问校似有心情【右十四】为道围城乆妆奁鬭犒军入春浑防絶饥苦不堪闻【右十五】监国推梁邸初头静不知但疑墙外笑人有看宫时【右十六】别殿弓刀向仓皇接郑王尚愁宫正怒含泪强添妆【右十七】一向传宣唤谁知不复还来时旧鍼线记得在窓间【右十八】北去迁沙漠诚心畏从行不如当日死头白若为生【右十九】陈随应南度行宫记云杭州治旧钱王宫也绍兴因以为行宫皇城九里入和宁门左进奏院玉堂右中殿外库至北宫门循廊左序巨珰幕次列如鱼贯祥曦殿朶殿接修廊为后殿对以御酒库御药院慈元殿外库内侍省内东门司大内都廵检司御厨天章等阁廊回路转众班排列又转内藏库对军器库又转便门垂拱殿五间十二架修六丈广八丈四尺檐屋三间修广各丈五朶殿四两廊各二十间殿门三间内龙墀折槛殿后拥舍七间为延和殿右便门通后殿殿左一殿随时易名明堂郊祀曰端诚防士唱名曰集英宴对奉使曰崇徳武举及军班授官曰讲武东宫在丽正门内南宫门外本宫会议所之侧入门垂杨夹道间芙蓉环朱阑二里至外宫门节堂后为财帛生料二库环以官属直舎转外窑子入内宫门廊右为赞导春坊直舎左讲堂七楹扁新益外为讲官直舎正殿向明左圣堂右祠堂后凝华殿瞻箓堂环以竹左寝室右齐安位内人直舎百二十楹左彛斋太子赐号也接绣香堂便门通绎已堂重檐屋昔杨太后垂帘于此曰慈明殿前射圃竟百歩环修廊右愽雅楼十二间左转数十歩雕阑花甃万卉中出秋千对阳春亭清霁亭前芙蓉后木樨玉质亭梅绕之由绎已堂过锦胭廊百八十楹直通御前廊外即后苑梅花千曰梅岗亭曰氷花亭枕小西湖曰水月境界曰澄碧牡丹曰伊洛传芳芍药曰冠芳山茶曰丹桂曰天阙清香堂曰本支百世祐圣祠曰庆和泗洲曰慈济钟吕曰得真橘曰洞庭佳味茅亭曰昭俭木香曰架雪竹曰赏静松亭曰天陵偃盖以日本国松木为翠寒堂不施丹艧白如象齿环以古松碧琳堂近之一山崔嵬作观堂为上焚香祝天之所吴知古掌焚修每三茅观钟鸣观堂之钟应之则驾兴山背芙蓉阁风防沙鸟履舄下山下一溪萦带通小西湖亭曰清涟恠石夹列献瑰逞秀三山五湖洞穴深杳豁然平朗翚飞翼拱凌虚楼对瑞庆殿损斋缉熈崇正殿之东为钦先孝思复古紫宸等殿木围即福寜殿射殿曰选徳坤宁殿贵妃昭仪婕妤等位宫人直舎螘聚焉又东过阁子库睿思殿仪鸾修内八作翰林诸司是谓东华门右二记书法详赡宋之宫阙槩可见矣
　　廉察
　　徐文献公任西浙廉访使日遇有诉讼者必歴问其郡邑官吏臧否分为三等载诸集第一等纯臧者第二等臧否相半者第三等极否者又用覆察相同候分司按巡时遂以畀之曰第一等褒举之第二等勿问第三等惩戒之使改可也慎勿罢其职役分司遵奉一道肃清
　　宣髪
　　人之年壮而髪斑白者俗曰算髪以为心多思虑所致盖髪乃血之余心主血血为心役不能上廕乎发也然本草云芜菁子压油涂头能变蒜髪则亦可作蒜易说卦巽为寡髪陆徳明曰寡本作宣黑白杂为宣髪据此则当用宣字为是
　　檄书露布
　　檄书露布何所起乎汉陈琳草檄曹操见之顿愈头风遂谓檄起于琳説文檄二尺书徐锴通释曰檄徴兵之书也汉高祖以羽檄徴天下兵有急则挿以羽尔雅木无枝为檄注檄擢直上也文心雕龙有张仪檄楚书隗嚣檄亡新文文选有司马相如喻蜀檄文则檄非自琳始也明矣隋礼仪志后魏毎战尅书帛于漆竿上名露布世说桓宣武征鲜卑唤粲作露布倚马手不辍笔俄成七纸如隋志世说所云则露布起于后魏而晋因之然汉官仪凡制书皆弥封唯赦赎令司徒印露布州郡又汉书贾洪为马超作伐曹操露布则汉时已然及读初学记引春秋佐助期曰武露布文露沉宋均云甘露见其国布散者人上武文采者则甘露沉重岂露布之义当取于此与靸鞵
　　西浙之人以草为履而无跟名曰靸鞵妇女非纒足者通曵之炙毂子杂録引实録云靸鞵舄三代皆以皮为之朝祭之服也始皇二年遂以蒲为之名曰靸鞵二世加凤首仍用蒲晋永嘉元年用黄草宫内妃御皆着始有伏鸠头履子梁天监中武帝易以丝名解脱履至陈隋间吴越大行而模様差多唐大歴中进五朶草履子建中元年进百合草履子据此则靸鞵之制其来甚古然北梦琐言载雾是山巾子船为水靸鞵之句抑且咏诸诗矣靸悉合切在飒字韵下今俗呼与翣同音者误
  </div>
  <div class="pagination">
   <a href="辍耕录_page11.html">
    上一页
   </a>
   <span>
    ...
   </span>
   <a href="辍耕录_page7.html">
    7
   </a>
   <a href="辍耕录_page8.html">
    8
   </a>
   <a href="辍耕录_page9.html">
    9
   </a>
   <a href="辍耕录_page10.html">
    10
   </a>
   <a href="辍耕录_page11.html">
    11
   </a>
   <span class="current-page">
    12
   </span>
   <a href="辍耕录_page13.html">
    13
   </a>
   <a href="辍耕录_page14.html">
    14
   </a>
   <a href="辍耕录_page15.html">
    15
   </a>
   <a href="辍耕录_page16.html">
    16
   </a>
   <a href="辍耕录_page17.html">
    17
   </a>
   <span>
    ...
   </span>
   <a href="辍耕录_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
