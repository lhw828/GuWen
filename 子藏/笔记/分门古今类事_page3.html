<!DOCTYPE html>
<html>
<head>
    <meta charset="UTF-8">
    <title>分门古今类事 - 第 3 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>分门古今类事 - 第 3 页/共 54 页</h1>
    <div class="content">　　唐武三思已封王后欲立之晚歳获一妓曰绮娘有出世色三思宠以专房情意大惑欲诧于人乃置酒会公卿莫不毕至惟狄梁公托疾不往酒行命绮娘佐酒清歌艶舞妙絶一时魏元忠有诗曰倾国精神掌上身回风惊雪上香裀须臾舞彻霓裳曲騃却髙堂满座人拾遗苏琨和之曰紫府开罇召众宾更令妖艶舞红裀曲终独向筵前立满眼春光射主人三思大喜惟恨梁公不至谓其客曰何薄我哉吾欲致之死地易若反掌客乃告公曰公为社稷计何不外柔顺以接之而欲为凶小所图乎公然之异日三思复开宴众客未至公先往谢三思曰向以薄命恨不得见丽人今日先至愿一见之三思喜笑令人召绮娘小仆曰不见矣三命三返皆曰杳不可见三思色变自入求之至于小阁中闻有异香俯而听之乃绮娘其声细如婴儿而分明可辨三思大惊曰何至此也绮娘曰我非人也乃上天花月之妖帝遣我来奉笑言亦欲荡公之心尔天方眷李氏他姓不可当愿公无异志则终保富贵不然武氏无遗类狄公时之正人我不敢见安李氏者必狄也遂寂不闻耗三思出曰绮娘异疾不可见是日三思曲意迎接梁公会罢密以此事闻天后后知天命已定不可强求不久迎庐陵王回阙矣【甘泽謡】

　　睿宗金牛

　　唐睿宗在藩邸有蜗涎成天子字在寝室之壁心惧之以泥涂去数日复如旧如是者三及即位铸金银蜗牛数百枚于功徳前供养亦有琢玉为之者后人时有得之焉【酉阳杂爼】

　　宪宗龙木

　　元和时内给事张维则自新罗使回于海上洲岛间遇神仙遗一玉函中有金龟玉印龟五寸上负黄金玉印方一寸八分其篆文曰鳯芝龙木受命无疆维则具进是年寝殿前连理生灵芝二株宛如龙形上曰鳯芝龙木岂无验乎【酉阳杂爼】

　　得寳改元

　　开元末弘农古函谷闗得寳符白石赤文成桒字识者解之云桑者四十八所以示明皇御厯之数及帝幸蜀之歳果四十八得宝之年改元天宝初帝幸东都因秋霁与一行师共登天宫寺阁临眺久之遐顾凄然叹谓一行曰吾甲子得终无患乎一行曰陛下幸万里圣祚无疆及西狩至成都前望大桥上举鞭问左右是桥何名节度使崔圆进曰万里桥上叹曰一行之言今果符吾无忧矣【松窓録及开元传信记】

　　叱像占年

　　唐初有神像用金制传云周隋间术士镕范成之天后命置宫中扄其殿宇甚严玄宗启而观焉时肃宗在东宫代宗尚稚俱侍上上问力士此像有何异力士曰前代所制可以占在位之年其法当厉而叱之傥年永则其像揺震不然一撼而止上即严呵之其像若甚惧揺震移时仆于地上喜笑言诚如说我为天子几何时力士拜贺上命太子叱之其像微震命皇孙叱焉亦动揺久之其后明皇在位四十八载肃宗在位六年代宗在位十九年尽契其占天命素定惟神得而知之虽郏鄏之卜不是过也【宣室志】

　　岧郎似我

　　徳宗降诞三日玄宗观之肃代二宗以次侍保母襁褓徳宗来呈色不白晳龙体不舒肃代不悦以手自下递传呈上明皇一顾曰真我儿也谓肃宗曰汝不及他又谓代宗曰汝亦不及他髣髴似我后在位二十七年肃代真不及也明皇幸蜀至中路曰岧郎亦一度到此来及后德宗幸梁乃应其验岂非天命前定不可力改故明皇先知之审而终不得免耶【注阙】

　　一行当归

　　一行师欲归寂留物一封令弟子进帝发而视之乃蜀当归也初不喻其旨及幸蜀回乃知微意深叹异之其事与罗公逺无异以此知行止自有前定岂人力哉【开元记】

　　佐卿留箭

　　明皇天寳十三载重阳猎于沙苑见云间孤鹤上御弧矢一发而中鹤带箭西南而逝益州去城十五里有明月观观东第一院最为幽絶每有青城道士徐佐卿一歳三四至甚为道流倾仰一日忽自外来曰吾行山中为流矢所中此箭非人间所有留之壁上后年箭主到此当付之仍记云留箭之时则十三载九月九日后明皇幸蜀偶至斯观见所挂箭取而翫之葢御箭也究其题乃沙苑飜飞当日集此上大竒之因叹其幸蜀之兆已定于此其事与一行当归及万里之谶相符合焉【薛用弱集异记】

　　审音知变

　　明皇一日闻奏霓裳曲不乐取笔记之于前殿之楹髙力士乗间请之帝曰朕所记殿柱半月后当有叛者朕听乐知之夫五音克谐无相夺伦早来之音宫声弛而商声重角声散征声废羽声漓宫弛者君弱也商重者臣强也角为民而散则流征为事而废则乱羽为物而漓则浮又商音焦焦者灰之象其应主兵吾忧边臣将叛天下将乱主弱而臣强也帝又取蓍布卦得离曰重离二明相继上离白虎下离青龙白虎道路神皆西方之物吾将西游矣后一日帝幸虢国夫人第贵妃曰妾昨梦与帝游骊山方食火发驿旁大木千株皆焚帝遂跨一白龙去如飞妾跨一黑龙甚缓叱之见一物青面鞭龙数下龙触一峰而堕妾亦沈一小室青面曰某此峰神也妃子合居此俄一骑曰帝命妃子受益州牧蚕元后仍赐丝百镒遂觉不知是何祥也后渔阳叛书至帝果西幸至马嵬六军不进以诛杨国忠为名合门少长皆为兵所杀军尚未进曰祸胎尚在遂赐贵妃死于古佛庙以帛缢之陈尸寺门既解帛而气复来遂再缢之乃絶前次安平驿帝曰乐音与妃子之梦皆应矣骊与离同音驿与易同音易旁木杨字也俱焚乃灭族之象也吾跨白龙乃西游耳彼跨黑龙阴暗之象龙堕沈于一室乃古寺之应峰神乃山鬼一骑为马马嵬是矣益州牧蚕蚕必有丝丝而加益缢字也仍赐百镒再缢而后絶也略无差误信梦之前定如此后肃宗即位灵武非重离之应乎帝曰重明乃一家事吾家失之吾家得之又何憾然则帝王兴衰岂偶然哉【成都广记】

　　遇神为备

　　天宝末崔圆在益州暮春上已与宾客将校数十百人具舟檝游于江都人纵观如堵是日风色恬和波流静谧初宴作乐宾从肃然忽闻下流数十里丝竹竞奏笑语喧然风水传送如咫尺须臾渐近楼船百艘塞江而上皆以锦绣为帆金玉饰舟旄纛葢伞旌旗戈戟缤纷照耀中有朱紫十数人绮罗妓女凡百许饮酒奏乐献酬他舟则列从官武士五六千人持兵戒严泝沿中流良乆而退圆即令访问随行数里近舟舟中方言曰天子将幸巴劔蜀中诸望神祗迁移避驾幸无深怪圆骇愕罢会时朝廷无事自此前为其备明年西狩圆应猝无阙矣【成都广记】

　　武宗改名

　　唐会昌末年武宗忽改御名为火下火及宣宗乃以光王龙飞古文光字实从火焉噫先兆之明若是岂偶然哉【贞陵十七事】

　　宣宗符梦

　　太子宾客卢真有犹子为桑门会昌中沙汰归俗以荫补光王府叅军一日梦前师至其家卢告以官卑屑屑常思再披缁褐师曰像教兴复非晩矣语未竟俄见日月旌旗千乗万骑言迎光王即皇帝位未几武宗崩帝果即位竟符其梦【宣室志】

　　普王履位

　　唐李蔚知广陵日时咸通十二年也有女僧二人至普光寺忽如风狂云后二年国有更变此寺大圣和尚当履宝位循廊喧叫齐上峻塔投身而下遂不救至十四年八月乃僖宗即位葢普王也【唐阙史】

　　潞王当帝

　　清泰初在岐阳有判官姓何者忽暴卒云使者抅入冥间阴君曰汝无他过今放还与吾言于潞王来年三月当帝天下言讫引出乃苏欲白其事左右以为妖月余又暴卒阴君责之何故不达吾教徐曰放去可速导吾言仍请画吾形及地藏菩萨像何退见簿书杂乱问之使者曰此是朝代将变升降去留将来之官爵耳及再活托以词讼见王宻白之王黙遣去来春果下诏攻岐阳何知其必验至三月而何之言毫发不差清泰即位擢何天兴令固知冥数前定人力岂得而遏之也哉【王氏见闻】

　　周宗遇僧

　　世宗南征得六合僧善知人言世宗数事若合符契又曰陛下得三十年帝大悦赐紫袍师号又赐皇建院居之即太祖龙潜之旧宅也及世宗即世人咸以为谬后幼主逊位方验三十年者乃三主十年也帝王世数非前定乎【纪异録】

　　石晋坠石

　　长兴中云州雷震一物坠地视之有一石如拳自契丹界走至太原冯延赟得之觉其中有物遂椎破之复有一石莫之测也后晋祖镇并门不受清泰命潜引契丹为援清泰命张生铁讨之时人謡云生铁打石头直待圆即休未几契丹破生铁兵耶律徳光乃曰我闻中国有推背图欲一见之及视之至一挺墨处曰此碑也碑非石不立乃立晋祖以兵送入洛阳及帝东迁汴州乃改为东京一依梁朝故事洎少帝而晋氏灭即石中有石两朝之应也其石后在太原维摩院功徳堂【纪异録】

　　梁祖嗜鸡

　　天福元年秋汴州衙前冯章请假往宋州省亲十日既满过八日方叅朱全忠遣王镒责之章曰某八日前忽暴死再活初到冥司见判官叱云冯章未合死有十五年禄命可急放还乃令紫衣吏一人引入别城城中有五大殿第一题额曰河东李克用某窻间窥之见黑龙一目第二曰蜀城皇帝王氏窥见一白兔坐金床女监十人立于右第三曰岐阳节度李茂贞窥见短小一紫衣人凭小玉几而坐第四曰梁王朱氏窥见一小青窠虎鐡绳缚住中前有鸡肉一盘吏指曰此朱温也又曰五殿英豪勇猛惟朱温不得善死第五小殿曰楚王杨氏吏曰河东大王是独眼龙好富贵子孙三世承之歳在丁夘必死蜀王但自守一隅又奉三教八年当即帝位岐阳极有福寿而无后楚王江湖得志梁王灭于申酉汝慎勿泄只与王镒言之某乃出寤其后一一如章言梁祖平生嗜鸡日凡再食前有鸡肉之应也由是知人之嗜好饮食皆有前定况运兆兴衰乎【洞微志】

　　太元遇仙

　　天复中有李太元者蜀人也慕道游灵山至一处田种紫芝遂摘饵之行至一门有青童出曰彼何人而至此丈人洞府乃入报引至阶前礼丈人遂令坐之阶下饮以玉杯俄有道士至其状类王先主丈人与执手上堂坐定道士泣曰余之子孙不久受祸后唐将覇昨告上帝帝云已定不可免矣又有大将军十余人引一少年衣黄衣太元视之乃后主也又一女子年五十许拜讫道士诃责令送天狱丈人曰算犹未尽乃止既去命玉女送太元泛舟去太元拜辞问玉女前老道士与后主何事玉女曰道士为蜀先主今见子孙不乆国破顿追魂爽归洞子到世间当自细知后一年乃咸康乙酉兴圣太子入蜀后主遂降唐乃知国主非凡人所为国祚兴亡必由天数王命论谓神器有命不可以智力求其斯之谓欤【宾仙传】

　　杨勋吟诗

　　杨勋者前蜀后主干徳中世号杨仆射不知何处人变化无常为后主召羣仙于熏风殿刑部侍郎潘娇奏其妖怪帝命武士于西市戮之随刃化为草人未至行法处仆射吟诗曰圣主何曽识仲都可怜社稷在须臾市西便是神仙窟何必乗楂泛五湖其年冬后主失国果如其言此亦可以知兴废之有前定也【宾仙传】

　　圣宗征刘

　　陈抟字图南太宗召至京师见于延英殿时太平兴国初上欲亲征河东先生諌止之约更四年方可取会军已兴上不以其言为然命寝于御园兵果不利而还后王师再举果执刘继先平并州信乎兴衰前定神仙得而知之也【陈抟传】

　　谯开遇仙

　　谯开于丙午年三月二日夜其家人觉外门扇若有物触动者烛而辟之则一老叟布裘赭色方醉熟睡因呼使起曰恐警夜者误以汝为盗可速去叟起去独言曰明年正月圣人出开以为醉言耳女仆曰地上有一烧饼一帖药急令逐而归之已无见又亲逐而索之亦不获明日以问诸人则皆曰无是叟也文与可学士闻之取其饼药明年神宗即位噫圣人之出固神仙所前知乎开性简静读书治气屡逢异人多闲游大慈寺文与可呼为大慈仙【渑水燕谈】

　　陈抟睨赵

　　祖宗潜耀日与赵韩王普游长安市时陈抟乗一卫遇之下驴大笑巾簮几坠左手握圣祖右手挽圣宗曰可相从市饮乎祖宗曰与赵学究三人并游可当同之陈睥睨韩王甚久徐曰也得也得非渠不可预此席既入酒舍韩王足疲偶坐席左陈怒曰紫微帝垣一小星輙据上次可乎叱之使居席右后祖宗龙飞韩王乃为佐命李萧逺曰运之将隆必生圣明之君必有忠贤之臣其相遇也不求而自合又曰授之者天也告之者神也成之者运也其斯之谓欤【朝野杂録】

　　仲明天数

　　周仲明伪蜀时人赵季良常宻问孟先主寿仲明曰上合为真主食蜀中二十年禄既登九五于寿无益季良曰可为金縢乎曰天数也非人力可为季良又问子孙运数如何曰二纪外有真人出天下一统矣季良黙然后二十六日先主薨初有丐者自号醋头手携一灯檠无足所至处呼曰不得登登便倒至是人始知其应【成都广记】

　　王白术数

　　太祖收晋水浸河东之年晋危甚使伪命殿直程再荣求救于契丹至西楼而遇契丹宣徽使王白白深于术数谓再荣曰晋必无患南兵五月十七日当回晋次日必大济后十年晋乃破破即扫地矣非惟晋破而契丹亦衰仍扶困却犯中原饮马黄河而返又曰晋破二十年后契丹微弱几无遗种子但记之是年王师果不克晋后十年正当太平兴国四年乃平晋垒太宗征渔阳旋丙戌岁命曹彬伐燕不利冬辽乗胜抵黄河而退王白扶困之言验于此矣兴废之数固有前定何王白之术其妙如此耶【朝野杂録】

　　一殿三天子

　　肃宗在东宫为李林甫所谗髪皆斑白常早朝上见之愀然遂幸太子宫庭宇不扫乐器生尘上为之动色命髙力士选掖庭宫女以赐太子吴皇后在选一日侍寝魇而不寤秉烛视之良久方省肃宗问之后手掩左胁曰梦一神人言帝命吾与汝为子自左胁剑决而入痛不可忍捡之胁下有綖而赤者遽以闻代宗之生三日上幸东宫赐之金盆以浴皇后年幼皇孙龙体未舒负妪取诸王子同日诞而体丰者以进上视之不乐曰此非吾儿负妪叩头具服上曰取吾儿来于是以太子进上向日视之笑曰此儿福禄逺过其父因谓髙力士曰此一殿有三天子乐哉【栁氏史】

　　城下三天子

</div>
    <div class="pagination">
<a href="分门古今类事_page2.html">上一页</a><a href="分门古今类事.html">1</a><a href="分门古今类事_page2.html">2</a><span class="current-page">3</span><a href="分门古今类事_page4.html">4</a><a href="分门古今类事_page5.html">5</a><a href="分门古今类事_page6.html">6</a><a href="分门古今类事_page7.html">7</a><a href="分门古今类事_page8.html">8</a><span>...</span><a href="分门古今类事_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
