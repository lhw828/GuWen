<!DOCTYPE html>
<html>
<head>
    <meta charset="UTF-8">
    <title>日涉编 - 第 12 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日涉编 - 第 12 页/共 115 页</h1>
    <div class="content">唐睿宗十五至是日两夜长安福门外灯高二十丈衣以锦绮饰以金银燃五万盏灯竖之如花树宫女千数衣罗绮曳锦绣长安年少女妇千余人亦于灯轮下踏歌欢乐之极未始有之 【玉海】 
文宗力疾御紫宸见百寮宰臣问安否上叹无名医 【太和八年先七年文宗暴风恙不能言者月余旧唐书】 
御座临轩宣万姓先到者得瞻见天表 【梦华录】 
王世充与李密战于石窟寺夜疾风寒雨军士涉水沾湿道路冻死者以万数充脱身宵遁直向河阳 【唐高祖武德元年河洛记】 
韩康公子华私第会从官九人皆门生故吏一时名德如传钦之胡宽夫钱穆父东坡刘贡父顾子敦皆在坐钱穆父至晚子华不悦东坡云今日为本殿烧香多留住九子母丈夫也 【钱形有类故云】 坐客大笑方坐出家妓十余人燕后新宠鲁生舞罢为游蜂所螫子华意不甚悦久之呼出以白团扇从东坡乞诗诗曰窗摇细浪鱼吹日舞罢花枝蜂绕衣不觉南风吹酒醒空教明月伴人归上句记姓下句记事康公大喜 【事文类聚】 
宋赵师旦葬 【师旦字潜叔以嘉佑五年正月十六日葬君山阳上卿仁和之原王安石作墓铭铭曰可以无祸有功于时玩君安荣相顾莫为谁其视死高蹈不疑呜呼康州名以昭之出文鉴】 
谓之耗磨日必饮酒官司不令开库 【野记】 
妇女相率宵行以消疾厄谓之走百病 【楚志】 
士女是夜倾城交错往来如蚁谓之过桥达旦不休 【宣府镇志】 
金与元俗是日严备放偷至则笑而遣之虽妻女车马宝货为人所窃皆不加罪 【七修类稿】 
　　　诗
耗磨传兹日纵横道未宜俾令不忌醉翻是乐无为
上月今朝减流传耗磨辰但令不事事同醉俗中人 【以上张说诗出丹铅摘录】 
春来半月度俗忌一朝闲不酌他乡酒无堪对楚山 【赵冬曦】 
　　十七日
郎顗诣阙曰今正月十七日丑寅申皆征也必当为旱 【郎顗字雅光学京氏易善风角星筭阳嘉二年正月公交车征顗诣阙曰臣闻天垂妖象地见灾符今正月十七日戊午征日也日加申日在申时也风从寅来丑时而止丑寅申皆征也不有火灾必当为旱愿陛下责躬修德庶景云降眚沴息矣顺帝后汉书】 
宋太祖诏曰朝廷无事年谷屡豋宜士民纵乐上元可增十七十八两夜 【干德五年翰墨大全】 
宋太宗藉田改元端拱 【雍熙五年正月十七日藉田改元出宋史】 
元佑间蔡太师以待制守永兴上元连日阴雨是日雨止太师出游欲再张灯 【太师是夜欲张灯吏谓长安大府常岁张灯所用膏油至多皆预为备今巳尽临时营之决不能办出却归编】 
后周太祖崩 【葬嵩陵在郑州新郑县通考】 
海临生宴宗室百官武德殿母大氏欢饮尽醉海临奏曰太后春秋高常日饮酒不过数杯今饮酒沈醉儿为天子固可乐若圣体不和则子心不安至乐在心不在酒 【金史】 
金主熙宗本七月七日生以同皇考忌日改用正月十七日 【金史】 
　　十八日
宋顺帝是日辰星孟效西方占曰天下更王 【升　二年南齐书天文志】 
玄宗诏开重门以达阳气 【天宝六载翰墨大全】 
徽宗宴辅臣观灯 【宣和七年宋史礼志】 
文天祥午时拜相 【字宋瑞号文山丙子年正月十八日拜相出七修类稿】 
是夜烧灯以草为舡实以纸马送至江浒焚之谓之禳灾 【楚通志】 
　　　诗
新春三六庆生申曾立螭头作近臣 【事文类聚】 
兰菊有生意微阳回寸根方忧集暮雪复喜迎朝暾忆我故居室浮光动南轩松竹半倾泻未数葵与萱三径瑶草合一缾井花温至今行吟处尚余履舄痕一朝出从仕永愧李仲元晚岁益可羞犯雪方南奔山城买废圃槁叶手自掀长使齐安人指说故侯园
鈆膏染髭须旋露霜雪根不如闭目坐丹府夜自暾 【丹府即道家所谓丹田也】 谁知忧患中方寸寓羲轩大雪从压屋我非儿女萱平生学踵息坐觉两镫温下马作雪诗满地鞭棰痕伫立望原野悲歌为黎元道逢射猎子遥指狐兔奔踪迹尚可寻窟穴何足掀寄谢李丞相吾将反丘园 【东坡是日蔡州道上遇雪庄子真人之息以踵】 
　　十九日
唐顺宗崩于兴庆宫 【年六十四出通考】 
丘处机生 【处机生于金熙宗皇统八年正月十九日字通密号长春子登州栖霞人师重阳祖师重阳以诗赠之云细密金鳞戏碧流能寻香饵会吞钩被予缓缓收纶线拽入蓬莱永自由其器重可见后处机居磻溪得道升化史纂左编】 
北阴圣母降威济公生 【以上翰墨大全】 
　　二十日
唐顺宗生号圣寿节 【齐杭寺碑】 
禄山生 【贵妃以锦绣縳禄山令内人以彩舆舁之宫中欢呼动地玄宗使人问之报云贵妃与禄儿作三日洗儿玄宗就观之大悦因赐贵妃洗儿钱自是宫中呼禄山为禄儿不禁出入考异】 文与可卒 【元丰二年卒于陈州与可与东坡相善闻之哭失声宋文鉴】 
婆斯国各祭其先死者 【出北史据魏书洛那国正月二十日各祭先死洛那国故大宛国也】 
江东俗是日为天穿以红缕系煎饼置屋上谓之补天穿 【拾遗记】 
南斗星降 【道经】 
　　　诗
鳌岛烧灯后五叶舞阶蓂东郊和气洽南极寿星明 【事文类聚】 
娲皇没后几多年夏伏冬愆任自然只有人间闲妇女一枚煎饼补天穿 【李觏字泰伯是日作】 
客睡何辗转青灯暗又明春云藏泽国夜雨啸山城许国有寸铁耕田无一成朦胧五更梦俄顷踏如京 【张宛丘是日梦在京师】 
东风未肯入东门走马还寻去岁村人似秋鸿来有信事如春梦了无痕江城白酒三杯酽野老苍颜一笑温巳约年年为此会故人不用赋招魂 【东坡是日与潘郭二生出郊寻春忽记去年是日同至女王城作诗乃和前韵】 
十日春寒不出门不知江柳已摇村稍闻决决流冰谷尽放青青没烧痕数亩荒园留我住半瓶浊酒待君温去年今日关山路细雨梅花正断魂 【东坡元丰二年是日往岐亭郡人潘古郭送于女王城东禅院】 
乱山环合水侵门身在淮南尽处村五亩渐成终老计九重新扫旧巢痕岂惟见惯沙鸥熟巳觉来多钓石温长与东风约今日暗香先返玉梅魂 【东坡元丰六年是日复出东门仍用前韵】 
　　二十一日
唐太宗亲祭先农藉于千亩之甸秘书郎岑文本献藉田颂以美之颂曰回舆南亩驻跸东廛 【此礼自晋南迁久废太宗贞观三年正月二十一日始行之观者骇然玉海】 
天宝二载取士六人玄宗御花萼楼覆试 【通典据会要勤政楼覆试】 
武则天御洛城南楼赐宴太常奏六合还淳之舞 【调露二年音乐志】 
宋真宗祥符六年帝服通天冠绛纱袍奉上太上老君混元上德皇帝加号册宝夜漏上五刻侍使奉天书赴太清宫二鼓帝乘玉辂驻大次三鼓奉天书升殿改服衮冕行朝谒之礼相王元偓为亚献荣王元俨为终献礼毕奉册宝于玉匮缠以金绳封以金泥 【宋史礼志】 
唐僖宗除高骈剑南西川节度副大使是日骈到剑州 【骈先遣使走马开成都门令放出百姓或曰蛮寇逼近成都相公尚远万一豨突柰何相公骈曰吾在交趾破蛮三十万众蛮闻我来逃窜不暇何敢辄犯成都使者至成都开城纵民出乘城者皆下城解甲民大悦蛮方攻雅州闻之引兵去锦里耆旧传】 
　　　诗
自蒙蜀州人日作不意清诗久零落今晨散帙眼忽开迸泪幽吟事如昨呜呼壮士多慷慨合沓高名动寥廓叹我凄凄求友篇感时郁郁匡君略锦里春光空烂熳瑶墀侍臣巳冥寞潇湘水国旁鼋鼍鄠杜秋天失鵰鹗东西南北更堪论白首扁舟病独存遥拱北辰缠寇盗欲倾东海洗乾坤边塞西蕃最充斥衣冠南渡多崩奔鼓瑟至今悲帝子曳裾何处觅王门文章曹植波澜阔服食刘安德业尊长笛谁能乱愁思昭州词翰与招魂 【杜工部开文书帙中因得故高剌史人日相忆见寄诗大历五年正月二十一日追酬高公因寄汉中王瑀及昭州敬使君】 
　　二十二日
唐穆宗疾是日命太子监国宦官欲请郭太后临朝称制太后曰昔武后称制几危社稷我家世守忠义非武后比太子虽少但得贤宰相辅之何患国家不安自古岂有女子为天下主而能唐虞之理乎是夕上崩 【长庆四年玉海】 
宋高宗修太后殿 【绍兴九年正月二十二日修十一月亲书慈宁之殿颂曰东朝置卫远存长乐之鸿名中禁承颜近着宝慈之茂实出会要】 
东坡将往岐亭宿于团风梦一僧破面流血若有所诉是日至岐亭过一庙中有阿罗汉像左龙右虎仪制甚古而面为人所坏顾之惘然宛如梦中所见遂载以归完新而龛之设于安国寺 【元丰四年楚通志】 
　　　诗
过了元宵七日间琴堂歌舞献慈颜 【翰墨大全】 
　　二十三日
玄宗封东镇沂山为东安公南镇会稽山为永兴公西镇吴山为成德公中镇霍山为应圣公北镇医巫闾山为广宁公封东海为广德公南海广利公西海广润公北海广泽公 【天宝十载唐会要亦出事物纪原】 
唐德宗崩于会宁殿 【贞元二十一年崩年六十四先德宗会群臣于宣政殿宣遗诏皇太子即位太子即顺宗通考】 
后唐潞王小字二十三盖正月二十三日生也人臣奏对但云两旬三日或数物则云二十二更过二十四不敢斥尊也清泰元年宰臣李愚等表曰以献岁元正之月是猗兰降圣之辰梅花映雪于上林椒酒迎春于秘殿谓于是月特举嘉名请以降诞日为千春节从之 【天中记】 
范传正以李太白迁葬于谢家青山 【李公名白字太白其先陇西成纪人天宝初玄宗召见于金銮殿降辇步迎赐食御手调羹其恩遇前无比俦遂直翰林专掌密命公每见长江远山一泉一石无不自得晚岁渡牛渚矶至姑熟悦谢家青山有终焉之志盘桓利居竟卒于此公孙女二人一为陈云之室一为刘劝之室皆编户甿也唐范传正召至郡庭相见问其父则曰父伯禽以贞元八年不禄而卒有兄一人出游不知所在吾二人俪于农夫救死而巳久不闻于县官恐辱祖考言讫泪下传正亦泫然又言先祖志在青山遗言宅兆顷属多故殡于龙山传正于是卜新宅青山之阳以元和十二年正月二十三日迁葬遂公之志西去旧坟六里北倚谢公山即青山也传正告二女改适于士族皆曰夫妻之道命也在孤穷既失身于下俚仗威德乃求援于他门生纵偷安死何见大父于地下传正深嘉之李太白墓碑亦载蜀志】 
张衡与妻卢氏飞升阳平山 【衡有女名玉兰十七岁感梦赤光自天而下光中金字篆文遂有孕人疑之玉兰谓侍婢曰吾死当割腹以明其心中有一物如莲花开中有金书玉简死旬日有异香后数日大风雷雨棺自开飞在巨木之上空棺而已今墓在温江县张衡字平子于汉灵帝光和二年正月二十三日飞升出集仙录】 
　　二十四日
唐中宗即位于通天宫端扆殿 【嗣圣元年】 
土蕃是日请五经玄宗赐以毛诗礼记左传文选于休烈上疏曰不可裴光庭曰西戎请诗书庶使潜陶声教上曰善乃与之 【开元十九年以上玉海】 
唐高祖诏曰自今以后每年正月五月九月及每月十斋日并断屠 【武德二年断屠之制始于高祖出会要亦出事物纪原】 
王仲宣卒 【建安二十二年卒曹子建为之谏曰魏故侍中关内侯主君文若春华思若涌泉发言可咏下笔成篇云云出文选】 
安定嵩真晡时死 【嵩真明筭术汉成帝时人自筭其年寿七十三绥和元年正月二十五日晡时死书于壁以记之至二十四日晡时死其妻曰见筭时多下一筭今果差一日西京杂记】 
　　二十五日
宪宗元和十六年夜星尽见而雨 【考异】 
司马乂武帝第八子以是日废 【又封长沙王身长七尺五寸开朗果断才力绝人虚心下士甚有名誉张方遣部将郅辅就金墉收乂至营炙而杀之三军垂涕将殡城东官属莫敢往故掾刘佑独送之步持丧车悲号初乂执权之始洛下谣曰草木萌芽杀长沙人以正月二十五日废后二日死于谣言史纂左编】 
唐张允伸以风恙卒 【允伸字逢昌咸通九年加光禄大夫检校司徒兼太傅同中书门下平章事十二年以风恙请就医药诏许之正月二十五日卒年八十八赠太尉谥忠烈允伸领镇二十三年克勤克俭边鄙无虞谈者美之旧唐书】 
北斗出游 【道经】 
　　二十六日
德宗贞元四年陈留雨木如大指长寸余有孔通中下而植于地凡十里许 【唐五行志】 
唐敬宗即位 【长庆四年是时年十六出玉海】 
东坡偶与数客过僧舍东南野人家杂花盛开扣门求观主人林氏媪出应白发青裙少寡独居三十年坡感叹之作诗以记 【长公外纪】 
　　　诗
拜表归来抵寺居解鞍纵马罢传呼紫花金带尽脱去便是林间一野夫
草软波晴沙路微手携笻竹着深衣白鸥不信忘机久见我犹穿岸柳飞 【伊川正月二十六日独步至洛滨偶成二诗呈尧夫先生出击壤集】 
四叶蓂留孟月春东君来现宰官身高年自许同龟鹤瑞世谁知有凤麟 【寿老人事文类聚】 
缥带缃枝出绛房绿阴青子送春忙涓涓泣露紫含笑焰焰烧空红佛桑落日孤烟知客恨短篱破屋为谁香主人白发青裙袂子美诗中黄四娘 【东坡见林氏媪作含笑佛桑皆花名】 
　　二十七日
是日旦两月并见 【炀帝大业九年隋书】 
后汉高祖崩 【葬睿陵在洛京都城县通考】 
神宗即位 【英宗是月崩宋史礼志】 
程正叔进讲 【元佑二年正月二十七日进讲资善吏报冯宗道云上前日微伤食物恐未能久坐令讲读少进说出明道集】 
宋商瑶卒 【商瑶登宋仁宗景佑元年进士第为莱芜单父县尉临沂县令后以尚书屯田员外郎卒于至和二年正月二十七日张耒作志铭铭曰天下平治士无功名才否一区之死无声或宏其声而中乃枵窾实靡订孰昧孰昭有淄商侯甚蓄不施时叶其直则已光辉彼下人逢位下固宜啬不使年造物则奚出宋文鉴】 
叶法善有云鹤翔集五色云覆其居 【吐蕃以宝函进唐玄宗曰请陛下自开勿令他人知此机密上问叶法善宝函可开否法善以为凶计请上勿开令蕃使自开上从之蕃使果中函弩而死因授法善银青光禄大夫法善请松阳宅为观赐号淳和御制碑额以荣乡里正月二十七日有云鹤数百行翔集瑞云五色覆其居仙传拾遗】 
释道安见有异僧从窗出入 【安姓魏氏常山人形甚陋早失覆荫外兄孔氏抚之七岁读书再览能诵十二出家启师所求经典旦诵暮还一一尽识一字不差寓襄阳宣法寺注经乃誓曰若所注不甚远理愿见瑞相是夕梦一道人头白眉长语安曰君所注经殊合理道人宾头卢也后至秦建元二十一年正月二十七日有异僧形亦陋甚来寺寄宿讲堂直殿者夜见异僧从窗而出入安起礼之安云自惟罪深可度脱否异僧云可度至某月某日方可度耳至期安无疾而卒如其言高僧传】 
北斗下降 【道经】 
　　二十八日
惟戊午王次于河朔群后以师毕会王乃徇师而誓 【以武城考之戊午一月二十八日也书】 
</div>
    <div class="pagination">
<a href="日涉编_page11.html">上一页</a><span>...</span><a href="日涉编_page7.html">7</a><a href="日涉编_page8.html">8</a><a href="日涉编_page9.html">9</a><a href="日涉编_page10.html">10</a><a href="日涉编_page11.html">11</a><span class="current-page">12</span><a href="日涉编_page13.html">13</a><a href="日涉编_page14.html">14</a><a href="日涉编_page15.html">15</a><a href="日涉编_page16.html">16</a><a href="日涉编_page17.html">17</a><span>...</span><a href="日涉编_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
