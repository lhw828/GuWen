<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 216 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 216 页/共 368 页</h1>
    <div class="content">不敏，虽不能尽窥西儒之奥乎，敢不罄竭愚衷，唯明问之是听。”
附：畏天爱人极论记言
一、畏天爱人合乎天理良心
《畏天爱人极论》者，所以论天之不可不畏，人之不可不爱。而凡学圣贤者，畏天爱人之功必不可少也。然论焉足矣，而必曰极者何？盖畏天爱人，本人人原具之良心，亦愚夫愚妇所可与知、与能之平常事。而实千古希贤、希圣、希天者之真功用，祗在吾人一提醒转念间耳。
二、信邪说而不认真父母
奈之何邪说充塞已甚，真心沉埋已深，错认他人为本生父母者已久，反遇本生父母而不认也。
三、极论畏天爱人以引人认主
间有畏天命悲人穷者，非不时为提醒，其如习念之猝不可转。何征不自揣思，欲解人之嘲，辄因毕己之愚。爰为之反覆极论，以破其积习，以开其暗惑，以拨动其夙具之真心，而指之还家之路。故理所创闻，虽为举世所震骇，而实为天地间之必不可无者，则不得不极论其是。理所伪诞，虽为举世所惶惑信向，而实为天地间之必不可有者，则不得不极论其非是。总之，欲吾四海兄弟，人人认得元初真父母，共尽昭事之道，以期偕归本乡云耳，无他肠也。
四、作者极尽畏天爱人之心
纵高明君子诮其狂，诮其迂腐，诮其蔓延僻俚而无当乎，吾惟尽吾畏天爱人一点不容已之心焉耳矣。知我、罪我，夫奚恤。

时崇祯元年孟秋，十有五日
书于景教堂

辨教论
古绛韩霖、段衮述

辨教论题解
《辨教论》的作者是韩霖和段衮二人。韩霖，字雨公，号寓庵，山西绛州人，年中举，善诗文，工书法，曾著有《铎书》。段衮，字九章，圣名斯德望，或伯多禄，弟叫段袭、段扆。本书的成书年代不可考。今底本，藏于法国国家图书馆(Bibliothèque Nationale de France)藏有五部，古郎(Maurice Courant)编目为号，也藏在梵蒂冈教廷图书馆（Biblioteca Apostolica Vaticana），文献编码为Borg.cine.号。
《辨教论》所要辨明的是有关宗教的真伪邪正的问题。文章认为，唯有天主能设教，唯有天教能明性、正性，天主全善全福，造人造物，且救赎人类，正人之性，赐人知识，助人进善，是天下万世的准则。
 
辨教论目录
辨教论题解	
辨教论目录	
一、教之正邪有真伪难辨	
二、正性之教正且真	
三、惟造性之主能设教	
四、惟天教能明性	
五、天主之性	
六、天主的内传与外传	
七、神分九品	
八、人的犯罪与悔改	
九、天主三教	
十、天教正真之验	
十一、天教为万世准的	
 
一、教之正邪有真伪难辨
从来言教者果多矣。未有尽然归一，为天下万世准的者也。正教指邪教曰邪，邪教指正教亦曰邪。真教指伪教曰伪，伪教指真教亦曰伪。夫正真惟一，邪伪千百端，不能悉逞。臆！拘方、党私、标异，坏裂人心世道。王石眩，鬼子混，其孰能辩之？
二、正性之教正且真
虽然，不难辩也。问教何起？起于正人性。有能言性原始，与其所繇乖偏，又能治偏反正，使人定心于善，而终纳于真福之域。吾以知其教之正且真矣！不然，虽有簧口、绮舌，说玄、说妙，凿凿可听，终不可信。
三、惟造性之主能设教
盖教特为性设，来原无二也。因知非造性之主，无能设正性之教。凡诸纷纷有教名、无教实，不能正治人性，又从自坏之举，不足称正教、真教矣。
四、惟天教能明性
请因所闻于西儒者，具述而明辩之。
性本天命
夫既知教因性立，须知性从何来。自古圣贤皆言性本天命，固已，惟是天命赋造之次序规则。
人性乖偏
及人性乖偏之始与故，则希有得其正传者。
异端乱道
邪风起，异端炽，设为千蹊万径以乱之。
天下纷乱
后儒浅陋，又复不能折其角，坐使真伪邪正纷然淆乱，不能尽然归一，为天下万事立准的也。
天教明人性之原
犹幸天主古经新典，博志其全，西儒已屡述简册。则圣高先生，口铎更悉。
五、天主之性
兹拈其要端，为学者指南云。
天主有全善全福
夫天主者，天地神人之主也。全善全福不从外得，皆从无始来自备之。如从外得，必更有与之者。与者之善、之福，必更全于为所予者之善、之福，不名为至大至尊之天主矣。既名天主，则全善全福之妙蕴，不主受，更主施。
天主定时始
于是从无始定时始。时始者，始有万有之时也。
天主造神人
先从无造天地，次于天主从无造无形之神，于地上从土造有形之人，而皆赋之以圣性之妙像焉。
天主圣性全福
圣性之妙有二能：能明无爽，能爱无私，所谓至灵至善者是也。至灵至善之妙蕴，不欲孤欲传，畅发圆满，无丝毫缺陷，所谓全福也。
六、天主的内传与外传
传有分内外。
天主内传三位一体
内传者，从无始即有授受三位一体之妙。何谓三位？授有一，从明受生者一，从爱受发者一。何谓一体？同性同能，无先后大小之异。此义甚微，一时难彻，别有《本论》详之。
天主外传神人魔鬼
外传者，从时始，即有神、人二种，俱得明、爱二能之称分焉。
七、神分九品
神类分上、中、下三部，部又分上、中、下，合九品。
天神定心于善
于时九品中，强半谦认所生，坚禀正性，蒙上主赏，定心于善，万不能移之于恶，故不须教，是曰天神。
魔鬼定心于恶
其少半傲背所生，其投邪径，蒙上主罚，定心于恶，万不能移之于善，故亦不须教，是曰魔鬼。
八、人的犯罪与悔改
人可善可恶
惟置人于神鬼两界、善恶岐途，而予之以专主之权，俾自择取。
人纳魔诱
不幸初人纳魔诱，弃正禀，贪分外之知，营力上之行，而于本分所当知、所当行者，反成昏懦。人性乖偏，实自兹始。所谓无罪者也，别有《本论》详之。
人可治偏反正
然人性虽偏，非魔鬼比。魔鬼性繇自坏，故不变。人性繇魔鬼坏，故可迁。但须正教率迪勉励，然后可治偏反正耳。
九、天主三教
性教
于是上主初立性教降衷下民，既若有以启之，使知其所当知；复若有以羿之，使行其所当行。又每遣生大圣，以言谕，以身率，牖其迷衷，振其弱志焉。
书教
但人性之病，已入膏肓，未易拨除厥根，故教渐磨。而性之知力，愈益昏劣，上主又不忍弃，其后二千四百五十余年，乃有书教。于大秦国生大圣每瑟者，道备德至，亲灸上主，默领种种已往将来教奥，因随笔于经典中，勒诫要，订大祭礼，致万民知所当知、行所当行者，更加详焉。其余诸国，虽未得闻圣教之详，然上主不忍偏弃，每遣生圣贤于各国中，代立正训，俾民不迷。如我中华之先诸圣贤是也。
爱教
又一千五百四十余年，人数愈繁众，人性愈昏昧，物欲弥牵，世欲弥凿，忘本犯诫，无所底止，非书教所能救。于是上主益发切爱，亲自降生，宣扬教妙。而于所当知当行，益发泄无余蕴矣。是曰爱教，所谓天教正教、真教者也。愚俗不知，反或以为伪邪。
十、天教正真之验
夫教之邪者，必不能有正验；伪者，必不能有真验。请更据实效数端以辩之。
天教能治性之病
一曰，夫教既以治性之病。而性原繇乎天，则治性之教，宜繇乎天明矣！盖造性者，独能彻人性；受病之势，因独能定治病之方，而使之痊，非诸他教所能及也。
天教能加明于人
二曰，人性之病有二：一昧于所当知者，一弱于所当行者。《经》曰：失主之宠，司明者昏，司爱者馁。是也。天教能加明于所当知，加力于所当行，则是独能治性之病，而独为正教、真教明矣。试详其所以然，人性本分有宜知、未能尽知者三：一曰上天之载、二曰世物之理、三曰人伦之宜。
⑴天学之知
上天之载，首宜知者，上主圣性之全知、全能、全善、全福，天神之部品、性、情、能职，圣贤所宜得之地位，与所宜享之永福诸事。他教不能言，而天教独备之，即所谓天学者也。
⑵物理之知
世物之理，各有宗始、宗归，各备特能、正用，不可不知。以取其益，庶不负上主之恩。他教不能悉，而天教又备之，即所谓性理之学者也。
</div>
    <div class="pagination">
<a href="耶稣会文献汇编_page215.html">上一页</a><span>...</span><a href="耶稣会文献汇编_page211.html">211</a><a href="耶稣会文献汇编_page212.html">212</a><a href="耶稣会文献汇编_page213.html">213</a><a href="耶稣会文献汇编_page214.html">214</a><a href="耶稣会文献汇编_page215.html">215</a><span class="current-page">216</span><a href="耶稣会文献汇编_page217.html">217</a><a href="耶稣会文献汇编_page218.html">218</a><a href="耶稣会文献汇编_page219.html">219</a><a href="耶稣会文献汇编_page220.html">220</a><a href="耶稣会文献汇编_page221.html">221</a><span>...</span><a href="耶稣会文献汇编_page217.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
