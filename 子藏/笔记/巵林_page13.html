<!DOCTYPE html>
<html>
<head>
    <meta charset="UTF-8">
    <title>巵林 - 第 13 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>巵林 - 第 13 页/共 31 页</h1>
    <div class="content">　　谂曰雷次宗豫章记曰厌源山西北余侯村五六里有洪井俗说洪厓先生之井又谢庄有逰豫章观洪厓井诗水经注曰散原山西北五六里有洪井飞流悬注其深无底旧说洪厓先生井也西有鸾冈洪厓先生乗鸾所憇泊也梁元帝吴平侯志曰迁豫章内史洪井鸾峰甘露岁下箫厓鹤岭连理成阴古洪厓托迹豫章审矣安得以井臼属唐人按集仙録晋武帝时豫章吴猛许逊居洪厓山筑坛立静传所云仙坛临井者岂吴许所筑与而太平广记引逸史万年县南山有洪厓涧则不止青城厌源也又真诰曰吞琅玕之华而方营丘墓者洪厓先生也洪厓先生墓在武威郡姑臧县则姑臧又为先生尸解地安往不化何必青城哉然郭有道碑云将蹈鸿涯之遐迹陶丘一荐管宁曰追迹洪厓参踪巢许则似为隐士西京赋曰洪厓立而指麾薛综曰三皇时伎人则祗为伶官与升仙者岂别一人乎陈子昻诗序曰鸾鸟篇者晋人洪厓子作也洪厓子矫迹汾水乗白驴衣羽褐云云按张氲在晋州神山县洪州大疾疫氲来施药病者立愈玄宗驿召之果氲也常服红蕉衣跨白驴此与伯玉所叙合氲时一至豫章耳安用炼丹井臼为然能和墨洒翰则张洪厓亦一文人

　　王乔

　　玉壶遐览曰王乔尤易舛淆古今未有了此者杨用修王元美巵言俱以为有二人余别考得三人自谓足据近复忆之误也仙家王子乔传子乔即太子晋字子乔一云名乔字子晋遇浮丘公授以至道于缑山乗鹤上升时人观者咸曰王子登仙遂言曰王即吾姓因遂称王子乔并叶县为令飞舄之王乔柏人为令食芝之王乔其为三人无疑余旧尝载之史书占毕中然三代前以子系字者尚希而是时即太子亦称王子其为王子乔者犹云太子晋耳未必字为子乔也既周太子自应姬姓何得以为氏王传中王即吾姓之云葢不得王子二字之义而强为兹说以傅会之耳今诗家称子晋者亦非二王乔偹载于后叅阅自明
　　王乔河东人也汉明帝时为尚书郎出为叶县后天下玉棺于堂前吏人推排终不揺动乔曰天帝独召我耶乃沐浴服饰寝其中葢便立覆宿昔塟城东自成坟其夕县中牛皆流汗喘乏而人无知者百姓为立庙号叶君祠吏人祈祷无不如应
　　元瑞上言飞舄而此乃不纪録踈也按后汉书乔为叶令每朔望自县诣台朝帝怪其来数而不见车骑令太史伺望之言其临至輙有双鳬从东南飞来举罗张之但得一双舄则四年所赐尚书官属履也每当朝时也门下皷不击自鸣闻于京师
　　王乔犍为武阳人也武阳有北平山在益州南一百四十七里髙一千二百丈上有白虾蟇谓之肉芝食者长生非仙材灵骨莫能致也乔好道望山朝拜积十余年登山感致因得食之身轻力倍行及走马后为栢人令遂于东巏山得道今武阳有乔仙祠王乔有三同姓名有太子晋王乔有叶令王乔食肉芝王乔乃蜀中神仙也又见太平广记其谓三人亦不详考王子乔非王姓也名疑云即封禅书王伯侨麟按封禅书作正伯侨非王姓
　　又御览剑解门引道经云王子渤海之冡剑鸣空椁王乔景陵之墓剑飞冲霄王子者曽诣钟山获九化十变经以隐遁日月游行星辰后一旦疾终营冢渤海山夏襄时有发王子墓者一剑在北寝上自作龙鸣人无敢近后亦失所之王子乔墓在景陵战国时复有发其墓者见一剑人适欲取视其剑忽然上飞去王子乔事旧说浮丘公携与乗鸾鹤共登嵩山此事又不同解化时年正十五六云按此子乔剑解事颇新僻并着之所称王子不知何人其剑解亦与子乔相乱不可不知路史云王子乔名超古字开山尤为竒僻并附载
　　谂曰蔡邕集有王子乔碑云王孙子乔者上世之真人也闻其仙旧矣不知兴于何代博问道家或言颍川或言产蒙斯丘传曰王氏墓永和元年腊夜上有哭声甚哀附居者登而察焉洪雪下无人迹见一大鸟迹后有人绛衣大冠呼樵孺子尹秃曰我王子乔也尔勿复取吾先人墓前树也忽不见碑词但称其乗螭驾鹤并不及监抚世荣水经言冢在梁国蒙县碑题云仙人王子乔碑正载中郎文稽周室坟陵无在梁国者而此子乔姓王固非王子晋也髙允王子乔行曰王少卿王少卿超升飞龙翔天庭少卿必子乔字此亦姓王者王逸楚辞注曰崔文子学仙于王子乔子乔化为白蜺而持药与文子文子惊怪引戈击蜺中之因堕其药俯而视之王子乔之尸也置之室中覆以敝筐须臾而化为大鸟开而视之翔飞而去葢王子乔已有三矣真诰众真集洞宫有桐栢真人领五岳司侍帝晨王子乔注曰此称真人之字也则元瑞疑未必字子乔者殆未考耳文选别赋注引南越志曰长沙郡刘陈东有王乔山山有合丹处杜氏通典曰昆阳城有古墓在东俗云王乔墓也斯复不知何真当与栢人叶令又别一人则王乔亦有三也虽然叶令当显宗时栢人令未审在何世顾为令长则亦汉中叶矣屈平逺游曰吾将从王乔而娱戱贾谊惜诵曰乃至少原之野兮赤松王乔皆在旁淮南子曰王乔赤松子吹呕呼吸上通云天又曰王乔赤松吸阴阳之和食天地之精蹀虚轻举乘云游雾屈生战国之世二子皆产汉初所称果何指也蔡泽说应侯曰世世称孤而有乔松之寿注曰乔王子晋松赤松子案汲冢周书师旷谓子晋曰汝声清汗汝色赤白火色不寿子晋果十七而卒秦去髭王未逺传闻宜真乃云乔之寿何也且亦未闻子晋之吐故纳新躭慕方术者以王乔即子晋岂彭殇可齐乎而诸叙王乔者皆与赤松并称且不云松乔而云乔松予意必先赤松而出者疑上古已有一王乔而书传不详其事耳武阳王乔太平广记无之胡氏误也御览所引道经葢出真诰真诰曰玉子者帝俈也曽诣钟山获九化十变经以隐遁日月游行星辰后一日疾崩营冢在渤海山夏中衰时有发玉子墓者室中无所有唯见一剑在北寝上自作龙鸣虎嘷之声人遂无敢逐者后亦失所在也【帝俈则尧父外书作喾字】王子乔墓在京陵战国时复有发其墓者惟见一剑在人正欲取视忽飞入天中也按此则营墓渤海者当作玉子非王子也玉子即帝喾名号亦竒御览字多讹

　　王侨王子乔

　　杨用修云史记封禅书注引裴秀冀州记云缑氏仙人庙者昔有王侨犍为武阳人为栢人令于此登仙非王子乔也唐诗王子求仙月满台又云可怜缑岭登仙子犹自吹笙醉碧桃葢世以王侨为王子乔误也久矣
　　元瑞新録曰史记封禅书宋母忌王伯侨充尚羡门子髙索隐注司马相如云王伯侨古仙人下复引裴秀记缑氏仙人庙者昔有王乔云云余案史记王伯侨自是一仙人名注再引王乔已误然裴记王乔乔字偏傍无立人用修作侨字从人葢因史文王伯侨而误也艺苑巵言云仙人有两王乔其一即太子晋其一栢人令天降玉棺者也此与用修说同但杨误加偏傍耳
　　婴按天降玉棺者是叶县令非栢人令也元瑞何不弹驳且用修说与王不同
　　余意王乔为太子者汲冢书师旷称晋为王子故乐府称王子乔非姓王氏也乔当是晋别名唯为叶县令而飞鳬与为栢人令而食芝者则名姓俱同又同为令最易相乱王子乔断当从余此说余向以为三王乔亦袭取旧时之说未妥
　　谂曰严忌哀时命曰比王侨而为耦王褒颂曰呴嘘呼吸如侨松颜师古注侨王侨仙人也大人赋厮征伯侨而役羡门张揖曰伯侨仙人王子侨也师古曰仙人姓征名伯侨非王子侨也刘向九叹譬若王侨之乗云兮载赤霄而凌太清又曰驱子侨之奔走王逸曰子侨王子侨也王莽传仙人掌旁有白头公青衣莽曰是乃予之皇祖叔父子侨欲来迎我也偏傍作立人多有之矣作侨亦何害也独寻刘向列仙传王子乔者周灵王太子晋也好吹笙作凤凰鸣游伊雒间后见桓良曰告我家七月七日待我于缑氏山颠至时果乗白鹤驻山头举手谢时人而去遂立祠于缑氏山下柏人令复于此登仙而立庙于麓何事之巧合若是髙诱淮南注曰王乔蜀武阳人为栢人令得道而仙华阳国志曰犍为郡北接蜀郡王乔升其北山又曰武阳县有王乔祠郡国志武都西有王乔谷即王乔隐处谷有王乔堂岁常祀之则栢人令乃于桑梓登遐而颜氏家训曰栢人城东北有一孤山俗呼瓘务山城西门碑是汉桓帝时栢人民为县令徐整立铭云土有壦务山王乔所仙又北梦琐言韩定辞为镇州王镕书记聘燕燕幕客马彧赠曰别后壦堥山上望羡君时复见王乔则是于宦游飞举裴秀谓在缑山亦误也然则唐诗所云缑岭吹笙正指子晋以为栢人令殆见其流而未溯其源耳至其人之同异野客丛谈引类说亦谓有三皆未备也

　　杨泉

　　胡元瑞九流绪论云太玄经十四卷晋杨泉撰郑氏通志畧作太玄葢泉以子云同姓故此书亦拟子云而作也今第马氏意林所钞百余言存马氏注云梁国杨泉字徳渊而不言何时郑艺文畧及隋艺文志俱云晋人唯旧唐书作唐人然唐人讳渊泉字徳渊其为晋人无疑旧唐书字误也马氏意林又有物理论十六卷所采颇众而不题名字按隋志亦泉所撰韩非邓析流也
　　谂曰北堂书抄引晋録会稽相朱则上书言杨泉清操自立征聘终不移心诏拜泉郎中隋经籍志晋处士杨泉集二卷在薛莹下闵鸿上是吴人而入晋者物理论屡称传子葢与休奕善也艺文类聚又载杨泉赋数首皆称吴时人

　　卫元嵩

　　胡元瑞四部正讹曰元命包四卷周卫元嵩述本纬书春秋孝经各有元命包故好事剿为此书而附诸大易其文率学太玄用字竒僻过之厥义则甚浅此书崇文总目称唐卫元嵩通志通考并因之按元嵩后周人所撰述有齐三教论七卷见通志又隋志释氏类称蜀郡沙门卫元嵩上书言僧徒猥滥周武帝下诏一切废毁即其人也而王尧臣以为唐人考唐世诸传记絶无名姓同者其误了然此书杨楫本序以元嵩献策后周赐爵蜀郡公武帝尊礼不敢臣之颇与隋志合必元嵩先为沙门后还俗上书请汰僧徒故周武亟暴显之以风天下序称元嵩有传考北史无之恐杨楫误也
　　谂曰续髙僧传释卫元嵩成都人少出家至京上废佛法事自此还俗周祖纳其言嵩制千字诗并符谶纬事后知之据此则与元瑞所疑先为沙门后还俗者合然元嵩乃上书而后还俗非还俗而始上书也广宏明集云卫元嵩本河东人逺祖从宦遂家于蜀梁末为益州野安寺僧佯狂浪宕周氏入蜀因尔入关天和二年上书请造平延大寺夫平延寺者无选道俗罔择亲疏以城隍为寺塔即周主是如来用郭邑作僧坊和夫妻为圣众推令徳作三纲尊耆老为上座选仁智充执事求勇畧作法师行十善以伏未宁示无贪以断偷刼是则六合无怨纣之声八荒有歌周之咏嵩此上言则兴佛法而安国家非灭三寳而危百姓也有十五条总是事意劝行平等非灭佛法此与隋志又异文献通考卫元包十卷崇文总目元嵩唐人武功苏源明传赵郡李江注包以坤为首因八纯之宫以生爱极于六十四自系其辞言外卦体不设爻位以谓易首干尚文包首坤尚质夏连山商归蔵周易唐包其实一也困学纪闻云馆阁书目云周易元包十卷唐卫元嵩撰今按杨楫序云元嵩益州成都人明阴阳厯筭献策后周赐爵持节蜀国公武帝尊礼不敢臣之北史艺术传卫元嵩好言未来事不信释教尝上疏极论之书目以为唐人误矣婴又考元嵩书颇行于世但号元包不云元命包也通志作元包胡氏并误

　　薛仁贵

　　丹铅新録曰用修云后周韦孝寛参麟趾殿学士考校图籍唐薛仁贵着周易新注本义十四卷二子勇将而精意经术如此元瑞以为唐薛氏文士最众周易注见郑氏艺文畧唐书艺文志葢别有其人非为将者也唐书仁贵传并不言其涉猎经史即史传中不尽载著述然仁贵以武人有此断所不遗今新旧唐书无及此者则此书非其撰述无疑也韦孝寛虽为名将未尝以勇力闻仁贵虽以勇闻然将畧亦自翘楚用修说俱失之宋人墨池编有薛仁贵碑云名礼字仁贵其人在天寳间则非唐初将帅明矣又史书占毕曰唐有两薛仁贵一武将见唐书一文人注周易见唐书艺文志次第在王勃前陆徳明后葢亦髙宗时人当与征辽建功者相去不逺而传絶不言其能文著书考之唐世河东之薛文学最盛葢一时名姓相同决非为将之仁贵也杨用修执此以仁贵为文武兼才与韦孝寛并称按唐书张仁愿传云唐初才兼文武仅郭元振唐休璟裴行俭及仁愿未尝一齿仁贵则注周易者非其人必矣藉令史传中于著述或不尽载亦当稍稍及其文义大端而仁贵本传第称力田起家传末竟不畧槩好文博雅等语用修之误了然无疑续考宋朱长文墨池编第八卷碑刻类有唐薛仁贵碑注云天寳二年名礼字仁贵河东汾阴人按新旧传唐书薛传并无此文惟通鉴有之以僻甚故特附记此
　　谂曰班氏书所列将相儒生之行事往往不载于本传而附着之他篇者葢作史之法且如其人所论譔一一具列传末则艺文不必志矣按新唐书本传云仁贵少贫贱以田为业而世系云仁贵父轨隋襄城郡赞治又云仁贵名礼松漠道大总管子讷相玄宗楚玉左羽林将军汾阳县伯本传不言以字行亦不言松漠道葢皆互见也何谓唐书无此文乎墨池编碑文云云则所谓薛礼者正三箭定天山免胄示突厥之将军耳其言天寳二年必讷若楚玉始为其父追立之者观仁贵讨贺鲁疏简洁而尽事情又知西方得岁不宜用兵皆博学有文岂力田起家者所能谙解乎张仁愿诸人虽称才具文武而论著都不见于篇卫公问对反为操觚者所鄙又乌知其兼才也哉且薛氏望出河东无别支于他郡者其世系表有二嵩二朗二植二侃二温二岸二戡二岩二嶷二瞢二谔二华二承规三薛绍三薛岑三薛瓌三薛广而独无二礼二仁贵则■〈釒嶲〉虏注易立功立言者其为一人无疑矣通鉴贞元十九年龙门人薛仁贵安都六世孙名礼以字行元瑞既知通鉴有之而必守墨池之说以为天寳时人葢徒见用修之论輙思所以胜之不知其自陷于挂漏而乖僻也

　　河图要元论

　　四部正讹又云杨氏谭苑醍醐曰茅山志引河图要元篇云勾金之坛其间有陵兵病不起洪波不登又曰乃有地肺土良水清勾曲之山金坛之陵可以度世上升曲城要元篇葢汉世谶书后汉书注不载其目仅见此焉此用修语予未敢深信然他无可考姑録此以广异闻
　　谂曰按真诰稽神枢引河图中要元篇第四十四卷云勾金之坛其间有陵兵病不往洪波不登又引河图内元经曰乃有地肺土良水清勾曲之山金坛之陵可以度世上升曲城陶隐居注曰此河图者舜禹所受及洛书之属今犹有四十余卷存据此则用修所记葢有之矣茅山志大都皆采真诰文

　　金雌诗

　　元瑞艺林伐山曰用修云隋经籍志郭文着金雄记金雌诗按隋志纬书小注有金雄记无所谓金雌诗也麟按南齐书郭文举金雄记云当复有作肃入草见髙帝纪末并诸谶甚详
　　谂曰按南齐书髙祖纪末无当复有作肃入草之句惟祥瑞志引金雄记曰铄金作刀在龙里占睡上人相须起又云当复有作肃入草又云草门可怜乃当悴建号不成易运沸则金雄所存不仅一语也洞仙传郭文举书箬叶上着金雄记金雌诗后人于其所住床席下得之次第寻看谶纬相似乃传于世宋世符瑞书太史令骆达奏陈符谶引金雌诗云大火有心水抱之悠悠百年是其时金雌诗又曰云出而两渐欲举短如之何乃相岨交哉乱也当何所唯有隐岩殖禾黍西南之明困桓父达说之曰两云元字也短者祚短也岩隐不见唯应见殖入禾谷边则圣讳炳明也据此则金雌之作亦有之矣但不见隋志耳夫用修虽穷捜韦塜博讨穆陵然所称引皆非怪僻元瑞以为出自成都便不深信至有目前载籍斥不推寻贱今之意亦云隘矣髙都孙居相笔丛序曰世有正元瑞者乎元瑞聴之矣予亦聴之矣婴敢谓正胡乎

　　盐泽醋沟

　　丹铅新録曰用修云唐岑参诗鴈塞通盐泽龙堆接醋沟方回云盐泽人皆知之醋沟人所未知也非惟人未知方回葢亦不知此言以揜后人耳考阚骃十三州志山氏城北为髙踰渊又东北醋沟水出焉水在中牟盐泽见汉书元瑞以为盐泽见穆天子传戊子天子至于盬注盬盐池也今在河东解县及竹书纪年王观于盐泽是也汉书逺出其后且醋沟方但言未知未尝自以为知也用修逆探讥之得毋以己度人乎
　　谂曰岑参天寳中充安西节度判官其北庭诗鴈塞通塩泽龙堆接醋沟孤城天北畔絶域海西头北庭地近轮台在龟兹乌垒之间矣汉书葱岭河东注蒲昌海蒲昌海一名盐泽去玉门阳关三百余里水经注泑泽即蒲昌海亦有塩泽之称地里志朔方县有金连塩泽者青塩泽鴈门郡沃阳县塩泽在东北然则塩泽有五一在中国嘉州所咏以地道寻之当是蒲昌海也鴈塞未详何郡梁州记曰梁州县界有鴈塞山山有大池水鴈栖集之因名荆州记鴈塞北接梁州汶山郡其间东西岑属大岩无际云飞风翥望崖回翼唯一处稍下朔鴈达塞矫翼裁度故名此非岑诗所指聊举异名然塩泽之说则用修得之而元瑞谬言也又西域传徐普欲开道避白龙堆之阻扬雄亦言康居乌孙岂能踰白龙堆冦西边地理志敦煌郡正西关外有白龙堆沙有蒲昌海孟康曰龙堆形如土龙髙大者二三丈在西域中据此则醋沟必在瓜州之外考水经注髙榆渊东北为酢沟韵会云酢今作醋阚骃十三州志山氏城北为髙踰渊又东北醋沟水出焉水在中牟郭縁生述征记酱魁城至醋沟凡十里唐岑参诗鴈塞通塩泽龙堆接醋沟縁酢沟而引岑诗以证此黄直翁之误用修全述之也按郡国志雒阳与中牟比县河东在雒阳西北五百里敦煌在雒阳西五千里若鴈塞越四千五百里而内与河东之泽连龙堆越五千里而东与中牟之水接作诗者毋乃太愦愦乎黄杨胡徒执于形似之间而不究道里之不可至恐嘉州为之大噱也

　　湖阴

　　丹铅新録曰用修云阳虎将杀季孙不克取寳玉大弓以叛明年乃得之堤下晋明帝觇王敦遁归湖阴以七寳鞭获免按晋书明帝纪云王敦将谋簒下屯于湖帝乃乗骏马微行至于湖阴察敦营垒而出阴字当属察为句以上文湖下原无阴字而下句阴察与微行相应也自温庭筠作湖阴曲后人往往承讹惟王懋丛书得之又明帝自湖遁归遇旅妪与七寳鞭此云遁归湖者尤非敦既屯兵于湖帝自湖归则归于石头耳
　　谂曰升庵集云王敦屯于湖阴察营垒而去此晋纪本文于湖今之歴阳也帝至于湖为一句阴察营垒为一句温庭筠作湖阴曲误以阴字属上句也张耒作于湖曲以正之案此则湖阴之觧发自用修矣元瑞拾用修牙慧以反讥用修而又云自湖遁归又云遁归湖则以于湖于字为于此于彼之于而不知其为县名也且单举湖字符瑞抑何所指晋书地理志丹阳郡有于湖芜湖姑熟诸县接壤聫疆观王敦传云敦移镇姑熟明帝将讨敦微服至芜湖察其营垒又世说新语云王大将军顿军姑熟明帝以英武之才着戎服骑巴賨马赍一金马鞭阴察军形势则湖阴之讹自湖之谬已可知矣然于湖属丹阳郡在江南歴阳属淮南郡在江北杨云于湖今之歴阳则非也

　　万城

　　四部正讹曰杨用修以鬼谷区为即鬼谷其可笑正与方城作万城切对
　　谂曰宛委余编曰用修以方城为万城其可笑不待言晦伯引史记阻之以邓林縁之以方城又我悉方城外及服虔杜预之说以辟之似矣然不如盛弘之荆州记之明切也其云叶东界有故城始犨县东至瀙水逹泚阳界南北聫聫数百里号为方城一谓之长城南北虽无基筑皆连山相接而汉水流其南故屈完云云何其易晓也郡国志叶县有方城郭仲产曰苦莱于东俱有方城又楚狂接舆耕于方城之南葢皆傍此长山方城而名者也正讹笑杨葢附于此婴按杨王二先生之说皆本郦善长用修所论畧举一隅陈王争之则欲掇杨所短而反揜其所长耳考水经潕水注曰潕水出黄城山东北径方城郡国志曰叶县有方城郭仲产曰苦莱于东之间有小城名方城东临溪水寻此城致号之由当因山以表名也苦莱即黄城也及于东通为方城矣世谓之方城山故地里志曰南阳叶方城邑西有黄城山是长沮桀溺耦耕之所尸子曰楚狂接舆耕于方城葢于此也盛宏之云叶东界有故城始犨县东至瀙水逹泚阳界南北聫聫数百里号为方城一谓之长城云郦县有故城一面未详里数号为长城即此城之西隅其间相去六百里虽无基筑皆连山相接而汉水流其南故屈完答齐桓公云楚国方城以为城汉水以为池郡国志曰叶县有长城曰方城指此城也元美所称本此然汝水注曰醴水径北县故城北春秋昭公十五年许迁于叶者也楚盛周衰控覇南土争强中国多筑列城于北方以逼华夏故号此城为万城或作方字唐勒奏土论曰我是楚也世覇南土自越以至叶华宏境万里故号曰万城也余按春秋屈完对齐侯曰楚国方城以为城杜预曰方城山名也在叶南未详孰是用修所执又在此条元瑞以为可笑是未知用修之言更有据也宛委说亦不如潕水注之详备元瑞述之此犹侏儒度髙于天者也婴又观元瑞华林博议曰读书大患在好诋诃昔人夫文字烟埃纪籍渊薮引用出处或有叅商意义重轻或有权度加以鲁鱼亥豕讹谬万端凡遇此类当博稽典故细绎旨归统会殊文厘正脱简务成曩美毋薄前修今偶覩一斑便为竒货恐后视今犹今视昔矣又曰昔人之说无当于吾心务审其是非而驳之毋先入毋迁怒毋作名毋徇名今明知其得而掩为已有未竟其失而輙恣讥弹壮夫不为大雅当尔耶此论可谓公溥然每于用修遗言輙疏剔小疵乖谬大美以丹铅当竒货以伐山资迁怒博议云云岂虑后人之攟摭后人也

　　鬼方

　　杨用修曰髙宗伐鬼方事惟见易鬼方极逺之国即靡莫之属也苍颉篇曰鬼之为言逺也世本黄帝娶于鬼方氏汉匡衡疏云成汤化异俗而懐鬼方意者汤时鬼方已内属式围之中而复叛于中衰之日故髙宗伐之以中兴殷道也又西羗传曰殷室中衰诸侯皆叛至于武丁征西戎鬼方三年乃克故其诗曰自彼氐羗莫敢不来王是其证也竹书纪年周王伐西落鬼戎
　　胡元瑞丹铅新録曰鬼方事见竹书髙宗二十二年伐鬼方次于荆三十四年王师克鬼方氐羗来宾甚明鬼戎之语絶无所出史称陆终氏娶于鬼方生六子即昆吾大彭五覇迭王者见郑氏通志畧杨云黄帝未知何所据也鬼方前辈有以为楚者以楚俗尚巫故谓鬼方竹书伐鬼方上有次荆之文则此说宜可证杨云极逺恐未然又一说云即贵黔中殷世何能至此葢当时楚地亦极为蛮落春秋始会盟中国耳以鬼方为楚蔡介夫蒙引
　　谂之曰大戴礼帝系曰陆终氏娶于鬼方氏之妺谓之女嬇氏产六子一曰昆吾二曰参胡三为彭祖四曰莱言五曰安六曰季连风俗通曰陆终娶于鬼方氏是谓女清索隐引系本亦同杨云黄帝良误诗大雅覃及鬼方毛传曰鬼方逺方也孔颕逹曰鬼方逺方未知何方也匡衡传应劭注亦曰逺方杨曰极逺亦非臆说西羗传曰武乙暴虐犬戎冦边古公踰梁山而邑于岐下及子季歴遂伐西落鬼戎太子贤注引竹书纪年武乙三十五年周王季伐西落鬼戎无俘二十翟王语胡谓絶无所出谬矣此与王会解汤时正西有鬼亲国扬雄作赵充国颂遂克西戎还师于京鬼方宾服罔有不庭师古曰鬼方言其幽昧也李善引世本注曰鬼方于汉则先零戎是也章帝纪有司言明皇帝克伐鬼方开道西域用修称靡莫之属似鬼方乃西戎也海内北经曰鬼方在二负之尸北注曰贰负之尸在上郡干寳易注曰髙宗殷中兴之君鬼北方国也髙宗当伐鬼方者离为兵戈故称伐坎当北方故称鬼也此说则为北狄唐书韦皋皋云南欵边约东蛮鬼主骠傍苴絶吐蕃盟而南蛮传曰夷人尚鬼谓主祭者为鬼主又曰南诏俗尚巫鬼大部落有大鬼主百家则置小鬼主又有两林部地狭而诸部推为长号都大鬼主又有夷望鼓路汤谷阿酰阿鹗钾蛮等十二鬼主皆隶隽州此岂古所云鬼方者耶则与黔楚之说近即以为南蛮可也然尚书大传文王受命二年伐鬼方三年伐宻湏四年伐犬夷五年伐耆六年伐崇按文王未尝南征则谓在楚之阳者或未然也虞翻易注曰髙宗伐鬼方三年乃克旅人愬劳衣服皆败鬼方之民犹或冦窃故终日戒陈琳为曹洪与文帝书鬼方聋昧髙宗有三年之征伐邈道悠聋昧愬劳之辞岂有承受按韩非子文王说纣而纣囚之翼侯炙鬼侯腊史记正义引括地志相州谷阳县西南五十里有鬼侯城然则鬼方直在冀州耳又班固典引威灵行于鬼区章和元年诏威霆行乎鬼区斯又易方为区矣

　　镜殿

　　艺林伐山杨用修云唐髙宗造镜殿武后意也四壁皆安镜为白昼秘戏之需帝一日独坐其中刘仁轨奏事入惊走下阶曰天无二日土无二王臣见四壁有数天子不祥莫大焉帝立命剔去后闻之不悦帝崩后复建之杨亷夫诗镜殿青春秘戱多玉肌相照影相磨六郎酣战明空笑队队鸳鸯漾渌波
　　元瑞曰按此本隋炀帝故事迷楼记帝设铜屏四周殿上白昼与宫人戏乐纎毫皆入屏中髙宗时武曌用事中外谓之二圣刘仁轨葢假此以讽故武闻之不悦也老鐡诗六郎谓昌宗明空即曌字
　　谂曰通鉴少府监裴匪舒为上造镜殿成上与刘仁轨观之仁轨惊趋下殿上问其故对曰天无二日土无二王适视四壁有数天子不祥孰甚上遽令剔去此无武后不悦及秘戏之言岂司马恶其宣淫而削之乎以髙宗之顽冥不灵二圣之称犹以为未尽岂滑稽隐语所能揺动武后亦不以二日之擿为恚数天子在壁亦有数皇后在宫仁轨可自解于武后前也

　　过秦论

　　丹铅新録曰用修拟过秦论云六王初毕四海始一雄图既溢武力未毕方架鼋鼍以为梁廵海石以送日俄而祖龙魂断于沙丘鲍鱼腥闻乎四极云云
　　元瑞曰竹书纪年穆王大起九师架鼋鼍以为梁此云秦始恐误论拟过秦实宋人场屋体此叚又本唐人阿房宫赋然小杜首四语甚竒而杨四语中再用毕字殊失检点用修自谓弱冠时作葢其后未尝删润也
　　谂曰江淹恨赋曰秦帝按剑诸侯西驰削平天下同文共规华山为城紫渊为池雄图既溢武功未毕方驾鼋鼍以为梁廵海石以送日一旦魂断宫车晚出杨论皆抄文通语也此其少作自宜付之一炬而乃享以千金亦不自见之患乎但江赋载文选中憙事小史輙能讽诵胡氏不知何也纪年曰周穆王大起九师东至于九江架鼋鼍以为梁遂伐越列子曰穆王驾八骏之乗乃西观日所入三齐畧记曰秦始皇作石桥欲过海看日出有神人驱石下海石去不速神輙鞭之皆流血夫穆王叱鼋而秦帝驱石穆王车辙穷于蒙汜而秦帝马迹向于扶桑似不可同江赋云尔者葢得意疾书忽成佳语陆机所谓随手之变难以辞逮者抑其借穆王之事以喻秦皇雄心四据百鬼惊奔而用修袭之固非妙制广搜博采元瑞恐未得与于斯文故不觉其言之过

　　巵林卷八

　　●钦定四库全书

　　巵林卷九

　　（明）周婴 撰

　　○谂胡

　　文宣王武安王鲁哀公平原君

　　史书占毕曰世知仲尼文宣王而萧子良长孙稚亦皆文宣王也延岑号武安王在壮缪前刘嘉封汉中王在昭烈前今但知玄徳云长刘仲谥鲁哀公朱建称平原君皆在后尤僻也文宣见路史余并见两汉书又李光弼岳飞俱谥武穆岳与诸葛又俱谥忠武
　　谂曰汉书元帝时孔覇以帝师赐号褒成君奉孔子后平帝元始初追谥孔子曰褒成宣尼公【吕元善圣门志云东汉和帝永元四年封孔子为褒尊侯今考范书无】后魏书孝文太和十六年改谥宣尼曰文圣尼父后周宣帝大象二年诏曰孔子幽赞天人裁成礼乐作范百王垂风万乗可追封邹国公隋文帝赠为先师尼父唐贞观十一年尊为宣父髙宗干封元年追赠太师中宗神龙元年以邹鲁邑百户为太师隆道公宣尼采邑【通典作崇道公册府元龟王钦若曰时封孔子为隆道公按会要武后天授元年封隆道公】至开元二十七年追赠孔宣父为文宣王后嗣褒圣侯改封文宣公通典通鉴以为谥文宣而唐书云赠封若果为谥子孙岂可以为封爵乎且自尼父前以王谥文宣者有后魏宜都王穆寿任城王澄安丰王延明汝南王悦王亶【李先传曰正光中文宣王亶嗣位】濮阳王陆子彰北齐常山王斛斯椿不独竟陵长孙也又魏书长孙稚北史讳稚与治嫌名而改为幼云长孙幼字承业封上党王谥文宣惟隋书长孙览传称祖稚魏太师上党文宣王耳延岑自号武安王长生则于宋徽宗大观二年封武安葢是徽号然隐太子子承训李寳臣子惟简皆封武安王也光武兄仲初追谥鲁哀公未久进爵为王复曰鲁哀王矣平原有两固然而史记景帝立王夫人为后尊其母臧儿为平原君则一为妇人抑又竒矣春明退朝録曰枢宻副使曹玮使相髙懐徳皆谥武穆此固在李岳间若忠武之谥何必岳葛魏司马师宋沈庆之栁世隆苻登雍州刺史徐嵩梁始兴王憺魏广阳王琛裴叔业齐髙昻刘丰破六韩常刘贵叚韶周王励唐尉迟敬徳郭子仪李晟浑瑊韦皋五代徐温宋李继隆郭守文皆谥忠武岂独孔明鹏举乎【杨万里挥麈録曰北齐显祖髙洋晋阳公李元忠南齐竟陵王萧子良隋长孙览俱谥文宣孔子葢出四谥之后者予按髙洋称帝元忠孙覧俱不为王杨说非也】

　　夫子

　　史书占毕曰西京杂记有杜陵杜夫子三十国春秋有舞阳杜孔子称名之类一至于此记谓杜奕棋天下第一葢其徒尊之若抱朴子所称棋圣之类然拾遗素称诗圣又称集大成又自称杜陵曷若夺此称还吾子美不尤称情耶又庄忌称夫子是字
　　谂曰西秦録乞伏炽盘将有征西将军孔子后魏书天平元年萧衍将军纪耕入冦■〈山专〉嵣都督曹仲尼破走之此夷狄侮圣之甚者也宋书世祖以沈伯玉容貌似图画仲尼像常呼为孔丘王景文陪辇出指伯玉曰孔丘竒形容唐书王起字举之文宗引入翰林讲论经史诏画象便殿号当世仲尼此中国君臣侮圣之尤者也然唐书表汉有薛方丘字夫子则夸诞之风已始于此而朝野佥载周则天朝同州鲁孔丘为拾遗郎中张元一目为鹙入鳯池者则尤可哂矣金石録有魏镇东将军刘干碑云讳干字天比于孔子仲尼孔丘尚为末减耳若乃夫子之称原非至极之号端木之对棘成仆夫之询濯孺竖牛之斥叔孙栁下之妻之诔其夫孟津之誓武王于千夫长百夫长而皆呼之夫子则亦贵贱通称之词又班彪之剧蒙恬韩愈之祭田横李白之赠秋浦少府咸以夫子属之奚必弟子之严吾师学士之阿所好云尔而已哉且韩愈调张籍诗曰李杜文章在光焰万丈长惟此两夫子家居率荒凉则子美在唐世业有夫子之称固不必夺彼予此即太白亦称李夫子矣杜夫子自是人姓名若玄怪録有朔方节度使张彧两男一名曽子一名夫子俱为刺史通鉴唐僖宗时蜀人罗夫子聚众应阡能败自刭者是也玉堂闲话有长道县豪士张夫子名行儒则与前汉薛方丘同而司马相如传颜籀注曰严忌本姓庄当时尊尚号曰夫子则又非字也御览引文士传曰杜育童孺竒才博学能着文章心解性逹无所不综一时称为舞阳杜孔子此如关西孔子杨伯起之类亦非名也

　　颜回

　　占毕曰颜回为羌帅曽参为市人已见前载称颜子者黄宪外谢尚徐陵周续之皆六代人也称曽子者张覇外宗元卿蔡昙智滕昙恭皆南齐人俱见南史列传又陆云亦称颜子
</div>
    <div class="pagination">
<a href="巵林_page12.html">上一页</a><span>...</span><a href="巵林_page8.html">8</a><a href="巵林_page9.html">9</a><a href="巵林_page10.html">10</a><a href="巵林_page11.html">11</a><a href="巵林_page12.html">12</a><span class="current-page">13</span><a href="巵林_page14.html">14</a><a href="巵林_page15.html">15</a><a href="巵林_page16.html">16</a><a href="巵林_page17.html">17</a><a href="巵林_page18.html">18</a><span>...</span><a href="巵林_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
