<!DOCTYPE html>
<html>
<head>
    <meta charset="UTF-8">
    <title>里乘 - 第 4 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>里乘 - 第 4 页/共 12 页</h1>
    <div class="content">　　
　　吴解元子 
　　
　　江浦吴解元家楣。有女年十八，于归有日，忽下体肿痛，卧不能兴。翌晨，自以手扪之，俨然变为伟男也。庸通和尚飞锡沪渎，曾亲见之，时年已及壮，且娶妻生子多年矣。并言其两耳尚有钏孔，两足以纤瘦不能纳履，终年但着吉莫靴，中实以絮，大不过五寸许耳。予闻而异之，谓：“非作大善事，不能致此。”后闻解元家固临江，行人来往，恒苦无渡，乃倡捐于两岸，各制舟楫，创设义渡，永占利涉，万口交颂。时解元齿已垂老，殊苦无子。一旦化雌为雄，足见天报善人为不爽也。 
　　
　　潘氏祖 
　　
　　苏州吴县潘氏，其先累世巨富。虔奉大士，乐善不倦，凡求佽助者，皆能曲如其愿。日设米谷于门，使纪纲司之，以饷丐者，如是者有年矣。一日，晨兴，忽有老妪携筐来乞米，予之升，请益者再，而意犹未足。纪纲以其无厌，诃之，声闻于内。主人出询，知其故，问妪所欲。曰：“欲得谷一石。”诺之，令呼人来担。妪大喜称谢，置筐而去。待至日暮，不见人来，视所留之筐内给谷三升，已粒粒变成珍珠矣。始悟妪为大士化身，试其诚心为善否也。厥后科第蝉联，至文恭公世恩，以大魁为首辅，子孙至今显贵。予南游，闻吴人言之甚详。 
　　
　　里乘卷三 
　　
　　扎拉芬夫妇 
　　
　　扎拉芬者，汉军百文敏公之冢嗣也，堕地授官。成童，娶妻某氏，年齿相同，伉俪綦笃。文敏薨后，公子荫袭，秩跻卿贰。十九岁甫生子，贺客阏闾，汤饼溢座。诘旦，公子忽起颒漱，具冠服，向北九拜毕，令左右请太夫人至，延诸上坐，自伏地稽颡曰：“昨夜先公命之矣。儿本上界星官，今既有子，合归旧班，不得久恋人世。但儿不能奉母终天年，且以此呱呱者一块肉累老人教育，儿罪实甚！此子骨相是富贵中人，异日定能代儿尽孝。凡此皆天意，母亦毋庸戚恸伤怀。”又起坐，遍谕侮甬人等：“善事太夫人，共抚孺子，好理家政，我去矣。”言讫，瞑目含笑而逝。初，公子以妻新娩，戒家人勿遽以凶耗告，太夫人痛子爱妇，恐伤厥心，遂如戒秘治丧事。及妻审公子，佥托入直为辞，三问三如之，乃不复问。儿既弥月，妻忽晨兴，命婢具汤沐，浓妆结束，珠冠霞帔，向北九拜毕，令左右请太夫人至，延诸上坐，自伏地裣衽曰：“曩夕，公子命之矣。妾本上界女星，夙与公子有缘，今既有子，合与公子各归旧班，不得久恋人世。但妾不能奉姑终天年，且以此呱呱者一块肉累老人教育，妾罪实甚！此子骨相是富贵中人，异日定能代妾夫妇尽孝。凡此皆天意，姑亦毋庸戚恸伤怀。”又起坐，遍谕侮甬人等：“善事太夫人，共抚孺子，好理家政。我去矣。”言讫，瞑目含笑而逝。 
　　
　　里乘子曰：观公子夫妇弥留时告母谕众之词，历历明晰，如出一口，此殆苏长公所谓“其生也有自来，其逝也有所为”者欤？降昴骑箕，足征载籍不谬。如公子夫妇者，一得嗣体，人事已尽，含笑偕逝，可告无罪矣。牛女两星之外，天上又添此一双嘉耦，传之千秋，真堪艳羡。 
　　
　　仙露 
　　
　　高阳某生，旧家子也，少孤。家业素丰，以委托非人，乾没折阅，销耗垂尽。及生长知事，年少负气，奋欲恢扩旧业，遂将存产尽行鬻变，作孤注，得二万金，服贾游吴，计反掌可与陶、猗埒富。时吴下有名姬仙露者，年甫破瓜，艳声隆起。生方丧耦，耳姬名，姑偕友具贽往访，一见目成，两情心许。酒阑，送客留髡，枕席绸缪，各吐衷曲，割臂缔盟，矢以嫁娶。自是，无日不往。未及一年，腰缠渐绌，难厌媪欲，顿遭白眼。生将质衣货马，以供缠头之资。姬微闻之，谓生曰：“君以寻常狭邪视儿耶则已；如以伉俪视儿，则宜早为之计。大抵平康生活，有资即事趋承，虽富有铜山，亦不能填无底之壑。日来侦君囊橐告匮，闻将变质衣物，殊非长策，且过此以往，又将何如？”生沉思久之，答曰：“小生所谓得过且过，过此以往，倘计无所之，拼一死以殉知己！”姬闻之凄然曰：“果尔，则君之计亦左矣！君如实心爱妾，彼此不妨熟商。鸨媪所爱者，货财耳。君在此耗费已复不少，况尔我白首之约，方君盛时，媪曾极口许诺，君试申前说，料亦不忍苛求。得间，第往探之，需价多少？君如不足，妾薄有私蓄，当以相助。”商计已定。越日，生果如言询媪，且谓：“嫁娶之约，姆所亲许，天父地母，实所与闻。小生久客当归，理宜不背前盟，聘资若干，合当如命。敢请？”媪冷笑，扬目答曰：“所说诚然。然自妮子入门，老妇教养不易，今欲脱籍，其身价在他人必得千金，念公子平日伉爽，愿减其半。如有五百金，即惟命是听；不则，莫怪老妇不情也！”生唯唯，退以告姬。姬问生：“能得几何？”曰：“变鬻衣物，可得二百金。”姬曰：“若此，易矣。君速去措办，俾事早偕，迟恐生变。”生急惨澹经营，姬为倾筐倒箧，凑合如数，携以献媪。媪初从五百金非生所能猝办，今竟如数相付，碍难反齿，不得已，纳金署券，乃尽褫去姬之衣裙钗饰，仅存衵，逐令随生速去。时方暮春，天气薄寒，姬再三哀求，始给一旧布絮袄，聊以御冷。生携姬至旅舍，检理行装，所存无几，途长资短，莫知所措。逆旅主人怜两人荏弱，慨赠白金一流，甫得成行。半肩行李，生自负荷之，姬披发韬容，徒步相从，日只行十余里。不及旅店，辄寄人檐下，或宿古刹以为常。经秋始至齐境。资斧不给，会天雨缠绵，泥淖难行，姬足趾皲破，血流濡袜，脱以示生，生叹曰：“小生漂泊穷途，孽所自取，固无尤怨！累卿憔悴若此，心实不忍！”姬曰：“是何言也？妾从君出门时，早知必有今日，但人患无志，不患吃苦。君倾产出贾，为欲恢扩前业也。今旧业未恢，产资荡尽，携妾而归，立锥无地，其能免邻里姗诮乎？”生曰：“奈何？”姬曰：“妾意小作贸易，较跋涉安逸，或冀少得什一，亦可聊以解嘲，还见故乡父老。君以为何如？”生曰：“卿言良是，顾何从得资？”姬曰：“容妾图之。”诘旦，笑脱左履，出珠一颗，大如发菽，付生，入市售得三十金。遂税屋三椽，操业来其，作苦半年，食用粗给。姬笑问生：“君业此不厌乎？”生曰：“以今视昨，较仆仆奔驰，凄惶无定，相去不啻天渊矣！何厌为？”姬曰：“固然，但所操太狭，必稍扩充而润色之方可。”生曰：“谈何容易！”姬笑脱右履，又出珠一颗，大如前，付生售之，价亦相等。遂兼货米盐醯酱杂物，日有生色，不半年，渐蓄傭媪。生日操会计，夜拥丽人，自以为人生之乐如是已足。姬忽问生曰。“君将沉浮于此以终身耶？抑尚有他志耶？”曰：“小生得陇不敢望蜀矣。”曰：“敢问贾与仕孰优？”曰：“贾不如仕，又何待言？”曰：“若然，君何不弃贾而仕。”曰：“卿傎也耶？明知小生读书未成，何从求仕？”曰：“妾闻司马文园尚不以货郎为耻，岂古之循良吏皆由科目起家耶？君如有仕志，曷不纳资以求之？”生不觉失笑曰：“卿益复呓语，些须薄资，仅敷糊口，那有多资可纳？”姬正色曰：“君果欲仕，妾自能设法。”曰：“将如之何？”曰：“君意欲何仕之求？”曰：“佐贰，可乎？”姬摇首嗤之曰：“何其卑也！”曰：“丞倅、牧令，可乎？”曰：“未也，盍再等而上之？”曰：“意者其为郡守乎？”曰：“如斯差可，万不得已，亦必须如此，庶可稍展妾志！”生问：“何法之设？”姬笑指旧所著布絮袄谓之曰：“妾筹之已熟，此中所藏，不止一郡守之资，其余可留作资斧，无俟他求也。”以两仪刀折之，中缀明珠不下三千颗。坎第鬻之，共得五万余金。遂罢贾，趣生赴部纳资，铨得粤东太守，指日挈眷之任。时滨海州郡所在患盗，行旅苦之。姬谓：“居官当首先为民除害。”因嘱生檄所部各邑严行缉捕，又出多资，遍募健儿，散布津隘，以备侦访。连获剧寇百数十人，悉置之法，盗踪顿戢，水慑陆栗，远近颂之。姬固粗晓文义，自生之官，凡催科抚字、听讼察吏，事无大小，皆内决于姬，庶务毕理，生惟优游素餐，坐享其成而已。三年政成，受上考，擢浙东观察使，寻迁浙臬。前后不十年，开藩吴下，以千金报逆旅主人。时鸨媪之夫为怨者所讦，株连系狱，媪伪为卖珠者，夤缘入署，求姬为道地，见姬攒珠簇翠，华妆坐七宝床上，容光四照，较前尤为丰艳，丽婢数辈，环侍承命。媪膝行匍匐而入，伏地不敢仰视，叩称：“老婢死罪死罪，当日不识贵人，过于计较，乞赐恕宥。”乃泣白所求。姬鲜腆欠伸，微哂曰：“阿母休矣！濒行时幸叨布袄之惠，不致冻填沟壑，念此一点香火情，容与官人谋之，聊以报德，且藉以补身价五百金，免使阿母齿冷也。”媪汗流淫面，稽颡有声。姬麾令：“去。”不日，即出其夫于狱。后生晋豫抚，向用方殷。莅豫甫半载，姬笑谓生曰：“以君之才，何能独当一面？语云：驽马恋栈，久必蹶蹇。不如避位，免讥覆餗。且人贵知足，大丈夫如此亦足矣，何必画蛇添足耶？”生从其言，遂疏乞罢归。姬封夫人，年尚未四十，望之如二十许人。生二子一女，子读书均成进士，一入部曹，一入词馆，富贵甲于一乡。姬劝生力行善事，培养英才，赒恤穷乏，创设义塾、义仓，仿范文正公条定章程，刊碑以垂永久，乡人至今称颂不衰。 
　　
　　里乘子曰：高阳生一庸夫耳！变产作孤注，以图恢扩旧业，其计已左；二万金挥霍殆尽，脱非遇姬，亦沟中瘠而已；及贸易少安便无他志，然则生一庸夫耳。乃公然由太守而洊晋封圻，庸夫偏有此庸福，伊谁之力哉！仙露作为，事事令人可爱、可法，初属其求仕，继佐其为政，终促其勇退，且劝力行种种善事，乡人称颂，其见地之高，多非须眉所能及，何况巾帼者，何况巾帼而勾栏者！噫嘻！异矣！ 
　　
　　袁姬 
　　
　　浙东江山船，有栏杆、头亭、蕉叶白等名，其陈设也华而洁，其饮馔也精而新；船各蓄美姬二三人，甫及笄者，谓之“同年妹”；齿少长者，谓之“同年嫂”。大抵桐庐、严州人居多，同年固桐严之讹也。各姬有亲生者，有购养者，儿时即延师教之度曲，弦管檀槽，靡不精晓。凡仕宦客商登舟，饮食起居，皆若曹伺奉，无须厮仆。其目听眉语，类能曲如人意，往往客子被其迷惑，资罄身殉，在所不惜，故初登其舟者，无不各有戒心。以予所闻顾生袁姬一事，则诚千载不易得之遭也。顾生，江东人，少年俊美，抱翩翩元瑜之誉，传食于公卿间。往来钱塘江，时乘袁翁之船。翁有养女阿翠，年裁破瓜，色艺冠时，生爱恋綦殷。会杭州太守聘司记室，笔札有暇，即往就姬。凡栉沐饮啄，皆自为姬给役，历久不厌，如是者二年有馀。生情日密，姬则淡漠遇之，每欲留宿，辄拒不纳。旁人多为不平，即袁翁与媪亦窃窃怜生，而怪姬薄情。姬不之顾，而生亦不以为带薢也。明府某公，任侠好义，素与生友善，以爱生才而怜其太痴，愿出千金为姬脱籍。生大喜，商之翁媪，诺之。转以问姬，则抵死不肯，说之再三，始勉强应诺，并与翁媪约，亲迎之次日即归宁，凡舟中己之床奁什物，毋许动移。叮嘱谆谆，翁媪极口许诺，然后兑金署券。至亲迎之次日，姬请遵约归宁，下午即返。薄暮，城门已鐍，足音杳然。生竟夜徘徊，起坐太息，目不交睫。诘旦，急往寻其舟，已挂帆不知何往矣。生望江水渺漫，烟波无际，懊恼如焚，忿欲蹈流而死；继念徒死无益，姬他日瑟琶别抱，更可无忌，不如忍息以侦察之。乃嗒焉若丧，走语明府某公，求为画策。公劝生：“既姬不愿，亦姑置之。譬嗜笼鸟，野性难闲，终思飞去。以君之才，自有嘉耦；况烟花中人有情者少，亦何必恋不割爱而自贻伊戚哉！”生殊不以为然，遂独买舟，沿江踪迹之。后，至严州城外，见垂杨下袁舟焉。姬方倚门与翁闲话，睹生至，返身遽入，若不相识。生登舟与翁寒暄已，呼姬，不答，恚恨莫遏，狂叫谯诃，姬四顾他语，置若罔闻。生无可奈何，遂具状诉诸郡守。郡守素耳生名，拘姬至，讯之，姬哓哓强辩。郡守问生，究竟意欲何如，生出券呈验，坚求合璧。郡守如判，饬令姬归，并反复开谕以后当与生和好，无再参商。姬既归舟，怨恨之情形于词色。翁媪从旁规劝，亦谓当赘生于舟，免招物议。姬摇首不语，劝譬再四，始与生言定：两舟相并，每夜自携衾枕过生舟就寝，日则仍回己舟。生不得已，曲从之。自是，肃肃宵征，抱衾与裯，夙夜必偕，习以为常。相居半载有馀，琴瑟静好。翁媪窃慰，以为从此可白首鱼水矣。一夜，月白风清，漏二下，姬察袁舟人已睡熟，乃遍悄呼生舟人起，戒勿高声，自于裙底出匕首一柄，长尺有半，白如霜雪；又出白金二百两，指谓众曰：“公等若听妾言，请以此金相酬；不则，请伏刃而死，于汝舟亦有所不利，愿公等决焉。”众相视错愕，莫知所指，佥谓：“如能效力，敢不如命！但请相示。”姬袖刃，低声告曰：“若然，请公等纳金，悄将前后缆解开，切勿惊觉邻舟。乘今夜风利，开帆向杭州速发，抵岸尚不吝重犒。”舟人如言解缆，将帆拽满，兼程驰抵杭城。姬大喜，问生：“城中有赁屋否？”曰：“有。”姬乃厚犒舟人，急召人担负什物偕生入城，笑谓生曰：“妾今日方是君妇。”问：“何谓？”曰：“后自知之。”先是，生舟夜发，昧爽，袁舟始觉。翁媪忿甚，急张帆追至杭州。入城见姬，责其背逃之罪，姬谓：“嫁夫随夫，何谓背逃？翁姆尚念旧好，请勿赘言，后日尚可往来；不则从此斩断葛藤，两为陌路矣！”翁媪以姬明决，悔恨之极。欲讼官，以前既凭媒署券，后又经郡守判断，更难翻覆，乃白眼瞪视，垂头嘿嘅者久之，不得已，甘言强笑，订盟而别。盖姬平日私蓄，固有万馀金，嫁生断难携带，必如此作为，使翁媪不觉，然后两舟相并便好陆续携运，若稍露声色，则防察必严，丝毫莫取矣。其机甚警，而其心亦甚苦哉！姬寻出金为生纳资县令，所在悉著政声，皆由内助之力居多焉。 
　　
　　里乘子曰：袁姬深得用兵欲擒先纵之法。观其平日遇生无情之状，不惟旁人不知其心，翁媪不知其心，即生亦实不知其心；及再经郡判，并舟来往，宿蓄运尽，乃召众饵以白金、劫以白刃，驰抵杭城，至是始为生妇。翁媪虽蹑迹而至，亦徒有白眼瞪视而已，又将奈姬何哉！夫如是而姬之心旁人知之、翁媪知之，而生亦始得知之。古所谓将飞者翼伏，将奔者爪缩；守如处女，出如脱兔，袁姬有焉。勾栏竟有此人物，合之仙露，可称女中二豪。仙露事事从容固好，袁姬事事沉密亦好，予乐为琐琐笔之，所以贺二生之遭也。 
　　
　　夙冤 
　　
　　休宁黄某，贸易越东。蓄一番犬，驯而且黠，能解人意，黄极珍爱，每食即饲以其馀，眠则令卧床下；出入行止，须臾不离。会岁暮归家，路过睦州，以失路投止兰若。一老僧出，与客问讯，忽见犬，问黄曰：“居士那得此犬？”黄告之。僧叹曰：“居士奈何豢此冤畜！”黄闻之错愕。以其言异，叩之曰：“鄙人庸俗，不知夙世因果，愿求指示。”僧初不肯言，再三研求，乃谓：“此犬与君前世冤结甚深，不久必当相报。”黄益骇惧，遂膜拜顶礼，求示解脱之法。僧喟然曰：“老衲不合向居士饶舌，然佛法慈悲，又不忍坐视。君须谨识吾言：到家三日后，夜就寝时，伺犬睡熟，君潜遁去，但取素所著衷衣多件，结束如人形，悄置衾中，听其作为。计此，犬求君不得，必愤极自毙。君将其尸悬深山树上，待其销化，如此，庶可解脱。须谨识之勿忘！”黄合十受教。归，如僧言部署，犬果以求人不得，遍将衾枕衷衣抓啮狼籍，狂狺跳跃而毙。黄大称异，知僧言不诬，遵将死犬挂深山树上。逾月往视，其皮肉已销化殆尽，仅存毛骨一具而已。既而又作越游，特往谢僧，僧曰：“君不悖老衲言，部署甚善。但此犬怨气未散，今又变而为蛇，知君来此，翌辰必踪迹而至，甘心于君，奈何？”黄闻失色股栗，哀求拯救。僧曰：“君幸遇老衲，缘分不浅，合终始成全之。”乃出大瓮，令黄踡卧其中；又取一瓮覆其上，合口处勅勒书符镇之。至时，果来一蛇，身粗如盏，长数丈，绕瓮数匝，瓮振振作响，竟不得开，蛇愤，自裂其身寸断。僧启瓮出黄，黄再拜称谢。僧贺之曰：“君大冤已解，然其鬼知老衲饶舌，将来必与老衲作难。”黄曰：“奈何？”曰：“老衲自有处分，居士可请无虑。”黄大喜，酬以重金，不受。后亦不知所终。此新安吴子琴言者。 
　　
　　里乘子曰：怨毒之于人，甚矣哉！夙世之冤犹固结而不可解如此。黄某非遇老僧，则此生休矣！君子观此，亦可藉以自警。 
　　
　　赵乙 
　　
　　子琴又言，无锡县城中典库后有旷园，大逾十亩。忽有一壮夫负竹篙一竿，修而多节，白司事者求寄存园中，订日来取。诘旦，汛埽夫赵乙见之，问司事者：“此篙从何而来？”司事告之，赵太息不语。司事察其言状有异，转诘之，乃曰：“小人向日流荡江湖，略知暴客号诀。此篙即若曹信物，数节之多寡，便知党羽人数。今倚园墙西隅，其来必由此处，是不可不预防之。”司事闻之大惊，趋告主人。众意乙非常人，因谓：“汝既知此篙，必能办贼，果尔，当重赏不否。”乙初不肯，再三央之，乙乃数篙节，凡三十有三，曰：“贼数如此之多，非以计歼之不可。”众问：“计将安出？”乙笑曰：“公等勿虑，小人自有料理。”乃请买豆数百石，摊布园中，约厚尺许；又买大瓮三十具置墙下听用，主人如言部署。一夜，天月阴黯，乙谓众曰：“贼至当在今夜，小人当一一歼之。公等如胆大不畏，请作壁上观可也。”主人骇惧，恐乙众寡不敌，出资募健儿百余人，各持器械，为乙助威。乙麾之去，曰：“尔曹卤莽无能，在此搅扰，徒乱人意，请速去，勿败乃公事！”悉命举室吹灭灯烛，自袖利刃，潜伏墙阴以伺之。少选，竹竿窸窣作响，一莽男子自竿溜下，足踏豆上，滑而颠，乙暗中以刀剁其首，掷瓮中；未几，一人继下，颠如前，又剁之，连剁十馀人。外贼以其党多人入墙，寂不闻声，虑内有备，中一黠贼跃登墙上，次且不敢下，俯首观察良久，轻拊其掌者再，内无应者，知事败，遂率馀党遁去。无何，东方渐明，乙招诸健儿置尸瓮中。计之，共剁十有六贼。命悉舁而瘗于野，以灭其迹。主人大喜，厚犒诸健儿。自是，除乙汛埽之役，待以殊礼。惟时惴惴焉，虑盗复来报怨，而盗竟不敢复至。 
　　
　　里乘子曰：畸人混迹贱役，不遇有事，将终身埋没不彰；彼盗之来，所以显赵乙也！夫赵乙犹其细焉者也！嗟乎！风尘莽莽，豪杰尽多，俗眼不识，则交臂失之者不知凡几，惜哉！ 
　　
　　绛帻生 
　　
　　庐州武弁某，智而侠，道遇不平，不惜殉以白刃。以角巾爱着绛色，人多戏以绛帻生呼之。尝夏日有事六安，兼道失路，乘月策马夜行，忽阴云骤合，暴雨如注，无可栖止，道旁有丛厝，暂系马倚剑，佝身入避。俄雨少霁，闻对面厝室内窸窣有声，见一人自内探首出，披发袒臂，手持一碗，承檐溜而饮之；电光闪烛，谛审似是女子。某素豪于胆，悄拔剑趋往，以究其实。女见某，返身欲遁，某亟撩其发叱曰：“汝人耶鬼耶？可速说，免屈污我宝剑也！”女战栗答曰：“是人。”某问：“在此何故？”女初腼腆不肯言，研诘不已，始知为某生簉室某姬也。姬固滁州人，生而失母，父瞽，精于星命。某生秋试金陵，过滁见姬，悦其色，托人谋为小星，父雅不欲。姬幼读父书，亦知命学，自推命薄，闻生为世家子，自请于父，愿屈身为副室。生感其意，益喜，爰出重金厌其父，乃许之。既携姬归，竟不为大妇所容，频受凌辱，年馀不使当夕，奴婢畜之。三日前，以为掠失意，痛挞无算，生坐视嘿叹而无可如何。姬屡蓄死念，试以金钱自卜，遇遁之姤，其繇曰：“坚冰泮春，陌路逢亲。卵完石碎，替旧更新。”详玩繇词，生机未绝，姑忍息以待。是日早起，侍大妇晓妆，袖误拂玉钗，堕地折之。大妇怒甚，谓钗为父母赠嫁物，终身吉凶皆兆于此；姬故意断之，使己不利。乃撮发令跪，裸而鞭之，怒犹未息，吼与姬约：日内不如式相偿，誓不两立。姬惧，逃匿厝室，不图与某弁遇。某劝还家，姬不肯，因备诉嫡悍妒状，且示之臂，固无完肤。某义忿填膺，愿与姬缔为兄妹，授以计，令仍藏厝室。天明，某跨马特往生家，谓奉父命远来省妹。生夫妻同出，见某言颇不逊。某怒，拔剑斫庭前柳树，顿折；戟手指生夫妻厉声曰：“如不以妹来见者，有如此树！”先是，生妻虐姬太甚，邻里均为不平，今闻某来，众等毕集攒视，且嗾某勿稍宽纵。某闻益怒，谓如不见妹，先毁其室，而后鸣官，言已，一拳已洞墙壁。生夫妻始大恐，央众为缓颊。亟遣人各处觅姬，后于厝室得之。姬犹觳觫，不敢遽归。其人告以兄至，归当无患。姬佯问曰：“汝言真耶？”曰：“然。”姬喜。既归，与某相见，彼此愕视，故作惊喜状，俨然妹也兄者，相持痛哭失声。众见两人情状逼真骨肉，互相劝慰，生夫妻益信而不疑。急具酒食，序姻娅礼，款接甚殷，留住三日，饯赆备至。某濒行时，当众谓生夫妻曰：“某十五岁出而从军，妹依瞽父，不幸为生所绐，此是妹命不犹，夫复何怨！昨归家，老父告知，命来省视，不料如此受虐。谁无骨肉？被人摧残若此，于心甘乎！今请凭诸公与生夫妻约，此后倘仍蹈前辄，某必有以报之！勿谓武人鹵莽也！”众唯唯，生夫妻俱谢过不遑，并请寄语乃父勿以挂怀。自某去后，果相安无事。某顺道经其家，辄信宿授餐，居然至戚。逾年，大妇以病噎死，姬竟正位，始悟繇词所谓“坚冰泮春”者，阴极阳回也；“陌路逢亲”者，意外遇某，缔为兄妹也；嫡，石也；姬，卵也，卵虽不能敌石，而一完一碎，嫡亡姬存，则新人将更换而替故人也。历历不爽，亦何神哉！ 
　　
　　里乘子曰：绛帻生自是黄衫客一流人，所以处分某生夫妻，不愧智而且侠，快人快事，惜冯小青当日未遇此君耳！ 
　　
　　尸变 
　　
　　江苏葛生，客游楚南，为观察某公记室。公展觐入都，以期迫兼程前驰，生与厮仆督装在后。一日，趁程较远，投旅舍过晚，宿客已满，再三商之主人，只求一榻地聊以栖止，主人沉思久之始首肯。导生至后一室，内故有南北两炕，科浪反，北中设一方土床也。几，上置灯檠，光荧荧如豆，剔而亮之，襆被南炕。时方暑月，见北炕已有一客仰卧其上，头蒙毡笠，不辨老少。以天热尚着毡笠，疑是病夫，姑呼而问之，不答，意其睡熟，遂置之。枯坐取管吸建烟，渐觉倦怠，将拂簟就寝，忽见北炕客坐起，瞪目直视。生谛审之，面色惨白，不类生人；试问之，寂然不语，虑是尸变，心且惧，欲遁匿床下，计僵尸身不能佝，或可幸免，奈砖炕四围砌密，无从窜入，益复惶悚。尝闻俗言：僵尸必借人生气方得起，其瞪目视人，人亦瞪目视之，四目相向，阳克阴永不能动；如目少眨，则阳气便散，彼即乘势而起。生忆其说，遂亦瞪目对视，不敢稍瞬。良久，渐难搘持。幸南炕旁近双扉，反手潜以烟管拨其，顿脱，急起拔关趋而出，尸亦跃起直追，缘生出户匆遽，双扉为衣风拽掩，尸撞触之，遂阖，阻不得出。方生之出也迫急，失足颠踣，晕不能兴；逾时始力疾起，呼厮仆召主人至，厉声叱责。主人忸怩谢过，且言客家小康，距此不过一舍地，今午过此地，得暴疾卒，已遣人召其妻孥，会当即至。正哗论间，妻孥果至，主人历诉其故，见生颧青鼻肿，并损二齿，俱稽颡谢罪。急欲入室，双扉为尸撑拄，猝莫能开。同破壁入，见尸直仆门上，十指入木如钉，牢不可拔。妻孥环哭，斧扉以停其尸。又见几灯为尸触翻，油泼南炕衾席，污渍狼藉，乃厚偿生资，相将舁尸而去。葛生与吾友葛菊人同族，菊人历历言之如此。 
　　
　　小蛇 
　　
　　黄稼田司马言，其乡某孝廉，礼闱下第南归，乘一薄笨车，途中天气暴热，当午歇凉，车子坐白杨树下。见一小蛇，长尺许，竟体褐灰色，昂头向上；树上则蟠一大蛇，身粗如碗，垂头向下，两头相向。见小蛇口中呼吸，大蛇为气所摄，渐觉瘫软，不能存身。车子嘿嘿诧异，以小反制大，心颇不平，急起，以足向小蛇颈上极力踏之，小蛇负痛，掉尾鞭其足背，车子固赤足着屦，足顿肿。小蛇既殪，大蛇屈伸久之，始蜿蜒穿树而去。乃车子之足，不炊许时已肿过脐，痛彻心髓，寻卒。 
　　
　　辣虫变蛇 
　　
　　夏日有虫，长寸许，竟体皆毛，刺人痛于蜂螫，吾乡呼为辣虫。黄稼田司马家有园，树木甚多。尝夏晚纳凉，见一辣虫栖桐树干上，以草拨之不动，遂置之。越日，又一虫来衔其尾，凡七日，陆续相接，共七虫，长不及尺。司马留心以察其异。日见蠕蠕微动，渐自胶续，不十日，竟共化成一蛇，蜿蜒而去。以数虫化一虫，奇哉！噫！七日七虫，次第如有约而至，是果谁使之哉？ 
　　
　　滦州儒学蛇 
　　
　　滦州儒学，有舆夫见大成殿外树下一小蛇，长七八寸，粗裁如箸，竟体红光耀目，诧为罕见。以其小也易之，戏搦其尾，将携以示人；乃手甫近尾，蛇昂头直立，身暴长，尾略一摆，已将舆夫颠踣倒地，晕不能行。间壁一门子，闻声伏窗窥之，见一大赤蛇，其长不知几许，蜿蜒入大成殿内去，其身粗巨，塞门几满，逾时始竟。门子骇异，急入殿寻之，杳然无迹，见舆夫卧地呻吟，扶归，臀股青肿不良于行。彼此言蛇之异，猜为神物，命舆夫禳祷之，寻瘥。 
　　
　　溧阳史仲皋言三事 
　　
　　乡里有某生者，素好习武，凡击刺超距，无所不能，尝授徒乡里。暑月，辄逾墙出，盗瓜解热。一夜摘瓜回，忽见一人，匡躟尾其后，审其步趋与人异，意是僵尸，急迁道斜行以避之。乃彼亦蹑迹，相从迫逐，不少宽纵。生大恐，踉跄疾奔三四里许，甫至己塾，急飞步跃登墙上；尸亦三踊三跃，所不及墙者盈咫。墙上故覆以瓦，后一跃用力较猛，落地时颏挂仰瓦上，虚悬空中，竟不能动。生俯首谛视，且駴且笑，知其不能为患，掌掴其面者再而去。翌晨，趋往观之，一无所有，墙下但馀黑水一洼，其臭刺鼻，不可向迩。某生读书寺中，间壁有空舍，中停枯柩，历年既久，尝出为祟。生素豪于胆，夜伏窗隙窥之，漏二下，果闻舍内窸窣作响，一老者衣冠自内出，蹀躞向外而去。生烛其舍，见棺盖已开，遂为合之，料其不能再入；又恐与己作难，乃返室猱升梁上，伏而察之。少选，老者归舍，果以棺合不能再入，迹至生室，意甚愤怒。遍室搜寻，见生伏梁上，瞪而仰视，目光绿若猫睛，三踊三跃，愈跃愈高，去梁几不盈尺。生大恐，袖携《易经》，急俯以掷其首，老者仆地，顿僵。天明人来，生始敢下，历述其异，共视其尸，已幻为棺盖，焚之，臭闻数里。自是毁柩埽舍，怪异遂绝。某处有厝柩，白日尝出为怪，一乡患之。有木工某甲，笑谓众曰：“诸君如醵金作筵饮我，当为除怪。”众果如言，作筵招甲。饮毕，问：“何时除怪？”甲踌躇久之，乃曰：“必俟天气晴爽、日方中时乃可，然须诸君往佐之。”众诺，订约而去。至日，甲来邀众同往。袖出尺周量棺盖，取墨绳弹于盖之当中者三，三弹而棺中皆霄霄有声，意似痛楚，初声较厉，后以次递杀；又取斧微削棺之四隅，谓众曰：“怪已除矣！”自是果绝。众大喜，乃厚酬甲。 
　　
　　里乘子曰：仲皋又言圬工之刀、石工之锥、木工之斧、尺、绳、墨各物，均极宝贵，皆能镇压怪异。凡房舍之梁、柱、楹、桷，楶、等类，及诸木器无故自爆作声，皆墨绳刨刮未净，其精灵日久自鸣也。然耶否耶？ 
　　
　　樵夫某甲 
　　
　　苏州樵夫某甲，娶妻某氏，伉俪甚敦，惟日相对忧贫。甲尝忍饥以媚其妻。一日，卖柴毕，腹饥，入市食锞，吝钱，仅食三颗。旁座一人叹其太少，力劝加餐，愿为纳资，甲以素不识面，辞之。其人再三固让，乃各食十馀颗。其人纳资讫，问甲所业，怜之曰：“君业良苦，何不贸易？”甲以无资对。曰：“是不难，但从我去，愿以相助。”偕行四五里，出齐门，至一处，有瓷坛三，皆土封其口。其人指曰：“此中皆藏镪，任君取携，不靳也。”命俱去其封，视之果朱提充牣。因趣甲自取。甲廉，只取两铤。曰：“何不多取？”固请益之。甲又取二铤，其人乃自取十馀铤付甲，使以衣盛之，约计不下千金，喜出望外，称谢而归，倾置床上。妻方在灶下作晚炊，甲趋拊其背曰：“卿勿复尔，当作富家媪，享用有日矣，何必作苦！”妻嗤之曰：“君颠也耶？未睡何得作梦语？”甲笑曰：“来来！”遂拉妻袂同至房中，指床上谓之曰：“卿视此累累者，犹不足为富家媪耶？”妻视之，但见纸灰一堆而已，骇问：“此物何来？”甲茫然若失，具告其事，知为鬼所揶揄。翌辰，往寻三坛，亦为乌有。自是，夫妻安命食苦，不再忧贫。久之，日渐自给，今则居然小康矣。 
　　
　　里乘子曰：一经鬼物揶揄，即安命食苦，不再忧贫，如此夫妇，可谓贤矣！居然小康，不亦宜乎？ 
　　
　　平乡县老儒 
　　
　　直隶平乡县老儒某，年逾五十，授徒村塾。一夜，月白风清，挑灯独坐，忽有二女款关入室，韶龄媚姿，世所罕有。某目炫心摇，诘所自来。二女掩口笑曰：“我姊妹皆仙人也，与君有夙缘，愿侍枕席。”某狂喜，不暇研究，遂与绸缪，情好綦笃。自是，每日诸徒散后，二女即至，风雨无间。如是年馀，某神情日渐惝怳。家人察其有异，叩之，秘不肯言。某有二子，皆邑诸生，夜伏窗潜窥之，一无所睹，但闻某喃喃呓语，音殊模糊，一字不辨。家人忧之，禳祷无效。忽一夜，二女谓某曰：“妾等侍君年馀，情好无猜，不可不使君知我家里。君肯从我游，当使君一睹天界。”某忻然诺之。二女遂左右挟某行，登山涉水如履平地，终夜跋涉，不少停趾，道路修阻，不知几何由旬。未几，天渐达曙，入一大山，树木森茂，中有兰若。某闻晨钟，心顿清爽。一老僧策杖而来，二女见之，却不敢前。僧问某将何往，某心佝愗，噤不能答。僧以袖拂其面，喝声曰，“疾！如律令勅。”如雷震耳，某豁然如梦初醒，回视二女，已不知何往矣。知二女为妖，以僧非常人，膜拜求救。僧谓：“二女皆天狐，与君固有夙缘，此来亦无祸君意。脱不遇老僧，恐还乡无望耳。”某益骇惧，力求拯救。僧乃戟指于某胸背，勅勒书符，讫，送某出山，指示归路。又袖出碎镪若干，聊作资斧，且谓：“此地为永平世界，距君家已千馀里。途中但凝神守志，勿涉邪想，妖自不敢近。归家，日晨起净口，端坐诵《易经》一通，当永保无患矣。谨识勿忘，慎之！慎之！”某再拜受教归。如僧言，二女果不再至。同治癸亥，予北征过平乡，某尚无恙，年已七十矣。人有问其事者，自言不讳。惜某愦愦，当日未曾详诘僧为何名，所至之地为何山、何寺耳！ 
　　
　　超勇公轶事 
　　
　　超勇公，索伦人，即伊彻满洲也，少以军功累晋公爵。闻公出征时，沿途供亿，必遣心腹偏将某甲前驱预备，公平日嗜好惟某甲能知之。凡启节，每到驿馆，下马即顾某甲问：“所需各物俱备不？”某甲鞠躬对曰：“诺。”公色然喜曰：“好孩子，狠会办事。”甫入门，某甲手捧髹漆红盒一，屈膝以献。去其盖，内盛径寸大蜘蛛百枚，蝍蛆、蝾螈、虿蝎等物称是。公一一去其钳爪，生啖毕，某甲侍公登堂梁，左右悬两巨蛇，粗如盏，长丈有奇，公睨而嬉笑，拔金错刀，寸断大嚼，如咬甘蔗，食讫，某甲屈单膝告退。公独入后室，内有蠢胖村妇八人，年皆二十以来，裸体以待，公一一递接已，乃呼从者具汤沐、进冠服，出见客。客退，又呼某甲来，赞之曰：“好孩子，狠会办事。”凡沿途供亿，必如此方惬公意，不则竟日忽忽不乐，戏下部曲，诃责鞭箠，无所不至矣。又闻公过戈壁瀚海等地，常数百里无人烟，村妇难致，则以肥壮水牛代之，故出征必多带水牛听用。按日轮交四牛，牛辄不能与公敌，公恨其不能胜任，则手刃剐而生飨之。观公所为，可谓天人，彼樊舞阳之生食豚肩，常开平之与虎豹交，以公较之，皆不足为奇矣！ 
　　
　　里乘子曰：相传公能伏地听百里外马驼声。且知敌军有无多寡。人皆谓公天授，不知北魏时斛律金行军，用匈奴法，望尘知马步多少；嗅地知军远近，公既久于戎行，阅历较多，不难留心师其遗意耳。又闻公英姿盖世，气慑三军，而平生最惮阿文成一人。当从阿文成出师时，每召计议军务，公辄兢栗异常，汗多透甲。故阿所运筹，一以命公，无或违误。阿公所在克奏肤功，皆公之力居多云。 
　　
　　海州四怪 
　　
　　海州四怪，一鳢，一蜘蛛，一蜈蚣，一蚂蚁也。鳢长丈有半，竟体鳞甲灿然，本草所谓穿山甲者是也。蜈蚣亦长丈许，有翅能飞，尝天晴风静，飞戾半空，夭矫自如，人多误为纸鸢。蚂蚁大若栲栳，臀坚似铁，五兵不能入。四者之中蜘蛛尤为灵异，其大如箕，丝粗如小儿臂，好与龙斗，吐丝缚龙，胶不可解，必火龙来焚其丝乃已。滨海人常于山野拾得断丝，尺许之丝，两健儿持两端极力扯之，长可盈丈，利刃不能断，人恒宝之。四怪常幻人形，出游市廛，不为人祸。蜘蛛出时尤多，每出则化形老者，白髯垂胸，道气盎然，最喜与小儿戏。出时，小儿多依其前后左右，老者出钱市梨枣饼饵之属分啖群儿，人多识之，呼为朱道人；遇久早，为人求雨辄应，地方颇受其福。顾四物同出，雷恒欲击之，往往片刻间雨雹骤至，雷电交作，四物即遁，则鳢居前，以头钻山，山洞如腐，鳢即入洞，蜘蛛啣尾继进，蜈蚣又次之，蚂蚁殿后，以臀堵洞口。丰隆左执锥，右秉钺，目灼灼观望，竟不能施其一击之威；徘徊刻许，天晴雨霁，四物亦不知何往矣。人以蚂蚁臀肉之坚，皆称为“铁屁股蚂蚁”云。 
　　
　　郑甲 
　　
　　郑甲者，汴梁人，固绿林之魁也。中年改行，至老，乡党称善人。与人接，谦和惟谨，见者不知其能武也。去发一撮，圆如钱，光如镜，似僧之受戒火者。叩之，自言少时两臂能开二百石弓，取十砖累叠之，剖以掌，画然中开，利如刀劈；日可行六百里，捷过奔马；尤工弹术，百步外击物，百不失一。壮时驰骋齐鲁燕赵之郊，短衣匹马，藉探丸渔猎过客，往无不利，自以为无敌于天下矣。一日，有解饷官辇银百万如京师，车驮甚盛，末一少年为后殿，年约二十以来，美皙温存，弱如处女，展绣褥趺坐车唇；衣服华灿，首戴角巾，上缀猫睛宝石，大于龙眼核，精光上烛，与太阳相激射，洵希世珍也。以其为纨公子附从入都，殊不介意。惟心涎重资，计必有好建儿护卫，不敢孟浪从事。爰勼同道中之好身手者四十余人，沿途尾之，蹈隙而动。顾车驮过重，日行不过八十里，他日以遇雨失程，不及投店，道旁有兰若，遂栖止焉。予与众窃喜，曰，“此天授机会，不可失也。”于是伏莽以待。时新晴，湿云归山，少选，皎月东上，朗若白昼。漏二下，行踪已绝，万籁俱静，佥日：“可矣。”各褫外衣，着短褐，身藏利器，约次第逾墙入，拊掌吹唇为号，量技分遣，入者半，留者半。计议已定，同道中二十馀人鼓勇争先，一跃入墙，疾如飞鸟，堕地无声。予同二十馀人屏息墙阴，静听好音，准备运物。乃待至一时之久，墙内寂然。互相猜疑，吉凶莫决。又遣五人登墙探察消息，五人登墙不敢遽下，遥见少年秉烛檐梧，南向危坐，似知有人上墙，袖出白光一道，闪如电发。五人知是剑术，大骇，急厉声呼曰：“败，败矣！去去，勿缓！”吾侪闻之，急返身奔驰，墙头白光旋出，冷气逼人，猝难回避，各 
　　
　　谋奔命。予见路旁有土圊，急投其中，秽深灭顶，仅露顖门，已为所髡，痛彻心髓。亡何，白光渐缩敛入墙。二十馀人已各身首异处，无一获免者。是役也，予幸为秽物所厌，得占硕果，不然，亦与四十馀人把臂为伍，白骨早朽矣。予既出圊，觉顶上血流涔涔，骤不可止，爰匍匐往丛莽中脱出秽服，别取他衣着之；又抽佩刀割襟以裹其创。自是嘿庆再生，不敢再为冯妇。今七十矣，每手摩剑瘢，犹觉电光在顶，为之齿击不置也。 
　　
　　千金亭 
　　
　　吾乡方恪敏公，微时，屡试不第，行年五十，犹以笔耕为业。有精风鉴者，谓公大运将至，不十年可位至封圻。公问：“何之而可？”其人曰：“公利西北，不利东南，当以入都为可。”公固善书，素欲赴部谋为议叙，闻言，遂决意北上。襆被徒行，至保定界，资斧已绝，路旁有茅店，聊坐少憩，老妪提壶茶置公前，渴，不敢饮；案堆角黍累累，公正苦饥，涎视不语。老妪觇公意，笑问曰：“客欲食耶？”公笑曰：“然，奈无资何！”妪笑曰：“此细事耳，无资何害？”遂命子妇取角黍一盘，劝公饱啖，公亦不辞。啖毕，索纸笔书券付老妪藏之，谓：“他日过此必酬汝资，此券慎无失也。”乃未及十年，公果为直隶总督。履任时，百官郊迎，观者夹道。公命清苑县令召老妪至，老妪不解所谓，战傈跪伏舆前，叩首请罪。公命左右扶起，温言抚慰，笑问曰：“一别多年，汝发已尽白矣，茅店犹无恙耶？饱啖角黍，今当酬汝资，所书券可缴还也。”老妪闻公言，始忆及前事，乃笑对曰：“向察公颜色，敬献不腆，未敢求谢。公今为贵人，尚忆及老妇，死且不朽。前券什袭藏之，当即奉缴，戋戋微物，那得幸邀赏赉，敢辞。”公笑曰：“汝归休，保卫眠食，吾当酌给汝资，令汝子小权子母，以娱馀年可也。”乃命人赍赐千金，送其还家。老妪感公德，作亭，奉公栗主而尸祝之。土人至今艳称其事，皆呼其亭曰“千金亭”。 
　　
　　员先生 
</div>
    <div class="pagination">
<a href="里乘_page3.html">上一页</a><a href="里乘.html">1</a><a href="里乘_page2.html">2</a><a href="里乘_page3.html">3</a><span class="current-page">4</span><a href="里乘_page5.html">5</a><a href="里乘_page6.html">6</a><a href="里乘_page7.html">7</a><a href="里乘_page8.html">8</a><a href="里乘_page9.html">9</a><span>...</span><a href="里乘_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
