<!DOCTYPE html>
<html>
 <head>
  <meta charset="utf-8"/>
  <title>
   绛云楼题跋 - 第 7 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绛云楼题跋 - 第 7 页/共 9 页
  </h1>
  <div class="content">
   吾读子瞻司马温公行状。富郑公神道碑之类。平铺直序。如万斛水银。随地涌出。以为古今未有此体。茫然莫得其涯涘也。晚读华严经。称性而谈。浩如烟海。无所不有。无所不尽。乃喟然而叹曰。子瞻之文。其有得于此乎。文而有得于华严。则事理法界。开遮涌现。无门庭。无墙壁。无差择。无拟义。世谛文字。固已荡为纤尘。又何自而窥其浅深。议其工拙乎。朱少章云。东坡未作胜相经藏及大悲阁记。尝与陈季常论文曰。某独不曾作华严经耳。季常指鱼魫冠曰。请拟华严经颂之。坡索笔疾书。不易一字。少章知鱼魫冠颂之为华严。而不知他文之皆华严也。此非知坡之深者也。苏黄门言少年习制举。与先兄相后先。自黄州已后。乃步步赶不上。其为子瞻行状曰。公读庄子。喟然叹息曰。吾昔有见于中。口未能言。今见庄子。得吾心疾。后读释氏书。深悟实相。参之孔老。博辩无碍。然则子瞻之文。黄州已前。得之于庄。黄州已后。得之于释。吾所谓有得于华严者。信也。中唐已前。文之本儒学者。以退之为极则。北宋已后文之通释教者。以子瞻为极则。孟子曰。孔子之谓集大成。二子之于文也。其几矣乎。初学集卷八十三
渭南文集
先辈题跋书画。多云某年月日某人观。陆放翁跋所读书。但记勘对装潢岁月。寥寥数言。亦载集中。盖古人读书多。立言慎。于古人著作。非果援据该博。商订详审。不敢轻着一语。亦文章之体要。当如此也。今人于法书名画。强作解事。蝉连满纸。必不肯单题姓名。坊间椠本。不问何书。必有跋尾附赘其后。如涂鸦结蚓。漫漶不可了。试一阅之。支离剽剥。千补百缀。天吴紫凤。颠倒裋褐。穷子为他家数宝。人皆知其无看囊一钱耳。偶读渭南文集。聊书之以为戒。初学集卷八十五
明钞本汪水云诗
钱塘汪元量。字大有。以善琴事谢后及王昭仪。国亡。随之而北。后为黄冠师南归。其诗见郑明德陶九成瞿宗吉所载。仅三四首。夏日晒书。理云间人钞书旧册。得其诗二百二十余首。手写为一帙。湖州歌九十八首。越州歌二十首。醉歌十首。记国亡北徙之事。周详恻怆。可谓诗史。有云。第二筵开入九重。君王把酒劝三宫。酡酥割罢行酥酪。又进椒盘剥嫩葱。又云。客中忽忽又重阳。满酌葡萄当菊觞。谢后已叨新圣旨。谢家田土免输粮。与郑明德所载花底传筹杀六更。风吹庭燎灭还明。侍臣写罢降元表。臣妾签名谢道清。合而观之。紫盖入雒。靑衣行酒。岂足痛哉。水云作谢后挽诗曰。事去千年速。愁来一死迟。国灭君死。幽兰轩之一烬。讵可以金源为夷狄而易之乎。余欲续吴立夫桑海余录。卒卒未就。读水云诗毕。援笔书之。不觉流涕渍纸。崇祯辛未七夕牧翁记。初学集卷八十四
汪水云诗
汪水云诗杂见于郑明德遂昌杂录。陶九成辍耕录。瞿宗吉诗话。及程克勤宋遗民录者。不过三四首。夏日晒书。理云间人钞诗旧册。得水云诗二百二十余首。录成一帙。然乃贤序水云诗。以为多记国亡时事。此帙多有之。而所谓与文丞相狱中倡和者。概未之见也。惟浮邱道人招魂歌。拟杜少陵七歌体制者。今见文丞相集后。水云诗集。刘辰翁批点刊行者。藏书家必有全本。当更与好古者共购之。牧斋。钞本汪元量水云集
钞本滏水文集
元遗善中州集刘祁归潜志。均称赵闲闲滏水集三十卷。或并外集计之耳。此本由金椠过录。篇次全备。乃完本也。杨绍和楹书隅录。
王原吉梧溪集
江阴王逢原吉。元末不应辟召。我太祖征至京师。以老病辞归。有梧溪诗集七卷。载元宋之际逸民旧事。多国史所不载。元吉为伪吴画策。使降元以拒淮。故其游昆山。怀旧伤今之诗。于张楚公之亡。有余恫焉。而至于吴城之破。元都之失。则唇齿之忧。黍离之泣。激昂忾叹。情见乎辞。前后无题十三首。伤庚申之北遁。哀皇孙之见获。故国旧君之思。可谓至于此极矣。谢皋羽之于亡宋也。西台之记。冬靑之引。其人则以甲乙为目。其年则以羊犬为纪。廋词讔语。喑哑相向。未有如原吉之发摅指斥。一无鲠避者也。戊申元日则云。月明山怨鹤。天暗道横蛇。丙寅筑城则云。孺子成名狂阮籍。伯才无主老陈琳。殆狂而比于誖矣。或言犁眉公之在元。筹庆元。佐石抹。誓死驰驱。与元吉无以异。佐命之后。诗篇寂寥。或其志故有抑悒未伸者乎。士君子生于夷狄之世。食其毛而履其土。君臣之义。虽国亡社屋。犹不忍废。则其居华夏。仕中朝。又肯背主卖国。以君父为市侩乎。夷齐之不忘殷也。元吉之不忘元也。其志一也。孔子必有取焉。彼谓原吉为元之遗民。不当与谢皋羽诸人并列于忠义者。其亦闇于春秋之法已矣。初学集卷八十四
归太仆文集
归熙甫先生文集。昆山尝熟皆有刻。刻本亦皆不能备。而送陈自然北上序。送盖邦式序。则宋人马子才之作亦误载焉。余与熙甫之孙昌世。互相捜访。得其遗文若干篇。较椠本多十之五。而误者芟去焉。于是熙甫一家之文章粲然矣。熙甫生与王弇州同时。弇州世家膴仕。主盟文坛。海内望走。如玉帛职贡之会。惟恐后时。而熙甫老于场屋。与一二门弟子。端拜雒诵。自相倡叹于荒江虚市之间。尝为人叙其文曰。今之所谓文者。未始为古人之学。苟得一二妄庸人。为之巨子。以诋排前人。弇州笑曰。妄诚有之。庸则未敢闻命。熙甫曰。唯庸故妄。未有妄而不庸者也。弇州晚年。颇自悔其少作。亟称熙甫之文。尝赞其画像曰。风行水上。涣为文章。风定波息。与水相忘。千载有公。继韩欧阳。予岂异趋。久而自伤。其推服之如此。而又曰。熙甫志墓文绝佳。惜铭词不古。推公之意。其必以聱牙诎曲不识字句者为古耶。不独其护前仍在。亦其学问种子。埋藏八识田中。所见一差。终其身而不能改也。如熙甫之李罗村行状。赵汝渊墓志。虽韩欧复生。何以过此。以熙甫追配唐宋八大家。其于介甫子繇。殆有过之无不及也。士生于斯世。尚能知宋元大家之文。可以与两汉同流。不为俗学所澌灭。熙甫之功。岂不伟哉。传闻熙甫上公交车。赁骡车以行。熙甫俨然中坐。后生弟子。执书夹侍。嘉定徐宗伯年最少。从容问李空同文云何。因取集中于肃愍庙碑以进。熙甫读毕。挥之曰。文理那得通。偶拈一帙。得曾子固书魏郑公传后。挟册朗诵。至五十余过。听者皆欠申欲卧。熙甫沉吟讽咏。犹有余味。宗伯每叹先辈好学深思。不可几及如此。今之君子。有能好熙甫之文。如熙甫之于子固者乎。后山一瓣香。吾不忧其无所托矣。癸未中夏日书。初学集卷八十三
怀麓堂诗钞
弘治间。北地李献吉。临摹老杜。为槎牙兀傲之词。以訾謷前人。西涯在馆阁。负盛名。遂为其所掩盖。孟阳生百五十年之后。捜剔西涯诗集。洗刷其眉目。发挥其意匠。于是西涯之诗。复开生面。譬如张文昌两眼不见物已久。一旦眸子清朗。历历见城南旧游。岂非一大快耶。近代诗病。其证凡三。变沿宋元之窠臼。排章俪句。支缀蹈袭。此弱病也。剽唐选之余渖。生吞活剥。叫号隳突。此狂病也。捜郊岛之旁门。蝇声蚓窍。晦昧结愲。此鬼病也。救弱病者。必之乎狂。救狂病者。必之乎鬼。传染日深。膏肓之病日甚。孟阳于恶疾沈痼之后。出西涯之诗以疗之曰。此引年之药物。亦攻毒之箴砭也。其用心良亦苦矣。孟阳论诗。在近代直是开辟手。举世悠悠。所谓亲见杨子云禄位容貌。不能动人。其孰从而信之。可一喟也。癸未夏日书。初学集卷八十三
高存之邨居诗卷
存之丈家食几三十年。闭门学道。时方钩党风涛喧豗。优游自得。有终焉之志。读邨居诗。可想见矣。今方官御史大夫。踞独坐双藤倚。户外羣僚。奉手屏气。不知存之居太微执法之署。视菰芦中老屋数间。又何如也。广陵舟中为密纬题此卷。入长安见存之。当以语之。天启甲子八月。初学集卷八十四
王司马手简
崇祯元年。余以阁讼待罪长安。临邑王公和仲为大司马。手书慰谕。一日至数十纸。恨不能为余排九阍。叫阊阖。执谗慝之口而白其诬也。余既罢归。公以疆事下狱死。精爽可畏。时时于梦寐中见之。其手迹久而散佚。椟其存者。以示子孙。公书法苍老。语多棱磳感激。想其掀髯执简。欲尽杀奸谀小人于毫兔间。可敬也。初学集卷八十四
董侍郎文集
闽中董侍郎崇相。以所著文集示余。引丁敬礼对陈思王之语。俾余删定其文。余感其意不忍辞。朱黄甫竣而崇相没矣。万历间。崇相为吏部郎。辽左全盛。建州夷方戒车入贡。崇相独策其必叛。每逢边人。辄问辽事。嗟咨太息。若不终日。福清当国。崇相遗书极论辽事。谓建夷之祸。不出四五年。奴酋有子歹商。德明之元昊也。又谓金人两道伐宋。以四月举汴。今之灾异。不下宣政。今之边镇。只恃一辽。一旦有事。内虚外弱。首尾牵制。何恃而不恐。金再举而宋虏者。以不听李纲散遣勤王诸将之故。今可泄泄不早为之所乎。承平日久。颇以崇相言为不祥。亦不重怒。憗置之而已。六七年而奴酋发难。崇相之言若左券。崇相老矣。耳聋目眵。龙钟班行中。与谈辽事。则目张齿击。划然心开。精强少年弗如也。飞章削牍。大声疾呼。指画安危。激劝忠义。风击泉涌。笔有舌而腕有口也。余所取崇相之文。胥以此类求之。其它沿袭应酬者。多所涂乙焉。亦崇相之志也。天启元年。奴陷辽阳。袁自如以邵武令入计。匹马走山海。周视形势。七日夜而返。崇相要过余邸舍。共策辽事。夜阑灯炧。僮仆僵卧。崇相拍案击节。残缸吐焰。朔风猎猎射窗纸。迄今更二十三年。狡奴益横。自如磔。崇相死。而吾衰已甚。约略如崇相往年。摩挲遗集。掩卷三叹。为书其后如此。癸未三月晦日记。初学集卷八十四
赵忠毅公文集
高邑赵忠毅公。讳南星。字梦白。卓荦负大节。悲歌慷慨。轻死重气。古称邹鲁守经学。韩魏多奇节。公盖兼而有之。其为文章。疏通轩豁。能畅其所欲言。不拘守尺幅。而有宋元名家之风。至于击排朋党。伸雪忠愤。抑塞磊落。万历间。文人当推公为首。其诗瘦劲有风致。惜其犹未脱李空同畦径。掀髯戟手时。露伧父面目耳。公尝酒间属余。我死。子当志吾墓。公殁后。余罢官里居。其子请辇上名高者为之。往闻王弇州以四部稿遗公。公缘手散之。邨僮里媪。人持一二帙而去。余为志。岂遂足以当公。幸公子为我藏拙也。初学集卷八十四
傅文恪公文集
近世翰林先生。人各有集。诗赋制诰叙记碑志之文。无不胪列。观者多束之高阁。或用覆酱瓿耳。先师定襄文恪公之集。高可数册。余为存其可观者数卷。文之传也。贵使人得其神情謦欬。千载而下。如或见之。若应酬卷轴之文。学徒胥史。互相传写。槩而存之。则其人之精神。反沉没于此中。不得出矣。或曰。公之精神在大事狂言。此集虽不传。可也。初学集卷八十四
王损仲诗文
祥符王惟俭。字损仲。多闻强记。与人覆射经史。每弋获。摩腹大笑曰。名下定无虚士。读古文品外录。抉擿其纰缪。轩渠向余。兄每为此君护前。今不当云悔读南华第二篇乎。晋江何穉孝修明史。题曰名山藏。损仲指而笑曰。记则记。书则书。此何为者。吴原博修姑苏志成。杨君谦遥见其题。不开卷掷而还之。岂为过乎。损仲家无余赀。尽斥以买书画彝鼎。风流儒雅。竟日谭笑。无一俗语。可谓名士矣。其诗婉弱有俊语。为文简质。以刻画自喜。惜其少年崛起。无师友摩切之力。未免于无佛处称尊也。初学集卷八十四
程孟阳赠汪汝泽序
闽中董侍郎崇相。负经济。喜功名。当辽事孔亟。号跳呼嘂。每逢人。辄咏将伯助予之诗。涕泗横臆。虽以余之不肖。数相招邀。期为县官助一臂。而余未有以应也。余未识汪汝泽。然为崇相之客。而孟阳之友。即其人可知矣。孟阳此文。磊落抑塞。使人起劳人志士息机摧撞之叹。崇相老矣。屏居海上。令见此文。当作廉将军被甲跃马状。而余方煨饭折脚铛边。如枯木寒灰。都无暖气。可为一笑也。初学集卷八十四
张子鹄行卷
金陵张子鹄。世将家也。天启二年。督漕入京师。甫踰淮。东方□起。烽烟四塞。子鹄荷戈坐甲。与漕夫艘卒。拮据于宵旗夜柝之间。戒严稍解。以其闲作为诗歌。息劳舒啸。过邸舍请余是正焉。子鹄深目戟髯。有幽燕老将之风。读孙子兵法。妙得其解。大江南北。襟带险要。与夫江淮习流之卒。吴越击剑之客。无不收贮奚囊中。天下方多事。何暇以翰墨为勋绩耶。庆历以来。称名将者。无如戚南塘俞盱江。南塘之练兵实纪。盱江之正气集。使文人弄毛锥者为之。我知其必缩手也。子鹄继俞戚之后。登坛秉钺。方当论兵法。议束伍。修缉方略有用之书。长歌短讴。请一切庋置高阁。他日功成奏凯。效曹景宗竞病之什。余当属而和之。初学集卷八十四
笑道人自叙陈如松又号白菊道人
颜延之称陶渊明畏荣好古。此非知渊明者。饥来叩门。冥报相贻。渊明之畏饥寒。慕禄仕。亦犹夫人耳。饥冻诚不可耐。而违己不堪其病。口腹自役。怅媿交作。就官少日。眷然怀归。固即其畏饥寒慕禄仕之本怀耳。渊明固云。质性自然。非矫厉所得。而以畏荣好古为言。则亦远其怀矣。今世文烦吏敝。独太仓州太守同安陈君。清静寡欲。苏醒氓庶。有古人之风。观君之自叙。峭独自憙。意有不可。即日解绶。其亦昔人所谓腰下有傲骨者欤。君年五十余。奋迹仕途。与渊明少异。然吾观渊明赋归去来。年四十一。而白乐天作醉吟传。司空表圣记休休亭。年皆六十七。千载之下。第其品级。初无间然。则后世之视君。其又可知已矣。初学集卷八十四
张子建奇游草
唐人论诗。每云工于五言。五言工。不必问七言也。今体工。不必问乐府古诗也。今人篇什。自赋骚乐府以下。无不胪列。如五都列肆。货物充牣。过而问之。无可着眼者。灾木费纸。良可一笑。泾上张建元。字子建。以诗示余。余苦爱其五言今体。如云。烟香归草霁。日隐贷松凉。蓂落催游子。花残失故人。石香浮露气。松影落溪声。鱼龙争积气。天地避朝曦。空江闻鴈剧。疎树领秋多。清新深稳。有言外之味。置之刘文房司空表圣集中。殆不可辨。子建勉之。深造自得。他日称五言长城。亦可矣。兼工而不足。固不若专诣而有余。今人之不及古人。此亦其一端也。初学集卷八十五
项君禹雁字诗
鴈字诗唱于楚人龙君御。袁中郎小修。海内属和者。溢囊盈帙。其在吾吴。则嘉定唐叔达为最工。叔达之诗。不拘拘于模拟比物。连类纵横。络绎标举于意象之外。而求工者反失焉。余尝语程孟阳。叔达之诗。亦诗中之鴈字也。孟阳以为知言。檇李项君禹。亦为鴈字诗。意象开拓。约略如叔达。而荟蕞百家。穿穴琐碎。殆有加焉。诗家之称咏物者。如郑谷之鹧鸪。袁凯之白燕。皆七言五韵而止。若夫极命庶物。原本篆籀。衍造化之生机。扶文人之灵府。未有如近日鴈字之盛者也。君禹诗固当孤行于世。盍亦悉索同调。都为一集。为鴈字之瑶林玉海乎。君禹笑曰。吾与秋潭老人。于折脚铛边。拈鴈字诗作没意味话。鴈过长空。影留寒水。无作延津刻舟人。为老人所笑也。初学集卷八十五
项孔彰雁字诗
诗而至于咏物。咏物而至于鴈字。此诗中之诗。画中之画也。鴈字诗唱于楚中。秋舷老衲与檇李诸君。更相酬和。卷轴麄于牛腰。而孔彰诗后出而弥工。吾观孔彰画后招隐图。苍茫荟蔚。备极山川林麓晴雨晦明之妙。发之于诗。气韵生动。传模移写。使人徘徊吟咀。如度鴈门。遵衡阳。亲见其飞翔行列。萦回于楮墨之间也。古人诗画。无取于多。袁海叟白燕诗。月明雪满二语。三百年词人。不能及其髣髴。郭忠恕之画。最为实重者。山亭一角。远山数峯而已。诗耶画耶。诗中之诗。画中之画耶。微孔彰吾谁与言之。癸未正月。初学集卷八十五
张日永诗草
乐清张日永。渡江应省试。裹十日粮。徒步访余虞山。且将游福山。观大海。望狼五山而还。余甚壮之。吾邑僻陋在东海之隅。在昔名贤。东游吴会者。未尝过而问焉。然吾观杜之壮游曰。东下姑苏台。已具游海航。到今有遗恨。不得穷扶桑。安知其不尝问渡于斯。望涯而反欤。文文山自眞州浮海而归。亦取道于此。有诗在指南集中。张吴之季。陈敬初海道出师之诗甚伙。即九四入吴故道也。日永舟中读文山希古之集。为诗以吊之。忾然有旷世之思。今之观海而还也。望洋击檝。吊古悲歌。志节当益豪。诗当益壮。安知不为少陵之壮游乎。初学集卷八十五
练君豫中丞诗卷
余屏废家居。君豫开府秦中。逢人辄问余起居。且有知己之言。余入请室。访君豫旧游。壁间残墨如盘蜗结蚓。漫漶煤土中。每低徊拂拭不忍置。周淮安。君豫之乡人也。出其中南诗卷示余。是时秦□未憗。羽书旁午。乃为中南三日游。从容赋诗。亦所谓好以暇以众整者乎。当国者借疆事钩党君豫。槛车急征。而秦□益蔓延不可为。读此诗。尤可以三叹也。君豫荷戈瘴乡。其老谋壮事具在。一旦起行间。为天子汛扫蚁□。凯旋入秦。赋诗志喜。有如韩退之所云。日射漳关四扇开者。当并此诗刻石流传人间。余尚能泚笔以和之。初学集卷八十五
汤公让东谷遗藳
吾七世祖竹深府君。节侠有文。于时名人。如晏铎振之。聂大年寿卿。方荣华伯。刘溥原博。皆定文字交。而于汤胤绩公让为尤深。今东谷遗藳所载永福庵记。奚浦观音堂碑。为府君祖父作也。振德堂记。铁券歌。为府君兄弟作也。平轩记。竹深堂水月舫诗赋。为府君作也。公让为东瓯襄武王诸孙。尝大署其厅事曰。片言曾折虏。一饭不忘君。力战死虏之后。题诗驿壁。词翰凛然。而其生平倾倒于吾祖若此。此可以知吾先德矣。公让在景泰十才子。名亚刘原博。故以东谷遗藳次草窗集。合为装潢。幷录家乘中诗文遗藳所未载者。以备吾家之故云。天启四年六月籛后人谦益谨书。初学集卷八十五
刘原博草窗集
此故太医院吏目原博刘先生讳溥之集也。余七世祖竹深府君。讳洪。字理平。景泰中。以国难输马于朝。得赐章服。其南还也。朝士多赋诗宠行。先生诗为压卷。今载草窗集第八卷中。先生为景泰十才子之冠。土木之难。奉使边塞。作为诗歌。感激悲壮。有塞鴈南旋又北旋。上皇消息转茫然之句。朝士皆为流涕。读先生之诗者。苟有忠君爱国之心。斯可以兴矣。况有先世遗文在乎。吾子孙其宝藏之。天启元年六月。籛后人谦益谨书。初学集卷八十五
顾与治偶存稿
今天下文士。入闽无不谒曹能始。谒能始。则无不登其诗于十二代之选。人挟一编以相夸。视如千佛名经。独与治有异焉。能始题其诗曰偶存。所以别与治也。诗之为物。陶冶性情。标举兴会。锵然如朱弦玉磬。凄然如焦桐孤竹。惟其所触而诗出焉。今之为诗者。以剽贼排比为能事。如贫儿之数宝。如买菜之求益。是岂复有诗也哉。与治寄托高深。风义绵邈。幞被絮酒。吊亡友于陈根绝哭之后。胸中声气。伊郁蜿蜒。泄为声诗。刘梦得所谓孤桐朗玉。自有天律。吾于与治见之。王辅嗣论易曰。召云者龙。命律者吕。隆墀永叹。远壑必盈。吾取以为论诗之法。且以论与治之诗。试以吾言寓能始。视如何也。初学集卷八十六
顾与治遗稿
予初识与治。见其威仪庠序。笔墨姸雅。喜王国之多士。而华玉英玉之有后也。莆田宋比玉客死吴门。归葬于闽。家贫无子。诗草散佚。与治裹粮走三千里。渍酒墓门。收拾遗草。请予勒石表其墓。金陵乱后。与治与剩和尚生死周旋。白刃交颈。人鬼呼吸。无变色。无悔词。予以此心重与治。片言定交。轻死重气。虽古侠烈士无以过也。晚年屡遭坎陷。困于蒺藜。卒无子。穷老以死。施愚山学宪经纪其丧。又属其友方尔止沈子迁网罗放失旧稿。手自排纂为集。刻而传之。嗟乎。与治以老书生盖棺。瓦灯败帏。委缞无后。愚山惠顾风雅。嘘枯而然死。若此其汲汲也。愚山之于与治。犹与治之于比玉。尹班之永夕。范张之下泉。气类相感。可以征天道焉。风尘澒洞。士生其时。蒙头过身而已。孤生党军持而抗服匿。读与治诗。九原尤有生气。存与治之诗。所以存与治也。知愚山存与治之义。士之自立而悲于无徒。与夫慕义而惧于湮没者。可以慨然而兴起矣。有学集卷四十九
胡白叔六言诗
曹能始见人诗卷。辄笑曰。开卷定是七言律诗。以今人习为此体。熟烂可厌也。白叔近作六言绝句二十余首。如鹊噪鸠呼时。忽闻清蝉幽鸟之声。使人耳根冷然。前后际断。可为一快。虽然。白叔其善藏之。若令纷然属和。王右丞一日满人间。又将恨白叔为作俑矣。初学集卷八十六
吴太雍初集
古人之诗文。必有为而作。或托古以讽谕。或指事而申写。精神志气。抑塞磊落。皆森然发作于行墨之间。故其诗文必传。传而可久。余观西吴吴太雍之文。忧时愤世。抗论惛俗。如遒人之警道路。如司寤之诏夜时。此吾所谓有为而作者也。汉始元中。征贤良文学。问以治乱。汝南桓宽称中山刘子。推言王道。矫当世反诸正。九江祝生。奋史鱼之节。发愤懑议公卿。而车丞相及两府之士。括囊不言。阿意苟合。皆有彼哉。斗筲之诮。海内多故。天子方号咷博求。太雍执此以往。论列殿廷。与刘子祝生何异。忧时矫世之士。岂无着论以相明如桓宽者乎。初学集卷八十六
纪伯紫诗
海内才人志士。坎壈失职。悲劫灰而叹陵谷者。往往有之。至若沉雄魁垒。感激用壮。哀而能思。愍而不怼。则未有如伯紫者也。涕洒文山。悲歌正气。非西台恸哭之遗恨乎。吟望阅江。徘徊玉树。非水云送别之余思乎。芒鞵之间奔灵武。大冠之惊见汉仪。如谈因梦。如观前尘。一以为曼倩之射覆。一以为君山之推纬。愀乎忧乎。杜陵之一饭不忘。渭南之家祭必告。殆无以加于此矣。袁中郎评徐文长之诗。谓其胸中有一段不可磨灭之气。英雄失路。托足无门之悲。故其诗如嗔如笑。如水鸣峡。如钟出土。如寡妇之夜哭。如羁人之寒起。当其放意。平畴千里。偶尔幽峭。鬼语幽坟。移以评伯紫之诗。庶几似之。余方银铛逮系。累然楚囚。诵伯紫之诗。如孟尝君听雍门之琴。不觉其欷歔太息。流涕而不能止也。虽然。愿伯紫少閟之。如其流传歌咏。广贲焦杀之音。感人而动物。则将如师旷援琴而鼓最悲之音。风雨至而廊瓦飞。平公恐惧。伏于廊屋之间。而晋国有大旱赤地之凶。可不慎乎。可不惧乎。有学集卷四十七
程穆倩卷
读穉恭先生赠穆倩序。倾倒于穆倩至矣。穉恭之文。三叹于漳海清江。颇以其不能荐樽穆倩为惜。余于二君。礼先一饭。不以我老髦而舍我。清江自监军还。访余山中。余赠诗有梅花树下解征衣之句。漳海毕命日。犹语所知。虞山不死。国史未死也。嗟乎。吾党心期蕴藉。良有托寄。向令得操化权运。帝车海内。投竿舍筑。讵止一穆倩。今日者。驾鹅高飞。石马流汗。穆倩既于旅人栖栖。穉恭亦有客信信。诗有之。谁能秉国成。不自为正。大命以倾。岂不痛哉。世之有心人。读穉恭斯文。而有感于漳海清江用舍存亡之故。爰止之悼。百身之悲。盖将交作互发。而穉恭之赠穆倩者。为不徒矣。然吾闻穉恭。秦人也。秦士之论。皆布候于庆阳。而穉恭此文。抑扬起伏。油然自得。有欧阳子之风。此则吾所为喜而不寐也。有学集卷四十七
燕市酒人篇
甲午春。遇孝威于吴门。孝威出燕中行卷。皆七言今体诗。余赏其骨气深稳。情深而文明。他日当掉鞅诗苑。今年复遇之吴门。见燕市酒人篇。学益富。气益厚。骨格益老苍。未及三年。孝威之诗成矣。或曰。孝威诗于古人何如。案头有中州集。余曰。以是集拟之。当在元裕之李长源之间。或怫然而起曰。今之论诗者。非盛唐弗述也。非李杜弗宗也。拟孝威于元李。何为是諓諓者乎。余曰。不然。诗言志。志足而情生焉。情萌而气动焉。如土膏之发。如候虫之鸣。欢欣噍杀。纡缓促数。穷于时。迫于境。旁薄曲折。而不知其使然者。古今之眞诗也。吾读裕之长源诗。皇极永明之什。牛车孝孙之篇。朔风萧然。寒灯无焰。如闻叹噫。如洒毛血。斯亦骚雅之末流。哀怨之极致也。孝威以席帽书生。负河山陵谷之感。金甲御沟。铜驼故里。与裕之长源共欷歔涕泣于五百年内。盈于志。荡于情。若声气之入于铜角。无往而不一也。安得而不同。子又云盛唐李杜者。偶人之衣冠也。断菑之文绣也。我之云裕之长源者。旅人之越吟也。怨女之商歌也。安得以子之梦梦。而易我之諓諓者乎。孝威自命其诗曰燕市酒人篇。嗟夫。白虹贯天。苍鹰击殿。壮士哀歌而变征。美人传声于漏月。千古骚人词客。莫不毛竖发立。骨惊心死。此天地间之眞诗也。子亦将以音律声病句刌而字度乎。知孝威命篇之指意。余之以元李拟孝威也。虽諓諓庸何伤。孝威悦是言也。以告芝麓先生。先生曰善哉。能为裕之长源者。望盛唐李杜。犹北涂而适燕也。人言长安乐。出门向西笑。孝威自此远矣。有学集卷四十七
偶书黎美周遂球诗集序后
西昌徐巨源序番禺黎美周之诗。以为太白以后一人。而自恨其不如。余惊怖其言。读美周之诗。心眩目眙。惝恍自失者久之。广陵郑超宗邀诸名士赋黄牡丹诗。糊名易书。属余看定。如唐人所谓擅场者。余取美周诗压卷。一时呼黄牡丹状元。镂朱提为巨杯。镌余言以识。去今二十年。岭邮中。得其子所寄莲须阁集。撰文怀人。潸然出涕。徐而视之。卷帙如故。向之烂然夺目者。都不忆记何处。岂陵谷贸易。诗以时更邪。抑朱碧错互。识以久徙邪。不然。则或者老向空门。舍离文字。向者之耳目。茫然易向。而不能自主也。客曰。不然。向之评美周。以巨源评美周也。今之评美周。以美周评美周也。向也实而今也虚。向也有待而今也无待也。鸠摩罗什为儿时。随母至沙勒。顶戴佛钵。私念盋形甚大。何其轻邪。即重失声下之。母问其故。对曰。我心有分别。故钵有轻重耳。征童寿之盋喻。则客言亦大有理。未知巨源今日戴盋轻重。视余又何如也。恨越在二千里外。无从与巨源剧谈喷饭。聊书此以寄之。有学集卷四十七
萧孟昉花烛词
孟昉自西昌来。就婚南都。词人才士。有名士悦倾城之羡。并赋花烛词。流艳人口。孟昉要余继声。暑夜酒阑。拍蚊挥汗。勉如卷中之数。诸公之诗。鲜荣妙丽。反商下征。幽兰白云之曲。而余以兔园村夫子。摇腐毫。伸蠹纸。颂斯男而祝偕老。譬如乐工撒帐。歌满庭芳。匠人抛梁。唱儿郎伟。虽其俚鄙号嗄。不中律吕。而燕新婚者。贺大厦者。亦必有取焉。唐人记嵩岳嫁女。田疁邓韶两书生。奉引相礼。虽为羣仙所怜。倾折花枝杯。赐熏髓酒。然老措大举止郎当。衣冠潦倒。应不免令碧玉堂上捧玉厢托红笺人掩口窃笑。余之诗忝预羣公之列。得无类是乎。孟昉归。属子晋刻其诗。趣为跋语甚急。余语子晋。予子当是卫符卿李八百也。幷书以博孟昉一笑。有学集卷四十七
瞿有仲诗卷
余常谓论诗者。不当趣论其诗之姸媸巧拙。而先论其有诗无诗。所谓有诗者。惟其志意偪塞。才力愤盈。如风之怒于土囊。如水之壅于息壤。傍魄结轖。不能自喻。然后发作而为诗。凡天地之内。恢诡谲怪。身世之闲。交互纬繣。千容万状。皆用以资为诗。夫然后谓之有诗。夫然后可以叶其宫商。辨其声病。而指陈其高下得失。如其不然。其中枵然无所有。而极其挦撦采撷之力。以自命为诗。剪彩不可以为花也。刻楮不可以为叶也。其或矫厉矜气。寄托感愤。不疾而呻。不哀而悲。皆象物也。皆余气也。则终谓之无诗而已矣。契家瞿生有仲。傫然书生。而有囊橐一世。牢笼终古之志气。其为诗。长篇如诉。短咏若泣。俄而靁叹颓息。搯膺擗摽。俄而牢刺拂戾。拊噪踊跃。使读者怆然累欷。惝恍自失。徐而即之。则似攫龙蛇。搏兕虎。欲与之斗而不能也。余观今之称诗者多矣。求诸声律排比之外。而论其有诗无诗。则不能不推有仲。有仲通怀敏志。以余礼先一饭。偻而问道焉。老而失学。无以相长。则进而语之曰。子之诗富有日新。不可以岁月判断。然吾观确庵子之所评定者。则子之质的也。昔者玉川子作月蚀诗。韩子心服焉。而隐括其文。曰效玉川子作。韩子之效之也。所谓约之以礼也。子之才华。雄放奡兀。可以进步玉川。而确庵子则有志乎韩子之学者也。评子之诗。引绳切墨。盖亦有约礼之思焉。子于是乎求之。有余师矣。陶冶性情。杼轴理道。词约义丰。诗之正令也。若夫连章累牍。悦目偶俗。以樗舆为同声。以嘈囋为多助。揽采烦则意象杂。申写易则蕴蓄浅。陆士衡所谓寡情鲜爱。浮漂不归者。此才多之通病。而长胜之兵所以善败也。古人所以善居其有者。则必有道矣。以吾言商诸确庵子。以为何如也。有学集卷四十七
梅花百咏
今之论诗者。以势尖径仄。扪枯守寂为宗。若咏梅花诗。尤争为荒寒瘦饿。如烟似梦之句。譬如蟪蛄之声。发于蚯蚓之窍。虽复凄神寒骨。亦何足听。又况陈根宿莽。滋漫因仍。腐烂满纸。正所谓陈言务去者乎。新安程穆倩。示余梅花百咏。泺水高二亮先生。和中峯本公韵而作者。弘放演迤。地负海涵。芳华妙丽。无所不有。其象物也博。其取境也全。其称名指事也。肆而隐。曲而不晦。隋何之珠。径寸照乘。而昆山之人则用以抵鹊。富有日新。诚哉是言也。夫今之咏梅。所谓荒寒瘦饿者。亦取其形似而已矣。空山野水。梅之玄圃也。亦知夫珠宫玉照之非凡乎。疎篱短彴。梅之逸致也。亦知夫上林兔苑之非俗乎。前村一枝。梅之远神也。亦知夫罗浮万树之非繁非杂乎。古来咏梅之诗。托始于水部少陵。譬之光音天人。未食地肥。于人间秔稻气味。犹相越也。林君复为清眞雅正主。以暗香疎影之句。标举梅之眉目。高季迪为广大教化主。以雪满月明之句。洗发梅之精神。二公自众香国中来。为此花持世各三百年。文心秀句。新新不穷。披华启秀。浚发斯咏。后三百年。修标梅之祀者。孤山靑丘坛墠不改。顺祀配食。则南村在斯。以余言跻之。其可也。余老矣。皈心空门。世间文字。都如噉蜡。读二亮百咏。此心痒痒。食指欲动。二亮有事吴门。而余方凿坏踰垣。屏迹贵游。不获一见。聊书长语于卷末。因穆倩以寓焉。墓田丙舍。老梅数十株。日夕把百咏。吟赏其下。凌风却月。缟袂扣门。酒阑梦断。怳忽在卷帙间。谓余不识二亮故未可也。有学集卷四十七
嗜奇说书陆秋玉水墨庐诗卷
孙子子长。吾党之知言者也。好陆子秋玉诗。袖以示余曰。此今之嗜奇人也。夫子幸有以张之。留之弥月。取次吟赏。标新领异。良如孙子所云。余胸中无奇。以孙子言。直叹其奇而已矣。东海中有水母。以虾为目。而余以孙子为目。甚矣余之可笑也。孙子趣欲余张其诗。请为孙子终嗜奇之说。今夫刍豢粱肉。天下同嗜也。有人焉厌膏粱而甘藜苋。或嗜梨栗。或嗜枣芰。则奇。又有人焉。厌五谷。炼服食。餐云母而摩甘露。则益奇。虽然。未尝奇也。彭祖之斟雉羹。麻姑之擗麟脯。皆其日用饮食也。仙家有梨枣之药。诸天有饮食之树。自然任运。非幻化而得也。物亦有之。麝之食柏也。虫之食木也。蠹之食字也。人以为奇。而彼固以为刍豢粱肉属厌而后已也。若夫夷由食火。蜣蜋食粪。蝍蛆食虵脑。窃脂贼苗之类。皆将笑而哕之。则亦何奇之有哉。昔者昌黎之门。文莫奇于樊宗师。诗莫奇于卢仝。樊之文。昌黎以为文从字顺者也。卢之诗曰。海月获羁魂。到晓点孤光。夜半睡独觉。爽气盈心堂。吾以为非昌黎不能道也。孙子既以嗜奇知陆子。括羽镞砺。请以昌黎之门为准。若夫马兰请客。盖玉川子之俳语。而长颈高结。斗险于菌蠢彭亨之辞。亦非余之所谓奇也。书之以复于孙子。且以为陆子诗序。有学集卷四十七
徐季白诗卷
余少不能诗。老而不复论诗。丧乱之后。搜采遗忘。都为一集。间有评论。举所闻于先生长者之绪言。略为标目。以就正于君子。不自意颇得当于法眼。杂然叹赏。称为艺苑之金錍。而一二询厉者。又将吹毛刻肤。以为大僇。老归空门。深知一切皆幻。付之卢胡而已。偶游云间。徐子季白持行卷来谒。再拜而乞言。犹以余为足与言者也。余窃心愧之。余之评诗。与当世抵牾者。莫甚于二李及弇州。二李且置勿论。弇州则吾先世之契家也。余发覆额时。读前后四部稿。皆能成诵。闇记其行墨。今所谓晚年定论者。皆举扬其集中追悔少作。与其欲改正巵言。勿悟后人之语。以戒当世之耳论目食。刻舟胶柱者。初非敢凿空杜撰。欺诬先哲也。云间之才子。如卧子舒章。余故爱其才情。美其声律。惟其渊源流别。各有从来。余亦尝面规之。而二子亦不以为耳瑱。采诗之役。未及甲申以后。岂有意刊落料拣哉。嗟夫。天地之降才。与吾人之灵心妙智。生生不穷。新新相续。有三百篇。则必有楚骚。有汉魏建安。则必有六朝。有景隆开元。则必有中晚及宋元。而世皆遵守严羽卿刘辰翁高廷礼之瞽说。限隔时代。支离格律。如痴蝇穴牕。不见世界。斯则良可怜愍者。如云间之诗。自国初海叟诸公。以迄陈李。可谓极盛矣。后来才俊。比肩接踵。莫不异曲同工。光前绝后。季白则其超乘绝出者也。生才不尽。来者难诬。必欲以一人一家之见。评泊古今。牛羊之眼。但别方隅。岂不可为一笑哉。余绝口论诗久矣。以季白虚心请益。偶有枨触。聊发其狂言。亦欲因季白以錞于云间之后贤也。有学集卷四十七
西湖竹枝词
每读西湖书不耐版荡黍禾之语。杨铁崖故宫诗用红兜字。辄欲举笔抹之。今观鹧鸪竹枝百首。虽复慷慨历落。别有托寄。而所叙列多不可了吾意。吾祖武肃王筑钱塘诗云。传语神龙幷水府。钱塘今拟作钱城。去今千余年。英雄之气尚在。每吟鹧鸪一绝。辄曼声歌此诗以乱之。有学集卷四十七
题李屺瞻谷口山房诗序
故御史大夫谥愍肃泾阳渐庵李公。万历之伟人也。余儿童时已知颂公。如苏子之于韩范富欧。长而奉教于先达。知公为赵浚谷先生之婿。微言大义。扣击于浚谷者为多。余评定列朝奏文。以浚谷为冠首。行求李公之文。唯流传奏疏。每为嘅叹。今年游白门。得见李公之曾孙屺瞻。弓冶箕裘。羽仪是在。不独蔡中郎虎贲之思而已。屺瞻以诗草示余。属为是正。屺瞻之诗。如陈正字行卷。一日而倾雒下。何竢余言。余观秦人诗。自李空同以逮文太靑。莫不伉厉用壮。有车邻驷铁之遗声。屺瞻独不然。行安节和。一唱三叹。殆有蒹葭白露美人一方之旨意。未可谓之秦声也。诗曰。自我有先正。其言明且清。盛明之世。大人君子诒谋善物。皆有温柔敦厚。岂弟易直之流风。观于屺瞻之诗。余之颂慕渐庵为不徒也已。有学集卷四十七
香观说书徐元叹诗后
余老懒不耐看诗。尤不耐看今人诗。人间诗卷。聊一寓目。狂华乱眼。蒙蒙然隐几而卧。有隐者告曰。吾语子以观诗之法。用目观不若用鼻观。余惊问曰。何谓也。隐者曰。夫诗也者。疏瀹神明。洮汰秽浊。天地间之香气也。目以色为食。鼻以香为食。今子之观诗以目。靑黄赤白烟云尘雾之色杂陈于吾前。目之用有时而穷。而其香与否。目固不得而齅之也。吾废目而用鼻。不以视而以齅。诗之品第。略与香等。或上妙。或中下。或斫锯而取。或煎笮而就。或熏染而得。以齅映香。触鼻即了。而声色香味四者。鼻根中可以兼举。此观诗方便法也。余异其言而谨识之。春初游灵嵒。于天山和尚禅榻。得元叹新诗一帙。归舟雒诵。抚几而叹。香严言烧沉水香。香气寂然来入鼻中。非此观也耶。元叹摆落尘坌。退居落木庵。客情既尽。妙气来宅。如薛瑶英几肉皆香。其诗安得而不香。牛头栴檀。生伊兰丛中。仲秋成树发香。则伊兰臭恶之气。斩然无有。取元叹之诗。杂置诗卷中。剔几辟恶。晋人所谓逆风家也。吾奉隐者之教。养鼻通观。请自元叹始。虽然。吾向者又闻呵香之说。昔比丘池边经行。闻莲花香。鼻受心着。池神呵曰。汝何以舍林中禅净而偷我香。俄有人入池取花。掘根挽茎。狼籍而去。池神弗呵也。有学诗者。于此骈花镂叶。剟芳拾英。犯枣昏馢俗之忌。此掘根挽茎之流也。神之所弃而弗呵也。杼山论诗。科偷句为钝贼。是以应以盗香结罪。下视世人。逐伊兰之臭。胖胀冲四十由旬。诸天恶而掩鼻者。其又将若之何。虽犯尸罗戒。吾以为当少假焉。少陵之诗曰。灯影照无寐。心清闻妙香。韦左司曰。燕寝凝清香。之二公者。于香严之观。其几矣乎。雪北香南。清斋晏晦。愿与元叹共之。用以证成隐者鼻观之法。不亦可乎。天山和尚妙于诗句。能以香作佛事。吾恐学人爱染着知。见香未免为池神所诃也。作是言已。书于元叹诗后。幷诒和尚观之。以发一笑。有学集卷四十八
桃溪诗稿
近来画家。不复知屋木人物。里中渔山吴子。摹刘松年四皓图。辄以赠予。盖其朽约皴染。踰两月而后就。予观郭恕先画屋木楼观。多与王士元对手。往往假士元写人物于其中。渔山有志于古。命意造景。以二李恕先辈为师。此所以夐绝于今人也。渔山不独善画。其于诗尤工。思清格老。命笔造微。盖亦以其画为之。非欲以涂朱抹粉。争姸于时世者。昔之论画者。谓画之为竹木。犹书之有篆籀。二者之法相近。故郭恕先俱为第一。而荆浩然答僧画山水图诗五言四十字。平生山水诀。尽在其中。士固未有不汲古不攻文而可谓之善画者也。渔山以二李恕先为师。执古人之六要六长。以硏味于风雅。其俊而挟毂古人也。孰得而御之。吾老矣。庶犹得见公望启南于斯世也。有学集卷四十八

严武伯诗卷
武伯游吴江。过周安石斋中。大书一绝句于壁。余爱其词气朴直。有宋名人之风。去年冬。以诗句投余。凡数百篇。披华落实。明玕靑瑶。落落于行墨之间。信武伯之昌于诗而殖于学也。昔者渊明为责子诗曰。虽有五男儿。总不好纸笔。天运苟如此。且进杯中物。此盖达人智士。任运玩世。摆落嘲弄之辞耳。而杜子美诃之曰。陶潜一老翁。闻道苦不早。有子贤与愚。何其挂怀抱。子美之诃渊明。则达矣。其于宗文宗武。则曰。骥子好男儿。前年学语时。又曰。汝啼吾手战。吾笑汝身长。其怀抱之萦挂与否。视渊明何如也。当武伯投诗日。余方有哭孙之戚。老泪渍眼。为之破泪一笑。客或从旁惎之。嗟夫。人当陨霜杀草。兰摧蕙折。靡不凄然感叹。俄而之于五芝之田。八桂之林。芳菲极目。未有不彷徨忻赏者也。如客之云。洪觉范所谓痴人前不可说梦。岂不可为一笑乎。武伯。子张之才子也。子张有幽忧之疾。二童子扶掖就医。余语武伯。子勿忧。子于晨昏少间。举其所著歌诗。高吟雒诵。如弹丝竹。如考琴瑟。子之尊人。凭几而听之。殆将气浸淫满。大宅霍然。体轻而病良已也。书之以诒武伯。且以示世之人。知渊明少陵之古方。可以起沈忧代药物也。则自余之疗子张始。有学集卷四十八
严武伯八新诗
袁海叟作白燕诗。过于时大本。今武伯和袁八新诗。复过于袁。夫体物之作。在于若远若近。离形而得神。坡公云。作诗必此诗。定知非诗人。为黏皮缀肉者下一针也。武伯眞得之矣。铁崖复起。亦当遍书以示座客耳。严熊白云诗
严武伯秋日十咏
余往作交芦集。有悲秋二十章。通人览之。以为缠绵恻怆。一往情深。然余读退之秋怀诗。清晓卷书坐。南山见高棱。及归愚识夷涂。汲古得修绠。则又知退之之所谓秋怀。非犹夫人之坎懔失职。悲湮阨而叹穷愁已也。秋窗闲坐。白云在天。木叶微脱。吟武伯和元恭诗。风味萧瑟。凄然有言外之致。信武伯之深于秋也。黄花将放。当与武伯掇英浮白。共咏退之秋怀之句。以交勉焉。蒙叟钱谦益。严熊白云诗
  案有学集有遵王交芦言怨集序。牧斋未闻有此集名。疑此跋有误。
费所中山中咏古诗
近世学者。摛词掞藻。春华满眼。所中独好谈握奇八陈兵农有用之学。山中咏古。上下千载。得二十四人。可以观其志矣。余少壮而好论兵。抵掌白山黑水间。老归空门。都如幻梦。然每笑洪觉范论禅。辄唱言杜牧论兵。如珠走盘。知此老胸中。尚有事在。所中才志郁盘。方当不介而驰。三周华不注。何怪其言之娓娓也。昔人有言。治世读中庸。乱世读阴符。又云。治世读阴符。乱世读中庸。此两言者。东西易向。愿所中为筮而决之。有学集卷四十八
再与严子论诗语
武伯新诗益富。风轖阵马。凌猎可畏。而其自叙则谓掉鞅于诗。富有弋获。皆自余言发之。严子以余为识道之老马。则已误矣。今复抠衣再拜。挟箧固请。余非洪钟也。而钟击之不休。不已窘乎。顷者脚病伏枕。偶翻郭景纯游仙诗。其二章曰。靑溪千余仞。中有一道士。云生梁栋间。风出窗户里。借问此何谁。云是鬼谷子。吟讽数四。霍然心开。如登日次。如出云外。累苏积块。窅然若丧其所有。甚矣古人之诗之不易读也。余年八十。慬而能读。而犹未能窥其所以。海底之珊瑚。没人能取之。玉河之玉。天西之人能采之。黄帝之玄珠。虽离朱犹不能索而得也。不于此中截断众流。斩关夺命。摄古人之精魂。而搜讨其窟穴。虽其雕章断句。缛绣满眼。终为土龙象物而已矣。今之论诗者。亦知评量格律。讲求声病。搰搰焉以为能事。由古人观之。所谓口耳之间兼寸耳。人以两轮卷叶为耳。亦知有大人之耳。张两耳以为市。人以时集会其上乎。人以一尺口齿为面。亦知有无首之民。乳为目。脐为口。操干戚而舞乎。今之论诗。循声按响。尺尺而寸寸者。两轮之耳。一尺之面也。古人之诗。海涵地负。条风凯风。出纳于寸管之中。大人之耳市。刑天之脐口也。今人穷老于诗。欧丝泣珠。沾沾焉以为有得而自喜。知尽能索。终不出两轮尺面之间。不已辽乎。得生于喜。喜生于爱。是为爱魔。亦为诗魔。此魔入人肺腑。能招引种种庸妄。诗魔以为伴侣。魔日强而诗日下。唐人之授剑术也。凡刺人必先断其所爱。然后决之。此言虽诞。可以为学道学诗之善喻。陆士衡曰。苟伤廉而愆义。亦虽爱而必捐。亦此志也。吾子之学诗勤矣。入海而求宝珠。其肯顾长年。舞篙橹。泝游于寻常浍渎之间乎。闻吾之言。抚心定气。恤然而若失。人之望吾子也。自此远矣。语曰。知者不言。言者不知。惟其不知。是以放言而不惭也。老学荒落。茫无端崖。偶有枨触。婵媛不休。聊书之以塞子之请。并以谂后之下问者。有学集卷四十八
冯子永日草
冯子无咎。吾故人定远之子也。余与定远为父行。亲见定远羁角裹头。以迨班白。而今复见其子之能诗。甚矣韩子之有感玉三世也。读已。听然有喜。而正告之曰。今称诗之病有二。曰好奇。曰好艳。离岐以为奇。非奇也。丹华以为艳。非艳也。十九首。五言之祖也。亦奇亦艳。惊心动魄。自是以降。左之咏史。阮之咏怀。陶之读山海。奇莫奇于此矣。郭弘农之游仙。谢康乐之游揽。江记室之拟古。艳莫艳于此矣。而人不知也。搜卢仝刘义以为奇。猎玉台香奁以为艳。问其所以为奇为艳者。而懵如也。嗜奇之病。顷少为士友发之。又尝谓李义山之诗。其心肝腑脏窍穴筋脉。一一皆绮组绣缛排纂而成。泣而成珠。吐而成碧。此义山之艳也。古之美人。肌肉皆香。三十三天以及香国毛孔皆香。刘季和有香癖。熏身遍体。张坦斥之曰俗。今之学义山者。其不为季和之熏身者尠矣。而况不能如季和者乎。冯子之为诗不然。选词按部。行安节和。温温抑抑。有君子之志焉。于斯世好奇好艳之病。超然未有所染也。孔子适齐郭门外。见童子挈壶俱行。其视精。其心正。其行端。语弟子曰。趣驱之。趣驱之。韶乐作矣。定远告予。里闬少年偕其子称诗者。凡十余辈。皆有文理。今观冯子之诗。所谓视精心正行端者。有其兆矣。余之所为听然而喜者矣。有学集卷四十八
顾伊人诗
杜子美诗云。陶潜一老翁。闻道苦不早。有子贤与愚。何其挂怀抱。及其晚年居蜀。喜宗文宗武诵诗入学。欢喜吟赏。累见于诗。有子贤愚。何尝不挂怀抱也。东坡云。轼穷困本缘文字。在海外见过文字一篇。辄数日喜。今观织帘父子唱和之诗。去之十余年。旁观者尤为动色。而况其父子之间乎。聊书其后。以见古人之意。亦庸以励儿曹也。有学集卷四十八
塞上吟卷
岁云暮矣。白衣补衲。坐竹牕木榻上。挑灯读塞上吟卷。云旗雷车。猎猎然从空而下。如嫖姚将军。率轻勇骑。弃大军趋利。转战过焉支山。又如昆阳城西。震呼动天地。屋瓦皆飞。虎豹股战。快矣哉。已而更阑吟罢。佛火靑荧。刁斗无声。木鱼徐响。然后知此诗中边声猛气。适足助老夫禅观也。作者。娄江王紫涯氏。其人挽十石弓。执丈二殳。磨盾鼻草檄。笔墨横飞。临阵作壮士歌。功成和竞病诗。老夫坐长明灯下。只用尔时一味水观消受耳。有学集卷四十八
观梅纪游诗
  </div>
  <div class="pagination">
   <a href="绛云楼题跋_page6.html">
    上一页
   </a>
   <a href="绛云楼题跋.html">
    1
   </a>
   <a href="绛云楼题跋_page2.html">
    2
   </a>
   <a href="绛云楼题跋_page3.html">
    3
   </a>
   <a href="绛云楼题跋_page4.html">
    4
   </a>
   <a href="绛云楼题跋_page5.html">
    5
   </a>
   <a href="绛云楼题跋_page6.html">
    6
   </a>
   <span class="current-page">
    7
   </span>
   <a href="绛云楼题跋_page8.html">
    8
   </a>
   <a href="绛云楼题跋_page9.html">
    9
   </a>
   <a href="绛云楼题跋_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
