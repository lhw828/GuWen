<!DOCTYPE html>
<html>
<head>
    <meta charset="UTF-8">
    <title>类说 - 第 61 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 61 页/共 176 页</h1>
    <div class="content">　　截镫留鞭
　　姚元崇牧荆州受代日阖境民吏泣拥马首截镫留鞭以表瞻恋
　　惭顔如铁甲
　　进士杨光逺干索权豪无厌或遭挞辱略无改悔时人云杨光逺惭顔厚如十重铁甲
　　七寳座
　　帝于勤政楼以七寳装成山座高七尺召诸学士讲论古今胜者得升惟张九龄论辩风生首升此座人不可阶也
　　蜂蝶慕香
　　都下名妓楚莲香国色无双每出则蜂蝶相随慕其香也
　　暖寒会
　　巨豪王元寳每大雪则自所居至坊巷口扫雪开道迎揖賔客饮宴谓之暖寒会
　　记事珠
　　张说有寳珠绀色有光名记事珠每有阙忘之事时玩之涣然开悟
　　自暖杯
　　内库有青酒杯纹如乱丝其薄如纸以酒注之温温然有气相次如沸汤名自暖杯
　　游仙枕
　　兹国进一枕色如马脑枕之则十洲三岛四海五湖尽在梦中帝名为游仙枕
　　辟寒犀
　　交趾国进犀一株以金盘置于殿中暖气袭人使者曰此辟寒犀也
　　传书鸽
　　张九龄家养羣鸽每与亲知书系鸽足上飞徃投之目为飞奴
　　记恶碑
　　卢奂累任大卿凡治奸恶既断罪又以所犯刻石立其门犯必置之死时谓记恶碑
　　牵丝得女
　　郭元振少美丰姿宰相张嘉贞欲纳为婿曰吾五女各有姿色令一人持丝幔前使子取便牵之得者为配元振牵一红丝线得第三女
　　唤铁
　　太白山隐士郭休有运气絶粒之术以捶击一铁片子鸟兽闻之即集庭下名曰唤铁
　　绿衣使者
　　长安豪民杨崇义妻刘氏与隣舍儿李弇私通同谋害崇义埋枯井中仆妾軰无所觉惟有鹦鹉在架上刘氏经府陈词言其夫不归虑为人所害日夜捕贼拷捶数百人莫究其弊县官诣检校架上鹦鹉忽然声曰屈杀家主者刘氏李弇也遂执得实明皇封鹦鹉为绿衣使者
　　瑞炭
　　西凉国进炭百条名曰瑞炭烧之无焰有光每条可烧十日热不可近
　　敲氷煮茗
　　逸人王休居太白山下至冬取溪氷敲其精莹者煮茗共客饮之
　　花木之妖
　　沉香亭前木芍药花一枝两头朝则深红午则深碧暮则深黄夜则粉白昼夜之内香艳各异帝曰此花木之妖不祥也
　　宁王烛炬
　　宁王有烛百炬每賔妓间坐酒酣作狂其烛则昏如物所掩罢则复明
　　梦玉燕入懐
　　张说母梦一玉燕飞入懐中有孕生说
　　念奴
　　念奴者有姿色善歌唱每执板当席声出朝霞之上
　　烛奴
　　申王以龙桓木雕成独鬟童子绿袍束带使执画烛列目为烛奴
　　盆池养鱼
　　明皇以李林甫为相一日曲宴近臣上曰盆池新养鱼数头鲜活可爱林甫曰赖陛下恩波所养张九龄曰盆池之鱼犹陛下之任人也但能装景助儿女之戏耳帝不悦
　　金衣公子
　　明皇于禁苑中见黄鹦呼为金衣公子
　　销恨花
　　千叶桃花开明皇曰不独萱草忘忧此花亦能销恨
　　醉舆
　　申王每醉使宫妓将锦防结一兠子擡归寝室呼曰醉舆
　　妓围
　　申王每苦寒之际使宫妓宻围于坐侧以御寒气呼为妓围
　　风流薮泽
　　长安平康坊为风流薮泽
　　氷山
　　进士张彖力学有大名杨国忠用事士争诣门彖独不徃曰尔軰谓杨公之势可倚如太山耶以吾所见乃氷山也皎日一照则当悮人后登第为华隂簿叹曰丈夫有凌云葢世之志拘于下位若立身于矮屋中使人擡头不得遂拂衣长徃
　　花裀
　　学士许慎与亲友宴花圃中聚花铺坐曰吾别有花裀何消坐具
　　移春槛
　　杨国忠子弟以花植槛中板底木轮所至之处牵槛在前目为移春槛
　　面蠒
　　都下上元日造面蠒以官位帖子置其中以髙下相胜为戏笑
　　刀鎗鸣
　　武库刀鎗自鸣果有禄山之乱
　　琢氷为山
　　杨氏子弟暑月以大氷琢山周围宴席
　　王氏富窟
　　王元寳以金银叠为屋又以铜线穿钱甃花径中贵泥不滑时号富窟
　　笔头生花
　　李太白少梦笔头生花后天才赡逸名闻天下
　　泥金喜信
　　新进士及第以泥金书帖子报其家谓之喜信至文宗时遂寝此仪
　　半仙戏
　　宫人寒食竞蹴秋千为乐帝呼为半仙之戏
　　笔架占
　　苏颋有花石笔架天欲则石架津出以此占无差
　　向火乞儿
　　张九龄见朝臣趋附杨国忠曰皆是向火乞儿一旦火尽灰冷暖气何在当冻尸裂体弃骨沟壑中不逺矣果因禄山之乱族灭甚众向火言附炎也
　　氷筯
　　雪霁檐溜皆为氷条妃子敲下二条看玩曰此氷筯也
　　占风铎
　　岐王行宫中悬碎玉片子夜闻相触之声则知有风号占风铎
　　报时猿
　　商山隐士髙太素每一时有一猿诣亭前鞠躬而啼目为报时猿
　　张公口案
　　张九龄每勘公事取囚于前靣分曲直口撰案巻咸伏其罪时号张公口案
　　销防桥
　　长安东防陵有桥来迎去送皆过此桥人呼为销防桥
　　准勅断酒
　　安禄山受帝眷宠帝恐外人以酒毒之赐金牌子系背上每王公召宴欲以巨觥禄山即以牌示之云准勅断酒
　　文阵雄师
　　张九龄覧苏颋文巻曰真文阵雄师也
　　泪妆
　　宫中妃嫔施素粉于面颊号泪妆识者以为不祥
　　索鬭鸡
　　李林甫不得士心咸谓其精神刚戾常如索鬭鸡
　　肉阵
　　杨国忠冬月选婢妾肥大者行列于前令遮风谓之肉阵
　　解语花
　　太液池有千叶白莲盛开帝指贵妃曰争如我解语花
</div>
    <div class="pagination">
<a href="类说_page60.html">上一页</a><span>...</span><a href="类说_page56.html">56</a><a href="类说_page57.html">57</a><a href="类说_page58.html">58</a><a href="类说_page59.html">59</a><a href="类说_page60.html">60</a><span class="current-page">61</span><a href="类说_page62.html">62</a><a href="类说_page63.html">63</a><a href="类说_page64.html">64</a><a href="类说_page65.html">65</a><a href="类说_page66.html">66</a><span>...</span><a href="类说_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
