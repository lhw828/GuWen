<!DOCTYPE html>
<html>
<head>
    <meta charset="UTF-8">
    <title>奇女子传 - 第 5 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>奇女子传 - 第 5 页/共 8 页</h1>
    <div class="content">　　贞观时有书生幼时贫贱尝为人佣作一日至二鼓归其母以馄饨一盂食之有邻人陈姓者乘酣嘻笑而来侧目视其食食已复嘻笑而去生颇不平之又尝有共佣作者与生不相能一夕伺于道欲欧生生觉逃去已而为人佣书其家奴诬生盗其浄巾中金又有奴匿其主紧要文书害生生不能白主怒杖之人由是多怨生无行者生悲愤归取先人业肄之业稍就不虑贫苦矣生一日闲步经观音里有一妇人姿甚美生心动屡回顾看之有恶少年数人于路相谓此妇有邪行语语有实据生闻贱之不复有相顾意生后与妻坐烛下偶〈吾并疑其妻〉及此事妻曰此吾异姓之从女弟也妾徒以君贫故不敢与之往来闻其独与一侍儿居此里立身最高洁亲戚俱畏敬之岂宜有此何等恶少年污蔑之也生闻之大怒欲为报之翌日妇命侍儿来曰主母感郎君恩虽未行最感之卽为郎君死无恨幸与郎君有夙缘后日可一见于某所第未可向迩尽欢有日也生如期往果得望见各以目逆之翌日侍儿复至曰主母治杯醴屈郎君少坐及至酒馔甚盛儿筵间所陈器皆人间所无独命生坐中堂飮半侍儿负一革囊至曰主母所命也启视则人头数个颜色未变乃向侮害生者也生惊欲避去侍儿曰郎君请无惊必不相累主母固预命以药物待之矣怀中出少药白色有光用小指甲每头弹断处粟米许头渐缩小至于如李子大侍儿食之吐核亦李也侍儿又曰主母恶恶少年无须臾忘亦欲假手于郎君生愧谢弗能妇人又命侍儿进一香丸曰不劳君举腕第扫浄室夜坐焚此香于炉香烟所至君急随之卽得志矣有所获须将纳于革囊归勿畏也生如指焚香随烟而往初不觉有墙壁碍行处皆有光亦不类闇夜每至一处烟袅袅遶恶少年颈三绕而头自落或独宿一室或妻子共床寝或初就枕侍者执巾若麈尾如意圜绕未敢退悉不觉不知生悉以头纳革囊中若梦中殊无畏意于是烟复袅袅而旋生复随之而返到家未三鼓也烟甫收火已寒矣探之其香变成金色圆若弹倐然飞去铿然有声生恐妇复须此物无以复命正惶急侍儿不由门戸忽尔在前取头弹药食之如前生告曰香丸飞去不可觅奈何复须否侍儿曰得之久矣主母传语郎君此畏关也此关一过无所不可为姑了天下事共作神仙也后生与妇俱徙去不知所之
　　长卿曰香丸志太幻人遂疑天地间不必有是人不知天地间毕竟应有者是何等人睚眦必报古人之常特其弄剑食人侍儿又是一番播弄怯书生遂破胆耳夫香丸卽剑剑卽香丸香丸卽生生卽香丸香丸卽妇人妇人卽香丸剑可杀人香烟亦可杀人侍儿可杀人书生亦可杀人白昼可杀人梦中亦可杀人其说似幻其事甚平何必疑其无有哉夫生知妇人之为异人而不知其妻之尤异人也至人无功神人无名其妻之谓与

　　狄仁杰姨

　　狄仁杰之为相也有卢氏堂姨居于午桥南别墅姨止有一子而未尝来都城亲戚家仁杰每伏腊晦朔修礼甚谨常经雪后休假仁杰因候卢姨安〈非此母不生〉否适表弟挟弓矢携雉兔而来归进膳于母顾揖仁杰意甚轻简仁杰因启于姨曰某今为相表弟有何乐从愿悉力从其旨姨曰相自贵尔姨止有一子不欲令其事女主仁杰大惭而退
　　长卿曰不独此母异人也此子亦异人也其子且不置宰相于目中其母胸中安得有女王也陋哉某今为宰相之语也捋虎须岂能免虎口哉

　　董氏

　　则天朝太仆卿来俊臣之强盛朝官侧目上林令侯敏偏事之其妻董氏谏止之曰俊臣国贼也势〈妙计〉不久一朝事坏奸党先遭君可敬而远之敏稍稍〈中计〉而退俊臣怒出为涪州武隆令敏欲弃官归董氏〈妙计〉曰速去莫求住遂行至州投刺参州将错题一张纸州将展看尾后有字大怒曰修名不了何以为〈又中计〉县令不放上敏忧闷无已董氏曰但住莫求去停五十日忠州贼破武隆杀旧县令略家口并尽敏以不许上获全后俊臣诛逐其党流岭南敏又获免
　　长卿曰董氏可谓一步一计矣使与狄梁公比肩而事女主未知谁雄谁雌也

　　崔敬女

　　唐冀州长史吉懋欲为男顼取南宫县丞崔敬女敬不许因有故胁以求亲敬惧而许之择日下函并花车卒至门首敬妻郑氏初不知抱女大哭曰我家门戸底不曾有吉郎女坚卧不起其小女白其母曰父有急难杀身救解设令为婢尚不合辞〈妙人〉姓望之门何足为耻姊若不可儿自当之遂登车而去顼迁平章事贤妻逹节谈者荣之顼坐与河内王武懿宗争竞出为温州司马而卒
　　长卿曰此女是逹是狡是救父是择婿是为人是自为试勘之

　　木兰

　　木兰唐人也代父戍边十二年人不知其为女归赋戍边诗一篇其词云促织何喞喞木兰当戸织不闻机杼声唯闻女叹息问女何所思问女何所忆昨夜见君帖可汗大点兵军书十二卷卷卷有耶名阿耶无大儿木兰无长兄愿为市鞍马从此替耶征东市买骏马西市买鞍鞯南市买辔头北市买马鞭旦辞耶娘去暮宿黄河边不闻耶娘唤女声但闻河水声溅溅旦辞黄河去暮宿黑山头不闻耶娘唤女声但闻胡骑声啾啾万里赴戎机关山度若飞朔气传金柝寒光照鐡衣将军百战死壮士十年归归来见天子天子坐明堂策勲十二转赏赐百千强可汗问所欲木兰不用尚书郎愿托千里足送儿归故乡耶娘闻女来出郭扶相将阿妹闻姨来当戸理红籹小弟闻姊来磨刀霍霍向猪羊开我东阁门坐我西间床脱我战时袍着我旧时裳当窗理云鬓挂镜帖花黄出门看火伴火伴皆惊忙同行十二年不知木兰是女郎雄兔脚仆走雌兔远迷离双兔傍地走安能辨我是雄雌杜牧题木兰庙诗云弯弓征战作男儿梦裏曾经学画眉几度思归还把酒拂云堆上祝明妃
　　长卿曰木兰墓在亳州北五十里墓有庙庙有像像犹女子也世以女子故疑无有是事并无是人使古人以男子在中馈而令女子桑弧蓬矢以志四方也将转而疑男子云

　　高睿妻

　　赵州刺史高睿妻秦氏默啜贼破定州部至赵州长史已下开门纳贼睿计无所出与秦氏仰药而诈死舁至啜所良久啜以金狮子带紫袍示之曰降我与尔官不降卽死睿视而无言顾其妇秦氏秦氏曰受国恩报在此今日受贼一官何足为荣俱合眼不语经两日贼知不可屈乃杀之
　　长卿曰富贵不能淫威武不能屈此之谓大丈夫虽然顾有死生存亡之际丈夫所不能决而儿女子了然于心目间矣高睿刘守光之妻不可及矣唐庄宗临斩刘守光守光悲泣哀祈不已其二妻李氏祝氏谯之曰事已如此生复何益妾请先死卽伸颈就戮

　　李侃妇

　　建中末李希烈陷汴州谋袭陈李侃为项城令欲逃去妇曰宼至当守力不足则死焉逃之若重赏募死士可守也侃乃召吏民告之曰令诚若主然满岁则去非如吏民生此士也坟墓皆在宜相与竭力死守众皆泣乃狥曰以瓦石击贼者赏钱千以刀矢杀贼者钱万得数百人率以乘城妇自炊爨以享众使报贼曰项城父老义不下贼得吾城不足为威宜亟去徒失利无益也会侃中流矢走还妻怒曰君不在人谁肯守死于外不犹愈于床乎侃乃登城贼引去县卒免
　　长卿曰唐之忠臣义士几无人矣至妇人何多奇也安史之际有妇人焉何至二十四郡无坚城也哉

　　车中女子

　　唐开元中吴郡人入京应明经举至京因闲步坊曲忽逢二少年着大麻布衫揖举人而过色甚卑敬然非旧识举人谓误识也后数日又逢之二人曰公到此境未为主今日方欲奉迓邂逅相遇实慰我心揖举人使行虽甚疑怪然强随之抵数坊于东市一小曲内有临路店数间相与直入舍宇甚整肃二人携引升堂列筵甚盛二人与客据绳床坐定于席间更有数少年年各二十余礼颇谨数出门若伫贵客至午后方云来矣闻一车直入门来数少年随后直至堂前乃一钿车卷帘见一女子从车中出年可十七八容色甚佳花梳满髻衣则纨素二人罗拜此女亦不答举人亦拜之女乃答遂揖客入女乃升床当席而坐揖二人及客乃拜而坐又有十余后生皆衣服轻新各设拜列坐于客之下陈以品味馔至精洁飮酒数廵至女子执杯顾问客闻二君奉谈今喜展见承有妙技可得观乎举人卑逊辞让云自幼至长惟习儒经弦管歌声輙未曾学女曰所习非此事也君熟思之先所能者何事客又沉思良久曰某为学堂中着靴于壁上行得数步自余戏剧则未尝为之女曰所请只然请客为之遂于壁上行得数步女曰亦大难事乃回顾座中诸后生各命呈技俱起设拜有于壁上行者有手撮椽子行者轻捷之戏各呈数般状如飞鸟举人拱手惊惧不知所措少顷〈大失所望〉女子起辞出举人惊叹恍然不乐经数日途中复见二人曰欲假盛驷可乎举人曰唯明日闻苑中失物掩捕失贼唯收得马是将驮物者验问马主遂收举人入内侍省勘问驱入小门吏自后推之倒落深坑数丈仰望屋顶七八丈惟见一孔纔开尺余自旦至食时见一绳缒食器下举人饥急取食之食毕绳又引去深夜举人忿甚悲惋无诉仰望忽见一物如鸟飞下觉至身边乃人也以手抚举人谓曰计甚惊怕然某在无虑也听其声则向所遇女子也云共君出矣以绢重系举人胸膊讫绢头系女人身女人耸身腾上飞出宫城去门数十里乃下云君且便归江淮求仕之计望俟他日举人大喜徒步潜窜乞食寄宿得达吴地后竟不敢求名西上矣
　　长卿曰书生着靴于壁上行有何奇特此不堪与诸少年作奴伧父死恨晩矣此亦何与女子事而内之陷阱之中又复出之女子盖以书生为傀儡云

　　双鬟女子

　　京国豪士潘将军住光德坊本家襄汉间常乘舟射利因泊江壖有僧乞食留止累日尽心檀施僧归去谓潘曰观尔形质气度与众贾不同至于妻孥皆享厚福因以玉念珠一串留赠云寳之不但通财后亦有官禄旣而贸迁数年遂镪均陶郑其后职居左广列第于京师常寳念珠贮之以绣囊玉盒置道场内每月朔则出而拜之一旦开盒启囊已亡珠矣然而缄封若旧他物亦无所失于是夺魄丧精以为其家将破之兆有主藏者常识京兆府停解所繇王超年且八十因密话其事超曰异哉此非攘窃之盗也某试为寻之未知果得否超他日过胜业坊北街时春雨初霁有三鬟女子年可十七八衣籹蓝缕穿木屐于道侧槐树下値〈自买破绽〉军少年蹴踘接而送之直高数丈于是观者渐众超独异焉询止于胜业坊北门短曲有母同居盖以纫针为业超时以他事熟之遂为舅甥居室甚贫与母同卧土榻烟爨不动者往往经于累日或设殽羞时有水陆珍异吴中初进洞庭橘恩赐宰〈又买破碇〉臣辇毂外未有此物密以一枚赠超云有人从内中携出超意甚疑之如此往来已周岁矣超一旦持酒食与之从容谓曰舅有深诚欲告未知甥意何如答曰每感重恩恨无所报若力有可施愿赴汤火超曰潘将军失却玉念珠不审知否微笑曰甥从何知之超揣其意不甚藏密因曰外甥倘觅得当厚备缯彩酬谢女子曰勿言于人某偶与朋侪为戏耳终却送还因循未暇诘旦于慈恩寺塔院相候某知有人寄珠在此超如期而往顷刻至矣时寺门始开塔戸犹鏁谓超曰少顷仰观塔上当有所见语讫而走疾如飞鸟忽于相轮上举手示超歘然携念珠而下曰便可将还勿以财帛为〈王超得却玉念珠失却无价寳矣〉意超送诣潘具道所以因以金玉缯帛密为之赠明日访之室已空矣
　　长卿曰双鬟女子与车中女子盖皆侠而游戏者云澹澹漠漠自了一生彼且以为云闲也鹤野也岂羡夫俊鹘者哉

　　●奇女子传卷之三

　　长卿吴震元论次

　　侯四娘

　　至德元年史思明未平卫州有妇人侯四娘等三人刺血谒于军前愿入义营讨贼
　　长卿曰安氏之乱玄宗叹曰国家二十四郡何无一忠臣耶侯四娘等刺血谒请入营讨贼盖指公卿将相辈岂指史思明哉

　　张廵姊

　　河南节度使王巨屯彭城假张廵为先锋俄而鲁东平陷于贼济阴太守高承义举郡叛王引兵走临淮廵有姊嫁陆氏遮王劝勿行不纳赐百缣弗受为廵补缝行间军中号陆家姑先廵被害
　　长卿曰古今有姊三人聂荣行最烈名最着尚矣原之姊婉而激有幽兰空谷之思焉陆家姑其在季孟之间乎

　　程氏女

　　程氏女德兴人盗杀其父兄掠女去女隐恶数年以计脱告之刺史颜眞卿捕盗磔于市女刳其肉以祭父兄
　　长卿曰此女不在小娥下也捋虎须免虎口入虎穴得虎子不更奇哉

　　高彦昭女

　　高彦昭不知何许人初事李正已及纳纳叛彦昭以濮州降都统刘玄佐纳怒杀其妻子有女九岁见母兄将就害拜天女问其故答曰天神明祈之也女曰天如神明岂使吾家効顺而族戮□无知何拜独不拜而死上闻下诏谥曰愍女当时文士属词诔之
　　长卿曰此何必减孔北海女耶孔融弃市时七岁女九岁男以幼得全寄他舍二子方奕棊融被收而不动左右曰父执而不起何也答曰安有巢毁而卵不破乎主人有遗肉汁男渇而飮之女曰今日之祸岂得久活何頼知肉味乎兄号泣而止或言于曹操欲尽杀之及收女谓兄曰若死者有知得见父母岂非至愿乃延颈就戮神色不变

　　红线

　　〈大好出场〉潞州节度使薛嵩有青衣红线者善弹阮咸又通经史嵩召俾掌笺表号曰内记室时军中大宴红线谓嵩曰羯鼓之声甚悲切其击者必有事也嵩素晓音律曰如汝所言乃召而问焉云某妻昨夜亡不敢求假嵩卽遣归是时至德之后两河未宁以涂阳为鎭命嵩固守控压山东杀伤之余军府草创朝廷命嵩女嫁魏博节度使田承嗣男又遣嵩男娶滑台节度使令狐章女三鎭交为姻娅使盖相接田承嗣常患肺气遇暑益增每曰我若移鎭山东纳其凉冷可以延数年之命乃募军中武〈三千外宅男何如一个内记室〉勇十倍者得三千人号外宅男而厚其廪给常令三百人夜直宅中卜良日欲倂潞州嵩闻之日夕忧闷咄咄自语计无所出时夜漏方深辕门已闭杖策庭除惟红线从焉红线曰主公一月不遑寝食意有所属岂非邻境乎嵩曰事系安危非尔能料红线曰某诚贱品亦能解主公之忧嵩以其言异乃曰我不知汝是异人诚暗昧也遂吿其事曰我承祖父遗业受国家厚恩一旦失其疆土则数百年功勋尽矣红线曰此易与耳不足劳主公之忧某暂到魏境观其形势觇其有无今一更登途二更可复命请先定一走马使具寒暄书其它则待某却回也嵩曰倘或不济反速之祸又如之何红线曰某之此行无不济也乃入闱房餙其行具梳乌蛮髻插金凤钗衣紫绣短袍着青丝轻履胸前佩龙文匕首额上书太乙神名再拜而行倐忽不见嵩乃返身闭戸背烛危坐常时飮酒不过数杯是夕举觞十余不醉忽闻晓角吟风一叶坠露惊而起问卽红线回矣嵩喜而慰劳询事谐否红线对曰幸不辱命又曰某子夜前三刻卽逹魏城凡历数门遂及寝所闻外宅儿止于旁廊睡声雷动见中军士卒步于庭下传呌风生乃发其左扉抵其寝帐田亲家翁止于帐内鼓跌酣眠头枕文犀枕前露七星剑剑前仰开一金合内书生身甲子与北斗神名复以名香美珠压鎭其上彼则扬威正坦其心豁其腹遂熟寝兰堂不觉命悬于手下宁劳擒纵只益伤嗟时则蜡炬烟微炉香烬委侍人四布兵杖森罗或头触屏风鼾而亸者或手持巾拂寝而伸者某乃拔其簪珥褰其裳衣如病如酲皆不能窹遂持金盒以归出魏城西门将行二百里见铜台高掲漳水东流晨钟动野斜月在林忿往喜还顿忘于行役感知酬德聊副于咨谋夜漏三时往返七百里入危邦一道经五六城冀减主忧敢言劳苦嵩乃发使入魏遗承嗣书曰昨暮夜有客自魏中来云从元帅床头获一金盒不敢留驻谨却封纳专使星驰夜半方逹正见搜捕金盒一军惊疑使者以马捶挝门非时请见承嗣遽出使者以金盒授之捧承之时惊怛绝倒遂留使者止于宅中狎以私宴多其赐赉明日遣使赍帛三万疋名马二百匹及珍异等以献于嵩曰某之首领系在恩私便宜知过自新不复更贻伊戚专膺指使敢议亲姻循当捧鼓后车来在麾鞭前马所置纪纲外宅儿者本防他盗亦非异图今并脱其甲裳放归田亩矣由是两月之内河北河南信使交至缔好如初忽一日红线辞去嵩曰汝生我家今欲安往又方頼于汝岂可议行红线曰某前生本男子游学江湖间读神农药书而救世人灾患时里有孕妇患蛊症某以芫花酒下之妇人与腹中二子俱毙是某一举杀其三人阴力见诛陷为女子使身居贱隶气禀凡俚幸生于公家今十九年矣身猒罗绮口穷甘鲜宠待有加荣亦甚矣况国家建极庆且无疆此卽违天理当尽弭患昨往魏邦已足报恩今两地保其城池万人全其性命使乱臣知惧列士谋安在某一妇人功亦不小固可赎其前罪遂其本形便当遁迹尘中栖心物外澄清一气生死长存嵩曰不然以千金为居山之所红线曰事关来世安可预谋嵩知不可留乃广为饯别悉集宾友夜宴中堂嵩以歌送红线酒请座客冷朝阳为词词曰采菱歌怨木兰舟送客魂销百尺楼还似洛妃乘雾去碧天无际水空流〈大好收场〉歌竟不胜其悲红线拜且泣因为醉离席遂亡所在
　　长卿曰红线晓音律通经史居然闺合中物也及其折冲爼豆谈笑偃兵全国为上破国次之伐谋为上伐兵次之有古大将风矣飘然而止飘然而去前无首后无尾独来独往藏姓藏名殆龙德而隐者与吾不奇其神通变幻而奇其光明磊落不堕剑侠格套中也

　　崔宁妾

　　崔宁大历中代杜鸿渐为杨子琳乘间以精骑数千突入成都据城守之宁屡战力屈子琳威声颇盛宁妾任氏魁伟果干乃出其家财十万募勇士信宿间得千人设队伍将校手自麾兵以逼子琳琳惧城内粮尽乃拔城自溃子琳素有妖术其夕致大雨引舟至庭除登之而遁
　　长卿曰李侃妇善守崔宁妾善攻

　　霍小玉

　　大历中陇西李生名益年二十以进士擢第其明年拔萃俟试于天官夏六月至长安舍于新昌里生门族清华少有才思丽词嘉句时谓无双先逹〈有他卖弄〉丈人翕然推伏每自矜风调思得佳偶博求名妓久而未谐长安有媒鲍十一娘者故薛驸马家青衣也折劵从良十余年矣性便辟巧言语豪家戚里无不经过追风挟策推为渠帅当受生诚托厚赂意颇德之经数月李方闲居舍之南亭申未间忽闻扣门甚急云是鲍十一娘至摄衣从之迎问曰鲍卿今日何故忽然而来鲍笑曰苏姑子作好梦也未有一仙人謪在下界不邀财货但慕风流如此色目共十郎相当矣生闻之惊跃神飞体轻引鲍手且拜且谢曰一生作奴死亦不惮因问其名居鲍具说曰故霍王小女字小玉王甚爱之母曰浄持浄持卽王之宠婢也王之初薨诸兄弟以其出自贱庻不甚收录因分与资财遣居于外易姓为郑氏人亦不知其王女姿质秾艶一生未见高情逸态事事过人音乐诗书无不通解昨遣某求一好儿郎格调相称者某具说十郎他亦知有李十郎名字非常欢惬住在胜业坊古寺曲甫上车闭宅是也已与他作期约明日午时但至曲头觅桂子郎得矣鲍旣去便备行计遂令家童秋鸿于从兄京兆参军尚公处假青骊驹黄金勒其夕生澣衣沐浴修餙容仪喜跃交并通夕不寐迟明巾帻引镜自照惟惧不谐也徘徊之间至于亭午遂命驾疾驱直抵胜业至约之所果见青衣立候迎问曰莫是李十郎否郎下马令牵入屋底急急鎻门见鲍果从内出来遥笑曰何等儿郎造次入此生调诮未毕引入中门庭间有四樱桃树西北悬一鹦鹉笼见生入来卽语曰有人入来急下帘者生本性雅淡心犹疑惧忽见鸟语愕然不敢进逡廵鲍引浄持下阶相迎延入对坐年可四十余绰约多姿谈笑甚媚因谓生曰素闻十郎才调风流今又见容仪雅秀名下固无虚士某有一女子虽掘教训颜色不至丑陋得配君子颇为相宜频见鲍十一娘说意旨今亦便令永奉箕箒生谢曰鄙拙庸愚不意顾盻倘垂采录生死为荣遂命酒馔卽令小玉自堂东阁子中而出生卽拜迎但觉一室之中若琼林玉树互相照耀转盻精彩射人旣而遂坐母侧母谓曰汝尝爱念开帘风动竹疑是故人来卽此十郎诗也尔终日吟想何如一见玉乃低鬟微笑细语曰见面不如闻名才子岂能无貌生遂连起拜曰小娘子爱才鄙夫重色两好相映才貌相嫌母女相顾而笑遂举酒数廵生起请玉唱歌初不肯母固强之发声清亮曲度精奇酒阑及暝鲍引生就西院憇息闲庭邃宇帘幕甚华鲍令侍儿桂子浣沙与生脱靴解带须臾玉至言叙温和辞气宛媚解罗衣之际态有余妍低帏昵枕极其欢爱生自以为巫山洛浦不过也中宵之夜玉忽流涕观生曰妾本倡家自知非匹今以色爱托其仁贤但虑一旦色衰思移情替使女萝无托秋扇见捐极欢之际不觉悲至生闻之不胜感叹乃引臂替枕徐谓玉曰平生志愿今日获从粉骨碎身誓不相舍夫人何发此言请以素缣着之盟约玉因收泪命侍儿樱桃褰幄执烛授生笔研玉管弦之暇雅好诗书筐箱笔研皆玉家之旧物遂取绣囊出越姬乌丝栏素缣三尺以授生生素多才思援笔成章引谕山河指诚日月句句恳切闻之动人染毕命藏于寳箧之内自尔婉娈相得若翡翠之在云路也如此二岁日夜相从其后年春生以书判拔萃登科郑县主薄至四月将之官便拜庆于东洛长安亲戚多就筵饯时春物尚余夏景初丽酒阑宾散离恶萦怀玉谓生曰以君才地名声人多景慕愿结婚媾固亦众矣况堂有严亲室无家妇君之此去必就佳姻盟约之言徒虗语耳然妾有短愿欲辄指陈永委君心复能听否生惊怪曰有何罪过忽发此辞试说所言必当敬奉玉曰妾年始十八君纔二十有二迨君壮室之秋犹有八岁一生欢爱愿毕此期然后妙选高门以谐秦晋亦未为晚妾便舍弃人事剪发披缁夙昔之愿于此足矣生且愧且感不觉涕流因谓玉曰皎日之誓死生以之与卿偕老犹恐未惬素志岂敢辄有二三固请不疑但居相待至八月必当却到华州寻使奉迎相见非远更数日生遂诀别东去到任旬日求假往东都觐亲未至家日太夫人已与商量表妹卢氏言约已定太夫人素严毅生逡廵不敢辞让遂就礼谢便有近期卢亦甲族也嫁女于他门聘财必以百万为约不满此数义在不行生家素贫事须求贷便托假故远投亲知渉历江淮自秋及夏生自以孤负盟约大愆回期寂不知闻欲断其望遥托亲故不遣漏言玉自生逾期数访音信虚词诡说日日不同博求师巫遍询卜筮怀忧抱恨周岁有余羸卧空闺遂成沈疾虽生之书题竟绝而玉之想望不移赂遗亲知〈可怜〉使消息寻求旣切资用屡空往往私令侍婢潜卖箧中服玩之物多托于西市寄附舗侯景先家货卖曾令侍婢浣沙将紫玉钗一只诣景先家货之路逢内作老玉工见浣沙所执前来认之曰此钗吾所作也昔岁霍王小女将欲上鬟令我作此酬我万钱我尝不忘汝是何人从何而得浣沙日我小娘子卽霍王女也家事破散失身于人夫壻昨向东都更无消息挹快成疾今欲二年令我卖此赂遗于人使求音信玉工凄然下泣曰贵人男女失机落节一至于此我残年向尽见此盛衰不胜伤感遂引至延先公主宅具言前事公主亦为之悲叹良久给钱十二万焉时生所定卢氏女在长安生旣毕于聘财还归郑县其年腊月又请假入城就亲潜入静居不令人知有明经崔允明者生之中表弟也性甚长厚昔岁常与生同欢于崔氏之室杯盘笑语曾不相间每得生信必诚告于玉王常以薪蒭衣服资给于崔崔颇感之生旣至崔具以诚告玉玉恨叹曰天下岂有是事乎遍请亲朋多方召致生自以愆期负约又知玉疾候沈绵惭耻忍割终不肯往晨出暮归欲以回避玉日夜涕泣都忘寝食期一相见竟无因由冤愤益深委顿床枕自是长安中稍有知者风流之士共感玉之多情豪侠之伦皆怒生之薄行时已三月人多春游生与同辈五六人诣崇敬寺翫牡丹花步于西廊逓吟诗句有京兆韦夏卿者生之密友时亦同行谓生曰风光甚丽草木荣华伤哉郑卿衘冤空室足下终能弃置寔是忍人丈夫之心不宜如此足下宜为思之叹让之际忽有一豪士衣轻黄〈天地间自多傍不肯〉纻衫挟弹丰神隽美衣服轻华唯有一剪头胡雏从后潜行而听之俄而前揖生曰公非李十郎者乎某族本山东姻连外戚虽乏文藻心尝乐贤仰公声华常思觏止今日幸会得覩清扬某之蔽居去此不远亦有声乐足以悞情妖姬八九人骏马十数匹唯公所欲但愿一过生之侪辈共聆斯语更相叹美因语豪士策马同行疾转数坊遂至胜业生以近郑之所止意不欲过便托事故欲回马首豪士曰敝居咫尺忍相弃乎乃挽挟其马牵引而行迁止之间已及郑曲生神情恍惚鞭马欲回豪士遽命奴仆数人抱持而进疾走推入车门便令鎻却报云李十郎至也一家惊喜声于外先此一夕玉梦黄衫丈夫抱生来至席使玉脱鞋惊窹而告母因自解曰鞋者谐也夫妇再合脱者解也〈眞梦〉旣合而解亦当永诀由此征之必遂相见含怒凝视不复有言羸质娇姿如不胜致时复揜袂返顾李生感物伤人坐皆欷歔顷之有酒肴数十盘自外而来一座惊视遽问其故悉是豪士之所致也因遂陈设相就而座玉乃侧身转面斜视生良久〈十郎原非丈夫〉遂举杯酒酬地曰我为女子薄命如斯君是丈夫负心若此韶颜稚齿飮恨而终慈母在堂不能供养绮罗弦管从此永休征痛黄泉皆君所致李君李君今当永诀我死之后必为厉鬼使君妻妾终日不安乃引左手握生手掷杯于地长恸号哭数声而绝母乃举尸寘于生怀令唤之不复苏矣生为之缟素日夕哭泣甚哀将葬之夕生忽见玉繐帷之中容貌妍丽宛若平生着石榴裙紫■〈衤盍〉裆红緑帔子斜身倚帷手引绣带顾谓生曰愧君相送尚有余情幽冥之中能不感叹言毕遂不复有明日葬于长安御宿原生至墓所尽哀而返后月余就礼于卢氏伤情感物郁郁不乐夏五月与卢氏偕行归于郑县至县旬日生方与卢氏寝忽帐外叱叱作声生惊视之则见一男子年可二十余姿状温美藏身映幔连招卢氏生惶遽走遶幔数匝倐然不见生自此心怀疑恶猜忌万端夫妻之间无聊生矣或有亲情曲相劝喻生意稍解后旬日生复自外归卢氏方鼓琴于床忽见自门抛一斑屏钿花盒子方圆一寸余中有轻绢作同心结坠于卢氏怀中生开而视之见相思子二叩头虫一发杀觜一驴驹媚少许生当时愤怒呌吼吼声如豺虎引琴撞击其妻诘令实告卢氏亦终不自明后往往暴加摇楚备诸毒虐竟讼于公庭而遣之卢氏旣出生或侍婢媵妾之属蹔同枕席便加姤忌或有因而杀之者生尝游广陵得名姬曰营十一娘者容态润媚生甚悦之每相对坐尝谓营曰我尝于某处得某姬犯某事我以某法杀之日日陈说欲令惧己以肃清闺门出则以浴解覆营于床周回封署归必详视然后乃开又蓄一短剑甚利顾谓侍婢曰此信州葛溪铁唯断作罪过头大凡生所见妇人辄加猜忌至于三娶率皆如初焉
　　长卿曰予固悲小玉之为人而深恨李珪也玉之以怜才死以钟情死以结恨死死而犹不忘李郎也三娶之后小玉在焉其恨之极妬之极正其爱之极也彼李娃何为者方娃之祷竹林而弃郑生以他徙也非娃计不行矣相视而笑qnz_a_05_042以他语对相与为诈推之沟中安在其情弥笃也及生之絶食旅店且死遘疠凶肆且死遭挞曲江西杏园且死持破瓯廵闾里入粪窟周游鄽肆且死而娃乃以生死恩坚生心生亦怡气〈郑生自胜李十郎李生自不如小玉〉屏息而终其身也娃何为者哉夫生之为歌郎为丐人子则诚第一人也直言极谏非第一人也李十郎更不足道矣

　　张红红

　　大历中有才人张红红者本与其父歌于衢路丐食过将军韦青所居在昭国坊南门里青于街牖中闻其歌者喉音嘹喨仍有媚色卽纳为姬其父舍于后戸优给之乃自传其艺颖悟絶伦尝有乐工自撰歌卽古长命西河女也加减其节奏颇有新声未进闻先侑歌于青青召红红于屏风后听之红红乃以小豆数合记其拍乐工歌罢青入问红红如何云已得矣青出云有女弟子久曾歌此非新曲也卽令隔屏风歌之一声不失乐工大惊异遂请相见钦服不已再云此曲先有一声不稳今已正矣寻达上听翊日召入宜春院宠泽隆异宫中号曲娘子寻为才人一日内史奏韦青卒上告红红乃上前呜咽奏云妾本风尘丐者一旦老父死有所归致身入内皆自韦青妾不忍忘其恩乃一恸而绝上嘉叹之卽赠昭仪
　　长卿曰陈娇如初召见玄宗涕泣称痼疾且老予以为撒娇故态李太白带酒被召醉墨淋漓目眤天子手弄贵妃足踏力士一段豪举千古生色而玄宗已冷中觑破曰眞酸子也陈娇如独不畏玄宗冷笑耶及阅张红红之事始识陈娇如之见早焉
　　明皇朝有韦青本是士人尝有诗三代主纶诰一身能唱歌官至将军开元中内人有许和子者本吉州永新县乐家女也开元未选入宫卽以永新名之籍于宜春院旣美且慧善歌能变新声韩娥延年殁后千余载旷无其人至永新始继其能遇高秋朗站台殿清虚喉啭一声响传九陌明皇尝独召李谟吹曲逐其歌曲终管裂其妙如此又一日赐大酺于勤政楼观者数千万众喧哗聚语莫得鱼龙百戏之音上怒欲罢宴中官高力士奏请命永新出楼歌一曲必可止諠上从之永新乃撩鬓举袂直奏曼声至是广场寂寂若无一人喜者闻之气勇愁者闻之膓絶洎渔阳之乱六宫星散永新为一士人所得韦青避地广陵日夜慿阑于上河之上忽闻舟中奏水调者曰此永新歌也乃登舟与永新对泣久之青始亦晦其事后士人卒与其母之京师竟殁于风尘及卒谓其母曰阿母钱树子倒矣长卿曰阅张红红许永新之事升沉离合之间可为三叹

　　窦桂娘

　　窦桂娘父良建中初为汴州戸曹椽桂娘美颜色读书甚有文李希烈破汴州使甲士至良门取桂〈英雄〉娘去将出门顾其父曰愼无戚戚必能灭贼使大人取富贵于天子桂娘旣以才色在希烈侧复巧曲取信凡希烈之密虽妻子不知者悉皆得闻希烈归蔡州桂娘谓希烈曰忠而勇一军莫如陈仙奇其妻窦氏仙奇宠且信之愿得相往来以姊妹叙齿因徐说之以坚仙奇之心希烈然之因以姊事仙奇妻尝间谓曰贼凶残不道迟晚必败姊因〈此亦可人〉早图遗种之地仙奇妻然之兴元元年四月希烈暴死其子不发丧欲尽诛老将校俾少者代之计未决有献含桃者桂娘白希烈子请分遗仙奇妻且以示无事于外因为蜡帛书曰前日已死殡在后堂欲诛大臣须自为计次朱染帛丸如含桃仙奇发丸见之言于薛育曰两日称疾但怪乐曲杂发尽夜不绝此乃有谋未定示暇于外事不疑矣明日仙奇薛育各以所部兵噪于衙门请见希烈烈子迫出拜愿去伪号一如李纳仙奇曰尔悖逆天子有命因斩希烈妻及子函七首以献陈尸于市后两月吴少诚杀仙奇知桂娘谋因亦杀之
　　长卿曰嗟乎窦桂娘之功岂在郭李下哉千载而后知有郭李而不知有桂娘可惜也

　　无双

　　唐王仙客者建中中朝臣刘震之甥也初仙客父亡与母同归外氏震有女曰无双小仙客数岁皆幼稚戏弄相狎震妻常戏呼仙客为王郎子如是者凡数岁而震奉孀姊及抚仙客尤至一旦王氏姊疾且重召震约曰我一子念之可知也恨不见其婚室无双端丽聪慧我深念之异日无令归他族我以仙客为托尔诚许我瞑目无所恨也震曰姊且安静自颐养无以他事自挠其姊竟不痊仙客护丧归葬襄邓服阕思念身世孤孑如此宜求婚娶以广后嗣无双长成矣我舅氏岂以位尊官显而废旧约耶于是饰装抵京师时震为尚书租庸使门馆赫奕冠盖塡塞仙客旣觐置于学舍弟子为伍舅甥之分依然如故但寂然不闻选取之议又于窗隙间窥见无双资质明艶若神仙中人仙客发狂惟恐姻亲之事不谐也遂鬻囊櫜得钱数百万舅氏舅母左右给使逹于厮养皆厚遗之又因复设酒馔中门之内皆得入之矣诸表同处悉敬事之遇舅母生日市新以献雕镂犀玉以为首餙舅母大喜又旬日仙客遣老妪以求亲之事闻于舅母舅母曰是我所愿也卽当议其事又数夕有青衣告仙客曰娘子适以亲情事言于阿郎阿郎云向前亦未许之模様云云恐是参差也仙客闻之心气俱丧逹旦不寐恐舅氏之见弃也然奉侍不敢懈怠一日震趍朝至日初出走马入宅汗流气促唯言鎻却大门鎻却大门一家惶骇不测其由良久乃言泾原兵士反姚令言领兵入含元殿天子出苑北门百官奔赴行在我以妻女为〈姚令言作媒更捷〉念略归部署疾召仙客与我勾当家事我嫁与尔无双仙客闻命惊喜拜谢乃装金银罗锦二十驮谓仙客曰汝易衣服押领此物出开远门觅一深隙店安下我与汝舅母及无双出启夏门遶城续至仙客依所教至日落城外店中待久不至城门自午后局鎻南望目断遂乘骢秉烛遶城至启夏门门亦鎻守门者不一持白棓或立或坐仙客下马徐问曰城中有何事如此又问今日有何人出此城门者曰朱太尉已作天子午后有一人重载领妇人四五辈欲出此门街中人皆识云是租庸使刘尚书门司不敢放出近夜追骑至一时驱向北去矣仙客失声恸哭却归店三更向尽城门忽开见火炬如昼兵士皆持兵挺刃传呼斩斫使出城搜城外朝官仙客舍辎骑惊走归襄邓村居三年后知克复京师重整海内无事乃入京访舅氏消息至新昌南街立马彷徨之际忽有一人马前拜熟视之乃旧使苍头塞鸿也鸿本王家生其舅常使得力遂留之握手垂涕仙客谓鸿曰阿舅舅母安否鸿曰并在兴化宅仙客喜极云我便过街去鸿曰某已得从良客戸有一小宅子贩缯为业今日已夜郎君且就客戸一宿来早同去未晚遂引至所居飮馔甚备至昏黑乃闻报曰尚书受伪〈行到水穷处〉命官与夫人皆处极刑无双已入掖庭矣仙客哀冤号絶感动邻里谓鸿曰四海至广举目无亲戚未知托身之所又问曰旧家人谁在鸿曰惟无双所使婢采苹者今在金吾将军王遂中宅仙客曰无双固无见期得见采苹死亦足矣由是乃刺谒以从侄礼见遂中具道本末愿纳厚价以赎采苹遂中深见相知感其事而许之仙客税屋与鸿苹居塞鸿每言郎君年渐长合求官职悒悒不乐何以遣时仙客感其言以情恳告遂中遂中荐见仙客于京兆尹李齐运齐运以仙客前衔为富平县〈坐看云起时〉尹知长乐驿累月忽报中使押领内家三十人往园陵以备洒扫宿长乐驿毡车子十乘下讫仙客谓塞鸿曰我闻宫嫔选在掖庭多是衣冠子女我恐无双在焉汝为我一窥可乎鸿曰宫嫔数千岂便及无双仙客曰汝但去人事亦未可定因令塞鸿假为驿吏烹茗于帘外仍给钱三千约曰坚守茗具无暂舍去忽有所覩卽疾报来塞鸿唯唯而去宫人悉在帘下不可得见之但夜语諠哗而已〈无令之为仙客也〉至夜深群动皆息塞鸿涤器构火不敢辄寐忽闻双在禁中尚知古生之在富平至富平宁不知帘下语曰塞鸿塞鸿汝争得知我在此邪郎健否言讫呜咽塞鸿曰郎君见知此驿今日疑娘子在此令塞鸿问候又曰我不久语我明日去后汝于东北舍合子中紫褥下取书送郎君言讫便去忽闻帘下极闹云内家中恶中使索汤药甚急乃无双也塞鸿疾告仙客仙客惊曰我何得一见塞鸿曰今方修渭桥郎君可假作理桥官车子过桥时近车子立无双若认得必开帘子当得瞥见耳仙客如其言至第三车子果开帘子窥见眞无双也仙客悲感怨慕不胜其情塞鸿于合子中褥下得书送仙客花笺五幅皆无双眞迹词理哀切叙逑周尽仙客览之茹恨涕下自此永诀矣其书后云常见勑使说富平县古押衙人间有心人今能求之否仙客遂申府请解驿务归本官遂寻访古押衙则居于村墅仙客造谒见古生生所愿必力致之缯彩寳玉之赠不可胜纪一年未开口秩满闲居于县古生忽来谓一武夫年且老何所用郎君〈古生至此技痒矣若寻隐娘漠如也〉于某竭分察郎君之意将有求于老夫老夫乃一片有心人也感郎君之深恩愿粉身以答效仙客泣拜以实告古生古生仰天以手拍脑数四曰此事大不易然与郎君试求不可朝夕便望仙客拜曰但生前得见岂敢以迟晚为恨耶半岁无消息一日扣门乃古生送书书云茅山使者回且来此仙客奔马去见古生生乃无一言又启使者复云杀却也且吃茶夜深谓仙客曰宅中有女家人识无双否仙客以采苹对仙客立取而至古生端相且笑且喜云借留三五日郎君且归后累日忽传说曰有高品过处置园陵宫人仙客心甚异之令塞鸿探所杀者乃无双也仙客号哭乃叹曰本望古生今死矣为之奈何流涕歔欷不能自已是夕更深闻叩门甚急及开门乃古生也领一篼子入谓仙客曰此无双也今死矣心头微暖后日当活微灌汤药切须静密言讫仙客抱入合子中独守之至明遍体有暖气见仙客哭一声遂绝救疗至夜方愈古生又曰暂借塞鸿于舍后掘一坑坑稍深抽刀断塞鸿头于坑中仙客惊怕古生曰郎君莫怕今日报郎君恩足矣比闻茅山道士有药术其药服之日立死三日却活某使人专求得一丸昨令采苹假作中使以无双逆党赐此药令自尽至陵下托以亲故百缣赎其尸凡道路邮传皆厚赂矣必免漏泄茅山使者及舁篼人在野外处置讫老夫为郎君亦自刎君不得更居此门外有担子一十人马五匹绢二百疋五更挈无双便发变姓名浪迹以避祸言讫举刀仙客救之头已落矣遂并尸盖覆讫未明发历四蜀下峡寓居于渚宫悄不闻京兆之耗乃挈家归襄邓别业与无双偕老矣
　　长卿曰勑使何以知古生人间有心人无双何以得闻古生于勑使古生何以偶居富平无双何以得仙客仙客何以得古生此时古生之首已县于无双矣士为知己者死古生死无双非死仙客也烈士暮年壮心不已古生之谓乎老骥伏枥志在千里无双之谓乎
　　无双曰古押衙人间有心人也古生亦曰老夫乃一片有心人也夫无双在□庭卽不忘古生见王郎卽使之求古生意何为乎亦人间有心人也王郎谋无双者十数年念絶矣终无一日忘无双在闺合必欲得之于闺合在园陵必欲得之于园陵是亦人间有心人也塞鸿为王郎谋得采苹谋得官谋得无双消息复谋得古生亦人间有心人也天下未有如许有心人而不得成一事者也虽然母为无双求婚辄死舅母为保婚亦死舅氏为主婚亦死塞鸿为长乐驿媒亦死采苹为园陵媒亦死茅山使者舁舆人送亲毕亦死古生了婚事亦死为无双者不亦祟乎范蜀公云假使丁令威化鹤归来见城郭人民俱非卽独存亦何足乐吾不知王郎与无双偕老时亦复念此否也

　　上清
</div>
    <div class="pagination">
<a href="奇女子传_page4.html">上一页</a><a href="奇女子传.html">1</a><a href="奇女子传_page2.html">2</a><a href="奇女子传_page3.html">3</a><a href="奇女子传_page4.html">4</a><span class="current-page">5</span><a href="奇女子传_page6.html">6</a><a href="奇女子传_page7.html">7</a><a href="奇女子传_page8.html">8</a><a href="奇女子传_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
