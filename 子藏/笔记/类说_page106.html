<!DOCTYPE html>
<html>
<head>
    <meta charset="UTF-8">
    <title>类说 - 第 106 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 106 页/共 176 页</h1>
    <div class="content">　　平旦人气生日中阳气隆日西阳以虚门以闭是故暮而收拒无扰筋骨无见雾露反此三时形乃困薄
　　四时之气更伤五脏
　　春伤于风邪留夏乃为洞泄木胜脾土故也夏伤于暑秋为疟疾秋伤于湿冬逆而欬发为痿厥冬伤于寒春必温病四时之气更伤五脏
　　冬不按蹻
　　春气病在头夏气病在脏秋气病在肩冬气病在四肢冬不按蹻【按摩蹻捷扰动筋骨】则阳气潜藏春不鼽衂【鼽鼻中水出衂鼻中血出】水不穷于木也又且春不病头项仲夏不病胸脇长夏不病洞泄秋不病风疟冬不病痹瘚并为冬不按蹻所致
　　隂阳寒热
　　隂静阳躁阳生隂长阳发隂藏阳化气隂成形寒极生热热极生寒寒气生浊热气生清
　　病肿
　　先痛而后肿气伤形也风胜则痛热胜则肿躁胜则干寒胜则浮湿胜则濡
　　四时五行五脏五气七损八益
　　天有四时五行生长收藏以生寒暑燥湿风人有五藏化五气以生喜怒悲忧恐故喜怒伤气寒暑伤形暴怒伤隂暴喜伤阳能知七损八益则隂阳可调女子七七天癸之终丈夫八八天癸之极若知之则强不知则老且病矣
　　耳目手足
　　天不足西北而人右耳目不如左明地不满东南而人左手足不如右强东方阳也其精并于上故上盛而下虚故耳目聪明手足不便西方隂也其精并于下则下盛而上虚故耳目不聪明而手足便
　　邪风
　　邪风之至疾如风雨善治先治皮毛次治肌肤次治筋脉防治六腑次治五脏治五脏者半生半死也
　　诊脉
　　善用针者从隂引阳从阳引隂以右治左以左治右以我知彼以表知里善诊脉者察色按脉先别隂阳审清浊而知部分视喘息听音声而知所苦观权衡规矩而知病所生按尺寸观浮沉滑濇而知病所在
　　四经十二从
　　人有四经十二从四经应四时十二从应十二月十二月应十二脉春夏洪秋浮冬沉四时经脉也从谓天气顺行十二辰之分十二脉谓手三隂三阳足三隂三阳
　　十二官
　　心者君主之官神明出焉肺者相傅之官制节出焉肝者将军之官谋虑出焉胆中正之官决断出焉膻中臣使之官喜乐出焉【在两乳间为气之海】脾胃仓廪之官五味出焉大肠传道之官变化出焉小肠受盛之官化物出焉肾者作强之官伎巧出焉三焦决渎之官水道出焉膀胱者州都之官津液藏焉凡十二官不得相失脾胃二藏共一官
　　气
　　三日谓之五谓之气六气谓之时四时谓之岁
　　六脉
　　凡人诸脉属目髓属脑筋属节血属心气属肺六脉气之潮汐也
　　人卧血归肝
　　人卧血归于肝眼受血而能视足受血而能步掌受血而能握指受血而能摄
　　配天象地
　　眞人上配天以养头下象地以养足中仿人事以养五脏
　　六气
　　天气通于肺地气通于嗌风气通于肝雷气通于心谷气通于脾雨气通于肾肠胃为海九窍为水
　　五脏六腑
　　五脏藏精气而不泻故满而不能实六腑传物化而不藏故实而不能满水谷入口则胃实而肠虚食下则腹实而胃虚
　　胃水谷海
　　胃者水谷之海六腑之源五味入口藏于胃以养五脏气口亦太隂也五脏六腑之气皆出于胃变见于气口五气入鼻藏于肺肺有病鼻为不利
　　诊法
　　诊法常以平旦隂气未动阳气未散饮食未进经脉未盛络脉调匀血气未乱故乃可诊切脉动静内视精明察五色观五脏有余不足六腑强弱形气盛衰以此防决死生之分
　　血脉
　　脉者血之府脉实血实脉虚血虚
　　五色
　　色者气之华也赤欲如白裹朱不欲如赭白欲如鹅羽不欲如盐青欲如苍璧之泽不欲如蓝黄欲如罗裹雄黄不欲如土黒欲如重漆不欲如屋尘五色精微象见其败寿不乆也
　　得强则生失强则死
　　五脏者身之强头者精神之府头倾侧视深精神将夺矣背者胸之府背曲肩随胸将壊矣腰者肾之府转腰不能勤肾将败矣膝者筋之府屈伸不能行筋将惫矣骨者髓之府不能乆立行则振掉髓将惫矣得强则生失强则死
　　四变之动
　　彼春之暖为夏之暑彼秋之忿为冬之怒四变之动脉与上下春应中矩夏应中规秋应中衡冬应中权
　　平人不病
　　人一呼脉再动一吸脉亦再动呼吸定息脉五动闰以太息此平人不病脉也不足为迟有余为数
　　胃者平人常气
　　平人之常气禀于胃胃者平人之常气人无胃气曰逆逆者死
　　脱血
　　臂多青脉曰脱血尺脉缓濇谓之解防安卧脉盛谓之脱血卧乆伤气也
　　胃疸
　　已食如饥者胃疸胃热则消谷也面肿曰风足颈肿曰水目黄曰黄疸
　　妊子妇人
　　少隂脉动甚者妊子也少隂脉掌后陷中当小指动而应手者也
　　水谷
　　人以水谷为本故絶水谷则死脉无胃气亦死
　　平心脉
　　平心脉来累累如连珠如循琅玕曰心平夏以胃气为本病心脉来喘喘连属其中微曲曰心病死心脉来前曲后倨如操带钩曰心死
　　平肺脉
　　平肺脉来厌厌如落榆荚曰肺平秋以胃气为本病肺脉来如循鸡羽曰肺病死肺脉来如物之浮如风吹毛曰肺死
　　平肝脉
　　平肝脉来和柔相离如竿末稍曰肝平春以胃气为本病肝脉来如循长竿曰肝病死肝脉来急如新张弓曰肝死
　　平脾脉
　　平脾脉来和柔相离如鸡践地曰脾平长夏以胃气为本病脾脉来如鸡举足曰脾病死脾脉来如锐坚如鸟喙如鸟距如屋漏如水流曰脾死
　　平肾脉
　　平肾脉来喘喘累累按之如钩曰肾平冬以胃气为本病肾脉来如引葛按之益坚曰肾病死肾脉来发如夺索辟辟如挟弹石曰肾死
　　五脏病
　　五脏相通移皆有次五脏有病则各传其所胜不治法三月若六月若三日若六日传五脏皆当死
　　胃五脏之本
　　五脏皆禀气于胃
　　汗出
　　饮食饱甚汗出于胃惊而夺精汗出于心持重逺行汗出于肾疾走恐惧汗出于肝摇体劳苦汗出于脾
　　五入
　　酸入肝辛入肺苦入心咸入肾甘入脾是谓五入
　　五恶
　　心恶热肺恶寒肝恶风脾恶湿肾恶燥是为五恶
　　五液
　　五脏化为液心为汗肺为涕肝为泪脾为涎肾为唾是为五液
　　五禁
　　【原阙】


　　五脏所藏
　　心藏神肺藏魄肝藏魂脾藏意肾藏志是为五脏所藏
　　五主
　　心主脉肺主皮肝主筋脾主肉肾主骨是为五主
　　五脏所伤
　　乆视伤血乆卧伤气乆坐伤肉乆立伤骨乆行伤筋是为五脏所伤
　　五脏之脉
　　肝脉心脉钩脾脉代肺脉毛肾脉石是谓五脏之脉
　　重虚
　　脉气上虚尺虚是为重虚
　　风厥
　　汗出而身热者风也汗出而烦满不解者厥也
　　百病生于气
　　怒则气上喜则气缓悲则气消恐则气下寒则气收暑则气泄惊则气乱劳则气耗思则气结九气不动何病之生
　　寒热厥
　　厥阳气衰于下则为寒厥隂气衰于下则为热厥
　　肺气
</div>
    <div class="pagination">
<a href="类说_page105.html">上一页</a><span>...</span><a href="类说_page101.html">101</a><a href="类说_page102.html">102</a><a href="类说_page103.html">103</a><a href="类说_page104.html">104</a><a href="类说_page105.html">105</a><span class="current-page">106</span><a href="类说_page107.html">107</a><a href="类说_page108.html">108</a><a href="类说_page109.html">109</a><a href="类说_page110.html">110</a><a href="类说_page111.html">111</a><span>...</span><a href="类说_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
