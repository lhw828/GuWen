<!DOCTYPE html>
<html>
<head>
    <meta charset="UTF-8">
    <title>太平广记 - 第 180 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 180 页/共 228 页</h1>
    <div class="content">　　杜师仁尝赁居庭有巨杏树隣居老人每担水至树侧必叹曰此树可惜杜诘之老人云某善知木病此树有疾某请治乃诊树一处曰树病醋心杜染指于蠧处尝之味薄醋老人持小钩披蠧再三钩之得一白虫如蝠乃傅药于疮中复戒曰有实自青皮时必标之十去八九则树活如其言树益茂盛矣又云尝见栽植经三卷言木有病醋心者【出酉阳杂俎】
　　登第皁荚
　　泉州文宣王庙庭宇严峻学校之盛冠于藩府庭中有皁荚树每州人将登第则生一荚以为常矣梁真眀中忽然生一荚有半人莫谕其意乃其年州人陈逖进士及第黄仁颖学究及第仁颖耻之复登进士举至同光中旧生半荚之所复生全荚其年仁颖及第后数年庙为火焚其年闽自称尊号不复贡士遂至于今【出稽神録】
　　辨白檀树
　　剑门之左峭岩间有大树生于石缝之中大可数围枝榦纯白皆传曰白檀树其下常有巨虺蟠而防之民不敢采伐又西岩之半有志公和尚影路人过者皆西向擎拳顶礼亲面其如来王仁裕癸未嵗入蜀至其岩下注目观之以质向来传说时值晴朗溪谷洗然遂勒辔移时望之其白檀乃一白栝树也自厯大小漫天夹路溪谷之间此类甚多安有檀香虵绕之事又西瞻志公影葢岩间有圆柏一株即其笠首也两面有上下石缝限之为身形斜其缝者即袈裟之文也上有苔藓斑駮即山水之毳文也方审其非白檀志公不留影于此眀矣乃知人之误传者何限哉【出玉堂闲话】
　　藟蔓
　　藤实杯
　　藤实杯出西域藤大如臂叶似葛花实如梧桐实成坚固皆可酌酒自有文章映彻可爱实大如杯味如荳蔲香美消酒士人提酒来至藤下摘花酌酒乃以其实消醒国人寳之不传于中国张骞入宛得之事在张骞出闗志【出炙毂子】
　　钟藤
　　松桢即钟藤也叶大者晋安人以为盘【出酉阳杂俎】
　　人子藤
　　安南有人子藤红色在蔓端有刺其子如人状昆仑烧之集象南中亦难得【出酉阳杂俎】
　　草蔓
　　北天竺国出草蔓生大叶秋冬不死因重霜露遂结成如塞上蓬盐【出酉阳杂俎】
　　胡蔓草
　　胡蔓草此草在邕间丛生花偏如栀子稍大不成朶色黄白叶稍异悮食之数日卒死饮白鹅白鸭血则解或以物投之祝曰我买你食之不死【出酉阳杂爼】
　　野狐丝
　　有草蔓生色白花微红大如粟秦人呼为野狐丝【出酉阳杂爼】






　　太平广记卷四百七
<子部,小说家类,异闻之属,太平广记>
　　钦定四库全书
　　太平广记卷四百八　　　宋　李昉等　编草木三
　　草
　　柰祗草　　　三赖草　　　席箕草
　　防门草　　　仙人绦　　　合离草
　　老鸦笟篱草　鬼皁荚　　　青草槐
　　铜匙草　　　水耐冬　　　三白草
　　无心草　　　盆甑草　　　女草
　　媚草　　　　醉草　　　　舞草
　　相思草　　　无情草　　　忘忧草
　　睡草　　　　千步香草　　麝草
　　治蛊草　　　蛇衔草　　　鹿活草
　　解毒草　　　毒草　　　　蕉毒草
　　牧麻草　　　龙刍　　　　红草
　　宫人草　　　焦茅　　　　销明草
　　黄渠草　　　闻遐草　　　始皇蒲
　　梦草　　　　汉武牧马草　水藻
　　地日草　　　书带草　　　金防草
　　望舒草　　　神草
　　柰祗草
　　柰祗出拂林国苖长三四尺根大如鸭卵叶似蒜叶中心抽条甚长茎端有花六出红白色花心黄赤不结子其草冬生夏死与荠麦相类取其花压以为油涂身除风气拂林国王及国内贵人用之【出酉阳杂俎】
　　三赖草
　　曹州及扬州淮口出夏梨三赖草如金色出于髙厓魅药中最切用【出酉阳杂俎】
　　席箕草
　　席箕一名塞芦生北胡地古诗云千里席箕草【出述异记】
　　防门草
　　常山北有草名防门寘诸门上夜有人过辄叱之【出酉阳杂俎】
　　仙人绦
　　衡岳出仙人绦无根多生石上状如带三股色緑亦不常有【出酉阳杂俎】
　　合离草
　　合离根如羊魁有游子十二环之相须而生而实不连以气相属一名独揺一名离母土人所食者呼为赤箭矣【出酉阳杂俎】
　　老鸦笊篱草
　　老鸦笊篱叶如牛蒡而狭子熟时色黒状如笊篱【出酉阳杂俎】
　　鬼皁荚
　　鬼皁荚生江南地泽如皁荚髙一二尺沐之长发叶亦去衣垢【出酉阳杂俎】
　　青草槐
　　龙阳县禆牛山南有青草槐丛生髙尺余花若金灯仲夏发花【出酉阳杂俎】
　　铜匙草
　　铜匙草生水中叶如剪刀【出酉阳杂俎】
　　水耐冬
　　水耐冬此草终冬在水不死段成式城南别墅池中有之【出酉阳杂俎】
　　三白草
　　三白草初生不白入夏叶端方白农人之莳田三叶白草毕秀矣其叶似署预【出酉阳杂俎】
　　无心草
　　蚍蜉酒草一曰鼠耳像形也亦曰无心草【出酉阳杂俎】
　　盆甑草
　　盆甑草即牵牛子也秋节后断之状如盆甑其中有子似蔓署预【出酉阳杂俎】
　　女草
　　葳防草一名丽草亦呼为女草江湖中呼为娃草美女曰娃故以为名【出酉阳杂俎】
　　媚草
　　子草蔓生也其花麴尘色浅紫蔕叶如柳而短当夏开花又呼为緑花緑叶南人云是媚草采之曝干以代面靥形如飞翅尾觜足无所不具此草蔓至春生双虫只食其叶越女收于妆奁中养之如蚕摘其草饲之虫老不食而蜕为蝶赤黄色妇女收而带之谓之媚蝶【出岭南録异】
　　醉草
　　尸子赤县洲为昆仑之墟其东则卤水岛山左右玉红之草生焉食其一实醉卧三百嵗【出文枢镜要】
　　舞草
　　舞草出雅州独茎三叶叶如决眀一叶在叶端两叶居叶半相对人或近之则欹抵掌讴曲则揺动如舞矣【出酉阳杂俎】
　　相思草
　　秦赵间有相思草状若石竹而节节相续一名防肠草又名愁妇草亦名孀草又呼为寡妇莎盖相思之流也【出述异记】
　　无情草
　　左行草使人无情范阳长贡【出酉阳杂俎】
　　忘忧草
　　萱草一名紫萱又名忘忧草呉中书生谓之疗愁嵇康养生论云萱草忘忧【出述异记】
　　睡草
　　桂林有睡草见之则令人睡一名醉草亦呼嬾妇箴出南海地记【出述异记】
　　千步香草
　　南海出百步香枫闻于千步也今海隅有千步香是其种也叶似杜若而红碧间杂贡籍云日南郡贡千步香【出述异记】
　　麝草
　　甲香即桂香善者紫术香一名金杜香一名麝草香出苍梧桂林二郡界今呉中有麝草似红而甚芳香【出述异记】
　　治虫草
　　新州郡境有药士人呼为吉财解诸毒及蛊神用无比昔有人尝至雷州途中遇毒面貌颇异自谓即毙以吉财数寸饮之一吐而愈俗云昔有人遇毒其奴吉财得是药因以奴名名之实草根也类芍药遇毒者夜中潜取二三寸或剉或磨少加甘草诘旦煎饮之得吐即愈俗传将服是药不欲显言故云潜取而不详其故或云昔有里媪病蛊其子为小胥邑宰命以吉财饮之暮乃具药及旦其母谓曰吾梦人告我若饮是且死亟去之即仆于地其子又吿县尹县尹固令饮之果愈岂中蛊者亦有神若二竖哉【出投荒録】
　　虵衔草
　　异苑云昔有田父耕地值见伤虵在焉有一虵衔草着疮上经日伤虵走田父取其草余叶以治疮皆验本不知草名因以虵衔为名抱朴子云虵衔能续已断之指如故是也【出感应经】
　　鹿活草
　　天名精一曰鹿活草青州刘炳宋元嘉中射一鹿剖五脏以此草塞之蹶然而起炳宻録此草种之多愈伤折俗呼为刘炳草【出酉阳杂俎】
　　解毒草
</div>
    <div class="pagination">
<a href="太平广记_page179.html">上一页</a><span>...</span><a href="太平广记_page175.html">175</a><a href="太平广记_page176.html">176</a><a href="太平广记_page177.html">177</a><a href="太平广记_page178.html">178</a><a href="太平广记_page179.html">179</a><span class="current-page">180</span><a href="太平广记_page181.html">181</a><a href="太平广记_page182.html">182</a><a href="太平广记_page183.html">183</a><a href="太平广记_page184.html">184</a><a href="太平广记_page185.html">185</a><span>...</span><a href="太平广记_page181.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
