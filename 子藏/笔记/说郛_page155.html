<!DOCTYPE html>
<html>
<head>
    <meta charset="UTF-8">
    <title>说郛 - 第 155 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 155 页/共 601 页</h1>
    <div class="content">　　靖康徽钦北狩纪其事者有泣血录避【阙】夜话靖康野史朝野佥言赵子砥北归録曹勋北狩录王若冲北狩录天会录靖康小史痛定录尝胆录窃愤录览之使人涕泗沱然不意后人复哀后人也至元丙子三宫赴北行賔浮三学生一百人从行责斋臧足其数时见几者悉已窜徙本斋有两同舍州桥吴府子弟名棠孙孙嵗仅一入斋至是乃为斋臧所指駈之北去闗后诸生趦趄不行人椎以棍棒三下登舟馁甚得饮一桶无匕筯乃于河边拾蚌蛤之殻争攫而食之饥寒困苦道亡者多皆身膏草野后放囘授诸路府教授仅余十七八人耳
　　方梧坡元善乡之前辈也其父无子偶妻之妹来省其姊私之有娠妻乃为作产蓐状生梧坡厚赀装以嫁其妹梧坡买补据入太学以泛免过登科斋舍谓之三无同舍葢生无母补无据登科无解也
　　文文山天祥刘中斋梦炎一般状元宰相末后结裹不同流芳遗臭较然可知陈静观冝中客死暹罗虽免作北臣而视从容就义者有间矣陈如心文龙举义就擒粗得其死方蛟峯逢辰徳祐屡召不起持父服终其身尚得为全人也文山在狱中时北人有诗云当今不杀文丞相君义臣忠两得之义似汉王封齿日忠如蜀将斩顔时乾坤日【阙】　　见岗岭风云草木知未必忠臣书到此老夫和泪写新诗中斋自北归过严陵就养于其子府判者何潜斋遗之诗曰昆明灰刼已尘缁梦觉功名黍已炊钟子不将南操变庾公空抱北臣悲归来眼底湖山在老去心期浙水知白髪门生怜未死青山留得裹遗尸
　　婢之婢世谓之重台评书者谓羊欣书似婢学夫人米芾学欣书故高宗谓米字为重台今有人以非道进身而人又出其门是谓重台也干之干曰踏床儿即重台之谓台或作擡擡与台只此台字也
　　彭大雅知重庆大兴城筑僚属更谏不从彭曰不把钱做钱看无不可筑之理既而城成僚属乃请立碑以记之大雅以为不必但立四大石于四门之上大书曰某年某月彭大雅筑此城为蜀根本其后蜀之流难者多归焉蜀王城犹无恙真西蜀根本也

　　西轩客谈【阙名】
　　蜂蝎之毒能螫人然其一螫则其毒甚锐再则渐减人得而加害矣故人之智勇贵乎慎所发使人有所不能测可也茍发之不当宁无不顾其后之悔乎
　　春三月虽有时寒沍终是生育之气居多秋三月虽有时融和终是肃杀之气居多亦犹治世虽不能无一二分害民之事而自是养民之意居多民忘其害矣乱世不能无一二分恤民之意而自是害民之事居多民忘其恵矣
　　两晋尽有人物非六朝隋唐可及但出非其时如冬月桃李华不适于用为可惜也
　　厯代方士皆谓有不死药以惑时君既而链药不成或服药而返速其至死者多矣其后金源氏之末道士丘处机应古国主聘问有何长生之药对曰有卫生之道而无长生之药可谓杰然不羣者矣
　　有人得于此而不得于彼者如尧舜之后不振夫子之穷顔回之天与夫三代而下马迁之刑扬雄之失莭静而思之在理则然否则不足为圣为贤得名誉于万世也故昔人谓金防若还无姓字玉都必是有仙名其此之谓与
　　金源氏应奉翰林文字张廷有诗曰有客曳长裾袖刺谒豪闳低头拜阍者始得通姓名主人厚眷顾开筵水陆并顾必承彼言语必顺彼情不如茅檐下饱我藜藿羮读是诗则于其人之所养可知矣近世欲求若是者不数数然也每取读数过殊觉神爽飞越渐渍于心而有余味焉
　　室燃一灯洞照四壁室中凡所有者无不见也若以蜀锦灯笼罩之则不见矣人心为物欲所蔽也亦然鱼日游泳于洪波鸟日翺翔于太虚不复自知其居于空水也使知其飞于空则堕浮于水则溺何哉以其无心也有心则费力
　　秦始皇帝将葬匠人之作机巧者生闭墓中其后为项羽所发亦不见有所扞拒世唐时有民发南阳一古墓初观墓侧有碑断倒草间字磨灭不可读初掘约十丈遇一石门锢以铁汁用羊粪沃之累日方开开时箭发如雨射杀数人乃以石投其中每箭发辄投数十石箭不复出遂列炬而入至开第二重门有木人数十张目运剑又伤数人众以棒击之兵仗悉落见其四壁皆画以兵卫之像南壁有大漆棺悬以鐡索其棺下金玉堆积方欲攫取俄而其棺两防飒飒风起吹沙扑迸人面湏臾风沙大作埋没人足壅至于膝众惊走出门随即塞一人出迟被沙埋死不知何术也始皇墓藏机巧殊不及此何哉
　　羽毛鳞介人见其为物自其同类视之未尝不为人也如所谓乌衣国南柯郡之类是已昔唐太和间荆南松滋县南有一士人寄居荘中肄业初到之夕二皷后方张灯临案忽有小人身约半寸葛巾策杖入门揖士人曰乍到无主人宜寂寞也其声如苍蝇士人数号有胆畧见如不见其人乃登床责曰独不存主客之礼乎复登案诟骂不已又覆其砚于书上士人心恶以笔击之堕地呌数声出门而灭俄有妇人四五或老或少各长寸许曰真官怜君独学故令郎君共论精奥何乃顽狂輙致损害今可往见真官语毕又数人至将士人驱迫而行恍然如梦初不肯往被其咬咂四肢痛不可忍曰汝若不去必坏汝眼言讫又四五人走上其面士人惊惧而随出门行至东堂遥望一门小如竹节将及其门不肻入复被其齧恍忽之际己入小门见一人峩冠当殿坐侍卫甚严坐者叱曰吾怜汝独学俾小儿往何乃致害今当腰斩遂有数人持刀攘臂迎之士人大惧谢曰某愚騃肉眼不识真官乞赐余生坐者良久曰彼既知悔叱令曵出不觉已在门外矣及归书舍残灯犹在天明踪迹其处见有小穴蜥蜴出入焉遂呼数人发之深数尺有蜥蜴十余石一大者色赤长尺许即坐者也士人取蜥蜴积薪焚之次夕亦竟无虞亦异矣哉昔人谓心有所主则不能动如北宫黝孟施舍皆心有所主故能不动每与客语国初人有慕城西承天寺浮图絶颠所藏金银佛像欲盗取者乃于昏夜閴寂之后掷绳其级攀援而上金顶坚牢不可入每戍皷而起乃急施锤凿以混其声如是凢三日夕既得已复缒而下自他人视之不胜股栗而彼则自不觉有所恐惧者由志在乎得物故也此与列子所论商丘开之意同三皇之时为春康节此语极有味非精深不能道也早春之时虽草木萌动而气象自是可观及乎立夏气既至虽时物畅茂然却殊不是这个气象了也所以康节咏三皇诗为孟春天气早晨时不惟春而复谓之孟春谓之早晨其防深矣观乎是则此老心胸为何如哉唐狄梁文献公临薨属其家人曰佛以清浄慈悲为有而愚者乃写经造像冀以求福女曹勿终身迷惑而不悟也此语不惟知佛亦可谓善学佛矣自韩愈以下凡号斥佛者其见俱未及此
　　先儒尝言静坐中须是有物方可谓当主乎敬是也如释氏所谓不可坐向黒山鬼窟里必湏靠一念子老氏之法如守黄庭存踵息意思皆一般大抵只要常存此心不要放释一有不存不驰骛则落空也
　　前軰说作诗作文记事虽多只恐不化余意亦然谓如人之善饮食者肴蔌脯醢酒茗果物虽是食尽湏得其化则清者为脂膏人只见肥美而已若是不化少闲吐出物物俱在为文亦然化则说出来都融作自家底不然记得虽多说出来未免是替别人说话了也故韩昌黎读尽古今书殊无一言一句彷佛于人此所以古今善文一人而已
　　宋仁宗于内苑赏花钓鱼以金楪盛钓饵罗几上俾羣臣入观赋诗王安石见而食之殆尽帝闻知不悦曰安石诈人也设误食一粒则已岂有食尽之理耶安石闻而衔之至神宗朝入相遂有祖宗不足法之説盖谓此也安石于学问文章尽有好处及观诸其行乃忌刻若是吁岂士君子所为哉唐李商隐凡作文必聚书于左右检视终日人谓之獭祭鱼宋杨大年为文用故事使子侄检讨出处用片纸録之文成而后掇拾人谓之衲被
　　地理之说虽有其书谓能使人贫富生死余每未敢笃信其果能若是也且如近金源氏衰国人有善望气者谓鞑靼国有土山形势雄伟王气所繇聚金信其说乃先求通好为鞑靼入贡俾使者请曰他无所求惟得是山以镇我土足矣鞑靼笑其愚佯许诺金人于是大发军卒凿掘运载抵幽州城北积而为山修缮极其精巧叠石玲珑峰峦隐映松桧隂欝秀若天成引金河水至其后转机运汲水至絶顶出石龙口注方池伏流至仁智殿后有石刻蟠龙昻首喷水然后东西流入太液池山有广寒殿为楹九七仁智殿在山半为楹三山前白玉为桥长三百尺直仪殿后殿在太液池中贠抵上十一楹正对万歳山山东灵囿珎禽异兽在焉是为金主游幸之所未几鞑靼攻破燕城金人迁汴矣推此其说验否盖有不攻自破者云
　　许鲁斋仕元世祖朝以哈麻短毁汉法不得行其学力求归田观其与人书有曰春日池塘秋风禾黍夏未雨蚕老麦收冬将寒囷盈箱积门喧童稚架满诗书山色水光诗懐酒兴是以心思意绪日日在此安此乐此言亦此书亦此百周千折期必得此而后已鲁斋虽不明言其所以求去之意托言乎此然而人生得天地所与分内之乐亦不过是矣每读是言未尝不手舞足蹈而喜其有以同是心于百载之下焉







　　斋笔谈【郑景璧】
　　杨朴魏野皆咸平景徳间隐士朴居郑州野居陜皆号能诗朴性癖常骑驴往来郑圃每欲作诗即伏草中冥捜或得句则跃而出遇之者无不惊真宗祀汾隂过郑召朴欲官之问卿来有以诗送行者乎朴揣知帝意谬云无有惟臣妻一篇使诵之曰更休落贪杯酒便莫猖狂爱作诗今日捉将官里去这回断送老头皮帝大笑赐束帛遣还山野和易通俗人乐从之游王魏公当国尤爱之亦数相闻天禧末魏公屡求退不许野寄以诗曰人闻宰相惟三载君在中书十四年西祀东封俱已了好来平地作神仙魏公亟袖以闻遂得谢朴死无子而野有子闲能袭父风年八十余亦得长生之术司马温公陜人闲为志其墓故世知野者尤多然皆一节之士世竞于进取者不可时无此曹一二警励之与指嵩少为仕途防径者异也
　　余守许昌时洛中方营西内门甚急宋升以都转运使主之其属有李实韩溶二人最用事宫室梁柱阑槛牕牗皆用灰布期既廹竭洛阳内外猪羊牛骨不充用韩溶建议掘漏泽园人骨以代升欣然从之一日李实暴疾死而还防具言防官初追证以骨灰事有数百人讼于庭防官问状实言此非我盖韩溶忽有吏趋而出有顷复至过实曰果然君当还然宋都运亦不免既白官而下所抱文字风动其纸畧有灭门二字后三日溶有三子连死其妻哭之哀又三日亦死而溶亦死升时已入为殿中监未几传升忽溺不止经下数石而毙人始信幽防之事有不可诬者是时范徳孺卒才数月其家语余近有人之郓州夜过野中见有屋百许间如官府揭其牓曰西证狱问其故曰此范龙圗治西内事也家亦有兆相符防有属吏往洛余使覆其言于李实亦然甚哉祸福可不畏乎
　　前史载李广以杀降终不矦广何止不矦盖自不能免其身于公以治狱有隂徳大其门闾而责报于天如符契然因果报应之说何必待释氏而后知也世欧希范五脏圗此庆厯间杜待制治广南贼欧希范所作也希范本书生桀黠有智数通晓文法尝为摄官乘元昊叛西方有兵时度王师必不能及乃与党蒙干啸聚数千人声揺湖南朝廷遣杨畋讨之不得乃以代入境即伪为招降之说与之通好希范猖獗久亦幸茍免遂从之与干挟其酋领数十人皆至大为燕犒醉之以酒已乃执于坐上翌日尽磔于市且使皆剖腹刳其肾肠因使医与画人一一探索绘以为圗用是迁待制帅庆州未几若有所覩一夕登圊忽卧于圊中家人急出之口鼻皆流血微言欧希范以拳击我后三日竟卒有干畧亦知书号能吏欧阳永叔为志其墓韩退之有木居士诗在衡州耒阳县鼇口寺退之作此诗疑自有意其谓便有无穷求福人盖当时固已尸祝之矣至元丰初犹存逺近祈祷祭祀未尝辍一日邑中旱久不雨县令力祷不验怒伐而焚之一邑争救不聴苏子瞻在黄州闻而喜曰木居士之诛固已晚矣乃间有此明眼人乎过退之逺矣然邑人念之终不已后复以木仿其像再刻之歳仍以祀或曰寺规其祭享之余以故不能废张芸叟谪郴州过见之以诗题于壁曰波穿水透本无奇初见潮州刺史诗当日老翁终不免后来居士欲奚为山中雷雨谁宜主水底蛟龙自不知若使天年俱自遂如今已复有孙枝相以为口实余闻蜀人言陈子昻阆州人州人祠子昻有陈拾遗庙语讹为十姨不知何时遂更庙貌为妇人妆饰甚严谓之十姨有祷亦或验利之所在茍仅得豚肩巵酒子昻且屈为妇人勉应之不辞新木居士亦何为不可乎闻者皆絶倒
　　余居山间黙观物变固多矣取其灼然者如蚯蚓为百合麦之坏为蛾则每见之物理固不可尽解业识流转要湏有知然后有所向若蚯蚓为百合乃自有知为无知麦之为蛾乃自无知为有知蚯蚓在土中知其欲化时蟠结如毬已有百合之状麦蛾一夕而变纷然如飞尘以佛氏论之当湏自其一意念真精之极因縁而有即其近者鸡之伏卵固自出此今鸡伏鸭乃如荘周所谓越鸡伏鹄者此何道哉麦之为蛾葢自蛾种而起因以化麦非麦之能为蛾也由是而言之一念所生无论善恶自有必至者后稷履人迹而生啓自石出此真实语金光明经记流水长者尽化池鱼皆得生天更复何疑但恐人信不及尔
　　富郑公少好道自言吐纳长生之术信之甚笃亦时为烧炼丹灶事而不以示人余镇福唐尝得其手书还元火诀一篇于蔡君谟家葢至和间持其母服时书以遗君谟者方知其持养大槩熙宁初再罢相守亳州公已无意于世矣圆照大本者住苏州瑞光方以其道震东南颍州僧正颙世号颙华严者从之得法以归郑公闻而致之于亳馆于书室亲执弟子礼一日旦起公方听事公堂颙视室中有书柜数十其一扄鐍甚严问之左右曰公常手自唘闭人不得与意必道家方术之言亟使取火焚之执事者争不得公适至问状颙即告之曰吾先为公去一大病矣公初亦色微变若不乐者已而意定徐曰乃无大虐戏乎即不问自是豁然遂有得颙曰此非我能为公当归之吾师乃以书谒通圆照故世言公得法大本然公晚于道亦不尽废薨之夕有大星陨于寝洛人皆共见之岂偶然哉
　　世神仙吕洞賔名岩洞賔其字也唐吕渭之后五代间从钟离权得道权汉人迩者自本朝以来与权更出没人间权不甚多而洞賔踪迹数见好道者每以为口实余记童子时见大父魏公自湖外罢官还道岳州客有言洞賔事者云近歳常过城南一古寺题二诗壁间而去其一云朝游岳鄂暮苍梧袖有青蛇胆气麤三入岳阳人不识朗吟飞过洞庭湖其一云独自行时独自坐无限时人不识我惟有城南老树精分明知道神仙过说者云寺有大古松吕始至时无能知者有老人自松颠徐下致恭故诗云然先大父使余诵之后得李观所记洞賔事碑与少所闻正同青蛇世多言吕初由劒侠入非是此正道家以气链劒者自有成法神仙事渺茫不可知疑信者葢相半然是身本何物固自有主之者区区百骸亦何足言弃之则为佛存之则为仙在去留间尔洞賔虽非余所得见然世要必有此人也余少好藏三代秦汉间遗器遭钱唐兵乱尽亡之后有遗余古铜鸠杖头色如碧玉因以天台藤杖为干植之每置左右今年所亲章徽州在平江有鬻铜酒器其首为牛制作简质其间涂金隠隐犹可见意古之兕觥防余生朝章亟取为余寿余欣然戏之曰正患吾鸠杖无侣造物岂以是假之耶二物常以自随往歳行山间使童子操杖以从殆以为观尔未必真湏此物也迩来足力渐觉微陟降殆不可无时坐石间儿子軰环侧辄倚杖使以觥酌酒而进即为引满常亦自笑其癖顷有嘲好古者谬云以市古物不计直破家无以食遂为丐犹持所有顔子陋巷瓢号于人曰孰有太公九府钱乞一文吾得无似之耶
　　陶渊明所记桃花源今鼎州桃花观即是其处余虽不及至数以问湖湘间人颇能言其胜事云自晋宋来由此上升者六人山十里间无杂禽惟二鸟往来观中未尝有增损鸟新旧更易不可知耆老相传自晋迄今如此每有贵客来鸟辄先号鸣庭间人率以为古渊明言刘子骥闻之欲往不果子骥见晋书隐逸传即刘骥之子骥其字也子骥采药衡山深入忘反见一涧水南有二石囷其一闭一开开者水深广不可过或说其间皆仙灵方药诸杂物既还失道从伐木人问径始能归后欲更往终不复得大类桃源事但不见其人尔晋宋间如此异亦颇多王烈石髓亦其一也镇江茅山世以比桃源余顷罢镇建康时往游三日按图记问其故事山中人一一指数皆可名然亦无甚竒胜处而自汉以来之宜不谬华阳洞最知名才为裂石濶不满三四尺其高三尺不可入金坛福地在其下道流云近歳刘浑康尝得入百余步其言甚夸无可考不知何縁能进韩退之未尝过江而诗有烦君直入华阳洞割取乖龙左耳来意当有为不止为洞言也












　　庐陵杂说【欧阳修】
　　夏六月暑雨既止欧阳子坐于树间仰见日月星辰行度见星有殒者夜既久露下闻草间蚯蚓之声益急其感于耳目者有动乎其中作杂说
　　蚓食土而饮泉其为生也简而易足然仰其穴而鸣若号若呼若啸若歌其亦有所求耶抑其求易足而自鸣其乐耶苦其生之陋而自悲其不幸耶自喜其声而鸣其类耶岂其时至气作不自知其所以然而不能自止者耶何其聒然而不止也吾于是乎有感
　　星陨于地腥矿顽丑化为恶石其昭然在上而万物仰之者精气之聚尔及其毙也瓦砾之不若也人之死骨肉臭腐蝼蚁之食尔其贵乎万物者亦精气也其精气不夺于物则蕴而为思虑发而为事业着而为文章昭乎百世之上而仰乎百世之下非如星之精气随其毙而灭也可不贵哉而生也利欲以昏【阙】之死也臭腐而弃之而惑者方曰足乎利欲所以【阙】吾身吾于是乎有感
　　天西行日月五星皆东行日一歳而一周月疾于日一月而一周天又疾于月一日而一周星有迟有速有逆有顺是四者各自行而若不相为谋其动而不劳运而不已自古以来未尝一刻息也是何为哉夫四者所以相湏而成昼夜四时寒暑者也一刻而息则四时不得其平万物不得其生葢其所任者重矣人之有君子也其任亦重矣万世之所治万物之所利故曰自彊不息又曰死而后已者其知所任矣然则君子之学也其可一日而息乎吾于是乎有感






　　昌黎杂说【韩愈】
　　龙嘘气成云云固弗灵于龙也然龙乗是气茫洋穷乎间薄日月伏光景感震电神变化水下土泊陵谷云亦灵怪矣哉云龙之所能使为灵也若龙之灵则非云之所能使为灵也然龙弗得云无以神其灵矣失其所凭依信不可欤异哉其所凭依乃其所自为也易曰云从龙既曰龙云从之矣
　　善医者不视人之瘠肥察其脉之病否而已矣善计天下者不视天下之安危察其纪纲之理乱而已矣天下者人也安危者肥瘠也纪纲者脉也脉不病虽瘠不害脉病而肥者死矣通于此说者其知所以为天下乎夏殷周之衰也诸侯作而战伐日行矣数十王而天下不倾者纪纲存焉耳秦之王天下也无分势于诸矦聚兵而焚之传二世而天下倾者纪纲亡焉耳是故四支虽无故不足恃也脉而已矣四海虽无事不足矜也纪纲而已矣忧其所可恃惧其所可矜善医善计者谓之天扶与之易曰视履考祥善医善计者为之
　　谈生之为崔山君称鹤言者岂不怪防然吾观于人其能尽吾性而不类于禽兽异物者希矣将愤世嫉邪长往而不来者之所为乎昔之圣者其首有若牛者其形有若蛇者其喙有若鸟者其貌有若倛者彼皆貌似而心不同焉可谓之非人邪即有平胁曼肤顔如渥丹美而狠者貌则人其心则禽兽又恶可谓之人邪然则观貌之是非不若论其心与其行事之可否为不失也怪神之事孔子之徒不言余将特取其愤世嫉邪而作之故题之云尔
　　世有伯乐然后有千里马千里马常有而伯乐不常有故虽有名马祗辱于奴人之手骈死于槽枥之间不以千里称也马之千里者一食或尽粟一石食马者不知其能千里而食也是马也虽有千里之能食不饱力不足才美不外见且欲与常马等不可得安求其能千里也策之不以其道食之不能尽其材鸣之而不能通其意执策而临之曰天下无马呜呼其真无马邪其真不知马也
　　此公之寓言什一













　　渔樵闲话【苏轼】
　　人化虎
　　渔曰张君房好志恠异尝记一人剑州男子李忠者患病久其子市药归乃省其父忠视其子朶頥而涎出子讶而视父乃虎也遂走而出乃与母弟反闭其室旋闻哮吼之声穴壁窥之乃真虎也悲哉忠受气为人俄化为兽事有所不可审其来也观涎流于舌欲啖其子岂人之所为得非忠也久畜惨毒狠暴之心而然耶内积贪惏吞噬之志而然耶素有伤生害物之蕴而然耶居常恃凶悖怒残忍发于所触而然邪周旋宛转思之不得
　　樵曰有旨哉释氏有隂隲报应之说常戒人动念以招因果以向所述之事遂失人身托质于虎是释氏之论胜矣子知之乎昻昻然擅威福恣暴乱毒流于人之骨髓而祸延于人之宗族者此形虽未化而心已虎矣倾人于沟壑以狥一己之私意非虎哉剥人之膏血以充无名之淫费非虎哉使人父子兄弟夫妻男女不能相保而骸骨狼籍于郊野非虎哉吾故曰形虽未化而心已虎矣于戏以仁恩育物岂欲为是哉然而不能使为之者自絶于世何足恠
　　伥鬼
　　渔曰长庆中有处士马极与山人马绍相防于衡山祝融峯之精舍见一老僧古貌厐眉体甚魁梧举止言语殊亦朴野得极来甚喜及倩极之仆持钱往山下市少盐酪俄亦不知老僧之所向因马绍继至乃云在路逢见一虎食一仆食讫即脱斑衣而衣禅衲熟视乃一老僧也极诘其服色乃知己之仆也极大惧及老僧归绍谓极曰食仆之虎乃此僧也极视僧之口吻尚有余血殷然二人相顾而骇惧乃黙为之计因绐其僧云寺井有恠物可同往观之僧方窥井二人并力推入井中僧堕乃虎形也于是沉以巨石而虎毙于井二人者急趋以图归计值日已薄暮遇一猎者张机道傍而居棚之上谓二人曰山下尚逺羣虎方暴何不且止于棚上二人悸栗相与扳援而上寄宿于棚及昏暝忽见数十人过或僧或道或丈夫或妇女有歌吟者有戏舞者俄至张机所众皆大怒曰早来已被二贼杀我禅师今方追捕次有人张机杀我将军遂发机而去二人闻其语遂诘猎者彼众何人也猎者曰此伥鬼也乃畴昔尝为虎食之人既已鬼矣遂为虎之役使以为前导二人遽请猎者再张机方毕有一虎咆吼而至足方触机箭发贯心而踣逡廵向之诸伥鬼奔走却囘伏虎之前号哭甚哀曰谁人乃杀我将军也二人者乃厉声叱之曰汝軰真所谓无知下鬼也生既为虎之所食死又为虎之所役今幸而虎已毙又从而号哭尽哀何其不自省之如此邪忽有一鬼答之曰某等性命既为虎之所防食固当拊心刻志以报寃今又左右前后以助其残暴诚可愧耻而甘受责矣终不知所谓禅师者乃虎也悲哉人之愚惑以至于此近死而心不知其非宜乎沉没于下鬼也
　　樵曰举世有伥鬼不为者防希矣茍于进取以速利禄吮疽防痔无所不为者非伥鬼与巧诈百端永为人之鹰犬以备指斥驰奸走伪惟恐后于他人始未得之俛首卑辞态有同于妾妇及既得之尚未离于咫尺张皇诞傲隂纵毒螫遽然起残人害物之心一旦失势既败乃事怆惶窜逐不知死所然终不悟其所使往往尚怀悲感之意失内疚之责呜呼哀哉非伥鬼与
　　三恠物
　　渔曰李义山赋三恠物述其情状真所谓得体物之精要也其一物曰臣姓猾狐氏帝名臣曰考彰字臣曰九防而官臣为佞防焉佞防之状领佩水凝手贯风轮其能以鸟为鹤以鼠为虎以蚩尤为诚臣以共工为贤主以夏姬为廉以祝鮀为鲁诵节义于寒浞赞韶曼于嫫母其一物曰臣姓潜弩氏帝名臣曰擕人字臣曰衔骨而官臣为谗防焉谗防之状能使亲为疎同为殊使父鲙其子妻羮其夫又持一物状若丰石得人一恶乃劖乃刻又持一物大如篲得人一善扫掠葢蔽謟啼伪泣以就其事其一物曰臣姓狼浮氏帝名臣曰欲得字臣曰善覆而官臣为贪魃焉贪魃之状既有千眼亦有千口鼠牙蚕喙通臂众手常居于仓亦居于囊钩骨箕镬环聨琅珰或时败累囚于牢狴拳梏屦校藂棘死灰侥幸得失他日复为于戏义山状物之恠可谓中时病矣樵曰然夫恠物之为害充塞于道路矣何所遇而非恠邪声接响更相出没捃摭人之隂私窥伺人之间隙罗织描画惟恐刺骨之不深非恠物之为害乎殊不知此亦豸虱之义也何足以恠而自恃哉




　　说郛卷二十九下
<子部,杂家类,杂纂之属,说郛>
　　钦定四库全书
　　说郛卷三十上　　　　元　陶宗仪　撰
　　游宦纪闻【张世南】
　　书云朞三百有六旬有六日以闰月定四时成岁是一岁三百有六十有六日明甚今以每岁十二月计之只三百六十日又有小尽不与焉世南尝以此问学者所对皆未精切其说当以今岁立春数至来岁立春恰三百六十有六日【以时刻较之实三百六十有五日零三也】世南始得其说未以为然取百中经试加稽考殊无差者盖三百六旬有六日言其凡也其实周天三百六十五度四分度之一日行一度一岁一周天一岁云者自今岁冬至数至开年冬至凡三百六十有五日奇三时所奇三时即四分日之一也若以十二月计之不满三百六十日者月有小尽又积其余五度有奇合之以置闰其所以有小尽有闰月者以月行速二十七日有奇也周天进三十度与日合朔合朔之际即为一月凡一岁十二合朔故曰十二月若论春之一当以气周断不当以十二月断也翡翠屑金人气粉犀此物理相感之异者常观归田録载欧公家有一玉罂形制甚古且精巧始得之梅圣俞以为碧玉在颍川时尝以示僚属坐有兵马钤辖邓保吉者真宗庙老内臣也识之曰此瑶器也谓之翡翠宝物皆藏宜圣库有翡翠琖一只所以识也其后偶以金环于罂腹信手磨之金屑纷纷而落如砚中磨墨始知翡翠之能屑金也诸药中犀最难细捣必先镑屑乃入众药中已而众药筛尽犀屑犹存偶行见一医生元违者解犀为小块子方一寸半许以极薄纸裹置怀中近肉以人气蒸之候气薫蒸浃洽乘热投臼中急捣应手如粉因知人气之能粉犀也今医工皆莫有知者书大字用松烟墨每患无光采而墨易脱偶得太一宫一髙士书符用墨诀试之果妙其法以黄明水胶半两许用水小盂煎至五分蒸化尤妙如磨松墨时以胶水两蚬殻研至五色见浮采再添胶水俟墨浓可书则止如觉滞笔入生姜自然汁少许或溶胶时入浓皂角水数滴亦可
　　今医家修制药品往往一遵古法如本草炮炙及许学士方前所载亦既详矣世南在蜀得数法颇出古人意表如麦门冬去心古法汤炮少时则易去今只以银石铫火上微烙随手渐剥极易为力又不为汤渍去药味乳香没药最难研若作丸子药则以乳鉢研略细更入酒或水研顷刻如泥更无滓脚若酒糊丸则入酒研若以面则入水研甚省力而易细且不飞走以耗分两淮南人藏盐酒蟹凡一器十只以皂荚半挺置其中则经岁不坏世南向侍亲至四明盐白而廉仆辈贪利以器盛贮邸翁曰涂中走卤将若之何投汝一法可煨皂荚一挺置其中则无虑矣试之果然
　　凡衣帛为漆所汚即以麻油先渍洗透令漆去尽即以水胶溶开少着水令浓以洗麻油顷刻可尽盖胶性与油相着即如米泔桐油亦然若白衣为油涴石膏火煅研细糁汚处以重物压过夜则如初如卒无此只以新石灰亦佳此皆已试之効
　　騐漆之美恶有櫽括为韵语者云好漆清如镜悬丝似钓钩撼动虎斑色打着有浮沤騐真桐油之法以细一头作圈子入油蘸若真者则如皷面圈子上才有伪则不着圈上矣
</div>
    <div class="pagination">
<a href="说郛_page154.html">上一页</a><span>...</span><a href="说郛_page150.html">150</a><a href="说郛_page151.html">151</a><a href="说郛_page152.html">152</a><a href="说郛_page153.html">153</a><a href="说郛_page154.html">154</a><span class="current-page">155</span><a href="说郛_page156.html">156</a><a href="说郛_page157.html">157</a><a href="说郛_page158.html">158</a><a href="说郛_page159.html">159</a><a href="说郛_page160.html">160</a><span>...</span><a href="说郛_page156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
