<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 64 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 64 页/共 368 页</h1>
    <div class="content">论候圣神降临，，凡二则
十一日，抵桃源，诸友毕会。
司铎问曰：“明日是何瞻礼？”
对曰：“圣神降临日也。”
一、圣神降临日前等候圣神降临
宗徒等候圣神降临
司铎曰：“圣神者，仁爱之火也。吾主耶稣升天时，遗命宗徒，候圣神降临。至第十日，果有舌形如火，光辉射目，各现众徒之首。顷刻间，顿发热心，愿布圣教于四方。且万国语言，俱不学而晓。
我辈当恭请圣神降临
“今子等闻道以来，亦望圣神降临我心者乎？虽然，非易易也。欲邀圣神之临，必须斋戒尔心，澡雪尔虑，而后得荷主祐焉。
恭侯圣神如百姓迎官
“譬如一官长欲临某家，其人不胜瞻仰也。数日前洁净门宇，洒扫庭阶。未也，更整治其堂奥焉。犹未也，必设幔张灯，奉香除道。以为不若是，不惟失官长之欢，且恐干官长之怒也。夫一官长之临我室，且如是也。况圣神之降临我心者乎？吾人能无妄行、妄动、门宇之洁净也，无妄想、妄言、庭阶堂奥之洒扫整治也？且复多立善功，增修好德，此其灯幔馨美。又何如耶？必被圣神欢欣临格无疑矣。”
二、人当时时等候圣神降临
十二日，圣神瞻礼毕。
司铎诏于众曰：“子等曾整饬内宇，以望神火之临乎？列品祷文有云：‘恳祈吾主，以尔圣神之火，炙热我等心肠。’斯言也，所当朝夕抚膺而求者也。
三、克除邪火以等候圣神降临
圣神之火
“盖圣神仁爱之火，上天之神火也。即以世火论之，火性上达，且炎热光明，即强压之，未尝不上升，而光热未尝少变也。吾人有此神火，忻勤向上，直达九玄，且内有其光明，而热心顿发，其效宁可量乎？
邪火有三
“但神火之不我降临者，以吾有邪火在也。邪火有三：一曰欲火，一曰忿火，一曰贪火。
邪火的危害
“人有三火薰灼其中，方且如燎于原，不可扑灭，而望圣神之向迩难矣。
克除邪火
“故必克除邪火，始可望神火之临也。吾子勖哉！”
答择地葬亲毋惑堪舆，
一、葬亲当择地
十六日，黄贲宇问曰：“闻司铎素辟堪舆之说。则父母之葬也，亦不必择地，遂漫然轻置之乎？”
司铎曰：“否。人子果为父母择葬地也，择一净燥之区，毋使水土亲肤足矣。漫然轻置，于心宁无歉乎？
二、葬亲不必据堪舆
“但今之择地者，非尽为亲也，直为获福计耳。过惑堪舆之说，必求山之从何发龙，从何结脉。谓数年数世之后，子孙昌旺，公卿辈出，皆由于此。甚且累年不得，而亲体暴露不葬也，岂不悖哉？”
答择日之谬，
十八日，贲宇复问曰：“风水之谬，既闻命矣。克择之说，有诸？”
一、时日无所谓吉凶
司铎曰：“天主之成岁时月日也，三百六十有五，而成一期焉。何日见为凶，何日偏为吉？
二、吉凶在于人为
“惟行吉事，日日皆吉；行凶事，日日无非凶也。有人于此，终身修善，迄无间歇，亦谓日时有吉凶，而吾行善必有作辍乎？有人于此，择一日焉，至吉无虞，而欲谋为不轨之事，无良之行，能保其不获殃乎？当其获殃之时，方且讶然曰：‘吾向择日，亦綦精矣，曷为而至此？’是亦大可笑矣。
三、择日未必呈祥
“虽然，此犹论凶事耳。今有择婚娶者，彼家曰：‘是日宜婚。’此家曰：‘是日宜嫁。’夫一人择之，未必祥；两家择之，不既审乎？乃无子者有之，不相得者有之，未几而即鳏寡者有之。此曷以故？
四、郑思阶的例证
“兹邑郑思阶者，初奉圣教，适为尊人营葬，不择日瘗焉。亲旧怪其罔作，代为之惧。思阶不为动，于今年余，晏然无恙。且荷主庇，举一子焉。是非无用克择之一征欤？”
答天下万民共出一祖，
十九日，贲宇复问曰：“天主之生吾人类也，始生亚党厄娃二人，以为原祖。然此二人生近如德亚国，或可为如德亚国之始祖耳。纵相传，亦传太西一州耳。吾中邦离此数万里，即诸司铎渡海，三年而始至。当初中邦羲、农未生，未有舟楫，又谁生羲、农诸人乎？抑或五大州，各生二人以为祖乎？敢请。”
一、天主万民出自一祖
司铎曰：“按造物主《圣经》，天下万民，共出一祖。盖造物主肇成天地，化生亚党、厄娃时，天下一空虚世界耳。迨嗣续相传，人类繁兴，始分住他国。
二、中邦人类的由来
“考中邦至羲、农御世，则已历二千余载。于时人类分析，始及中土。故中邦之有人类，大约自羲皇时始也。
三、中邦人士来自于一祖释疑
“若以渡海而来，无舟楫为疑。亦知如德亚国，于中邦同为一洲，陆路相通，不视敝邦更迩乎？故唐时亦有德士，至中邦传主教，是其一征已。即使必用舟而后渡，安知二千余年之前，造舟不在神农先乎？又安知神农舟楫之利，非西邦祖制乎？中邦人未得造物主经传，只知有羲、农而已。未考羲、农从何而生，故有此问也。”
论人宜求止所而世为侨寓，，凡二则
二十日，司铎谈经甫毕，适有友言世福、肉躯之事。
一、肉身与灵魂之喻
司铎曰：“吾人肉身喻之驴马，灵魂喻之主人。主人御驴马，必鞭策之，驰骤之，及早赶程，是晚可获安所也。若委辔而任其所之，则见甘泉美草而就食焉，又何知前途之还奢也。彼时失所凭依，不几主人驴马俱两误乎？吾人不及时策励，徒为肉身计者，未知其后有何止所也。”
二、世间为侨寓
又曰：“生前世福，譬诸旅寓耳。今晚居停之所，栋宇美丽，虽堪娱目而快志，然吾能久居此乎？即或墙颓壁陋，一时动履，似若不适，而我亦不久在是也。今日暂处，诘朝行矣。嗟乎！生寄也，死归也。一世犹旦暮耳，富贵贫贱，亦侨寓之美恶耳。吾人永望，宁屑屑于此者乎？”
答事神之失真，
一、事神之疑
廿一日，黄贲宇复问曰：“天主之为万物主也，必共尊事之无疑矣。佛祖魔仙，则必共弃毁之，亦无疑矣。然人家有火土之神、郡邑有城隍之神、天下国家有山川岳渎之神，此非主命以分卫万国者乎？故舜望于山川，遍于群神。武王所过名山大川曰：‘惟尔有神，尚克相予，无作神羞。’此非无见也。乃亦诫人奉祀也何故？”
二、事神释疑
天主任命诸神
司铎曰：“天主之生天地人物也，各有神以护守之。故有护守人类之神，有护守物类之神，有护守天地山海之神，不可谓无。但人类则各有一神守之，非若他物，则仅有总守之神耳。
诸神并无形象
“乃谓之神，初不谓其有形也。舜、武或识此意，故望之、遍之，亦望其相予而护守之耳。未有所为像，而望之、遍之也，未有求吉、求凶，而即以为主而事之也。
世人事神妄行
“今人不察，乃有以人为神而事，以魔为神而事。修其庙宇，塑其像貌。朝夕焚香顶礼，谓祸福其所攸司也。是耶？否耶？且勿论其为人、为魔，不应以神祀之。即真是神也，亦承主命而各受其职者耳，非其能自主张人物也。
世人造神妄行
“余不敏，尝阅中邦史书。知前代旧弊，各处城隍岳渎，皆有封号。独熙朝诏削之，止称某府州县城隍之神。造木主，毁塑像。其山川岳渎，亦去前代所崇美名，只以山水本名称之。盖以诸神受命上主，原非国家名号所可加。皇哉圣意，可正千古之谬矣，岂若今之衣冠而人鬼者哉？知此，则人家火土之神，可无问矣。”
论涤罪救人人宜悚切，
一、今人不求涤罪
廿五日，司铎由桃源抵龙浔。张令公颜尔宣偕行，中途稍憩，时司铎倦甚。
令公曰：“昨为涤罪救人，殊费神乎？”
司铎曰：“救人吾欣为之，但人不肯自救耳。盖人非圣贤，安能每事尽善？有不善，不可不知。知之，不可不悔且解。今人多谓无大 过，即有过求解，殊无痛悔真切，徒循虚礼耳。此其深负主恩，安冀主宥乎？
二、我辈当尽心使人悔改
“余当是时，代主权也，不敢陨越，以干主怒。故费心提醒，欲牖其衷。庶令求解者，动念悚切。况有一二语言未通，叙事失次，若非倾心谛审，亦难酌其罪状。何异医者按脉 治病，以手印手，冀得其症而疗之。稍有浮心，贻害匪细。诸人不识此意，又乌知余之费神哉？”
论求道乘时而贫贱反易，，凡二则
一、人当及时闻道
廿六日，到龙浔。问道者踵接，王晖宇独后。
司铎问曰：“君春秋几何？”
曰：“已逾一甲子矣。”
曰：“君知今岁后，还有几乎？”
曰：“未知也。”
司铎曰：“前既往，后未来，所可知者，只此瞬息耳。日已过午，后路还赊，不早奋力以求启处，恐作荒郊无聊客也。光阴迅驶，不啻川流之逝，人不及时闻道，虚度韶光，可不惕与？”
二、贫贱者从教反易
廿七日，晖宇复入谒，张令公劝勉之。
晖宇唯唯，曰：“圣教之当从也，余稔知之。但以贫屡累心，不免为俗绊耳。”
令公曰：“子以贫贱难从教乎？如子言古来圣贤，俱属富贵家矣。不知圣教正甚宜于贫贱，不甚宜于富贵。何也？富贵人沉溺已深，一时拯拔之，未易起也。若贫贱则劳心苦形，磨练有素，其入道正不甚难。譬之溺水者，身挟重赀，一溺即难拯救。反不如赤身无系，更便浮没耳。请以斯言质司铎。”
司铎曰：“然。”
论世福不足鹜，
廿八日，晖宇又偕三友谒司铎。
论及世福，司铎曰：“夫人终生营逐，不寻归宿之所，皆为世福驰鹜耳。不知驰鹜仍未必得，即得也，亦多不全。由来帝王以迄士庶，何家成全无缺？有财货而无子孙，有子孙而无才能，有才能而身无安逸，有安逸而忧不能永年。种种此类，抱愁终身，人顾营之而不能割。独天堂一路，万福骈臻。乃不思到彼，妄行取困，可不悲哉？”
论童子可教，
一、童子更可教
廿九日，司铎出访客，令公陪行。适有二童子至堂，瞻拜主像。尔宣见其恬笃，赠圣教一书。司铎归，具告以故。
令公曰：“孺子更可教耳。人生少时，童蒙未牿，如新衣未经染垢。保护爱惜，可令永久常新。迨有垢污，又烦洗涤，不如新时尤为可爱也。”
二、耶稣钟爱童子
司铎曰：“昔吾主耶稣在世时与宗徒论道，适有数童子入堂而前。宗徒呼使去，吾主曰：‘毋阻也，吾所最钟爱者。他日升天，此辈独多，政以此耳。’”
喻修道之功宜早图，
一、今世如考场
晦日，司铎谓客曰：“吾人在世，譬如士子在场。司文衡者，宽假终日，听其潜心注思，造作改窜，亦望群才之毕凑耳。迨纳卷后，即凭优劣，定去取。若文有不佳，尔时更改无及，求欲再延晷刻，以便注思，必无是理。
二、迁善宜趁早
“我辈寄形宇宙，荷主恩，假以岁月听我改过迁善焉。设若机会错过，日月不留。主命一召，彼时亦似纳卷时矣。善恶至此，关头各分。偷一日之伪乐，失无穷之永安，洵可惧哉？”
答尧、舜有可学不得为娶妾籍口，，凡二则
</div>
    <div class="pagination">
<a href="耶稣会文献汇编_page63.html">上一页</a><span>...</span><a href="耶稣会文献汇编_page59.html">59</a><a href="耶稣会文献汇编_page60.html">60</a><a href="耶稣会文献汇编_page61.html">61</a><a href="耶稣会文献汇编_page62.html">62</a><a href="耶稣会文献汇编_page63.html">63</a><span class="current-page">64</span><a href="耶稣会文献汇编_page65.html">65</a><a href="耶稣会文献汇编_page66.html">66</a><a href="耶稣会文献汇编_page67.html">67</a><a href="耶稣会文献汇编_page68.html">68</a><a href="耶稣会文献汇编_page69.html">69</a><span>...</span><a href="耶稣会文献汇编_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
