<!DOCTYPE html>
<html>
<head>
    <meta charset="UTF-8">
    <title>蟫精隽 - 第 10 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>蟫精隽 - 第 10 页/共 11 页</h1>
    <div class="content">　　钦定四库全书
　　蟫精隽卷十四
　　明　徐伯龄　撰
　　火神庙记
　　杭州教塲在郡城西北隅成化甲午镇守浙江司设监太监李公义重修葺之于讲武堂后仍建火神庙求户部尚书兼翰林院学士知制诰兼国史经筵官眉山万公安为文以记云杭州火神庙在郡城西北隅教塲讲武堂后庙旧未有乃镇守司设监太监李公所创既成伻来属记于予或曰火有神乎曰有之五行在天地间佐元气以成化包六合而无际亘万古而不息故曰鬼神之为徳其盛矣乎夫所谓鬼神不外乎隂阳五行而五行之火乃阳之精也自火而论之根于四徳则为亨发于四时则为夏列于八卦则为离形于五色则为赤成于五味则为苦凝精于天则为荧惑脩灵于地则为衡霍在十榦则为柔兆彊圉在十二枝则为大荒落敦牂燧人泄其秘而啓其源祝融司其职而衍其流或钻木而生或击石而出或猛火油得水而发或水晶艾映日而起人徒见其切于日用者烹防而已鼓铸而已殊不知用之于兵器者为礟为铳为鎗为箭与夫火禽火兽雀杏之类蓄造化之精灵极人事之机巧其有功于国家武备最大且要夫天下之物莫不皆有神司之况司火之神乃盛徳之神乎浙江为天下雄藩李公悉心练武以图保障凡诸火器皆造如式乃徳司火之神思报其功故治神栖如此经始于成化甲午之秋九月落成眀年之冬十一月有堂有亷有库有庖像设彩绘既具既嵗时奉祀必严必洁故系之以诗以侑享曰维火之生维阳之精实切民用尤利于兵神礟神铳神鎗神箭其迅如雷其炽如电式奋英棱以摧不庭窫窳凿齿靡不就擒国威既张丑类以灭永宁邦家维神之烈歳丁酉立石庑下
　　伍乔
　　诗史伍乔张洎少相友善张为翰林学士眷宠优异伍为歙州通判作诗寄张戒去仆曰张游宴时投之一日张与僚友近郊防防欢甚仆投诗诗云不知何处好消忧公退携壶即上楼职事久参侯伯幕夣魂长到帝王州黄山向晚盈轩翠黟水舍春绕郡流遥想玉堂多暇日花时谁伴出城游张得咏动容久之为言于上召还为考功员外郎
　　颐庵诗
　　永乐间国子祭酒颐庵胡先生俨若思南昌人幼尝得道园虞雍公文法以故诗文独歩一时宁藩为之序其集谓其能振师道而得古人作文作诗之妙亦有所见而云耳尝与纂修性理五经四书大全之列盖自曽王二学士而下独公为最称当时有题环清楼云螺川一碧绕沧洲洲上萧郎起画楼杜若雨晴红日晓蓼花风冷紫霞秋闲来卷幔通江燕醉后凭阑看野鸥亦有髙楼临防府西山南浦思悠悠月夜独酌云万里无云碧落髙月眀如水见秋毫银河断鴈冲寒过锦树惊乌向夜臯窗下盈盈看露菊樽前粲粲斫霜螯醉来悟得陶然趣妙理都将付浊醪读庄子云漆园髙蹈百无忧一念灰来万事休世俗等闲珠弹鹊人生空自壑藏舟熊经未若虚无守蝶化还从混沌游隠几嗒焉吾丧我形全精复更何求秋日漫题云新秋病起复支颐试卷疎帘强赋诗独爱顔含分性分虚劳郭璞问耆井梧坠叶应怜早篱菊藏花未觉迟万里碧天清似洗一襟凉思看云移题倪元镇画絶句云云林髣髴米南宫落笔孤髙絶俗踪来往五湖三泖上画船秋水看芙蓉雨余江上数峯青落木潇潇鴈在汀锦瑟一弹秋月白碧云深处有湘灵琴歌十六章今摘其十其一重华被袗衣二女裸且恭泠泠五上拂拂来薫风其二猗兰被谷风河水美洋洋龟山无斧柯天道终茫茫其三闗雎首国风登歌谐八音如何房中曲幽幽多楚吟其四魏侯听古音端冕惟恐瞑郑卫奏新声欣然不知倦其五师延溺清商师旷冩清角白云从天来风云震寥廓其六长卿工词赋浩荡追逺游嗟嗟临卭曲防俚等俳优其七防下焦桐尾价重千黄金一落文姬手飜作胡笳音其八枣树懐赤心其外多棘枝博劳双翼长空歌阿得脂其九耿耿别鹤操凄凄雉朝飞嗟哉发已白不寐空揽衣其十御风神浩浩化蝶梦悠悠独有离骚古孤臣泪不收皆非嘲吟风月而已
　　明妃曲
　　颐庵胡祭酒若思明妃曲云边地皆草白琵琶多苦音独留青塜在直是汉恩深得少陵之意矣存斋瞿先生宗吉有絶句亦云独抱琵琶泪满襟单于寕比汉恩深他年塜上青青草絶以虞姬一片心至如王介甫则云汉恩自浅今自深人生乐在相知心即此可见不忠甚矣虽然西汉之失天下不在匈奴而在萧墙之内也当武宣之时辟地万里重译而来王者不可以枚计出师破敌之盛前古所未有呼韩郅支稽首阙下元帝茍能奋武宣之余烈懐逺安迩施御戎之大策因其来朝絶其请婚和亲之议岂不为有汉宗英哉夫何以优柔庸懦之才竟使红粉逺嫁辱及宫阃而咎画工不知祸由聚麀之母后外戚累世擅政驯致酿成新室移鼎之变千古不能无憾焉故予咏明妃亦有鄙句云樊青延夀诚堪死何不先图王政君坐是故也
　　当家故事
　　王铚四六话唐郑准为荆南节度使成汭从事汭本姓郭为代作乞归姓表云名非霸越浮舟难效于陶朱志在投秦出境遂称于张禄其后范文正公随母冐姓朱以朱説登第后乞还姓表遂用之云志在投秦出境遂称于张禄名非霸越乗舟偶効于陶朱议者谓虽袭用古人全语然本实范氏当家故事非攘窃也
　　户羽生传
　　予友慈谿周克敬名旋亦号存斋以明经登成化丁未进士第擢南京户科给事中未第时讲教呉兴之余偕予同寓邸数年知其善诗文尤工古选尝书扇作户羽生传云户羽生其先出于孤竹君之裔避秦乱偕徐福入海岛国于扶桑之区汉兴臣顺入中国令人辈出世济厥美有为王司徒障汚尘者有佐范鲁公去酷吏者有弃官家居而见叹于班婕妤者惟赵宋时一人随邵宏渊屯符离摇清凉而不肯协心李显忠以致费师丧律大为时义所鄙要之亦非其咎也其后子孙散处四外族属甚众惟居金陵及闽中者尤着至生殆百叶于兹矣生性简质厌先世纨绮之习好衣褚衣骨格棱棱然狷介寡合惟与铜山君之幼子及角氏子订盟为交凡其卷舒之机括皆二子为之主也生又长于簸弄之才与之处者往往挹其清风而敬之皆称之曰清风先生户羽其别号也生尝不为世用摈之滕子之国处箧中衣冠蓝缕形容稿悴人或怜而欲起之则坚持不可曰吾固知当出此非其时耳遂退处旧隠晏如也迨夫大明当天朱夏啓运生乃自奋曰出处贵以时躭禄嗜进者为贪贪不可也肥遁忘世者为固固亦不可也今遭时际防吾将出而为国播仁风苏世之郁烦矣乎遂弹冠曵履而进渐见亲幸已骎骎于掌握之地矣昔蘧瑗邦有道则仕邦无道则可卷懐宣尼称为君子若生殆能踵其遗芳者乎又自跋云昌黎公作毛頴传竒崛卓越后人慕之徃徃步武有作区区薄技乌敢效兹第以懐志未遂欲乘时奋发故寓笔以自见耳又题扇云云鹏搏北溟蟪蛄择平原大小虽有殊各已充其天人生百年期倐忽浮沤然百年贵适志胡为形所牵麟阁存虚名负郭遗荒阡繁华竟何为怆然哀昔贤又尝寄予闺情诗云弄晴迟日透花明睡起银屏酒半醒试上小楼舒倦眼陌头杨栁易为情双鸳浅印翠痕微闲步荒苔出竹扉小径爱看飞蛱蝶不知花露湿春衣非寻常事章句业塲屋者可同日语也
　　拟宫词
　　古人无题闺怨宫词去妇等诗皆非直述景物故事悲愁哀怨而已其间特寓孤臣孽子流落及忠良志士与时不偶情不能忘托以寡妻怨女因事感懐以伸其情耳慈谿杨名父子器少有文名聪悟颖敏为一时同门所推许以眀经领成化丙午浙魁登丁未进士第尝拟宫词作一年景序凡唐律三十三章録以寄予兹拔其尤者识之其春日宫词云困人天气日迟迟宫院深沉午漏稀帘衬緑痕芳草满水流红腻落花飞一缄消息闗鱼钥万叠愁懐压凤扉最是平生心性癖惜春常是怕春归其立夏宫词云一春长只怕春归昨夜春归总不知愁緑怨红空有恨堕香飘粉总成悲杜鹃哭处云迷月蝼蝈鸣时水满池日给金钱三百贯从今何处买花枝其秋夜宫词云丁当铁马屋西东一曲悲欢意万重总有长愁随发白也无佳句冩霜红防云缥缈通三岛眀月婵娟照大宫促织不知人意嬾绕牀终夜泣西风其除夕宫词云院院烧灯夜不眠屠苏分歳啓芳筵傩名已进金吾仗守夜时听玉漏传兽鼎香薫芸叶细莲台风定烛花圆眀朝早上长生殿共祝皇图亿万年其忠爱蔼然溢于言表
　　崇安柳七冢
　　栁七名永字耆卿崇安白水人长于词范蜀公尝曰仁宗四十二年太平镇在翰苑十余载不能出一语歌咏乃于耆卿词见之仁宗尝曰此人任从花前月下浅斟低唱岂可令仕宦遂流落不偶卒于襄阳死之日家无余财羣妓合金塟之于建安南门外每春日上塜谓之吊栁七
　　尹字
　　眀皇杂録苏颋幼时京兆尹访其父瓌既去瓌命颋咏尹字即应声云丑虽有足甲不成身见君无口知伊少人其敏捷如此
　　散人稿
　　先府君由宣徳丁未状元马愉榜进士第兄弟同科时号聨璧故遂以为字歴官太仆丞晚守湖南之宝庆无何値部使者有私隙诬以非罪为羣党所陷谪为塞外民天顺改元与例陈诉得白有复起之命以疾卒于京素有文名所着诗文甚伙有西湖散人稿六卷已夀诸梓多故以来挟之随寓及丧还抵临清为闸水冲激舟覆仅得防柩行李悉没于洪流因忆幼侍书室尝诵题壁二诗云存诚固是人无间克己能令众所归半防浮云须净扫一规完月更光辉纷哗势利从他扰专静工夫不我违如此路头方入道顔何人也亦堪希力学必须令志笃为人端在立心髙韩欧文誉海天阔李杜诗名今古豪青史千年须尚友萤窗十载莫辞劳果能进歩希前哲未必终教困草茅论交诗云交游谁似古人情春梦秋云未可凭沟壑不援徒泛爱寒暄有问但虚名陈雷义重逾胶漆管鲍交深托死生此道今人弃如土歳寒惟有竹松盟题画眉鸟云野性从来不受羇随声百啭任髙低也曽锁向雕笼听不及林间恣意啼枯荷鹡鸰图云秋色荒凉景物残池荷半老水生寒鹡鸰好似人兄弟不暂分飞赴急难用録以存手泽云
　　子卿图
　　浙阃公子王景声尝出子卿牧羝图笔力精劲用墨浓淡适宜诚宋人之絶笔也诗凡数十首皆宣徳正统间缙绅手翰卷终一絶乃东吴夏问所作卷中之咏无能出其右其诗云不将汉节涴沙尘十九年来万里身谁道白沙黄草外牧羊原是牧麒麟彼循常踪而蹈故辙者奚可以语此耶
　　评花
　　钱唐功言予尝评花品以梅有林下之风杏有闺房之态桃如倚门市娼李如东隣贫女
　　王霞卿
　　进士郑殷彞旅游防稽寓唐安寺先粉壁有题云琅琊王氏霞卿光啓三年阳春二月登于是阁临轩轸恨覩物増悲虽看焕烂之花但比凄凉之色时有轻绡捧砚小玉观题诗云春来引歩暂寻幽愁见风光倚寺楼正好开懐对烟月双眉不展自如钩郑生和云题诗仙子此曽游应是寻春别凤楼赖得从来未相识免教锦帐对银钩霞卿乃邑宰韩嵩自京师挈之任所嵩遇暴冦而卒郑生欣然谒之时霞卿竟辞以疾而不见焉但令总角婢子轻绡持诗荅曰君是云霄折桂身圣朝方切用儒珍正堪西上文塲战空向中途泥妇人郑得诗大慙而退
　　女人咏史
　　宋朱淑真钱塘民家女也能诗词偶非其类而悒悒不得志往往形诸语言文字间有诗云鸥鹭鸳鸯作一池谁知羽翼不相宜东君不与花为主何事休生连理枝所着有断肠诗十卷传于世王唐佐为之传后村刘克荘尝选其诗若竹揺清影罩纱窗两两时禽噪夕阳谢却海棠飞尽絮困人天气日初长之句为世脍炙尝赋咏史诗云笔头去取万千端后世由他恣意瞒王伯谩分心与迹到成功处一般难非妇人可造当时赵眀诚妻李氏号易安居士诗词尤独歩缙绅咸推重之其緑肥红痩之词及人与黄花俱痩之语传播古今又宠栁娇花之言为词话所赏识晦庵朱子云今时妇人能文只有李易安与魏夫人李有咏史诗云两汉本继绍新室如赘疣所以嵇中散至死薄殷周中散非汤武得国引之以比王莽如此等语岂女子所能以是方之淑真似不及也然易安晚年失节汝舟而为其所薄至与昝处厚手劄言猥以桑榆之晚景配兹驵侩之下才而淑真怨形流荡至云欲将一卷伤心泪寄与南楼薄幸人虽有才致全徳寡矣
　　葡萄诗
　　僧温日观能诗善写葡萄精致不俗世多宝之予一日于友人处观其大画四辐而皆有题品其自作也格律不拘率意而就惟记得一絶云曽向流沙取梵书草龙珠帐满征途轻包短策难将带记得西风月上初言不尽而意有余堪脍炙也












　　蟫精隽卷十四
　　钦定四库全书
　　蟫精隽卷十五
　　眀　徐伯龄　撰
　　十宫词
　　髙太史季迪有宫词十絶体咏精竒规讽切当诚史钺也因録以备遗忘其呉宫云芙蓉水殿屧廊东白苎秋来不耐风教得君王长夜醉月明歌舞在舟中楚宫云去云来十二峯诸宫楼阁暮重重细腰无限空相妬不觉瑶姬梦里逢秦宫云宫闭骊山静管翠华巡狩去经年掖庭无用恩难报愿上蓬莱采药船汉宫云酒醒金屋曙河流愿赐铜盘一滴秋他日君王作仙去瑶池犹幸得同游魏宫云翡翠明珠入贡频承恩长占邺宫春至尊莫信陈王赋那得人间有洛神晋宫云尽日南风永巷开羊车去后玉阶苔谁知天上无人到亦有城南小吏来齐宫云贴地黄金衬韤罗苑中市罢合笙歌有人解诵西京赋添得楼台火后多陈宫云春风三阁綉参差狎客争陈璧月词几度醉浓娇不起景阳楼上晚钟时隋宫云五斛青螺一日销迷楼深贮万妖娆众中谁解留车驾风浪如山莫渡辽唐宫云玉笛声残禁漏长云屏月帐醉焚香五王宴罢皆归院大被空闲一夜凉
　　唐诗命意同
　　鉴戒録刘梦得有望洞庭诗雍陶有咏君山诗语异意同刘诗曰湖光秋月两相和潭面无风鉴似磨遥望洞庭山水色白银盘里一青螺雍诗曰烟波不动影沉沉碧色全无翠色深疑是水仙梳洗罢一螺青髻鉴中心李山甫秦韬玉皆有贫女吟意亦相类李诗云平生不识绣衣裳闲把金针亦自伤鉴里只应谙素貌人间多是信红妆当年未嫁还忧老终日求媒即道狂两意定知无説处暗垂珠泪滴蚕箱秦诗云蓬门未识绮罗香拟托良媒益自伤谁爱风流髙格调共怜时世俭梳妆敢将十指夸纎巧不把双蛾鬭画长最恨年年握针线为他人作嫁衣裳李山三甫有石头城即事韦荘有咏南国英雄用意亦同李诗云南朝天子爱风流尽守江山不到头总是战争收拾得却因歌舞破除休尧将道徳终无敌秦把金汤岂自由试问繁华何处在莎烟草石城秋韦诗云南朝三十六英雄各逐兴亡自此中有国有家皆是梦为龙为虎亦成空残花旧宅悲江令落日青山吊谢公毕竟霸图何物在石麒麟没卧秋风王摩诘云母帐胡令能绣障亦佳句王诗云君家云母障特向野庭开自有山泉入非闗彩笔来胡诗云白日堂前花蕋娇争携小笔上床描綉来挂向春园里引得黄莺下栁条
　　元人竹枝词
　　元上饶熊进字元修作诗幽深尝作西湖竹枝词云销金锅边玛瑙坡争似侬家春最多蝴蝶满园飞不去好花红到剪春罗杭西湖方宋南渡盛时绮罗锦綉画舫笙歌游人士女日费千金时人目为销金锅故云瞿存斋宗吉诗云野鸟啼残脱布袴好花开到剪春罗盖本于此又唐子华名棣吴兴人有竹枝词云门前杨栁乱飞花第一桥边第一家马上郎君休挟弹栁枝深处有慈鸦可谓长者之言也
　　望海潮
　　孙何帅钱唐栁永作望海潮词赠之流播金国完顔亮闻三秋桂子十里荷花遂啓投鞭渡江之心时人有诗云谁把杭州曲子讴荷香十里桂三秋那知卉木无情物牵动长江万里愁南渡驻跸留连为歌舞之塲遂忘中原愚谓未必不因永词啓之耳悲夫故君子言不可不慎也
　　香台集序
　　先正瞿存斋先生宗吉尝咏女故事三百絶名香台集前百首为香台百咏次百首名续咏又百首为新咏引用深僻讽刺切实读者不能遍考每遇事而病焉予尝为菊庄先生言之先生乃命为之训诂因不揣僭妄承命考注阅三月而稿成凡所引书千有余种友人海观先生张天锡为之序云香台儿女之事训诂记问之学去圣人之道逺矣然而易着金夫不有躬朱子释之曰若鲁秋胡之为者岂圣人亦近儿女而朱子亦但训诂记问为哉是不然男女居室天地之大义也归之正者天不归者非天归不正者亦非天或正以劝也或不正以诫也或正而不正以警终也或不正而正以谨始也或无而有念不可罔也或虚而妖亦不可不正也呜呼不有作者知所自其谁不有注者知作者其谁毋谓事渉儿女毋谓学蹈训诂终语之曰心无邪作者谁瞿祐宗吉再注者谁徐伯龄延之宗吉事在人耳目延之予友博学强记天文地理无不通尤精音律字义兹盖其一长云
　　诗见所处
　　欧阳公曰诗原乎心者也富贵愁怨见乎所处江南李氏处富者诗曰帘日已髙三丈透麝煤次第添香兽红绵地衣随歩绉佳人舞彻金溜酒恶时拈花蕋嗅别殿微闻箫鼓奏与时挑野菜和根煮旋斫生柴带叶烧异矣见刘斧青琐摭遗云
　　宋诗家数
　　宋诗变而为数体有九僧体学晚唐即晚唐体也九僧乃希昼保暹文兆行肇简长惟凤惠崇宇昭懐古九人也又有香山体学白乐天又有西昆体祖李义山自杨文公亿首与刘筠变宋初诗格缌织华丽盖一变晚唐诗体香山诗体然欧公亦不非之而服其工虽张崖亦学其体二宋尤深入者如苏子美梅圣俞并出欧公之门苏近老杜梅过王维而欧公直拟昌黎东坡暗合太白惟山谷合老杜后山弃其旧而学焉遂名黄陈号江西派如晁君成诗当黄陈未出之前自为元和间唐诗干淳间又有尤杨范陆四巨擘谓之四大家尤谓延之防初杨谓万里廷秀范谓成大至能陆谓放翁务观也又有永嘉翁卷续古西岩集号灵舒徐机文渊泉山集号灵渊徐照道晖山民集号灵晖赵紫芝师秀天乐堂集号灵秀谓之四灵体叶水心适以文为一时宗自不工诗而永嘉四灵从其说改学晚唐诗宗贾岛姚合凡岛令同时渐染者皆隂挦取摘用骤名于时初学之者不能有所加日益下矣名曰厌傍江西篱落而盛唐一歩不能少进天下皆知四灵之为晚唐而钜公亦或学之刘潜夫初亦学四灵后乃少变务为放翁体同时有赵庚仲白亦可出入四灵小器又庆元嘉定以来有江湖谒客如龙洲刘过改之石屏戴复古式之壶山宋谦父自逊阮梅峯秀实林可山洪孙花翁惟信季蕃髙菊磵九万刘江村澜号江湖体杭书肆陈宗之刋江湖集后村南岳稿亦与焉紫阳方虚谷咸不重之以为轻俗同时稍后有梅屋许棐者赋蜡梅红梅同瓶诗云苖裔元从庾岭分两般标致一般春淡妆西子呈娇态黄面瞿昙现小身不羡腰金横玉贵来寻嚼蜡饮氷人只愁苑榭香狼籍桃李如何接后尘虚谷方囘谓其第二句不胜其俗三句愈觉其俗此江湖诗所以难选云
　　宰相牙郎
　　牛羊日厯云宝厯中李愿太尉晟之子也早以勲廕入仕屡任方面性甚奢豪而多内宠晚得一青衣乃色中之尤者字之曰真珠意取于季伦緑珠未臻于此及愿年老真珠名转着乃谋于亲友曰匹夫无罪懐璧其罪愿今老矣乃家藏一女室曽不上闻恐非臣子所宜如得一善文者若登徒子能状其妍艳求一表以进吾无恨矣其所亲乃求表于杨汉公汉公辞不能文乃告于虞卿虞卿欲自图之曰须一见俾容态志在吾目然后可以操文愿从之虞卿一见此姬恍然自失自度终不可得乃话于僧孺僧孺方持国柄且曰愿欲何求吾能致之亦何必上闻虞卿曰愿意已决矣相公若直取之恐不如意若计取之万万得也乃荐汉公为行人曰是子掉三寸舌能易人五脏僧孺然之汉公乃往见愿曰窃闻司空欲贡一妓诚有之乎愿曰然汉公曰窃为司空危之愿惊曰何至危也汉公曰今主上春秋鼎盛后宫如西子者数千司空更以一真珠投之何异掷一米于太仓乎若真珠承宠上囘圣意势倾六宫必责司空久自宠爱歴年不进将至罪愆进退思之乃为司空危矣愿飜然曰奈何汉公曰大凡尤物必能祸人真珠进与不进恐终与司空为祸然而外窃知司空欲进此妓久矣一旦罢之人必谓司空惑溺而未能舍也为司空计莫若别与一人愿曰谁可与者汉公曰牛相访求一殊色久矣司空不过求大镇冀欲求天心不若将与牛相牛相得妓司空得镇不亦可乎愿乃甚悦乃以真珠归于僧孺汉公遂为狎客以真珠为赏心之具虽公卿候谒四方有急切要一见而终不可得故京师号虞卿为宰相牙郎盖由此也
　　王戭生
　　宋太史濓龙门子王戭生云王戭生与三乌丛臣朋王戭生曰吾侪宜自励异时立朝势人之门足无涉也三乌丛臣曰此予切齿腐心盍誓诸王戭生喜乃歃血誓曰二人同心母徇利母訹有位母负险厥士而移其行有违此誓眀神殛之居无何共仕于晋王戭生复申前誓三乌丛臣曰言犹在耳何敢忘也时赵宣子得君诸大夫日奔走其庭三乌丛臣既悔复恐王戭生知之又不得不往也鸡初鸣即去候宣子入门有危坐东荣者举火照之则王戭生也各慙而退君子曰二子贫贱时其盟诚良及于登仕遽变其初志何耶利害战于中位势訹于外故也士君子养于山林而壊于朝廷昔人之叹其有感哉今浙藩刻板多阙漏此条亦所遗之一也
　　精通物理
　　古今诗话江外有石人破之形色皆类月欧阳文忠公有记苏子美见之作诗寄之云我疑此山石久为月照着老蚌吸月月降胎水犀望星星入角彤霞烁石变丹砂白虹贯岩生美璞永叔见之曰此竒才精通物理者也
　　钱唐士女
　　元时钱唐士女曹妙清字比玉号雪齐善鼓琴工诗章三十不嫁而有风操可尚铁崖杨亷夫谓观其所赋竹枝词可以识其人焉行书草划皆有法度其事母尤孝谨其竹枝诗云美人絶似董娇娆家住南山第一桥不肯随人过湖去月眀夜夜自吹箫铁崖尝有诗荅之云红牙莞席紫貍毫雪水初融玉带袍写得薛涛萱草帖西湖纸价顿能髙玉带袍盖其家砚名也又张妙净字惠莲善诗晓音律晚居姑苏之春梦楼号自然道人有竹枝词云忆把眀珠买妾时妾起梳头郎画眉郎今何处妾独在怕见花间双蝶飞以诗观之其操守固相径庭矣而曹终乃处子之言公羊氏所谓犹有童心之谓也张则拳拳旧主执心不二其操亦可尚焉
　　词诬良善
　　杨元素学士跋温公西江月词曰宝髻松松绾就铅华淡淡妆成红烟紫雾罩轻盈飞絮游丝无定相见争如不见有情还似无情笙歌散后酒微醒深院月眀人静元素跋云温公刚风劲节声动朝野宜其金心铁意不善吐软媚语近得其席上所制小词雅亦风情不薄由今观之决非温公作此宣和间耻温公独为君子作此托为其词以诬良善不待识者而后能辩也
　　四时词
　　海观张先生天锡尝于海昌转塘祝士安家戱和存齐瞿宗吉先生剪灯新话渭塘竒遇记中四时词四首甚豪俊予过士安因仍俾予和之自愧形秽丑颦勉副其意存齐春词云春风【阙】

　　夏词
　　云芭蕉【阙】




　　秋词云铁马【阙】
　　冬词
　　云山茶【阙】

　　海观和春词云条风荡雨不
　　成雪黄鹂将子调新舌丽质初含荳冦胎芳心未展丁香结娇柔懒起緑云髿日传花影来窗纱春光醉人浑似梦呼奴一试龙团茶夏词云堤下小溪分燕尾溪上长堤如鸭背相纒藤蔓在依松不定荷心初出水停针倦绣懐人时萧郎去速来何迟日日倚栏劳目力看得梁间燕哺儿秋词云闗河寂寞西风满地清雷眀月冷女牛有恨路难通河汉无声夜流影丁东砧杵起隣家鬓云倦理犀梳斜晓来洗妆对眀镜玉容顦顇如黄花冬词云火冷金猊烟不吐困倚雕笼罢歌舞谩将锦字托鸳鸯欲语哀情怕鹦鹉张郎去后谁画眉侍儿只恠梳妆迟天公似怜人寂寞早传春信来南枝予和春词云满院杨花滚晴雪睡起幽窗禽弄舌白团巧试合欢罗绣帏髙缀流酥结香鬟乱拥云松髿琼肌卷袖红映纱短梦压眉消不得闲碾闽南凤饼茶夏词云池波緑防蜻蜓尾海榴红溜鹧鸪背薇帐笼烟沐若秋蕲簟缃纹净如水梦囘午枕觉来时堦前花影日迟迟闲敲金针作钩钓戯抛香饵引鱼儿秋词云寒碪声捣秋闺霜枫叶落呉江冷砌间惨切乱蛩悲月中缥渺孤鸿影髙髻云鬟学内家凤半堕鸾翘斜自防银灯帘外照石兰开过芙蓉花冬词云夜永兰台烛花吐照影学飜莲掌舞暖炙银簧引凤凰时将经卷教鹦鹉旧愁新恨攒双眉玉壶水寒更漏迟罗衾似铁耿无寐腰围瘦比梅花枝
　　四抝
　　云溪友议宋邕初无令绪及瞽诗名乃彰卢纶员外作拟僧诗僧清江作七夕诗刘隋州有眼作无眼句宋邕无眼作有眼句卢诗云愿得逺公知姓字焚香洗鉢过余生清江上人七夕诗云惟愁更漏促离别在眀朝刘隋州诗云细雨湿衣看不见闲花落地听无声宋邕诗云黄鸟不堪愁里听緑杨宜向雨中看岂不为四拗也哉
　　放翁临终诗
　　放翁陆务观于宋嘉定己巳歳冬临终易箦之际作诗云死去元知万事空但悲不见九州同王师北定中原日家祭无忘告乃翁愚谓矍铄哉此老可谓没齿不忘朝廷者矣较之宗泽三跃渡河之心何以异哉





　　蟫精隽卷十五
　　钦定四库全书
　　蟫精隽卷十六
</div>
    <div class="pagination">
<a href="蟫精隽_page9.html">上一页</a><span>...</span><a href="蟫精隽_page5.html">5</a><a href="蟫精隽_page6.html">6</a><a href="蟫精隽_page7.html">7</a><a href="蟫精隽_page8.html">8</a><a href="蟫精隽_page9.html">9</a><span class="current-page">10</span><a href="蟫精隽_page11.html">11</a><a href="蟫精隽_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
