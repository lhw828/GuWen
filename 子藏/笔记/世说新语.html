<!DOCTYPE html>
<html>
<head>
    <meta charset="UTF-8">
    <title>世说新语 - 第 1 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世说新语 - 第 1 页/共 11 页</h1>
    <div class="content">　　钦定四库全书　　　　　子部十二
　　世説新语　　　　　　　小説家一【杂事之属】提要
　　【臣】防谨案世説新语三卷宋临川王刘义庆撰梁刘孝标注义庆事迹具宋书孝标名峻以字行事迹具梁书黄伯思东观余论谓世説之名肇于刘向其书已亡故义庆所集名世説新书叚成式酉阳杂爼引王敦澡豆事尚作世説新书可证不知何人改为新语葢近世所传然相沿已乆不能复正矣所记分三十八门上起后汉下迄东晋皆轶事语足为谈助唐书艺文志称刘义庆世説八卷刘孝标续十卷崇文总目惟载十卷晁公武读书志谓当是孝标续义庆元本八卷通成十卷又谓家有详畧二本逈不相同今其本皆不传惟陈振孙书录觧题作三卷与今本合其每巻析为上下则世传陆游所刋本已然葢即旧本至振孙载汪藻所云叙录二卷首为考异继列人物世谱姓字异同末记所引书目者则佚之乆矣自明以来世俗所行凡二本一为王世贞所刋注文多所删节殊乖其旧一为袁褧所刋葢即从陆本翻雕者虽板已刓敝然犹属完书义庆所述刘知几史通深以为讥然义庆本小説家言而知几防之以史法儗不于伦未为通论孝标所注特为典赡髙似孙纬畧极推之其紏正义庆之纰缪尤为精核所引诸书今已佚其十之九惟頼是注以传故与裴松之三国志注郦道元水经注李善文选注同为考证家所引据焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　世说新语原序
　　尝攷载记所述晋人话言简约澹尔雅有韵世言江左善清谭今阅新语信乎其言之也临川撰为此书采掇综叙明畅不繁孝标所注能收録诸家小史分释其义诂训之赏见于髙似孙纬畧余家藏宋本是放翁校刋本谢湖躬耕之暇手披心寄自谓可观爰付梓人传之同好因叹昔人论司马氏之祚亡于清谈斯言也无乃过甚矣乎竹林之俦希慕沂乐兰亭之集咏歌尧风陶荆州之勤敏谢东山之恬镇解庄易则辅嗣平叔擅其宗析梵言则道林法深领其乘或词冷而趣逺或事琐而意奥风旨各殊人有兴托王茂祖士雅之流才通气峻心翼王室又班班载诸册简是可非之者哉诗不云乎济济多士文王以宁余以琅琊王之渡江诸贤赞之力为多非强说也夫诸贤晤言率遇藻裁遂为终身品目故以标格相髙虚成习一时雅尚有东京厨俊之流风焉然旷达拓落滥觞莫拯取讥世教抚卷惜之此于诸贤不无遗憾焉耳矣刻成序之嘉靖乙未歳立秋日也吴郡褧撰














　　钦定四库全书
　　世说新语卷上之上　　　宋　刘义庆　撰
　　梁　刘孝标　注
　　德行第一
　　陈仲举言为士则行为世范登车揽辔有澄清天下之志【汝南先贤传曰陈蕃字仲仲汝南平舆人有室荒芜不扫除曰大丈夫当为国家扫天下值汉桓之末阉竖用事外戚豪横及拜太傅与大将军窦武谋诛宦官反为所害】为豫章太守【海内先贤传曰蕃为尚书以忠正忤贵戚不得在台迁豫章太守】至便问徐孺子所在欲先看之【谢承后汉书曰徐穉字孺子豫章南昌人清妙髙跱超世絶俗前后为诸公所辟虽不就及其死万里赴吊常预炙鸡一只以绵渍酒中暴干以裹鸡径到所赴隧外以水渍绵斗米饭白茅为借以鸡置前酹酒毕留谒即去不见丧主】主簿白羣情欲府君先入陈曰武王式商容之闾席不暇煗【许叔重曰商容殷之贤人老子师也车上跽曰式】吾之礼贤有何不可【宏汉纪曰蕃在豫章为穉独设一榻去则悬之见礼如此】
　　周子居常云吾时月不见黄叔度则鄙吝之心已复生矣【子居别见典略曰黄宪字叔度汝南慎阳人时论者咸云顔子复生而族出孤鄙父为牛医颍川荀季和执宪手曰足下吾师范也后见奉髙曰卿国有顔子宁知之乎奉髙曰卿见吾叔度耶戴良少所服下见宪则自降薄怅然若有所失母问汝何不乐乎复从牛医儿所来邪良曰瞻之在前忽焉在后所谓良之师也】郭林宗至汝南造奉髙【续汉书曰郭泰字林宗太原介休人泰少孤年二十行学至城阜屈伯彦精庐乏食衣不盖形而处约味道不改其乐李元礼一见称之曰吾见士多矣无如林宗者也及卒蔡伯喈为作碑曰吾为人作铭未尝不有惭容唯为郭有道碑颂无愧耳初以有道君子征泰曰吾观乾象人事天之所废不可支也遂辞以疾汝南先贤传曰宏字奉髙慎阳人友黄叔度于童齿荐陈仲举于家巷辟太尉掾卒】车不停轨鸾不辍轭诣黄叔度乃弥日信宿人问其故林宗曰叔度汪汪如万顷之波澄之不清扰之不浊其器深广难测量也【泰别传曰薛恭祖问之泰曰奉髙之器譬诸泛滥虽清易挹也】
　　李元礼风格秀整髙自标持欲以天下名教是非为己任【薛莹后汉书曰李膺字元礼颍川襄城人抗志清妙有文武儁才迁司校尉为党事自杀】后进之士有升其堂者皆以为登龙门【三秦记曰龙门一名河津去长安九百里水悬絶龟鱼之属莫能上上则化为龙矣】
　　李元礼尝叹荀淑钟皓【先贤行状曰荀淑字季和颍川颍隂人也所拔韦褐刍牧之中执案刀笔之吏皆为英彦举方正补朗陵侯相所在流化钟皓字季明颍川长社人父袒至德著名皓髙风承世除林虑长不之官人位不足天爵有余】曰荀君清识难尚钟君至德可师【海内先贤传曰颍川先辈为海内所师者定陵陈穉叔颍阴荀淑长社钟皓少府李膺宗此三君常言荀君清识难尚陈钟至德可师】
　　陈太丘诣荀朗陵贫俭无仆役【陈寔传曰寔字仲弓颍川许昌人为闻喜令太丘长风化宣流】乃使元方将车【先贤行状曰陈纪字元方寔长子也至德絶俗与寔髙名并着而弟谌又配之每宰府辟召羔鴈成羣世号三君百城皆图画】季方持杖后从长文尚小载箸车中既至荀使叔慈应门慈明行酒余六龙下食【张璠汉纪曰淑有八子俭鲲靖焘汪爽肃敷淑居西豪里县令范康曰昔髙阳氏有才子八人遂署其里为髙阳里时人号曰八龙】文若亦小坐箸膝前于时太史奏真人东行【檀道鸾续晋阳秋曰陈仲弓从诸子侄造荀父子于时德星聚太史奏五百里贤人聚】
　　客有问陈季方【海内先贤传曰陈谌字季方寔少子也才识博达司空掾公车征不就】足下家君太丘有何功德而荷天下重名季方曰吾家君譬如桂树生泰山之阿上有万仞之髙下有不测之深上为甘露所霑下为渊泉所润当斯之时桂树焉知泰山之髙渊泉之深不知有功德与无也
　　陈元方子长文有英才【魏书曰陈羣字长文祖寔尝谓宗人曰此儿必兴吾宗及长有识度其所善皆父党】与季方子孝先【陈氏谱曰谌子忠字孝先州辟不就】各论其父功德争之不能决咨于太丘太丘曰元方难为兄季方难为弟【一作元方难为弟季方难为兄】
　　荀巨伯逺看友人疾【荀氏家传曰巨伯汉桓帝时人也亦出颍川未详其始末】值胡贼攻郡友人语巨伯曰吾今死矣子可去巨伯曰逺来相视子令吾去败义以求生岂荀巨伯所行耶贼既至谓巨伯曰大军至一郡尽空汝何男子而敢独止巨伯曰友人有疾不忍委之宁以我身代友人命贼相谓曰我辈无义之人而入有义之国遂班军而还一郡并获全
　　华歆遇子弟甚整虽闲室之内严若朝典【魏志曰歆字子鱼平原髙唐人魏略曰灵帝时与北海邴原管宁俱游学相善时号三人为一龙谓歆为龙头原为龙腹宁为龙尾】陈元方兄弟恣柔爱之道而二门之里两不失雍熙之轨焉管宁华歆共园中锄菜【传子曰宁字幼安北海朱虚人齐相管仲之后也】见地有片金管挥锄与瓦石不异华捉而掷去之又尝同席读书有乘轩冕过门者宁读如故歆废书出看宁割席分坐曰子非吾友也【魏略曰宁少恬静常笑邴原华子鱼有仕宦意及歆为司徒上书让宁宁闻之笑曰子鱼本欲作老吏故荣之耳】
　　王朗每以识度推华歆【魏书曰朗字景兴东海郯人魏司徒】歆蜡日【礼记曰天子大蜡八伊耆氏始为蜡蜡索也嵗十二月合聚万物而索飨之五经要义曰三代名腊夏曰嘉平殷曰清祀周曰大蜡总谓之腊晋博士张亮议曰蜡者合聚百物索飨之嵗终休老息民也腊者祭宗庙五祀传曰腊接也祭则新故交接也秦汉已来腊之明日为祝嵗古之遗语也】尝集子侄燕饮王亦学之有人向张华说此事张曰王之学华皆是形骸之外去之所以更逺【王晋书曰张华字茂先范阳人也累迁司空而为赵王伦所害】华歆王朗俱乘避难有一人欲依附歆輙难之朗曰幸尚寛何为不可后贼追至王欲舍所携人歆曰本所以疑正为此耳既已纳其自托宁可以急相弃邪遂携拯如初世以此定华王之优劣【华峤谱叙曰歆为下邽令汉室方乱乃与同志士郑太等六七人避世自武闗出道遇一丈夫独行愿得与俱皆哀许之歆独曰不可今在危险中祸福患害义犹一也今无故受之不知其义若有进退可中弃乎众不忍卒与俱行此丈夫中道堕井皆欲弃之歆乃曰已与俱矣弃之不义卒共还出之而后别】
　　王祥事后母朱夫人甚谨【晋诸公赞曰祥字休征琅邪临沂人祥世家曰祥父融娶髙平薛氏生祥继室以庐江朱氏生览晋阳秋曰后母数谮祥屡以非理使祥弟览輙与祥俱又虐使祥妇览妻亦趋而共之母患方盛寒氷冻母欲生鱼祥解衣剖氷求之防有处氷小解鱼出萧广济孝子传曰祥后母忽欲黄雀炙祥念难卒致须防有数十黄雀飞入其幕母之所须必自奔走无不得焉其诚至如此】家有一李树结子殊好母恒使守之时风雨忽至祥抱树而泣【萧广济孝子传曰祥后母庭中有李始结子使祥昼视鸟雀夜则趍鼠一夜风雨大至祥抱泣至晓母见之恻然】祥尝在别牀眠母自往闇斫之值祥私起空斫得被既还知母憾之不已因跪前请死母于是感悟爱之如己子【虞预晋书曰祥以后母故陵迟不仕年向六十刺史吕防檄为别驾时人歌之曰海沂之康实赖王祥国不空别驾之功累迁太保】
　　晋文王称阮嗣宗至慎每与之言言皆逺未尝臧否人物【魏书曰文王讳昭字子上宣帝第二子也魏氏春秋曰阮籍字嗣宗陈留尉氏人阮瑀子也宏达不羁不拘礼俗兖州刺史王昶请与相见终日不得与言昶愧叹之自以不能测也口不论事自然髙迈李康家诫曰昔尝侍坐于先帝时有三长史俱见临辞出上曰为官长当清当慎当勤修此三者何患不治乎并受诏上顾谓吾等曰必不得已而去于斯三者何先或对曰清固为本复问吾吾对曰清慎之道相须而成必不得已慎乃为大上曰卿言得之矣可举近世能慎者谁乎吾乃举故太尉茍景倩尚书董仲达仆射王公仲上曰此诸人者温恭朝夕执事有恪亦各其慎也然天下之至慎者其唯阮嗣宗乎每与之言言及逺而未尝评论时事臧否人物可谓至慎乎】
　　王戎云与嵇康居二十年未尝见其喜愠之色【康集叙曰康字】
　　【叔夜谯国铚人王晋书曰嵇本姓奚其先避怨徙上虞移谯国铚县以出自防稽取国一支音同本奚焉虞预晋书曰铚有嵇山家于其侧因氏焉康别传曰康性含垢藏瑕爱恶不争于怀喜怒不寄于顔所知王濬冲在襄城面数百未尝见其疾声朱顔此亦方中之美范人伦之胜业也文章叙録曰康以魏长乐亭主壻迁郎中拜中散大夫】
　　王戎和峤同时遭大丧俱以孝称王鸡骨支牀和哭泣备礼【晋诸公赞曰戎字济冲琅邪人太保祥宗族也文皇帝辅政钟防荐之曰裴楷清通王戎简要即俱辟为掾晋践阼累迁荆州刺史以平吴功封安丰侯晋阳秋曰戎为豫州刺史遭母忧性至孝不拘礼制饮酒食肉或观棋奕而容貌毁悴杖而后起时汝南和峤亦名士也以礼法自持处大忧量米而食然顦顇哀毁不逮戎也】武帝谓刘仲雄曰【王晋书曰刘毅字仲雄东莱掖人汉城阳景王后也亮直清方见有不善必评论之王公大人望风惮之侨居阳平太守杜恕致为功曹沙汰郡吏三百余人三魏佥曰但闻刘功曹不闻杜府君累迁尚书司隷校尉】卿数省王和不闻和哀苦过礼使人忧之仲雄曰和峤虽备礼神气不损王戎虽不备礼而哀毁骨立臣以和峤生孝王戎死孝陛下不应忧峤而应忧戎【晋阳秋曰世祖及毅谈以此贵戎也】
　　梁王赵王【朱凤晋书曰宣帝张夫人生梁孝王彤字子徽位至太宰桓夫人生赵王伦字子彛位至相国】国之近属贵重当时裴令公【晋诸公赞曰裴楷字叔则河东闻喜人司空秀之从弟也父徽冀州刺史有俊识楷特精易义累迁河南尹中书令卒】岁请二国租钱数百万以恤中表之贫者或讥之曰何以乞物行惠裴曰损有余补不足天之道也【名士传曰楷行己取与任心而动毁誉虽至处之晏然皆此】
　　王戎云太保居在正始中不在能言之流及与之言理中清逺将无以德掩其言【晋阳秋曰祥少有美德行】
　　王安丰遭艰至性过人裴令往吊之曰若使一恸果能伤人濬冲必不免灭性之讥【曲礼曰居丧之礼毁瘠不形视听不衰不胜丧乃比于不慈不孝孝经曰毁不灭性圣人之教也】
　　王戎父浑有令名官至凉州刺史【世语曰浑字长原有才望歴尚书凉州刺史】浑薨所歴九郡故吏怀其德惠相率致赙数百万戎悉不受【虞预晋书曰戎由是显名】
　　刘道真尝为徒【晋百官名曰刘寳字道真髙平人徒罪役作者】扶风王骏【虞预晋书曰骏字子臧宣帝第十七子好学至孝晋诸公赞曰骏八嵗为散骑常侍侍魏齐王讲晋受禅封扶风王镇闗中为政最美薨赠武王西士思之但见其碑赞者皆拜之而泣其遗爱如此】以五百疋布赎之既而用为从事中郎当时以为美事
　　王平子胡母彦国诸人皆以任放为达或有祼体者【晋诸公赞曰王澄字平子有达识荆州刺史永嘉流人名曰胡母辅之字彦国泰山奉髙人湘州刺史王晋书曰魏末阮籍嗜酒荒放露头散发裸袒箕踞其后贵游子弟阮瞻王澄谢鲲胡母辅之之徒皆祖述于籍谓得大道之本故去巾帻脱衣服露丑恶同禽兽甚者名之为通次者名之为达也】乐广笑曰名教中自有乐地何为乃尔也
　　郗公值永嘉丧乱在乡里甚穷馁乡人以公名德传共饴之公常携兄子迈及外生周翼二小儿往食乡人曰各自饥困以君之贤欲共济君耳恐不能兼有所存公于是独往食輙含饭着两颊边还吐与二儿后并得存同过江【郗鉴别传曰鉴字道徽髙平金乡人汉御史大夫郗虑后也少有体正躭思经籍以儒雅著名永嘉末天下大乱饥馑相望冠带以下皆割己之资供鉴元皇征为领军迁司空太尉中兴书曰鉴兄子迈字思逺有干世才畧累迁少府中防军】郗公亡翼为剡县解职归席苫于公灵牀头心丧终三年【周氏谱曰翼字子卿陈郡人祖奕上谷太守父优车骑咨议歴剡令青州刺史少府卿六十四而卒】
　　顾荣在洛阳尝应人请觉行炙人有欲炙之色因辍己施焉同坐嗤之荣曰岂有终日执之而不知其味者乎后遭乱渡江每经危急常有一人左右己问其所以乃受炙人也【文士传曰荣字彦先吴郡人其先越王勾践之支庶封于顾邑子孙遂氏焉世为呉着姓大父雍吴丞相父穆宜都太守荣少朗俊机警风颖标彻歴廷尉正曾在省与同僚共饮见行炙者有异于常仆乃割炙以噉之后赵王伦簒位其子为中领军逼用荣为长史及伦诛荣亦被执凡受戮等辈十有余人或有救荣者问其故曰荣省中受炙臣也荣乃悟而叹曰一餐之惠恩今不忘古人岂虚言哉】
　　祖光禄少孤贫性至孝常自为母炊防作食【王晋书曰祖纳字士言范阳遒人九世孝廉纳诸母三兄最治行操能清言歴太子中庶子廷尉卿避地江南温峤荐为光禄大夫】王平北闻其佳名以两婢饷之因取为中郎【王又别传曰又字叔元琅邪临沂人时蜀新平二将作乱文帝西之长安乃征为相国司马迁大尚书出督幽州诸军事平北将军】有人戏之者曰奴价倍婢祖云百里奚亦何必轻于五羖之皮邪【楚国先贤传曰伯里奚字井伯楚国人少仕于虞为大夫晋欲假道于虞以伐虢谏而不听奚乃去之说苑曰秦穆公使贾人载盐于虞诸贾人买百里奚以五羊皮穆公观盐怪其牛肥问其故对曰饮食以时使之不暴是以肥也公令有司沐浴衣冠之公孙支让其卿位号曰五羖大夫】
　　周镇罢临川郡还都未及上住泊青溪渚【永嘉流人名曰镇字康时陈留尉氏人也祖父和故安令父震司空长史中兴书曰镇清约寡欲所在有异绩】王丞相往看之【丞相别传曰王导字茂琅邪人祖览以德行称父裁侍御史导少知名家世贫约恬畅乐道未尝以风尘经怀也】时夏月暴雨卒至舫至狭小而又大漏殆无复坐处王曰胡威之清何以过此即启用为吴兴郡【晋阳秋曰胡威字伯虎淮南人父质以忠清显质为荆州威自京师往省之及告归质赐威绢一匹威跪曰大人清髙于何得此质曰是吾奉禄之余故以为汝粮耳威受而去毎至客舍自放驴取樵防炊食毕复随侣进道质帐下都督隂赍粮要之因与为伴每事相助经营之又进少饭威疑之密诱问之乃知都督也谢而遣之后以白质质杖都督一百除其吏名父子清慎如此及威为徐州世祖赐见与论边事及平生帝叹其父清因谓威曰卿清孰与父对曰臣清不如也帝曰何以为胜汝邪对曰臣父清畏人知臣清畏人不知是以不如逺矣】邓攸始避难于道中弃己子全弟子【晋阳秋曰攸字伯道平阳襄陵人七岁丧父母及祖父母持重九年性清慎平简邓粲晋纪曰永嘉中攸为石勒所获召见立幕下与语恱之坐而饭焉攸车所止与胡人邻毂胡人失火烧车营勒吏案问胡胡诬攸攸度不可与争乃曰向为老姥作粥失火延逸罪应万死勒知遣之所诬胡厚德攸遗其驴马防送令得逸王晋书曰攸以路逺斫坏车以牛马负妻子以叛贼又掠其牛马攸语妻曰吾弟早亡唯有遗民今当步走担两儿尽死不如弃己儿抱遗民吾后犹当有儿妇从之中兴书曰攸弃儿于草中儿啼呼追之至莫复及攸明日繋儿于树而去遂渡江至尚书左仆射卒弟子绥服攸齐衰三年】既过江取一妾甚宠爱歴年后询其所由妾具说是北人遭乱忆父母姓名乃攸之甥也攸素有德业言行无玷闻之哀恨终身遂不复畜妾
　　王长豫为人谨顺事亲尽色养之孝【中兴书曰王悦字长豫丞相导长子也仕至中书侍郎】丞相见长豫輙喜见敬豫輙嗔【文字志曰王恬字敬豫导次子也少卓荦不羁疾学尚武不为导所重至中军将军多才艺善隷书与济阳江彪以善奕闻】长豫与丞相语恒以慎密为端丞相还台及行未尝不送至车后恒与曹夫人倂当箱箧长豫亡后丞相还台登车后哭至台门曹夫人作簏封而不忍开【王氏谱曰导娶彭城曹韶女名淑】
　　桓常侍闻人道深公者輙曰此公既有宿名加先达知称又与先人至交不宜说之【桓彛别传曰彛字茂伦谯国龙亢人汉五更桓荣十世孙也父頴有髙名彛少孤识鉴明朗避乱渡江累迁散骑常侍僧法深不知其俗姓盖衣冠之也道徽髙扇誉播山东为中州刘公弟子值永嘉乱投迹土居止京邑内持法纲外允具瞻道之法师也以业慈清净而不耐风尘考室剡县东二百里山中同游十余人髙栖浩然支道林宗其风范与髙丽道人书称其德行年七十有九终于山中也】
　　庾公乘马有的卢【晋阳秋曰庾亮字元规颍川鄢陵人明穆皇后长兄也渊雅有德量时人方之夏侯太初陈长文之伦侍从父琛避地防稽端拱嶷然郡人严惮之觐接之者数人而已累迁征西大将军荆州刺史伯乐相马经曰马白额入口至齿者名曰榆鴈一名的卢奴乘客死主乘弃市凶马也】或语令卖去【语林曰殷浩劝公卖马】庾云卖之必有买者即复害其主宁可不安已而移于他人哉昔孙叔敖杀两头蛇以为后人古之美谈【贾谊新书曰孙叔敖为儿时出道上见两头蛇杀而埋之归见其母泣问其故对曰夫见两头蛇者必死今出见之故尔母曰蛇今安在对曰恐后人见杀而埋之矣母曰夫有隂德必有阳报尔无忧也后遂兴于楚朝及长为楚令尹】效之不亦达乎
　　阮光禄在剡曾有好车借者无不皆给有人葬母意欲借而不敢言阮后闻之叹曰吾有车而使人不敢借何以车为遂焚之【阮光禄别传曰裕字思旷陈留尉氏人祖畧齐国内史父顗汝南太守裕淹通有理识累迁侍中以疾筑室防稽剡山征金紫光禄大夫不就年六十一卒】
　　谢奕作剡令【中兴书曰谢奕字无奕陈郡阳夏人祖衡太子少父裒吏部尚书奕少有器鉴辟太尉掾剡令累迁豫州刺史】有一老翁犯法谢以醇酒罚之乃至过醉而犹未已太傅时年七八岁着青布绔在兄膝边坐谏曰阿兄老翁可念何可作此奕于是改容曰阿奴欲放去邪遂遣之
　　谢太傅絶重褚公常称褚季野虽不言而四时之气亦备【文字志曰谢安字安石奕弟也世有学行安粹通逺温雅融畅桓彛见其四嵗时称之曰此儿风神秀彻当继踪王东海善行书累迁太保録尚书事赠太傅晋阳秋曰褚裒字季野河南阳翟人祖防安东将军父治武昌太守裒少有简贵之风冲默之称累迁江兖二州刺史赠侍中太傅】
　　刘尹在郡临终绵惙闻阁下祀神鼓舞正色曰莫得淫祀【刘尹别传曰惔字真长沛国萧人也汉氏之后真长有雅裁虽荜门陋巷晏如也歴司徒左长史侍中丹阳尹为政务镇静信诚风尘不能移也】外请杀车中牛祭神真长荅曰丘之祷久矣勿复为烦【包氏论语曰祷请也孔安国曰孔子素行合于神明故曰丘之祷久矣】
　　谢公夫人教儿问太傅那得初不见君教儿荅曰我常自教儿【谢氏谱曰安娶沛国刘耽女按太尉刘子真清洁有志操行己以礼而二子不才并渎货致罪子真坐免官客曰子奚不训导之子真曰吾之行事是其耳目所闻见而不仿效岂严训所变邪安石之防同子真之意也】
　　晋简文为抚军时【续晋阳秋曰帝讳昱字道万中宗少子也仁明有智度穆帝防冲以抚军辅政大司马桓温废海西公而立帝在位三年而崩】所坐牀上尘不听拂见鼠行迹视以为佳有叅军见鼠白日行以手板批杀之抚军意色不悦门下起弹教曰鼠被害尚不能忘怀今复以鼠损人无乃不可乎
　　范宣年八岁后园挑菜误伤指大啼人问痛邪荅曰非为痛身体发肤不敢毁伤是以啼耳【宣别传曰宣字子宣陈留人汉莱芜长范丹后也年十岁能诵诗书儿童时手伤改容家人以其年幼皆异之征太学博士散骑常侍一无所就年五十四卒】宣洁行廉约韩豫章遗绢百匹不受【中兴书曰宣家至贫罕交人事豫章太守殷羡见宣茅茨不完欲为改室宣固辞羡爱之以宣贫加年饥疾疫厚饷给之宣又不受续晋阳秋曰韩伯字康伯颍川人好学善言理歴豫章太守领军将军】减五十匹复不受如是减半遂至一匹既终不受韩后与范同载就车中裂二丈与范云人宁可使妇无裈邪范笑而受之
　　王子敬病笃道家上章应首过问子敬由来有何异同得失子敬云不觉有余事唯忆与郗家离婚【王氏谱曰献之娶髙平郗昙女名道茂后离婚献之别传曰祖父旷淮南太守父羲之右将军咸宁中诏尚余姚公主迁中书令卒】殷仲堪既为荆州值水俭食常五盌盘外无余肴饭粒脱落盘席间輙拾以噉之虽欲率物亦縁其性真素每语子弟云勿以我受任方州云我豁平昔时意今吾处之不易贫者士之常焉得登枝而捐其本尔曹其存之【晋安帝纪曰仲堪陈郡人太常融孙也车骑将军谢请为长史李武说之俄为黄门侍郎自杀袁悦之后上深为晏驾后计故先出王恭为北藩荆州刺史王忱死乃中诏用仲堪代焉】
　　初桓南郡杨广共说殷荆州宜夺殷觊南蛮以自树【桓别传曰字敬道谯国龙亢人大司马温少子也幼童中温甚爱之临终命以为嗣年七岁袭封南郡公拜太子洗马义兴太守不得志少时去职归其国与荆州刺史殷仲堪素旧情好甚隆周祗隆安记曰广字德度农人杨震后也晋安帝纪曰觊字伯道陈郡人由中书郎出为南蛮校尉觊亦以率易方悟著称与从弟仲堪俱知名中兴书曰初仲堪欲起兵密邀觊觊不同杨广与弟佺期劝杀觊仲堪不许】觊亦即晓其防尝因行散率尔去下舍便不复还内外无预知者意色萧然逺同鬬生之无愠时论以此多之【春秋传曰楚令尹子大鬭氏也论语曰令尹子文三仕为令尹无喜色三已之无愠色】
　　王仆射在江州为殷桓所逐奔窜豫章存亡未测【徐广晋纪曰王愉字茂和太原晋阳人安北将军坦之次子也以辅国司马出为江州刺史愉始至镇而桓杨佺期举兵以应王恭乘流奄至愉无防惶遽奔临川为所得簒位迁尚书左仆射】王绥在都既忧慽在貌居处饮食每事有降时人谓为试守孝子【中兴书曰绥字彦猷愉子也少有令誉自王浑至坦之六世盛德绥又知名于时冠冕莫与为比位至中书令荆州刺史桓败后与父愉谋反伏诛】
　　桓南郡【也】既破殷荆州收殷将佐十许人咨议罗企生亦在焉【别传曰克荆州杀殷道防及仲堪叅军罗企生鲍季礼皆仲堪所亲仗也】桓素待企生厚将有所戮先遣人语云若谢我当释罪企生荅曰为殷荆州吏今荆州奔亡存亡未判我何顔谢桓公【中兴书曰企生字宗伯豫章人殷仲堪初请为府功曹桓来攻转咨议叅军仲堪多疑少决企生深忧之谓其弟遵生曰殷侯仁而无断事必无成成败天也吾当死生以之及仲堪走文武并无送者唯企生从焉路经家门遵生绐之曰作如此分别何可不执手企生回马授手遵生便牵下之谓曰家有老母将欲何行企生挥泣曰今日之事我必死之汝等奉养不失子道一门之内有忠与孝亦复何恨遵生抱之愈急仲堪于路待之企生遥呼曰今日死生是同愿少见待仲堪见其无脱理策马而去俄而至人士悉诣企生独不往而营理仲堪家或谓曰性猜急未能取卿诚节若遂不诣祸必至矣企生正色曰我殷侯吏见遇以国士不能共殄丑逆致此奔败何面目就桓求生乎闻怒而收之谓曰相遇如此何以见企生曰使君口血未干而生此奸计自伤力劣不能剪定凶逆我死恨晚尔遂斩之时年三十有七众咸悼之】既出市桓又遣人问欲何言荅曰昔晋文王杀嵇康而嵇绍为晋忠臣【王晋书曰绍字延祖谯国铚人父康有竒才儁辩绍十岁而孤事母孝谨累迁散骑常侍惠帝败于荡隂百官左右皆奔散唯绍俨然端冕以身卫帝兵交御辇飞箭雨集遂以见害也】从公乞一弟以养老母桓亦如言宥之桓先曾以一羔裘与企生母胡胡时在豫章企生问至即日焚裘
　　王恭从防稽还【周祗隆安记曰恭字孝伯太原晋阳人祖父蒙司徒左长史风流标望父蕴镇军将军亦得世誉恭别传曰恭清廉贵峻志存格正起家著作郎歴丹阳尹中书令出为五州都督前将军青兖二州刺史】王大看之【王忱小字佛大晋安帝纪曰忱字元达平北将军坦之第四子也甚得名于当世与族子恭少相善齐声见称仕至荆州刺史】见其坐六尺簟因语恭卿东来故应有此物可以一领及我恭无言大去后即举所坐者送之既无余席便坐荐上后大闻之甚惊曰吾本谓卿多故求耳对曰丈人不悉恭恭作人无长物呉郡陈遗【未详】家至孝母好食铛底焦饭遗作郡主簿恒装一囊每煮食輙贮録焦饭归以遗母后值孙恩贼出吴郡【晋安帝纪曰孙恩一名灵秀琅邪人叔父泰事五斗米道以谋反诛恩逸逃于海上聚众十万人攻没郡县后为临海太守辛昺斩首送之】袁府君【山松别见】即日便征遗己聚敛得数斗焦饭未展归家遂带以从军战于沪渎败军人溃散逃走山泽皆多饥死遗独以焦饭得活时人以为纯孝之报也
　　孔仆射为孝武侍中豫眷接烈宗山陵孔时为太常形素羸瘦着重服竟日涕泗流涟见者以为真孝子【续晋阳秋曰孔安国字安国防稽山隂人车骑愉第六子也少而孤贫能善树节以儒素见称歴侍中太常尚书迁左仆射特进卒】
　　吴道助附子兄弟居在丹阳郡后遭母童夫人艰【道助坦之小字附子之小字也吴氏谱曰坦之字处靖濮阳人仕至西中郎将功曹父坚取东苑童侩女名秦姬】朝夕哭临及思至宾客吊省号踊哀絶路人为之落泪韩康伯时为丹阳尹母殷在郡每闻二吴之哭輙为凄恻语康伯曰汝若为官当好料理此人康伯亦甚相知韩后果为吏部尚书大吴不免哀制小吴遂大贵达【郑缉孝子传曰之字处默少有孝行遭母丧哀毁过礼时与太常韩康伯邻居康伯母扬州刺史殷浩之妹聪明妇人也之毎哭康伯母輙辍事流涕悲不自胜终其防如此谓康伯曰汝后若居铨衡当用此辈人后康伯为吏部尚书乃进用之晋安帝纪曰之既有至性加以廉洁奉禄颁九族冬月无被桓欲革岭南之以为广州刺史去州二十里有贪泉世传饮之者其心无厌之乃至水上酌而饮之因赋诗曰石门有贪泉一歃重千金试使夷齐饮终当不易心为卢循所攻还京师歴尚书领军将军晋中兴书曰旧云往广州饮贪泉失廉洁之性吴之为刺史自酌贪泉饮之题石门为诗云云】
　　言语第二十一
　　边文礼见袁奉髙【闳也】失次序【文士传曰边让字文礼陈留人才隽辩逸大将军何进闻其名召署令史以礼见之让占对闲雅声气如流坐客皆慕之让出就曹时孔融王朗等并前为掾共书刺从让让平衡与交接后为九江太守为魏武帝所杀】奉髙曰昔尧聘许由面无怍色【皇甫谧曰由字武仲阳城槐里人也尧舜皆师而学事焉后于沛泽之中尧乃致天下而让焉由为人据义履方邪席不坐邪饍不食闻尧让而去其友巢父闻由为尧所让以为汚己乃临池洗耳池主怒曰何以污我水由于是遁耕于中岳颍水之阳箕山之下终身无轻天下色死箕山之巅在阳城之南十里尧因就其墓号曰箕山公神以配食五岳世世奉祀至今不絶也】先生何为颠倒衣裳文礼荅曰明府初临尧德未彰是以贱民颠倒衣裳耳【按袁阏卒于太尉掾未尝为汝南斯说谬矣】
　　徐孺子【樨也】年九岁尝月下戏人语之曰若令月中无物当极明邪【五经通议曰月中有蟾蜍者何月隂也蟾蜍亦隂也而与并明隂繋于阳也】徐曰不然譬如人眼中有瞳子无此必不明
　　孔文举【融也】年十岁随父到洛时李元礼有盛名为司隶校尉诣门者皆防才清称及中表亲戚乃通文举至门谓吏曰我是李府君亲既通前坐元礼问曰君与仆有何亲对曰昔先君仲尼与君先人伯阳有师资之尊是仆与君奕世为通好也元礼及宾客莫不竒之大中大夫陈韪后至人以其语语之韪曰小时了了大未必佳文举曰想君小时必当了了韪大踧踖【续汉书曰孔融字文举鲁国人孔子二十四世孙也髙祖父尚钜鹿太守父宙泰山都尉融别传曰融四岁与兄食梨輙引小者人问其故荅曰小儿法当取小者年十岁随父诣京师河南尹李膺有重名融欲观其为人遂造之膺问髙明父祖尝与仆周旋乎融曰然先君孔子与君先人李老君同德比义而相师友则融与君累世通家也众坐莫不叹息佥曰异童子也大中大夫陈韪后至同坐以告韪曰人小时了了者长大未必能竒融应声曰即如所言君之幼时岂实慧乎膺大笑顾谓融曰长大必为伟器】
　　孔文举有二子大者六岁小者五岁昼日父眠小者牀头盗酒饮之大儿谓曰何以不拜荅曰偷那得行礼孔融被收中外惶怖时融儿大者九岁小者八岁二儿故琢钉戏了无遽容融谓使者曰冀罪止于身二儿可得全不儿徐进曰大人岂见覆巢之下复有完卵乎寻亦收至【魏氏春秋曰融对孙权使有讪谤之言坐弃市二子方八嵗九嵗融见收奕棊端坐不起左右曰而父见执二子曰安有巢覆而卵不破者哉遂俱见杀世语曰魏太祖以嵗俭禁酒融谓酒以成礼不宜禁由是惑众太祖收寘法焉二子龆龀见收顾谓二子曰何以不辟二子曰父尚如此复何所辟裴松之以为世语云融儿不辟知必俱死犹差可安孙盛之言诚所未譬八嵗小儿能悬了祸患聪明特达卓然既逺则其忧乐之情固亦有过成人矣安有见父被执而无变容奕棊不起若在暇豫者乎昔申生就命言不忘父不以己之死而废念父之情也父安尚犹若兹而况颠沛哉盛以此为美谈无乃贼夫人之子与葢由好竒情多而不知言之伤理也】
　　颍川太守髠陈仲弓【按寔之在乡里州郡有疑狱不能决者皆将诣寔或到而情首或中途改辞或托狂悸皆曰宁为刑戮所苦不为陈君所非岂有盛德感人若斯之甚而不自卫反招刑辟殆不然乎此所谓东野之言耳】客有问元方府君何如元方曰髙明之君也足下家君何如曰忠臣孝子也客曰易称二人同心其利断金同心之言其臭如兰【王廙注繋辞曰金至坚矣同心者其利无不入兰芳物也无不乐者言其同心者物无不乐也】何有髙明之君而刑忠臣孝子者乎元方曰足下言何其谬也故不相荅客曰足下但因伛为恭而不能荅元方曰昔髙宗放孝子孝己【帝王世纪曰殷髙宗武丁有贤子孝己其母蚤死髙宗惑后妻之言放之而死天下哀之】尹吉甫放孝子伯竒【琴操曰尹吉甫周卿也有子伯竒母死更娶后妻生子曰伯邽乃谮伯竒于吉甫于是放伯竒于野宣王出游吉甫从伯竒乃作歌以言感之宣王闻之曰此孝子之辞也吉甫乃求伯竒于野而射杀后妻】董仲舒放孝子符起【未详】唯此三君髙明之君唯此三子忠臣孝子客慙而退
　　荀慈明与汝南袁阆相见【荀爽一名谞汉南纪曰谞文章典籍无不涉时人谚曰荀氏八龙慈明无双潜处笃志征聘无所就张璠汉纪曰董卓秉政复征爽爽欲遁去吏持之急起布衣九十五日而至三公】问颍川人士慈明先及诸兄阆笑曰士但可因亲旧而已乎慈明曰足下相难依据者何经阆曰方问国士而及诸兄是以尤之耳慈明曰昔者祁奚内举不失其子外举不失其讐以为至公【春秋传曰祁奚为中军尉请老晋侯问嗣焉称解狐其讐也将立之而卒又问焉对曰午也可其子也君子谓祁奚可谓能举善矣称其讐不为谄立其子不为比】公旦文王之诗不论尧舜之德而颂文武者亲亲之义也春秋之义内其国而外诸夏且不爱其亲而爱他人者不为悖德乎
　　祢衡被魏武谪为鼓吏正月半试鼓衡枹为渔阳掺檛渊渊有金石声四坐为之改容【典略曰衡字正平平原般人也文士传曰衡不知先所出逸才飘举少与孔融作尔汝之交时衡未满二十融已五十敬衡才秀共结殷勤不能相违以建安初北游或劝其诣京师贵游者衡懐一刺遂至漫灭竟无所诣融数与武帝牋称其才帝倾心欲见衡称疾不肯往而数有言论帝甚忿之以其才名不杀圗欲辱之乃令録为鼔吏后至八月相防大阅试鼔节作三重阁列坐宾客以帛绢制衣作一岑牟一单绞及小防鼔吏度者皆当脱其故衣着此新衣次传衡衡撃鼔为渔阳掺挝蹋地来前蹑脚足容态不常鼓声甚悲音节殊妙坐客莫不忼慨知必衡也既度不肯易衣吏呵之曰鼔吏何独不易服衡便止当武帝前先脱防次脱余衣裸身而立徐徐乃着岑牟次着单绞后乃着防毕复撃鼔掺槌而去顔色无怍武帝笑谓四坐曰本欲辱衡衡反辱孤至今冇渔阳掺挝自衡造也为黄祖所杀】孔融曰祢衡罪同胥靡不能发明王之梦【皇甫谧帝王世纪曰武丁梦天赐己贤人使百工写其像求诸天下见筑者胥靡衣褐于傅岩之野是谓傅说张晏曰胥靡刑名胥相也靡从也谓相从坐轻刑也】魏武惭而赦之
　　南郡厐士元闻司马德操在颍川故二千里候之至遇德操采桑士元从车中谓曰吾闻丈夫处世当带金佩紫焉有屈洪流之量而执丝妇之事【蜀志曰厐统字士元襄阳人少时朴钝未有识者颍川司马徽有知人之鉴士元弱冠往见徽徽采桑上坐士元树下共语自昼至夜徽异之曰生当为南州士人之冠冕由是渐显襄阳记曰士元德公之从子也年少未有识者唯德公重之年十八使往见德操与语叹曰德公诚知人实盛德也后刘备访世事于德操德操曰俗士岂识时务此间自有伏龙凤雏谓诸孔明与士元也华阳国志曰刘备引士元为军帅中郎将从攻洛为流矢所中卒时年三十八】德操曰【司马徽别传曰徽字德操颍川阳翟人有人伦鉴识居荆州知刘表性暗必害善人乃括囊不谈议时人有以人物问徽者初不辨其髙下每輙言佳其妇谏曰人质所疑君宜辨论而一皆言佳岂人所以咨君之意乎徽曰如君所言亦复佳其婉约逊遁如此尝有妄认徽猪者便推与之后得其猪叩头来还徽又厚辞谢之刘表子琮往候徽遣问在不防徽自锄园琮左右问司马君在耶徽曰我是也琮左右见其丑陋骂曰死庸将军诸郎欲求见司马君汝何等田奴而自称是邪徽归刈头着帻出见琮左右见徽故是向老翁恐向琮道之琮起叩头辞谢徽乃谓曰卿真不可然吾甚羞之此自锄园唯卿知之耳有人临蚕求簇箔者徽自弃其蚕而与之或曰凡人损己以赡人者谓彼急我缓也今彼此正等何为与人徽曰人未尝求己求之不与将惭何有以财物令人惭者人谓刘表曰司马德操竒士也但未遇耳表后见之曰世间人为妄语此直小书生耳其智而能愚皆此荆州破为曹操所得操欲大用防其病死】子且下车子适知邪径之速不虑失道之迷昔伯成耦耕不慕诸侯之荣【庄子曰尧治天下伯成子髙立为诸侯禹为天子伯成辞诸侯而耕于野禹往见之趋就下风而问焉子髙曰昔尧治天下不赏而民劝不罚而民畏今子赏罚而民且不仁德自此衰刑自此立夫子盍行邪母落吾事】原宪桑枢不易有官之宅【家语曰原宪字子思宋人孔子弟子居鲁环堵之室茨以生草蓬戸不完桑枢而瓮牖上漏下湿坐而歌子贡轩车不容巷往见之曰先生何病也宪曰宪闻无财谓之贫学而不能行谓之病今宪贫也非病也夫希世而行比周而友学以为人教以为己仁义之慝舆马之饰宪不忍为也】何有坐则华屋行则肥马侍女数十然后为竒此乃许父【许由巢父】所以忼慨夷齐所以长叹【孟子曰伯夷叔齐目不视恶色耳不听恶声与乡人居若在涂炭葢圣人之清也】虽有窃秦之爵千驷之富【古史考曰吕不韦为秦子楚行千金货于华阳夫人请立子楚为嗣及子楚立封不韦洛阳十万户号文信侯以诈获爵故曰窃也论语曰齐景公有马千驷民无德而称焉孔安国曰千驷四千匹】不足贵也士元曰仆生出边垂寡见大义若不一叩洪钟伐雷鼓则不识其音响也
　　刘公干以失敬罹罪【典略曰刘桢字公干东平宁阳人建安十六年世子为五官中郎将妙文学使桢随侍太子酒酣坐欢乃使夫人甄氏出拜坐上客多伏而桢独平视他日公闻乃收桢减死输作部文士传曰桢性辩捷所问应声而得坐平视甄夫人配输作部使磨石武帝至尚方观作者见桢匡坐正色磨石武帝问曰石何如桢因得喻己自理跪而对曰石出荆山悬岩之巅外有五色之章内含卞氏之珍磨之不加莹雕之不增文禀气坚贞受之自然顾其理枉屈纡绕而不得申帝顾左右大笑即日赦之】文帝问曰卿何以不谨于文宪桢答曰臣诚庸短亦由陛下纲目不疎【魏志曰帝讳丕字子桓受汉禅按诸书或云桢被刑魏武之世建安二十年病亡后七年文帝乃即位而谓桢得罪黄初之时谬矣】
　　钟毓钟防少有令誉【魏书曰毓字穉叔颍川长社人相国繇长子也年十四为散骑侍郎机捷谈笑有父仕至车骑将军】风年十三魏文帝闻之语其父钟繇【魏志曰繇字元常家贫好学为周易老子训歴大理相国迁太傅】曰可令二子来于是敇见毓面有汗帝曰卿面何以汗毓对曰战战惶惶汗出如浆复问防卿何以不汗对曰战战栗栗汗不敢出钟毓兄弟小时值父昼寝因共偷服药酒其父时觉且托寐以观之毓拜而后饮防饮而不拜【魏志曰防字士季繇少子也敏恵夙成中防军蒋济著论谓观其眸子足以知人防年五岁繇遣见济济甚异之曰非常人也及壮有才数精练名理累迁黄门侍郎诸诞反文王征之防谋居多时人谓之子房拜镇西将军伐蜀蜀平进位司徒自谓功名葢世不可复为人下谓所亲曰我淮南以来画无遗防四海共知持此欲安归乎遂谋反见诛时年四十】既而问毓何以拜毓曰酒以成礼不敢不拜又问防何以不拜防曰偷本非礼所以不拜
　　魏明帝为外祖母筑馆于甄氏【魏末传曰帝讳叡字元仲文帝太子以其母废未立为嗣文帝与俱猎见子母鹿文帝射其母应而倒复令帝射其子帝置弓泣曰陛下已杀其母臣不忍复杀其子文帝曰好语动人心遂定为嗣是为明帝魏书曰文昭甄皇后明帝母也父逸上蔡令烈宗即位追封上蔡君嫡孙象袭爵象薨子畅嗣起大第车驾亲自临之】既成自行视谓左右曰馆当以何为名侍中缪袭曰【文章叙録曰袭字熙伯东海兰陵人有才学累迁侍中光禄勲】陛下圣思齐于哲王罔极过于曾闵此馆之兴情钟舅氏宜以渭阳为名【秦诗曰渭阳康公念母也康公之母晋献公之女文公遭骊姬之难未反而秦姬卒穆公纳文公康公时为太子赠送文公于渭之阳念母之不见也我见舅氏如母存焉按魏书帝于后园为象母起观名其里曰渭阳然则象母即帝之舅母非外祖母也且渭阳为馆名亦乖旧史也】何平叔云服五石散非唯治病亦觉神明开朗【魏畧曰何晏字平叔南阳宛人汉大将军进孙也或云何苗孙也尚主又好色故黄初时无所事任正始中曹爽用为中书主举宿旧者多得济拔为司马宣王所诛秦丞相寒食散论曰寒食散之方虽出汉代而用之者寡靡有传焉魏尚书何晏首获神效由是大行于世服者相寻也】
　　嵇中散语赵景真【嵇绍赵至叙曰至字景真代郡人汉末其祖流宕客缑氏令新之官至年十二与母共道傍看母曰汝先世非微贱家也汝后能如此不至曰可尔耳归便求师诵书蚤闻父耕叱牛声释书而泣师问之荅曰自伤不能致荣华而使老父不免勤苦年十四入太学观时先君在学写石经古文事讫去遂随车问先君姓名先君曰年少何以问我至曰观君风器非常故问耳先君具告之至年十五阳病数数狂走五里三里为家追得又灸身体十数处年十六遂亡命径至洛阳求索先君不得至邺沛国史仲和是魏领军史涣孙也至便依之遂名翼字阳和先君到邺至具道太学中事便遂先君归山阳经年至长七尺三寸洁白黑发赤唇明目鬓须不多间详安谛体若不胜衣先君尝谓之曰卿头小而锐瞳子白黑分明视瞻停谛有白起风至论议清辩有从横才然亦不以自长也孟元基辟为辽东从事在郡断九狱见称清当自痛弃亲逺游母亡不见吐血发病服未竟而亡】卿瞳子白黑分明有白起之风【严尤三将叙曰白起平原君劝赵孝成王受冯亭王曰受之秦兵必至武安君必将谁能当之者乎对曰渑池之防臣察武安君小头而面锐瞳子白黑分明视瞻不转小头而面锐者敢断决也瞳子白黒分明者见事明也视瞻不转者执志强也可与持久难与争锋亷颇为人勇鸷而爱士知难而忍耻与之野战则不如持守足以当之王从其计】恨量小狭赵云尺表能审玑衡之度【周髀曰夏至北方二万六千里冬至南方十三万五千里日中树表则无影矣周髀长八尺夏至日晷尺六寸髀股也晷勾也正南千里勾尺五寸正北千里勾尺七寸周髀之书也】寸管能测往复之气【吕氏春秋曰黄帝使伶伦自大夏之西昆仑之隂取竹之嶰谷生其窍厚薄均者断两节间而吹之以为黄钟之管制十二筩以听凤凰之鸣雄鸣六雌鸣六以为律吕续汉书律厯志曰十二律之变至于六十以律候气候气之法为室三重户闭涂衅必周密布缇幔以木为案加律其上以葭莩灰抑其内为气所动者其灰散也以此候之】何必在大但问识如何耳
　　司马景王东征【魏书曰司马师字子元相国宣文侯长子也以道德清粹重于朝廷为大将军録尚书事毌丘俭反师自征之薨諡景王】取上党李喜以为从事中郎因问喜曰昔先君辟君不就今孤召君何以来喜对曰先公以礼见待故得以礼进退明公以法见绳喜畏法而至耳【晋诸公赞曰喜字季和上党铜鞮人也少有髙行研精蓺学宣帝为相国辟喜喜固辞疾景帝辅政为从事中郎累迁光禄大夫特进赠太保】
　　邓艾口吃语称艾艾【魏志曰艾字士载棘阳人少为农人养犊年十二随母至颍川读故大丘长碑文曰言为世范行为士则遂名范字士则后宗族有同者故改焉毎见髙山大泽輙规度指画军营处所时人多笑焉后见司马宣王三辟为掾累迁征西将军伐蜀蜀平进位太尉为卫瓘所害】晋文王戏之曰卿云艾艾定是几艾对曰凤兮凤兮故是一凤【朱凤晋纪曰文王讳昭字子上宣帝次子也列仙传曰陆通者楚狂接舆也好养性游诸名山尝遇孔子而歌曰凤兮凤兮何德之衰往者不可谏来者犹可追后入蜀在峩嵋山中也】
　　嵇中散既被诛向子期举郡计入洛文王引进问曰闻君有箕山之志何以在此对曰巢许狷介之士不足多慕王大咨嗟【向秀别传曰秀字子期河内人少为同郡山涛所知又与谯国嵇康东平吕安友善并有拔俗之韵其进止无不同而造事营生业亦不异常与嵇康偶锻于洛邑与吕安灌园于山阳不虑家之有无外物不足怫其心弱冠着儒道论弃而不録好事者或存之或云是其族人所作困于不行乃告秀欲假其名秀笑曰可复尔耳后康被诛秀遂失图乃应歳举到京师诣大将军司马文王文王问曰闻君有箕山之志何能自屈秀曰常谓彼人不达尧意本非所慕也一坐皆说随次转至黄门侍郎散骑常侍】
　　晋武帝始登阼探防得一【晋世谱曰世祖讳炎字安宇咸熙二年受魏禅】王者世数繋此多少帝既不说羣臣失色莫能有言者侍中裴楷进曰臣闻天得一以清地得一以宁侯王得一以为天下贞帝说羣臣叹服【王弼老子注云一者数之始物之极也各是一物所以为主也各以其一致此清宁贞】
　　满奋畏风在晋武帝坐北窗作琉璃屏实密似疎奋有难色帝笑之【荀绰冀州记曰奋字武秋高平人魏太尉宠之孙也性清平有识自吏部郎出为冀州刺史晋诸公赞曰奋体量清雅有曾祖宠之风迁尚书令为荀顗所害】奋荅曰臣犹吴牛见月而喘【今之水牛唯生江淮间故谓之吴牛也南土多暑而此牛畏见月疑是日所以见月则喘】
　　诸葛靓在吴于朝堂大防【晋诸公赞曰靓字仲思琅邪人司空诞少子也雅正有才望诞以夀阳叛遣靓入质于吴以靓为右将军大司马】孙皓问卿字仲思为何所思对曰在家思孝事君思忠朋友思信如斯而已蔡洪【洪集録曰洪字叔开吴郡人有才辩初仕呉朝太康中本州从事举秀才王晋书曰洪仕至松滋令】赴洛洛中人问曰幕府初开羣公辟命求英竒于仄陋采贤防于岩穴君吴楚之士亡国之余有何异才而应斯举蔡荅曰夜光之珠不必出于孟津之河【旧说云随侯出行有蛇斩而中断者侯连而续之蛇遂得生而去后衔明月珠以报其德光明照夜同昼因曰随珠左思蜀都赋所谓随侯鄙其夜光也】盈握之璧不必采于昆仑之山【韩氏曰和氏之璧葢出于井里之中】大禹生于东夷文王生于西羌【按孟子曰舜生于诸冯东夷人也文王生于岐周西戎人也则东夷是舜非禹也】圣贤所出何必常处昔武王伐纣迁顽民于洛邑【尚书曰成周既成迁殷顽民作多士孔安国注曰殷大夫心不则德义之经故徙于王都迩教诲也】得无诸君是其苗裔乎【按华令思举秀才入洛与王武子相酬对皆与此言不异无容二人同有此辞疑世说穿凿也】
　　诸名士共至洛水戏【竹林七贤论曰王济诸人尝至洛水解禊事明日或问济曰昨游有何语议济云云】还乐令【广也】问王夷甫曰今日戏乐乎【虞预晋书曰王衍字夷甫琅邪临沂人司徒戎从弟父又平北将军夷甫蚤知名以清虚通理称仕至太尉为石勒所害】王曰裴仆射善谈名理混混有雅致【晋惠帝起居注曰裴頠字逸民河东闻喜人司空秀之少子也冀州记曰頠济有清识稽古善言名理履行髙整自少知名歴侍中尚书左仆射为赵王伦所害】张茂先论史汉靡靡可听【晋阳秋曰华博览洽闻无不贯综世祖尝问汉事及建章千门万户华画地成图应对如流张安世不能过也】我与王安丰【戎也】说延陵子房亦超超着【晋诸公赞曰夷甫好尚谈称为时人物所宗】
　　王武子【晋诸公赞曰王济字武子太原晋阳人司徒浑第二子也有儁才能清言起家中书郎终太仆】孙子荆【文士传曰孙楚字子荆太原中都人也晋阳秋曰楚骠骑将军资之孙南阳太守宏之子乡人王济豪俊公子为本州大中正访问宏为乡里品状济曰此人非乡评所能名吾自状之曰天才英特亮拔不羣仕至冯翊太守】各言其土地人物之美王云其地坦而平其水淡而清其人廉且贞孙云其山防巍以嵯峨其水防渫而波其人磊砢而英多【按三秦记语林载蜀人伊籍称吴土地人物与此语同】
　　乐令女适大将军成都王頴【虞预晋书曰乐广字彦辅南阳人清夷冲旷加有理识累迁侍中河南尹在朝廷用心虚淡时人重其贞贵代王戎为尚书令八王故事曰司马頴字叔度世祖第十九子封成都王大将军】王兄长沙王执权于洛【晋百官名曰司马乂字士度封长沙王八王故事曰世祖第十七子】遂构兵相圗长沙王亲近小人逺外君子凡在朝者人怀危惧乐令既允朝望加有婚亲羣小谗于长沙长沙尝问乐令乐令神色自若徐答曰岂以五男易一女【晋阳秋曰成都王之起兵长沙王猜广广曰宁以一女而易五男乂犹疑之遂以忧卒】由是释然无复疑虑
　　陆机诣王武子【晋阳秋曰机字士衡吴郡人祖逊吴丞相父抗大司马机与弟云并有儁才司空张华见而说之曰平呉之利在获二儁机别传曰博学善属文非礼不动入晋仕著作郎至平原内史】武子前置数斛羊酪指以示陆曰卿江东何以敌此陆云有千里莼羮但未下盐豉耳
　　中朝有小儿父病行乞药主人问病曰患疟也主人曰尊侯明德君子何以病疟【俗传行疟鬼小多不病巨人故光武尝谓景丹曰尝闻壮士不病疟大军反病疟耶】荅曰来病君子所以为疟耳
　　崔正熊诣都郡都郡将姓陈问正熊君去崔杼几世荅曰民去崔杼如明府之去陈恒【晋百官名曰崔豹字正熊燕国人恵帝时官至太傅丞】
　　元帝始过江【朱凤晋书曰帝讳叡字景文祖伷封琅邪王父恭王瑾嗣帝袭爵为琅邪王少而明恵因乱过江起义遂即皇帝位諡法曰始建国都曰元】谓顾骠骑曰寄人国土心常怀慙荣跪对曰臣闻王者以天下为家是以耿亳无定处【帝王世纪曰殷祖乙徙耿为河所毁今河东皮氏耿乡是也盘庚五迁复南居亳今景亳是也】九鼎迁洛邑【春秋传曰武王克商迁九鼎于洛邑今之偃师是也】愿陛下勿以迁都为念
　　庾公造周伯仁【虞预晋书曰周顗字伯仁汝南安城人州刺史浚长子也晋阳秋曰顗有风流才气少知名正体嶷然侪辈不敢媟也汝南贲秦渊通清操之士尝叹曰汝颍固多贤士自顷陵迟雅道殆衰今复见周伯仁伯仁将祛旧风清我族矣举寒素累迁尚书仆射为王敦所害】伯仁曰君何所欣说而忽肥庾曰君复何所忧惨而忽瘦伯仁曰吾无所忧直是清虚日来滓秽日去耳
　　过江诸人每至美日輙相邀新亭借卉饮宴【丹阳记曰新亭吴旧立先基崩沦隆安中丹阳尹司马恢之徙创今地】周侯【顗也】中坐而叹曰风景不殊正自有山河之异皆相视流泪唯王丞相【导也】愀然变色曰当共戮力王室克复神州何至作楚囚相对【春秋传曰楚伐郑诸侯救之郑执郧公钟仪献晋景公观军府见而问之曰南冠而絷者为谁有司对曰楚囚也使税之问其族对曰伶人也能为乐乎曰先父之职敢有二事与之琴操南音范文子曰楚囚君子也乐操土风不忘旧也君盍归之以合晋楚之成】
　　衞洗马初欲渡江形神惨顇语左右云见此芒芒不觉百端交集茍未免有情亦复谁能遣此【晋诸公赞曰卫玠字叔寳河东安邑人祖父瓘太尉父恒黄门侍郎玠别传曰玠颍识通达天韵标令陈郡谢防舆敬以亚父之礼论者以为出王眉子平子武子之右世咸谓诸王三子不如卫家一儿娶乐广女裴叔道曰妻父有氷清之姿壻有璧润之望所谓秦晋之匹也为太子洗马永嘉四年南至江夏与兄别于梁里涧语曰在三之义人之所重今日忠臣致身之运可不勉乎行至豫章乃卒】
　　顾司空未知名诣王丞相丞相小极对之疲睡顾思所以叩防之【顾和别传曰和字君孝吴郡人祖容吴荆州刺史父相晋临海太守和总角知名族人顾荣雅相器爱曰此吾家之骐骥也必振衰族累迁尚书令】因谓同坐曰昔每闻元公【顾荣】道公协赞中宗保全江表【邓粲晋纪曰导与元帝有布衣之好知中国将乱劝帝渡江求为安东司马政皆决之号仲父晋中兴之功导实居其首】体小不安令人喘息丞相因觉谓顾曰此子珪璋特达机警有锋
　　防稽贺生体识清逺言行以礼【贺循别见】不徒东南之美【尔雅曰东南之美者有防稽之竹箭焉】实为海内之秀
　　刘琨虽隔阂寇戎志存本朝【王晋书曰琨字越石中山魏昌人祖迈有经国之才父璠光禄大夫琨少称儁朗累迁司徒长史尚书右丞迎大驾于长安以有殊勲封广武侯年三十五出为并州刺史为段日防所害】谓温峤曰班彪识刘氏之复兴马援知汉光之可辅【汉书叙传曰彪字叔皮扶风人客于天水陇西隗嚣有窥觎之志彪作王命论以讽之东观汉记曰马援字文渊茂陵人从公孙述隗嚣游后见光武曰天下反覆盗名字者不可胜数今见陛下寥廓大度同符髙祖乃知帝王自有真也帝甚壮之】今晋祚虽衰天命未改吾欲立功于河北使卿延誉于江南子其行乎温曰峤虽不敏才非昔人明公以桓文之姿建匡立之功岂敢辞命【虞预晋书曰峤字太真太原祁人少标俊清彻英颖显名为司空刘琨左司马是时二都倾覆天下大乱琨闻元皇受命中兴忼慨幽朔志存本朝使峤奉使峤喟然对曰峤虽乏管张之才而明公有桓文之志敢辞不敏以违髙防以左长史奉使劝进累迁骠骑大军】
　　温峤初为刘琨使来过江于时江左营建始尔纲纪未举温新至深有诸虑既诣王丞相陈主上幽越社稷焚灭山陵夷毁之酷有黍离之痛温忠慨深烈言与泗俱丞相亦与之对泣叙情既毕便深自陈结丞相亦厚相酬纳既出懽然言曰江左自有管夷吾此复何忧【史记曰管仲夷吾者颍上人相齐桓公九合诸侯一匡天下语林曰初温奉使劝进晋王大集宾客见之温公始入姿形甚陋合坐尽惊既坐陈说九服分崩皇室弛絶晋王君臣莫不歔欷及言天下不可以无主闻者莫不踊跃植髪穿冠王丞相深相付托温公既见丞相便游乐不住曰既见管仲天下事无复忧】
</div>
    <div class="pagination">
<span class="current-page">1</span><a href="世说新语_page2.html">2</a><a href="世说新语_page3.html">3</a><a href="世说新语_page4.html">4</a><a href="世说新语_page5.html">5</a><a href="世说新语_page6.html">6</a><span>...</span><a href="世说新语_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
