<!DOCTYPE html>
<html>
<head>
    <meta charset="UTF-8">
    <title>说郛 - 第 161 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 161 页/共 601 页</h1>
    <div class="content">
　　輶轩杂録【王襄】
　　太宗朝赵昌国者自陈乞应百篇举帝亲出五言四句为题云秋风雪月天花竹鹤云烟诗酒春池雨山僧道栁泉凡二十字字为五篇篇四韵至晓仅成数篇辞意无足取亦赐及第用劝
　　兖王假山成请宫僚观之姚坦熟视曰此血山耳开实防成田锡上疏曰众以为金碧荧煌臣以为涂膏衅血刘温叟博学纯厚动必由礼父讳岳温叟终身不听丝竹尝令子和药有天灵盖温叟见之亟令致奠埋于郊昶未亡时蜀人质钱取息者每将徙居必榜其门曰召主收赎盖周世宗累欲收蜀而不果至我太祖乃收之此其应也
　　徐仲车父石少亡终身不登山行尝冒暑道遇奔丧者辍马以遗之徒步还家
　　一声啼鸟禁门静满地落花春日长此王公随应举时行卷所作也
　　独醒杂志【吴宏】
　　陈了翁日与家人防食男女各为一席食己必举一话头令家人答一日问曰并坐不横肱何也其孙女方七嵗答曰恐妨同坐者
　　枢宻孙公抃生数日患脐风已不救家人乃盛以盘合将弃诸江道遇老媪曰儿可活即与俱归以艾炷灸脐下遂活
　　故事亲王女皆封郡县主赵普以元勲诸女封郡主髙怀德二女特封郡主当时礼官不言其失谏官不言其非此典礼之误也
　　卢景亮言足食足兵而人才足用则天下不难理矣著论曰三足记
　　山谷喜书寒山诗曰此渊明之德亚也
　　东坡教葛延之云作文如店肆诸物无种不有却有一物可以摄得曰钱而已
　　范文正公云常调官好做家常饭好吃斯语真名言也栾城云读书如服药药多力自行














　　说郛卷三十一上
<子部,杂家类,杂纂之属,说郛>
　　钦定四库全书
　　说郛卷三十一下　　　　元　陶宗仪　撰姚氏残语【姚寛】
　　司空表圣自目为耐辱居士
　　孝宗受禅赦文云凡今者发政施仁之日皆得之问安视膳之余天下诵之洪景严笔也
　　江南李景于宫中起楼甚髙众皆叹美萧俨独曰恨楼下无井以此不及景阳楼
　　和菟有鸟鸣书一卷
　　今世有一样古钱其文曰半两无轮郭医方中用以为药者此也
　　市舶録金山珠海天子之南库
　　翡翠屑金人气粉犀
　　孝宗坐侧有牙籖凡二十半白半緑酒至出白籖斟止半杯出緑籖则满泛一席之间用緑籖止二三而已太祖以柏为界尺谓之隔笔简
　　元白应制用细笔名毫锥
　　陶谷小名铁牛
　　唐文皇虬须上可挂一弓
　　仙拾遗有道士谓顔真卿竒骨可度世不宜沈名宦海
　　嵇康之父姓奚
　　右军三十三书兰亭三十七书黄庭
　　绍兴进茶自范文虎始
　　班孟嚼墨一喷皆成字竟纸各有意义
　　闽人谓子为囝
　　荀息引周书云美男破老
　　罗大经曰作诗要徤字撑拄要活字斡旋
　　荆公诗云卧占寛闲五百弓盖佛家以四肘为弓肘一尺八寸
　　唐百官志织染署七月七日祭杼
　　元和长庆中尚陆陆善觱栗
　　晋戴颙作中庸二卷
　　隋僧敬脱善作方丈大字号曰僧杰
　　徐铉自铭亲篆其文刻石寘斋中
　　杨诚斋云无事可看韵书
　　徐广年过八十犹嵗读五经一遍











　　有宋佳话
　　丁晋公与杨文公游处宴集必有诙谐之语复皆敏于应答一日台谏攻文公因晚俟晋公之门方伏拜晋公亟谓文公曰内翰拜时髭撆地文公随声答曰相公坐处幙瞒天盖杨美髭髯而丁第方盛设帷幙因互相讥也
　　丁谓防政或率杨文公贺公曰骰子选耳亦何足道哉陈亚州人近世滑稽之雄也尝着药名诗百余首行于世若风月前湖近轩窻半夏凉棊怕腊寒呵子下衣嫌春暖宿纱裁殊妙
　　张魏公守金陵日尝诣学有一士人投牒取视则争博也公援笔立判曰士子争财于学校教化不明太守罪也当职先罚俸半月牒学照规行教官大窘引去晁以道与陈叔易俱隐嵩山叔易被召出山以道作诗云处士何人为作牙尽携猿鹤到京华故山岩壑应惆怅六六峰前只一家
　　涪翁尝和东坡春菜诗云公如端为苦笋归明日春衫诚可脱坡得诗戏语坐客曰吾固不爱做官鲁直遂欲以苦笋硬差致仕闻者絶倒
　　元符中上巳日锡燕从臣命御新龙舟蔡元长忽坠于金明池万众喧骇蔡得浮木凭出遂入次舍方一身淋漓蒋颖叔唁公曰元长幸免潇湘之溺蔡大笑答曰几同洛浦之游









　　采兰杂志【阙名】
　　甄后既入魏宫宫庭有一緑蛇口中恒有赤珠若梧子不伤人人欲害之则不见矣每日后梳妆则蛇盘结一髻形于后前后异之因效而为髻巧夺天工故后髻每日不同号为灵蛇髻宫人拟之十不得其一二
　　薛若社好读书往往彻夜一日遇比丘告之曰夜半不卧则血不归心君虽好学恐非延益之道薛谓潜心记则心昩于时何夜半之可得知乎僧因就水中捉一鱼赤色与薛曰此谓知更鱼夜中每至一更则为之一跃薛畜盆中置书几至三更鱼果三跃薛始就寝更名曰代漏龙
　　人谓步揺为女髻非也盖以银丝宛转屈曲作花枝挿髻后随步辄揺以増媌媠故曰步揺
　　吴耽不好碁见人着曰汝非死将军奈何辄以鬼阵相攻后人因名碁曰鬼阵
　　蚊投水中能化小鱼小鱼不独鱼子生也
　　兰待女子同种则香故名待女
　　昔杜子美诗有得意者宗武年十二恒于暗中诵之言纸有金字光明射目孙绰为著作郎每自暗中见笔端吐光若火余初不信近见朝士暗中脱衣或用手拂皆有光灼烁一室俱明始知富贵之士尚然光彩横发而况文章不朽盛业乎字笔有光固其宜也
　　河间王琛有妓曰朝云善歌又有緑鹦鹉善语朝云每歌鹦鹉和之声若出一琛爱之号为緑朝云
　　唐诗有闺中少女爱春阳何处春阳不断肠翠袖弓腰浑忘却罗帷空度九秋霜宋诗有吹火莺唇敛投柴玉臂斜囘看烟里面恰似雾中花皆一诗而两事迥已不同
　　一妇人病隂中痒不敢吿人苦甚平日奉观世音像甚谨正病时见一尼持药一函至曰煎此洗之即愈矣尼忽不见啓视之乃蛇床子吴茱萸苦参也
　　山中老人以秃鹙头形刻杖上谓之扶老以此鸟能辟蛇也古今注以秃鹙为扶老甚谬
　　鹧鸪一名内史一名花豸
　　蛱蝶一名春驹
　　韩朋墓木有相思子有海石若荳瓣入醋能移动者亦曰相思子
</div>
    <div class="pagination">
<a href="说郛_page160.html">上一页</a><span>...</span><a href="说郛_page156.html">156</a><a href="说郛_page157.html">157</a><a href="说郛_page158.html">158</a><a href="说郛_page159.html">159</a><a href="说郛_page160.html">160</a><span class="current-page">161</span><a href="说郛_page162.html">162</a><a href="说郛_page163.html">163</a><a href="说郛_page164.html">164</a><a href="说郛_page165.html">165</a><a href="说郛_page166.html">166</a><span>...</span><a href="说郛_page162.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
