<!DOCTYPE html>
<html>
<head>
    <meta charset="UTF-8">
    <title>贤弈编 - 第 2 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>贤弈编 - 第 2 页/共 5 页</h1>
    <div class="content">    汤曰：学圣王之道者，譬其如日，静居而独思，譬其若火。夫舍学圣之道，而静居独思，譬其若去日之明于廷，而就火之光於室也，可以小见而不可以大知。是故明君贵尚学道，而贱下独思也。
    昔者晋君之问于师旷也，曰：吾年七十而欲好学，得无既老而有所不可乎。师旷曰：胡而不秉烛。晋君怒，以为其戏之也。师旷进曰：臣闻少而学如日出之阳，壮而学如日中之光，老而学如秉烛之明，秉烛者贤于暗行矣。于是平公悦，以其所御觞觞师旷。
    东郭子出吴兴，见有膝行泥中，而以手左右去草者，召而问之曰：此芸田乎？曰然。曰：吾邑之芸，以铁为器，而木柄之，俯其身以荡撼于苗中。未尝若是难也！曰：州亦有之，沙田草易除，用之宜。泥田根难拔，必若是者三至焉。山之田寒，必若是者五至焉。若稍弛之，草侵吾苗矣！噫，质美者易于浑化，犹沙田之草也，次则泥田矣，次则山之寒田矣。芸之而弗息，草未有不拔，而苗未有不秀且实者。
    阳明王先生筮仕刑曹，适轮提牢，睹诸吏豢豕，恻然恚曰：夫囚以罪系者，犹然饭之，此朝廷好生浩荡恩也。若曹乃取以豢豕，是率兽食人食矣。群吏读曰：相沿例也，亦堂卿所知。先生曰：岂有是哉。遂令屠豕，分给诸囚，到今不复豢豕云。后同里有官刑部，语及其事者，先生颦蹙曰：此予少年不学，兹闻之尚有余惭，子乃以为美谈邪？其人未达曰：上宣朝廷之德惠，下轸囹圄之罪，人本至德事也，先生顾深悔之，以为罪过何也？先生复蹙然曰：当日凭一时意见，揭揭然为此置堂卿于何地邪？只此便不仁矣。
    阳明先生家居时，里人有求鬻其产者，先生辞却。已一日先生偕诸门第游山，偶经其处，见风景佳胜，衷默悔前之误也。忽惕然内讼曰：是何心哉？有贪心便无恕心矣！且悔且讼，两念交战膺中，行里许始化，徐以告从行诸弟曰：克己之难如此云。
    黄冈郭孝廉庆，挈其徒吴良吉往越中谒阳明先生。将抵越郭，一夕呼吴生语曰：吾夜来自省，胞中尚有俗念。如许如此夹杂心，安能领受先生教邪？拊心痛自刻责不已，徐质吴生曰：子时自省如何？吴对曰：此来一志惟求教益，更何俗念？昕夕争论不合。既至郭，趣吴以前论辩语往质正。先生时燕居楼上食饣，聆吴生语已，不答。第目摄而指示之曰：子视此盂中下便能盛此饣，此几下便能载此盂，此楼下便能载此几，地又下便能载此楼。人贵能下，下乃大。语已，更目摄吴生者再，竟无他语。吴生退就舍，郭问先生何言，吴生哽咽不能应，第潸然涕数行下云。先生之炉锤人，也不在言论辩析，而在神情衡宇间。即于吴生可类知已。
    有士绅官司理者，恨为职业所萦，无暇为学。阳明先生曰：凡学官先事离事为学，非吾格致旨。即以听讼言，如因其应对无状而作恶，因其言语圆转而生喜，因其属托而加憎，因其请求而曲从，或以■剧而怠，或以浸谮而淆，皆私蔽也。惟良知自知之，细自省克，不少偏枉，方是致知格物也。若离事为学，是着空。
    黄乐村何善山亲受阳明之学者，念庵先生赴南宫付其舟，严事之以相资切。先生时兢兢步趋，不俞绳矩，心疑二孝廉言动举止若无异于人者。一日有友来与二孝廉商学，何孝廉慨曰：近世号名讲学者，综其微衷，皆生人心耳。先生侧聆之，忄矍然自省。自是学益近襄，笃信阳明良知之旨。
    泾野吕先生，故与邹文庄同官。先生尊崇朱学，文庄承服师传，每晤必辨。若聚讼然，迹亦甚迕，乃先生与文庄交情不啻同胞，初未尝以议论异同少生闲阂。或曰：二先生意见虽殊，其志行同矣。若武功康廷撰豪迈任放人也。而先生平生清约如寒，即笑不苟者，乃亦与之厚善，更不以行己清浊少生分别。又闻先生之官南都也，与霍文敏同僚，文敏故与夏贵溪交恶，先生时时规劝。而文敏疑公党贵溪，中卸之，既贵溪柄国，欲汲引先生，而先生时时于贵溪前揄扬文敏，卒致贵溪疑惑，罢免无悔。今人意见相左则衷起戈。格调稍殊则眼分青白，记短则兼折其长，贬过则并伐其善。而犹曰：吾悟本来无物，然耶否耶。
    耿楚侗先生官南都，有士人为恶僧侮辱，以告先生，白所司治之。其僧逋，先生意第迸逐不令复系籍本寺，士人未释然，必欲捕而枷之。先生晓之曰：人谓子亦有闻矣，良知何广大也，奈何着一破赖和尚往来其中哉？士人退语人曰：惩治和尚，非良知耶。或以告先生曰：小子此言，即令文成复，起何能易也！乃余其难其慎若此。胞中盖三转矣。其一谓志学者，即应犯不较逆不难，不然落乡人臼矣，遮莫不是名谊心耶？又谓法司用刑，自有条格，如此类法不应枷，此则是格式心也。又闻此僧凶恶，虑有意外之虞，不肯为己甚，此又是利害心也。余之良知乃转折如匕，嗣姜宗伯庇所厚善者处之少平，大腾物议，又承恩寺有僧为礼部枷之而死，竟成大讼。先生闻之，谓李士龙曰：余前三转折良知，不更妙耶？
    罗近溪先生偕白下诸同志游大中桥，睹诸往来者无虑千百万计。近溪因指示诸同志曰：试观此千百万人者，同此步趋，同此往来。细细观之，人人一步一趋，无少差失，个个分分明明，未见确撞。性体如此广大，又如此精微，可默识矣。一友弗曰：否否，此情识也，如此论性，相隔远矣。友述以问耿先生，先生曰：否否，谓此指示者非性别求性体，此为楞严转，非能转楞严者。内典亦云：离识归寂，譬忘己之首而别求首领矣。曰：识至此已乎？曰：实识到此，便自欲罢不能，安肯歇手？虽然亡者东走，追者亦东走，走者同而所以走则异也。即兹来往桥上者，或访友亲师，或贸迁交易，或傍花随柳，或至淫荡邪僻者，亦谩谓一切皆是，混然无别，此则默识之未真也。学先辨乎此矣，辨此而后可与论孔孟血脉，孔孟路径也。若以近溪此示为情识，而别求所谓无上妙理，是舍时行物生以言天外，视听言动以求仁，非吾孔子一贯之指矣。
    ●卷二
    ◎叙伦
    晋文公与楚战，至黄凤之陵，履系解，因自结之。左右曰：不可以使人乎？公曰：吾闻上君之所与居，皆其所畏也。中君之所与居，皆其所爱也。下君之所与居，皆其所侮也。寡人虽不肖，先君之人皆在，是以难之也。
    任登为中牟令，上计言於襄子曰：中牟有士曰瞻胥，已请见之。襄子见而以为中大夫。相国曰：意者君耳而未之目邪，为中大夫若此其易也，非晋国之故。襄子曰：吾举登也，已耳而目之矣。登所举也，吾又耳而目之，是耳目人终无已也。遂不复问，而以为中大夫。
    列精子高听行乎齐王，会朝雨祛步堂下，谓其侍者曰：我何若？侍者曰：公姣且丽。列精子高因步而窥于井，粲然恶丈夫之状也。喟然叹曰：侍者为吾听行于齐王也，夫何阿哉！又况于所听行乎万乘之主，人之阿亦甚矣。而无所镜，其残亡无日矣。
    曾子从仲尼在楚而心动，辞归问母，母曰：思尔指。孔子曰：参之孝，精感万里。
    浙之长兴里人某，事母有至性。其旧业俱以养母，故至衰落。其从父一日饮诸姻，呼孝子侍。渊多豪贵人，馔具腆甚。孝子时时左右盼，伺宾所不顾，急摘诸甘脆裹纳袖中，纸尽袖盈盈矣。酒酣，主人出金卮酒贵客，贵客不胜酒。卮置楼檐间，覆以瓦，先间归。俄侍者报亡其卮，众客约曰：请急扃户，令人袒捡之，必得乃已。孝子两手扪袖中。至羞涩也。仓卒不得计，即谬曰：由我。无何贵客忆前卮。乃折简主人，语以其故。主人如言捡之得，争呼孝子至。孝子犹谬对如初，从父曰：痴儿，吾业已得卮矣，顾若何苦自诳负不韪名。孝子始吐实，泪淋漓下曰：某苦不能勉奉母氏忄，而儿女态若此，比诸贵客在，设令把我袖将大诟我，且重为叔父羞，故宁尔尔。从父大感悟，乃召前上客，遍语之曰：是子如是如是，吾终不忍使孝子无以为悦，分其产，令得终奉母焉。
    吴门有贵人月夜道桥上者，聆其下有歌唱声，下觑之则丐子也，坐一老妪，块上以所丐得酒捧缶而跪进焉，唱盖以侑云。贵人讶诘之，丐子惊嘻。侬{宀娄}人，聊为阿母忄。贵人嗟叹良久归。明日转相传语称异。后时时窥之，见所娱其母者多类是。自是诸贵人每宴，辄置豆间曰，以待孝丐儿也。吴下至今口其事云。
    裴叔则营新宅甚丽，当移住。与兄共游，床帐俨然，轩疏朗。兄心甚欲之，而口不言。叔则心知其意，便推使兄住。
    王魏公有弟傲不可训，一日逼冬至祀家庙，列百壶于堂，弟皆击破之，家人惶骇，公自外入，见酒流满路不可行，无一言，但摄衣步入。其后弟忽感悟为善。
    江州朱原虚有二弟在髫年，而父母死，原虚匿父所遗绫锦十余箧，逐二弟居外。一日邻人下神，原虚适在坐，神以诗讽之云：何处西风夜卷霜，雁行中断各悲凉。吴绫越锦成私箧，不及姜家布被香。原虚惶恐，召二弟归为娶妇，督之业儒。后二弟俱登科典州郡事，事原虚如父。
    刘撰嘉性孝友，父早丧，有族兄当补伍紫荆关，赂县吏移补其兄献嘉，撰嘉诣县请行，献嘉曰：弟孱弱不可令独往。属中子养母，与俱至关，会北虏犯边，兄弟被虏。撰嘉向虏哭曰：兄聋哑无为，盍舍之执我。虏舍献嘉，已而撰嘉亦脱归。投诗主帅，悯释之，偕其兄南还。母方病，犹及起居床下，逾日卒。人以为孝感，晚节事兄情好益笃。
    梁鸿字伯鸾，扶风平陵人，家贫尚节介，势家多欲女之，鸿并不娶。同县孟氏有女肥丑而黑，力举石臼，择对不嫁。父母问其故，女曰：欲得贤如梁伯鸾者。鸿闻而聘之，妇以装饰入门，七日而鸿不答，妻跪床下请曰：窃闻夫子高义，简斥数妇，妾亦偃蹇数夫。今而见择，敢不请罪。鸿曰：吾欲裘褐之人，可与俱隐深山者，今衣绮缟，傅粉墨，岂鸿所愿哉？妻曰：以观夫子之志耳！乃更为椎髻，着布衣，操作而前。鸿大喜曰：此真梁鸿妻也。居有顷，妻曰：常闻夫子欲隐居避患，今何为默默，无乃欲低头就之乎？鸿曰诺，乃入霸陵山中，以耕织为业，咏诗弹琴以自娱。至吴依皋伯通居庑下，为人赁舂。妻具食举案齐眉，伯通异之曰：彼亻庸能使其妻敬之如此，非凡人也。乃舍之于家，及卒，为求葬地于要离冢傍，妻子归扶风。
    命妇者，晏子仆御之妻也。晏子出，其夫为御，意气洋洋，甚自得也。既归，其妻请去曰：晏子长不满六尺，身相齐国，名显诸侯，吾观其志，恂恂自下，思念深矣。子身长八尺，为人仆御，意洋洋若自足者。妾是以去也。其夫愧谢，请自改。妻喜曰：是怀晏子之智，而加以八尺之长也。于是其夫深自责。学道谦逊，常若不足。晏子问其故，升诸景公，以为大夫，表其妻为命妇。
    李泌儿时，张曲江公尝引至卧内。公与严挺之萧诚善，严恶萧佞，劝公绝之。公独念严大苦劲，不若萧软美可喜，方命左右召萧。泌在旁率尔曰：公起布衣，以直道至宰相，顾喜软美者乎。九龄改容惊谢，因呼小友。
    王丞相主文柄欲以白敏中为状元。病其人与贺拔为友，密令亲知通意。俾敏中与绝，敏中许之。既而果造门，左右绐以敏中他适，迟留不言而去。俄敏中跳出，呼左右召，悉以实告。且曰：一第何门不可致，奈何轻负至交。相与欢醉而寝。前人来见之，具言于丞相。丞相曰：我比只得白敏中，今当更取贺拔。
    吴司空廷举，平生笃友谊，见良士身下之。在大学兄事罗，病痢，会仆死，公为煮粥。负之如厕，一画夜十数返。病瘥，同登进士。语人曰：四十前生我者父母，四十后献臣生我也。
    ◎家闲
    万石君归老于家，子孙为小吏来归谒，万石君必朝服见之。有过失不诮让，为便坐对案不食，诸子相责，肉袒谢罪，改之乃许。少子庆为内史，常醉归，入外门不下车。万石君闻之不食，庆恐，肉袒谢罪不许。举宗及兄建肉袒，万石君让曰：内史贵人，入乡闾里中。长老皆走匿，而内史坐车中自如，固当乃谢罢庆，庆及诸子入里门，趋至家。
    柳世隆安贫守分，张绪问曰：观君举措，当以清名遗子孙。答曰：一身之外，亦复何须，子孙不才，将为争府。遗其财也，不如一经。
    河东节度使柳公绰，家中门东有小斋，每平旦出至小斋，诸子仲郢皆束带晨省于中门之北。令子弟执经史，躬读一过，乃讲议居官治家之法，人定然后归寝。诸子复昏定于中门之北。遇饥岁，则诸子皆蔬食，曰：昔吾兄弟侍先君为丹州刺史，以学业未成，不听食肉，吾不敢忘也。公绰妻韩氏，相国休之曾孙，常粉苦参黄连熊胆和为丸，赐诸子夜学含之，以资勤苦。其后仲郢以礼自守，出内斋未尝不束带。三为大镇，无良马，衣不熏香。公退必读书，手不释卷。柳比尝戒其子弟曰：凡门第高，可畏不可恃。立身行己事有失，得罪重于他人，无以见先人于地下。
    陈尧咨精于弧矢，守荆南。其母冯氏问曰：汝典藩有何异政？咨曰：荆州孔道，客以尧咨善射，无不叹服。母曰：汝父教汝以忠孝辅国家，今不务异政善化，而专卒伍一夫之技耶！以杖击之，金鱼坠地。古今语父子之盛者，必推蜀陈氏。自文惠公既登将相，两兄弟亦为大官。而其父秦公是时尚无恙，每秦公与客坐，则文惠公兄弟左右侍立。坐客不安求去，秦公笑曰：此儿子辈尔。
    韩忠宪公忆，教子严肃，知亳州。次子为西京通判，谒告省观，公喜，置酒召僚属，俾诸子坐于隅。忽谓二郎：吾闻西京有疑狱奏献者，其详云何？舍人思之未得，遂索杖大诟曰：汝食朝廷厚禄，ヘ贰一府。事无巨细，皆当究心，大辟奏案，尚不能记，则细务不举可知。必欲挞之，众宾力解方已。
    程大中公晌，性宽而断，中外相待如宾。夫人谦顺自牧，虽小事必禀而行。治家有法，不喜笞扑奴婢，诸子或加呵责，必戒之曰：贵贱虽殊，人则一也。公或有所怒，必为之宽释。唯诸子有过则不掩也。曰：子之所以不肖，以母蔽其过而父不知耳。
    吕荣公希哲，父申国公居家，简重寡默，不以事物经心。母申国夫人，性严有法。甫十岁，祁寒暑雨侍立，不命之坐不敢坐，日必冠带以见长者。虽甚热，在父母之前不得去巾袜缚。出入无得入茶房酒肆。市巷之语，郑卫之音未尝一经于耳。非圣之书，非礼之色，未尝一接于目。
    窦仪为尚书，弟俨侃僖皆继登科。仪性严重，家法整肃，每对宾客，则二侍郎，三起居，四参政，五补阙，皆侍立焉。
    王文正公且，晚年官尊，每家人拜贺，立令止之。因语其弟曰：遭遇如此，愈增忧惧，何可贺？每有赐禄，见家人置于庭，乃瞑目叹曰：生民膏血，安用许多？每见家人服饰，即瞑目曰：吾门素风，一至如此。故家人有一衣稍华，必于库中易之，不敢令公见。
    范文正公仲淹既贵，常以俭约训人，戒诸子曰：吾贫时与汝母养吾亲，汝母躲执爨，吾亲甘旨，未尝充也。今而得厚禄，欲以养亲，亲不在矣。汝母又已早世，吾所最恨者，忍令若曹享富贵之禄耶。子纯仁娶妇将归，以罗为帷幔，公闻之不悦曰：罗绮岂帷幔之物耶？吾家素清俭，安得乱吾家法。敢持至，当火于庭。
    陈了翁日与家人会食，男女各为一席，食已必举一话头，令家人答。一日问曰：并坐不横肱何也？其孙女方七岁答曰：恐妨同坐者。
    胡安国崇安人，子弟或近出宴集，虽夜已深犹不寝，必俟其归。验其醉否，且问所集何客，所论何事，有益无益。以是为常。
    司马温公治家，谨守礼法，以御群子弟及家众，分之以职，授之以事，而责其成功。制财用之节，量入为出，称家有无，以给上下之衣食，及吉凶之费，皆有品节，而莫不均一。裁省冗费，禁止奢华。尝议婚姻，当先察其婿与妇之性行，及家法何如，勿苟慕其富贵。
    贾文元公戒子孙文云：古人重厚朴直，乃能立功立事，享悠久之福。士人所贵，节行为大。轩冕失之有时而复来，节行失之终身不可得矣。缙绅以为名言。
    陆象山家金，累世义居，推一人最长者为家长，岁选子弟分任家事。田畴租税，出纳厨爨宾客，各有主者。公田仅足给一岁食，每计口授飧，婢仆各自以米附炊，厨爨者置历交收，食时按历给散。宾至款以五酌，供具视常。夜则卮酒杯羹，虽久留不厌。每晨家长率众子弟致恭先祠，会揖于厅，妇女道万福，莫安定亦如之。子弟有过，家长饬令更改，不则挞之。度不可容，则白于官，屏之远方。晨揖三挝鼓，子弟一人唱云：听听听，劳我以生天理定。若还懒惰必饥寒，莫到饥寒方怨命，虚空自有神明听。又唱云：听听听，衣食生身天付定。酒肉贪多折人寿，经营大甚违天命。听听听。
    郑文嗣婺州浦江人，其家十世同居，凡二百四十余年。一钱尺帛无敢私，至大闲表其门。公没从弟大和继主家事，庭内凛如公府。稍有过，虽颁白者笞之。每遇岁时，大和坐堂上，群从盛衣冠雁行立，左右序下以次进。拜跪上寿毕，皆肃容拱手自右趋出。足武相衔，无敢参差。
    罗念庵先生会试时，父双泉君命得第后，须求归省，以为汝尽忠之日长，而吾见汝之日短也。得告归，双泉君教之无殊童稚，言动少错，辞色必厉。客至令衣冠行酒，拂席授几。客或起，则谓曰：君谓劳邪，固所以爱之也。
    永新石潭刘先生髦，文安公定之之父。予观其所遗文安书，言言古道也。其一曰：吾儿乡试两次，舟楫廪食，莫非削细民。今有司又拟作牌坊，使人怨雠诅咒，於心何安？如我往年赴试，县官鸠布廿余疋以赆，拒之不可，不得已受之。至今思之，是陷我于恶。日者陈知府书币见贻，使者二辈经由县官。邻人吴家充甲首，适当供给，费用鸡酒，惶恐无限。乡人作官，不被其惠，反令受害耶。又曰：汝妇本欲送来，盘费又不能辞。昔陶靖节不以家累自随，赵清献惟一琴一，尔岂不知。若钱学士自在朝迄今三十年，鳏居公廨，尔岂不见。又曰：汝母年未五十，亦稍憔悴，厨灶之事，谁任其劳？嗟乎！前辈风度规矩乃如此。抑先生序文安易图中云：太学有正经，有章句，有或问，知道者自有一部大学在胸中。即正经亦不用，由此言推之，先生之学盖有原本哉。予又尝观文安与其子书云：闻尔欲以尔弟种为富人某婿，异时必受其负累。富人之家，多犯官府。干我照顾请托，又往来礼数，需索报答，夸言豪语，无知妄发，彼无礼义，只知自大，时常登门，主仆成群，十数人者有之，数十人者有之。至于昏娶之日，百数十人者有之。茶汤供应，手忙脚乱，鸡惊狗骇，于我何荣？当时以公卿家婚一富翁，虑供应之难。如村民畏伯官府，然维时嚼然清苦之状亦可想已。文安公之于石潭先生，雅称儿家者哉。
    ◎官政
    魏文侯使西门豹往治于邺，告之曰：子往矣，是无邑不有贤豪辩博者也，无邑不有好扬人之恶蔽人之善者也。往必问贤豪者，因而亲之。其辩博者，因而师之。问其好扬人之恶蔽人之善者，因而察之。不可以特闻从事。夫耳闻之不如目见之，目见之不如足践之，足践之不如手办之。人始入官，如入暗室，久而愈明，明乃治，治乃行。
    传僧佑及子琰，琰子，为令并著奇绩。时云诸传有治县谱，父子相传不以示人。刘玄明甚有吏能，历建康山阴令，政常为天下第一。传代为山阴，问玄明曰：愿以旧政告新令尹。答曰：我有奇术，卿家谱所不载，作令唯日食一升饭而不饮酒，此第一策。
    齐氵善知今事，高仲舒善知古事，姚崇曰：欲知古，问仲舒。欲知今，问齐氵。则无败政矣。
    卢坦为河南尉，杜黄裳为尹，召坦立堂下，曰某家子与恶人游破产，公为捕盗，盍察之？坦曰：凡居官廉，虽大臣无厚蓄。其能多积者，必剥下以致之。如其子孙善守，是天富不道之家也。不若恣其不道以归于，人故不察。
    李文靖为相，同年马亮责之曰：外议以公为无口瓠。公笑曰：吾居政府无长才，但中外所陈利害，一切报罢，聊以补国耳。今国家防制纤悉，密若凝脂，苟徇所陈一一行之，则所伤多。忄佥人苟一时之进，岂念民邪？
    范文正用士多取气节而略细故，其为帅日，辟置幕客，多取谪籍未牵复。人或疑之，公曰：人有才能而无过，朝廷自应用之。若其实有可用之材，不幸陷于吏议，不因事起之，遂为废人矣。故公所举多得士。
    杜正献公尝曰：今之在上者，多摘发下位小节，是诚不怒也。衍知兖州时，州县官有累重而素贫者，以公租所得均给之。公租不足，即继以公帑。量其大小，咸使自足尚有复侵扰者，真贪吏也，于义可责。又曰：衍历知州提转安抚，未当坏一官。其间不职者，即委以事，使之不暇。不谨者谕以祸福，俾之自新。从而迁善者甚众。不必绳以法也。
    傅献简公言以帷箔之罪加于人，最为暗昧。万一非辜，则令终身被其恶名。至使君臣父子之间难施面目，言之得无讠刃乎。
    张无垢云：快意事孰不喜为？往往事过不能无悔者，于他人有甚不快存焉，岂得不动于心。君子所以隐忍详审，不敢轻易者，欲彼此两得也。韩魏公尝从容议及养兵事，慨然曰：养兵虽非古，然积习已久，不可废之。又自有利处，不为不便。昔者发百姓戍边无虚岁。父子兄弟，有生死离别之苦。议者但谓不如汉唐调兵于民，独不见杜甫石壕吏一篇，其弊乃至此。后世既收拾强悍无赖者，养之以为兵。良民虽税敛略厚，而终身保骨月相聚之乐。此岂小事？又其练习战阵，而豪勇可使，安得与农民同日道也？
    韩魏公言庆历中与范文正公富文忠公同在西府，上前争事，议论各别。下殿时不失和气，如未尝争也。当时相善三人，正如推车。盖其心主于车可行而已，不为已也。
    章圣尝谓两府欲择一人为马步军指挥使，寇莱公方议其事，吏有以文籍进者，公问其故，曰例簿也。公叱曰：朝廷欲用一牙官，尚须检例，即安用我辈哉？坏国政者正此耳。
    宋朝引试，率在八月中。韩魏公当国日，二苏将就试，黄门忽卧病。魏公辄奏上曰：今岁召制科之士，惟苏轼苏辙最有声望。今闻苏辙偶病，如此人不得就试，甚非众望。欲展限以俟，上许之。黄门病中，魏公数使人问讯。既闻全安，方引试。比常例展二十日。自后试科，并在九月云。
    胡存齐参政，能折节下士，宾客至者如家焉。南北士大夫有经其地，无不愿见者。每患阍人不为通，是日苟不出，即悬一牌于门曰：胡存齐在家。
    御史台有阍吏，隶台中四十余年善评其台官优劣。每以所执之梃侍中丞之贤否，中丞贤则横其梃，否则直其梃。此语喧于缙绅，凡为中丞者唯恐其梃之直也。范讽为中丞，闻望甚峻。一日视事次，阍吏忽直其梃。范大惊，立召问曰：岂睹我之失邪？吏初讳之，苦问乃言曰：昨见中丞召客，亲谕庖人以造食，指挥者数四。庖人去又呼之，复丁宁者数四。某心鄙之，不知其梃之直也。范大笑惭谢。
    韩琦在官，中书习旧弊，每事必用例。五房操例在手，顾金钱惟意所欲与。公令删取旧例，除其冗谬者，为纲目类次之。封胜惟谨，每用例必自阅。自是人知赏罚可否出宰相，吏不得高下其间。
    魏{宀隹}山云：某尝以吕文穆夹袋册，韩忠献甲乙丙丁集，吕正献手记，曾宣靖雌黄公议，司马公荐士编，陈密学章藁，范文宪手记，逝世虞忠肃翘材馆录之类。萃为一编，名达贤录。亦使士大夫识得行己用世规模，须在推诚布公，集谋广益，不惟济一旦之用。往往居德养才，流风所被，逮乎数世。{宀隹}山此论，可谓任重道远。第荐士非难，若识鉴未至，徒以偏驳固滞之见，称量摸索，不为荆公者几希。荆公尝曰：当今可望者惟吕惠卿。又曰：章子厚才极高，但为流俗所毁耳。傥翘材之所延，夹袋之所载，尽如荆公之选抡，则是豺虎之薮也，流毒可胜道哉。
    刘豫揭榜山东，言中官冯益遣人收买飞鸽，因有不逊之语，知泗州刘纲得而上之。张浚请斩益以释谤，上未许。鼎曰：益事诚暧昧，然疑似闲，有关国体。若朝廷略不加罚，外议必谓陛下实遣之，有累圣德。不若暂解其职，姑与外祠，以释众惑。上タ然出之，浚意未决。鼎曰：自古欲去小人者，急之则党合而祸大。缓之则彼自相挤。今益罪虽诛不足以快天下，然群阉恐人君手滑。必力争以薄其罪，不若谪而远之。既不伤上之意，彼见夺职责轻，不复致力营救。又幸其去，必以次规进，安肯容其复入邪？若力排之，此辈侧目吾侪，其党愈固，而不可破也。
    陆九渊知荆门，军民有诉者，无旦暮皆得造于庭。复令其自持状以追，为立期，皆如约而至，即为酌情决之，多所劝释。其有涉人伦者，使自毁其状，以厚风俗。唯不可训者，始之法。其境内官吏之廉贪，习尚之善恶，皆素知之。有诉人杀其子者，九渊曰：不至是。及追究其子，果无恙。有诉窃藏而不知其人，九渊署二人姓名捕之，讯之伏辜，尽得其所窃物还诉者。且宥其罪使自新。
    真德秀知潭州，以廉仁公勤四字厉僚属，以周敦颐、胡安国、朱熹、张拭学术源流勉其士。罢榷酤，除溢斛米申兑和籴以苏其民。民艰食，极力赈之。复立惠民仓，积五万石，使岁出粜。又易谷九万五千石。分十二县，置社仓。以遍及乡落，立慈幼仓，修义阡，惠政毕举。月试诸军射，捐其回易之利，及官田租，凡营中病者，死未葬者，孕者，嫁娶者，赡给有差。改知泉州，迎者塞路，深山老人亦扶杖出城相见。诸邑二税，尝顶借至六七年者，入境首禁之。所属有累月不解一钱者，或咎宽恤大骤。公谓民困如此，甯身任其苦。决讼自卯至酉，或劝啬精怡神。公言郡敝无力惠民，仅政平讼理，当勉而已。
    程伯淳令晋城，民以事至邑者，必告之以孝弟忠信。度乡村远近为保伍，使力役相助，患难相恤。孤残疾者责之亲党，使无失所，行旅出其途者疾病皆有所养。诸乡有校，暇时亲至召父老与之语，儿童读书，为正其读。教者不善，则为易置。俗始甚野，不知为学，乃择子弟之秀者聚而教之。乡民社会，为立科条，旌别善恶，使之有劝有耻。在县三岁，民爱之如父母。
    苏文忠公轼与朱鄂州书云：昨王天麟见过，言岳鄂间田野小人，例只养二男一女，过此辄溺之。其父母亦不忍，率闭目背面，以手按之水盆中，咿嘤良久乃死。天麟每闻其侧近有此，辄驰救之，量与衣服饮食，全活者非一。鄂人有秦光亨者，今已及第，为安州司法。方在妊也，其舅陈遵梦一小儿挽其衣，若有所诉状，遵独念其姊将免，得无应是乎？驰往省之，儿已在水盆中矣，救之得生。准律故杀子孙徒二年，此长吏所得按举。愿公明告邑令佐使，召诸保正谕之，约以必行。有能告者，官即以所犯及邻保罚锾赏之。若行遣数人，此风便革。后虽劝之使杀亦不肯矣。
    吕居仁官箴录曰：予常为秦州狱椽，颜岐夷仲以书劝予治狱。每一事写一幅相戒，如夏月取罪人，早间在西廊，晚间在东廊，以辟日色。又如监司郡守严刻过当者，须平气与之委曲详尽，使相从而后。已如未肯从，再当如此详尽。其不听者少矣。当官之法，直道为先，其有未可一向直前，或直前反败事者，须用冯宣徽惠穆称停之说。此非特小官然也，为天下国家当知之。当官既自廉洁，又须关防小人，如文字历引之类，皆须明白，以防中伤。前辈言小人之性专务苟且，明日有事，今日得休且休。当官者不可徇其私意，忽而不治。前人常言吏人不怕严，则怕读，盖当官者详读公案，则情伪自见，不待严明也。
    后生乍到官，多为猾吏所饵，不自省察。所得毫未，而二任之间不复敢举动。大抵作官嗜利，所得甚少，而吏人所盗不赀矣。以此被重谴，良可惜。当官先以暴怒为戒，事有不可当，详处之必无不中。若先暴怒，只能自害，不能害人。前辈常言凡事只怕待，待者详处之谓。盖详处之则思虑自出，人不能中伤也。处事不以聪明为生，而以尽心为务。不以集事为急，而以方便为正。前辈常言公罪不可无，私罪不可有，此亦要言。私罪固不可有，若无公罪，则自保大过，无任事之意。
    范忠宣公镇西京日，常戒属官受纳租税，不要令两头探。或问谓何，公曰：不要令人户探官员等候受纳，官员不要探纳者多少然后入场。此谓两头探。但自绝早入场等纳户，则自无稽留之弊。
    吕正献荐常秩，后悔之。伯淳曰：愿侍郎受百人欺，不可令好贤之心少替。
    丰布政公庆，一日行部，有知县簋不饬，闻至乃以白金为烛馈之。公未之省。既而厅子以告，公佯曰：试燃之。厅子曰：燃而不燃也。公又曰：不燃则还之耳。次日从容谓知县曰：汝烛不燃，尽出之。自今无复尔矣。终亦不明其为银烛事也。论者曰：此一事也，而持己之廉，侍人之恕，远谤之智，胥得焉。凡纳贿於上官者，上官不忍其欺也。而暴扬之，众谓其有以来之也，嫌疑之际，卒不免於祸。若公者非当官之师法乎？
    郑端简公晓官文选时，里中士宦有馈金首饰承篚以将，而上覆以茗。公者直以为茗也，受之入。夫人手拨茗知之，面颈发赤，亟击柝请公入，以语公，公迥然不动声色，但整理其茗，覆篚如初，出坐亭中，召其人还，谓曰：吾初以家适乏茗，故拜君惠。顷入内，询家尚有余茗，心谢尊意。已授之，令持归。大宰孟山杨公为北边兵宪时，有将官名将子也，因事被勘，公勘得其宾，酌处之。将官心德公，假公移邮筒中具揭，托名蔬菜，具中缄银币若干致谢公。公即移中批发不收，且告诫之。俞时公转大参行，众将官旅见，其人独惴恐若无所容。公概以温语奖谕诸将官，至其人曰：汝父名将也，观汝貌诚不馈将种。第汝年少更事少，后当益努力，以承父业。其人神情恍然。或更生云。
    陈司寇公寿字本仁，在谏垣，指陈时政，得失无隐，惟不喜弹劾。曰：吾父教我勿作刑官枉人，而言官枉人尤甚，顾可轻耶。故公虽敢言，而不搜索士大夫短长，以沽直名云。杨文襄公一清曰：宋王素为谏官，言人材难得，无事之时，当为朝廷爱惜。昔明道先生为御史，神宗召问所以为御史，对曰：使臣拾遗补缺，裨赞朝廷则可。使臣掇拾臣下短长，以沽直名，则不能。本仁得之矣。
    少宰陶文懿公大临，曾以差出京。寻还朝，慨然大息曰：吾侪一列仕籍，即令念念济人利物，日行其德，一生罪业，不能赎掩万一。况吾官此间局，虽名清华，未得亲民，将何修而可？忆余往以差出京，由京沂越宁家，已由家自越还朝，往还凡几千里，所用役夫不知若干人。念兹彭彭林林，皆亦人子也。或当炎蒸，淋汗如雨，喘息若雷。或值严寒，必跋淖泞，冲冒风雪。由此而踣顿道路，委填沟壑，何可数也？此等罪业，皆由我作，如竺氏果报之说不诬，能无惕然乎？
    尝闻刘文靖诮丘琼山有散钱而少贯索。琼山还诮曰：公有贯索而欠散钱。虽然世博综者，恃此休休心为贯索更妙也。韩魏公为相时，或谓公之德业无愧古人，但公文章不逮欧阳永叔耳。公曰：吾为相，永叔为翰林学士，天下文章孰大於是。即此一语，永叔之文章，便为魏公一齐穿纽矣。我朝最称该博者莫如琼山，乃冒嫉白沙，而阴挤三原，虽博亦奚以为。文靖诮其无贯索，不虚也。
    新昌有士人某者，少年负气，英迈皎厉，筮仕得岩邑。濒行谒梁石门清教，石门曰：清慎勤，居官三字符也。士人曰：虽然天德王道之要，独不可闻乎？石门微笑而答之曰：言忠信，行笃敬，天德也。不伤财，不害民，王道也。士人退而谓人曰，石门议论平平耳。越三年，士人以不检罢官归里中，语人曰：吾不敢再见石门先生。
    耿先生曰：令之职是上之所藉以承宣，而下之所寄以为命者也，其事任盖丛且伙矣。兹于上也，诸所关白献审，吾心尽矣。而上或吾格，如不耐烦，则愤怼之心生，上下之情睽矣。是惟耐烦始能积诚以相感也。下而林林总总，待命於我，倏有款启之氓，席其粗戾之习，直突咆哮于吾前。当此之际，须耐烦而后能原其无知之愚，察其愤惋之情。又如公应鞅掌，亥食靡皇，旅宾之报踵至，造请之干刺频投，此非耐烦，则其应之也仪不及物，貌不称情。弗宾之卧丛，下士之诚荒，故须耐烦，而后无众寡，母敢慢也。又如勾稽期会之琐委，库犴狴之检防，少不耐烦，则蠹孔弊宾，蕴酿于兹矣。故耐烦是为令要领也。虽然，此亦乐方耳，顾须引子辨认亲切，方得神效。夫所谓引子者，视人所志如何耳。如志跻名卿无仕，须服此方。昔人所谓吃得三斗醋，吃得三斗姜是已。如志学仙佛，长生住世，须服此方。道释家所谓调火候除火性是已。如志希贤圣，则亦是此方，吾儒家所谓勿助勿忘不压不倦是已。嗟嗟，奇方易得，真引难求，引得其引，则周公之之吐握。孔子之会计，亦是服此药耳。引失其引，则邓绾耐烦甘笑骂，师德耐烦谒相门。服此药而益重其麻木痴顽之病，则由辨之不早也。昔万两溪翁之治河也，愤人言之龃龉，慨肤功之难奏。向容嗤曰：方今河工，须起程伊川吴康齐任之乃办。万翁盖借两先生，以嘲世讲学者之迂疏无当也。耿先生闻之，因进说曰：翁未可易两先生也，今讲学者恒言以天下为一身，此非两先生所傅绪言耶，实是体会，于此何有。昔禹之底绩也，本之犹溺之心，而行其所无事之智也。当时尧不以父故疑，而四岳廷臣佥让其能，乃得成永赖之功。此仁体流行，学术大明之，效也。向使人怀有我，各恃意见，各私利便，禹虽神圣，亦戛乎难哉。今才臣智士谈及官政，辄谓非讲学人所能办，殆亦未之思乎。
    ◎广仁
    郭元振在太学时，家中送资钱四十万，会有纟衰服叩门者，自言五世未葬，愿假以治丧元振举与之无少吝，亦不质其姓氏。
    葛繁为镇江太守。有人于京师铺中见一靴，是其父葬时物。诘之铺翁云：适有一官人携来修整，可候之。有顷果至，乃其父也，拜之不顾，但取靴乘马去。随之一二里，度力不能及，乃呼曰：生为父子，何无一言见教？父曰：汝可学镇江太守葛繁。其子谒繁言之，因问何以为幽冥所重，繁曰：吾始者日行一利人事，或二或三或数四或十。今四十余年，未尝少废。又问何以为利人事，繁指坐问踏子曰：此物置之不正，则蹙人足，吾为正之。若人渴与之杯水，皆利人事也。自卿相至乞丐，皆可以行。惟行之悠久，乃有利益。后有异僧，见繁在净土境中云。
    张忠定公泳守成都，尝夜梦谒紫府真君。坐定，吏忽报请到西门黄承事，真君降阶接之礼甚恭。且揖公坐承事之下。明日遣人诣西门请黄承事，比至果如梦中所见。公即以所梦告之，问平日有何阴德，真君礼遇如此。承事云：无他长，惟每岁禾麦熟时，以钱收籴。至明年新陈未接之时，粜与细民，价值不增，升斗如故。公曰：此宜坐我上也。令二吏掖之，使端受四拜。承事名兼济，后裔繁衍，青紫不绝。
    周氏妇贤而有干，其翁才美令分理家事，付与衡量各二，出入异等。妇不悦曰：翁平日所为逆天道，妾不能为妇，愿辞去。才美曰：汝言是，今当出入但用其一，余皆毁之。妇曰：未也。问其所用几年，曰约二十余年，妇曰：今当反其所用以酬前日过取之数。才美感悟忻然喜诺，其妇后生二子，皆少年登科。
    王曾居京师一日过甜子巷，闻母女二人哭甚哀，因询其邻，云其家少官逋四万钱，止有此女，将易客钱偿，曾乃谓其母曰：汝女可卖与我？则时得相见。遂以白金与之，今偿其客。约三日来取女，逾期不至。其母复访曾之所馆。则曾已行矣。后曾官至集贤殿学士。封沂国公。
    许知可应举不第，一夕梦白衣人曰：汝无阴德，所以不第。可学医，吾助汝智慧。知可如其言，医术果精，病者无问贵贱，诊候与乐，不受其直，所活不可胜计。后赴春闱，复梦前白衣云施药功大陈楼间处，殿上呼胪，唤六作五。知可果以第六名登第。因上一名不禄，遂升第五，其上姓陈，下姓楼也。
    李之纯为成都转运使，专以掩骼埋为念。吏人徐熙专为宣力，计其所藏，无虑万计。有王生者，死而复苏。自言见冥官云：汝以误追今当放还。李之纯葬枯骨有阴德，与知成都府徐熙督役有劳，与一子登第，汝宣传于世间，使为善者劝，后皆如其言。之纯以直学士知成都府，累迁御史中丞。
    黄靖国嘉间为仪州判官，一夕，被摄至冥司，主者曰：卿官仪州有一美事，曾知之乎？命吏取簿视之，乃医士聂从志在华亭杨家，杨妻李氏淫奔从志，志力言不可，李不能强而退。奉上帝敕，从志特与延寿三纪，子孙三世登科。李氏送狱治罪，既而得还，以语从志，志骇曰：此固有之，妻子亦未尝与言，不谓已书阴籍。其后子孙果皆登第。
    周必大字子充，监临安府和剂局门。局内失火，延烧民家，逮捕居民及局吏系狱，未论报间。子充问局吏曰：假设火自官致，当得何罪？吏曰：当除籍为民耳。子充遂自诬服，坐是罢职，吏民得免死。子充妇道谒妇翁，翁前一夕梦扫雪迎宰相，而子充适至，留宿然从归。子充益自刻苦读书中，博学宏词科，官至宰相，封益国公。
    张芸叟游京师，同欧阳文忠公多谈吏事。张问其故。公曰：文学止于润身，政事可以及物。吾昔守官夷陵，欲求汉史一观无有也，因取架阁陈年公案，反覆观之，见其枉直乖错，不可胜数，当时仰天誓心，自尔遇事不敢忽也。张谢曰：仁人之言其利溥哉！后一杭僧梦遇公于庙中，庙神皆拱立曰：欧阳相公平生，善念及人甚众，将来太平宰相也，岂敢不敬！后果入中书参大政。
    一狱官冬夜苦寒，欲就寝，其妻正色曰：君暖衣饱食，畏寒不出，狱中罪人如何？其夫感悟，自此留意狱讼。此妇本妓女，未有所生。一夕梦神人以绿衣槐简付之，后一子果登第。
    福建士人李道经衢州，路旁店客姓翁者，梦土地与言，明日李秀才来，黄甲人也，宜善待之。果有姓李者至，相款甚隆。士人问故，曰此中土地灵甚，报公明年登黄甲。其士大喜，夜思我向去作官，但妻不称夫人，当复易之。土地复谓主人曰：上旁以此士人处心不善，便欲弃妻，今失举矣！其人省回。翁具以实告，士人惆怅而归。以此知一念初起，鬼神监之矣。
    王符卿公汝训，家世素饶于赀。而父封公尤善经理，每晨起握筹课算，至亥未食。故乡居时虞盗患，竟夕或不能寝。符卿家食时，即志圣贤之学，因谕其父曰：天生财以养人，人之所重则身与心耳。大人为此蔑蔑也，营营兢兢，外累其身，内累其心，古诮厚积者守财虏不虚也。封公谕，一日尽招其逋责者，裂券兑之。夙所积藏，视亲戚族党之杀，悉捐以散给之。里之人大悦，无烦防守，而相翔者息。君子以为符卿纯孝哉。
    ◎干局
    宁王常猎于县界，搜林莽草际一柜，扃锁甚固。王命发之，乃一少女，问所自，姓莫氏，夜遇贼僧劫至此。王惊悦之，载以后乘。时猎者方生获一熊，因置柜中，如旧锁之。时明皇方求极色，王以莫氏殊丽，即表上之，具奏所由。上令充才人，经三日，京兆奏县食店有二僧，以万钱赁店作法事，惟舁一柜入店。夜久膊有声，店户人怪之，启视有熊冲出脱走，寻二僧已骨矣。上知之，大笑曰：宁哥大能处置此僧也。
    王武恭公知定州，是时契丹主在燕京，朝廷发兵屯定州者几六万人。一旦仓中给军粮，军士以所给米黑，喧哗纷，监官惧逃匿。公自入仓视之，乃使召专副问曰：昨日我不令汝给二分黑米八分白米乎？曰然。然则汝何不先给白米后给黑米？此辈见所得米腐黑，以为所给尽如是，故喧耳。专副对曰：然，某之罪也。公叱从者杖专副人二十，又呼四卒谓曰：黑米亦公家物，不给与汝曹，当弃之乎？汝何敢乃尔喧哗！四卒相顾曰：向者不知有八分白米故耳，某等死罪。公又叱从者亦人杖二十，召指挥使骂曰：衙官汝何不戢士，使如此欲求决配乎？指挥使百拜流汗，乃舍之，仓中肃然。
    张乖崖守蜀，兵火之余，人怀反侧。一日大阅方出，军众忽嵩呼，乖崖亦下马随众东北望三呼，揽辔复行，众不敢欢，真宗不豫。李文定公以宰相宿内祈禳时，大子尚幼，八大王元俨者颇有威名，问疾留禁中累日不出。执政患之，偶翰林司以金盂贮热水过，问之曰：王所需也。文定以案上墨笔揽水中尽黑，王见之大骇，意其为毒也，即上马去。文潞公知成都，大雪会客，帐下卒有谇语，共拆井亭烧以御寒。军将以闻，公徐曰：今夜诚寒，亭敝矣，正欲改造。更有一亭，可尽拆为薪，乐饮如常。明日乃究问先拆者杖而流之，前辈如此类甚多，皆所谓知也。小而文潞公幼年之浮球，司马幼年之击瓮，亦皆于仓卒中有变通之术。
    绍兴中刘光世在淮西，军无纪律，张魏公为都督，奏罢之，命参谋吕祉往庐州节制。光世颇得军心，祉儒者不知变，绳束顿严，诸军忿怨。统制郦琼率众缚祉渡淮归刘豫，魏公方宴僚佐，报忽至，满座失色。公色不变，徐曰：有此说，第恐虏觉耳。因乐饮至夜分，乃为蜡书遣死士持遗琼，言事可成，成之速全军以归。虏得书，疑琼分隶其众，困苦之边赖以安。
    开禧用兵，诸将皆败，唯毕再遇数有功。敌常以水柜败我，再遇夜缚藁人数千，衣以甲胄，持旗帜戈矛，俨立成行。昧爽鸣鼓，敌人惊视，亟放水柜，旋知其非真也。甚沮，乃出师攻之，敌大败。又尝引敌与战，且前且却，至于数四。视日已晚，乃以香料煮黑豆布地上，复前抟战，佯为败走。敌乘胜追逐，其马已饥，闻豆香就食，鞭之不前。我师反攻之，敌人马死者不胜计。又尝与敌对垒。度敌兵至者日众，难与争锋。一夕拔营去，虑来相追，乃留旗贴于营，并缚生羊置其前二足于鼓上，击鼓有声。敌不觉其为空营，复相持竟日。及觉欲追，则已远矣。近时沅州蛮叛，荆湖制司遣兵讨之。蛮以竹为箭，傅以毒药，略著人肉，血濡缕无不立死。官军畏之莫敢前，乃祖再遇之智，装束藁人，罗列，蛮见之以为官军，万矢俱发。伺其矢尽，乃出兵攻之，直捣其穴，一战而平。绍兴中京东王寓新淦之清泥寺，尝燕客中夕散，主人醉卧，俄有盗群入，执诸子及群婢缚之。群婢呼曰司库钥者蓝姐也。蓝即应曰有，母惊主人。付匙钥，秉席上烛指引之，金银酒器首饰尽数取去。主人醒方知，明发诉于县。蓝姐密谓主人曰：易捕也，群盗皆衣白，妾秉烛时，尽以烛泪污其背。当密令捕者以是验，后果皆获。
</div>
    <div class="pagination">
<a href="贤弈编.html">上一页</a><a href="贤弈编.html">1</a><span class="current-page">2</span><a href="贤弈编_page3.html">3</a><a href="贤弈编_page4.html">4</a><a href="贤弈编_page5.html">5</a><a href="贤弈编_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
