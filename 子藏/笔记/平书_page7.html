<!DOCTYPE html>
<html>
<head>
    <meta charset="UTF-8">
    <title>平书 - 第 7 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>平书 - 第 7 页/共 14 页</h1>
    <div class="content">　　杨墨佛老视孔子之道皆偏杨墨见辟于孟子后人辟佛老其论皆正吾终恨不经孔子论定也然孔子尝称老子其犹龙乎此已论定矣特后人不悟誉之失实毁之损真耳佛亦犹是也父子君臣夫妇昆弟朋友之伦仁义礼智之性布帛菽粟之养鸡豚狗彘牛马之畜此人日用之不可离者也若夫龙则可离者也今有人舍其伦若性与养与畜而惟龙是求吾见其为愚人矣然非龙则无以出云兴雨生物弭烖而日惟龙是怪惟龙是辟必欲草薙而禽狝之吾又见其为妄人矣故千古惟孔子之论也平
　　东坡志林载惠州守语其妻沈梦僧迦与子瞻同往儋耳后七十二日而验其日数亦符以为前定按儋耳瘴毒生还者少子瞻忠直一生暗蒙神佑如此卒以北还非偶然也彼章惇辈亟欲死之不亦愚乎
　　颖滨书白乐天集后使真不灭则妄不起妄不起而六根之源湛如止水则未尝息念而念自静矣如此乃为真定真定既立则真慧自生定慧圆满而众善自至此诸佛心要也予按此不出大学知止而后有定数语更直捷了当无所不包诚如司马温公所云精者不出吾书也
　　真定立而真慧生即庄子云宇泰定而天光发也
　　玉壶清话都官巩彦辅郎中尝魇去冥中使解衣受杀生罪巩窘呼观音囚者皆和而残者完系者释巩乃苏按观音解厄见纪载者不可枚举岂皆诬耶大抵天地元善之气结为此神足以解释危难儒者拘一隅之见议之亦夏虫不可语冰也
　　宋陈鹄耆旧续闻程文简公就试梦观音从天乘彩车下降惊觉乃类旌旗车辂事果试德车结旌赋获隽平生五更诵观音菩萨数百遍晚年亦不废
　　异史陈思王植尝登鱼山忽闻诵经声清遒深亮远谷流响不觉敛襟祇敬今梵呗皆植依倚所造
　　隋李士谦传或问三教优劣士谦曰佛日也道月也儒五星也先祖壶关府君曰儒者之道正如皎日当空万古常照士谦之言谬甚按以士谦之见视儒不啻星也所谓其见者小也
　　十六国春秋石虎飨羣臣于太武前殿佛图澄殿上褰衣而行吟曰殿乎殿乎棘子成林将坏人衣虎令发石下而观之有棘子生焉澄之神异如此不独解塔上铃语乳穴开光明也
　　范石湖吴船录蜀嘉州峩眉有三山为一列曰大峩中峩小峩中峩小峩昔传有游者今不复有路惟大峩其高摩霄为佛书所记普贤大士示现之所自上峯至峯顶高六十里无复蹊蹬斫木作长梯钉岩壑缘之而上意天下登山险峻无此比者季夏登至顶重裘炽炭犹凛栗不自持有泉煮米不成饭碎如砂粒万古冰雪之汁不能热物也人云佛现以午此日己申后忽云出岩下勃如队仗云头现大圆光杂色之晕数重中有水墨影若仙圣跨象者一盌茶顷光没其傍复现一光如前有顷亦没云中复有金光两道横射岩腹人谓之小现诸山之后即西域雪山崔巍刻削凡数十百峯初日照之雪色洞明如烂银晃耀曙光中此雪自古至今未尝消也山绵延入天竺诸番相去不知几千里望之但如在几案间瑰奇胜绝之观真冠平生矣次日复诣岩殿致祷俄氛雾四起混然一白僧云银色世界也有顷大雨倾注氛雾辟易僧云洗岩雨也佛将大现兜罗锦云复布岩下纷郁而上将至岩数丈辄止云平如玉有大圆光偃卧乎云之上外晕三重每重有红绿青黄之色光之正中虚明凝湛观者各自见其形现于虚明之处毫厘无隐一如对镜举手动足影皆随形而不见傍人僧云摄身光也此光既没前山风起云驰风云之间复出大圆光横亘数山尽诸异色合集成彩峯峦草木绚蒨鲜妍不可正视云雾既散此光独明人谓之清现食顷光渐移过山而西转徙得得色状俱变遂为金桥大略如吴江垂虹而两圮各有紫云捧之凡自午至未云物净尽谓之收岩独金桥现至酉后始没其山有七十二洞八十四盘草木禽虫悉非世间所有数日前雪大降木叶犹有雪溃烂斑之迹古苔如乱发髲鬖二桂木上垂至地长数丈许按四川通志亦载峩眉山顶极冷山上水煮饭不熟由此而推可见天上之寒东坡辞云只恐琼楼玉宇高处不胜寒其聪明绝顶语诞者犹作飞升想岂不可笑
　　论人当观其大节尤必以忠孝德业为主而不必苛责其它如唐之颜平原李邺侯宋之李忠定皆为第一等人物即求之三代以上亦为第一等人物孔子如见之未有不深咨而重赏者而或则好仙或则好佛实无损于三公者也腐儒猥琐犹或议之多见其不知量矣
　　程子谓颜鲁公不知道道果何物乎有忠如鲁公而不知道者乎或谓鲁公好神仙吾谓其圣贤即真神仙也
　　真诰施存齐人即壶公是孔子弟子三千之数
　　桃花源陶渊明既作记任安贫武陵记并载渔人名黄道真太守名刘歆宋景望蒙斋笔谈云桃花源全鼎州桃花观即是其处湖湘人颇能言其胜事云宋晋来由此上升者六人按此附会之说也予幼时随父宦尝过其地波涛翻涌舟不能近从对岸行望之天水相连舟人遥指曰此桃花源也殆如海上三山不可即矣渊明记本谓避秦者之子孙以仙加之自王摩诘桃源行始
　　宋史陈抟传载与吕洞宾往来盖是时吕方百余岁耳据此则世传纯阳仙迹未尽诬也
　　韩昌黎谱系侄孙湘字北渚老成长子登长庆三年进士第终大理丞韩氏疑昌黎有示爽诗或即湘小字也按湘宦迹分明如此不知后世何以假借列之八仙且有能开顷刻花之说酉阳杂俎谓系公疎从子侄则非湘也惟青琐高议以为湘恐亦因左迁至蓝关示侄孙湘一诗而附会之与
　　唐元宗得老子灵符于尹喜故宅周时尹喜之宅岂至唐犹存附会斯为已极元宗信之惑之甚矣近人元元皇帝庙诗神仙不作儿孙计一任张巡痛哭来真合人失笑也
　　神仙传蓟子训至京师凡二十三家并时各有一子训到其家
　　龙川略志李昊常篆符陈述古官舍多鬼昊居之鬼即为止昊曰述古多欲乃为鬼所侮吾断欲久矣故鬼不敢见非有他术也略志又云费长房得符于壶公制服百鬼后鬼窃其符因杀长房大抵道士多始于廉卒于贪此长房所以失符致死也
　　朱元晦尝谓不学神仙恐逆天理偷生不安夫死生有命生何可偷且既云云又何托名邹欣注参同契而求他日为刘安鸡犬耶
　　杨升庵曰史记封禅书注引裴秀冀州记云糇氏仙人庵者昔有王侨犍为武阳人为柏人令于此登仙其讹为王子乔盖自唐人诗始按屈子楚辞已屡言王乔
　　人死曰鬼鬼之灵者曰仙鬼所由灵存乎人之生平或精其学或贞其德或炼其气文人墨士而仙者精其学者也志士仁人而仙者贞其德者也老衲黄冠而仙者炼其气者也
　　系辞传精气为物游魂为变抉透古今疑窦被注家解蒙以生死分言之精气为物生也游魂为变死也以鬼神分言之精气为物神也游魂为变鬼也举道家佛家二氏之说无所不包推类合而言之则凡有精气者皆有游魂如树老成精木鱼作怪石言晋国钟鸣洛阳之类皆是也既曰为变则渺冥难凭恍惚无据拘而信之愚矣故曰敬鬼神而远之又曰知者不惑又曰见怪不怪其怪乃败
　　今之小儿啼不止辄惧以抹虎子或止初不解何义观通鉴后赵将麻秋最勇猛人呼为麻胡民间小儿啼怖以麻胡来辄止乃知抹虎即麻胡之转音也
　　
　　平书卷四
　　物宜篇下
　　鹅雁类也雁翅重肉轻能致万里鹅肉重翅轻难飞一步肉之为累也甚矣苏秦以无五亩田致相位袁绍以数千里致败亡岂非秦之雁而绍之鹅也哉
　　仙传拾遗山阴道士管霄霞笼红鹅一双遗羲之请书黄庭经按黄庭换鹅昔人已辨之此更好事者为之也
　　精卫衔石填海鹦鹉濡水洒山其诚一也
　　赵高指鹿为马高德儒以野鸟作鸾
　　晋桓豁之宥盗物者以沃杀鸲鹆仅禽鸟之冤也唐温璋之毙捕雏者以铃挽乌鸦为非常之诉也然而桓平而温酷也
　　王荆公作字说苏东坡嘲之曰鸤鸠在桑其子七兮莫是连爷搭娘为九鸟否人以为恶谑然师旷禽经本谓九鸟为鸠大抵六书象形会意自多有理荆公字字穿凿固可笑谓其一无足取则不然也
　　道光五年丙戌岁见一怪鸟墨色略大如雪姑白喙声如猿哀而远闻老农谓为水征后果连岁大水
　　杨用修曰晏子春秋杀科雉者不出三月吕览作随兕科雉谓雉方乳随兕谓兕随母
　　晋书郭文少好山水历华阴之崖时猛兽为暴文独宿十余夜卒无患害
　　尔雅释鸟疏贾逵注云老鳸鷃鷃趣民收麦令不得晏起者也按今麦时鸟鸣割麦插禾者当即此或即布谷
　　楚词恐鹈鴂之先鸣兮使百草为之不芳钱杲之传鹈鴂即杜鹃一名买{危鸟}立夏鸣众芳皆歇
　　西京杂记樊将军哙问陆贾曰自古人君受命云有瑞应岂有是乎贾曰有之夫目瞤得酒食灯火华得钱财干雀噪而行人至蜘蛛集而百事嘉小既有征大亦宜然
　　东坡志林僧谓酒为般若汤谓鱼为水梭花鸡为钻篱菜人有为不义而文之以美名者与此何异
　　通山人山居宅临深潭夜有虎噬其驴适以爪探渊为鼋所啮力掣不得出村人毙虎并获鼋剖虎驴肉犹整块在腹中此亦螳螂黄雀之警也
　　捕虎多方有用竹竿钓者有用药箭射者皆胜于鎗铳力角之徒而莫妙于粘其法以大麦芒数斗用牛皮胶煮化拌之置虎所由道中虎蹄一踏其物必决去而后止愈决愈粘渐逼一身则躁跳而毙盖其毛有油易粘性洁而暴故也戾物可以智取如是
　　猩猩好啼狒狒好笑
　　后汉方术传折像幼有仁心不杀昆虫不折萌芽
　　字书豺狼皆兽之有才智者故豺从才狼从良家语孔子曰士不悫而多智能譬犹豺狼不可迩
　　礼定犹豫离骚心犹豫而狐疑尔雅犹如麂善登木闻人声乃豫缘上下尸子五尺犬为犹颜氏之推谓犬行豫在人前此说本允
　　梁吴均续齐谐记燕昭王墓前斑狸化为书生欲诣张华华表谓之曰子之妙解无为不可但张公制度恐难笼络非但丧子千年之质亦当深误老表呜呼炫才者宜鉴斑择友者宜鉴表
　　草木子谓象行能别虚实稍虚辄不肯过故帝王卤簿以为前导宋莘视听抄取象以大锥置厚木密埋往来之所绐其足洞贯锥上谓之着鞵按此正乘其虚而掩之今闻闽广人取象大约用陷阱乌在象行能别虚实也卤薄不过取其驯而壮观耳
　　黄帝内传帝得白泽神兽能言达于万物之情问天下鬼神之事自古精气为物游魂为变者凡万一千五百二十种帝令以图写之
　　道光十年庚寅岁直隶地震邯郸城外裂一穴渐大有兽从中跃出大牛数倍逐人而食血流满野刀铳不入后入深山饿死皮骨仅存剥其皮厚数寸莫得其名邸报只曰神兽形略似羊孔子谓土之怪曰羵羊或此类也人从其穴以绳入之数十丈莫得其底物遍身泥浆不知从何着脚又从何跃出土人云物性憨故易避
　　铁围山丛谈哲宗时得火浣布七寸大以为异政和初进者将半仞矣其后盈筥而至大抵若今之木棉布色微青投火则洁白非鼠毛也御府使人自纺绩为巾褥布袍之属多不足贵可证旧说之讹
　　颜氏家训梁士大夫皆尚襃衣博带大冠高履出则车舆入则扶侍郊郭之内无乘马者周宏正乘之举朝以为放达尚书郎乘马则纠劾之及侯景之乱肤脃骨柔不堪行步体羸气弱不耐寒暑坐死仓猝者往往而然建康令王复见马嘶歕震慑谓人曰正是虎何名马耶
　　唐昭陵六马图石刻乃太宗平诸雄所乘战马一曰拳毛騧前中六箭背中三箭二曰什伐赤前中四箭背中一箭三曰白蹄乌四曰特勒骠五曰飒雾紫燕脑前中一箭六曰青骓前中五箭马中箭多乘马者之危可知以太宗之神武创业时征伐之险如此人奈何易言战哉
　　宋建平王宏子景素之慕为鹊也梁元帝世子方之慕为鱼也其与欲世世不生帝王家者同矣昔人言厉怜王信夫
　　续水经云蛇雉遗卵于地千年为蛟出壳之日害于一方洪水漂荡吴人谓之发洪余幼时随父宦永州亲受其害警志所云父外驰驱蛟水淹庐我穴屋号人屋滔滔一叶舟来爰止山坳盖乾隆癸丑事也湖北山中亦屡遭此患蛟出之时必有雷雨夫雷雨天所以长养万物者也助蛟之虐如此耶或谓雷乃摄服之使不为患然其患自若也雷之摄服安在耶抑当雷雨满盈之际蛟乃乘势而起如小人之窃弄威福者耶而天顾冥冥漠漠若罔闻知何也或谓藉此扫荡恶孽岂被灾之人无一善类耶将天之于人物相育相害俱听其适然之数天实退处于无权耶而其所患者独崇山夹溪之间水势溃溢所致而平田广野虽有蛟起伤稼而不伤人又似地实为之万物并育而不相害天地之所以为大而人犹有憾者皆此类也月令季夏命渔师伐蛟大抵主于除害注以为宜在秋时列季夏者误也今近山郡县犹会猎户取蛟然奉行故事耳惟山谷居民于冬雪盛时视无雪之处掘出顽然一物无眼耳鼻舌云即蛟也烹而食之至惊蛰后懔不可犯矣盖月令之伐在夏秋直以力攻土民之掘在严冬乘其伏蛰于春夏雷雨动色相戒屏息默坐惧触蛟怒犹或不免安得子羽佽飞之术为天下痛除此患哉
　　南史康绚传淮水暴涨堰坏奔流于海杀数万人怪物随流而下或人头鱼身或龙形马首按今黄河决必有水怪先兆嘉庆七年京师大水过鼋数日汉水每决龙辄见形亦其异也
　　蛟者地气之所结也当蛇雉遗卵时乘雷入地伏藏凝积不知几千百年其得地气厚矣而神怪作矣乘春夏发泄之气奋兴而出雷雨者地气也遂随而应之盖雷雨之从蛟犹云之从龙也龙行天上而利人蛟出地中而害人势不同也害人者必除此圣王所以着伐蛟之令也欲益生民者此术安可不讲哉
　　蛟将起之先必有西南风数日盖地气将动天气预迎之也天地之善气无一息不通戾气亦无一息不通也
　　水者天地之厉气也厉气必有厉物以凭之蛟者天地之厉物然天地之厉气必由人之厉气以感之人但自平其厉气则亦无患于蛟也夫则亦无患于水也夫
　　传云海中有岛为龙所居蛟之害人者至海龙辄斩之岛旁蛟首垒垒如此亦云快矣然则蛟亦何乐而害人哉
　　池北偶谈叫蛇产广西能呼人姓名应之即死逆旅箧贮蜈蚣闻呼勿应开箧纵蜈蚣径去食脑仍还箧中
　　抱朴子入山呼林林央央能辟蛇虎
　　铁围山丛谈哲庙时大风乃金明池新旧二龙舟鬬新毁一目旧伤尤甚哲庙降勅杖之始止又载一山左右二池藏黄白二龙后祈雨得应诏襃封之投左池二龙大战不已黄者屡败寺僧悟雨乃白所降误襃黄也祷以请封乃止又载淮河小龙附漕使舟诣京处宫中数日数与蔡京相见后京贬至湖湘犹来见云又云宣和元年夏五月都邑大水未作前雨数日连夕如倾及霁有茶肆睹一龙长六七尺若世所绘龙鳞驴首两颊如鱼其声如牛若大犬蹲作坊上羣取食之后十余日大水至俗传谓之龙复雠按龙不能神于被食之时独神于复雠之日乎大抵皆徽钦亡国之妖而水又兵象之显征也龙何能为
　　古今异宜事甚多如董父豢龙事详左传明云帝舜氏世有畜龙岂可以今所无而不信乎又云有夏孔甲扰于有帝帝赐之乘龙河汉备二帝即天帝诗所云皇矣上帝在帝左右皆是也若如宋儒尽解作理理果何物而能赐乘龙乎书云舜绝地天通是舜以前地天本通此等莫若阙疑若据理而臆断其无反失理矣
　　湛渊静语载一取蜜者为人弃置崖下坠蛟穴得跨蛟而起坚瓠集载一樵者坠虎穴得跨虎而起可见人命不死者虽蛟虎犹活之也
　　李淳风感应经河有怪鱼乃名为鳄[同鳄]其身已朽其齿三作南州志斩其首干之椓去其齿而更复生雷击人其说不一北梦琐言世有乖龙苦于行雨而多窜匿雷神捕之或入牛角或牧童之身每为此物所累而震死也按此则雷为妄击矣予耳目所及雷震者数人有当击者亦有不必击者道光七年清明前二日汉川县系马口有人十七岁为雷击背书沈馊二字殆不可晓说部载雷误击一人雷神空中语曰以蚯蚓捣烂傅脐中遂活更奇道光十四年五月汉阳鹦鹉洲雷震一人一牛死岂亦乖龙所累耶
　　礼记月令孟夏之月蝼蝈鸣郑康成注蝼蝈蛙也又引蔡云蝼蝼蛄蝈蛙也按以郑说为正蝼实鸣于秋也
　　聊斋志异载宣德年间贡促织妨民事王阮亭以为讹按涌幢小品言其祖月溪翁云蟋蟀瞿瞿叫宣德皇帝要盖当时有此谣苏太守况被敕索千个乃知聊斋所记多实录也
　　颠当尔雅谓之王蚨蟷谚云颠当牢守门蠮螉寇汝无处奔
　　韩昌黎孔戣墓志铭明州岁贡海虫淡菜蛤蚶海虫即今海蛊之类蚶即蛏蚶
　　曲洧旧闻溱洧原出马岭土人不善施网罟冬积柴水中为罧[音渗]以取之捣泽蓼杂煮大麦撒深潭中鱼食之辄死浮水上可俯掇久之复活谓之醉鱼云
　　池北偶谈谢皋父晞发集云蜂分日皆黄道紫微天月德吉曜也瓯粤之南民不知历凡婚嫁兴作皆候蜂分日为之渔洋又曰王延喆遇持琥珀求售者中有蜘蛛形状如生索直百金碎之果有生蛛自内跃出行几上数巡见风化为水按予家有琥珀内作狮形岂亦生者耶
　　食物鱼之用大次于谷故称地之便者必曰鱼米而他不及焉孟子论王道先鱼鳌而后鸡豚狗彘取其多且便也利之大者曰鱼盐先鱼于盐鱼利更大矣
　　吴楚称鱼曰鲑菜杜子美白小诗风俗当园蔬鱼与蔬菜无别猪肉人性有宜有不宜鱼则相宜者多又性各不同随人择食补益匪浅且其味各出非如他畜专壹而无所兼也水泽多鱼之地年谷奇荒犹可有救山林少鱼之地荒则道瑾相望尤见鱼之所关不小也昔人以羊比齐鲁大邦鱼比邾莒小国痴矣有吞舟之鱼而无吞舟之羊
　　鱼之美者甚多就日食常有之品最益人而可口朝夕得所求者莫如鳜鱼鲂鱼鳜即鯚鲂即鳊也鲈乃鳜之异品鲥乃鲂之异品然皆限于地限于时君子不贵难得之物故以鳜鲂为断二者鳜之味美而纯鲂之味嫩而厚桃花流水鳜鱼肥咏于张志和常钓槎头缩项鳊咏于杜子美二物身价亦颇柑埒
　　张耒明道杂志余在真州食假河豚是用江鮰作之味极珍一官伎谓余曰河豚味类鮰而过之又鮰无脂津脂津河豚腹中白腴也土人谓之西施乳按余最爱鮰而畏食河豚鮰自有珍味奚假河豚耶又按鸟兽考白河豚名鮠鱼其状相类无毒鮠即鮰状本与河豚相类味既珍复无毒君子小人相去远矣杨升庵外集鮰鱼一名水底羊予性爱食羊兼爱鮰可谓双美矣
　　本草鳜一名江豚言其味美似豚耳其实江豚别一种说文谓鱄{鱼孚}俗谓江猪拜风者是也
　　鳜鱼本草称其能治瘵疾苏子瞻后赤壁赋所谓巨口细鳞状似松江之鲈者也张志和诗桃花流水鳜鱼肥在春时王阮亭诗风送三江雉尾莼青鲈紫鳜一时新在秋时苏赋十月又在冬时大抵四时皆有惟夏日甚稀耳
　　琐碎录养鸭者每年五月五日不得放栖只喂干食不得与水吃则日日生卵以土硫黄拌谷饲之易肥
　　古者未有火化食草木之实鸟兽之肉燧人氏始炮生为熟神农时食谷加米于烧石之上而食之黄帝时有釜甑饮食之道始备经数圣人制器尚象后人方获养生以开万世之利圣人之功参赞化育如此其至乃有人好为异说谓古人多寿今人多夭反归咎于火食不知古今寿夭不齐乃性情淳朴残薄及气运所致非关火食也今试取小儿不火食茹毛饮血而养之果能寿乎其不达亦甚矣至云不宜穷极口味致疾则养生惜福之道宜然充类而谓不宜火食无乃惩羹吹虀耶
　　月令首种郑注旧说谓稷又引蔡云宿麦稷种在百谷之先故称首种古以稷名官亦谓其长于百谷也以麦为首种岂谓南方孟春亦可种麦耶
　　汉书武帝纪元狩三年劝有水灾郡种宿麦师古注秋冬种之经岁乃熟故云宿麦按此则麦秋冬皆可种今犹然但九月种者曾受秋气多收故月令谓毋或失时北地种麦于秋冬今南地春种麦亦收
　　五代史安重荣招集亡命课民种稗食马万匹
　　杨用修曰古谚枇杷黄医者忙橘子黄医者藏萝卜上场医者回乡
　　五代史奚王常采北山麝香仁参赂刘守光按人作仁仅见此
　　清异录百益一损者枣一益百损者梨
　　上林赋楩枏豫章正义曰豫今之桄木章今之樟木二木生至七年乃可分
　　杜诗种榆水中央生长何容易按此榆性喜水
　　齐民要术凡种树正月为上时二月为下时
　　荠野菜遍地有之俗呼地菜又呼春菜野菜谱谓碎米荠正字通谓地英菜潘岳闲居赋堇荠甘旨即诗所谓其甘如荠也周礼乐师教乐行以肆夏趋以采荠采荠名诗亦指此礼记玉藻讹作齐注读为慈失其旨矣苏子瞻书荠天然之珍不甘于五味而有味外之味又曰天生此味为幽人山居之福本草甘温利五脏益肝和中根益胃明目治目痛同叶烧灰蜜汤调治赤白痢子与花亦然占验书岁将美甘草先生亦指荠也顾黄公谓荠为邪蒿大谬
　　郭景纯江赋挺自然之嘉蔬韩昌黎盘谷序采于山美可茹苏子瞻论荠菜谓天为幽人特生珍味此皆谓不由人工种植可供饔飧者榆园亦颇有之甘菊一荠二蒌三椿巅四槐五榆六蜀葵七茼蒿八茭笋九竹笋十巢菜十一萱花十二荷花十三零余子十四扁豆十五梅十六桃十七石榴十八枣十九玫瑰二十络绎终岁可饱信天翁矣
　　菊不独品高最供高人玩赏服食益人尤巨本草言之甚详大抵养肝愈风是其首效惟其和血故可延年其云服之可以成仙虽为诞说其有益无损则确然可信花叶根茎俱可食而叶尤妙然味苦者不中食味甘者佳本草辨之不甚明悉惟范谱云今吴下惟甘菊一种可食花细碎品不甚高余菊味皆苦白花尤甚花亦大数语甚确按甘菊黄色小如钱俗传渊明所爱者乃此种谓之渊明菊又谓之茶菊言其香甘可代茶也又谓之金弹子范谱棣棠菊一名金锤子花纤秾酷似棣棠色深如赤金他花色皆不及又谓球子菊深黄千叶尖细重迭一枝之杪聚生百余花若小球诸菊黄花最小无过此者按此皆俗所指渊明菊金弹子也种菊最费殷勤惟此种易生不烦灌溉分种遍地丛生此种盖有四绝色佳可玩一也尤耐霜雪二也种繁易生三也味甘宜食四也道光庚子初夏分菊取他种之叶煎食之虽渗以糖终有苦味取此称叶煎食不糖而甘香脆爽齿余病膝风二年本草云菊尤治此症既喜天生珍味以慰幽人而兼可治数年难瘳之疾真有相得恨晚之情尤喜左右采之应用无穷故特记之
　　尊胜经苾刍香草有五义一生不背日二冬夏长青三体性柔软四香气腾达五引蔓易生按此即忍冬藤俗名金银花者也
　　释道原传灯录文殊令善财采药善财曰遍观大地无有不是药者拾一茎草与文殊文殊接得告众曰此药能杀人亦能活人袁简斋诗神农药尧舜法一半生人一半杀从此化出
　　曲洧旧闻长松产五台山治大风有殊效世人不知文殊指示之名著清凉传本草未载
　　丛谈旧说蔷薇水乃外国播花上露水殆不然实用白金为甑采花蒸气成水屡采屡蒸积而为香蜡封犹透闻数十步洒衾袂十余日不歇也由大食国花气馨烈而然至五洋即不能矣
　　酉阳杂俎莼之美者名莼龟又传谓莼萌在泥中粗短谓之龟莼
　　种树书香栾树小鸟作巢后方华试之屡验此非花待鸟乃鸟感木之将花而至所谓禽鸟得气之先也
　　天下善恶祸福之气之理皆可推矣
　　后汉书光武本纪初王莽末天下旱蝗黄金一斤易粟一斛至是野谷旅生[旅寄也又作稆音吕]麻尗[通菽]尤盛野蚕成茧被于山阜人收其利焉呜呼是可以观天道矣
</div>
    <div class="pagination">
<a href="平书_page6.html">上一页</a><span>...</span><a href="平书_page2.html">2</a><a href="平书_page3.html">3</a><a href="平书_page4.html">4</a><a href="平书_page5.html">5</a><a href="平书_page6.html">6</a><span class="current-page">7</span><a href="平书_page8.html">8</a><a href="平书_page9.html">9</a><a href="平书_page10.html">10</a><a href="平书_page11.html">11</a><a href="平书_page12.html">12</a><span>...</span><a href="平书_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
