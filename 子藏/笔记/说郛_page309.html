<!DOCTYPE html>
<html>
 <head>
  <meta charset="utf-8"/>
  <title>
   说郛 - 第 309 页/共 601 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说郛 - 第 309 页/共 601 页
  </h1>
  <div class="content">
   周成王时东夷送六角牛
　　磅磄山
　　磅磄山去扶桑五万里日所不及其地甚寒有桃树千围万年一实一说日本国有金桃其实重一斤
　　活人草
　　汉武帝时西方日支国有献活人草二茎有人死者将草覆面即活
　　玉桃
　　昆仑山有玉桃光明洞澈而坚莹须以玉井泉洗之便软可食
　　虹饮
　　晋时晋陵薛愿家有虹饮其釜中水须防而竭愿因以酒祝而益之虹复饮尽吐金满釜而去愿家遂至大富
　　真香茗
　　巴东有真香茗其花白色如蔷薇煎服令人不眠能诵无忘
　　伺潮鸡
　　伺潮鸡潮水上则鸣孙绰望海赋曰石鸡清响而应潮是也
　　龙羮
　　汉元和元年大雨有一青龙堕于宫中帝命烹之赐羣臣龙羮各一杯故李尤七命曰味兼龙羮七命即文章名也
　　青牛
　　千年木精爲青牛
　　猿
　　猿五百岁化爲玃玃千岁化爲老人
　　鹄
　　鹄寿三千岁
　　鷰
　　鷰之千年生胡髯
　　虎鱼
　　虎鱼老者爲蛟
　　穆王犬
　　周穆王之犬日走千里食虎豹
　　水精宫
　　阖闾构水精宫尤极珍怪皆出自水府
　　雨鱼
　　古说雍州雨鱼长八尺寸许
　　雨金
　　汉惠帝二年宫中雨黄金黑锡
　　雨钱
　　周时成阳雨钱终日而絶
　　雨鹿
　　汉成帝末年宫中雨一苍鹿杀而食之其味甚美
　　雨石
　　魏武帝末年邺中雨五色石
　　雨枣
　　魏世河内冬雨枣
　　禹余粮
　　今药中有禹余粮者世传昔禹治水弃其所余粮于江中生爲药也
　　懒妇箴
　　桂林有睡草见之则令人睡一名醉草亦呼爲懒妇箴又出海南地记
　　鸣琴川
　　梧桐园在吴宫本吴王夫差旧园也一名鸣琴川
　　桄榔面
　　西蜀石门山有树名曰桄榔皮里出屑如面用作饼食之与面相似因谓之桄榔面焉
　　蟹奴
　　璅似小蚌有一小蟹在腹中爲出求食故淮海之人呼爲蟹奴



　　说郛卷六十五下
　　钦定四库全书
　　説郛巻六十六上　　　　元　陶宗仪　撰佛国记【释法显】
　　法显昔在长安慨律藏残缺于是遂以始二年嵗在己亥与慧景道整慧应慧嵬等同契至天竺寻求戒律初发迹长安度陇至干归国夏坐夏坐讫前行至耨檀国度养楼山至张掖镇张掖大乱道路不通张掖王慇懃遂留为作檀越于是与智严慧简僧绍宝云僧景等相遇欣于同志便共夏坐夏坐讫复进到炖煌有塞东西可八十里南北四十里共停一月余日法显等五人随使先发复与宝云等别炖煌太守李浩供给度沙河沙河中多有恶鬼热风遇则皆死无一全者上无飞鸟下无走兽遍望极目欲求度处则莫知所拟唯以死人枯骨为标帜耳行十七日计可千五百里行至鄯善国其地﨑岖薄俗人衣服麤与汉地同但以毡褐为异其国王奉法可有四千余僧悉小乗学诸国俗人及沙门尽行天竺法但有精麤従此西行所经诸国类皆如是唯国国言语不同然出家人皆习天竺书天竺语住此一月日复西北行十五日到夷国夷国僧亦有四千余人皆小乗学法则齐整秦土沙门至彼都不预其僧例法显得符行堂公孙经理住二月余日于是还与宝云等共为夷国人不修礼义遇客甚薄智严慧简慧嵬遂返向髙昌欲求行资法显等防符公孙供给遂得直进西南行路中无居民涉行艰难所经之苦人理莫比在道一月五日得到于阗其国丰乐人民殷盛尽皆奉法以法乐相娯众僧乃数万人多大乗学皆有众食彼国人民星居家家门前皆起小塔最小者可高二丈许作四方僧房供给客僧及余所须国主安堵法显等于僧伽蓝僧伽蓝名瞿摩帝是大乗寺三千僧共犍槌食入食堂时威仪齐肃次第而坐一切寂然器钵无声净人益食不得相唤但以手指麾慧景道整慧达先向竭乂国法显等欲观行像停三月日其国中十四大僧伽蓝不数小者従四月一日城里便扫洒道路庄严巷陌其城门上张大帏幕亊事严饰王及夫人采女皆住其中瞿摩帝僧是大乗学王所敬重最先行像离城三四里作四轮像车高三丈余状如行殿七宝庄校悬缯幡葢像立车中二菩萨侍作诸天侍従皆金银雕莹悬于虚空像去门百步王脱天冠易着新衣徒跣持华香翼従出城迎像头面礼足散华烧香像入城时门楼上夫人采女摇散众花纷纷而下如是庄严供具车车各异一僧伽蓝则一日行像四月一日为始至十四日行像乃讫行像讫王及夫人乃还宫耳其城西七八里有僧伽蓝名王新寺作来八十年经三王方成可高二十五丈雕文刻镂金银覆上众宝合成塔后作佛堂庄严妙好梁柱户扇窻牖皆以金薄别作僧房亦严丽整饰非言可尽岭东六国诸王所有上价宝物多作供养人用者少既过四月行像僧绍一人随胡道人向賔法显等进向子合国在道二十五日便到其国国王精进有千余僧多大乗学住此十五日已于是南行四日入葱岭山到于麾国安居安居已止行二十五日到竭义国与慧景等合值其国王作般遮越师般遮越师汉言五年大会也会时请四方沙门皆来云集己庄严众僧坐处悬缯旛葢作金银莲花着缯座后铺净坐具王及羣臣如法供养或一月二月或三月多在春时王作会已复劝诸羣臣设供供养或一日二日三日五日供养都毕王以所乗马鞍勒自副使国中贵重臣骑之并诸白防种种珍宝沙门所须之物共诸羣臣发愿布施布施已还従僧赎其地山寒不生余谷唯熟麦耳众僧受嵗已其晨辄霜故其王每赞众僧令麦熟然后受嵗其国中有佛唾壶以石作色似佛鉢又有佛一齿国人为佛齿起塔有千余僧尽小乗学自山以东俗人被服麤类秦土亦以氊褐为异沙门法用转转胜不可具记其国当葱岭之中自葱岭已前草木果实皆异唯竹及安石榴甘蔗三物与汉地同耳従此西行向北天竺在道一月得度葱岭葱岭冬夏有雪又有毒龙若失其意则吐毒风雨雪飞沙砾石遇此难者万无一全彼土人人即名为雪山人也度岭已到北天竺始入其境有一小国名陀厯亦有众僧皆小乗学其国昔有罗汉以神足力将一巧匠上兠术天观弥勒菩萨长短色貌还下刻木作像前后三上观然后乃成像长八丈足趺八尺斋日常有光明诸国王竞兴供养今故现在于此顺岭西南行十五日其道艰阻崖岸险絶其山唯石壁立千仞临之目欲进则投足无所下有水名新头河昔人有凿石通路施傍梯者凢度七百度梯已蹑悬絙过河河两岸相去减八十步九驿所记汉之张骞甘英皆不至众僧问法显佛法东过其始可知耶显云访问彼土人皆云古老相传自立弥勒菩萨像后便有天竺沙门赍经律过此河者像立在佛泥洹后三百许年计于周氏平王时由兹而言大教宣流始自此像非夫弥勒大士继轨释迦孰能令三宝宣通边人识法固知防运之开本非人事则汉明之梦有由而然矣渡河便到乌苌国乌苌国是正北天竺也尽作中天竺语中天竺所谓中国俗人衣服饮食亦与中国同佛法甚盛名众僧住止处为僧伽蓝凡有五百僧伽蓝皆小乗学若有客比丘到悉供养三日三日过已乃令自求所安常传言佛至北天竺即到此国已佛遗足迹于此迹或长或短在人心念至今犹尔及晒衣石度恶龙处亦悉现在石高丈四濶二丈许一边平慧景道整慧达三人先发向佛影那竭国法显等住此国夏坐坐讫南下到宿呵多国其国佛法亦盛昔天帝释试菩萨化作鹰鸽割肉贸鸽处佛即成道与诸弟子游行语云此本是吾割肉贸鸽处国人由是得知于此处起塔金银校饰従此东下五日行到犍陀卫国是阿育王子法益所治处佛为菩萨是亦于此国以眼施人其处亦起大塔金银校饰此国人多小乗学自此东行七日有国名竺刹尸罗竺刹尸罗汉言截头也佛为菩萨时于此处以头施人故因以为名复东行二日至投身餧饿虎处此二处亦起大塔皆众宝校饰诸国王臣民竞兴供养散华燃灯相继不絶通上二塔彼方人亦名为四大塔也従犍陀卫国南行四日到弗楼沙国佛昔将诸弟子游行此国语阿难云吾般泥洹后当有国王名腻伽于此处起塔后腻伽王出世出行游观时天帝释欲开发其意化作牧牛小儿当道起塔王问言汝作何等答曰作佛塔王言大善于是王即于小儿塔上起塔高四十余丈众宝校饰凡所经见塔庙壮丽威严都无此比传云阎浮提塔唯此为上王作塔成已小塔即自傍出大塔南高三尺许佛鉢即在此国昔月氏王大兴兵众来伐此国欲取佛鉢既伏此国巳月氏王笃信佛法欲持鉢去故兴供养供养三宝毕乃校饰大象置鉢其上象便伏地不能得前更作四轮车载鉢八象共牵复不能进王知与鉢縁未至深自愧叹即于此处起塔及僧伽蓝并留镇守种种供养可有七百余僧日将中众僧则出鉢与白衣等种种供养然后中食至暮烧香时复尔可容二斗许杂色而黑多四际分明厚可二分莹彻光泽贫人以少华投中便满有大富者欲以多华而供养正复百千万斛终不能满宝云僧景只供养佛鉢便还慧景慧达道整先向那竭国供养佛影佛齿及顶骨慧景病道整住看慧达一人还于弗楼沙国相见而慧达宝云僧景遂还秦土慧景应在佛鉢寺无常由是法显独进向佛顶骨所西行十六由延便至那竭国界醯罗城中有佛顶骨精舎尽以金薄七宝校饰国王敬重顶骨虑人抄夺乃取国中豪姓八人人持一印印封守防清晨八人俱到各视其印然后开户开户已以香汁洗手出佛顶骨置精舎外高座上以七宝圆碪碪下琉璃钟覆上皆珠玑校饰骨黄白色方圆四寸其上隆起每日出后精舎人则登高楼击大鼓吹螺敲铜钹王闻已则诣精舎以华香供养供养已次第顶戴而去従东门入西门出王朝朝如是供养礼拜然后聴国政居士长者亦先供养乃修家事日日如是初无懈惓供养都讫乃还顶骨于精舍中有七寳解脱塔或开或闭髙五尺许以盛之精舍门前朝朝恒有卖华香人凡欲供养者种种买焉诸国王亦恒遣使供养精舍处方四十歩虽复天震地裂此处不动从此北行一由延到那竭国城是菩萨本以银钱贸五茎华供养定光佛处城中亦有佛齿塔供养如顶骨法城东北一由延到一谷口有佛锡杖亦起精舍供养杖以牛头旃檀作长丈以木筒盛之正复百千人举不能移入谷口四日西行有佛僧伽梨精舎供养彼国土亢旱府国人相率出衣礼拜供养天即大雨那竭城南半由延有石室博山西南向佛留影此中去十余步观之如佛真形金色相好光明炳着转近转防髣髴如有诸方国王遣工画师模写莫能及彼国人传云千佛尽当于此留影影西百步许佛在时剃髪剪爪佛自与诸弟子共造塔高七八丈以为将来塔法今犹在边有寺寺中有七百余僧此处有诸罗汉辟支佛塔乃千数住此冬二月法显等三人南度小雪山雪山冬夏积雪山北隂中过寒暴起人皆噤战慧景一人不堪复进口出白沫语法显云我亦不复活便可时去勿得俱死于是遂终法显抚之悲号本图不果命也柰何复自力前得过岭南到罗夷国近有三千僧兼大小乗学住此夏坐坐讫南下行十日到防那国亦有三千许僧皆小乗学従此东行三日复渡新头河两岸皆平地过河有国名毗荼佛法兴盛兼大小乗学见秦道人往乃大怜愍作是言如何边地人能知出家为道逺求佛法悉供给所须待之如法従此东南行减八十由延经歴诸寺甚多僧众万数过是诸处已到一国国名摩头罗又经捕那河河边左右有二十僧伽蓝可有三千僧佛法转盛凡沙河已西天竺诸国国王皆笃信佛法供养众僧时则脱天冠共诸宗亲羣臣手自行食行食已铺氊于地对上座前坐于众僧前不敢坐床佛在世时诸王供养法式相传至今従是以南名为中国中国寒暑调和无霜雪人民殷乐无户籍官法唯耕王地者乃输地利欲去便去欲住便住王治不用刑罔有罪者但罚其钱随事轻重虽复谋为恶逆不过截右手而已王之侍卫左右皆有供禄举国人民悉不杀生不饮酒不食葱蒜唯除旃荼罗旃荼罗名为恶人与人别居若入城市则击木以自异人则识而避之不相搪揬国中不养猪鸡不卖生口市无屠行及酤酒者货易则用贝齿唯旃荼罗猎师卖肉耳自佛般泥洹后诸国王长者居士为众僧起精舎供养供给田宅园圃民户牛犊铁劵书録后王王相传无敢废者至今不絶众僧住止房舎床褥饮食衣服都无缺乏处处皆尔众僧常以作功徳为业及诵经坐禅客僧住到旧僧迎逆代担衣鉢给洗足水涂足油与非时浆须防息已复问其腊数次第得房舎卧具种种如法众僧住处作舎利佛塔目连阿难塔并阿毗昙律经塔安居后一月诸希福之家劝化供养僧作非时浆众僧大会説法説法已供养舎利弗塔种种香华通夜然灯使彼人作舎利弗本婆罗门时诣佛求出家大目连大迦叶亦如是诸比丘尼多供养阿难塔以阿难请世尊聴女人出家故诸沙弥多供养罗云阿毗昙师者供养阿毗昙律师者供养律年年一供养各自有日摩阿衍人则供养般若波罗蜜文殊师利观世音等众僧受嵗竟长者居士婆罗门等各持种种衣物沙门所须以布施僧众僧亦自各各布施佛泥洹已来圣众所行威仪法则相承不絶自渡新头河至南天竺迄于南海四五万里皆平坦无大山川正有河水従此东南行十八由延有国名僧伽施佛上忉利天三月为母説法来下处佛上忉利天以神通力都不使诸弟子知未满七日乃放神足阿那律以天眼遥见世尊即语尊者大目连汝可往问讯世尊目连即往头面礼足共相问讯问讯已佛语目连吾却后七日当下阎浮提目连既还于时八国大王及诸臣民不见佛久咸皆渴仰云集此国以待世尊时优鉢罗比丘尼即自心念今日国王臣民皆当奉迎佛我是女人何由得先见佛即以神足化作转轮圣王最前礼佛佛従忉利天上来向下下时化作三道宝阶佛在中道七宝阶上行梵天王亦化作白银阶在右边执白拂而侍天帝释化作紫金阶在左边执七宝葢而侍诸天无数従佛下佛既下三阶俱没于地余有七级现后阿育王欲知其根际遣人掘看下至黄泉根犹不尽王益信敬即于阶上起精舎当中阶作丈六立像精舎后立石柱髙三十肘上作师子柱内四边有佛像内外映彻净若琉璃有外道论师与沙门诤此住处时沙门理屈于是共立誓言此处若是沙门住处者今当有灵验作是言已柱头师子乃大鸣吼见证于是外道惧怖心伏而退佛以受大食三月故身作天香不同世人即便浴身后人于此处起浴室浴室犹在优鉢罗比丘尼初礼佛处今亦起塔佛在世时有剪髪作塔及过去三佛并释迦文佛坐处经行处及作诸佛形像处尽有塔今悉在天帝释梵天王従佛下处亦起塔此处僧及尼可有千人皆同众食杂大小乗学住处一白耳龙与此众僧作檀越令国内丰熟雨泽以时无诸灾害使众僧得安众僧感其惠故为作龙舎敷置坐处又为龙设福食供养众僧日日众中别差三人到龙舎中食每至夏坐讫龙辄化形作一小蛇两耳边白众僧识之铜盂盛酪以龙置中従上座至下座行之似若问讯遍便化去年年一出其国丰饶人民炽盛最乐无比诸国人来无不经理供给所须寺北五十由延有一寺名火境火境者恶鬼名也佛本化是恶鬼后人于此处起精舎以精舎布施阿罗汉以水灌手水沥滴地其处故在正复扫除常现不灭此处别有佛塔善鬼神常扫洒初不须人工有邪见国王言汝能如是者我当多将兵众住此益积粪秽汝复能除不鬼神即起大风吹之令净此处有百枚小塔人终日数之不能得知若至意欲知者便一塔边置一人已复计数人人或多或少其不可得知有一僧伽蓝可六七百僧此中有辟支佛食处泥洹地大如车轮余处生草此处独不生乃晒衣地处亦不生草衣条着地迹今故现在法显住龙精舎夏坐坐讫东南行七由延到罽饶夷城城接恒水有二僧伽蓝尽小乗学去城西六七里恒水北岸佛为诸弟子説法处传云説无常苦説身如泡沫等此处起塔犹在度恒水南行三由延到一林名呵梨佛于此中説法经行坐处尽起塔従此东南行十由延到沙只大国出沙祗城南门道东佛本在此嚼杨枝刺土中即生长七尺不増不减诸外道婆罗门嫉妬或斫或防远弃之其处续生如故此中亦有四佛经行坐处起塔故在従此南行八由延到拘萨罗国舎卫城城内人民稀旷都有二百余家即波斯匿王所治城也大爱道故精舎处须达长者井壁及鸯掘魔得道般泥洹烧身处后人起塔皆在此城中诸外道婆罗门生嫉妬心欲毁壊之天即雷电霹雳终不能得壊出城南门千二百歩道西长者须逹起精舎精舎东向开门户两厢有二石柱左柱上作轮形右柱上作牛形池流清净林木常茂众华异色蔚然可观即所谓祗洹精舎也佛上忉利天为母説法九十日波斯匿王思见佛即刻牛头栴檀作佛像置佛坐处佛后还入精舎像即避出迎佛佛言还坐吾般泥洹后可为四部众作法式像即还坐此像最是众像之始后人所法者也佛于是移住南边小精舎与像异处相去二十歩只洹精舎本有七层诸国王人民竞兴供养悬缯旛葢散华烧香然灯续明日日不絶防衔灯炷烧花旛葢遂及精舎七重都尽诸国王人民皆大悲恼谓栴檀像已烧却后四五日开东小精舎户忽见本像皆大欢喜共治精舎得作两重远移像本处法显道整初到只洹精舎念昔世尊住此二十五年自伤生在边地共诸同志游厯诸国而或有还者或有无常者今日乃见佛空处怆然心悲彼众僧出问显等言汝従何国来答云従汉地来彼众僧叹曰竒哉边地之人乃能求法至此自相谓言我等诸师和尚相承以来未见汉道人来到此也精舎西北四里有榛名曰得眼本有五百盲人依精舎住此佛为説法尽还得眼盲人欢喜刺杖着地头面作礼杖遂生长大世人重之无敢伐者遂成为榛是故以得眼为名只洹众僧中食后多往彼榛中坐禅只洹精舎东北六七里毗舎佉母作精舎请佛及僧此处故在只洹精舎大援落有二门一门东向一门北向此园即须达长者布金钱买地处也精舎当中央佛住此处最久説法度人经行坐处亦尽起塔皆有名字乃孙陀利杀身谤佛处出只洹东门北行七十歩道西佛昔共九十六种外道论议国王大臣居士人民皆云集而聴时外道女名旃遮摩那起嫉妬心及懐衣着腹前似若妊身于众防中谤佛以非法于是天帝释即化作白防齧其腰带断所懐衣堕地地即劈裂生入地狱及调达毒欲害佛生入地狱处后人皆标识之又于论议处起精舎精舎高六丈许里有坐佛其道东有外道天寺名曰影覆与论议处精舎夹道相对亦高六丈许所以名影覆者日在西时世尊精舎影则映外道天寺日在东时外道天寺影则北映终不得映佛精舎也外道常遣人守其天寺扫洒烧香然灯供养至明旦其灯辄移在佛精舎中婆罗门恚言诸沙门取我灯自供养佛为尔不止婆罗门于是夜自伺候见其所事天神持灯绕佛精舎三帀供养佛已忽然不见婆罗门乃知佛神大即舍家入道传云近有此事绕只洹精舎有九十八僧伽蓝尽有僧住处唯一处空此中国有九十六种外道皆知今世各有徒众亦皆乞食但不持鉢亦复求福于旷路侧立福徳舎屋宇床卧饮食供给行路人及出家人来去客但所期异耳调达亦有众在供养过去三佛唯不供养释迦舎卫城东南四里琉璃王欲伐舎夷国世尊当道侧立立处起塔城西五十里到一邑名都维是迦叶佛本生处父子相见处般泥洹处皆悉起塔迦叶如来全身舎利亦起大塔従舎卫城东南行十二由延到一邑名那毗伽是拘楼秦佛所生处父子相见处般泥洹处亦有僧伽蓝起塔従此北行减一由延到一邑是拘那含牟尼佛所生处父子相见处般泥洹处亦皆起塔従此东行减一由延到迦维罗卫城城中都无王民甚如坵荒只有众僧民户数十家而已白净王故宫处作太子母形像乃太子乗白象入母胎时太子出城东门见病人回车还处皆起塔阿夷相太子处与难陀等扑象捔射处箭东南去三十里入地令泉水出后世人治作井令行人饮之佛得道还见父王处五百释子出家向优波离作礼地六种震动处佛为诸天説法四天王守四门父王不得入处佛在尼拘律树下东向坐大爱道布施佛僧伽梨处此树犹在瑠璃王杀释种子释种子先尽得须陀洹立塔今亦在城东北数里有王田太子树下观耕者处城东五十里有王园园名论民夫人入池洗浴出池北岸二十歩举手攀树枝东向生太子太子堕地行七步二龙王浴太子身浴处遂作井及上洗浴池今众僧常取饮之凡诸佛有四处常定一者成道处二者转法轮处三者説法论议伏外道处四者上忉利天为母説法来下处余则随时示现焉迦维罗卫国大空荒人民稀疎道路怖畏白象师子不可妄行従佛生处东行五由延有国名蓝莫此国王得佛一分舎利还归起塔即名蓝莫塔塔边有池池中有龙常守防此塔昼夜供养阿育王出世欲破八塔作八万四千塔破七塔已次欲破此塔龙便现身持阿育王入其宫中观诸供养具已语王言汝供若能胜是便可壊之持去吾不与汝争阿育王知其供养具非世之有于是便还此中荒芜无人洒扫常有羣象以鼻取水洒地取杂华香而供养塔诸国有道人来欲礼拜塔遇象大怖依树自翳见象如法供养道人大自悲感此中无有僧伽蓝可供养此塔乃令家洒扫道人即舍大戒还作沙弥自挽草木平治处所使得净洁劝化国王作僧住处已为寺今现有僧住此亊在近自尔相承至今恒以沙弥为寺主従此东行三由延太子遣车匿白马还处亦起塔従此东行四由延到炭塔亦有僧伽蓝复东行十二由延到拘夷那竭城城北双树间希连河边世尊于此北首而般泥洹及须防最后得道处以金棺供养世尊七日处金刚力士放金杵处八王分舎利处诸处皆起塔有僧伽蓝今悉现在其城中人民亦稀旷止有众僧民户従此东南行十二由延到诸梨车欲逐佛般泥洹处而佛不聴恋佛不肯去佛化作大深壍不得渡佛与鉢作信遗还其家立石柱上有铭题自此东行五由延到毗舎离国毗舎离城北大林重阁精舎佛住处及阿难半身塔其城里本庵婆罗女家为佛起塔今故现在城南三里道西庵婆罗女以园施佛作佛住处佛将般泥洹与诸弟子出毗舎离城西门廻身右转顾看毗舎离城告诸弟子是吾最后所行处后人于此处起塔城西北三里有塔名放弓仗以名此者恒水上流有一国王王小夫人生一肉胎大夫人妬之言汝生不祥之徴即盛以木函掷恒水中不流有国王游观见水上木函开看见千小儿端正殊特王即取飬之遂便长大甚勇健所往征伐无不摧伏次伐父王本国王大愁忧小夫人问王何故愁忧王曰彼国王有千子勇健无比欲来伐吾国是以愁耳小夫人言王勿愁忧但于城东作高楼贼来时置我楼上则我能却之王如其言至贼到时小夫人于楼上语贼言汝是我子何故作反逆事贼曰汝是何人云是我母小夫人曰汝等若不信者尽仰向张口小夫人即以两手搆两乳乳各作五百道堕千子口中贼知是我母即放弓仗二父王于是思惟皆得辟支佛二辟支佛塔犹在后世尊成道告诸弟子是吾昔时放弓仗处后人得知于此立塔故以名焉千小儿者即贤劫千佛是也佛于放弓仗塔边告阿难言我却后三月当般泥洹魔王娆固阿难使不得请佛住世従此东行三四里有塔佛般泥洹后百年有毗舎离比丘错行戒律十事证言佛説如是尔时诸罗汉及持戒律比丘凡夫者有七百僧更检校律藏后人于此处起塔今亦在従此东行四由延到五河合口阿难従摩竭国向毗舎离欲般湼槃诸天告阿阇世王即自严驾将士众追到河上毗舎离诸梨车闻阿难来亦复来迎俱到河上阿难思惟前则阿阇世王致恨还则梨车复怨则于河中央入火光三昩烧身而般泥洹分身作二分一分在一岸边于是二王各得半身舎利还归起塔度河南下一由延到摩竭提国巴连弗邑巴连弗邑是阿育王所治城中王宫殿皆使鬼神作累石起墙阙雕文刻镂非世所造今故现在阿育王弟得罗汉道常住耆阇崛山志乐闲静王敬心请于家供养以乐山静不肯受请王语弟言但受我请当为汝于城里作山王乃具饮食召诸鬼神而告之曰明日悉受我请无坐席各自赍来明日诸大鬼神各持大石来辟方四五步坐讫即使鬼神累作大石山又于山底以五大方石作石室可长三丈广二丈高丈余有一大乗婆罗门子名罗汰私婆迷住此城里爽悟多智事无不达以清净自居国王宗敬师事若往问讯不敢并坐王设以爱敬心执手执手已婆罗门辄自灌洗年可五十余举国瞻仰赖此一人宣佛法外道不能得加陵众僧于阿育王塔边造摩诃衍僧伽蓝甚严丽亦有小乗寺都合六七百僧众威仪庠序可观四方高徳沙门及学问人欲求义理皆诣此寺婆罗门子师亦名文殊师利国内大徳沙门诸大乗比丘皆宗仰焉亦住此僧伽蓝凡诸中国唯此国城邑为大民人富盛竞行仁义年年常以建卯月八日行像作四轮车缚竹作五层有承栌揠防髙二丈余许其状如塔以白防纒上然后彩画作诸天形象以金银琉璃庄校其上悬缯葢四边作龛皆有坐佛菩萨立侍可有二十车车车庄严各异当此日境内道俗皆集作倡伎乐华香供养婆罗门子来请佛佛次第入城入城内再宿通夜然灯伎乐供养国国皆尔其国长者居士各于城中立福徳医药舎凡国中贫穷孤独践跛一切病人皆诣此舎种种供给医师看病随宜饮食及汤药皆令得安差者自去阿育王壊七塔作八万四千塔最初所作大塔在城南三里余此塔前有佛脚迹起精舎户北向塔塔南有一石柱围丈四五高三丈余上有铭题云阿育王以阎浮提布施四方僧还以钱赎如是三反塔北三四百步阿育王本于此作泥犁城中央有石柱亦高三丈余上有师子柱上有铭记作泥犁城因縁及年数日月従此东南行九由延至一小孤石山山头有石室石室南向佛坐其中天帝释将天乐般遮弹琴乐佛处帝释以四十二事问佛一一以指画石画迹故在此中亦有僧伽蓝従此西南行一由延到那罗聚落寔舎利弗本生村舎利弗还于此村中般泥洹即此处起塔今亦现在従此西行一由延到王舎新城新城者是阿阇世王所造中有二僧伽蓝出城西门三百歩阿阇世王得佛一分舎利起塔高大严丽出城南四里南向入谷至五山里五山周围状若城郭即是防沙王旧城城东西可五六里南北七八里舎利弗目连初见頞鞞处尼犍子作火坑毒饭请佛处阿阇世王酒饮黒象欲害佛处城东北角曲中耆旧于庵婆罗园中起精舎请佛及千二百五十弟子供养处今故在其城中空荒无人住入谷搏山东南上十五里到阇崛山未至头三里有石窟南向佛本于此坐禅西北三十步复有一石窟阿难于中坐禅天魔波旬化作雕鹫住窟前恐阿难佛以神足力隔石舒手摩阿难肩怖即得止鸟迹手孔今悉存故曰雕鹫窟山窟前有四佛坐处又诸罗汉各各有石窟坐禅处动有数百佛在石室前东西经行调达于山北崄巇间横掷其石伤佛足指处石犹在佛説法堂已毁壊止有砖壁基在其山峰秀端严是五山中最高显于新城中买香华油灯倩二旧比丘送法显上阇崛山华香供养然灯续明慨然悲伤收泪而言佛昔于此住説首楞严法显生不值佛但见遗迹处所而已即于石窟前诵首楞严停止一宿还向新城出旧城北行三百余步道西迦兰陀竹园精舎今现在众僧扫洒精舎北二三里有尸摩賖那尸摩賖那者汉言弃死人墓田搏南山西行三百步有一石室名賔波罗窟佛食后常于此坐禅又西行五六里山北隂中有一石室名车帝佛泥洹后五百阿罗汉结集经处出经时铺三空座庄严校饰舎利弗在左目连在右五百数中少一阿罗汉大迦叶为上座时阿难在门外不得入其处起塔今亦在搏山亦有诸罗汉坐禅石窟甚多出旧城北东下三里有调达石窟离此五十步有大方黒石昔有比丘在上经行思惟是身无常苦空不得净观厌患是身即捉刀欲自杀复念世尊制戒不得自杀又念虽尔我今但欲杀三毒贼便以刀自刎始伤再得须陀洹既半得阿那含断以成阿罗汉果般泥洹従此西行四由延到伽耶城城内亦空荒复南行二十里到菩萨本苦行六年处处有林木従此西行三里到佛入水洗浴天按树枝得攀出池处又北行二里得弥家女奉佛乳糜处従此北行二里佛于一大树下石上东向坐食糜树石今悉在石可广长六尺高二尺许中国寒暑均调树木或数千嵗乃至万嵗従此东北行半由延到一石窟菩萨入中西向结跏趺坐心念若我成道当有神验石壁上即有佛影现长三尺许今犹明亮时天地大动诸天在空中白言此非过去当来诸佛成道处去此西南行减半由延贝多树下是过去当来诸佛成道处诸天説是语已即便在前唱导导引而去菩萨起行离树三十步天授吉祥草菩萨受之复行十五步五百青雀飞来绕菩萨三帀而去菩萨前到贝多树下敷吉祥草东向而坐时魔王遣三玉女従北来试魔王自従南来试菩萨以足指按地魔兵退散三女变老自上苦行六年处及此诸处后人皆于中起塔立像今皆在佛成道已七日观树受解脱乐处佛于贝多树下东西经行七日处诸天化作七宝屋供养佛七日处文鳞育龙七日绕佛处佛于尼拘律树下方石上东向坐梵天来请佛处四天王奉鉢处五百贾客授麨蜜处度迦叶兄弟师徒千人处此诸处亦起塔佛得道处有三僧伽蓝皆有僧住众僧民户供给饶足无所乏少戒律严峻威仪坐起入众之法佛在世时圣众所行以至于今佛泥洹已来四大塔处相承不絶四大塔者佛生处得道处转法轮处般泥洹处阿育王昔作小儿时当道戏遇释迦佛行乞食小儿欢喜即以一掬土施佛佛持还泥经行地因此果报作铁轮王王阎浮提乗铁轮案行阎浮提见铁围两山间地狱治罪人即问羣臣此是何等答言是鬼王阎罗治罪人王自念言鬼王尚能作地狱治罪人我是人主何不作地狱治罪人耶即问臣等谁能为我作地狱主治罪人者臣答言唯有极恶人能作耳王即遣臣遍求恶人见泄水边有一长壮黑色髪黄眼青以脚钩兼鱼口哹禽兽禽兽来便射杀无得脱者得此人已将来与王王宻勅之汝作四方高墙内殖种种华果并好谷池庄严校饰令人渴仰牢作门户有人入者辄捉种种治罪莫使得出设使我入亦治罪莫放今拜汝作地狱王有比丘次第乞食入其门狱卒见之便欲治罪比丘惶怖求请须防聴我中食俄顷得有人入狱卒内置碓臼中捣之赤沫出比丘见巳思惟此身无常苦空如泡如沫即得阿罗汉既而狱卒捉内镬汤中比丘心顔欣悦火灭汤泠中生莲华比丘坐上狱卒即往白王狱中竒恠愿王往看王言我前有要今不敢往狱卒言此非小事王宜疾往更改先要王即随入比丘为説法王得信解即壊地狱悔前所作众恶由是信重三宝常至贝多树下悔过自责受八斋王夫人问王常游何处羣臣答言恒在贝多树下夫人伺王不在时遣人伐其树倒王来见之迷闷躃地诸臣以水洒面良乆乃苏王即以塼累四边以百甖牛乳灌树根身四布地作是誓言若树不生我终不起誓已树便即根上而生以至于今今高减十丈従北南三里行到一山名鸡足大迦叶今在此山中劈山下人入处不容人下人极远有旁孔迦叶全身在此中住孔外有迦叶本洗手土彼方人若头痛者以此土涂之即差此山中即日故有诸罗汉住彼方诸国道人年年往供养迦叶心浓至者夜即有罗汉来共言论释其疑已忽然不现此山榛木茂盛又多师子虎狼不可妄行法显还向巴连弗邑顺恒水西下十由延得一精舎名旷野佛所住处今现有僧复顺恒水西行十二由延到迦尸国波罗城城东北十里许得仙人鹿野苑精舎此苑本有辟支佛住常有野鹿栖宿世尊将成道诸天于空中唱言白净王子出家学道却后七日当成佛辟支佛闻已即取泥洹故名此处为仙人鹿野苑世尊成道已后人于此处起精舎佛欲度拘驎等五人五人相谓言此瞿昙沙门本六年苦行日食一麻一米尚不得道况入人间恣身口意何道之有今日来者慎勿与语佛到五人皆起作礼处复北行六十步佛于此东向坐始转法轮度拘驎等五人处其北二十步佛为弥勅授记处其南五十步翳罗鉢龙问佛我何时当得免此龙身此处皆起塔见在中有二僧伽蓝悉有僧住自鹿野苑精舎西北行十二由延有国名拘晱弥其精舎名瞿师罗园佛昔住处今故有众僧多小乗学従东行八由延佛本于此度恶鬼处亦尝在此住经行坐处皆起塔亦有僧伽蓝可百余僧従此南行二百由延有国名达嚫是过去迦叶佛僧伽蓝穿大石山作之凡有五重最下重作象形有五百间石室第二层作师子形有四百间第三层作马形有三百间第四层作牛形有二百间第五层作鸽形有百间最上有泉水循石室前绕房而流周围回曲如是乃至下重顺房流従户而出诸层室中处处穿石作窻牖通明室中朗然都无幽暗其室四角头穿石作梯磴上处今人形小縁梯上正得至昔人一脚所蹑处因名此寺为波罗越波罗越者天竺名鸽也其寺中常有罗汉住此土丘荒无人民居去山极逺方有村皆是邪见不识佛法沙间婆罗门及诸异学彼国人民常见人飞来入此寺于时诸国道人欲来礼此寺者彼村人则言汝何以不飞耶我见此间道人皆飞道人方便答言翅未成耳达嚫国崄道路艰难而知处欲往者要当赍钱货施彼国王王然后遣人送展转相付示其迳路法显竟不得往承彼土人言故説之耳従波罗国东行还到巴连弗邑法显本求戒律而北天竺诸国皆师师口传无本可写是以远步乃至中天竺于此摩诃衍僧伽蓝得一部律是摩诃僧只众律佛在世时最初大众所行也于只洹精舎传其本自余十八部各有师资大归不异于小小不同或用开塞但此最是广説备悉者复得一部抄律可七千偈是萨婆多众律即此秦地众僧所行者也亦皆师师口相传授不书之于文字复于此众中得杂阿毗昙心可六千偈又得一部綖经二千五百偈又得一卷方等般泥洹经可五千偈又得摩诃僧只阿毗昙故法显住此三年学梵书梵语写律道整既到中国见沙门法则众僧威仪触事可观乃追叹秦土边地众僧戒律残缺誓言自今已去至得佛愿不生边地故遂停不归法显本心欲令戒律流通汉地于是独还顺恒水东下十八由延其南岸有瞻波大国佛精舎经行处及四佛坐处悉起塔现有僧住従此东行近五十由延到多摩梨帝国即是海口其国有二十四僧伽蓝尽有僧住佛法亦兴法显住此二年写经及画像于是载商人大舶泛海西南行得冬初信风昼夜十四日到师子国彼国人云相去可七百由延其国大在洲上东西五十由延南北三十由延左右小洲乃有百数其间相去或十里二十里或二百里皆统属大洲多出珍宝珠玑有出摩尼珠地方可十里王使人守防若有采者十分取三其国本无人民正有鬼神及龙居之诸国商人共市易市易时鬼神不自现身但出宝物题其价直商人则依价直直取物因商人来往住故诸国人闻其土乐悉亦复来于是遂成大国其国和适无冬夏之异草木常茂田种随人无有时节佛至其国欲化恶龙以神足力一足蹑王城北一足蹑山顶两迹相去十五由延于王城北迹上起大塔高四十丈金银庄校众宝合成塔边复起一僧伽蓝名无畏山有五千僧起一佛殿金银刻镂悉以众宝中有一青玉像高一丈许通身七寳炎光威相严显非言所载右掌中有一无价宝珠法显去汉地积年所与交接悉异域人山川草木举目无旧又同行分拆或留或亡顾影唯己心常懐悲忽于此玉像边见商人以晋地一白绢扇供养不觉凄然涙下满目其国前王遣使中国取贝多树子于佛殿旁种之高可二十丈其树东南倾王恐倒故以八九围柱拄树树当拄处心生遂穿柱而下入地成根大可四围许柱虽中裂犹裹在其外人亦不去树下起精舎中有坐像道俗敬仰无倦城中又起佛齿精舎皆七宝作王净修梵行城内人信敬之情亦笃其国立治已来无有饥荒丧乱众僧库藏多有珍宝无价摩尼其王入僧库游观见摩尼珠即生贪心欲夺取之三日乃悟即诣僧中稽首悔前罪心告白僧言愿僧立制自今已后勿聴王入其库看比丘满四十腊然后得入其城中多居士长者萨薄商人屋宇严丽巷陌平整四衢道头皆作説法堂月八日十四日十五日铺施高座道俗四众皆集聴法其国人云都可五六万僧悉有众食王别于城内供五六千人众食须者则持本鉢往取随器所容皆满而还佛齿常以三月中出之未出十日王庄校大像使一辩説人着王衣服骑象上击鼓喝言菩萨従三阿僧祗劫苦行不惜身命以国妻子及挑眼与人割肉贸鸽截头布施投身饿虎不恡髓脑如是种种苦行为众生故成佛在世四十九年説法教化令不安者安不度者度众生縁尽乃般泥洹泥洹已来一千四百九十七年世间眼减众生长悲却后十日佛齿当出至无畏山精舎国内道俗欲植福者各各平治道路严饬巷陌办众花香供养之具如是唱已王便夹道两边作菩萨五百身已来种种变现或作须大挐或作睒变或作象王或作鹿马如是形像皆彩画庄校状若生人然后佛齿乃出中道而行随路供养到无畏精舎佛堂上道俗云集烧香然灯种种法事昼夜不息满九十日乃还城内精舎城内精舎至齐日则开门户礼敬如法无畏精舎东四十里有一山山中有精舎名防提可有二千僧僧中有一大徳沙门名达摩瞿谛其国人民皆共宗仰住一石室中四十许年常行慈心能感蛇鼠使同止一室而不相害城南七里有一精舎名摩诃毗诃罗有二千僧住有一高徳沙门戒行清洁国人咸疑是罗汉临终之时王来省视依法集僧而问比丘得道耶其便以实答言是罗汉既终王即案经律以罗汉法葬之于精舎东四五里积好大薪縦广可三丈余高亦尔近上着旃檀沈水诸香木四边作阶上持净好白防周帀上作大轝床似此间輲车但无龙鱼耳当阇维时王及国人四众咸集以蕐香供养従轝至墓所王自华香供养供养讫轝着上苏油遍灌然后烧之火然之时人人敬心各脱上服及羽仪葢遥掷火中以助阇维阇维已即检取骨即以起塔法显至不及其生存唯见葬时王笃信佛法欲为众僧作新精舎先设大防饭食僧供养己乃选好上牛一双金银宝物庄校角上作好金犁王自耕顷四边然后割给民户田宅书以铁劵自是已后代代相承无敢废易法显在此国闻天竺道人于高座上诵经云佛鉢本在毗舎离今在揵陀卫竟若千百年【法显闻诵之时有定嵗数但今忘耳】当复至西月氏国若千百年当至于阗国住若千百年当至屈茨国若千百年当复来到汉地住若千百年当复至师子国若千百年当还中天竺到中天已当上兠术天上弥勒菩萨见而叹曰释迦文佛鉢至即共诸天华香供养七日七日已还阎浮提海龙王持入龙宫至弥勒将成道时鉢还分为四复本频那山上弥勒成道已四天王当复应念佛如先佛法贤劫千佛共用此鉢鉢去已佛法渐灭佛法灭后人夀转短乃至五嵗十嵗之时糯米酥油皆悉化灭人民极恶捉木则变成刀杖共相伤割杀其中有福者逃避入山恶人相杀尽已还复来出共相谓言昔人夀极长但为恶甚作诸非法故我等夀命遂尔短促乃至十嵗我今共行诸善起慈悲心修行仁义如是各行信义展转夀倍乃至八十嵗弥勒出世初转法轮时先度释迦遗法弟子出家人及受三归五戒斋法供养三宝者第二第三次度有縁者法显尔时欲写此经其人云此无经本我止口诵耳法显住此国二年更求得弥沙塞律藏又得长阿含杂阿含复得一部杂藏此悉汉土所无又得此梵本已即载商人大船上可有二百余人后系一小船海行艰险以备大船毁壊得好信风东下二日便值大风船漏水入商人欲趣小船小船上人恐人来多即斫絙断商人大怖命在须防恐船水漏即取麤财货掷着水中法显亦以军持及澡灌并余物弃掷海中但恐商人掷去经像唯一心念观世音及归命汉地众僧我逺行求法愿威神归流得到所止如是大风昼夜十三日到一岛边潮退之后见船漏处即补塞之于是复前海中多有抄贼遇辄无全大海弥漫无边不识东西唯望日月星宿而进若隂雨时为逐风去亦无准当夜闇时但见大浪相搏晃然火色鼋鼍水性怪异之属商人荒遽不知那向海深无底又无下石住处至天晴已乃知东西还复望正而进若值伏日则无活路如是九十日许乃到一国名耶婆提其国外道婆罗门兴盛佛法不足言停此国五月日复随他商人大船上亦二百许人赍五十日粮以四月十六日发法显于船上安居东北行趣广州一月余日夜鼓二时遇黒风暴雨商人贾客皆悉惶怖法显尔时亦一心念观世音及汉地众僧威神祐得至天晓晓巳诸婆罗门议言坐载此沙门使我不利遭此大苦当下比丘置海岛边不可为一人令我等危崄法显本檀越言汝若下此比丘亦并下我不尔便当杀我汝其下此沙门吾到汉地当向国王言汝也汉地王亦敬信佛法重比丘僧诸商人踌躇不敢便下于时天多连隂海师相望僻误遂经七十余日粮食水浆欲尽取海咸水作食分好水人可得二升遂便欲尽商人议言常行时正可五十日便到广州尔今已过其多日将无僻耶即便西北行求岸昼夜十二日长广郡界牢山南岸便得好水菜但经涉险难忧惧积日忽得至此岸见藜藿菜依然知是汉地然不见人民及形迹未知是何许或言未至广州或言已过莫知所定即乗小船入浦觅人欲问其处得两猎人即将归令法显译语问之法显先安慰之徐问汝是何人答我是佛弟子又问汝入山何所求其便诡言明当七月十五日欲取挑腊佛又问此是何国答言此青州长广郡界统属刘家闻已商人欢喜即乞其财物遣人往长广太守李嶷敬信佛法闻有沙门持经像乗船泛海而至即将人従至海边迎接经像归至郡治商人于是还向扬州刘法青州请法显一冬一夏夏坐讫法显逺离诸师久欲趣长安但所营事重遂便南下向都就诸师出经律法显发长安六年到中国停六年还三年达青州凡所游歴减三十国沙河已西迄于天竺众僧威仪法化之美不可详説窃唯诸师未得备闻是以不顾防命浮海而还艰难具更幸蒙三尊威灵危而得济故竹帛疏所经歴欲令贤者同其闻见
　　是嵗甲寅晋义熈十二年嵗在夀星夏安居末迎法显道人既至留共冬斋因讲集之际重问游歴其人防顺言辄依实由是先所略者劝令详载显复具叙始末自云顾寻所经不觉心动汗流所以乗危履险不惜此形者葢是志有所存専其愚直故投命于不必全之地以达万一之冀于是感叹斯人以为古今罕有自大教东流未有忘身求法如显之比然后知诚之所感无穷否而不通志之所奬无功业而不成成夫功业者岂不由忘夫所重重夫所忘者哉



　　神异经【东方朔】
　　东荒经
　　东荒山中有大石室东王公居焉长一丈头髪皓白人形鸟面而虎尾载一黒熊左右顾望恒与一玉女投壶毎投千二百矫【防按仙传拾遗矫字作袅】设有入不出者天为之嘘【华曰叹也】矫出而脱悮不接者【言失之】天为之笑【华云言笑者天口流火炤灼今天下不雨而有电光是天笑也】
　　东方有人焉男皆朱衣缟带冠女皆采衣男女便转可爱恒防坐而不相犯相誉而不相毁见人有患投死救之名曰善人【俗曰士人】一名敬【俗云敬谨】一名美【俗云美人】不妄言然而笑仓卒见之如痴【俗云善人如痴此之谓也】
　　东方荒外有豫章焉此树主九州其高千丈围百尺本上三百丈本如有条枝敷张如帐上有狐黒猿枝主一州南北并列面向西南有九力士操斧伐之以占九州吉凶斫之复生其州有福创者州伯有病积嵗不复者其州灭亡【亡者州伯死复者木创复也】
　　东方有桑树焉高八十丈敷张自辅其叶长一丈广六七尺其上自有蚕作茧长三尺缲一茧得丝一斤有椹焉长三尺五寸围如长
　　东方有树焉高百丈敷张自辅叶长一丈广六尺其名曰梨如今之樝梨但树大耳其子径三尺剖之少瓤白如素和食之为地仙衣服不败辟谷可以入水火【一名木梨】
　　东方有树高五十丈叶长八尺名曰桃其子径三尺二寸和核食之令人益夀【防按别本作夀短误】食核中仁可以治嗽小桃温润嘅嗽人食之即止【防按别本作嘅嗽人肉滑者误】
　　东海之外荒海中有山焦炎而峙高深莫测葢禀至阳之为质也海中激浪投其上噏然而尽计其昼夜噏摄无极若熬鼎受其洒汁耳
　　大荒之东极至鬼府山臂沃椒山【防按中记云天下之彊者东海之恶燋焉水灌而不已恶燋山名在东海南方三万里海水灌之即消即防椒也】脚巨洋海中升载海日葢扶桑山有玉鸡玉鸡鸣则金鸡鸣金鸡鸣则石鸡鸣石鸡鸣则天下之鸡悉鸣潮水应之矣
　　东海沧浪之洲生彊木焉洲人多用作舟楫其上多以珠玉为戏物终无所负其木方一寸可载百许斤纵石镇之不能没
　　东方荒中有木名曰栗其殻径三尺三寸殻刺长丈余实径三尺殻亦黄其味甜食之多令人短气而渴【防按太平御览引此云东荒北有栗树高三十丈栗径三尺其殻赤其肉黄白味甘食之令人短气而渴广记所引出酉阳记】
　　东方裔外有建山其上多橘柚
　　东南荒经
　　东南方有人焉周行天下身长七丈【防按説郛所引作七尺误】腹围如其长头戴鸡父魌头【华曰发烦乱也防曰鸡父未详】朱衣缟以赤蛇绕额【一作恶蛇绕项】尾合于头不饮不食朝吞恶鬼三千暮吞三百此人以鬼为饭【防按广记饭作食别本作饮误】以露为浆【广记作雾】名曰尺郭一名食邪道师云吞邪鬼一名赤黄父今世有黄父
　　东南荒中有邪木高三千丈或十余围或七八尺其枝乔直上不可也【防云犹何也】叶如甘二百嵗叶落而生花花形如甘花复二百嵗落尽而生蕚蕚下生子三嵗而成熟成熟之后不长不减子形如寒长七八寸径四五寸蕚复覆生顶【言发蕚而得成实】此不取万世如故若取子而留蕚蕚复生子如初年月复成熟复二年则成蕚而复生子其子形如甘瓤少【音练】甘羙食之今人身泽不可过三升令人防醉半日乃醒木髙人取不能得唯木下有多罗之人縁能得之【多罗国名】一名无叶世人后生不见叶故谓之无叶也一名倚骄
　　东南隅大荒之中有朴父焉夫妇竝髙千里腹围自辅天初立时使其夫妻导开百川嬾不用意【说郛用力】作谪之竝立东南男露其势女露其牝【势北谓男女之隂阳御览作杀】不饮不食不畏寒暑唯饮天露须黄河清当复使其夫妇导防百川古者初立此人开导河河或深或浅或隘或塞故禹更治使其水不壅天责其夫妻倚而立之若黄河清者则河海絶流水自清矣
　　东南海中有烜洲洲有温湖鲋鱼生焉其长八尺食之宜暑而避风寒
　　东南有石井其方百丈上有二石阙侠东南面上有蹲熊有榜着阙曰地户
　　南荒经
　　南方有人人面鸟喙而有翼手足扶翼而行食海中鱼有翼不足以飞一名鹏兠书曰放鹏兠于崇山【按古文尚书作鹏吺】一名驩兠为人狠恶不畏风雨禽兽犯死乃休耳南方有人长二三尺袒身而目在顶上走行如风名曰所之国大旱【俗曰旱魃】一名格子善行市朝众中遇之者投着厠中乃死旱灾消诗曰旱魃为虐或曰生捕得杀之祸去福来
　　南荒外有火山其中生不尽之木【防按别本作不昼之木】昼夜火燃得暴风不猛猛雨不灭【防按中记南方有炎火山四月生火其木皮为火浣布】南方大荒之中有树焉名曰柤稼柤者柤梨也稼者株稼也亲防也三千嵗作花九千嵗作实其华蘂紫色其实赤色其高百丈或千丈也敷张自辅东西南北方枝各近五十丈叶长七尺广五尺色如緑青木皮如梓树理如甘草味饴实长九尺围如其长而无瓤核以竹刀剖之如凝蜜【一作如酥】得食复见实即灭矣言复见后实熟者夀一万二千嵗【玮按言复见以下十三字乃茂先注】
　　南方大荒有树焉名曰如何三百嵗作华九百嵗作实华色朱其实正黄高五十丈敷张如葢叶长一丈广二尺余似菅苎色青厚五分可以絮如厚朴材理如支九子味如饴实有核形如子【或作棘子】长五尺围如长金刀剖之则酸芦刀剖之则辛食之者地仙不畏水火不畏白刃
　　南方荒中有涕竹长数百丈围三丈六尺厚八九寸可以为船其笋甚美食之可以止疮疠【张茂先注曰子笋也】
　　南方有之林其高百丈围三尺八寸促节多汁甜如蜜咋囓其汁令人润泽可以节蚘虫【广记引作虫】人腹中蚘虫其状如蚓此消谷虫也多则伤人少则谷不消是甘蔗能减多益少凡蔗亦然
　　不烬木火中有鼠重千斤毛长二尺余细如丝但居火中洞赤时时出外而毛白以水逐而沃之即死取其毛绩纺织以为布用之若有垢涴以火烧之则浄
　　南方蚊翼下有小蜚虫焉目明者见之每生九卵复未尝有复成九子蜚而复去蚊遂不知亦食人及百兽食者知言虫小食人不去也此虫既细且小因曰细蠛陈章对齐桓公小虫是也【玮按陈章鹪螟巢于蚊睫事见晏子春秋】此虫常春生以季夏藏于鹿耳中名婴蜺
　　南方有兽似鹿而豕首有牙善依人求五谷名无损之兽人割取其肉不病肉复自复其肉惟可作鲊使肥美而咋肉不壊吞之不入尽更添肉复作鲊如初愈美名曰不尽鲊是也【御览兽部引此字作沈鲊字作鲜】
　　南荒之外有火山长四十里广五十里其中皆生不烬之木火鼠生其中
　　南方有银山长五十里髙百余丈悉是白银
　　西南荒经
　　西南大荒中有人长一丈腹围九尺践蛇戴朱鸟左手凴白虎知河海水斗斛识山石多少知天下鸟兽言语土地上人民所道知百糓可食识草木咸苦名曰圣一名哲一名贤【俗曰先知】一名无不达凡人见而拜之令人神智此人爲天下圣人也一名先通
　　西南方有人焉身多毛头上戴豕贪如狼恶好自积财而不食人谷彊者夺老弱者畏羣而击单名曰饕餮春秋言饕餮者缙云氏之不才子也一名贪惏一名彊夺一名凌弱此国之人皆如此也
　　西南荒中出讹兽其状若兎人面能言常欺人言东而西言恶而善其肉羙食之言不真矣【言食其肉则其人言不诚】一名诞
　　西荒经
　　昆仑西有兽焉其状如犬长毛四足似罴而无爪有目而不见行不开有两耳而不闻有人知往有腹无五脏有肠直而不旋食物径过人有徳行而往抵触之有凶徳则往依凭之天使其然名为浑沌春秋云浑沌帝鸿氏不才子也空居无为常咋其尾回转仰天而笑【以史记正义校】西方荒中有兽焉其状如虎而犬毛长二尺人面虎足猪口牙尾长一丈八尺搅乱荒中名梼杌一名傲狠一名难训春秋云颛顼氏有不才子名梼杌是也有人面目手足皆人形而胳下有翼不能飞为人饕餮淫逸无理名曰苖民春秋所谓三苖书云窜三苖于三危西荒之中有人焉长短如人着百结败衣手虎名曰獏防伺人独行辄食人脑或舌出盘地丈余人先闻其声烧大石以投其舌乃气絶而死不然食人脑矣西方日宫之外【广记引作目官】有山焉其长十余里广二三里高百余丈皆大黄之金其色殊羙不杂土石不生草木上有金人髙五丈余皆纯金名曰金犀入山下一丈有银又一丈有锡又入一丈有铅又入一丈有丹阳铜似金可鍜以作错涂之器淮南子术曰饵丹阳之为金是也
　　西荒中有兽如虎豪长三尺人面虎足口牙一丈八尺人或食之兽鬭终不退却唯死而已荒中人张捕之复黠逆知一名倒寿
　　西方深山中有人焉身长尺余袒身捕虾蟹性不畏人见人止宿暮依其火以炙虾蟹伺人不在而盗人盐以食虾蟹名曰山臊其音自呌人尝以竹着火中爆烞而出臊皆惊惮犯之令人寒热此虽人形而变化然亦魅之类今所在山中皆有之
  </div>
  <div class="pagination">
   <a href="说郛_page308.html">
    上一页
   </a>
   <span>
    ...
   </span>
   <a href="说郛_page304.html">
    304
   </a>
   <a href="说郛_page305.html">
    305
   </a>
   <a href="说郛_page306.html">
    306
   </a>
   <a href="说郛_page307.html">
    307
   </a>
   <a href="说郛_page308.html">
    308
   </a>
   <span class="current-page">
    309
   </span>
   <a href="说郛_page310.html">
    310
   </a>
   <a href="说郛_page311.html">
    311
   </a>
   <a href="说郛_page312.html">
    312
   </a>
   <a href="说郛_page313.html">
    313
   </a>
   <a href="说郛_page314.html">
    314
   </a>
   <span>
    ...
   </span>
   <a href="说郛_page310.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
