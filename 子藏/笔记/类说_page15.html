<!DOCTYPE html>
<html>
<head>
    <meta charset="UTF-8">
    <title>类说 - 第 15 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 15 页/共 176 页</h1>
    <div class="content">　　青虹
　　春皇者伏羲之别号居华胥之洲初神母游洲上有青虹绕神母即娠厯十二年生伏羲
　　丹渠霞浆
　　神农时陆地生丹渠骈生如车葢又有流云洒液名为霞浆
　　昆台
　　黄帝厌世于昆台乃鼎湖峻极之处
　　召百辟受教
　　黄帝召百辟受徳教者先列珪玉于兰台燃沈榆之香
　　甯封食飞鱼
　　黄帝使风后负书常伯荷剑日游洹流夕归隂浦万里一息洹流有石渠一茎百叶千年一花其地一名沙澜沙涌起成波澜也中多神龙鱼鼈皆能飞翔仙人甯封食飞鱼而死二百年更生故甯先生游沙海颂云青渠的皪千载舒百龄暂死饵飞鱼
　　孤桑
　　少昊妃皇娥处璇宫夜织或乘桴游穷桑之浦有神童称白帝之子即太白之精与之燕戏穷桑者西海之濵有孤桑直上千寻万嵗一实食之后天而老
　　钟磬声振百里
　　颛顼有浮金之钟沈明之磬羽毛拂之则声振百里又奏含英之乐
　　梦吞日生子
　　帝喾之妃邹屠氏之女行不践地常履风云梦吞日则生子
　　丹石
　　丹丘之野多鬼血化为丹石则码碯也丹丘千年一烧黄河千年一清
　　寳露
　　黄帝时玛瑙瓮尧时犹存甘露在其中盈而不竭谓之寳露颁赐羣臣至舜时露渐减时淳则露满时浇则露竭
　　三壶
　　海中三山曰三壶方壶则方丈也蓬壶则蓬莱也瀛壶则瀛洲也【形如壶】
　　青鸐
　　羽山之北有鸟曰青鸐声如钟磬世语曰青鸐鸣时太平
　　贯月查
　　尧时有巨查浮西海上有光如月查浮四海十二年一周天周而复始名贯月查亦曰桂星查
　　鸟吐五色气
　　舜葬苍梧有鸟吐五色气名曰凭霄衔土成坟积珠成垄
　　河精
　　鲧治水九载无绩自沈羽渊化为鱼
　　黄龙
　　禹尽力沟洫黄龙曳尾于前负青泥于后
　　玉简
　　禹游龙门八神探玉简授之长一尺二寸使量度天地禹执简平定水土
　　傅说梦乘云
　　傅说赁为赭衣舂岩梦乘云绕日而行筮得利建侯卦帝聘之
　　蜂舟
　　武王伐纣有大蜂如丹鸟飞集王舟因以绘旗名舟曰蜂舟
　　泥篱国来朝
　　成王时泥篱国来朝其人自发其国常行云中下闻雷霆或入潜穴波澜在上视日月以知方国计寒暑以知年月
　　凤鹞
　　旃涂国献凤鹞载以瑶车驾以赤象饮琼浆饲云实成王崩飞去
　　緑囊中丸散
　　昭王坐只明之台梦白云起有羽衣人指画王心应手即裂曰先欲易王之心乃出方寸緑囊中有续脉明丸补血精散王贮以玉缶缄以金绳王以涂足则飞天万里如游咫尺
　　师延奏曲
　　师延乐人也拊一弦琴则地只皆升吹玉律则天神俱降当轩辕时已数百嵗听乐声审国兴亡纣欲杀之师延奏清商流征涤角之音纣曰淳古逺乐非予可听更奏迷魂淫魄之曲乃得免祸
　　比翼鸟
　　燃丘国献比翼鸟以玉为樊其使者经百余国方至京师
　　八骏
　　穆王巡行天下驭八龙之骏一名絶地足不践土二名翻羽行越飞禽三名奔霄夜行万里四名超影逐日而行五名逾辉毛色炳耀六名超光一形十影七名腾雾乘云而奔八名挟翼身有翅
　　玉帐髙防
　　穆王集方士春霄宫设常生之灯凤脑之灯璠膏之灯又有氷荷出冰壑中西王母乘凤辇而来玉帐高防进洞渊红蘤嵰州甜雪昆仑流素莲隂岐黒枣万嵗冰桃千年碧藕素莲一房百子黒枣其树百寻实长二尺百年一熟
　　仁乌
　　晋文公焚林求介子推有白鵶绕烟而噪呼曰仁乌俗谓乌白臆者为慈乌则其类也
　　水精之子
　　孔子生之夜有三苍龙自天而下有二神女擎香露于空中以沐浴孔母天帝下奏钧天之乐有五老列于庭则五星之精也先是有麟吐玉书于阙里人家云水精之子系衰周而素王故二龙绕室五星降庭孔母以绣绂系麟角及夫子将终抱麟解绂而泣
　　黄发五老
　　老耼居反景日室之山有黄发五老即五方之精也或乘鸿鹤或衣羽毛耳出于顶瞳子皆方握青筠之杖与耼共谈天地之数
　　寳井
　　范蠡收四方难得之货或藏之井堑谓之寳井丽色溢于闺房谓之游宫
　　天女
　　燕昭王时广延国献善舞二人一名提漠次名旋娟或行无移影或积年不饥其舞一曰萦尘次曰集羽王好神仙天之女托形作此二人
　　肘间金壶
　　浮提国献善书二人出肘间金壶中有汁如漆洒地皆篆隶佐老子作道徳经凡数万言老子删除之留五千言
　　指端出浮图
　　休胥国道人尸罗指端出浮图十层髙三尺人长五六分执幢葢绕塔而行
　　螺舟
　　秦始皇好仙有宛渠之民乘螺舟而至舟形似螺沈行海底水不浸入其国人长十丈语及天地初开之时了如目睹
　　子午台
　　始皇起云明台穷四方之珍木捜天下之巧工子时起工午时已毕秦人谓之子午台
　　赵髙懐中青丸
　　秦王子婴悬赵髙于井口七日不死以镬汤煮七日不沸乃戮之狱吏曰髙初囚时懐中有一青丸大如雀卵方士云髙先世受韩终丹法冬卧坚冰夏卧炉上不觉寒热髙死一青雀从尸中入云九转之验也
　　紫琉璃帐
　　黄偃以玉精为盘贮冰于前设紫琉璃帐火齐屏风列灵麻之烛
　　云雷宫
　　汉成帝造飞行殿方一丈其行疾若风雷号云雷宫
　　崆峒灵
　　汉明帝时炖煌进异云崆峒灵四劫一实
　　琼厨金穴
　　光武皇后弟郭况家工作之声不絶人谓郭氏之室不而雷东京谓况家为琼厨金穴
　　两舌重音
　　西方有因霄国国人皆善啸丈夫啸闻百里妇人五十里如笙竽之音人舌尖处倒向喉内亦曰两舌重音吕氏春秋云反舌殊乡之国是也
　　夜舒荷
　　灵帝起裸游馆千间渠水绕砌莲大如葢长一丈荷夜舒昼卷名夜舒荷宫人靓妆解上衣着内服或共裸浴西域贡茵墀香煮汤余汁入渠号流香渠
　　太一之精
　　刘向校书天禄阁夜有老人着黄衣植青藜杖授向五行洪范云我是太一之精天帝闻金卯之子有博学者下而观焉出懐中玉牒有天文地图之书
　　舌耕
　　贾逵通经门徒来学不逺万里献粟盈仓或云逵非力耕所谓舌耕
　　经神经苑
　　郑康成为经神任末为经苑何休为学海
　　行尸走肉
　　任末曰人而好学虽死若存不学者虽存行尸走肉耳
　　书仓
　　曹曾积石为仓以藏书名曹氏书仓
　　针神
　　魏文帝美人薛灵芸容貌絶世妙于针工能暗中裁染号针神
　　辟寒金
　　魏明帝时昆明国贡金鸟饲以真珠饮以脑常吐金屑如粟鸟性畏寒处之小屋水精为户内外通光名辟寒台宫人以鸟吐金饰钗谓之辟寒金
　　机絶针絶丝絶
　　吴王赵夫人能于指间织锦号机絶于方寸帛上绣五岳河海号针絶以神胶续发织裁为幔仍一发析为数缕号丝絶
</div>
    <div class="pagination">
<a href="类说_page14.html">上一页</a><span>...</span><a href="类说_page10.html">10</a><a href="类说_page11.html">11</a><a href="类说_page12.html">12</a><a href="类说_page13.html">13</a><a href="类说_page14.html">14</a><span class="current-page">15</span><a href="类说_page16.html">16</a><a href="类说_page17.html">17</a><a href="类说_page18.html">18</a><a href="类说_page19.html">19</a><a href="类说_page20.html">20</a><span>...</span><a href="类说_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
