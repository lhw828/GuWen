<!DOCTYPE html>
<html>
<head>
    <meta charset="UTF-8">
    <title>类说 - 第 12 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 12 页/共 176 页</h1>
    <div class="content">　　蜀有痎市间旦集如痎疟之发其俗又以冷热发歇为市喻也
　　秀才可低处过
　　乡人危叙应举探省榜出门数步逢泥泞老妪指示曰秀才可低处过危即从之比看榜最末有名是岁果及第与摭言所载后来必衔得相类
　　斫头留项在里
　　刘相沆累举不第天圣中将赴省试梦被人斩其首心甚恶之有乡人解曰状元不到十二郎做只得第二人公诘之答曰虽斫却头留项在里盖南音谓项为沆果第二人及第
　　舌上有毛
　　马亮知江宁府将代梦舌上生毛有僧解曰舌上有毛剃不得当再任果然
　　论相
　　相形不如论心心相有三十六善夫人尝言意非求官自须如此一也有刚有柔二也慕善近君子三也有美食分人四也不近小人五也常行隂德每事方便六也能治家七也不厌人乞覔八也利人克己九也不逐恶贪杀十也闻事不惊张十一也与人期不失信十二也不易行改操十三也夜卧不便睡着十四也马上去不回顾十五也人不憎怒十六也不文过饰非十七也作事周匝十八也不忘人恩十九也有大量二十也不毁善害恶二十一也济急二十二也不助强欺弱二十三也不忘故旧二十四也为事众人用之二十五也不多言妄语二十六也得人物每生惭愧二十七也语有叙二十八也当人语次不先起二十九也常言善事三十也不嫌恶衣恶食三十一也方员随时三十二也行善不倦三十三也知人饥渴劳苦三十四也不念旧恶三十五也竭力救难三十六也三十六善全者位极人臣夀考令终不全则祸福相折具二十者刺史之位具十以上令长之官具五者亦须大富
　　心相
　　谚曰有心无相相逐心生有相无心相随心灭
　　识贵人
　　昔人谓官至三品不读相书自识贵人以其阅多故也
　　武有之德禹别之州
　　龙图刘煜未第时娶赵尚书晃长女早亡犹有二妹复欲妻之煜曰若是武有之德不敢为姻如言禹别之州庶可从命盖欲九姨议婚不欲七姨为匹故也夫人曰谚曰薄饼从上揭刘郎才及第岂得便拣防人家女煜曰非敢有择但七姨骨相寒薄非某之对遂娶九姨后生七子皆至大官七姨后适闗生竟不第落泊寒馁刘氏养之终身
　　文章有馆阁气
　　夏英公谒盛文肃文肃曰子文章有馆阁气异日必显后如其言
　　文章官様
　　文章有两等山林草野之文其气枯槁著书立言者之所尚也朝廷台阁之文其气温润演纶视草之所尚也王安国曰文章格调须是官様今乐艺亦有两般教坊则婉媚风流外道则粗野嘲村歌社舞抑又甚焉亦与文章相类
　　论富贵
　　晏元献览李庆孙富贵曲云轴装曲谱金书字树记花名玊篆碑公曰乞儿相未谙富贵者公诗有云楼台侧畔杨花过帘幕中间燕子飞梨花院落溶溶月栁絮池塘淡淡风公曰穷儿家有此景致也无公不喜肉食尤嫌肥羶每爱韦苏州诗曰全没些脂腻气
　　集句
　　晏元献集句若无可奈何花落去似曾相识燕归来静寻啄木藏身处闲见游丝到地时楼台冷落收灯夜门巷萧条扫雪天已定复摇春水色似红如白海棠花之类宋莒公曰此数聨后之诗人无复措词
　　文公谢啓
　　杨文公母病谒告逮归与弟倚居逾年不调有谢啓云介推母子愿归绵上之田伯夷弟兄甘受首阳之饿后除知汝州言事者攻击不已公又有啓云已挤沟壑犹下石而弗休方困蒺藜尚闗弓而相射
　　复本姓谢啓
　　范文正公防孤随母适朱氏因冒朱姓后复本姓谢啓曰志在投秦入境遂称于张禄名非霸越乘舟乃效于陶朱以范雎范蠡尝改姓故也伪蜀范禹偁亦尝冒张姓谢啓云昔年上第误标张禄之名今日故园复作范睢之裔然不若文正之精切
　　文庄诗
　　夏文庄公竦举制科廷对罢遇杨徽之见其年少曰愿丐贤良一篇以卜他日之志公诗曰殿上衮衣眀日月砚中旗影动龙蛇纵横礼乐三千字独对丹墀日未斜杨叹服曰真将相之器也
　　喜迁鸎词
　　景德中夏文庄初授馆职时方早秋上在拱宸殿按舞命中使索新词公立进喜迁鸎曰霞散绮月沈钩帘卷未央楼夜凉河汉截天流宫阙锁新秋瑶堦曙金茎露凤髓香和云雾三千珠翠拥宸游水殿按梁州上大悦
　　淮隂庙诗
　　淮隂侯庙题诗惟钱昆最爲絶唱曰筑坛拜日防虽厚蹑足封时虑已深隆凖早知同鸟喙将军应有五湖心
　　老儿诗五十韵
　　唐路德延有孩儿诗五十韵张师锡侍郎次韵为老儿诗曰鬂髪尽皤然眉分白雪鲜周遮延客话伛偻抱孙怜无病常供粥非寒亦衣绵假温衾拥背借力杖榰肩貌比三峯客年过四皓仙唤方离枕上扶始到门前每爱烹山茗常嫌饤石莲耳聋如塞纩眼暗似笼烟宴坐羸凭几乗骑困亸鞭头摇如转旋唇动若抽牵骨冷愁离火牙疼怯漱泉形骸将就木囊槖尚贪钱胶睫干眯缀粘髭冷涕悬披裘腰懒系濯手袖慵揎擡举衣频换扶持药屡煎坐多茵易破行少履难穿喜婢裁裙布嗔妻买粉钿房教深下幕牀遣厚铺氊琴聴怜三乐图张笑七贤看嫌经字小敲喜磬声圆食罢羮流【一作沾】袂杯余酒带涎乐来须遣罢医到乆相延裹帽縦横掠梳头取次纒长吁思徃事多感聴哀弦气注腰还重风牵口更偏墓松先命种志石预教镌客到惟求药僧来忽问禅烘茶悬灶壁曝艾晒檐椽怒仆空睁眼嗔僮谩握拳心惊嫌蹴踘脚软怕秋千局缩同寒摧豗似饱鸢观瞻多目举动则头旋女嫁求红烛男婚乞彩牋已闻颁几杖宁更佩韦弦賔客身非与儿孙事已养和屏作伴如意拂相连乆弃登山屐惟存负郭田呻吟朝不乐展转夜无眠呼稚临牀畔看书就枕边冷疑懐贮水虚讶耳闻蝉束帛非无分安车信有縁伏生甘坐末绛老让行先拘急将风夜昏沈欲天鸡皮尘旋渍齯齿食频填每忆居郎署常思钓渭川喜逢迎佛防羞赴赏花筵迳狭容移槛堦危索减塼好生焚鸟网恶杀拆鱼船既感桑榆日常嗟蒲栁年长思当弱冠悔不賸狂颠
　　诗有障碍
　　江南李觏诗云人言落日是天涯望极天涯不见家已恨碧山相掩映碧山还被暮云遮识者曰此诗意有重重障碍李君恐时命不偶后如其言
　　吟诗见志
　　宋莒公庠知许州开西湖诗曰凿开鱼鸟忘情地展尽江湖极目天识者知其位极一品矣孟郊下第诗曰两度长安陌空将泪见花及第诗曰一日看尽长安花进取得失常事下第陨获至于下泪登科则志气充溢一日之间花即看尽何其速也竟死于溧阳尉
　　诗防
　　冦莱公少作诗曰去海止十里过山应万重及雷州问州去海防里吏云十里则南迁已预防矣张乖崖咏晚年典淮阳郡诗曰方信承平无一事淮阳闲杀老尚书后一年捐馆亦诗防也苏公初题金山寺云僧依玊鉴光中住人踏鼇鱼背上行识者云荣入玊堂之兆其后止于内相亦诗防也
　　白孟二诗
　　白居易诗曰无事日月长不覊天地濶此旷达者之词也孟郊诗曰出门即有碍谁谓天地寛此褊隘者之词也天地又何尝碍郊郊自碍耳
　　牡丹不成一事
　　王文康公诗曰花至小能成实桑叶虽柔解吐丝堪笑牡丹如斗大不成一事又空枝亦重厚者之词也
　　求食
　　春秋左氏传称三叛人以土地出求食而已贱而书名以其无廉耻之至也今娼家谓之求食盖本乎此
　　三台
　　苏有姑苏台故号苏台相有铜雀台故号相台滑有测景台故号滑台
　　驿劵
　　唐以前馆驿并给往来开元中务従简便方给纸劵驿给劵自此始
　　繁台
　　天清寺繁台本梁王鼔吹台梁高祖改为讲武台后繁氏居其侧里人乃呼为繁台
　　惠崇诗
　　楚僧惠崇工诗书杨氏别墅云河分岗势断春入烧痕青塞上云河氷坚度马塞雪宻藏雕宿东林寺云鸟归山堕雪僧定石沈云上杨翰林云露寒金掌重天近玊绳低栁氏书斋云著书惊日短弹剑惜春深秋夕云露下牛羊静河明桑柘空舟行云林断城隍出江分岛屿回游隠静寺云空潭闻鹿饮疎树见僧行送钱供奉云剑佩明山雪旌旗湿海云濠梁夜泊云夜闲潮动舸秋迥月临城早行云繁霜衣上积月马前低懐长公云秋近草虫乱夜遥霜月低夏夜云扇声犹泛暑井气忽生秋贺刘舍人云日纒黄道迥春入紫防深陜西道中云闗河双鬓白风雪一灯青
　　立程婴杵臼庙
　　神宗朝皇嗣屡阙吴处厚上书乞立程婴公孙杵臼庙庶防鬼不为厉国统有继上勅河东访寻遗迹乃得其冢于绛州诏封婴杵臼并为侯因命立庙处厚上书其畧云史记世家考赵氏兴废本末惟程婴公孙杵臼尽死不顾保全赵氏孤儿乃知国家祚至今皆二人之力也
　　临终偈
　　杨文公王相随二公皆达性理文公临终偈曰沤生复沤灭二法本来齐要识真归处赵州东院西王相偈曰画堂灯已灭弹指向谁説去住本寻常春风扫残雪是夕薨凌晨大雪
　　张方平偈
　　张尚书方平尤达性理有人问祖师西来意张作偈曰自从无始千千刼万法本来无一法祖师来意我不知一夜西风扫黄叶
　　访荷泽像
　　富郑公遗吴处厚书托访荷泽诸禅师画像吴作偈曰是身如泡幻尽非真实相况兹纸上影妄外更生妄到岸不须船无风休起浪唯当清静观妙法了无象公荅曰执相诚非破相亦妄不执不破是名实相
　　裴晋公赋
　　诗见人志赋亦可见焉晋公作铸剑防为农器赋云我皇帝嗣位三十载寰海镜清方隅砥平驱域中尽归力穑示天下弗复用兵则平淮西一天下已见于此赋矣
　　范文正赋
　　范文正公作金在镕赋云如令区别妍媸愿为轩鉴若使削平祸乱请就干将则公负将相器业文武全材已见于此赋矣公为水车赋云方今圣人在上五日一风十日一则斯车也吾其不取意谓水车唯施于旱不旱则无所施公在寳元康定间邉鄙有事骤加进擢晏静则置而不用亦与水车何异
　　王沂公赋
　　王沂公有物混成赋云不缩不盈赋象宁穷于广狭匪雕匪斵流形罔滞于盈虚则宰相陶钧之意可见矣又云得我之小者散而为草木得我之大者聚而为山川则择任羣材使小大各得其所又可见矣
　　宫词
　　王公随有宫词云一声啼鸟禁门静满地落花春日长又野步云桑斧科春色渔歌唱夕阳皆应举时行所作
　　类説卷四
<子部,杂家类,杂纂之属,类说>
　　钦定四库全书
　　类说目録
　　卷五
　　燕北杂记
　　压禳法　　　　萧姓请耶律
　　木兔　　　　　艾衣
　　请萧姓者　　　三节
　　埋狗　　　　　打圃斗射虎
　　木叶山　　　　奠黑山
　　旋风　　　　　戎装饮
　　种田　　　　　治盗
　　擂鼔　　　　　锡里
　　行军　　　　　午日大喊
　　锡勒必
　　洞防记
　　帝徳宜封　　　九色凤雏
　　负局先生　　　却睡草
　　神马　　　　　鲛人泣珠
　　猗兰殿　　　　王母降
　　玉枝　　　　　甲屏风
　　刀花赤鹊　　　桂柱
　　碧草　　　　　唱回风曲
　　龙呌池　　　　翻鸡菱
　　蹑空草　　　　蟹胶
　　懐梦草　　　　腾光台
　　含烟舟　　　　玉璃
　　玉燕钗　　　　二千年一出头
</div>
    <div class="pagination">
<a href="类说_page11.html">上一页</a><span>...</span><a href="类说_page7.html">7</a><a href="类说_page8.html">8</a><a href="类说_page9.html">9</a><a href="类说_page10.html">10</a><a href="类说_page11.html">11</a><span class="current-page">12</span><a href="类说_page13.html">13</a><a href="类说_page14.html">14</a><a href="类说_page15.html">15</a><a href="类说_page16.html">16</a><a href="类说_page17.html">17</a><span>...</span><a href="类说_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
