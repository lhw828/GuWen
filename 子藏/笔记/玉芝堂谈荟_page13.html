<!DOCTYPE html>
<html>
 <head>
  <meta charset="utf-8"/>
  <title>
   玉芝堂谈荟 - 第 13 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉芝堂谈荟 - 第 13 页/共 23 页
  </h1>
  <div class="content">
   南村辍耕録载至正三十一年甲午岁节炁正月一日壬子立春二月二日癸未惊蛰三月三日癸丑清明四月四日甲申立夏五月五日甲寅芒种六月六日乙酉小暑七月七日己卯立秋八月八日乙酉白露九月九日丙辰寒露十月十日丙戌立冬十一月十一日丁巳大雪十二月十二日丁亥小寒可谓竒闻及考万歴甲午年则正月一日雨水二月二日春分三月三日谷雨四月四日小满五月五日夏至六月六日大暑七月七日处暑八月八日秋分九月九日霜降十月十日小雪十一月十一日冬至十二月十二日大寒一节气一中气逐月不移一日又俱系甲午年可谓竒之竒矣
　　额沙涂月
　　中国以月晦为一月天竺以月满为一月唐西域记云月生至满谓之白月月亏至晦谓之黒月又日随月后行至十五日覆月都尽是名黒半日在月前行至十五日具足圆满是名白半又十二月所建各以所直二十八宿名之自四月十六日至五月十五日为额沙涂月即鬼宿名也自五月十六日至六月十五谓之室罗代拏月即柳星名也自六月十六至七月十五日谓之婆罗鉢陀月即翼星名也又佛经十二月名正月曰阿湿防庾闇二月曰羯粟底伽三月曰未迦始罗四月曰报沙五月曰磨迦六月曰额勒审那七月曰制怛那八月曰吠舎佉九月曰誓瑟十月曰阿沙荼十一月曰室罗蔑拏十二月曰婆达罗鉢陀余尝得东洋佛郎机译语内称正月曰因犁而二月曰醖而勿犁三月曰妈女土四月曰亚勿犁五月曰妈奴六月曰伦牛七月曰佛流八月曰项除九月曰亚珍勿犁十月曰阿道勿犁十一月曰奴绵勿犁十二月曰必先勿犁翻绎名义春三月谓制且逻月吠舎佉月逝瑟咤月鞑靼年岁曰失你桓正月曰豁必撒剌二月曰豁者儿撒剌三月曰兀格勒陈撒剌四月曰可可亦撒剌五月曰兀剌鲁撒剌六月曰兀亦鲁撒剌七月曰古兰撒剌八月曰卜忽撒剌九月曰忽察撒剌十月曰客勒不秃儿撒剌十一月曰亦得勒忽撒剌十二月曰可可勒儿撒剌闰月曰纽蛮撒剌时刻曰察黒兀亦儿四季曰朶儿邉察黒
　　正月乙子
　　商雒鼎十有四月蔡君谟以问刘原父不能对吕氏考古图器铭有十三月十九月敦牧铭惟王十年十有三月巵言云十三月或是闰月史记歴书注岁十有二月有閠则云十三月其説近之若十四月十九月则不可知又古器铭有云正月乙子或云十子疑即甲子丙子世质人淳取其同类存之以俟博识
　　丙丁鉴
　　丙午丁未之岁中国遇此辄有变故非祸生于内则兵起于外三代逺矣姑摭汉以来言之髙祖以丙午崩权归吕氏防覆刘宗武帝元光元年为丁未长星见蚩尤旗亘天其春戾太子生始命将出征匈奴自是之后师行三十年屠灭死防者不可胜数及于巫蛊之祸太子子父皆败昭帝元平元年丁未帝崩昌邑立而复废一岁再易主成帝永始二年三年为丙午丁未王氏方盛封莽为新都侯立赵飞燕为皇后繇是国统三絶汉业遂頽虽光武建武之时海内无事然勾引南匈奴稔成刘渊乱华之衅正是岁也殇帝安帝之立直此二年东汉政乱寔基于此桓帝终于永康丁未孝灵继之汉室灭矣魏文以黄初丙午终明帝嗣位司马氏夺国兆于此时晋武太康六年惠帝正在东宫五姓毒乱此其源也东晋迄隋南北分裂九县飚囬在所不论唐太宗贞观之季武氏已在后宫中宗神龙景龙其事可见代宗大歴元二大盗初平而置其余孽于河北强藩悍镇卒以亡唐寳歴丙午敬宗遇弑太和丁未是为文宗甘露之变至于不可救药僖宗光啓之际天下固已大乱而中官刼幸兴元襄王煴僭立后晋开运遗祸至今宋景徳方脱契丹之扰而明年祥符神仙宫观之役崇炽海内虚耗治平丁未王安石入朝猾乱宗社靖康丙午都城受围逮于丁未汴失守矣淳熈丁未髙宗上仙总而言之丁未之祸又于丙午昭昭天象见于运行非一力之所能为也宋理宗朝淳熈六年衢州孝亷七世孙中书省奏名柴望撰丙丁鉴言丙午丁未多变者凡二十有一为十卷其言多验
　　陈同甫亦云石晋失卢龙一道以成开运之祸葢丙午丁未岁也明年艺祖始从太祖征伐卒以平定天下其后丁未戊申之间真宗东封西祀以告太平又六十年神宗以丁未岁即位国家之事由是一变矣又六十年而丙午丁未遂为靖康之祸天道六十年一变可不有以应其变乎
　　玉芝堂谈荟卷二十一
&lt;子部,杂家类,杂纂之属,玉芝堂谈荟&gt;
　　钦定四库全书
　　玉芝堂谈荟卷二十二
　　明　徐应秋　撰
　　四荒所屇
　　路史曰溟渤涨洋此天之所以限东徼也恶溪沸海此地之所以阻南徼也防河之设于西瀚海之设乎北此天之所以遮西而制北者也激瘴雾于东维界黑水于南极泄流沙于西陲决弱水于北荒此天之所以界四维也春秋歴命叙人皇分九州神农甄别四海东西九十万里南北八十一万里括地象八极之广东西二亿三万三千里南北二亿三万一千五百里淮南子禹使大章歩自东极至于西极二亿三万三千五百里七十五歩竪亥歩自北极至于南极二亿三万三千五百里七十五歩吴越春秋禹东造絶迹西延积石南逾赤防北过寒谷徘徊乎昆仑察六扈青泉赤渊分入洞穴得金匮玉符以镇川凟东至榑木日出九津青羗之野攅树之所捪天之山鸟谷青山之乡穷髪带方之地南至交趾丝濮续防之域丹栗沸水之际南娭黄支之渚不死之望西过三危之阨巫山之下饮露之民竒肱三面北至太止之谷夏海之穷祝所之界禺强之里犊氷积石之山尔雅东至于泰逺西至于邠国南至于濮鈆北至于祝栗谓之四极觚竹北户西王母日下谓之四荒淮南子东方之极自碣石过朝鲜贯大人之国东至日出之次榑木之地青土树木之野太皥勾芒之所司者万二千里南方之极自北户孙之界贯颛顼之国南至委火炎风之野赤帝祝融之所司者万二千里中央之极自昆仑东絶恒山日月之所道江河之所出人民之野五谷之宜龙门河济相贯以息壤堙鸿水之洲东至于碣石黄帝后土之所司者万二千里西方之极自昆仑絶流沙沉羽西之三危之国石城金室饮气之民不死之野少皥蓐収之所司者万二千里北方之极自九函穷夏海之所极北至令正之俗有冻寒积氷雪雹霜霰漂润羣水之野颛顼防之所司者万二千里又曰九州之外乃有八自东北方曰大泽曰无通东方曰大渚曰少海东南方曰具区曰元【大也】泽南方曰大梦曰浩泽西南方曰渚资曰丹泽西方曰九区曰泉泽西北方曰大夏曰海泽北方曰大防曰寒泽各方千里凡八八泽之云是雨九州八之外乃有八纮亦方千里自东北方曰和丘曰荒土东方曰棘林曰桑野东南方曰大穷曰众安南方曰广都曰反户西南方曰僬侥曰炎土西方曰金丘曰沃野西北方曰一目曰沙所北方曰积氷曰委羽凡八纮之气是出寒暑以合八正必以风雨八纮之外乃有八极自东北方曰方土之山曰苍门东方曰东极之山曰开明之门东南方曰波母之山曰阳门南方曰南极之山曰暑门西南方曰编驹之山曰白门西方曰西极之山曰阊阖之门西北方曰不周之山曰幽都之门北方曰北极之山曰寒门佛经称湏弥山东天下名佛波提一名东弗于遂纵横九千由旬圎如满月人面如之寿三百歳西名西瞿耶尼縦横八千由旬弯如半月人面如之寿三百歳南名南阎浮提一名南赡部洲纵横七千由旬北广南狭如车箱人面如之寿百歳北名郁单越洲纵横十千由旬四方正等人面如之寿千歳长倍三天下人四洲统名娑婆世界又成光子云中天竺国东至震旦五万八千里南至金地国西阿拘遮国北至小香山阿耨达池各五万八千里云笈七籖与放品经载东方弗于岱九万里之外极豪林之墟其国名呵罗提之国国地形正圎其色如碧脂之鲜人长二丈寿四百歳南方阎浮利三万里之外极洞阳之野其国名伊沙陁之国国地平博无有髙下土色如丹人长二丈四尺寿三百六十歳西方俱耶尼七十万里之外极浩素之垅其国名尼维罗緑之地形多高垅与天西闗相接土色白如玉人长一丈六尺寿六百歳北方郁单越五十万里之外国极朔隂之庭其国名旬罗地之国国地长流平演土色黒润人长一丈二尺寿三百嵗上方九天之上清阳空虚之内元精青沌自然之国以青气为世界上极无穷四覆诸天则髙上玉皇万圣帝真受生之根元寿命无量惟刼为年中国极大风泽去地五百二十亿万里纲维地源制使不落土色如金之精国名太和寳真无量之国法苑珠林第一北郁单越其土正方有大树名庵婆罗地生软草盘萦右旋色如红翠香如婆师软若天衣甚柔软以足踏地地凹四寸举足还复地平如掌四面有四阿耨达池地纯众寳常有自然秔米如白华聚有自然釜鍑有摩尼珠名曰焰光置于鍑下饭熟光灭有树名曰曲躬叶叶相次天雨不漏诸男女止宿其下有香树出种种衣食严身之具彼人民洗浴注已遇衣便着不求本衣次至香树树为曲躬其人手取乐器调弦娱乐其土中夜阿耨逹龙王起清浄云而降甘雨其人起欲心时熟视女人彼女随逐徃诣园林其人是彼男子骨肉中表不应行欲者树不曲防各自散去若非亲者树则曲防随意娱乐彼人命终庄严死尸舍之而去有鸟名忧慰禅伽接彼死尸置于他方其地有二中洲一矩婆洲二防拉洲第二东弗于逮其土正圆有大树名伽蓝浮其洲边有二中洲一提河洲二毗提河洲自不杀生有自死者则食其肉人无黒色余同阎浮提第三西俱耶尼土形如满月有树王曰斤提于彼树下有一石牛以此因縁名瞿耶尼此云牛货牛货洲边有中洲者一舍洲二嗢怛罗漫里拏洲彼土人同阎浮提第四阎浮提土南狭北广有大树王名阎浮提于此树下有阎浮檀金聚复有金翅鸟王树名俱利晱婆罗阿修罗王有树名曰善尽人寿百歳中夭者多顺正理论云南赡部洲有边洲一名遮末罗洲一名茂罗遮罗洲邹衍谓九州之外又有九州东南神洲曰旦土正南邛州曰沃土西南戎州曰滔土正西弇州曰并土正中冀州曰中土西北台州曰肥土正北济州曰成土东北咸州曰隐土正东扬州曰申土而神州为中国自有九州汉人采之作河图括地象近西洋耶酥教称天下总分五大洲一曰亚细亚中国四夷天竺回囘国居此内南至沙马大腊吕宋等岛北至新増白蜡及北海东至日本岛大明海西至大乃河墨河的湖大海西江海小西洋二曰欧罗巴则大西诸国居焉南至地中海北至卧兰的亚及氷海东至大乃河墨河的湖大海西至大西洋三曰利未亚黒人国在此南至大浪山北至地中海东至西江海仙劳冷祖岛西至河折亚诺沧四曰北亚墨利加与亚细亚大洲并东方奴儿干国相连五曰南亚墨利加其二大州在中国之东全为大海所围南北以防地相聨五大州外近南极有墨瓦蜡泥加地方无人居焉其地尽在南方惟见南极而北极常藏其界未审惟北边与大小哇及墨瓦蜡泥峡为境也又按山起昆仑脉州四部水滙尾闾统原四海弱水西入黒水南廻瀚海北转鸭绿东来长江七折大河九曲北海之僻国名骨剌厥夜惟易昼长夜短西海之僻国名天竺西牖迎阳向东则无日也黒齿寅之极也厥土惟易林申之极也厥土惨肃饮米巳之极风俗嚣酷流鬼亥之极风俗向隂防手悬渡辰东则惟热冲冲而已漏天戌西则惟寒凄凄而已五防丑北月炎雪积而六月尤寒象防未南嵗际纳凉而季冬尤热
　　歴代方舆
　　黄帝之时百里之国万区尧分冀兖青徐扬荆豫梁雍为九州舜以冀青地广分冀为幽州并州青为营州是为十二州尔雅九州则两河间曰冀河南曰豫河西曰雍汉南曰荆江南曰扬济河间曰兖济东曰徐燕曰幽齐曰营而无青梁并此殷九州也史称夏禹所治四海其地东西二万八千里南北二万六千里周以徐州入于青州以梁州入于雍州分冀州之地以为幽州并州周礼职方东南曰扬正南曰荆河南曰豫正东曰青正西曰雍河东曰兖东北曰幽河内曰冀正北曰并而无徐梁营此周九州也秦并天下分为三十六郡汉以秦郡太广稍复开置又开广三边凡郡国一百有三仍増九州为十三部其地东西九千三百二里南北一万三千三百六十八里而王畿七郡则司统之共十三部魏十二州晋分十九州改司为司州兖豫冀幽平雍凉秦梁益青宁徐荆扬并交广隋郡县不纯用旧名而九州不改禹贡依汉置刺史分部廵察凡一百九十郡唐分天下为十道曰关内河南河东山北山南陇右淮南江南劔南岭南开元间以山南江南各分东西道又分关内京兆府凤翔府及同华商邠四州为京畿分河南道河南府及汝州为都畿又増置黔中道通前共两畿十三道宋分天下为十五路其后析为十八又析为二十三以至二十六曰京畿路京东东路京东西路曰京西南路京西北路曰河北东路河北西路曰河东路曰陕永兴军路曰陕西秦凤路曰两浙路曰淮南东路曰淮南西路曰江南东路曰江南西路曰荆湖北路曰荆湖南路曰福建路曰成都路曰梓州路曰利州路曰防州路曰广南东路曰广南西路曰燕山路曰云中路元立中书省一行中书省十一属以路府州县四等其制繁琐不能详
　　太平太
　　距齐州以南戴日为丹穴北戴斗极为空桐东至日所出为太平西至日所入为太太平之人仁丹穴之人智大之人信空桐之人武是谓四极南方有不死之草北方有不释之氷东方有君子之国西方有形践之尸柔利之民一手一足深目之民一手一目山墟之神足反向上一目之国目居面中大荒中有三面之乡北极下有一脚之国无肠之国在深目东其人无肠氐人之国在建水西其人无足据比之尸其人无一手吴囬竒左是无右臂麻寿之民其人无景中黎之国其人无骨扶桑以鹿乳为酪吾凉爱达以马乳为饮哇以蛇蚁为饵道明以虫鸟为餐弩耳于以狗为粮大食以驼象为粮都播以百合为饭乙费敌以苏实为餐高昌以登相之草为谷生黎以□为馐库莫奚以为粥山海经羽民之国生羽卵民之国生卵犬国之人生男为犬织绡之鲛人泣珠据树之女子欧丝有沃之民凤卵是食蜮国之民射蜮是食君子之国其人使虎抟父之国其人操蛇山气多男泽气多女障气多喑风气多聋林气多癃木气多伛岸下气多肿石气多力险阻气多瘿暑气多夭寒气多夀谷气多瘴丘气多狂衍气多仁陵气多贪轻土多利重土多迟清水音小浊水音大湍水人轻迟水人重坚土人刚弱土人肥垆土人大沙土人细息土人美耗土人丑土青曰土黄曰埴土赤曰防肝土白曰漂土黒曰盈白水宜玉黒水宜砥青水宜碧赤水宜丹黄水宜金清水宜龟汾水蒙浊而宜麻济水通和而宜麦河水中浊而宜菽雒水轻利而宜禾渭水多力而宜黍溪水重安而宜竹江水肥仁而宜稻东方之羙者有毉毋闾之珣玕琪焉东南方之羙者有防稽之竹箭焉南方之羙者有梁山之犀象焉西南方之羙者有华山之金石焉西方之羙者有霍山之珠玉焉西北方之羙者有昆仑之球琅玕焉北方之羙者有幽都之筋角焉东北方之羙者有斥山之文皮焉中央之羙者有岱岳以生五谷又苎蔴鱼塩出焉山上有茴下必有银有薤必有金有姜下必有铜锡山有玉者木旁下垂谓之寳苖凡山岩盛夏必汗黄赤者金汗白而辛者银水圎折者有珠方折者有玉又山上有丹砂者下有黄金上有瑙石者下有铜上有陵石者下有铅锡上有頳下有鐡五百嵗天下名山一开开则金玉之精涌出丹丘千年一烧黄河千年一清山于春如庆于夏如镜于秋如病于冬如定又曰春山淡冶而如笑夏山苍翠而如滴秋山明浄而如妆冬山淡而如睡逺山宜秋近山宜春髙山宜雪平山宜月山静昼亦夜山淡春亦秋山空暖亦寒山深晴亦雨山过山则分虽分而性不分如罗浮二砀以风雨而合离蓬莱两山随波涛而上下中记云名山有孔窍相通是也水过水则合虽合而性不合上党清漳浊漳合流当阳沮漳合流贑上章贡合流鄣郡西江合流亳漳漳涡合流云梦漳汣合流凡此数防皆清浊合流理如防蝀海山微茫而隠见江山严厉而峭卓溪山窈窕而幽深塞山童颇而堆阜玲珑剔透桂林之山也巉差窳空巴蜀之山也绵衍厐魄河北之山也俏俊巧丽江南之山也嵩山多好溪华山多好峯衡山多好岫泰山特好主峯华山如立泰山如坐嵩山如卧山顶泉清而轻山下泉清而重石中泉清而甘沙中泉清而冽土中泉清而厚水原有龙处水中时有赤脉盖其涎也不可犯山有积银山多素露草茎黄秀下有藏铜琥珀所生其旁无草广州罗浮之山蓬莱之所浮也庐州浮槎之山耆阇之所别也杭州飞来之峰中天竺灵鹫之所分也绍兴独妇之山西蜀之所飞也新丰庆山露防之所涌也北荒有石湖焉其广千里其水恒氷南海有石塘焉其广千里海舶入之则防西方虞顔爰有澒海广五千里见黄金则涌起而逐之西北之海有汜林焉林木浮生广三百里随波上下蕃碛之中有圣鐡焉含之可以辟兵丽水之中有铎销焉所措无不洞达
　　帝王建都
　　伏羲都陈今开封府陈州神农亦都陈黄帝都涿鹿今顺天府涿州括地志云涿鹿故城在妫川今朶顔之地少昊都曲阜颛帝都帝丘今山东濮州帝喾都亳今河南偃师县尧都平阳今山西平阳府虞舜都蒲阪今蒲州夏都安邑今平阳府夏县汲冢书曰禹都阳城商亦都亳周都丰镐即今西安府长安县东迁都洛阳今洛阳县秦都咸阳今陕西咸阳县西汉都洛阳五年复还长安东汉都洛阳魏亦都洛阳吴初居镇江都武昌后迁建业今应天也蜀都益州今成都也西晋都洛阳东晋宋齐梁陈都建康元魏初都云中今大同府懐仁县后迁洛阳北齐都邺今河南彰徳府西魏都长安后周都长安隋始都长安移去城北三十里龙首山为都后廵幸徙洛阳唐都长安梁都汴今开封后唐都汴汉周俱都汴宋都汴南宋都临安今杭州府元都大都今顺天时至上都则宣府之外国朝都应天永乐徙北京今顺天魏五都魏传汉祚复都洛阳以谯为先人本国许昌为汉之所居长安为西京之遗迹邺为王业之本基号五都唐以京兆为上都河南为东都凤翔为西都江陵为南都太原为北都
　　郡县隂阳
　　洪景卢曰山南为阳水北为阳谷梁传之语也若山北水南则为隂故郡县及地名多用之今畧叙于此山之南者如嵩阳华阳恒阳衡阳镇阳岳阳峄阳夏阳阳城陵阳岐阳首阳营阳咸阳栎阳宜阳山阳【属河南郡太行在北】广阳辟阳河阳鲁阳黎阳枞阳零阳巫阳东阳昭阳郴阳揭阳弋阳【属汝南郡山在西北】当阳青阳黔阳寿阳麻阳云阳羙阳复阳【南阳郡山在阳】上曲阳【属常山】下曲阳【属钜鹿】稒阳【属五原】原阳【属云中】水之北者冯翊之池阳频阳郈阳沈阳扶风之杜阳河东之大阳【大河之南】平阳【平河之阳】太原之晋阳汾阳及河阳洛阳荥阳偪阳渭阳淮阳汶阳济阳防阳滏阳渔阳辽阳伊阳泗阳永阳滁阳潮阳澧阳阳汧阳泚阳沐阳东郡之濮阳东武阳颍川之颍阳昆阳舞阳汝南之汝阳鲖阳细阳灈阳慎阳新阳安阳博阳成阳南阳之育阳湼阳堵阳蔡阳筑阳棘阳比阳朝阳湖阳红阳江夏之西阳庐江之浔阳九江之曲阳济隂之句【音钩句渎之丘】阳沛郡之谷阳扶阳溧阳魏郡之繁阳钜鹿之堂阳清河之清阳涿郡之高阳饶阳范阳渤海之浮阳济南之般阳朝阳泰山之东平阳南武阳宁阳北海之胶阳东海之开阳曲阳都阳临淮之射阳东阳丹阳之丹阳陵阳溧阳豫章之鄱阳鄡阳桂阳之耒阳桂阳浈阳武陵之无阳辰阳酉阳零阳零陵之洮阳汉中之旬阳沔阳安阳犍为之江阳武阳汉阳金城之枝阳矢水之略阳阿阳安定之泾阳彭阳北地之泥阳上郡之定阳鴈门之沃阳剧阳上谷之沮阳渔阳之要阳辽西之海阳右北平之夕阳聚阳苍梧之封阳赵国之易阳胶东之观阳长沙之益阳已上皆见汉书地理志其水之北曰在某水之阳合山水之称阳者百有五六十至隂字则甚少盖面势在北自难立国邑耳山之北者唯华隂山隂隂隂鹑隂雕隂防隂水之南者汾隂荡隂颍隂汝隂舞隂济隂汉隂晋隂蒲隂湘隂漯隂河隂湖隂江隂淮隂圜隂仅三十而已若乐阳南阳合阳被阳富阳【属泰山者】昌阳建阳【属东海者】武阳之类尚多有之莫能知其为山为水也
　　地名异音
　　郡邑之名有与本字大不同者顔师古以为土俗各有别称者是也姑以汉书地理志言之冯翊之栎阳为药阳莲勺为辇酌太原之虑虒为庐夷上党之沾为添河内之隆虑为林庐荡隂为汤隂颍川之不羮为不郎南阳之郦为蹢堵阳为者阳鄼为讃沛之鄼为嵯郸为多清河之鄃为输汝南之平舆为平预济隂之寃句为寃劬江夏之沙羡为沙夷九江之橐臯为拓姑庐江之雩娄为吁闾山阳之方与为房豫琅邪之不其为不基东海之承为证长沙之承阳为烝阳临淮之取虑为秋庐防稽之余暨为诸既太末为闼末豫章之余汗为余干广汉之什方为十方蜀郡之徙为斯益州之味为昧金城之允吾为铅牙允街为铅街武威之朴为蒲环张掖之番和为盘和安定之乌氏为乌支上郡之龟兹为丘慈西河之鹄泽为告泽代郡之狋氏为权精辽西之且虑为趄庐令支为铃祗辽东之番汗为盘寒乐浪之黏蝉为黏提南海之番禺为潘隅苍梧之荔浦为浦交趾之羸为莲篓九真之都厐为都聋日南之西卷为西权淮阳之阳夏为阳贾鲁国之蕃为皮皆不可推之于义训字书亦不尽载也
　　郡县之异字者狐讘音之歩反属河东葰人葰音璅属太原防疆防于谨反属汝南邔音忌属南郡軚音汰沙羡音夷鄳音盲俱属江夏崈古崇字属颍川秺音妒属济隂鄼音嵯属沛郡即裴裴音非属魏郡南防音良全反□若么反俱属钜鹿题古莎字属清河逎古遒字属涿郡猇音由属济南朴音蒲环属武威觻得音鹿属张掖大□古要字属北地麊泠音螟蛉属交趾
　　海外五岳
　　道经言海外蓬莱阆苑有五岳灵山东岳广乘山在东海中居九气青天之内南岳长离山在南海中居二气丹天之内西岳丽农山在西海中居七气素天之内北岳广野山在北海中居五气天之内中岳昆仑山在九海中一曰圃一曰积石瑶房一曰阆风防一曰华盖一曰天柱水经注称为无热丘括地志称阿耨达山十洲记称昆崚山为天地心居于中元一气天中焉此五大岳也又方壶山【即方丈一名亦防】在北海扶桑山蓬莱山【一名防丘一名云来】沃焦山在东海连石山在东南钟山在北海方丈山员峤山【一名环丘】岱舆山俱在大海中鄷都山在九垒之下洲在北海中瀛洲【一名魂州亦名环州】穆洲祖洲俱在东海中凤麟洲聚窟洲生洲俱在西海中炎洲在南海中又元洲长洲俱在大海中沧海岛在大海中高五万里皆神仙所居五帝所理则所云十洲三岛是也按道经又称广乗山有碧霞之阙琼树之林紫雀翠鸾碧藕白橘又长离山有朱宫綘阙赤室丹房紫草红芝霞膏金醴丽农山有白华之阙三素之城玉泉之宫瑶林瑞兽广野山有琼楼寳阙金液龙芝昆仑山有琼华之阙光碧之堂瑶池翠水金井玉梁若中国五岳而罗浮大荒之内名山五千其在中国有五岳而罗浮括苍等十山为之佐命东岳泰山名蓬空洞之天一名三官空洞之天一名岱宗一名介丘罗浮括苍为佐命山东山为佐理南岳衡山名朱陵太虚之天一名岣嵝一名天柱霍山灊山为储副天台句曲为佐理中岳嵩山名上帝司真之天一名外方山一名太室一名神岳一名少室武当为佐命太和陆浑为佐理西岳华山名太极总仙之天一名太白一名物山上元二年更名太山地肺女几为佐命西城青城峨眉嶓冢为佐理北岳恒山名太乙总之天一名岳一名常山河逢抱犊为佐命陇崆峒阳洛为佐理又三佐命山青城山天柱山庐山龟山白玉经曰泰山岳神天齐王领仙官玉女九万人山周廻二千里衡山岳神司天王领仙官玉女二万人周廻二千里嵩山岳神中天王领仙官玉女十有二万人为五土之主华山岳神金天王领仙官玉女七万人恒山岳神安天王领仙官玉女五万人又东方朔称东岳泰山神君服青袍戴苍璧七称之冠佩通阳太朔之印乗青龙南岳衡山神君服朱光之袍戴九丹日精冠佩夜光天圎之印乘赤龙中岳嵩山神君服黄素之袍戴黄玉太乙之冠佩神宗阳和之印乗黄龙西岳华山神君服白素之袍戴太初九旒佩开天通真之印乗白龙北岳恒山神君服黒戴玉月华之冠佩防真叶光之印乗黒龙五岳真形图东岳太灵苍光司命真君主世界人民官职贵贱生死长短之事南岳庆华紫光注生真君主星界分野兼水族鱼龙之事西岳素元耀魄天明真君主世界金银铜鐡兼羽翼飞禽之事北岳防洞渊元极真君主世界江淮河济兼四足负荷之事泰山在济南境周二百余里高四千文衡山在衡州境周数百里高九千七百三十丈华山在华隂县南十里其高五千仞广十里恒山在浑源州南高三千六百丈上方三十里嵩山在登封县境绵亘一百五十里高二千八百丈又有十大洞天一洛京王屋山周廻一万里为小有清虗之天在东都二委羽山周廻一万里为大有虚明之天在台州三梁州西城山周廻三千里为大总真之天四华州西山周廻一千里为三极真之天五西蜀青城山周廻二千里为寳仙九室之天【记称岷山千里青城第一乃神仙都会之所】六台州天台山赤城洞周廻三百里为紫玉清平之天又称金庭洞天七循州博罗县罗浮山周廻五百里为朱明曜真之天一作珠明八润州句曲山周廻一百五十里界属茅山为金匮华阳之天【一作金坛】九苏州洞庭林屋山周廻四百里为佐神幽虚之天十处州括苍山周廻三百里为成徳隐真之天【一作隐】右十洞天大小悉皆相通光明景曜不可备述太上列真之封掌也次三十六洞天第一洞福州长乐霍橦山周廻三千里名霍林之天第二洞东岳太山周廻一千里名蓬之天第三洞南岳衡山在衡州周廻七百里名朱陵之天【志云南岳八百里回雁为首岳为足】第四洞西岳华山在华州周廻三百里名总真之天第五洞北岳恒山在镇州周廻一百三十里为总之天第六洞中岳嵩山在洛州周廻三千里为司真之天第七洞峨眉山在蜀嘉州周廻三百里名虚陵太妙之天第八洞庐山在江州周廻二百六十里为洞灵咏真之天第九洞四明山在明州周廻一百八十里为丹山赤水之天第十洞防稽山在越州周廻三百五十里名阳明洞天一名极大元之天第十一洞太白山在明州周廻五百里名徳之天第十二洞西山在洪州周廻三百里名天寳极之天第十三洞大潙山在潭州醴陵县周廻三百里名好生上元之天第十四洞濳山在舒州懐宁县周廻八十里名天柱司之天第十五洞鬼谷山在信州贵溪县周廻七十里名贵司真之天第十六洞武夷山周廻一百二十里在建宁府名升真化之天第十七洞玉笥山在临江军周廻一百二十里名太秀法乐之天第十八洞华盖山在温州永嘉县周廻三十里名容成太玉之天相传容成子修道于此第十九洞盖竹山在台州临海县周廻八十里名长耀寳光之天第二十洞都峤山在容州周廻一百八十里名寳之天第二十一洞名白石山在和州周廻七十里名琼秀长真之天第二十二洞句漏山在容州北流县周廻四十里名玉阙寳圭之天葛洪修炼于此有玉虚洞洞中物众洁白如玉有白河洞字墨下第二十三洞九疑山在道州周廻三十里名湘真太虚之天第二十四洞洞阳山在潭州周廻一百十里名洞阳隠观之天孙思邈炼丹处第二十五洞幕阜山在鄂州唐年县周廻五百里名真太元之天第二十六洞大酉山周廻一百里名大酉华妙之天第二十七洞金庭山在剡县周廻二百里名金庭崇妙之天第二十八洞麻姑山在抚州南城县周廻一百里名丹霞之天第二十九洞仙都山在缙云县周廻三百里名祈仙之天第三十洞青田山在青田县周廻四十里名青田大鹤之天第三十一洞钟山在上元县周廻一百里名朱湖太生之天第三十二洞良常山在茅山东北周廻三十里名方防之天第三十三洞紫盖山周廻八十里名紫洞炤之天第三十四洞天目山在杭州余杭县周廻二百里名太防盖之天第三十五洞桃源山在朗州武陵县周廻七十里名白马光之天第三十六洞金华山在金华县周廻一百五十里名金华洞元之天次七十二福地则地肺山【在润州茅山】葢竹山【在台州临海县】石山【在台州黄县】东仙源【在台州乐安县】青屿山【在西海】赤水山【在真诰岩】郁水坑【在临江军新淦县】丹霞洞【在抚州南城县】君山【在洞庭湖中】桂源山【在桂州桂阳县】灵墟【在天台】沃州【在剡县南】天姥岑【在唐兴县】若耶溪【在防稽县】金庭山【在剡县】清逺山【在金华浦阳县】安山【在交州】马岭山【在郴州】鵞羊山【在潭州长沙县】洞真坛【在长沙县西】青玉坛【在衡山祝融峰西】洞灵源【在南岳招仙观西】天光坛【在南岳】洞宫【在长沙县】陶山【在温州安固县】三皇井【在温州永嘉县】烂柯山【在衢州西安县】芹溪【在建宁府建阳县】龙虎山【在信州贵溪县】灵山【在饶州】白水源【在龙川界】金精山【在防州虔化县】閤皂山【在临江军新淦县】始丰山【在丰城县】逍遥山【在洪州南昌县】东白源【在洪州新建县】鉢池【在椘山】论山【在润州丹徒县】毛公坛【在洞庭湖中】鸡笼山【在和州歴阳县】桐栢山【在南阳唐县】平都山【在忠州王方平得道处】緑罗山【在武陵县】章观山【在澧阳县】抱福山【在连州】大面山【在鄂州】虎溪【在江州】元辰山【在都昌县苏耽修炼之处】马迹山【在饶州鄱阳县】徳山【在武陵县】蓝水【在河中】玉峰【在河中】天目山【在杭州于潜县】商谷【在商州】张公洞【在常州宜兴县】湖鱼洞【在洮州西】白山【在济南】中条山【在河中】司马海山【在天台】绵竹山【在蜀西川】甘山【在黔中】瑰山【在汉川】金城山【在武冈州】云山【在朗州武陵县】北邙山【在东都】武当山【在均州】女几山【在洛州福昌县冈石真人修炼于此号曰仙都】少室山【在东都】丽山【在江州】西仙源【在台州峤岭】南田山【在东海】玉瑠山【在乐城县】抱犊山【在镇州】三十六精庐绵竹紫葢泸水丹陵守灵净送仙契静凌虚凤凰子真性契启出谷君平斗山光天眼徳寻得一启灵宗华朝真黄堂迎真招隐紫虚启圣启灵凤台东华祈仙元阳东贞阳右皆有仙真修炼之迹道书又言都玉京山前为元京山峨眉山右为广霞山左为红映山紫空山五间山皆在玉清上大罗天下又三秀山在玉京前金华山寒童灵山秀华山俱在玉京右飞霞山在玉京后浮絶空山在太清中皆真气所化上有宫阙
　　方舆志小沩山道书第十三洞天贵溪鬼谷山道书第十五洞天峡江玉笥山十七洞天第八福地麻姑山道书称三十六洞天君山道书第一福地永福高葢山道书第七福地建阳焦原道书十三福地余杭天柱山道书五十七福地又志称天下有十大名山建宁府渔梁山其一也
　　五岳四海神姓名
　　东岳姓丘名目陆南岳姓烂名洋光西岳姓浩名元仓北岳姓伏名通萌中岳姓角名普生东海姓閧名内灵西海姓名洞清北海姓喻名渊元又东海姓何名归君南海姓刘名嚣君西海姓刘名潄君北海姓吴名禽强君龙鱼图防山姓圎名常龙衡山姓丹名灵峙华山姓浩名鬱狩恒山姓澄名潧渟嵩山姓寿名逸羣呼之令人不病东海神姓冯名修青又名阿明夫人姓宋名隠娥南海姓视名保赤夫人姓翳名逸寥又名祝防西海姓勾大名丘伯夫人姓灵名素兰又名巨乗北海姓禹名怅黒夫人姓结名连翘一又名禺阳龙鱼图又有泰山将军唐巨衡山将军朱丹华山将军邹尚恒山将军莫惠嵩山将军石元
　　天下名山
　　山海经天下名山五千三百七十居地五十六万四千五十六里出水者八千里受水者八千里出铜之山四百六十有七出鐡之山三千六百有九中川一百三十有五小川一千二百五十有一水泉三亿三千五百一十有九淮南子凡鸿水渊薮自三百仞以上二亿二万三千五百五十里举其最巨丽者则岱宗高四十里周廻三千里名峰七十有二衡山四千一十丈【长沙志云耸防九千余丈一云高九千七百三十丈】沿湘千里九向九背乃不复见名峰七十二岩十五洞十泉二十八溪二十五池潭井各九华山五千仭其广千里恒山三千九百丈嵩山少室八百六十丈【卢元明嵩山记高二千八百丈周廻七十五里】天台山高一万八千丈周八百里罗浮三千丈【或曰三千六百丈周三百里】岭十五峰四百三十二洞八大小石楼二又有璇房瑶宫七十二所瀑布九百八十青城山三千六百丈黟山一千一百七十丈鄠县云秋山高三千九百丈周八十里四时皆若秋昌化千顷山高一千六百丈其广千顷中有龙潭数百亩临海县括苍山高一万六千丈周三百里天目山髙七千五百丈长三万九千丈岳阳风土记幕阜山高于平地一千八百丈周五百里武夷山五百仭四明山一万八千丈三百八十二峰昆仑山高一万一千丈庐山去平地九千仞上饶灵鹫山道书三十三福地有七十二峰高七十余丈绵亘百里唐天寳中尝栖金龙峨眉山周匝千里石龛百一十二大洞十二小洞二十八桐栢山高一万五千丈周廻八百里太行山高万仭新昌天姥山高三千五百丈周六十里沃洲山高五百丈周千里龙川霍山竒峰三百七十二淮安石濩湖三万四千五百顷长四万三十顷震泽三万六十顷合肥巢湖四百里防稽镜湖三百一十里巴陵洞庭湖八百里彭蠡四百五十里黔阳罗公山周五百里山顶池广千顷夜隂霾或有物如明珠游水上九真山南太白湖二百里桂林西湖七百余亩云南昆明池五百里庐山康王谷水高五十丈武昌异泉飞涌四百仭归安县卞山高六百丈周一百四十里泰宁金铙山周四百里鄠县承阳山周三百里华山白石仙人洞上有瀑布飞流直下三千余丈状如垂帘故又称水帘洞
　　谢在杭曰葱岭防苍六月有积雪日观大峙皆于夜半见日余登黄山及立云下界皆昏黒禁钟欲动而山椒日影犹焕烂如初旦又曰在峨眉之岭四望无与颉颃者惟正东有一防青色如烟相传匡庐山也蜀都杂抄峨嵋山佛殿自西望见三峰皆积雪如银云是西域昆仑山玉堂闲话兴元南有路通巴州深谿峭岩扪萝摸石三日始达山顶其絶顶谓之孤云两角彼中谚云孤云两角去天一握三秦记太白山不知髙几许俗云武功太白去天三百山下军行不得鸣鼓角鸣则疾风暴雨兼至也岛夷志琉球国有大峙山极髙峻夜半登之望旸谷日出山顶为之俱明宋学士集补陀落迦山在东洋大海中鸡初鸣遥见东方日出轮赤如火夷白斋诗话泰山日观峰夜半可以眺而见日弥望如销金者海也緑色防茫中有掣电者即海岛溪山也金色渐淡日轮浮动水中如大玉盘由上数则读之可以想见巍峻之势覧山东济宁分水之闸北距东昌临清地降九十尺南距徐州沽头地百十有六尺桂楚壌北长沙番禺高千丈杨用修曰天目山巅与歙之柱础平天下名山三百六十有八柱天柱山则第六柱也天下二十四化平羗化其一也天下水府一十八处西岳车箱潭则第七水府也
　　天下名水
　　张又新煎茶水记扬子江南泠水第一无锡惠山寺石水第二苏州虎丘寺石水第三丹阳县观音寺水第四扬州大明寺水第五吴松江水第六淮水最下第七陆鸿渐以庐山康王谷水水第一无钖县惠山寺泉第二蕲州兰谿石下水第三峡州扇子峡下虾蟇口水第四虎丘寺泉第五庐山招贤寺下方潭桥水第六扬子江南泠水第七洪州西山之麓瀑布泉第八唐州柏岩县淮水源第九庐州龙池山岭水第十丹阳县观音寺水第十一扬州大明寺水第十二汉江金沙水洲上流中零水第十三归州玉虚洞下香溪水第十四商州武関西洛水第十五吴松江水第十六天台西南峰千丈瀑布水第十七桞州圎泉水第十八桐庐严滩水第十九雪水第二十
　　九山十薮
　　五镇五岳之副也谓之岳副其始见于周礼职方九州各有山镇周礼注镇山之重大者扬州曰防稽青州曰沂山幽州曰医无闾冀州曰霍山兖州曰岱荆州曰衡豫章曰华雍州曰岳并州曰恒岱华衡恒为四岳加中岳嵩山为五岳后遂以防稽山为衡岳副霍山为嵩岳副沂山为岱岳副吴山【即岳山】为华岳副医无闾为恒岳副称为五镇天寳十载封沂山为安东公防稽山为永兴公吴山为成徳公霍山为应圣公医无闾为广宁公大徳二年改王号左氏四岳三涂四岳衡华岱恒三涂太行轘辕崤渑也吕氏春秋何谓九山防稽太山王屋【泽州】首山【襄城】泰华岐山太行【綘县】羊肠【壶闗】孟门【青州】何谓九薮越之具区楚之云梦秦之阳华晋之大陆梁之圃田宋之孟诸齐之海隅赵之钜鹿燕之大昭何谓九塞曰太汾【在晋】渑阨【今农渑池】荆阮方城【皆在楚】殽阪【渑池殽吟是也】井陉【常山通太原闗】令疵【在辽西】句注【在雁门】居庸【在上谷】尔雅十薮鲁有大野今高平钜野东北大泽是也晋有大陆今钜鹿北广沙泽是也秦有阳陓今在扶风汧县西宋有孟诸今在睢阳县东北楚有云梦今南郡华容县东南吴越之间有具区今吴县南即震泽也齐有海隅燕有昭余祁今太原鄢陵县北九泽郑有圃田今中牟县西圃田泽周有焦防今扶风池阳县瓠中也
　　周礼职方氏辨九州之国使同贯利东南曰扬州山镇曰防稽泽薮曰具区其川三江其浸五湖正南曰荆州其镇曰衡山其泽薮曰云梦其川江汉其浸颍湛河南曰豫州其镇曰华山其泽薮曰圃田其川荥雒其浸波溠正东曰青州其山镇曰沂山泽薮曰望诸其川淮泗其浸沂沭河东曰兖州其山镇曰岱山其泽薮曰大野其川河泲其浸卢维正西曰雍州其山镇曰岳山其泽薮曰蒲其川泾汭其浸渭洛东北曰幽州其山镇曰医无闾其泽薮曰貕养其川河泲其浸菑时河内曰冀州其山镇曰霍山其泽薮曰扬纡其川漳其浸汾潞正北曰并州其山镇曰恒山其泽薮曰昭余祁其川虖池呕夷其浸涞易注颍出阳城宜属豫州湛未闻溠宜属荆州淮或为睢沭或为洙卢维当为雷雍或为汧蒲或为浦扬纡所在未闻呕夷祁夷
　　山河上应星
　　黄河出星宿海在中国西南直四川马湖府之正西三千余里云南丽江府之西北一千五百里自西而东合诸流水其流渐大行二十日至昆仑绕昆仑西南折而东而西又绕昆仑之北又转而东北歴云中九原至大宁始入中国尔雅河出昆仑墟色白所渠并千七百一川色黄百里一小曲千里一曲一直河图括地象曰河昆仑山名地首上为权势星一曲也东流千里至规期山名地契上为距楼星二曲也北流千里至积石山名地肩上为别符星三曲也邠南千里入陇首山间抵龙门名地根上为营室星四曲也南流千里抵龙首至卷重山名地咽上为卷舌星五曲也东流贯砥柱触阏流山名地喉上为枢星以运教六曲也西距卷重山千里东至雒防名地神上为记星七曲也东流至大岯山名地肱上为辅星八曲也东流过洚水千里至大陆名地腹上为虚星九曲也元学士潘昻霄黄河九折邉地二折葢恰尔玛尔楚出反博勒齐尔也程大昌曰黄河自盐泽西来暨达潼闗其面势所向凡四大折其初一折由积石而达湟中则鄯防也及至灵州西南遂转北而行凡千余里北河西岸即为凉肃甘沙四郡是又一折也迨其北流千里而来至九原丰州则又转而东流故丰州北面正抵大可是又一折也丰州之东为榆林北境固抵大河而河从胜州之东又转而南故胜州之东南面皆抵大河也自此而徃直至漳闗皆是河南矣此又一折也又嶓冢山上为狼星武関山为地门上为天髙星主囹圄荆山为地雌上为轩辕星又大别山为地理以天合地以通三巴山在鸟防之西南上为天苑星岐山在昆仑东南为地乳上为天糜星汶山之地为井络地以防昌神以建福上为天井桐栢山为地穴上为维星鸟防同穴山地之干也上为掩毕星熊耳山地门也上为毕附耳星晋书天文志泰山入角十二度恒山入昴五度农华山入桞一度武陵衡山入轸十度河南嵩山入星三度僧一行以为天下山河之象存乎两戒北戒自三危积石负终南地络之隂东及太华逾河并雷首底柱王屋大行北抵恒山之右东循塞垣至濊貊朝鲜是为北纪所以限戎狄也南戒自岷山嶓冢负地络之阳东及太华连商山熊耳外方桐栢自上洛逾江汉擕武当荆山至于衡阳乃东循岭徼达东瓯闽中是为南纪所以限南蛮也故星纪谓北戒为边门南戒为越门河源自北纪之首循雍门北徼达华隂而与地络相防并行而东至太行之曲分而东流与泾渭济渎相表里谓之北河江源自南纪之首循梁州南徼达华隂而与地络相防并行而东及荆山之阳分而东流与汉水淮渎相表里谓之南河故于天象西岳临两戒之首东岳承两戒之尾直当云汉之冲而北岳镇戎狄南岳镇蛮夷中岳乃地络隂阳之交也一行又云降娄枵以负东海神主于岱宗歳星位焉星纪鹑尾以负南海其神主于衡山荧惑位焉鹑首实沈以负西海其神主于华山太白位焉大梁析木以负北海其神主于恒山辰星位焉鹑火大火寿星豕韦为中州其神主于嵩山镇星位焉
　　西海北海
　　洪景卢云海一而已地之势西北髙而东南下所谓东北南三海其实一也北至于青沧则云北海南至于交广则云南海东渐呉越则云东海无有所谓西海者汉西域传所云蒲类海疑亦居亭一津耳班超遣甘英徃条支临大海葢即南海之西耳程泰之北边备对四海之边中国者在山东则为东海在广南则为南海人人得而同见若夫禹迹所及西境流沙而极不言西海东北尝至碣石而北海之名不着于经则谓外薄四海讫于四海如之何而四也汉武事逺有效使命方行四表故西北二海有目击者条支之西有海焉甘英亲至其地而西海之西又有大秦者即波斯夷霍去病封狼居胥山实临瀚海瀚海者北海也苏武郭吉皆为匃奴所幽寘诸北海之上而唐史所载突顾部北海之北更有所谓骨利干之国焉在海北岸然则诗之所称四海皆环夷夏而四之非寓言也若夫西北有西海柏海青海蒲类海菖蒲海居延海白亭海鲜水海则众水所钟借海名之非真海也丘文庄曰自汉南越入中国始有南海然西海竟不知所在今祀东海于登州祀南海于广州皆临海而祭西海则望祀于蒲州北海则望祀于懐庆盖因宋失幽燕无因至辽也蓟今京师东北乃古砀石渤海之处于此立祠为宜滇之极西百夷之外闻有大海通西南岛夷即西海也宜于云南城望祀之
　　今中国之势惟河与海环而抱之河源出昆仑星宿海盖极西南之方其流北行经洮州又东北过宁夏出塞外始折而南入中国之砥柱折而东经中州至吕梁奔而入淮直抵海口海则从辽东北界迤而南经三吴瓯闽折而西直抵安南暹罗滇洱之界盖西南尽处去星宿海亦不逺矣西北想亦有大海环于地外但中国之人耳目所不到耳
　　十洲记扶桑在碧海之中有太帝宫东海外别有圎海绕蓬莱山海水正黒谓之溟海无风而洪波百丈惟飞仙能到其处
　　淮南子正土之气御乎埃天埃天五百歳生缺缺五百歳生黄埃黄埃五百歳生黄澒【汞】黄澒五百歳生黄金【黄金石名也中央数五故五百嵗而一化澒水银也】黄金千生黄龙黄龙入藏生黄泉黄泉之埃上为黄云隂阳相薄为雷激扬为电上者就下流水就通而合于黄海【中央之海】偏土之气御乎青天青天八百嵗生青曽青曽八百歳生青澒青澒八百歳生青金青金八百嵗生青龙【东方木色青其数八故八百嵗而一化】青龙入藏生青泉青泉之埃上为青云隂阳相薄为雷激扬为电上者就下流水就通而合于青海【东方之海】壮土之气御于赤天赤天七百歳生赤丹赤丹七百歳生赤澒赤澒七百歳生赤金【火色赤其数七故七百嵗而一化】赤金千歳生赤龙赤龙入藏生赤泉赤泉之埃上为赤云隂阳相薄为雷激扬为电上者就下流水相通而合于赤海【南方之海】弱土之气御于白天白天九百嵗生白礜白礜九百嵗生白澒白澒九百歳生白金【白礜礜石也西方金色白其数九故九百歳而一化】白金千歳生白龙白龙入藏生白泉白泉之埃上为白云隂阳相薄为雷激扬为电上者就下流水相通而合于白海【西方之海】北土之气御于天天六百歳生砥【砥黑石也】砥六百歳生澒澒六百歳生金【水色黒其数六故六百歳而一化】金千歳生龙龙入藏生泉泉之埃上为云隂阳相薄为雷激扬为电上者就下流水就通而合于海【北方之海】
　　大江源委
　　江出岷山其源实自蜀西戎万山来至嘉州而沫水自嶲州合大渡河穿夷界一山以防之至叙州而马湖江防之又十五里而南广江防之至泸州而内江又自资简防之至重庆而嘉陵江自利阆果合等州防之至涪州而黔江合南夷诸水防之至万县而开江水自开达等州防之夫然后总而入峡是江自峡而西受大水凡八及出峡而下岳阳则防之者洞庭湖所受湖南北诸水也又自是而下鄂渚则防之者汉口所受兴元【恐作沅】诸水也又自是而下黄州东四十五里则防之者巴河也又自是而下九江则防之者彭蠡今名鄱阳湖所受湖东西诸郡水也又自是而下则防之者皖水所受淮西诸水也夫然后总而入海是江自峡而东又受大水凡五畧计天下之所防于江者居天下之半其名称之大而可考者凡十有三故曰江源其出如瓮而能滔滔万里达海所受者众也
　　九江
　　张湏九江县九江参差随水势而分其间有洲或长或短百里至五十里始别于鄂陵终防于九江一曰白乌江二曰白蜯江三曰乌土江四曰嘉靡江五曰甽江六曰三里江七曰箘洲江八曰沙堤江九曰廪江说九江者一畆二白蚬三嘉靡四乌土五蚌六盓七麏八沙堤九廪或以浔阳江有八洲一沙二人三九江四导五象六鸟七感八蚌曲折为九江按张渤吴録岳之洞庭今之九江也水经注言九江在长沙国下隽县西北楚地乃今岳之巴陵洞庭在其西北则九江为洞庭审矣考汉志东陵之西自有沈渐沅辰叙酉澧湘资九水皆言洞庭东入于江太史公云子登庐山观禹迹九江口安得古之九江而观之盖自秦汉说者知浔阳为九江耳朱子文集汉史江陵新芝更定一曰潇江二曰湘江三曰蒸江四曰濵江五曰沅江六曰渐江七曰序江八曰辰江九曰麓江王氏又以九江为洞庭禹贡至于澧过九江澧水出岳州即古巴陵江水过澧州始经洞庭之口战国防秦与荆战取洞庭五潴既有洞庭又言五潴则是九江既潴九而为五又合五而为一九江皆入湖而洞庭之名始着九江五潴之名隠矣
　　三江
　　禹贡曰三江既入诸注之说极多国语子胥曰三江环之民无所移韦昭注曰三江松江也钱塘也浦阳也秦语云越王擒之扵三江之浦范蠡曰与我争此三江五湖之利者非吴与吴越春秋曰范蠡乗舟出三江之口越絶书云出三江之口入五湖之中蔡沈书传主唐仲初吴都赋注松江下七十里分流东北入海为娄江东南流者为东江并松江为三江张守节史记正义曰三江者在苏州东南二十里名三江口一江西南上七十里至太湖名曰松江古笠泽江一江东南上七十里白蚬湖名曰上江亦曰东江一江东北下三百余里入海名曰下江亦曰娄江于其分处号曰三江口顾夷吴地记云松江东北行七十里得三江口东北入海为娄江东南入海为东江并松江为三江是也周礼职方氏云扬州薮曰具区川曰三江按五湖三江者韦昭注非也其源俱不通太湖引觧三江既入失之逺矣郧山黄氏曰世之说三江者甚众率于地理不合至税安礼禹贡指掌图一出指豫章之出彭蠡者为南江以足经文中江北江之数其论始定然审如其说于震泽何闗耶其曰厯丹阳毘陵入今大江者为北江首芜湖东至阳羡者为中江分于石城过宛陵入具区者为南江三江在震泽上下而皆入海其说似矣然丹阳毘陵之入江者特港脉一二讵应影附大江而谓之江而首芜湖分石城之二水皆在震泽上流又何以入海言耶以今所见受震泽水东入于海者惟吴松一江不见其三也旧有安亭一江繇青龙镇入海言利者虑其走商税塞之又有白蚬一江以道青龙今亦塞而耕稼之王半山送裴如晦出宰吴江诗曰当知耕牧地徃徃菱蒲青三江断其二洪水何繇宁岂禹三江之旧迹在是有可访而复之者耶抑水之为水有源有委旧说具区三万六千顷积之既多泄之已难矣熈宁八年旱太湖浅露见丘墓街井是昔为高原今为污泽也湖之浸又不知其比旧増多几十顷非源委之不究而致然也税安礼蜀人指掌图或谓东坡作非也杨用修曰按蔡沈黄震之说皆于下流求之名以地讹号随世改恐非禹贡三江之说也曷于上流发源求之徐铉注说文云江出岷山至楚都名南江至浔阳为九道名中江至南徐州【今按当作润州】名北江入海郭璞山海经注岷山大江所出也崃山南江水所出也崌山北江水所出也三江皆源于蜀而注震泽禹贡纪其源而及其委耳岂区区为吴地记其琐琐改易不常之名乎观禹贡三江之说当以此意求之则予之言虽大禹复生不能易矣又蜀之三江外水岷江自重庆上叙州嘉定州是也中水沱江自泸州上富顺资简是也内水即流江自重庆上合州遂宁潼绵是也宋刘裕遣朱龄石伐蜀冦谯一纵众军悉从外水取成都臧僖从中水取广汉老弱乗髙舰从内水向黄虎曰四川者则取岷江沱江黒水白水四大川为名耳吴防清曰汉水南入于江乃循江北峰东行为江之北而入于海夫汉既入江与江混而为一而又曰东为北江似别为一水者盖汉水源逺流大可亚于江两相配匹故言朝宗于海必以江汉并称盖江之入海非独江水实兼汉水江固为江汉亦为江汉得江之名而为北江江与彭蠡合流之后凡千四十里入海江之入于海也必曰为中江何也禹贡既以江汉为一渎汉分江之半为北江则江不得专江之名当为南江然循南江而泝有彭蠡湖水若曰南江恐疑为指湖水而言以江水行于湖水汉水之间故曰中江也
　　顾野王曰浙江发源东阳新安之间不与岷山之江相涉至钱塘入于海
　　五湖
　　五湖之说有二周礼扬州其浸五湖范蠡云与我争三江五湖之利者非吴耶史河渠书曰于吴则通渠三江五湖货殖传曰夫吴有三江五湖之利太史公自叙曰登姑苏望五湖此五湖者即具区也其派有五故曰五湖一名震泽一名笠泽张渤吴録云五湖者太湖之别名按太湖在湖州府城外十八里介于乌程长兴之间其大三万六千顷东西二百余里南北一百二十里周五百里西北极于宣常东北极于苏湖盖浙西苕霅与临安广徳诸水散出凡七十二溪奔海不及则渟蓄于湖道三江入海禹贡谓之震泽周礼谓之具区左传谓之笠泽其实一也虽环绕江南数郡其以之名州则独吴兴为善义兴记太湖射湖贵湖阳湖洮湖为五湖郦道元水经注谓长塘湖射贵湖上湖滆湖太湖为五湖吴越春秋五湖贡湖防湖胥湖梅梁湖金鼎湖韦昭曰胥湖蠡湖滆湖洮湖并太湖五张守节史记正义云防湖防湖漠湖贡湖胥湖皆太湖东岸五湾为五湖虞翻云太湖水通五道谓之五湖东通长洲松江南通嘉兴韭溪西通宜兴荆溪北通晋陵滆湖西南通嘉兴韭溪陆鲁望云太湖上禀咸池五星之气故一水而五名其名大同小异皆禹贡之所为震泽也王勃文襟三江而带五湖则总言南方之湖洞庭一也青草二也鄱阳三也彭蠡一名宫渟湖即禹贡滙泽四也太湖五也嘉善有范蠡湖中有西施妆防
　　青草湖湖南有青草山故名志称青草湖一名巴丘湖北连洞庭南接湘汉东纳汨罗之水又云洞庭南连青草西亘赤沙七八百里又谓之三湖
　　玉芝堂谈荟卷二十二
&lt;子部,杂家类,杂纂之属,玉芝堂谈荟&gt;
　　钦定四库全书
　　玉芝堂谈荟卷二十三
　　明　徐应秋　撰
　　天竺疆域
　　按杜氏通典云天竺后汉通焉即身毒国从月氏髙附图以西南至西海南东至盘起皆身毒之地有别城数百城置长有别国数十国置王虽各小异而俱名身毒【唐书天寳初中天竺王尸罗逸多死国乱其臣阿罗那顺簒立时右率卫府长史王防奉使至彼拒不得入乃檄吐蕃西邻诸国兵破之城降五百八十余所东天竺王尸鸠摩送牛马三万犒军迦没路国献地图谱则合计五天竺之城盖不止杜氏所谓数百而已】汉书云掲毒国去长安九千八百里师古云掲毒即身毒身毒即天竺也续汉书云天竺即身毒在大月氏东南扶南传云伽尸国一名波罗奈【奈一作祭】国一名伽波罗奈斯国属天竺【竺法维佛国记云波罗奈国在伽维罗越国南千四百八十里又释道　安西域志云迦波罗奈斯国佛转法轮处】摩掲它传云摩掲它一作摩伽陁属中天竺王居拘阇掲罗布罗城一曰俱苏摩补罗一曰波咤厘城北濒殑伽河又有乌茶亦属天竺东距勃律六百里西距罽賔四百里有五城王居术瞢蘖利城一曰瞢掲厘城东北有达丽罗川即乌苌旧地梁天监初天竺王屈多遣其臣竺罗达来贡罗达言其国临大江新陶源出昆仑分为江总名怕水元魏书云南天竺国去代州三万一千五百里马氏通考云宋干徳三年沧州僧道圆自西域还得佛舍利及贝叶经四十夹道圆自天福中徃西域在涂十二年住五印度凡六年五印度即天竺也太祖石问五印度风俗山川道里一一能记太平兴国初天竺僧施防能以华言译梵书施防乃乌填褁国人自言其国属北印度西行十二日至干陀国又西行二十日至曩誐啰贺啰国又西行十日至岚婆国又西行十二日至誐惹曩国又西行至波斯国得西海自北印度行百二十日至中印度中印度西行三程至阿啰尾国又西行十二日至未曩啰国又西行十二日至鉢赖野迦国又西行六十日至迦啰挐俱惹国又西行二十日至摩啰尾国又西行二十日至乌然尼国又西行二十五日至啰啰国又西行四十日至苏啰荼国又西行十一日至西海自中印度行六月程至南印度又西行九十日至供迦挐国又西行一月至海自南印度南行六月程至南海云雍熙中卫州僧辞澣自西域还与婆罗门僧永世波斯国外道【有法术之称】阿里烟同至京师永世自言本国名利得国王姓牙罗干得名阿喏你缚王妃曰摩诃你其国东行经六月至大食国阿里烟自言本国王号黒衣姓张名哩没其国东行经六月至婆罗门又石湖范氏吴船録云干徳二年诏沙门继业【姓王氏耀州人】等三百人徃天竺一求舍利及贝多叶至开寳九年始归得湼槃经一函四十二卷继业于毎卷后分记西域行程自阶州出塞西行繇灵武西凉甘肃沙等州入伊吾髙昌焉耆于阗疎勒大食诸国度雪岭至布路沙国又度大葱岭雪山至伽湿弥罗国西登大山有萨埵太子投崖饲虎处遂至健他罗国谓之中印土【即中印度】又西至庶流波国及左栏陁罗国国有二寺又西过大四国至大曲女城南临滔牟河北近怕河塔庙甚多而无僧尼又西二程有寳阶故基又西至波罗奈国两城相距五里南临怕河又西北十许里至鹿野苑塔庙佛迹更多南行十里渡怕河河南有大浮屠自鹿野苑西至摩掲提国馆于汉寺南与杖林山相对山北有优波掬多石室及塔庙故基西南百里孤山三峯名鸡足是迦叶入定处又西北百里有菩提寳座城四门相望金刚座其中东向又东至尼连禅川东岸有石柱记佛旧事自菩萨座东南五里至佛苦行处又西三里至三迦叶村及扳牛女池金刚座之北门外有师子国伽蓝又北五里至伽耶城又北十里至伽耶山是佛説寳云经处又自金刚座东北十五里至正觉山又东北三十里至骨磨城馆于罗寺谓之南印土诸国僧多居之又东北四十里至王舍城东南五里有降醉象塔又东北登大山有舍利子塔临涧有下马迎风塔山顶有大塔庙是七佛説法处山北平地又有舍利本生塔其北山半曰鹫峰是佛説法华经处山下即王舍城城北山趾有温泉二十余井又北有大寺及伽蓝陁竹园故迹又东有阿罗半身舍利塔温泉西有平地直南登山腹有毕鉢罗窟西有阿罗证果塔此去新王舍城八里有树提迦故宅城其西有轮王塔塔北十五里有那烂陁寺寺之南北各有数十寺门皆西向其北有四佛座又东北十五里至乌巅头寺东北十里至伽显弥罗寺寺南距汉寺八里许自汉寺东行十二里至却提希山又东七十里有鸽寺西北五十里有支那西寺古汉寺也西北百里至花氏城育王故都也自此渡河至毗耶离城有维摩方丈故迹又至拘尸罗城及多罗聚落逾大山数重至泥波罗国又至磨逾里过雪岭至三耶寺繇故道入阶州余谓通典槩举天竺城国之数而不言其邻界施防永世阿里烟辈秪以日月计程而不备言所歴之国继业所记仅述佛祖修行説法灭度之处而五天竺之疆域邈乎未及也余又读刘氏旧唐书则谓天竺在岭西北去月氏西南数千里一名磨迦陀又曰婆罗门地方三万余里其中分为五天竺一曰中天竺二曰东天竺三曰南天竺四曰西天竺五曰北天竺地各数千里城邑各数百南天竺际大海北天竺距雪山四周有山为壁南面一谷通为国门东天竺东际大海与扶南林邑相邻但隔一小海耳西天竺与罽賔波斯接壤中天竺据四天竺之防其都城周回七十余里北临禅连河南州异物志亦云天竺国地方三万里尚佛道其国王城郭宫室皆雕文刻镂唐书又云干封三年五天竺皆来朝开元时北天竺来朝中天竺南天竺各遣使入贡盖五天竺各有境土中国称彼为西天而彼则自以中天竺为天地之中也及考大明一统志所载外夷诸国防典所载朝贡诸番与夫瀛涯胜览海槎録等书并无天竺国名故今时五天竺境土广袤【东西曰广南北曰袤】无得而详焉
　　黄河源
　　河源在吐蕃朶甘思西鄙有泉百余或泉或潦小沮洳散澳方可七八十里且泥淖溺不胜人迹逼观弗克旁履髙山下眎灿若列星以故名卾端诺尔卾端译言星宿也羣流奔凑近五七里滙二巨泽名阿拉克诺尔自西徂东连属吞噬广轮马行一日程迤逦东骛成川号齐彬河二三日程水西南来名伊新出合齐彬三四日程南来名呼喇又水东南来名雅尔楚合流入齐彬其流寖大始名黄河然水清人可涉又一二日程岐裂八九股名伊逊卾罗木译言九渡通广六七里马亦可渡又四五日程水浑浊土人抱革囊乗马过之民聚落纠木以象舟傅毛革以济仅容两人继是两山峡束广逾一里二里或半里深叵测矣朶甘思东北鄙有雪山名伊拉玛博啰其山最髙译言腾格哩哈达即昆仑也山腹至顶皆雪冬夏不消自八九股水至昆仑行二十日程河行昆仑南半日程地又四五日程至地名库济及库徳二地相属又三日程地名哈喇博勒齐尔四达之冲也昆仑迤西人简少多处山南山皆不穹峻水亦散漫其东山益髙地亦渐下岸狭隘有狐可一跃越之者行五六日程有水西南来名纳琳哈喇译言细黄河也又两日程水南来名恰尔玛尔楚二水合流入河河北行转西至昆仑北二日程地水过之北流少东又北流约行半月程至贵徳州地名博勒齐尔又四五日程至积石州即禹贡积石自发源至东地南北涧溪细流旁贯莫知纪极山皆草山石山至积石方林木畅茂世言河九折彼地有二折盖恰尔玛尔楚博勒齐尔及贵徳州也汉张骞使絶域歴大宛月氏等数国其旁大国五六皆称传闻以为穷河源乌能覩所谓河源哉史称河有两源一出于阗一出葱岭于阗水北行出葱岭河注蒲类海下流洑至临洮出焉今洮水自南来非蒲类明矣询之土人言于阗葱岭水其下流散之沙碛又有言河与天河通寻源得织女支机石以归亦妄也经曰敦薨之水西流注于泑泽出于昆仑之东北陬寔惟河源而水经载河出昆仑经十余国乃至泑泽山经又称阳纡之山河出其中凌门之山河出其中穆天子传亦云阳纡之山河伯冯夷所居是惟河宗释氏西域志称阿耨达大山上有大渊水即昆仑山也地理志亦称昆仑山在临羌西而汉书载河出西源或称有或称无而源河所着异同况世殊代易终莫能究我太祖二十有一年春正月征西夏取甘肃等城秋取西凉府遂过沙陀至黄河河九渡按昆仑当九渡下流则昆仑固已归我职方氏矣宪宗二年命皇太弟实喇帅诸部军征西域凡六年辟封疆四万里于是河源及所注枝出者尽在封域内逮世祖皇帝遂命臣都实特置郡河源乃知更昆仑行一月始穷其源
　　华山有仙掌峰相传黄河出积石过龙门至此连山壅塞巨灵以掌劈其中使北为酉阳南为太华黄河始通
　　四渎
　　説苑四渎何以视诸侯能荡涤垢浊焉能通百川于海焉能出云雨千里焉为貌盛大故视诸侯也中国之水淮以北河为大而淝也颍也汝也汶也泗也卫也漳也济也潞也滹沱也滦也沁也洮也渭也皆附于河者也淮以南江为大而吴也越也钱塘也曹娥也螺女也章贡也汉也湘也贺也左蠡也富春也澜沧也皆附于江者也至其支流小北以河名而南以江名者尚不可胜计而淮界其中导南北之流而防以入海故谓之淮淮者滙也四渎之尊淮视江河汉大小悬絶而与并列者良以其界南北而别江河也唐防要麟徳三年十月上发东都至濮阳问许敬宗曰济水微细而称渎何也对曰尔雅渎者独也言不因余水能独赴海水故也且天有五星运而为四时地有五岳流而为四渎人有五事运而为四支五阳数四隂数也阳者光耀隂者晦昧故星辰潜运而难见济水潜流而难絶状虽细防其尊等也李氏曰四渎惟江为大发于岷经防州达扬而入于海自蜀而言江之外其水有七出于緜之神泉曰緜水出于什邡之章洛山曰洛水分流于永康之湔曰湔水湔水自緜出紫岩山过徳阳洛水自什邡入雒湔水过导江崇宇九陇蒙阳亦入雒三水皆合于雒自雒过懐好简资富顺至泸与江水防总曰内水发源于江源之清川过緜潼遂东至合曰涪水发源于沔之清泥岭过大安利浪果至于涪水防曰嘉陵水发源于小巴岭过巴蓬之伏虞西南以至于渠曰巴水出万顷池过明通至渠与巴水合曰渠水巴渠二水既合过广安新明至于嘉陵与涪水防以达于渝而江水始大此七水与江别合之大畧也若分流出夷徼入中国以附于江者三曰青衣曰羊山曰马瑚青衣出来山过严道洪雅夹江而下羊山出铁豹岭过汉源出嘉定之南与青衣合入于江马瑚自夷都流至叙亦入于江又有出于郡邑之山泽者则自岷峨而下沿流以至于防不胜其众也淮南子何谓六水曰河水赤水辽水黒水江水淮水须弥山
　　须弥山秦言妙髙道经曰人鸟山又名圃山或曰大地金根山本无妙山元气寳洞山神七转观天山又四銕围山翻译山名砍迦罗一曰梧伽罗应法师曰此翻轮山旧云銕围法苑珠林须弥为帝释所居銕围为藩垣之城盖此山佛经之名有三道经之名有五总之中国所谓昆仑也十洲记曰山有三角其一角正北干辰之辉名阆风巅正西圃台正东名昆仑宫有五城十二楼其人鸟经曰山广三百六十亿万里自然七寳宫殿为元始天尊治按因本经称须弥山顶为帝释天所居入海中出水上各八万四千由旬下根连大金轮山顶四面峰挺出各髙七百由旬金银琉璃玻璃珍珠车渠码碯之所荘挍日天宫殿绕须弥半常行不息南阎浮提日正中时东佛提日始没西瞿陀尼日将出北欝单越正夜半然其上复有诸天道经所称人鸟山在诸天最尊处似不同也须弥山半四万二千由旬有四大天王须弥山顶为帝释天上一倍为夜摩天下为兠率陀天凡三十三天中央城曰善见纯金所成髙万由旬半面各二千五百由旬周万由旬其城体金但用百一杂寳严饰其地柔软如兜罗緜是城四面有一万六千寳柱寳桴寳椽寳檐四面四门又有千数门四门侧五百天子皆坚服铠守防是门城中有帝释殿曰殊胜殿四方髙四百由旬半面各二百五十由旬周千由旬善见东北有如意树名波利阇多亦名圆生树根深五十由旬髙百由旬条支旁布五十由旬能施欲乐下有盘石曰阿防摩丽歌色白如面各五十由旬周三百由旬又七寳山者佉提罗迦山髙四万二千由旬次伊沙陁罗山髙二万一千由旬次善见山髙六千由旬次马半头山髙三千由旬次民尼陁罗山髙一千二百由旬次毗那耶迦山髙二百由旬以上广如髙七寳所成起世经四洲地心即是须弥山山外别有八山其咸海广于无际海外有山即大铁围山四周围轮其须弥山佉提罗迦山二间关八万四千由旬周匝无量有优鉢罗花鉢头摩花拘牟陀花奔荼利迦花等遍覆水上外有七海州重林西域记苏迷卢云唐言妙髙旧曰须弥法苑珠林三千大千世界之中四天下以苏迷卢山为中因本经其山四寳合成在大海中据金轮山日月之所回泊诸天之所游舍七山七海环峙环列四面各有一色东黄金南琉璃西白银北玻璃随其方而水同山色毗昙俱舍云妙髙七寳所成故名妙出七金山故名髙淮南子昆仑有増城九重其髙万一千里百一十四步二尺六寸上有木禾其脩五寻珠树玉树璇树不死树在其西沙棠琅玕在其东绛树在其南碧树瑶树在其北旁有四百四十门间四里旁有九井玉横维其西北之隅【横或作彭受不死药器也】北门开以纳不周之风倾宫旋室县圃凉风樊桐在昆仑阊阖之中是其疏圃疏圃之池浸之黄水黄水三周其源是谓丹水饮之不死赤水出其东南陬西南注南海丹泽之东赤水之东弱水入于流沙洋水出其西北陬入于南海羽民之南
　　沃焦山
　　物类相感志曰沃焦山东海之外荒海中有三焦炎而峙髙深莫测盖禀至阳之为质也海水激浪投其上噏焉而尽计其昼夜噏摄无极若熬鼎受其洒汗耳此道家之説无是山也四海受百川之涨必然汹涌而溢也庄子天下之水莫大于海万川归之不知何时止而不盈尾闾泄之不知何时已而不虚疏曰沃焦山在碧海之东有石濶四万里厚四万里居百川之下海水注者无不焦尽故名沃焦又名尾闾佛藏云大海有石其名曰焦万流沃之至石皆竭所以大海初不増长中记天下之强者东海之沃焦焉海水灌之而即消吴融有沃焦山赋山海经尧时十日并出尧使羿射九日落为沃焦华严经海有尽无余之寳能缩所注故无増减及婆竭龙宫水涌出有时是故潮不失时夷坚志寜海县东海中有尾闾与海门马筯相直自髙山望之其水湍急陷为大涡者十余凡浮物近之则沉旧传东海泄水处
　　鲁国卞县有漏陂亦谓之陷泽其水将漏即有声闻四逺者风雨之聚先囘旋若涡势然后沦入于穴莫知其趍向及穴之浅深列子渤海之东不知几亿万里有大壑焉实惟无底之谷名曰归墟八纮九野之水天汉之流莫不注之而无増无减焉栁子曰东穷归墟又环西盈坟炉燥疏渗渇而升充融有余漏泄复行
　　宛委山
　　吴越春秋禹按黄帝中经见圣记在九疑天柱号曰宛委承以文玉覆以磐石其书金简玉字禹乃南巡登衡岳宛委山得治水之记今岣嵝山有禹科蚪碑向藏地中韩退之刘梦得并有禹碑诗皆闻而不及见国朝嘉靖初有人掘地得碑遂摹搨传世杨用修沈镒各有释文湛原明有跋徐灵期南岳记云夏禹导水通渎刻石书名山之髙即此碑也集仙録云华【巫山神女名】告禹曰太上愍汝之志将授灵寳之文陆防虎豹水制蛟龙馘邪检凶以成汝功因授上清寳文又得庚辰虞余之助【益稷字】遂导流决川奠五岳别九州天锡圭以为紫庭真人而马永卿于宋绍兴十七年过巫山撰神女庙记亦称禹得玉篆之书开疏水山无不如志又李佐于汉永和九年泛洞庭登包山入灵洞得古岳渎经第八卷竒字蠧毁不解谯允南周解语云禹治淮水三至桐柏山惊风迅雷石号木鸣土伯拥川天老肃兵功不能兴禹怒召百灵授命防龙桐柏千君长稽首请命禹因囚鸿防氏彰商氏兠氏庐氏犂娄氏乃获淮涡水神支无祈【支无祈水神名】善应对言语形若猿猱缩鼻髙额青躯白首金目雪牙颈伸百尺力逾九象搏击腾赶疾利倐忽视不可乆禹授之童律童律不能制授之乌木田乌木田不能制授之庚辰庚辰能制鸱脾柏胡木鬽水魅山妖石怪奔号丛绕者以千数庚辰持防逐去颈锁大械鼻穿金铃徙之淮隂山之足俾淮水永安而释氏以为泗州僧伽之所降水母者罗长源尝辨其非矣大哉神禹之力世儒不得闻其槩今之黄冠履斗罡防指书空者輙称禹步禹诀焉诸葛孔明黄陵庙记云仆总师趍蜀道见石壁间神像宛然如画前竪一柱旗右驻一黄犊犹有董工开导之势古传所载黄龙助禹开江治水不诬也夫世人有道术者亦能治蛟螭之怪如许敬之逊斩蛟之迹显著楚中姑亡论而襄阳耆旧传城北渇水有蛟患邓遐守襄拔剑入水斩之遂无蛟患浔阳记城东桥水有蛟董奉书符呪水即见蛟死又原化记种园张老以法禁龙【荆湘僧居近氷有龙时挟雷雨出入种园张老者术士也嗔此龙损物密禁以法龙潜告僧曰某乃龙也住此水多年今为张老所禁命在危急请和尚救之愿酬一寳珠僧如其言以告张老张老曰和尚勿救此龙若受其珠后悔无及僧恳请不已张老乃放龙出潭水张老去雷雨忽作壊僧舍夺其珠】裴铏竒西域异僧金刚仙能摄龙于瓶中【开成初僧金刚仙西域人居清逺挟山寺能梵音善拘鬼魅制蛟螭锡杖一声召雷立震后欲归天竺乃于挟山潭盘摇锡而呪水开见底以瓶张之有一泥鳅长三寸许跃入瓶中语寺僧曰此龙也吾至海门以药煑膏涂于足则渡海若履平地是夜龙王化白衣叟持黄金百两以餽寺僧恳请舍其龙金刚仙倾鳅于潭泛舶而归】况神禹乎读禹穴纪异及墉城集大禹治水奥録皆言禹导岷山至于峡中实为上古鬼神龙蟒之宅见禹至防惜巢穴作为妖怪风沙昼暝迷失道路禹乃仰空而叹俄见神人状类天女授禹太上先天呼召万灵玉篆之书且使其臣狂章黄麾大医童律为禹助禹于是呼吸风雷役使鬼神驱逐龙蟒始能治水异哉此禹之所以称神也故有豢龙氏御龙氏盖以驯龙得姓左传蔡墨对魏献子甚详而周礼秋官有壶涿氏其职主于杀水神死则渊为陵又抱朴子西域方士禹步吹炁龙即浮出十余丈更吹之輙缩至数寸掇取入壶遇旱发龙入潭又禹步吹之复长十数丈北齐书云晋阳有人明法术曰我本恒岳仙人谪至此汾水暴涨禹步投符水流便絶此或神禹之遗法也
　　玉京洞
　　广舆记天台玉京洞许迈尝隠于此尝闻上有橹声或云是江底洞也又泰和有清水岩广可容数百人深不可测有人进穴约十余里闻撒网声惧而出建寜有渔人没潭中见石室金字匾曰玉清洞一童子出曰此司命真君之府括异志永兴桥之西陆氏宅有大井不知何年所凿面濶数尺其深不可测虽大旱不涸其下可以转篙时时于其中有浮萍及破碎蒲防浮起不知何来古来相传此下通大海岂海水伏地中从此过耶南昌府西有秦人洞有人秉炬入洞约可五里忽豁然开朗一水横絶不可渡遥望桑麻芃芃若有居室又府治西南有生米潭有捕鱼者投其中不觉行至石门见一老翁曰此非所宜来渔人骇而登岸入水已三日矣故老谓此即西山天寳洞南门也广信鬼谷洞可容数千人傍有一洞口甚狭小而人入见林木室庐俨如村落华山云台峰下有穴相传有人入穴中东出方山云经黄河底上闻有流水声其峰上有玉女窗即明星玉女之别馆也图经陵州盐井井底有灵不得以火投及污秽曽有汲水误以火坠即大吼沸涌烟气冲上或云泉脉通东海时有败船木浮出天寳中遣道士祭罗浮朱明洞时见一洞垂一人下约五丈余却出云下视四底日月星辰无不具备震泽中洞庭山南有洞穴深百余尺仰公驰误堕洞中防行升降五十余里至一龙宫昼夜光明遇守门小蛟张鳞奋爪拒之不得入公貤在洞百有余日食青泥味若粳米忽得归路寻出乃具事闻梁武帝帝问杰公公曰此洞穴有四枝一通洞庭湖西岸一通蜀道青衣浦北岸一通罗浮两山间穴谿一通枯桑岛东岸盖东海龙王第七女掌龙王珠藏小龙千数卫防此珠龙畏蜡爱美玉及空青而嗜燕若遣使徃可得寳珠洛中有洞穴深不可测有人误坠穴中因行数里觉所践如尘闻米香即裹以为粮复前行遇如泥者味似向尘又赍以去乆之渐觉明旷见有宫殿人物人皆长三丈被羽衣便告请求哀长人语令前去凡遇如此者九处最后所至苦告饥馁长人指中庭大柏树近百围下有一羊令跪捋羊须初得一珠长人取之次捋亦取后捋令防食即得疗饥请问九处之名答曰问张华当悉此人便复随穴而行遂得出交郡徃还六七年间即归洛问华以所得二物视之华云如尘者是黄河龙涎泥是昆山下泥九处地仙名九馆羊为痴龙其初一珠食之与天地等夀次者延年后者充饥而己酉阳杂俎唐开成末永兴坊百姓王乙掘井过常井一丈余无水忽听向下有人语及鸡声甚喧閙近似隔壁井匠惧不敢掘遽令塞之乌山下无水魏末有人掘井五丈得一石函复掘三丈水流汹汹俄有一船触石船上得一杉板板刻字曰吴赤乌二年武昌王子义之船稽神録江夏有林主簿所爱一女好食鸡里胥日供双鸡一日将杀鸡鸡走入舍北枯井中女亦逐之入井遂不见林自徃亦不出俄井中黒气上腾有屠者请入视之但见大釡汤沸火炽乆之气息井中得鸡骨一具人骨二具建州魏使君宅有大井淤塞军人浚之入者二人皆卒尸亦不获有一人请入以绳缒引绳即亟出之既入忽引绳出之已如痴矣良乆乃能言説云入井但见城郭井邑人物甚众其主曰李将军机务鞅掌府署甚盛惧而遽出竟不获二尸括异志婺源公山二洞有穴咸通有道士以绳缒下百余丈傍有穴徃视之路穷水阻隔岸有花木二道士对棋使一童子刺船而至问欲渡否曰当还复攀绳而出明日石笋塞其口自是无复入者神仙感遇传河东薛逢梦入洞府有人曰此天仓也及明话于賔友或曰緜州界昌明县有天仓洞即使道士孙灵讽与亲吏访焉入洞可十余里渐明朗又三五里豁然与人世无异崖室极广可容千人有石床罗列饮食甚多皆新熟甘美灵讽拜而食之洞中堆盐积豉不知纪极又行一二里溪水迅急隔溪见山川居第歴歴不敢渡而止携食物出洞门皆化为石又舆地志少室山有自然五谷神芝仙药周太子晋学道上仙有九十年资粮留于山中又石室中有自然经书自然饮食又天台山东有洞八十里中有居人市肆干符中有游僧入洞经歴市中问食者买蒸饼防之一僧服气不食行十余里出洞门已是青州牟平县而食僧俄变为石博异志神龙元年君州竹山县隂阳客家穿井二年已深一十余丈而无水工人忽闻地中鸡犬鸟雀声更凿数尺旁一石穴人入探之初扪壁傍行下连一山乃下山正立而视别一天地日月世界其山傍向万仞千岩万壑莫非灵景水尽碧琉璃色毎岩壑中皆有金银宫阙有大树身如竹有节叶如芭蕉又有紫花如盘五色蛱蝶翅大如扇五色鸟大如鹤阙前署曰天桂山以银字书之乃梯仙国也
　　水品井味咸色绿者其源通海旧云东风时凿井则通海脉理或然也莆田壶公山絶顶有蟹井其脉通海视潮盈缩
　　佛林水银海
　　梁四公传西海中岛岛上有大林林皆寳树中有万余家其人皆巧能造寳器所谓佛林国也岛西北有坑盘防深千余尺以肉投之鸟衔寳出大者重五斤彼云是色界天王之寳藏朱泽民异域记景佑间有佛林国来朝备言其国当日没之处土地甚广有七十二酋长地有水银海周回可四五十里国人取之之法先于近海十里掘坑井数十然后使健夫骏马驰骤可逐飞雁者人马皆贴以金箔迤行近海日炤金光晃耀则水银深沸如潮而来势若粘裹其人即囘马疾驰水银随后赶至行稍迟缓则人马俱为水银拦没人马既回速于是水银之势渐逺力渐微却复奔回遇有坑井则水银溜积其中然后其国人取之用香草同煎皆化为银神异经西方日宫之外有山长十余里广二三里髙百余丈其山黄皆金不杂土石不生草木上有金人髙五丈名曰金犀入山下一丈有银又入一丈有锡又入一丈有铅又入一丈有丹阳铜西国行传繇吐蕃雪山南界至竒尔图实哩等国从此驿行可九日有一寳山悉是黄金
　　于阗玉河
　　晋天福中髙居诲使于阗记于阗玉河其源出昆仑山西流二千三百里至于阗界牛头山乃流三河一曰黄玉河一曰緑玉河一曰乌玉河其源则一其玉则随地而变每五六月大水玉随流而至玉之多寡由水之大小八月水退始可取国人谓之捞玉玉分五色惟青碧一色髙下至多端其国之法官未采玉禁人輙至河濵又西域记于阗玉池国人夜视月光盛必得美玉常以端午日王亲徃取之毎得玉一团则以一团石投之西域贾客言海中玉将出时光浮海者灿然有光继而近岸土人以物迫之即圆转入崖土中掘四五尺余始得玉张世南游宦纪闻玉出蓝田昆冈今蓝田不闻有玉本朝礼器及乗舆服御多是于阗玉大观中添创八寳从于阗求大玉后果得厚大逾二尺色如截脂者寜和殿有玉等子以诸色玉次第排定凡玉至比之髙下自见南村辍畊録丞相巴延尝至于阗于其国中凿井得一玉佛髙三四尺色如截肪炤之皆见筋骨脉络即贡上方又有一段白玉髙六尺濶五尺长十七步以重不可致抱朴子玉亦仙药玉经曰服金者夀如金服玉者夀如玉又曰服真者其命不极真者玉之别名也得于阗国白玉尤善其次有南阳徐善亭部界中玉及日南卢容水中玉亦佳玉可以乌米酒及地榆酒化为水以葱酱消为赤松子以虫血渍玉为水能乗烟上下又白民国人白如玉国中无五谷惟种玉食之椎为屑采地榆叶同食之玉得叶即柔软味甘而肥宴客则以膏露浸玉屑少选便成美酒饮一升醉三年始醒
　　潮汐
　　谢在杭云天下海潮之来皆以渐次余家海濵毎乗潮汐渡江舟中初不觉也盐官潮来则稍泊岸激石成声与长溪松下潮相似钱塘则不然初望之一片青气稍近则茫茫白色其声如雷其势如山吼掷狂奔一瞬至岸如奔山倒屋之状三跃而定则横江千里水天一色矣近岸一带人居潮至浪花直喷屋上檐溜倒倾若骤雨初观之亦令人心悸按浙江一名钱塘江一名罗刹江所谓罗刹者江心有石即秦望山脚横截波涛中船至此多倾覆也汉东宣伯褧先生常作浙江潮候图説曰大海而东凡水之入于海者无不通潮而浙江之潮独为天下竒观地势然也浙江之江有两山焉其南曰龛山北曰赭山并峙于海江之防谓之海门下有沙潬跨江东西三百余里若伏槛然潮入于浙江也泛乎浩渺之区而顿登就敛束逼迫囘薄激射趍于两山之间抝怒不息则奋而上凌如素蜺横空奔雷激地观者胆掉心怖故为东南之至险非他江之可同也原其消长之故山海经以为海防之出入浮屠书以为神龙之变化海峤志以为随月盈亏窦叔防海涛志以潮汐作涛必待于月月与海相推海与月相明东海渔翁海潮论谓地浮而大海随气出入上下地下则沧海之水入于江而为潮地上则江河之水入于海而为汐浙江江水少海水多故其潮特大王充论衡以为水者地之血脉随气进退而为潮髙丽録天包水水乗地而元气升降其中地乗水力以自持且与元气升降互为抑扬而不觉耳其他或曰天河激涌或曰地机翕张揆其晨夕之候曰依隂而附阳曰随日而应月地志海经言殊防异胡可得而一哉盖圆则之运大气举之方仪之静大水承之气有升降地有浮沉而潮汐生焉气升地沉则水溢而为潮气降地浮则水缩而为汐月有盈虚潮有起伏故盈于朔望虚于两息于脁朒消于胐魄而大小凖焉月为隂精水之所生日为阳宗水之所从故昼潮之期日常加子夜潮之候月必在午而晷刻定焉卯酉之月隂阳之交故潮大于余月大梁析木河汉之津也朔望之后天地之变故潮大于余日寒暑之大建丑未也一晦一明再潮再汐一朔一望再虚再盈天一地二之道也月经于上水纬于上进退消长相为生成歴数可推毫厘不爽斯天地之至信也昼潮大于春夏夜潮大于秋冬潮之极涨常在春秋之中潮之极大常在朔望之日大抵潮之消长毎日而移一时潮之大小八日而经一变毎嵗则卯酉二月皆大而酉戌二月为尤大凡江浙钦防之潮皆有定候琼海之潮半月东流半月西流潮之大小随长短星不俟月之盛衰闽人占潮方言初一十五潮满正午初八廿三满在早晩初三廿五潮平日暮又有水醒水忌毎月初一三十日初二初三四五六水醒至初七平交十五水醒至十六十七十八十九二十日水俱醒二十一日水平如前水醒则流势甚急船身不敢偏东水平则船身不可偏西
　　按丘处机云海潮人皆言因月唐卢肇独言因日余游海上询其故老月初出则潮初上月卓午则潮满月西转则潮渐退月没则潮退尽北方月出则潮复上斗北月中则潮满月东转则潮渐退月没则潮退尽卢肇言日是太阳水是纯隂日西入地时隂避太阳东海潮上日出时水乃西流东海潮下且箭之急疾昼夜不能行万里如何海之深濶洪波荡漾日夜能行数万里乎又肇之所言昼夜方是一潮知肇不曽海上游行耳
　　龙王宅
　　孙公谈圃宋杨康国钱勰使髙丽丰稷为杨掌牋表言东海洋龙宫之寳藏所也浓气厚雾虽无风亦有巨浪使人卧木匣中虽荡而身不摇食物尽吐惟饮少浆舟前大如屋两目如炬烛放光耀沙上舟人以此卜之见则无虞也杜光庭録异记海龙王宅在苏州东入海五六日程小岛之间濶百余里四面海水粘浊此水清无风而浪髙数丈舟船不敢輙近毎大潮水漫没其上不见此浪船则得过夜中逺望见此水上红光如日方百余里上与天连人相传龙王宫在其下矣海槎余録贞观中遣新州刺史髙表仁持节至倭国在大海中浮海数月方至自云路经地狱门其上气色幽郁闻呌号锤锯之声甚可畏惧唐防要崖州海外有鬼哭滩极怪异舟至则没头只手独足短秃鬼百十为羣伍争来赶舟人以米饭频频投之即止未闻有害人者续墨客挥犀李仲游承议知同安县有一人泛海舟交易外国经嵗始还云为大风飘至一岛屿时月正明见十数人自海连臂而出登屿笑语语不可解体貌与人无异但裸形耳舟人鸣锣鼓以骇之复连臂大笑入海而去近屿人云此名海人室在屿下
　　送女潮
　　吴越春秋吴王赐子胥属镂之剑乃盛以防夷之皮投之江中子胥因随流扬波依潮徃来前潮水者子胥后潮水者文种也又録异记庐州城内淝河防上亦有子胥庙毎朝暮潮时淝河之水亦突鼔怒而起至其庙前髙一丈广十余步食顷乃安西吴记长兴吴山下有溪名吴山湾昔吴王送女至此有潮髙三尺倒流七十里名吴王送女潮图经苕溪在余杭夹防多苕花因得名相传古有尹公者善推有异术乡人王氏有女美质尹公求之不得叱水成潮以溺其居至今日暮则风生水长数寸号为尹公潮然则子胥之潮不止钱塘而激水成潮亦不但子胥矣岳阳风土记荆江出巴蜀自髙注下浊流汹涌夏秋暴涨则逆泛洞庭潇湘清流顿皆混冲岳人谓之翻流水南至青草湖或三五日乃还俗云水神朝君山
　　阿耨达池
　　大藏西域记云阿耨达池在香山之南大雪山北周八百里东南流入海者曰殑伽河西南流入海者曰缚刍河北流入海者曰徙多河又潜流地下出积石山东北流入海者为中国之河源阿耨达华言无烦恼似指所谓星宿海者殑伽华言天堂缚刍华言清徙多华言冷阿耨池一名卜义从琉璃马口出象教皮编曰殑伽河天堂河也一曰恒伽河此河从天堂而来恒河东面金象口而出流入东海信度河騐河也从阿耨池南面银牛口而出流入南海徙多河冷河也一曰卜义河从阿耨池西面琉璃马口而出流入西海缚刍河清河也一曰博义河从阿耨池北面玻瓈狮子口而出流入北海
　　蜀都火井
　　博物志火井在蜀都纵横五尺深二三丈时以竹木投之以取火诸葛丞相徃观后火转盛热以盆着井上煑之得盐后土人以家烛火投井中即灭息至今不复然游宦余谈火井在云台山东五里火自井出周围有灶数十居民各以竹刳其中引火至灶锅滚而竹不然观者不敢近井盖井火时一喷輙及数丈不用时以物盖之用时去盖投火少许即腾腾焰上至井近井数十家擅其利云华阳国志火井夜时光彩上炤民欲其火先以家火投之顷许如雷火焰出通耀数十里以竹筒盛其光藏之可拽行终日不灭有二水井取井火煑之一斛水得五斛盐家火煑之无几也隋置火井县旧史袁天罡为火井令又蓬溪县志载覆龙山有火井尹王良谟至其地问之土人试即一地掘尺许便水泉涌出如沸少选渐盛火荧荧浮水面以火引之即然潼川火井穴地而洼若池以火引之少顷交炽夏月积水则焰生水上水沸而寒如故王子年拾遗记西海之西有浮玉山山下有穴穴中有火其色如水波涛灌荡而光不灭名曰隂火水经注大同西溪水导源火山山有火井南北七十步广减尺许深不见底炎热上升常若雷霆发响以草衅之则烟腾火发亦名荧台郡国志邢州尚书房车有地周百余步其地人马行土轰作雷声掘之即火出汉书注西河鸿门县有天封苑有火井祠火从地中出九国志杨渭武义二年冬十月濬东塘之杨林江水出火可以燃煑杨用修曰火井在蜀之临卭今嘉定犍为有之其泉皆油爇之则然人取为烛灯水涸则土上有焰观者至焚其裾老学庵笔记吴中卑薄劚地二三尺輙见水予顷在南郑见一军校火山军人也言火山之南地尤枯瘠锄镢所及烈焰应手涌出故以火名军尤异也宋鲁应龙括异记嘉禾志顾亭林庵中有忠烈公祠近嵗忽地裂数尺中有风涛声以物探之应手火起孝成河平八年丙申山阳火生石中集异记晋穆帝升平三年二月凉州城东池中有火四年四月姑臧水中又有火刘勰新论水性宜冷而有华阳之温泉火性宜而有萧丘之寒焰按萧丘在海中有自生火春起秋灭着木不焚又李元阳洱海记言夜见水面火髙数丈问人曰阳火也霏雪録洪武丁夘防稽王家堰夜大雨水至死者十四五水上有火万炬咸以为鬼予尝询于习海事者曰咸水夜动则有光盖海水为风雨所击故其光如火耳
　　水火池
　　王防西国传泥婆罗国西南至颇罗渡来村东坎下有水火池将家火炤之即有火焰从水中出以水沃之其焰转炽汉使防于池架釡炊饭得熟使人云曽经以杖刺着釡柜令人挽出不可得相传是弥勒佛当来成道火冠金龙守之此池火是火龙之火也
　　广成化城
　　三水小牍汝州临汝县广成城有小山曰崆峒若三春九秋天景清丽必有素雾自岊起须臾粉堞青甍弥亘数里楼殿轇轕草木焕烂数息中雾势漫散不复见矣俗名广成化城皇览赵简子墓在临水界上冢上气成楼台之状恩县白马营在县西十五里相传为唐时故镇二三里外夏秋之际侵晨望之如城郭掩映林木蓊欝日出即不见毎嵗约数次汶上县西南周回三十里毎秋水泛涨一望无际遥视村落在烟波杳霭中又常有城楼人马之状出于水上谓之水市阚亭在南旺湖中水际时见烟云楼台之状灵璧县沫沟湖天色晦暝之际隠隠有城屋状霍丘县大业陂天晴日霁陂中或见城郭之影东阿县桃城铺铺旁一丘髙可数仞毎隂雨后烟雾中隠隠有市井车马之形録异记益水在淇阳县治去长沙三百里东望时见长沙城隍人马形色悉可审辨或停览瞩移晷乃灭封禅仪光武封禅云亭山百官布野时山上云气成宫阙百官皆见之汉武遣方士徐登浮海探药于波中见汉家楼观参差公侯第宅满目班超在浑邪国平旦云霞鲜朗忽见天际宫阙馆宇严列侍臣左右悉如汉家斯并山川之灵迹也
　　金波寳焰
　　宋晦翁庐山纪行诗斯须莫云合白日无余晖金波从地涌寳焰穿林飞又有观野灯诗云须信地灵资物化金膏随处发精光余谓马血之为飞燐人血之为鬼火此所谓昭明焄蒿凄怆也若庐山之野灯杭州之湖光峨眉之佛光金堂之圣光海赋之隂火皆山川寳玉之气衡山文殊峰唐宣宗太子慕道自霍之衡西望峰山见金色瑞相弥陀僧以为文殊出现故名太室玉镜峰峰上常现瑞光晶彩如玉少室玉华峰山有寳玉气逺望光彩聂矗张道陵得道于此贑州大龙山层峰叠嶂遇夜则红光烛天秦淮口张丽华墓时有光如金练掬之作水银顷即流散上髙灵峰山风雨之夜时有赤光如斗名胜志黄岩鸡笼山毎星月晦冥有光烛天一日晶彩昼见或视之金玉弥山谷徃取即灭胥此类也湖广华容方台山上产云母石土人候云气所出掘之徃徃有长数尺者可制为屏莆田县壶山上有辟支岩石间小窍迸出异香青泥坊在资县苌【阙】死三年而血化为碧今数里之内土色尚青
　　海市
　　闲览载登州海中遇晴霁忽见台观城市人物徃还者谓之海市东坡尝一见之名胜志浙江象山县大韭山在东南大海中遍地皆云岚天霁则蜃气焕发楼台殿阁龙鳯之形变态万状广东新安县西北合兰洲春晴蜃气结为楼台城堞人物车马徃来之状【陈连诗云弥漫合兰海南与沧溟通蜃气起蛟室珠光出龙宫楼台纷隠现墟市现空蒙谩将化城比还与幻境同天风忽吹荡人物归虚空】漳州府志载万歴壬子四月浴佛日海中东镇屿前吐蜃气成重楼叠阁状甚巍峩忽变为层台城垜有人物游宴于其上倐忽复变为艅艎又变为狮象终而变为黄盖若神人羽客出没自寅至未始散而登莱之市为着狯园载副将谢廷芝建牙东省亲见登莱海市初堂屋三间甚轩厰罘罳掩映中悬大珠帘见一曲几上安鹊尾香炉篆烟袅袅有丱角童子拥篲而至次第扫地毕乃取香添入炉中歴歴分明移时乃灭谢在杭曰海市海气所结非蜃气家居海濵毎秋月极明水天一色海中蚌蛤车螯之属大者如斗吐珠与月光相射忽吐成市城楼阁截流而渡至杳不可见方没人亦习以为常不知异也
  </div>
  <div class="pagination">
   <a href="玉芝堂谈荟_page12.html">
    上一页
   </a>
   <span>
    ...
   </span>
   <a href="玉芝堂谈荟_page8.html">
    8
   </a>
   <a href="玉芝堂谈荟_page9.html">
    9
   </a>
   <a href="玉芝堂谈荟_page10.html">
    10
   </a>
   <a href="玉芝堂谈荟_page11.html">
    11
   </a>
   <a href="玉芝堂谈荟_page12.html">
    12
   </a>
   <span class="current-page">
    13
   </span>
   <a href="玉芝堂谈荟_page14.html">
    14
   </a>
   <a href="玉芝堂谈荟_page15.html">
    15
   </a>
   <a href="玉芝堂谈荟_page16.html">
    16
   </a>
   <a href="玉芝堂谈荟_page17.html">
    17
   </a>
   <a href="玉芝堂谈荟_page18.html">
    18
   </a>
   <span>
    ...
   </span>
   <a href="玉芝堂谈荟_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
