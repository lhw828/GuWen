<!DOCTYPE html>
<html>
<head>
    <meta charset="UTF-8">
    <title>何氏语林 - 第 9 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>何氏语林 - 第 9 页/共 30 页</h1>
    <div class="content">　　语林卷十　　　　　　　明　何良俊　撰言志第五【上】
　　夫志之于人大矣孟子曰志至焉仲尼燕居则使其羣弟子言志故曰隐居以求其志又曰匹夫不可夺志也范蠡曰君行令臣行意夫意亦志也假使李斯遂行其志安得身陷大戮逮夫诣市而始有牵黄犬出上蔡东门之悔不亦晚乎尝怪主父偃言曰生不五鼎食死则五鼎烹昔人以果如其言痛之呜呼斯殆其志之所安又何伤焉余厯观古人性乐鱼鸟则以伊吕为管库口悦刍豢则以巢许为卒飬静躁悬殊亦各从其好也然众言淆乱当取于圣人求之孔门则由之勇赐之辩其或心存民社志在礼乐非不可以兴建事功并垂竹素而夫子独曰回也多财愿为之宰又吾与之叹独于曾防何耶此则志之髙下得失槩可见矣
　　冯敬通才髙志大不戚戚于贫贱居常慷慨叹曰衍少事名贤经厯显位怀金垂紫揭节奉使不求苟得常有陵云之志三公之贵千金之富不得其愿不槩于懐贫而不衰贱而不恨年虽疲曵犹庶几名贤之风修道徳于幽防之路以终身名为后世法居贫年老卒于家【范曅后汉书曰冯衍字敬通京兆杜陵人祖野王元帝时大鸿胪衍幼有竒才更始将军廉丹辟为掾光武时新阳侯隂就敬重衍与之交结帝惩西京外戚賔客皆以法绳之衍由此得罪西归故郡闭门自保不复与亲故通】桓君山尝从班嗣借庄子班报曰吾子闻仁义之覊绊系声名之繮鎻伏孔氏之轨躅驰顔闵之极艺何以大道为自也昔有学歩邯郸者失其故歩匍匐而归耳其行已持论如此后终于家【魏高士传曰班嗣世在京师家有赐书内足于财父党扬子云以下莫不造门】
　　延叔坚著作东观以病免归教授家巷时越隽太守李文徳素善叔坚语羣公曰延叔坚有王佐之才奈何屈千里之足欲令荐引之叔坚为书止文徳曰夫道之将废所谓命也流闻乃欲相为求还东观来命虽笃所未敢当吾昩爽栉梳坐于客堂朝则诵羲文之易虞夏之书厯公旦之典礼覧仲尼之春秋夕则消揺内阶咏诗南轩百家众氏投闲而作洋洋乎其盈耳焕烂兮其溢目纷纷欣欣兮其独乐也当此之时不知天之为盖地之为舆不知世之有人已之有躯虽渐离击筑傍若无人高凤读书不知暴雨方之于吾未足况也且吾自束修己来为人臣不防于不忠为人子不防于不孝上交不謟下交不黩从此而殁下见先君逺祖可不慙赧如此而不以善止恐如教羿射者也慎勿迷其本弃其生后遭党事禁锢卒于家郷里图其形于屈原庙【袁山松后汉书曰延笃字叔坚南阳犨人少从唐溪典受左氏传　先贤行状曰笃欲写左传无纸唐溪典以废牋记与之笃以牋记纸不可写借本讽之粮尽辞归典曰卿欲写传何故辞归笃曰已讽之矣典闻叹曰嗟乎延生虽复端木闻一知二未足为喻若使尼父更起于洙泗君当编名七十与游夏争匹也】
　　梁伯鸾居常闭户吟咏书记【范曅后汉书曰梁鸿字伯鸾扶风平陵人受业太学家贫尚节介博覧不为章句学毕牧豕上林苑中误遗火延及他舍鸿寻访烧者悉以豕偿之其主犹以为少鸿曰无他财愿以身居作因为执勤不懈邻家耆老共责让主人而称鸿长者始敬异焉悉还其豕鸿不受而去归郷里势家慕其高节多欲女之鸿并不娶同县孟氏有女肥丑而黑力举石臼择对不嫁父母问其故女曰欲得贤如梁伯鸾者鸿闻而聘之始以装饰入门七日而鸿不答妻跪床下请曰窃闻夫子髙义简斥数妇妾亦偃蹇数夫今而见择敢不请罪鸿曰吾欲裘褐之人可与俱隐深山者今衣绮缟傅粉墨岂鸿所愿哉妻曰以观夫子之志耳乃更为椎髻着布衣操作而前鸿大喜曰此真梁鸿妻也字之曰徳曜名孟光居有顷妻曰常闻夫子欲隠居避患今何为黙黙无乃欲低头就之乎鸿曰诺乃入霸陵山中以耕织为业咏诗弹琴以自娱仰慕髙士为四皓以来二十四人作颂因东出关过京作五噫歌曰陟彼北芒兮噫顾覧帝京兮噫宫室崔嵬兮噫人之劬劳兮噫辽辽未央兮噫肃宗闻而非之乃易姓名居齐鲁之间有顷去适吴作诗曰游旧兮遐征将遥集兮东南心惙怛兮伤悴志菲菲兮升降欲乗防兮纵迈疾吾俗兮作谗竞举枉兮措直咸先佞兮唌唌固靡慙兮独建冀异州兮尚贤聊逍遥兮遨嬉缵仲尼兮周流傥云覩兮我悦遂舍车兮即浮过季札兮延陵求鲁连兮海隅虽不察兮光貌幸神灵兮与休惟季春兮华阜麦含含兮方秀哀茂时兮逾迈愍芳香兮日臭悼吾心兮不获长委结兮焉究口嚣嚣兮余讪嗟恇恇兮谁留至呉依臯伯通居庑下为人赁舂妻具食举案齐眉伯通异之曰彼佣能使其妻敬之如此非凡人也乃舍之于家鸿潜闭著书十余篇疾且困告主人曰昔延陵季子葬于嬴博之间不归郷里慎勿令我子持防归及卒伯通为求葬地于要离冢傍咸曰要离烈士伯鸾清髙可令相近葬毕妻子归扶风】
　　梁敬叔坐兄累逺窜九真既徂南土厯江湖济沅湘感悼子胥屈原以非辜沉身作悼骚赋系石而沉之梁敬叔自负其才鬰鬰不得意登山逺望辄叹息言曰大丈夫生当封侯死当庙食如其不然闲居足以飬志诗书足以自娱州郡之职徒劳人耳
　　马季长善鼓琴好吹笛逹生任性不拘儒者之节大将军邓隲闻季长名召为舍人非其好也遂不应命后客游凉州防羌乱米贵关西道殣相望季长既饥困乃叹息曰古人有言左手据天下之图右手刎其喉愚夫不为所以然者生贵于天下也今以曲俗咫尺之羞灭无赀之躯殆非老庄所谓矣遂应隲召【范曅后汉书曰马融字季长扶风茂陵人将作大匠严之子为人美辞貌有俊才】
　　赵邠卿年三十许有重疾卧蓐七年自虑奄忽乃为遗令勑兄子曰大丈夫生世遯无箕山之操仕无伊吕之勲天不我与复何言哉可立一员石于吾墓前刻之曰汉有逸人姓赵名嘉有志无时命也奈何其疾竟瘳【挚虞三辅决録注曰赵岐字邠卿京兆长陵人初名嘉少明经有才艺仕州郡以廉直疾恶见惮娶马敦女宗姜为妻敦兄子融尝至岐家多从賔与从妹宴饮作乐日夕乃出过问赵处士所在岐亦厉节不以妹聓之故屈志于融与其友书曰马季长虽有名当世而不持士节三辅髙士未曾以衣裾撇其门也曾读周官二义不通一造之其贱融如此】
　　赵邠卿先自为寿藏图季札子产晏婴叔向四像居賔位图已像居主位皆为赞颂勑其子曰我死之日墓中聚沙为牀布簟白衣散髪其上覆以单被即日便下下讫便掩
　　仲长公理以为凡游帝王者欲以立身扬名而名不常存人生易灭优游偃仰可以自娱欲卜居清旷以乐其志因论之曰使居有良田广宅背山临流沟池环匝竹木周布场圃筑前果园后舟车足以代步涉之艰使令足以息四体之役飬亲有兼珍之膳妻孥无苦身之劳良朋萃止则陈酒肴以娱之嘉时吉日则烹羔豚以奉之蹰躇畦苑游戱平林濯清水追凉风钓游鲤弋髙鸿风于舞雩之下咏归髙堂之上安神闺房思老氏之虚呼吸精和求至人之彷佛与达者数子论道讲书俯仰二仪错综人物弹南风之雅操发清商之妙曲逍遥一世之上睥睨天地之间不受当时之责永保性命之期则可以陵霄汉出宇宙之外矣岂羡夫入帝王之门哉【范曅后汉书曰仲长统字公理山阳高平人少好学博涉书记赡于文辞俶傥敢言不矜小节黙语无常时人谓之狂生统尝作诗以见志其词曰飞鸟遗迹蝉蜕亡殻螣蛇弃鳞神龙防角至人能变达士拔俗乗云无辔骋风无足垂露成帏张霄成幄沆瀣当餐九阳代烛恒星艳珠朝霞润玉六合之内恣心所欲人事可遗何为局促大道虽夷见几者寡任意无非适物无可古来绕绕委曲如琐百虑何为至要在我寄愁天上埋忧地下叛防五经灭弃风雅百家杂碎请用从火抗志山栖游心海左元气为舟微风为柂敖翔太清纵意容冶】
　　张彦真【张升己见】好学博闻而任情不覊其意相合者则倾身交结不问穷贱如乖其志好虽王公大人终不屈从常叹曰死生有命富贵在天其有知我者秦越可亲苟或不然从物何益
　　许子伯尝与友人言次因及汉无统嗣幸臣专朝世俗衰薄贤者放退慨然据地悲哭时称许子伯哭世【谢承后汉书曰许庆字子伯家贫为郡督邮常乗牛车郷里号曰轺车督邮】
　　赵温居常叹曰大丈夫当雄飞安能雌伏【范曅后汉书曰赵温字子柔蜀郡成都人先是赵典为卫尉典兄子谦谦弟温相继为三公】
　　陈仲举独居一室荒不扫人问之答曰大丈夫当扫除天下安事一室
　　孔北海居家失势賔客日满其门爱才乐士常若不足每叹曰坐上客常满尊中酒不空吾无忧矣
　　邴根矩童龀之中嶷然有异及长金玉其行逺游从师单步负笈苦身持力【邴原己见　原别传曰原旧能饮酒自行之后八九年酒不向口临别师友以原不饮防米肉送原原曰本能饮酒但以荒思废业故断之耳今当逺别因见贶饯可一饮燕于是共坐饮酒终日不醉】至陈留则师韩子助【山松后汉书曰韩卓字子助腊日奴窃食祭其先卓义其心即日免之】颍川则宗陈仲弓【陈寔己见】汝南则交范孟博【范滂己见】涿郡则亲卢子干【范曅后汉书曰卢植字子干身长八尺二寸音声如钟与郑俱事马融能通古今学好研精不守章句融外戚豪家多列女倡植侍讲积年未尝转盼学终辞归阖门教授性刚毅有大节常懐济世志不好辞赋能饮酒一石】
　　管公明【管辂己见】常自言知我者希则我贵矣安能断江汉之波为激石之流乐与季主谕道不欲与渔父同舟诸葛孔明在荆州游学每晨夜恒抱膝长啸【蜀志曰诸葛亮字孔明琅琊阳都人父珪字君贡太山郡丞亮早孤躬耕陇亩好为梁父吟身长八尺每自比管仲乐毅时人莫之许也唯博陵崔州平颍川徐元直谓为信然　鱼豢魏略曰亮在荆州与颍川石广元徐元直汝南孟公威俱游学三人务于精熟亮独观其大略谓三人曰卿三人仕进可至刺史郡守三人问其所至亮但笑而不言后公威思郷里欲北归亮曰中国饶士大夫遨游何必故郷】
　　秦子勑少有才学屡辞辟命【蜀志曰秦宓字子勑广汉緜竹人不仕刘焉建兴中武侯领益州牧迎为别驾迁大司农宓见帝系之文五帝同出一族辩其不然又论皇帝王霸养龙之説甚有通理谯周数往谘访记録其言于春秋然否论】同郡王商劝令仕云贫贱困苦亦何可以终身子勑答曰昔尧优许由非不也洗其两耳楚聘庄周非不广也执竿不顾仆得曝背陇亩之中诵顔氏之箪瓢咏原宪之蓬户时翺翔于林泽与沮溺为等俦聴猿之悲吟察鸣于九臯安身为乐无忧为福处虚空之名居不灵之龟知我者希则我贵矣斯乃仆得志之秋何困苦之戚【益部耆旧传曰王商字文表广汉人以才学称声闻着于州里刘璋辟为治中从事时许靖号为臧否至蜀见商称之曰使商生于华夏王景兴无以加也璋以为蜀郡太守成都禽坚有孝行商表其墓追赠孝亷与严君平李立祠作铭以旌先贤修学广农百姓便之】
　　郑泉博学有竒姿而性嗜酒闲居常曰愿得美酒满五百斛船以四时肥甘置两头反覆没饮之惫即住而啖肴饍酒有升斗减随即益之不亦快乎【吴书曰郑泉字文渊陈郡人博学有竒志而性嗜酒仕吴官太中大夫使蜀先主问曰吴王何以不答吾书得无以吾正名不宜乎泉曰曹氏凌轹汉室终夺其位殿下既为宗室有维城之责不荷戈执殳为海内率先而于是自名未合天下之议是以寡君未复书耳先主有慙色】
　　郑泉临卒时语同軰曰必葬我陶家之侧庶百嵗之后化而成土幸见取为酒壶实获我心矣
　　虞仲翔放弃南方【虞翻己见　吴志曰翻性疎直数有酒失权尝自起行酒翻伏地阳醉不持权去乃起坐权手劒欲击之大司农刘基抱权谏曰大王以三爵之后手杀善士虽翻有罪天下孰知之且大王以容贤畜众海内望风何故一朝弃之权曰曹孟徳尚杀孔文举孤于虞翻何有哉基曰孟徳轻害士人天下非之大王欲与尧舜比何得自喻于彼由是得免权又与张昭论神仙翻指昭曰彼皆死人而语神仙世岂有仙人也权积怒非一遂徙翻交州虽处罪放而讲学不倦门徒常数百人】自恨防节骨体不媚犯上获罪当长没海隅生无可与语死以青蝇为吊客使天下一人知己者足以不恨
　　阮嗣宗容貌瓌杰志气宏放傲然独得任性不覊或闭户视书累月不出或登临山水经日忘归【晋书曰阮籍字嗣宗陈留尉氏人父瑀魏丞相掾　魏氏春秋曰籍旷逺不覊不拘礼俗性至孝居防不率常检而毁几灭性兖州刺史王防请与相见终日不得与言自以为不能测也】
　　阮歩兵率意独驾不由径路车迹所穷辄恸哭而返尝登广武观楚汉战处叹曰时无英雄使防子成名【魏氏春秋曰籍登苏门山因假苏门先生之论以寄所懐其歌曰日没不周西月出丹渊中阳精蔽不见隂光代为雄亭亭在须臾厌厌将复富贵俯仰间贫贱何必终又叹曰天地解兮六合开星辰陨兮日月頽我腾而上将何懐　晋书曰籍又着大人先生传其畧曰世之所谓君子惟法是修惟礼是克手执圭璧足履绳墨行欲为目前检言欲为无穷则少称郷党长闻隣国上欲图三公下不失九州牧独不见羣虱之处裈中逃乎深缝匿乎败絮自以为吉兆也行不敢离缝际动不敢出裈裆自以为得绳墨也炎火流焦邑灭都羣虱处于裈中而不能出也君子之处域内何异夫虱之处裈中乎此亦籍之胷懐本也】
　　东平吕安【世语曰吕昭字子展东平人长子巽字长悌为相国掾有宠于司马文王次子安字仲悌与嵇康厚善与康俱被诛】服嵇中散高致【嵇康别传曰嵇康字叔夜谯国铚人父昭字子逺康家世儒学少有隽才旷迈不羣高亮任性不修名誉寛简有大量学不师授博洽多闻长好老庄之业恬静无欲性好服食善属文论弹琴咏诗自足于懐遂放世事纵意于尘埃之表撰録上古以来圣贤隐逸遁心遗名者集为传赞自混沌至于管宁凡百一十九人盖求之于宇宙之内而发之乎千载之外者矣故世莫得而名焉】每一相思辄千里命驾【干寳晋纪曰吕安友嵇康相思则命驾千里从之或遇其出康兄喜位至方伯拭席而待弗之顾也独宿车中康母设酒求康儿共戱则去】
　　向子期【臧荣绪晋书曰向秀字子期河内懐人少有不覊之志嵇康被诛秀应本州计入洛　晋书曰秀清悟有逺识少为山涛所知尝注庄子内外十篇发明竒振起风读者莫不超然心悟初秀欲注康曰此书讵复须注正是妨人作乐耳及成示康曰殊复胜否又与康论飬生辞难往复盖欲发康髙致也】谯国嵇康东平吕安友善【向秀思旧赋序曰余与嵇康吕安居止接近其人并有不覊之才然嵇意逺而踈吕心旷而放】并有防俗之韵其进止无不同而造事营生业亦不异尝与嵇康偶鍜于洛邑同吕安灌园于山阳不虑家之有无外物不足怫其心弱冠着儒道论弃而不録
　　或劝皇甫士安【皇甫谧己见】修名广交士安答曰自非圣人孰能兼存出处居田里之中亦可以乐尧舜之道何必崇接势利事官鞅掌然后为名乎作守论以见志【谧守论曰或谓谧曰富贵人之所欲贫贱人之所恶何故委形待于穷而不变乎且道之所贵者理世也人之所美者及时也先生年迈齿变饥寒不赡转死沟壑其谁知乎谧曰人之所至惜者命也道之所必全者形也性形所不可犯者疾病也若扰全道以损性命安得去贫贱存所欲哉吾闻食人之禄者懐人之忧形强犹不堪况吾之弱疾乎且贫者士之常贱者道之实处常得实没齿不忧孰与富贵扰神耗精者乎又生为人所不知死为人所不惜至矣喑聋之徒天下之有道者也夫一人死而天下号者以为损也一人生而四海笑者以为益也然则号笑非益死损生也是以至道不损至徳不益何哉体足也如天下之念以追损生之祸运四海之心以广非益之病岂道徳之至乎夫唯无损则至坚矣夫唯无益则至厚矣坚故终不损厚故终不薄茍能体坚厚之实居不薄之真立乎损益之外游乎形骸之表则我道全矣　谧又作释劝曰客曰盖闻天以悬象着明地以含通吐灵故黄钟次序律吕分形春华发蕚夏繁其实秋风逐暑冬冰乃结人道以之应机乃发故士或同升于唐朝或先觉于有莘或通梦以感主或释钓于渭濵或叩角以干齐或解褐以相秦或冒谤以安郑或乗驷以救屯或班荆以求友或借术于黄神故能电飞景防超次迈伦腾髙声以奋逺抗宇宙之清音由此观之进徳贵乎及时何故屈此而不伸今子以英茂之才游精于六艺之府散意于众妙之门者有年矣既遭圣明之主偶知己之防时清道真可以冲迈此吾生濯发云汉鸿渐之秋也韬光逐薮含章未曜弃通道之逺由守介人之局操无乃乖于道之乎且吾闻招揺昏则天位正五教班叙则人理定今王命切至上招迕主之累下致骇众之疑达者贵同何必独异羣贤可从何必守意方今同命并臻饥不待飡振藻皇涂咸秩天官子独栖迟衡门放形世表恵不加人行不合道身婴大疢性命难保若其羲和促辔大火西颓临川恨晚将复何阶夫贵隂贱璧圣所约也颠倒衣裳明所箴也子其鍳先哲之洪范副圣朝之虚心冲灵翼于云路浴天池以濯鳞排阊阖歩玉岑登紫闼侍北辰翻然景曜杂沓英尘辅唐虞之主化尧舜之人宣刑措之政配殷周之臣铭功景钟叅叙彛伦不亦茂哉而忽金白之辉曜忘青紫之班瞵辞容服之光粲抱敝褐之终年无乃勤乎主人笑而应之曰吁若賔可谓习外观之晖晖未覩幽人之髣髴也见俗人之不容未喻圣皇之兼爱也循方圆于规矩未知大形之无外也故曰天而清地静而宁含罗万旁薄羣生寄身圣世托道之灵若夫春以阳散冬以隂凝泰液含光元气混蒸众品仰化诞制殊徴故进者享天禄处者安邱陵寒暑相椎四宿代中隂阳不治运化无穷自然分定两克厥中二物俱灵是谓大同彼此无怨是谓至通若乃衰周之末贵诈贱诚牵于权力以利要荣故苏子出而六主合张仪入而横势成亷颇存而赵重乐毅去而燕轻公叔没而魏败孙膑刖而齐宁蠡种亲而越覇屈子踈而楚倾是以君无常籍臣无定名损义放诚一虚一盈故冯以弹剑感主女有反赐之説项奋防山之力蒯陈鼎足之势东郭刼于田荣顔阖耻于见逼斯皆弃礼防真茍荣朝夕之急者也岂道化之本与若乃圣帝之创化也叅徳乎二皇齐风乎虞夏欲温温而和畅不欲察察而明切也欲混混若流不欲荡荡而名发也欲索索而条觧不欲契契而绳结也欲芒芒而无垠际不欲区区而分别也欲闇然而内章不欲示白若氷雪也欲醇醇而任徳不欲琐琐而执法也是以见机者以动成好遯者无所迫故曰一明一昧得道之槩一弛一张合礼之方一浮一沈兼得其真故上有劳谦之爱下有不名之臣朝有聘贤之礼野有遯窜之人是以支伯以幽疾距唐李老寄迹于西邻顔氏安陋以成名原思娱道于至贫荣期以三乐感尼父黔娄定谥于布衾干木偃息以存魏荆莱志迈于江岑君平因以道着四皓潜徳于洛濵郑真躬耕以致誉幼安发守乎今人皆持难夺之节执不廻之意遭防俗之主全彼人之志故有独定之计者不借谋于众人守不动之安者不假虑于羣賔故能弃外观之华通内道之真去显显之明路入昧昧之埃尘宛转万情之形表排托虚寂以寄身居无事之宅交释利之人轻若鸿毛重若泥沈损之不得测之愈深真吾徒之师表余迫疾而不能及者也子议吾失宿而骇众吾亦怪子较论而不折中也夫才不周用众所斥也寝疾弥年朝所弃也是以胥克之废丘明列焉伯牛有疾孔子斯叹若黄帝创制于九经岐伯剖腹以蠲肠扁鹊造虢而尸起文挚徇命于齐王医和显术于秦晋仓公发秘于汉王华佗存精于独识仲景垂妙于定方徒恨生不逢乎若人故乞命诉乎明王求絶编于天箓亮我躬之辛苦冀微诚之降霜故俟罪而穷处】
　　羊太傅【虞预晋书曰羊祜字叔子泰山南城人世为二千石至祜九世清徳祖续汉南阳太守父道上党太守祜蔡邕外孙少有异表太原郭奕见之曰此今之顔子也与王沈俱被曹爽辟沈劝就之祜曰委质事人复何容易爽败沈谓祜曰常识卿前语祜曰此非始虑所及】好山水毎风景必造岘山置酒言咏终日不倦尝慨然叹息顾谓从事中郎邹湛曰【晋诸公赞曰湛字润甫新野人以文义达仕至侍中】自有宇宙便有此山由来贤逹胜士登此逺望如我与卿者多矣皆湮灭无闻使人悲伤如百嵗后有知我魂魄犹应登此
　　王夷甫有隽才美姿明悟神常自比子贡
　　顾彦先机神朗悟在廷尉时恒纵酒酣畅谓友人张季鹰曰唯酒可以忘忧但无如作病何耳【文士传曰顾荣字彦先吴郡人其先越王勾践之支庶封于顾邑子孙遂氏焉世为吴着姓大父雍吴丞相父穆宜都太守荣朗俊机警风頴标彻厯廷尉正】
　　张季鹰【文士传曰张翰字季鹰父俨吴大鸿胪翰有清才美望博学善属文造次立成辞义清新齐王冏辟为东曹掾翰以疾归府以辄去除吏名性至孝遭母艰哀毁过礼自以年宿不营当世以疾终于家】见齐王冏执权【虞预晋书曰冏字景治齐王攸子也少聪恵及长谦约好施赵王伦簒位冏起义兵诛伦拜大司马政皆决之恣用羣小不复朝觐为长沙王所诛】谓同郡顾彦先曰天下纷纷祸难未已夫有四海之名者求退良难吾本山林间人无望于时子善以明防前以智虑后顾捉季鹰手怆然曰吾亦与子采南山蕨饮三江水耳
　　陆平原在洛【陆机己见】夏月忽思斋东头竹篠中饮语刘寳曰吾思乡转深矣
　　郭景纯不持仪检形质頽索纵情惰慢时有醉饱之失【王隐晋书曰郭璞字景纯河东闻喜人父瑗建平太守璞别传曰璞竒博多通文藻粲丽才学赏豫足叅上流其诗赋诔颂并传于世而讷于言造次咏语常人无异】著作郎干寳尝戒之曰【晋中兴书曰干寳字令升新蔡人祖正吴奋武将军父莹丹阳丞寳少以博学才器著称厯散骑常侍】此非适性之道景纯曰吾所受有分用之恒恐不尽卿乃忧酒色为害耶【璞别传曰王敦纵兵都辇咨以大事璞极言成败不为回屈敦忌而害之】农王粹以贵门尚主舘宇丽图庄周于室广集朝士使嵇君道为之赞【晋书曰嵇含字君道祖喜徐州刺史父蕃太子舍人含好学能属文家在巩县亳邱自号亳邱子门曰归厚之门室曰慎终之室楚王玮辟为掾】嵇援笔为吊文文不加防其序曰帝婿王逺华池丰屋广延朝彦图庄生垂纶之象记先达辞聘之事画真人于刻桷之室载退士于进之堂可谓托非其所可吊不可讃也其辞曰迈矣庄周天纵特放大块授其生自然资其量器虚神清穷极旷人伪俗季真风既散野无讼屈之声朝有争宠之叹上下相陵长幼失贯于是借虚以助溺引道徳以自奬户咏恬旷之辞家画老庄之象今王生沈沦名利身尚帝女连耀三光有出无处池非岩石之溜宅非茅茨之宇驰屈产于皇衢画兹象其焉取嗟乎先生髙迹何局生处岩岫之居死寄雕楹之屋托非其所没有余辱悼大道之湮晦遂含悲而吐曲
　　嵇君道言陆平原作子书未成余一门生昔在平原军中常在左右见平原临亡叹曰穷通时也遭遇命也古人贵立言以为不朽吾所作子书未成以此为恨耳余谓仲长统作昌言未竟而亡后董袭撰次之桓谭新论未毕而终班固为其成琴道今才士何不赞成陆公子书
　　汉时侍中习郁尝于岘山南依范蠡飬鱼法作池池边有髙隄徧种长楸修竹芙蓉縁岸菱芡覆水是游宴名处山季伦临荆州时毎到此池未尝不大醉而还曰此是我髙阳池【虞预晋书曰山简字季伦平雅有父风与嵇绍刘漠齐名迁尚书出为平南军】王蓝田初因家贫求试宛陵令颇受赂遗为州司所检有一千三百条王丞相使谓之曰名父之子不患无禄屈临小县甚不宜尔蓝田答云足自当止时人未喻也后屡居州郡清洁絶伦禄赐皆散之亲故始为当时所叹【王述别传曰述字懐祖太原晋阳人祖湛父承并有髙名述蚤孤事亲孝谨箪瓢陋巷晏安永日由是为有识所知袭爵蓝田侯】
　　习凿齿【己见】与谯国桓秘并以才气相推及凿齿罢荥阳郡归与桓书曰吾以五月三日来达襄阳触目悲感畧无懽情痛恻之事故非书言所能具也每定省家舅从北门入西望中想卧龙之吟东眺白沙思凤雏之声北临樊墟存邓老之髙南眷城邑懐羊公之风纵目檀溪念崔徐之友肆睇鱼梁追二徳之逺未尝不徘徊移日惆怅极多抚乗踌躇慨尔而泣若乃魏武之所置酒孙坚之所陨毙裴杜之故居繁王之旧宅遗事犹存星列满目常流碌碌凡士焉足感其方寸哉夫芬芳起于椒兰清响生乎琳琅命世而作佐者必垂可大之余风髙尚而迈徳者必有明胜之遗事若向八君子者千载犹使义想其为人况相去之不逺乎彼一时此一时焉知今日之才不如畴辰百年之后吾与足下不并为景行乎是皆情志所寄当时赏其风期俊迈【晋书曰桓秘字穆子桓彛第四子小有才气不伦于俗初拜秘书郎兄温抑而不用久之为宣城内史】
　　王右军少有美名在朝诸人爱其才气频召为吏部尚书侍中皆不就复授防国军又推不拜殷中军【殷浩己见】素重右军劝使应命与右军书曰悠悠者以足下出处足观政之替如吾等亦谓为然至如足下出处正与替对岂可以一世之存亡必从足下从容之适幸徐求众心卿不时起复何以求美政不若豁然开懐当知万物之情也右军报书言吾素自无廊庙直王丞相时果欲内吾誓不许之手迹犹存由来尚矣不于足下叅政而方进退俟儿婚女嫁便懐尚子平之志数与亲知言之非一日也若驱使关陇巴蜀皆所不辞吾虽无专对之能直谨守时命宣国家威徳固当不同于凡使必令逺近咸知朝廷留心于无外此所益殊不同居防军也汉末使太傅马日防慰抚关东若不以吾轻微无所为疑宜及冬初以行吾惟恭以俟命
　　王右军既懐静退优游无事与吏部郎谢万书曰古之辞世者或被发佯狂或汚身迹今仆坐而获免遂其宿心其为庆幸岂非天赐顷东游还修植桑果今盛敷荣率诸子抱弱孙游观其间有一味之甘割而分之以娱目前虽植徳无殊邈犹欲教飬子孙以敦厚退让戒以轻薄庶令举防数马彷佛万石之风君谓此何如比当与安石东游山海并行田视地利頥飬闲旷衣食之余欲与亲知时共欢防虽不能兴言髙咏衔杯引满语田里所行故以为抚掌之资其为得意可胜言耶常依陆贾班嗣杨王孙之处世老夫志愿尽于此矣【晋中兴书曰谢万字万石太傅安弟也才气髙俊蚤知名厯吏部西中郎豫州刺史】
　　戴安道少有清操恬和通任甚为刘真长所知性甚快畅泰于娱生好鼓琴善属文尤乐游宴多与髙门风流者游谈者许其通隐屡辞徴命遂着髙尚之目【晋安帝纪曰戴逵字安道谯国人也有美才】
　　谢太傅于东土山营墅楼舘林竹甚盛每擕中外子侄往来游集肴馔常费百金颇以此获讥谢殊不以屑意谢太傅神识沉敏风宇条畅先居防稽与支道林王逸少许元度诸人常共游处出则渔弋山水入则言咏属文未尝有处世意后以辞命被禁遂栖迟东土往临安山中坐石室临濬谷悠然叹曰此亦伯夷何逺
　　谢太傅与支道林书曰人生如寄耳终日戚戚迟君一来以晤言销之
　　张天锡在北数游宴园池颇废政事时有谏者天锡曰吾非好行行有得也观朝荣则敬才秀之士翫芝兰则爱徳行之臣覩松竹则思贞操之贤临清流则贵廉洁之行览蔓草则贱贪之吏逢颷风则恶凶狡之徒若引伸触庶无遗漏矣
　　宋武帝尝问临川王【名映武帝弟】居家何事最乐临川曰政使刘瓛讲礼顾讲易朱广之谈荘老臣与二三诸彦兄弟友生时复击叹以此为乐上大嗟赏
　　刘穆之性奢豪食必方丈旦辄为十人馔未尝独餐每至食时客止十人以还帐下依常下食以此为常尝白宋武帝曰穆之家本贫贱赡生多阙叨忝以来虽每存约损而朝夕所须微为过丰此外不敢一毫负公谢尚书自负才地少所交纳【臧荣绪晋书曰谢混字叔源陈郡人司空琰少子也少有美誉善属文为尚书左仆射以党刘毅诛】与刘万寿【刘敬宣小字】相遇便尽礼着欢【沈约宋书曰刘敬宣字万寿彭城人父牢之镇北军敬宣寛厚善待士多伎艺弓马音律无事不善官冀州刺史】或问尚书卿未尝轻交于人而倾盖于万寿何也尚书曰人之相知岂可以一途限孔文举礼太史子义夫岂有非之者耶
　　谢康乐为临川内史在郡游放不异永嘉为有司所纠司徒遣从事郑望生收谢谢执録望生兴兵叛逸为诗曰韩亡子房奋秦帝鲁连耻本是江海人忠义感君子后诏于广州弃市临刑作诗曰龚胜无余生李业有终尽嵇公理既迫霍生命亦殒凄凄陵霜叶网网冲风菌邂逅竟几何修短非所愍送心自觉前斯痛久已忍恨我君子志不获岩上泯诗所称龚胜李业即前诗子房鲁连之意也
　　王之性好钓鱼上虞江有一处名三石头之常垂纶于此经过者不识之或问渔师得鱼卖否之答曰钓亦不得得复不卖日夕载鱼入上虞郭经亲故门各以一两头置门内而去【沈约宋书曰王之字方平琅琊人宣训卫尉镇之弟少孤贫为外祖何凖所飬从叔献之及太原王恭甚贵重之后谢灵运顔延之并相钦重灵运与庐陵王义真牋曰防境既丰山水江左嘉遁并多居之但季世慕荣幽栖者寡或复才为时求弗获从志若王之拂衣归耕逾厯三纪孔淳之隐约穷岫自始迄今阮万龄辞事就闲纂戎先业浙河之外栖迟山泽如斯而已既逺同羲唐亦激贪厉竞殿下爱素好古常若布衣每忆昔闻虚想岩穴若遣一介有以相存真可谓千载盛美也】陶徴士不解音乐而蓄素琴一张每有酒适辄抚弄以寄意
　　王公嘏在吏部时年二十四谓亲友曰吾以外戚谬被时知多叨人爵本非其志兼比羸病庶务难拥安能舍其所好而狥所不能乃称疾不拜便谢遣胥徒拒絶賔客掩扉覃思室宇萧然【南史曰王锡字公嘏太保之子曾祖洽晋中领军祖珣晋司徒锡位至江夏内史髙自位遇江夏王当朝锡箕踞大坐畧无推敬】
　　宗元干小时叔父少文问其所志元干答曰愿乗长风破万里浪【孙岩宋书曰宗慤字元干南阳沮人兄泌娶妻始入门夜被刼慤年十四挺身与拒众皆披散叔少文素着髙节子弟以文义为业慤任气好勇不为乡曲所知】
　　刘灵预自少抗节须得禄便隐仕至晋平王骠骑记室即归家静处【萧子显齐书曰刘蚪字灵预南阳湼阳人徙居江陵仕建平王骠骑记室罢官归家防谷饵术及胡麻】
　　张思光自名其集曰玉海禇司徒【禇渊己见】问其义张答曰玉以比徳海崇上善
　　张思光居常叹曰不恨我不见古人所恨古人不见我张思光家贫愿禄与从叔征北【张永己见】书曰融昔称幼学早训家风虽则不敏率以成性布衣苇席弱年所安箪食瓢饮不觉不乐但世业清贫民生多待榛栗脩女贽既长束帛禽鸟男礼已大勉身就官十年七仕不欲代耕何至此事昔求三吴一丞虽屡舛错今闻南康缺守愿得为之融不知阶级阶级亦可不知融政以求丞不得所以求郡求郡不得亦可复求丞又语王吏部【王僧防己见】曰阮籍爱东平风土融亦欣晋平闲外时议以思光非治民才竟不用
　　张思光临没遗令建白旌无旅不设祭奠令人捉麈尾登屋招魂曰吾平生所善自当凌云一笑三千买棺无制新衾左手执孝经老子右手执小品法华经妾二人哀事毕各遣还家以吾平生之风调何至使妇人行哭失声耶
　　王微与弟僧绰曰阖门皆时私吾髙卧家巷遂至中书郎此足以阖棺也【王智深宋记曰王微字景太保之弟子好学无不通览善属文能书十六举秀才除右军谘议微素无宦情徴不就】
　　齐衡阳王居身清率言未尝及时事防稽孔稚珪家起园列植桐栁多搆山泉殆穷真衡阳往游之稚珪曰殿下处朱门游紫闼讵得与山人交耶答曰身处朱门而情游江海形入紫闼而意在青云稚珪大美之【南史曰萧钧字宣礼齐髙帝第十一子出继衡阳王性好学善属文与琅琊王智深以文章交防济阳江淹亦逰焉】孔徳璋【孔稚珪己见】风韵清踈好文咏饮酒七八斗与外兄张融情相得又与琅琊王思逺庐江何防防弟并欵交不乐世务居宅盛营山水凭几独酌傍无杂事门庭之内草莱不剪中有蛙鸣或问之稚珪笑曰我以此当两部鼓吹
　　王文宪【王俭己见】初拜仪同王元长赠诗颇及规讽文宪甚惮之笑谓人曰穰侯印讵便可觧
　　王中书【王融己见】自恃人地三十内望为公辅夜直中书省叹曰作此寂寂使邓禹笑人
　　谢譓不妄交接门无杂賔有时独醉尝曰入吾室者但有清风对吾饮者唯当明月【南史曰谢譓祖荘金紫光禄大夫父朏尚书令譓仕至右光禄大夫】
　　王子少有志意每读范滂传未尝不为之叹悒【南史曰王寂字子琅琊人僧防之子性迅动好文章建武初欲献中兴颂兄志谓曰汝膏梁年少何患不达不镇之以静贻讥寂乃止位秘书郎卒年三十一】
　　丘祭酒【丘灵鞠己见】初领骁骑军丘不乐武位谓人曰我应还东掘顾荣江南地方数千里士子风流皆出此中顾荣忽引诸伧渡妨我軰涂辙
　　王尚书【王瞻别见】性率任在选部时所举多行其意颇嗜酒饮至旬日而精神益朗
　　有人劝沈云祯仕【沈驎士己见】沈答曰鱼县兽槛天下一契圣人悟所以每履吉先吾诚未能景行坐忘何为不希企日损作防赋以絶世
　　语林卷十
　　钦定四库全书
　　语林卷十一　　　　　　明　何良俊　撰言志第五【下】
　　王彦深不为羣从所礼常怀耻慨欲以将领自奋每抚刀曰龙泉太阿汝知我者【南史曰王蕴字彦深王景文兄子也父楷人才凡劣故蕴不为羣从所礼】
　　何子晳明目秀眉容貌方雅真素通美不以门户自矜博通羣书善于谈论家本甲族亲姻多贵仕子晳虽不入城府而率到好狎遨游人间不簮不人地并髙无所与屈大言箕踞公卿皆敬下之时驾柴车蹻草履恣心所适致醉而归时人号为通隐【南史曰何防字子晳庐江人祖尚之父铄防十一居父母忧几至灭性及长感家祸遂絶婚宦宋徴太子洗马梁徴中书侍郎并不就】
　　何子晳哀乐过人尝行逢葬者叹曰此哭者之怀岂可思耶因悲恸不能禁
　　何子晳与陈郡谢【南史曰谢字义洁陈郡人谢荘子也仕至太子詹事】吴国张融防稽孔稚圭为友从弟遁以东篱门园居之稚圭为筑室焉园有卞忠贞子晳植花卉于侧毎饮必举酒酌之
　　何子晳小时欲絶婚宦既老又娶鲁国孔嗣之女筑别室处之不与相见时人莫谕其意【南史曰鲁国孔嗣之字敬伯宋时与齐髙帝同为中书舍人非其所好去官隐居钟山】
　　谢司徒【谢朏己见】出为吴兴弟侍中【谢瀹己见】送至征虏渚司徒指侍中口曰此中唯宜饮酒侍中于建武初专以长酣为事与刘瑱沈昭畧以觞酌交饮各至数斗
　　檀超嗜酒好言咏举止和靡自比晋郄超为髙平二超谓人曰犹觉我为优【南史曰檀超字悦祖金乡高平人祖嶷之南琅邪太守父道彪正员郎超少好学放诞任气为司徒右长史与江淹对掌史职为左仆射王俭所不同徙交州于路见杀】王思寂【王骞己见】旧墅在钟山有田八十余顷与诸宅及故旧共佃之常语人曰我不如郑公业有田四百顷而食常不周以此为愧
　　人或谓卞田居卿都不持操名器何由得升卞曰掷五木子十掷辄鞬岂复是掷子之拙吾好掷政极此耳【南史曰卞彬字士蔚济隂寃人祖嗣之中领军父延之上虞令彬险防有才与物多忤官车骑记室参军】萧南郡初为秘书郎【宋书曰萧惠开南兰陵人萧思话子也少有风气渉猎文史官至少府加给亊中】著作并名家年少萧意与人都不同比肩或三年不共语外祖刘光禄【南史曰刘成沛郡人仕至光禄大夫】戒之曰汝恩戚家子正应将迎时俗缉外内之欢如汝自业将无少伤多异以取天下疾患耶萧曰人间宜相缉和甚如慈防但不幸耿介耻见作凡人画龙未成故遂至于多忤耳
　　萧南郡除少府意甚不得寺内所住斋前有向所种花草甚美恵开悉令刬除列种白杨每谓人曰人生不得行胷懐虽寿百嵗犹为夭也
　　王养【王筠小字筠己见】除尚书殿中郎王氏自过江以来未有居郎署者或劝使不就养笑曰陆平原东南之秀王文度独歩江东吾得比踪昔人何所多恨欣然就职陶隐居特爱松风每闻其响便欣然为乐
　　梁元帝居藩勤心著述巵酒未尝妄进萧雍州毎语人曰下官厯观世人多有不好欢乐乃仰眠床上看屋梁而著书千秋万嵗谁传此者劳神苦思竟不成名岂如临清风对朗月登山泛水肆意酣歌也【南史曰萧恭字敬范梁文帝孙南平王元襄子也官宁蛮校尉雍州刺史】
　　沈处黙清静有至行慕黄叔度徐孺子之为人独处一室人罕见其靣【南史曰沈顗字处黙吴兴武康人父演之齐太子右卫率顗永明中徴著作郎不起齐末兵与家人并日而食或有馈其粱肉者闭门不受唯采莼荇根供食以樵采自资怡然不改其乐】庾彦寳性托夷简特爱林泉十亩之宅山池居半【梁书曰庾诜字彦寳新野人聪警笃学经史百家无不该综晚年尤遵释教宅内立道塲环绕礼懴六时不辍诵法华经毎日一遍夜中忽见一道人自称愿公容止甚异呼诜为上行先生授香而去中大通四年因寝忽惊觉曰愿公复来不可久住言终而亡年七十八举室咸闻空中唱上行先生已生弥陀净域矣武帝下诏谥贞节处士以显髙烈】
　　萧光禄【南史曰萧子范豫章文献王嶷之子幼有孝性为南平王从事中郎王爱文学士子范偏被恩遇简文即位召为光禄大夫以逼贼不拜子范贫无居宅寻卒于招提寺僧房】与弟子显【己见】子云【南史曰子云字景乔子显弟也好学有文藻性沈静不乐仕进风神闲旷任性不羣夏月接賔恒自裸袒又善草为世楷法官至侍中国子祭酒】才名畧相比而风采容止不逮故官途有优劣每读汉书杜缓兄弟五人至大官唯中弟钦官不至而最知名常吟讽之以况已也
　　萧叔佐为防稽丞行经延陵季子庙设苹藻之荐托异代之交为诗叙意辞理清典【南史曰萧允字叔佐萧介第三子也风神凝逺通达有识鉴容止醖借仕梁位太子洗马侯景陷防城百僚奔防允整衣冠坐于宫坊景军敬焉弗之逼也寻居京口时防贼纵横百姓波骇允独不行人问其故允曰性命自有常分岂可逃而免乎庄周所谓畏景避迹吾弗为也乃闭门静处并日而食卒免于患】
　　裴鸿胪【裴子野己见】性旷达自云年出三十不复诣人初未与张都尉遇便虚相推重因为忘年之交【张纉己见】
　　萧彦瑜言少壮有三好音律书酒年长以来二事都废唯书籍不衰【南史曰萧琛字彦瑜惠开从子祖僧珎宋廷尉卿父惠训齐巴东相琛少明悟有才辩与梁武有旧仕特进金紫光禄大夫】
　　马要理【马枢己见】尝喟然叹曰吾闻贵爵位者以巢由为桎梏爱山林者以伊吕为管库束名实则刍芥柱下之言翫清虚则糠粃席上之説稽之笃论亦各从其好也比求志之士望涂而息岂天之不恵髙尚何山林无闻之甚乎乃隐于茅山有终焉之志
　　髙道穆学涉经史非名流隽士不与交结每谓人曰人生厉心立行贵于见知当使夕脱羊裘朝佩珠玉若时不我知便须退迹江海自求其志【魏收魏书曰髙恭之字道穆自云辽东人学涉经史所交皆名流隽士厯官黄门侍郎】
　　胡伦许好属文既善典雅之辞又工鄙俗之句西入凉州不遇将北游魏乃为诗示所知程伯达曰羣犬吠新客佞闇排踈賔直途既已塞曲路非所遵望卫惋祝鮀盼楚悼灵均何用宣忧懐托翰寄辅仁一时皆传之【魏书曰胡叟字伦许安定临泾人世为西夏着姓少聪慧年十三辨疑释理鲜有能屈以姚氏衰遂入长安隐匿名行惧人见知京兆韦祖思少阅典坟多蔑时彦待叟不足叟拂衣去祖思留之曰当与君论天人之际何遽返乎叟曰论天人者其亡久矣与君相知何夸言若是遂归】
　　李琰之毎休暇之际恒闭门读书不交人事尝语人曰吾所以好读书不求身后之名但异见异闻心之所愿是以孜孜搜讨欲罢不能岂为声名劳七尺也此乃天性非为力强【北史邢邵传曰邵与黄门侍郎李琰之对掌朝仪】
　　常景雅有文思兼好篇咏淹滞门下积年不迁【北史曰常景字永昌河内温人魏太常林之后祖爽时号儒林先生景躭好经史遇新异之书求访质买以必得为期衣食取济而已】自以蜀司马相如王裒严君平扬子云四贤皆有髙才而无显位乃托意賛之【按景賛相如曰长卿有艳才直致不羣性鬰春烟举皎如秋月映游梁虽好仁仕汉常称病清贞非我亊穷逹委天命其賛王曰王子挺秀质逸气干青云明珠既絶俗白鹄信惊羣才世茍不合遇否途自分空枉碧鸡命徒献金马文其賛严曰严公体沉静立志明霜雪味道综微言端蓍演妙説才屈罗仲口位结李强舌素尚迈金贞清标陵玉彻其賛扬曰蜀江导清流扬子挹余休含光絶后彦覃思邈前修世轻久不赏谈物无求当途谢权宠置酒独闲游】
　　李永和杜门却扫絶迹下帷弃产营书手自删削每叹曰丈夫拥书万卷何假南靣百城【北史曰李谧字永和少好学周覧百氏初师小学博士孔璠数年后璠还就谧请业同门生为之语曰青成蓝蓝谢青师何常在明经徴拜著作佐郎辞以授弟郁诏许之州再举秀才公府二辟并不就唯以琴书为业有絶世之心及卒博士孔璠等奏谥为贞静处士】
　　平继叔研综经籍多所通究安贫乐道不营资产衣食常不足妻子不免饥寒三子并不率父业好酒自弃继叔忿其势衰植杖廵舍侧冈而哭不为营事婚宦故仕聘浊碎不得及其门流亲知每以为言继叔曰此辈防是衰顿何烦劳我乃别搆精庐置经籍其中一奴自给妻子莫得而往时有珍味呼时老东安公刁雍等共饮噉之家人无得尝焉【北史曰平恒字继叔燕郡蓟人祖视父儒仕慕容为通宦恒耽勤读诵多通博闻自周暨于魏世帝王传代之由贵臣升降之绪皆撰品第商畧是非号曰畧注合百余篇安贫乐道不以屡空改操徴中书博士】
　　卢询祖【己见】尝为筑长城子使自负其才内怀郁郁既至役所作筑长城赋其畧曰板则紫栢杵则木瓜何斯材而斯用也草则离离靡靡縁冈而殖但使十歩而有一芳余亦何辞间于荆棘
　　杨遵彦闻髙王欲送置魏帝所弃衣冠于水濵若自沉者变易名姓自称刘士安入嵩山与沙门昙谟等屏居削迹又潜之光州东入田横岛以讲诵为业海隅之士谓之刘先生【北史曰杨愔字遵彦农华隂人杨津子也小名秦王儿童时口若不能言而风度深敏六嵗学史书十一习诗易好左氏春秋仕至开府仪同三司尚书右仆射】
　　邢子才【邢邵己见】有书甚多不甚讐校见人校书常笑曰何愚之甚天下书至死读不可遍焉能始复校此且误书思之更是一适【李百药齐书曰子才妻弟李节才学之士谓子才曰世间人多不聪明思误书何由能得子才曰若思不能得便不劳读书】
　　卢叔彪少便机悟豪举轻侠好竒防慕诸葛亮之为人【北史曰叔彪卢观之弟范阳涿人】
　　韦敬逺【韦夐己见】雅好名义虚襟善诱虽耕夫牧防亦接对欢然与族人处及安定梁旷为放逸之友
　　韦敬逺少爱文史留情著述手自抄録数十万言晚年虚静唯以体道防真为务旧所著述咸削其藁【北史曰韦敬逺作终戒曰昔士安以蘧蒢束体王孙以布囊绕尸二贤髙达非庸才能继吾死之日可敛旧衣勿更新造使棺足周尸牛车载柩坟髙四尺圹深一丈其余烦杂悉无用也朝晡奠食于事弥烦吾不能顿絶汝辈之情可朔望一奠而已仍荐蔬素勿设牲牢亲友以物吊祭并不得受吾终时为恍惚故预戒汝辈瞑目之日勿违吾志也】
　　释昙延尝自顾其影言曰余与尔沉沦日久飘泊何归今可挟道潜形精思出要遂隐于太行山百梯寺【僧道宣传灯録曰释昙延俗姓王氏蒲州桑泉人世家豪族年十六聴妙法师讲湼槃深悟其防遂舍俗服进具后器度日新机鍳俊防】
　　萧大圜是简文子幼便聪敏神情俊悟江陵平入魏大见知遇深信因果心安闲放尝言之曰拂衣褰裳无吞舟之漏网挂冠悬节虑吾志之未从傥获展禽之免有美慈明之进如北叟之放实胜济南之徴其故何哉夫闾阎有优游之美朝廷多簮佩之累盖由来久矣留侯追踪于松子陶朱成术于辛文良有以焉况乎智不逸羣行不髙物而欲辛苦一生何其僻也岂如知足知止萧然无累北山之北弃絶人间南山之南超逾世网靣修原而流水倚郊甸而枕平皋筑蜗舍于丛林搆环堵于幽薄近瞻烟雾逺睇风云籍纎草以防长松结幽兰而援芳桂仰翔禽于百仞俯泳鳞于千寻果园在后开窓以临花卉圃居前坐檐而看灌甽二顷以供饘粥十亩以给丝麻侍儿五三可充絍织家僮数四足代耕耘沽酪牧羊协潘生之志畜鸡种黍应庄叟之言获菽寻汜氏之书露葵徴尹君之録烹羔豚而介春酒迎伏腊而候嵗时披良书探至歌纂纂唱乌乌可以娱神可以散虑有朋自逺扬防古今田畯相过剧谈稼穑斯亦足矣乐不可支永保性命何畏忧责岂若蹙足入绊申脰就覊游帝王之门趋宰衡之势不知飘尘之少选宁觉千祀之斯须万物营营靡存其意天道昧昧安可问哉嗟乎生若浮云朝露宁俟长绳系景实不愿之执烛夜游惊其迅迈百年何几擎跽曲拳四时如流俛首蹑足出处无成语黙奚当非直丘明所耻抑亦仲尼耻之【北史曰萧大圜字仁显梁简文第二十子幼聪悟四嵗能诵三都赋侯景杀简文大圜潜遁获免元帝降魏大圜至长安周文帝以客礼待之封晋陵县公】
　　萧理孙在魏境上疆土既狭居常怏快每诵老骥伏枥志在千里烈士暮年壮心不己未尝不盱衡扼腕叹咤者久之【梁书曰萧詧字理孙昭明子梁封岳阳郡王】
　　李元操少善属文晚年不复留意文笔人问其故慨然叹曰五十之年倐焉已过垂素发筋力已衰宦意文情一时都尽悲夫每于暇日辄引賔客歌对酒终日为欢【隋书曰李孝贞字元操赵郡平人魏李顺之孙好学善属文美于词令隋文帝徴拜内史侍郎与内史令李徳林叅典文翰】
　　王无功【王绩己见】以醉失职托无心子以见曰无心子以行闻越王黜之无愠色退而适茫荡之野【王无功集无心子传曰东皋子始仕以醉罢乡人或诮之东皋子不屑也退着无心子以见焉无心子寓居于越越王不知其大人也拘之仕无喜色越国之式有行者不仕俄而无心子以行闻于王王黜之无愠色退而游于茫荡之野适过勣之邑而遇机士士抚髀而叹者三曰嘻子贤者而以罪废无心子不应机士曰愿受教无心子曰尔闻蜚防氏之説乎昔蜚防氏有二马一者朱鬛白毳龙骼鳯臆骤驰如舞终日不释鞍竟以死一者重胫昂尾驼颈貉膝踶齧善蹶卉而散诸野终年肥遁是以鳯凰不憎山栖蛟龙不羞泥蟠君子不茍洁以罹患圣人不避秽而飬生东皋子闻之曰善哉不可以加之矣】
　　王无功待诏门下省故事官给酒日三升或问待诏何乐耶无功答曰良醖可恋耳侍中陈叔达闻之日给一斗时号斗酒学士【刘昫唐书曰陈叔达字子聪陈宣帝第十六子也善容止有才学在陈封义阳王年十余嵗尝侍宴赋诗十韵援笔便就仆射徐陵甚竒之入隋久不得调武徳四年拜侍中】大乐署史焦革家善酿王无功求为大乐丞吏部以非流不许无功固请曰有深意竟除之革死其妻送酒不絶嵗余又死无功曰天不使我酣美酒耶遂弃官去顔师古多蔵古人图画是性所笃爱【刘昫唐书曰顔籀字师古雍州万年人齐黄门侍郎之推孙也其先居琅琊世仕江左之推始居关中父思鲁以学艺称师古博覧羣书尤精诂训拜秘书少监时论称其纳贿出为栁州刺史师古既负其才频有罪谴意甚防沮自是阖门守静杜絶賔客放志园亭葛巾野服搜求古迹及古器耽好不已】
　　杜如晦英爽喜书以风流自命【阮逸中説注曰杜如晦字克明唐太宗时典章文物皆杜所定】
　　李袭誉性好读书手不释卷居家以俭约自处所得俸禄散给宗亲余赀写书数万卷每谓子孙曰吾不好货财以至贫乏京城有赐田十顷耕之可以充食河南有桑千株蚕之可以充衣所写得书读之可以求官吾殁之后汝曹勤此三事可以无求于人矣时论多之【大唐新语曰李袭誉为扬州江淮俗尚商贾不事农业袭誉引陂塘水又筑句城塘以灌田八百余顷百姓思之】东方虬自言二百年后乞你与西门豹作对【唐诗纪事曰虬武后时左史　陈子昂集寄东方左史修竹篇序曰文章道弊五百年矣汉魏风骨晋宋莫传然而文献有可证者常观齐梁诗彩丽竞繁而兴寄都絶每以永叹昨见明公孤桐篇骨气端翔音韵顿挫光英明韵有金石声遂用洗心收视发挥幽鬰不图正始之音复覩于兹】
</div>
    <div class="pagination">
<a href="何氏语林_page8.html">上一页</a><span>...</span><a href="何氏语林_page4.html">4</a><a href="何氏语林_page5.html">5</a><a href="何氏语林_page6.html">6</a><a href="何氏语林_page7.html">7</a><a href="何氏语林_page8.html">8</a><span class="current-page">9</span><a href="何氏语林_page10.html">10</a><a href="何氏语林_page11.html">11</a><a href="何氏语林_page12.html">12</a><a href="何氏语林_page13.html">13</a><a href="何氏语林_page14.html">14</a><span>...</span><a href="何氏语林_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
