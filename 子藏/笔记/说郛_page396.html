<!DOCTYPE html>
<html>
<head>
    <meta charset="UTF-8">
    <title>说郛 - 第 396 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 396 页/共 601 页</h1>
    <div class="content">


　　紫微诗话【吕伯恭】
　　晁伯禹载之学问精确少见其比尝作昭陵夫人祠诗云杀翁分我一杯羮龙种由来事杳安用生儿作刘季暮年无骨葬昭陵
　　晁之道咏之西池唱和诗有旌旗太一三山外车马长杨五柞中柳外雕鞍公子醉水边纨扇丽人行殆絶唱也
　　髙秀实茂华人物髙逺有出尘之姿善为文辞尝和予髙邮道中诗有中途有眼占星聚一夕披顔觉雾收之句便觉予诗急迫少从容闲暇处
　　汪信民革尝作诗寄谢无逸云问讯江南谢康乐溪堂春木想扶踈髙谈何日看挥麈安歩从来可当车但得丹霞访厐老何须狗监荐相如新年更励于陵节妻子同鉏五亩蔬饶德操见此诗谓信民曰君诗日进而道日逺矣盖用功在彼而不在此也
　　洪父朋写韵亭诗云紫极宫下春江横紫极宫中百尺亭水入方洲界玉局云映连山罗翠屏小楷四行余翰墨主人一粒画仙灵文箫彩鸾不复返至今神界花防防作诗至此殆无遗恨矣
　　宣和末林子仁敏功寄夏均父倪诗云尝忆它年接绪余饶三落拓我迂疎溪桥防换风前柳僧壁今留醉后书忘记下四句饶三德操也表叔范元实既从山谷学诗要字字有来处尝有诗云夷甫雌黄须倚阁君卿唇舌要施行
　　从叔知止少年作诗云彭泽有琴常无大令旧物惟青氊我亦四壁对黙坐中有一床供昼眠元实深赏爱之云殆似山谷少时诗也
　　外弟赵才仲少时诗夕阳缘隙明等句精确可喜才仲少学柳文曾诗晁以道説之辈皆以才仲能为古人之文也夏均父倪文词富赡侪軰少及尝以天寒霜雪繁游子有所之为韵作十诗留别饶德操不愧前作也晁季一贯之尝访杜子师舆不遇留诗云草堂不见浣花老折得青松度水归
　　众人仿学山谷诗时晁叔用冲之独专学老杜诗众求生西方时秀实独求生兠率
　　叔用尝戏谓余云我诗非不如子作得子诗只是子差熟耳余戏答云只熟便是精妙处叔用大笑以为然王立之直方病中尽以书画寄交旧余亦得书画数种与余书云刘德生儿不相象贤盖讥其子不能守其图书也余初未与立之相识而相与如此夏均父尝寄立之诗云书来整整复斜斜盖谓其病中作字如此饶德操酷爱徐师川俯双庙诗开元天寳间衮衮见诸公不闻张与许名在台省中之句
　　张先生子厚与从祖子进同年进士也张先生自登科不复仕居毘陵绍圣中从祖自中书舍人出知睦州子厚小舟相送数程别后寄诗云篱鷃云鹏各有营匆匆相别未忘情恨君不在蓬笼底共听萧萧夜雨声先生少有异才多梦尝作梦録记梦中事予旧寳藏今失之先生梦中诗如楚峡云娇宋玉愁月明溪净印银钩襄王定是思前梦又抱霞衾上玉楼又无限寒鸦冐雨飞红树髙髙出粉墙之句殆不类人间语也
　　绍圣初尝访祖父荥阳公于歴阳旣归乗小舟泝松江至乌江还书云今日江行风浪际天尝记往时京师作诗云苦厌尘沙随马足却思风浪拍船头也
　　绍圣初荥阳公自淛中赴懐州叔祖赴睦州邂逅于镇江别后叔祖寄絶句云江南江北来昨夜同枝宿平明一声起四顾以极目
　　江西诸人诗如谢无逸富赡饶德操萧皆不减潘邠老大临精苦也然德操为僧后诗更髙妙殆不可及尝作诗劝予专意学道云向来相许济时功大似频伽饷逺空我已定交木上座君犹求旧管城公文章不疗百年老世事能排双颊红好贷夜窗三十刻胡床趺坐究幡风
　　邠老尝寄德操均父诗云文如二稚徒怀璧武似三明却韔弓松桧参天西邑路时时骑马访厐公文如二稚谓德操武似三明谓均父也后德操为僧名如璧殆诗之防也
　　吴春卿参政以资政殿大学士知河南过郭店谒文靖公墓诗云汉相岩岩真国英门庭曾是接诸生阳秋谈论四时具河岳精神一坐倾议者以为颇尽文靖仪观论议云滕元发甫贺正献公拜相啓云玉璜钓瀬家传渭水之符金鼎调元代出山东之相又云寰区大忭尽还仁祖之风朝野一辞复见申公之政当时称诵之刘师川莘老丞相幼子力学有文尝赠舍弟诗云大阮平生予所爱小阮相逢亦倾盖济阳未识情更亲信手新诗落珠贝杨氏作公谁料理臧孙有后诚可喜长亭木落风雨多无酒饮君如别何余时为济阳县主簿大阮谓知止也
　　曽子固舎人为太平州司戸时张伯玉璪作守欧公王荆公诸人皆与伯玉书以子固属之伯玉殊不为礼一日就后防召子固作大排唯賔主二人亦不交一谈也既而召子固于书室谓子固曰人皆谓公为曾夫子必无所不学也子固辞避而退一日请子固作六经阁记子固屡作终不可其意乃谓子固曰吾试为之即令子固书曰六经阁者诸子百家皆在焉不尽尊经也其下文不能具载又令子固问书传中隐晦事其应答如流子固大服始有意广读异书矣
　　崇宁初荥阳公自曹州与相州太守刘寿臣唐大学士两易防于滑州守陈修伯师锡殿院也坐中有诗云金马旧游三学士玉麟交政两诸侯盖记当时事也元符初荥阳公谪居杨道孚为州法曹掾尝从公出游以职事遽归遗公诗云雨緑霜红郭外田山浓水淡欲寒天参军抱病陪清赏一檄呼归亦可怜公甚称之李方叔豸尝作寒食诗千株宻炬出严闉走马天街赐近臣我亦茅檐自钻燧煨针烧艾检铜人又尝赠汝州太守诗云安得吾皇四百州皆如此邦二千石
　　荥阳公元符末起知单州登城楼诗云断霞孤鹜欲寒天无复青山碍目前世路崎岖饱经歴始知平地是神仙
　　杨道孚深爱义山嫦娥应悔偷灵药碧海青天夜夜心以为作诗当如此学
　　仲清源君尝言前身当是陶渊明爱酒不入逺公社故流转至今耳
　　正献公自同知枢宻院出知定州谢上表有云特以百年旧族荷累圣不赀之恩一介微躯辱主上非常之遇又云谓臣世服近僚有均休共戚之义察臣旁无厚援絶背公死党之嫌又云进不敢希功而生事退不敢弛备以旷官




　　竹坡老人诗话【周少隐】
　　杜少陵游何将军山林诗有雨抛金锁甲苔卧緑沉枪之句言甲抛于雨为金所鎻枪卧于苔为緑所沉有将军不好武之意余读薛氏补遗乃以緑沉为精铁谓隋文帝赐张奫以绿沉之甲是也不知金锁当是何物后又读赵徳麟侯鲭録谓緑沉为竹乃引陆诗一架三百竿緑沉森杳防此尤可笑
　　戴良少所推服毎见黄宪必自降薄怅然若有所失母问汝何不乐乎复从牛毉儿所来耶王履道诗不见牛毉黄叔度即防马磨许文休语虽工然牛毉乃叔度之父耳非叔度也
　　聪闻复钱塘人以诗见称于东坡先生余游钱塘甚久絶不见此老诗松园老人谓余言东坡倅钱塘时聪方为童行试经坡谓坐客言此子虽少善作诗近参寥子作昏字韵诗可令和之聪和篇立成云千防乱山横紫翠一钩新月挂黄昏坡大称赏言不减唐人因笑曰不须念经也做得一个和尚是年聪始为僧
　　东坡诗云君欲富饼饵防须纵牛羊殊不可晓河朔土人言河朔地广麦苖弥望方其盛时须使人纵牧其间践蹂令稍疎则其收倍多是纵牛羊所以富饼饵也维扬之扰衣冠皆南渡王邦宪客宛陵与其乡人相遇作集句云子江头杨柳春衣冠南渡多崩奔柳条弄色不忍见东西南北更堪论谁谓他乡各异县岂知流落复相见青春作伴好还乡为问淮南米贵贱其叙事有情致为可喜近时集句所未有也
　　集句近世徃徃有之唯王荆公得此三昧前人所传如雨荒深院菊风约半池萍之句非不律切但苦无思耳孔毅父喜集句东坡尝以指呼市人如使儿戏称之观其寄孙元忠诗云不恨我衰子贵时经济实借英雄姿君有长才不贫贱莫令斩断青云梯骅骝作驹已汗血坐看千里当霜蹄省郎京君必俯拾军符侯印取岂迟殆不减胡笳十八拍也
　　绍兴初有退相寓永嘉独陈用中彦才虽隣不谒及再相有荐之者止就部注邑连江戏作小诗云命贱安能比钜公偶然年月与时同只因日上争些子笑向连江作醉翁盖其所生年月时适与时宰同但日差异耳东坡游西湖僧舎壁间见小诗云竹暗不通日泉声落如雨春风自有期桃李乱深坞问谁所作或告以钱塘僧清顺者即日求得之一见甚喜自是而顺之名出矣余留钱塘七八年间有能诵顺诗者徃徃不逮前篇政以所见之未多耳然而使其止于此亦足传也
　　米元章少时作邑防岁大旱遣吏捕蝗甚急有邻邑宰忽移文责之谓吏驱蝗入境元章取公牒作一絶大书其背而遣之云蝗虫本是天灾不由人力挤排若是敝邑遣去却烦贵县发来见者大笑
　　东莱蔡伯世作杜少陵正异甚有功亦时有可疑者如峡云笼树小湖日落船明以落为荡且云非久在江湖间者不知此字之为工也以余观之不若落字为佳耳又春色浮山外天河宿殿隂以宿为没没字不若宿字之意味深远明甚大扺五字诗其防化正在一字间而好恶不同乃如此良可恠也
　　客有诵渊明闲情赋者想其于此亦自不浅或问坐客渊明有侍儿否皆不知所对有一人言有之问其何以知曰所谓雍端年十三不识六与七此岂非有侍儿耶于是坐客皆发一笑
　　杜少陵之子宗武以诗示阮兵曹兵曹答以斧一具而告之曰欲子斫断其手不然天下诗名又在杜家矣余尝观少陵作宗武生日诗云自从都邑语已伴老夫名诗是吾家事人传世上情则宗武之能诗为可知矣惜乎其不可得而见也
　　士大夫学渊明作诗徃徃故为平澹之语而不知渊明制作之妙已在其中矣如读山海经云亭亭明玕照落落清瑶流岂无雕琢之功盖明玕谓竹清瑶谓水与所谓红皱晒檐瓦黄团系门衡者异矣
　　枢宻张公仲喜谈兵论边事面目极严冷而作小诗有风味岐王宫有侍儿出家为比丘尼者公赋诗云六尺轻罗染麴尘金莲步稳衬湘裙从今不入襄王梦翦尽巫山一朶云殊可喜也
　　徐陵玉台新咏序云南都石黛最发双蛾北地燕支偏开两脸崔正熊古今注云燕支出西方土人以染中国谓之红蓝以染粉为妇人色而俗乃用胭脂或胭脂字不知其何义也杜少陵林花着雨胭脂湿亦用此二字而白乐天三千宫女胭脂面却用此二字殊不可晓潮州韩文公祠有异木世传退之手植去祠十数步种之辄死有题文公祠者云韩木有情春谷暖鳄鱼无种海潭清者是也
　　李石柳公权俱与唐文宗论诗李石云人生不满百常懐千歳忧畏不逢也昼短苦夜长暗时多也何不秉烛游劝之照也古人作诗之意未必尔然人臣进言要当如此及文宗有人皆苦炎热我爱夏日长之句公权但云薫风自南来殿阁生微凉而已殊不寓规谏之意何也盖责文宗享殿阁之凉而不知人间之苦所以讥之深矣晓人岂不当如是邪
　　氷肌玉骨清无汗水殿风来暗香满绣帘一防月窥人欹枕钗横云鬓乱起来庭戸悄无声时见疎星渡河汉屈指西风防时来不道流年暗中换世传此诗为花蘂夫人作东坡尝用此作洞仙歌曲或谓东坡托花蘂以自解耳不可知也
　　王荆公作集句得江州司马青衫湿之句欲以全句作对久而未得一日问蔡天啓江州司马青衫湿可对甚句天啓应声曰何不对梨园弟子白发新公大喜梁太祖受禅姚垍为翰林学士上问及裴延裕行止曰颇知其人文思甚防垍曰向在翰林号为下水船太祖应声曰卿便是上水船议者以垍为急滩头上水船鲁直诗云花气薫人欲破禅心情其实过中年春来诗思何所似八节滩头上水船山谷防化前人诗而其妙如此诗中三昧手也
　　东南之有蜡梅盖自近时始余为儿童时犹未之见元祐间鲁直诸公方有诗前此未尝有赋此诗者政和间李端叔在姑谿元夕见之僧舎中尝作两絶其后篇云程氏园当尺五天千金争赏凭朱栏莫因今日家家有便作寻常两等看观端叔此诗可以知前日之未尝有也近世士大夫家所藏杜少陵逸诗本多不同余所传古律二十八首其间一诗陈叔易记云得于管城人家册子叶中一诗洪炎父记云得之江中石刻又五诗谢仁伯记云得于盛文肃家故书中犹是吴越钱氏所録要之皆得于流传安得无好事者乱真然而如巴西闻收京云倾都看黄屋正殿引朱衣又云克复诚如此安危在数公又舟过洞庭一篇云蛟室围青草龙堆拥白沙防江蟠古木迎櫂舞神鸦又一篇云说道春来好狂风大放颠吹花随水去翻却钓鱼船此决非他人可到其为此老所作不疑
　　西湖诸寺所存无防唯南山灵石犹是旧屋寺僧言顷时有数道人来丐食拒而不与乃题诗屋山而去至今犹存字画颇类李北海是唐人书也其诗云南坞数回泉石西峯防叠烟云登携孰以为侣顔防李甲萧耘后好事者译之前一句乃吕字第二句洞字第三句賔字是洞賔与三人者来耳李甲近世人东坡以比郭恕仙善画而有丈余不知其为何人当亦是神仙也
　　东平王兴周为余言东平人有居竹间自号竹谿翁者一夕有鬼题诗竹间云墓前古木号秋风墓尾幽人万虑空唯有诗魂销不得夜深来访竹谿翁世传鬼诗甚多常疑其伪为此诗传于兴周乡里必不妄矣鬼之能诗是果然也凡诗人作语要令事在语中而人不知余读太史公天官书天一枪棓矛盾动揺角大兵起杜少陵诗云五更鼔角声悲壮三峡星河影动揺葢暗用迁语而语中乃有用兵之意诗至于此可以为工也
　　白乐天长恨歌云玉容寂寞泪防干梨花一枝春雨人皆喜其工而不知其气韵之近俗也东坡作送人小词云故将别语调佳人要看梨花枝上雨虽用乐天语而别有一种风味非防铁成黄金手不能为此也自古诗人文士大抵皆祖述前人作语梅圣俞诗云南陇鸟过北陇叫髙田水入低田流欧阳文忠公诵之不去口鲁直诗有野水自添田水满晴鸠却唤雨鸠来之句恐其用此格律而其语意髙妙如此可谓善学前人者矣
　　林和靖赋梅花诗有踈影横斜水清浅暗香浮动月黄昏之语脍炙天下殆二百年东坡晚年在惠州作梅花诗云纷纷初疑月挂树耿耿独与参横昏此语一出和靖之气遂索然矣张文潜云调鼎当年终有实论花天下更无香此虽未及东坡髙妙然犹可使和靖作衙官政和间余见胡份司业和曾公衮梅诗云絶艶更无花得似暗香唯有月相知亦是竒絶使醉翁见之未必専赏和靖也
　　世所传退之遗文其中载嘲鼾睡二诗语极恠谲退之平日未尝用佛家语作诗今云有如阿鼻尸长唤忍众罪其非退之作决矣有如铁佛闻皱眉石人战揺腿之句太似鄙陋退之何尝作是语小儿辈乱真如此者甚众乌可不辨
　　有数贵人遇休沐携歌舞燕僧舎者酒酣诵前人诗因过竹院逢僧话偷得浮生半日闲僧闻而笑之贵人问师何笑僧曰尊官得半日闲老僧却忙了三日谓一日供帐一日燕集一日扫除也
　　罗叔共言顷岁钱塘有葛道人者无他技能以业屦为生得钱即沽酒自饮往来湖上间数歳矣人无知之者一日为寺僧修屦口中微有声状若哦诗者僧恠而问之葛生笑曰今日偶得句耳问之乃云百啭已休莺哺子三眠初罢柳飞花自是人始知其为诗人世之露才己急于人知者闻斯人之风亦可少愧矣
　　诗人造语用字有着意道处往徃颇露风骨如滕元发月波楼诗野色更无山隔断天光直与水相连是也只一直字便是着力道处不惟语稍峥嵘兼亦近俗何不云野色更无山隔断天光自与水相连为微有蕴借然非知之者不可以语此
　　有明上人者作诗甚艰求防法于东坡东坡作两颂以与之其一云字字覔竒险节节累枝叶咬嚼三十年转更无相渉其一云冲口出常言法度法前轨人言非妙处妙处在于是乃知作诗到平淡处要似非力所能东坡尝有书与其侄云大凡为文当使气象峥嵘五色绚烂渐老渐熟乃造平澹余以谓不但为文作诗者尤当取法于此
　　刘元素名博文与余为同郡其为人静退有守好作诗而语不妄发内子朱贤而善事其夫每举案齐眉则相敬如賔一日元素与客饮分韵得柳眉其诗云青眼相看吾可知精神浑在艳阳时只因嫁得东君后雨泪相看是别离诗成坐客皆不恱后数日而其妻亡盖诗防
<子部,杂家类,杂纂之属,说郛,卷八十四上>也
　　郭功父晚年不废作诗一日梦中作游采石二诗明日书以示人曰予决非久于世者人问其故功父曰余近时有欲寻铁索排桥处只有杨花惨客愁之句岂特非余平日所能到虽前人亦未尝有也忽得之不祥不逾月果死李端叔闻而笑曰不知杜少陵如何活得许多嵗
　　诗中用双叠字易得句嫩如水田飞白鹭夏木啭黄鹂此李嘉祐诗也王摩诘乃云漠漠水田飞白鹭隂隂夏木啭黄鹂摩诘四字下得最为稳切若杜少陵风吹客衣日杲杲树搅离思花防防无边落木萧萧下不尽长江滚滚来则又妙不可言矣
　　杨次翁守丹阳米元章过郡留数日而去元章好易他人书画次翁作羮以饭之曰今日为君作河豚其实他鱼元章疑而不食次翁笑曰公可无疑此赝本耳其行送之以诗有淮海声名二十秋之句林子中见之谓次翁曰公言无乃过与次翁笑曰二十年来何处不知有米顚子邪余游濡须识次翁之孙侃为余道此
　　杜牧之尝为宣城幕游泾溪水西寺留二小诗其一云李白题诗水西寺古木回嵓楼阁风半醒半醉游三日红白花开山雨中此诗今载集中其一云三日去还住一生焉再游含情碧溪水重上粲公楼此诗今榜壁间而集中不载乃知前人好句零落多矣
　　晁以道家有宋子京手书杜少陵诗一卷如握节汉臣归乃是秃节新炊间黄粱乃是闻黄粱以道防云前軰见书自多不如晚生少年但以印本为正也不知宋氏家藏为何本使得尽见之想其所补亦多矣
　　韩退之城南聨句云庖霜鲙鲫淅玉炊香秔语固竒甚鲁直云庖霜刀落鲙执玉酒明船虽依退之而骎骎直与少陵分路而镳矣若明眼人见之自当作两等看不可与退之同调也
　　钱塘关子东为余言熙宁中有长老重喜防稽人少以捕鱼为生然日诵观世音菩萨不少休旧不识字一日輙能书而又能作偈颂尝作颂云地炉无火一囊空雪似杨花落岁穷乞得苎麻缝败衲不知身在寂寥中此岂捕鱼者之所能哉解悟如此盖得观音智慧力也余读东坡和梵天僧守诠小诗所谓但闻烟外钟不见烟中寺幽人行未已草露湿芒履唯应山头月夜夜照来去未尝不喜其清絶过人逺甚晚游钱塘始得诠诗云落日寒蝉鸣独归林下寺松扉竟未掩片月随行履时闻犬吠声更入青萝去乃知其幽深清逺自有林下一种风流东坡老人虽欲回三峡倒流之澜与溪壑争流终不近也
　　杜牧之华清宫三十韵无一字不可人意其叙开元一事意直而词隐然有骚雅之风至一千年际防三万里农桑之语置在此诗中如使伶优与嵇阮軰并席而谈岂不败人意哉
　　钱塘强幼安为余言顷歳调官都下始识博士唐庚因论坡诗之妙子美以来一人而已其叙事简当而不害其为工如岭外诗叙虎饮水潭上有蛟尾而食之以十字说尽云潜鳞有饥蛟掉尾取渴虎只着渇字便见饮水意且属对亲切他人不能到也
　　韩退之荐士诗云孟轲分邪正眸子看了眊杳然粹而精可以镇浮躁盖为孟东野也余尝读孟东野下第诗云弃置复弃置情如刀剑伤及登第则自谓春风得意马蹄疾一日看尽长安花一第之得失喜忧至于如此宜其虽得之而不能享也退之谓可以镇浮躁恐未免于过情
　　东坡喜食烧猪佛印住金山时毎烧猪以待其来一日为人窃食东坡戏作小诗云逺公沽酒饮陶潜佛印烧猪待子瞻采得百花成蜜后不知辛苦为谁甜东坡性喜嗜猪在黄冈时尝戏作食猪肉诗云黄州好猪肉价贱如粪土富者不肯吃贫者不解煮慢着火少着水火足时他自美每日起来打一碗饱得自家君莫管此是东坡以文滑稽耳后读云仙散录载黄升日食鹿肉二斤自晨煑至日影下西门则曰火足矣乃知此老虽煑肉亦有故事他可知矣
　　福唐黄文若言南徐刁氏子字麟防十岁赋竹马诗云小儿骑竹作骅骝犹走东西意未休我已童心无一在十年浑付水东流后十嵗果卒人有志其墓者以比李长吉盖文章早成古人有之然亦人之所忌也
　　道士林灵素以方术显于时有附之而得美官者颇自矜有骄色或戏作灵素画像诗云当日先生在市防世人那识是真仙只因学得飞升后鸡犬相随也上天红烛秋光冷画屏轻罗小扇扑流萤瑶阶夜色凉如水坐看牵牛织女星此一诗杜牧之王建集中皆有之不知其谁所作也以余观之当是建诗耳盖二子之诗其清婉大畧相似而牧多险侧建多平丽此诗盖清而平者也
　　两京作斤卖五谿无人采此髙力士诗也鲁直作食笋诗云尚想髙将军五谿无人采是也张文潜作荠羮诗乃云论斤上国何曽饱旅食江城日至前尝慕藜羮最清好固应加糁愧吾缘则是髙将军所作乃荠诗耳非笋诗也二公同时而用事不同如此不知其何故也承议郎任随成字师心刘景文甥也尝谓余言景文昔为忻州守间数日率一谒晋文公祠既至祠下必与神偶语久之乃出文公亦时时来谒景文景文闭闾若与客语者则神之至也一日于广坐中谓一掾曰天帝当来召君吾亦当继往坐客皆相视失色已而掾果无疾而逝刘亦相继而亡去后一日死而复苏起作三诗乃复就瞑其一云中宫在天半其上乃吾家纷纷鸾凤舞徃徃芝术华挥手谢世人耸身入云霞公暇咏天海我非世人哗其二云仙都非世间天神绕楼殿髙低霞雾匀左右龙蛇徧云车山岳耸风鼙天地擅从兹得旧渥万动毫端变其三云从来英杰自销磨好笑人天事更多艮上巽中为进发千车安稳渡银河诗成谓其家人曰吾今掌事雷部中不复为世间人矣
　　冯均州为余言顷年平江府雍熙寺毎深夜月明有妇人歌小词于廊庑间者就之不见其词云满目江山忆旧游汀洲花草弄春柔长亭舣住木兰舟好梦易随流水去芳心空逐晓云愁行人莫上望京楼客有闻而录之者姑苏士子慕容嵓卿见而惊曰君何从得此词客语之故嵓卿悲叹久之曰此余亡妻之词无知之者明日视之乃其妻旅榇所在
　　大梁景德寺峨眉院壁间有吕洞賔题字寺僧相传以谓顷时有蜀僧号峨眉道者戒律甚严不下席者二十年一日有布衣青裘昂然一伟人来与语良久期以明年是日复相见于此愿少见待也明年是日日方午道者沐浴端坐而逝至暮伟人果来问道者安在曰亡矣伟人叹息良久忽复不见明日书数语于堂侧壁间絶髙处其语云落日斜西风冷幽人今夜来不来教人立尽梧桐影字画飞动如翔鸾舞凤非世间笔也宣和间余游京师犹及见之
　　李京兆诸父中有一人尝为博守者不得其名其人极廉介一日迓监司于城门吏报酉时守亟命闭关已而使者至不得入相与语于门隙使者请入见曰法当闭钥不敢啓关请以诘朝奉迎又京递至发缄视之中有家问即令灭官烛取私烛阅书阅毕命秉官烛如初当时遂有闭关迎使者灭烛看家书之句防白之节昔人所髙矫枉太过则其弊遂至于此
　　东坡在黄州时尝赴何秀才防食油果甚酥因问主人此名为何主人对以无名东坡又问为甚酥坐客皆曰是可以为名矣又潘长官以东坡不能饮毎为设醴坡笑曰此必错着水也他日忽思油果作小诗求之云野饮花前百事无腰间唯系一葫芦已倾潘子错着水更覔君家为甚酥李端叔尝为余言东坡云街谈市语皆可入诗但要人镕化耳此诗虽一时戏言观此亦可以知其镕化之功也
　　唐人作乐府者甚多当以张文昌为第一近时髙邮王观亦可称而人不甚知观尝作游侠曲云雪拥燕南道酒防中夜行千里不见讐怒须如立钉出门气吹雾南山鸡未啼腰间解下聂政刀袖中掷下朱亥椎冷笑邯郸乳口儿此篇词意大似李太白恨未入文昌之室耳至莫恼翁篇云谷垂干穗豆垂角雨足年登不胜乐乌巾紫领银须长白酒满盆翁自酌翁醉不知秋色凉儿捋翁须孙撼床莫恼翁翁年已髙百事慵遂与文昌争衡矣
　　本朝乐府当以张文潜为第一文潜乐府刻意文昌徃徃过之顷在南都见仓前村民输麦行余尝见其亲藳其后题云此篇效张文昌而语差繁乃知其喜文昌如此输麦行云余过宋见仓前村民输麦止车槐隂下其乐洋洋也晚复过之则扶车半醉相招归矣感之因作输麦行云以补乐府之遗塲头雨干塲地白老稚相呼打新麦半归仓廪半输王免教县吏相催廹羊头车子毛布囊浅泥易涉登前冈仓头买券槐隂凉清严官吏两平量出仓掉臂呼同伴旗亭酒美单衣换半醉扶车归路凉月出到家妻具饭一年从此皆闲日风雨闭门公事毕射狐置兔嵗蹉跎百壶社酒相经过
　　元微之作李杜优劣论谓太白不能窥杜甫之藩篱况堂奥乎唐人未尝有此论而稹始为之至退之云李杜文章在光焰万丈长不知羣儿愚那用故谤伤则不复为优劣矣洪庆善作韩文辨证着魏道辅之言谓退之此诗为微之作也微之虽不当自作优劣然指稹为愚儿岂退之之意乎
　　黄师是赴浙宪东坡与之姻家置酒饯其行使朝云侍饮坐间赋诗有緑衣有公言之句后人乃谓绿衣小官犹惜其不畱是有公言也时朝云语师是曰他人皆进用而君数补外何也是谓公言而緑衣则东坡指朝云也吕舎人作江西宗图自是云门临济始分矣东坡寄子由云赠君一笼牢收取盛取东轩长老来则是东坡子由为师兄弟也陈无已诗云乡来一瓣香敬为曽南丰则陈无已承嗣巩和尚为何疑余尝以此语客为林下一笑无不抚掌
　　古今诗人多喜效渊明体者如和陶诗非不多但使渊眀愧其雄丽耳韦苏州云霜露悴百草时菊独姸华物性有如此寒暑其奈何掇英泛浊醪日入防田家尽醉茅檐下一生岂在多非唯语似而意亦大似葢意到而语随之也
　　顷岁朝廷多事郡县不颁厯所至晦朔不同朱希真避地广中作小尽行一诗云藤州三月作小尽梧州三月作大尽哀哉官厯今不颁忆昔升平泪成阵我今何异桃源人落叶为秋花作春但恨未能与世隔时闻防乱空伤神与夫山中无厯日寒尽不知年无间然矣江淮间有水禽号鱼虎翠羽而红首顔色可爱人罕识之崔徳符通羊道中诗所谓翠裘锦帽初相识鱼虎弯环略岸飞是也余至兴国数月郡去通羊二百里犹未及识询之土人亦无识者毎诵德符诗想像一见而已张文潜中兴碑诗可谓妙絶今古然潼关战骨髙于山万里君王蜀中老之句议者犹以肃宗即位灵武明皇既而归自蜀不可谓老于蜀也虽明皇有老于剑南之语当须説此意则可若直谓老于蜀则不可
　　扬子云好著书固已见诮于当世后之议者纷然徃徃词费而意殊不尽唯陈去非一诗有讥有评而不出四十字杨雄平生书肝肾闲雕镌晚于有得始悔赋甘泉使雄早大悟亦何事于頼有一言善酒箴真可传后之议雄者虽累千万言未必能出诸此也
　　柳子厚别弟宗一诗云零落残魂倍黯然双垂别泪越江边一身去国六千里万死投荒十二年桂岭瘴来云似墨洞庭春尽水如天欲知此后相思梦长在荆门郢树烟此诗可谓妙絶一世但梦中安能见郢树烟烟字只当用边字葢前有江边故耳不然当改云欲知此后相思处望断荆门郢树烟如此却是稳当
　　汪内相将赴临川曾吉父以诗迎之有白玉堂中曾草诏水晶宫里近题诗之句韩子苍改云白玉堂深曽草诏水晶宫冷近题诗吉父闻之以子苍为一字师柳子厚与浩初上人看山诗云海畔尖山似剑铓秋来处处割愁肠若为化得身千亿散上峯头望故乡议者谓子厚南迁不得为无罪葢未死而身已在刀山矣杜子美北征诗云海图拆波涛旧绣移曲折天吴及紫凤颠倒在短褐可谓穷矣及赋韦偃画古松诗则云我有一疋好东绢爱之不减锦绣段已令拂拭光零乱请君放笔为直干子美乃有余绢作画材何也余尝戏作小诗示少陵云百尺寒松老干枯韦郎笔妙古今无何如莫扫鹅溪绢留取天吴紫凤图使少陵尚无恙当为我一捧腹也
　　今日校谯国集适此两卷皆公在宣城时诗某为儿时先人以公真藳指示某是时已能成诵今日读之如见数十年前故人终是面熟但句中时有与昔时所见不同者必是痛遭俗人改易尔如病起一诗云病来久不上层台【谓宣城叠嶂双溪也】牕有蜘蛛径有苔多少山茶梅子树未开齐待主人来此篇最为竒絶今乃改云为报园花莫惆怅故教太守及春来非特意脉不伦然亦是何等语又如樱桃欲破红改作绽红梅粉初坠素改作梅葩殊不知绽葩二字是世间第一等恶字岂可令入诗来又喜雨晴诗云丰穰未可期疲瘵何日起乃易疲瘵为痩饥若当时果痩饥二字则此老大段窘也
　　竹坡其谁乃宣城都公周少隐自谓然诗话非具史笔则未易作要见其诠次髙下抑品题有眼目耳非擅能诗声则何以有所决择州教官戴文举姻家也出其编遗郡丞魏公茂丞又转而示守陆子东并勉镂板于郡閤为贻传未见之书扵当世墨客子卿焉可嘉也岁在丁亥六月既望论兼书


　　临汉隐居诗话【魏防】
　　竹有黒防谓之斑竹非也湘中斑竹方生时毎防上有苔钱封之甚固土人斫竹浸水中用草壤洗出苔钱则紫晕斓斑可爱此真斑竹也韩愈曰剥苔吊斑林角饭饵沉冢是也
　　李肇国史补载韩愈游华山穷极幽险心悸目不能下发狂号哭投书与家人别华隂令百计取之方能下沈顔作声书以为肇妄载岂有贤者轻命如此余观退之答张彻诗云洛邑得休告华山穷絶陉倚岩睨海浪引袖拂天星磴藓防拳局梯飇飐伶俜悔狂已咋指垂戒仍镌铭则知肇记为信然而沈顔为妄辨也
　　班固云春秋五传谓左丘明公羊髙谷梁赤邹氏夹氏又云邹氏无书夹氏未有书而韩愈赠卢仝诗曰春秋三传束髙阁独抱遗经究终始不知此二传果何等书也
　　韦绚集刘禹锡之言为嘉话録载刘希夷诗云年年岁岁花相似岁岁年年人不同希夷之舅宋之问爱此句欲夺之希夷不与之问怒以土囊压杀希夷世谓之问末节贬死乃刘生之报也吾观之问集中尽有好处而希夷之句殊无可采不知何至压杀乃夺之真狂死也梅尧臣赠朝集院隣居诗云壁隙透灯光篱根分井口徐铉亦有喜李少保卜隣云井泉分地脉砧杵共秋声此句尤贤逺矣
　　唐人咏马嵬之事者多矣世所称者刘禹锡曰官军诛佞幸天子舍妖姬羣吏伏门屏贵人牵帝衣低回转美目清日自无辉白居易曰六军不发将奈何宛转蛾眉马前死此乃歌咏禄山能使官军皆叛逼迫明皇明皇不得已而诛杨妃也噫岂特不晓文章体裁而造语拙憃斯已失臣下事君之礼也老杜则不然其北征诗曰惟昔艰难初事与前世别不闻夏商衰中自诛褒妲方见明皇鉴夏商之败畏天悔过赐妃子死官军何预焉唐阙史载郑畋马嵬诗命意似矣而词句凡下此说无状不足道也
　　李光弼代郭子仪入其军号令不更而旌旗改色及其亡也杜甫哀之曰三军晦光彩烈士痛稠叠前人目杜甫句为诗史盖谓是也非但叙尘迹摭故实而已古乐府中木兰诗焦仲卿诗皆有髙致盖世传木兰诗为曹子建作似矣然其中云可汗问所欲汉魏时夷狄未有可汗之名不知果谁之词也杜牧木兰庙诗云弯弓征战作男儿梦里曽惊学画眉防度思归还把酒拂云堆上祝明妃殊有美思也
　　皇甫湜题浯溪颂曰次山有文章可惋只在碎亦善评文者
　　元稹作李杜优劣论先杜而后李韩退之不以为然诗曰李杜文章在光焰万丈长不知羣儿愚何用故谤伤蚍蜉撼大木可笑不自量为微之发也
　　韩退之有李花诗云夜领张彻投卢仝乗云同到玉皇家长姬香御四罗列缟裙练帨无等差及赠卢仝诗云买羊沽酒谢不敏偶逢明月耀桃李正此之谓也防莱公七月十四日生魏野诗云何时生上相明日是中元李文定公廸八月十五日生杜黙乃作中秋八月诗以献仅数百言皆以月况文定其中句有蟾辉吐光育万种我公蟠屈为心胸老桂根株撼不折我公得此为清节孤轮碾空周复圆我公得此为机权余光烛物无洪细我公得此为经济终篇大率皆如此虽造语粗浅亦豪爽也黙少以歌行自负石介赠三豪诗谓之歌豪以配石曼卿欧阳永叔晚节益纵酒落魄文章尤狂鄙熙宁末以特奏名得同出身一命得临江军新淦县尉年近七十卒
</div>
    <div class="pagination">
<a href="说郛_page395.html">上一页</a><span>...</span><a href="说郛_page391.html">391</a><a href="说郛_page392.html">392</a><a href="说郛_page393.html">393</a><a href="说郛_page394.html">394</a><a href="说郛_page395.html">395</a><span class="current-page">396</span><a href="说郛_page397.html">397</a><a href="说郛_page398.html">398</a><a href="说郛_page399.html">399</a><a href="说郛_page400.html">400</a><a href="说郛_page401.html">401</a><span>...</span><a href="说郛_page397.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
