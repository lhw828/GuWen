<!DOCTYPE html>
<html>
<head>
    <meta charset="UTF-8">
    <title>冷庐杂识 - 第 22 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冷庐杂识 - 第 22 页/共 30 页</h1>
    <div class="content">
　　◎明代县令卢少便楠忤县令蒋某，蒋假役夫压死事，捕卢，论死，破其家，赖谢茂秦入京师白其冤，系狱十五年得释。冯已苍舒以议赋役事，触县令瞿四达，遂以他事罗织下冯狱，未几死狱中。明季县令威权乃若是！

　　◎王节愍公钱塘王节愍公道馄，《明史》附《朱大典传》后，其详见于陈勋所作小传。

　　云：“乙酉，王师南下，子孝廉均，勒名仕籍，公曰：”甲申之难，余可以死而不死，将有所为也。今家亡国破，我父子世受国恩，死且晚矣。尔死则尚有老母在，我死则汝可以有辞，是我一死而上报君父之恩，下全母予之谊，复何恨！‘遂自经死。均为童子时，割股以疗母。公没，事后母色养备至，穷老江乡，终身不仕。忠臣孝子，一门盛事，人犹以为天之报施善人何其穷呃如此。呜呼！自此论出，宜其士气丧、人心坏，士大夫蝇营鼠窃，败名教而颓风俗，岂细故哉！“

　　陈氏此论，不徒为节愍父子表微，且可激励千古之人心，特志之。

　　◎屠太守杭州屠琴坞太守倬，好蓄奇石，有异品三十六枚，各署以名：泰阶符、太古雪、紫云回、岭上晴云、天风海涛、烟江叠嶂、小剑阁、九叠屏风、一寸楼台、玉女窗、寿者相、紫衣定僧、半面钟馗、渔丈人、铜仙佩、米家砚山、玉浮图、珊瑚网、玉镜、柘枝舞、捣药杵、百结连环、青芝、玉井莲、半松、丁倒莲房、束笋、飞龙骨、蜡凤凰、玉辟邪、雾豹、角鹰、戏鸿、江天一雁、子母鸡、海月。

　　太守自作《三十六峰图》，同时名流题咏殆遍。太守初以县令居忧，甫服阕，特旨授袁州知府，不一月调九江，越七载病殁。盖居忧时已病，寓居维扬，竟不能之官。尝有句云：“头衔已署五湖长，遥领匡庐又一年。”比殁，齐太令彦槐挽以联云：“一病负殊恩，九派沧江怀太守；十年成大觉，二分明月吊诗人。”

　　◎集字联集字始于东坡之集《归去来辞》，近时人多集《兰亭序》字作楹帖，如：“室有山林乐，人同天地春。”“惠日朗虚室，清风怀古人。”“目揽九流修向《录》，情游万古得彭年。”“一人知己亦已足，毕世自修无尽期。”“室因抱水随其曲，竹为观山不放长。”“风人所咏托于古，静者之怀和若春。”“与世不言人所短，临文期集古之长。”“得趣在形骸以外，娱怀于天地之初。”皆得雅人深致。三韩马朗山观察慧裕，尝集《兰亭序》字联语成编刊行，摘录于此：“永怀当世盛，所乐在人和。”“当大人之事，听贤者所言。”“坐山林以终日，观天地之大文。”“毕世修为尝在已，一生遇合尽由天。”“无事在怀为极乐，有长可取不虚生。”“人品既为时所仰，天怀尝与古相期。”“清品犹兰，虚怀契竹；朗抱若水，和气当春。”医家联云：“能修其事同良相，得遇斯人自永年。”

　　又摘录其集《洛神十三行》字联云：“侣畴交以信，诗礼志从先。”“人无信不足，言是心之声。”“言诗明素志，抗礼接欢颜。”“神清悦我志，辞达解人疑。”

　　“神交以志合，心远为情牵。”“长言清以厉，素志远而超。”“和其声以流咏，超众志而为言。”“神灵申甫斯扬烈，心远渊明自解诗。”“诗礼托先人之荫，啸咏明素志而言。”道州何子贞同年太史绍基，集字对句最多，尝见其集《争坐位帖字联》一册，录其尤者于左：“九功惟叙使勿坏，百度得数而有常。”“宣德道情文乃贵，明微谨始礼为宗。”“与其过纵何如谨，到得能成自会明。”“岂愿文才过屈、宋，勤思圣道仰颜、曾。”“明月同行如故友，异书难得比高官。”“两足不出门半尺，一室坐拥书百城。”“行事莫将天理错，立身当与古人争。”“闻常言辄有至理，爱别致便非本心。”“且自思立足何地，岂可辄抗颜为师！”“藏异书贵得初本，收古画须检裂文。”“有三尺地身可坐，到五更时心自清。”“如张子野真辞伯，是李将军乃画师。”“诚意功夫唯谨独，匡时事业贵知人。”“时事亦当参古礼，人为不敢恃天功。”“对月横安高士榻，论文喜得古人书。”“纵目古今还自省，侧身天地一无言。”“伦理只从天事见，功名贵自本心来。”“古《易》九家皆见圣，《鲁论》半部足匡时。”“然名香宜对古画，见明月又来故人。”“书城高大能藏道，心地光明始爱才。”“时闻其过我尤喜，愿同此心君莫疑。”“目未曾见莫言怪，心所不安斯谓危。”“悟到前身应是月，数来益友莫如书。”

　　“岂独安分守身为事，欲作顶天立地之人。”“将相公侯，盖亦有命；射御书数，皆谓之文。”“若知者行其所无事，故君子名之必可言。”“坐榻横书，升台校射；然香品画，对月开尊。”“武将宣威，自天而下；文臣纪盛，如日之升。”

　　“瞻言古人，便若同世；错置难事，亦如平时。”“揆高度深，九数所极；指事会意，六书之纲。”“天爵在身，无官自贵；异书满室，其富莫京。”“力排异端，将军破贼；心存天理，行子还家。”“见人之过，如已有失；于礼既得，即心所安。”“力排众论，乃见独是；心师古人，自为一家。”“习八分书，得陕本贵；存百家目，自《隋志》传。”“尺书可当十部从事，名作便是五言长城。”

　　“就己然情，知未来事；于独居地，见大众心。”“有功不伐，闻过则喜；为道日损，积德能升。”“纵横百家，才大如海；安坐一室，意古于天。”“天爵崇高，初无阶级；书城割据，各异门涂。”“意之所忽，过从此长；众有同欲，功不可居。”“圣业颜、曾，清名李、郭；相才文、富，士品裴、王。”“参三六九易数，皇极斯寓；合百二十国书，《鲁史》乃兴。”“何必开门，明月自然来入室；不须会友，古人无数是同心。”“戴圣祖高堂，《士礼》从知家相作；子长事安国，《尚书》真见古文来。”“《士礼》守容台，本东鲁两圣人所定；佛书破藏海，是南朝众才子之文。”“明理自平居，莫到有事时存两端念；置身须得地，当为从古来第一等人。”“行路有何难，我曾从天柱、九疑、终南、紫阁、太室、三涂，直到上京王者地；得师真不易，所愿与高堂、二戴、安国、子长、相如、正则，同依东鲁圣人家。”

　　◎明季大臣明季大臣率多庸劣可笑，如桐城人给事中孙晋遇枢臣张风翼于朝房，自言其乡恐罹寇，凤翼曰：“公南人，何忧？贼起西北，不食南米，贼马不饷江南草。”

　　闻者粲然皆笑。又秦抚甘学阔挨不解事，贼至不遣兵，手记下都虞侯缚治。左右绐以亲往，则缓服盛舆从逐之。薄暮，宿一堡，闻人马声，其下将弃之去，前驱传曰：“督师来。”相见愕眙，告以贼难扼，辄怖，急还走，城门以瓴甓，谨录钥牡，不敢张目视。又熊文灿督师之受事也，神志惝自失，疏言：“臣至蕲、黄，见被贼近一岁，而野有鸡鹜，仓有稻粱，沿江饶给，盗之招也。若尽迁民与粟，闭之城中，俾贼无所掠，当自退。”中朝见者无不姗笑。又豫抚常道立持军不整，馈遗供顿，邑索千金。久驻襄城，扬言遮捍睢、许，实贪其无贼。有殿军未尽，候者传曰：“贼至。”惧而颠，左右掖之始上，奔避民舍，两齿相击。又杨嗣昌代熊文灿为督使，其上彝陵讨贼也，驻彝陵一月不进，取《华严经》第四卷，谓可诅蝗已旱，公然下教郡邑，且以上闻。当时朝廷用此等人掌兵，国事安得不坏！

　　◎四书逸笺应城程是庵进士大中《四书逸笺》，援据精博，有足补《集注》所未备，且有足正《集注》所未及者，摘录以资参考。“束带”，《说字》云：“在腰为腰带，在胸为束带。腰带低缓，束带高紧。”公西华束带立朝，盖当有事之际，仓卒立谈，可以服强邻，即折冲尊俎之间意，泛作礼服非。“宾客”，《周礼》注：“大曰宾，小曰客。”为君臣之别。“民食丧祭”，何晏《集解》引孔氏注：“重民，国之本也；重食，民之命也；重丧，所以尽哀；重祭，所以致敬。”

　　“吾岂匏瓜”节，孔注：“匏瓜得系一处者，不食故也。吾自食物，当东西南北，不得如不食之物，系滞一处。”“べ竹”，孔颖达疏：“べ，王刍也（本《尔雅》）。

　　竹，篇竹也。“”正鹄“，皆鸟名，鹄小而飞疾。《大射礼》郑注：”正，齐、鲁之间谓之题肩，皆鸟之捷黠者。射之难中，取以为的。“”宗器“，郑氏注：”祭器也。“”华岳“，华，山名；岳，亦山名。《周礼》：”豫州山镇曰华，雍州山镇曰岳。“《尔雅。释山》云：”河南曰华，河西曰岳。“举二山与下二水对。”麋“，泽兽，阴：”鹿“，山兽，阳。”寡妻“，赵注：”寡，少也。“

　　嫡妻惟一，故曰寡。“鼓乐”，赵注：“鼓乐者，乐以鼓为节也。”“麒麟”，二兽名。郭璞云：“麒似麟，无角。”《诗》疏：“麟，黄色，一角，角端有肉。”

　　作一兽误。“乘屋”，赵氏谓：“乘，盖其野外之屋。”盖为田事计，宜豫完其在田之宅，若邑居之屋，已入而处之矣。“徙”，赵注：“受田易居也。”盖井田之法，不受田则不易居，无轻徙者。“大略”，赵注：“略，要也。”言井田未及其详，已举其要。大要者，大事之要也，润泽其余事耳。“诡遇”，横而射之曰诡遇。“今兹”，兹，年也；今兹，犹今年也。“营窟”，二字各一义，《礼运》注：“营者，营累其土于地上。窟者，窟穴于地中。”“市井”，古者因井为市，故曰市井。“南阳”，山南曰阳，岱山之南谓之南阳。疏云：“岱山，即太山，在齐之南。”《四书备考》引南阳府之南阳县，误。“黎民”，黎本训众，又训黑，此当训众。盖言五十、七十衣帛食肉，其余众民，亦不饥不寒。

　　“君子之泽”，新郑高氏曰：“泽谓容貌色泽，犹《礼》云‘手泽、口泽’也。”

　　盖五世之内，其人虽不可见，见其人者犹有存焉，其形容、音响，尚有称述之者。

　　至于五世，见其人者亦皆已殁，而形容、音响不复可知。若君子之流风余韵，虽百世可也，五世安得遂斩？“丘民”，赵注：“丘，十六井也。”丘民，谓丘间之民。得乎丘田之民，便可为天子，犹“有田一成，有众一旅”之意。

　　◎小词长调作小词，贵含蓄，言尽意不尽。韩南涧《霜天晓角采石蛾眉亭》云：“倚天绝壁。直下江千尺。天际两蛾横黛。愁与恨，几时极。暮潮风正急，酒阑闻塞笛。

　　试问谪仙何处？青山外远烟碧。“作长调，贵曲折而清空一气。王沂孙《摸鱼儿》云：”洗芳林、夜来风雨，匆匆还送春去。方才送得春归了，那又送君南浦。君所取。怕此际，春归也过吴中路。君行到处。便快折湖边，千条翠柳，为我系春住。春还往，休索吟春伴侣。残花今已尘土。姑苏台下烟波远，西子近来何许？

　　能唤否？又恐怕、残春到了无凭据。烦君妙语。更为我将春，连花带柳，写入翠笺句。“二作各极其妙。

　　◎彭泽父明兵部尚书彭泽守徽州，将遣女，治漆器数十，使吏送其家。泽父大怒，趣焚之，徒步诣徽。泽惊出迓，目吏负其装，父怒曰：“吾负此数千里，汝不能负数武耶？”既入，杖泽堂下，杖已，持装径去。泽益痛砥砺，历著政声。此事大有古风。按：吾邑李临川先生《乐见闻杂记》载一事，亦与此同：寿光刘文和公，致政家居，封翁尚在。一日，文和他出，乘轿归第，封翁偶同客在门，文和不知引避，封翁盛怒，欲杖之，客不能解，竟以轿杠加责。此等家法，岂易有耶？

　　◎欧阳公七律欧阳公七律，卓炼警健处，令人百诵不厌。如《唐崇徽公主手痕》诗云：“玉颜自古为身累，肉食何人与国谋。”《上杜相公》云：“貌先年老因忧国，事与心违始乞身。”此最著称于后世者。余若“万马不嘶听号令，诸蕃无事乐耕耘”（《寄秦州田元均》）。“朝廷失士有司耻，贫贱不忧君子难”（《送王平甫下第》），亦调高响逸。东坡才气虽大，若论风格，恐犹逊一筹耳。

　　◎夜纺授经图嘉兴钱文端公陈群之母南楼老人善绘事，公曾进画册于高宗纯皇帝，题诗卷首，并题“清芬世守”四字。公幼时，父省亲于信安，南楼老人授公兄弟经，夜必篝灯课读，以其余辉躬自纺绩。后三十年，公奉母于京师，写《夜纺授经图》，题诗云：“母兮，儿饥，终朝诵读，不可以为粟。母兮，儿寒，终夜尹尹，不可以为衣（一解）。秋夜长，秋月白。母曰嗟！汝父行役，儿不学，我废绩，废绩妇所羞，不学人所惜。纳之绎之永今夕，谁予和？鸣促织（二解）。促织鸣，络绎声。桁上衣，手中丝。手中丝，盘中餐。儿毋啼饥，儿毋号寒，为诵《孟子》终七篇（三解）。昔孟有母，恃子实怙。汝今不勤学，吾何见汝父？他日父归，行见挞汝。挞汝犹可，毋弃先人绪。譬厥纺，千万缕，一失理，纷莫数。思之思之，泪下如雨（四解）。儿跽膝下，将母勿怒，儿请卒业，然后寝处。奇文难字，母训母诂。英声华词，是猎是咀。母曰乐哉！天实助予。圣贤在上，实闻此语。”

　　（五解）。后高宗纯皇帝阅公《香树斋集》，见其诗，特赐题二绝句，云：“篝灯课读澹安贫，义纺经锄忘苦辛。家学白阳谙绘事，成图底事待他人。”“五鼎儿诚慰母贫，吟诗不觉鼻含辛。嘉禾欲续贤媛传，不愧当年画荻人。”公复乞当代名公题咏成轴。其孙润斋中丞臻因索观者众，虑其致损，乃摹勒于石，恭和御韵题诗于后，有“愿将‘世守清芬’句，凛诵王言励后人”之句。

　　◎西湖秋柳词归安杨秋室明经风苞，博雅迈伦，屡试不得志，赋《西湖秋柳词》以寄意。

　　前后积七十二首，情味并胜，于《西湖竹枝词》外，别开诗境。摘录于左，以拟窥豹一斑。云：“回首东风十万条，画楼亚处斗纤腰。香车去后游骢散，闲杀红阑第四桥。”“玉钩帘幕自年年，红粉飘零更惘然。惆怅披香秋色好，无人晓起听凉蝉。”“会芳故苑最魂销，花月当时妒细腰。凄断御沟流水外，昏鸦归去认前朝。”“霏霏凉露湿池台，太息芳年去不回。记取总宜园内树，也愁天外雁声来。”“芙渠吹堕谢家船，堤树重攀又六年。自与秋槐共零落，行人愁蹋故宫烟。”

　　“露条烟叶渐阑珊，翠馆人归夜正寒。月落平湖秋色远，梦回几度卷帘看。”

　　◎明登科录明洪武四年登科录，一甲三名，二甲十七名，三甲一百名。一甲一名吴伯宗授礼部员外郎，一甲二名三名及二甲皆授主事，三甲皆授县丞。浙江中式三十一名，杭州二，明州五，绍兴十一，金华一，严州一，温州一，台州八，处州一，嘉兴、湖州、衢州三府皆无。其籍贯有民籍、儒籍、军籍、站籍之分。是科二月十九日殿试，二月二十日即张挂黄榜，宣谕除授职名。

　　◎鸳水联吟道光戊戌秋，嘉兴岳余三茂才鸿庆与其友数辈结鸳湖诗社，每岁四集，分题后限期收卷，乞名流评定甲乙，前五名皆有酬赠。事历三秋，编成十集，择其尤者付梓，名曰《鸳水联吟》。摘录绝句数首，以当尝鼎一脔。《子夜冬歌》云：“窗前种天竹，欢来发几枝。采之当红豆，一粒一相思。”（海盐黄韵珊宪清）

　　“寄郎尺素书，呵冻字不成。更有模糊处，泪与墨交并。”（平湖黄松孙）“忆郎去远道，独自高楼凭。郎意飞作雪，妾心结成冰。”（秀水孙啸岩氵融）《十国春秋吴越杂事》诗云：“褒功恩礼冠当时，试读煌煌铁券辞。孤负江东明大义，不曾一讨五经儿。”（秀水于秋氵全源）“一字褒讥属史官，横征事合子虚看。

　　庐陵千古如椽笔，尚觉文章公道难。“（孙氵融）《夏日圃居杂兴》云：”紫茄白苋影参差，一径浓阴月上时。竹榻夜凉诗梦醒，莎鸡啼出豆花篱。“（平湖贾敦艮）《送燕》云：”玉娘湖畔草萋萋，王、谢亭台路已迷。惟有雕梁旧时月，随君直度海云西。“（海盐吴彦宜廷燮）

　　◎吊脚痧吊脚痧证至速，服药不及，必先外治。急用糟烧一大碗，烫热，入斑猫末搅匀，乘热熨四肢，数人用手连拍之，冷则更易，熨至小便通，转筋自止，再饮煎药，可以获痊。此方同邑张雨杉茂才光裕所传，云其亲历疗治多人。世俗所传之方，仅用烧酒，无此神应。

　　◎蔡浣霞先生吾邑蔡浣霞先生銮扬，由仪曹出知延平府，风雅好诗。公事之暇，于署中大观楼集同人及其子伯翼<齿差>尹鸿恩、季成少尹鸿宪为诗社，更唱迭和，佳什甚多，摘录数首于左。《罗曲》云：“四面安帆幅，南乡定北乡。黄河凡九曲，曲曲是回肠。”“石鱼不上水，铜乌不转风。琵琶曾暗卜，只在九江中。”（浣霞）“几卜金钱信，思君别泪多。双悬明月镜，分影照修蛾。”（伯翼）《盘香》云：“迷迭长萦恨，兜娄欲悟禅。累云金塔小，印月玉环圆。蠡甲氤氲合，螺文宛转连。相思灰一寸，心字亦回旋。”（浣霞）《游仙》云：“十二层楼紫玉箫，阆风西角采云飘。红墙有恨难通月，碧海无情易上潮。殿上不知方朔贵，窗中但倚阿环娇。七台真录依稀在，重注黄金字半销。”（浣霞）“彩鸾招我到蓬、瀛，姹女瑶妃一笑迎。五岳真形怀底隐，十洲新记袖中成。灵田草长呼龙种，小海书回附鹤行。曾记瑶台扶梦起，入门应识许飞琼。”（伯翼）“云飞大绶紫罗裳，归去三台夜未央。珠袖回风鸾尾瘦，玉笙吹月鹤翎凉。笑传宫拍双声引，醉乞天厨九酝方。云笈内篇仍背录，桃花何事误刘郎。”（季成）

　　◎羊车《周礼。考工记》“羊车”注谓：“羊，善也。若今之定张车。”疏谓：“汉世去今久远，亦未知定张车将何所用，但知在宫内所用，故差小为之，谓之羊车也。”《逸雅》：“羊车，羊，祥也，祥善也。善饰之车，今犊车是也。”

　　《隋。礼仪志》：“羊车，小儿数人引之。汉代或一人牵，或驾果下马。梁贵贱通得乘之，名曰牵子。”是羊车未尝驾羊也。《南史宋文帝潘淑妃传》：“帝好乘羊车经诸房，淑妃密令左右以咸水洒地，帝每去户，羊辄舐地不去。”羊车驾羊，始见于此（《晋书胡贵嫔传》亦言以盐汁洒地引羊车，特不言羊舐地）。

　　◎浙西要害宋王仲言《玉照新志》载其父性之于建炎己酉春上浙西帅康允之书，乞备西境，言极激切。是冬，敌骑果至，取道之境悉如所言。今观其书，切中浙西要害，特录之：“杭州在唐，繁雄不及姑苏、会稽，因钱氏建国始盛。请以其西境言之：北有常、润，下连大江，浙西观察使治所在京口，盖相距数百里形势也。其东沧溟，虽海山际天，风涛豪壮，然海门中流至浅狭，不可浮大舟，匪夷狄能窥。其南则浙江以限吴越。惟州西境无大山长川，虚怯可虞。钱谬始因宣歙群盗米直、曹师雄作乱，自乡里起兵，保有临安，至败黄巢于八百里，威名益振。遂分建八都于两境，精兵各千人互相策应：新城县圣安都，杜棱守之；富阳县静江都，闻人宇守之；临安县石镜都，董昌守之，余杭县龙泉都，凌大举守之；盐官县海昌都则徐友；及北关镇则刘孟容；临平镇则曹信；浙江镇则阮结。又置都知兵马寨于龙泉、临安以为援。建八都堂于府第，日与幕宾聚议。至建霸府也，累世皆大兴寺于西湖，匪特祈福为观美而已，实据诸峰之险为候望也。结婚宣歙节度使田κ，犄角以备江南李氏，盖钱Α本临安人，又立功起于西境，故知此形势为尽，惟能保其西境。由今观之，今昔虽异，利害一同，自余杭、龙泉无五十里，地名霍山、平路如砥，可径抵城下。龙泉拒安吉、广德甚迩，今日议者，惟于苏、润二州置帅宿兵，不知西境乃先务也。某愚戆过计，万一敌骑过江，金陵不可攻，豕突直抵安吉、广德，以摇钱塘，则数百里响动，是邦危矣。伏望台慈察一方之利害，从邦人之至愿，考八都旧迹，别行措置，闻诸朝廷，使金陵、宣歙与我相为表里，出兵据险守要，事无不济。余杭、临安两邑土豪，比诸县最为骁锐，择其守令，例假一官以鼓舞之，使扼其要路，逾于金汤之固矣。”（顾亭林《天下郡国利病书》兼及守御之策，独遗此书，故备志于此）

　　●卷七◎陈忠愍公同安陈忠愍公化成，由行伍积军功，官至提督，封振威将军。故例，提镇不得官本乡，上以非公莫能膺海疆重任，破格授厦门提督。道光庚子，英夷扰浙东，命沿海严防，特移公江苏。抵署甫六日，闻舟山失守，即帅师驰赴吴淞口，审度险要，列帐西炮台侧以居，三易寒暑，未尝解衣安寝。优待士卒，犒之厚，而自奉甚俭，或馈酒肉，必峻却之，时有“官兵都吸民膏髓，陈公但饮吴淞水”之谣。

　　每潮来，必登了望，戒军士曰：“平时宜休养，毋辄来辕，如有警呼之不应，刑毋赦。”尝与制府牛某大阅，见近地兵多弱，而上江各营较强，牛曰：“是可当前锋乎？”公曰：“近者皆有家室虑，且服吾久，无离心。客兵恐难恃。”及战，果先遁。壬寅四月，乍浦失守，公益鼓励军士，以大义喻之。时他邑皆骚动，惟吴淞左右恃有公，安堵如故。五月，夷船大集，公登台守御，日夜不怠。初八日，自卯至巳，发炮千余门，伤大夷船五，火轮船二，夷人势欲却，适牛制府携兵出城，夷从樯头望见，置炮于樯击之。牛急召守小沙背之徐州总兵王志元来，而王已遁去，牛惧亦遁，众兵随之皆窜。夷人复奋力攻击，公孤立无助，犹手发炮数十次，身受重伤，炮折足，枪穿胸，伏地喷血而死，年七十六。民闻公死，皆大惊曰：“长城坏矣！”老幼男女无不号泣奔走。夷酋入城，登镇海楼酣饮，或作华语曰：“此战最危险，但有两陈公，安能破耶？”酋大笑。有武进士太湖刘国标为公所赏识，随行戎间，忍创负公尸藏芦丛中，阅十日，以告嘉定县令，辇尸入城，殓于武帝庙，面如生。事闻，诏赐专祠，予骑都尉世职。淞江人哭公哀，作诗成帙，颜曰《表忠崇义集》。宝山王树滋为作《殉节始末记》，余特撮其大略，并录诗之佳者于左。云：“一木难支大厦倾，将军殉节万民惊。丹心料有天垂鉴，白日愁看鬼横行。公已成仁甘就死，士惟见义竟忘生。怒涛夜激芦花岸，阴雨灵旗战鼓声。”（上海王城）“皓首不能生击贼，丹心惟此死酬君。”（上海陈培庭）“肘常旁掣生余愤，掌仅孤鸣死竭忠。”（崇明施子良）“右师邴泄驱车后，壮士勾卑在列时。”（上海林曜）“事到艰难惟一死，身经保障已三年。”

　　（上海曹树杏）

　　◎陈学博诗同里陈友梅学博锡，绩学能诗，晚岁以岁贡官青田训导，萧然一毡，吟哦自得。殁后遗稿散去，余从其孙邦柱处检得数首存之。《芝田》云：“百里芝田隶括苍，一城斗大似村乡。龙须草细密成席（龙须岩生草如龙须，土人取织成席，名曰龙须席），鹅卵石圆高筑墙（民间砖墙甚少，大率以石卵砌之）。晓雨采樵闺女惯（邑之八外都有钟氏，聚族而居，不婚外姓。生女不缠足，自幼耕田砍柴，嫁后入市交易，其夫守户而已，谓之畲民），夜灯课读塾师忙（师有兼夜课者，人家子弟或昼耕而夜就傅）。何当群鹤重飞集，科目聊增艺苑光。”（明永乐庚予鹤大集，一邑中式十六人。自后鹤至必得科名，然亦寥寥矣。国朝一百六十余年以来，登科者仅四人）《张贞女并序》云：“贞女，吾镇张希贤女也。许字沈氏子，未几沈卒，誓欲归省，遂缟素以往，只影茕茕，克修妇道，阅八载病亡。

　　其节可嘉，赋诗以俟采风者：未识夫君面，终身愿托依。共牢惟木主，入室便麻衣。八载冰霜洁，千秋节义稀。他年冢树上，鸳鸟定双飞。“《读秦纪》云：”若教博浪毙秦皇，定见扶苏帝万方。始识一椎非幸脱，天心正欲速赢亡。“

　　◎西湖长生祠西湖长生祠极多楹联，佳者莫宝斋侍郎题诸城窦东皋总宪光鼐长生位云：“怜才心事无双，教泽深长留学校；知己生平第一，师恩高厚并君亲。”山阳李芝龄师宗题汪文端公长生位云：“政并白苏遗泽远，文成《雅》、《颂》继声难。”杭郡绅士题帅仙舟中丞长生位云：“两浙人来，岁祝选湖山胜境；双堤门外，风流继唐宋名臣。”又题刘金门侍郎长生位云：“归兴托莼鲈，一代文章留北阙；清芬接梅鹤，百年风教在西湖。”

　　◎天一阁宁波范氏天一阁，藏书凡五万三千余卷。阁在月湖之西、宅之东，墙圃周回，林木蓊翳，与相远。明嘉靖中，尧卿少司马钦归田后，构以藏书，其异本得之丰氏熙坊者为多。书藏阁之上，通六间为一，而以书厨间之。其下仍分六间，取“天一生水，地六成之”之义。司马殁后，子孙各房相约为例：凡阁厨锁钥，分房掌之，禁以书下阁梯，非各房子孙齐至不开锁；子孙无故开门入阁者，罚不与祭三次；私领亲友入阁及擅开厨者，罚不与祭一年；擅以书借出者，罚不与祭三年；典鬻者，永摈逐不与祭。乾隆间，诏建七阁，参用其式，且多写其书入《四库》，赐以《图书集成》。嘉庆间，阮文达公巡抚浙江，命范氏后人编成目录，并金石目录刻之。自明嘉靖迄今三百余年，遗籍常存，固由于遭遇之盛，抑亦其立法严密，克保世泽于勿替，宜名垂不朽，为海内藏书第一家也。

　　◎都门竹枝词《都门竹枝词》不知何人所作，语多鄙俚，其描摩逼真处亦足令人解颐。

　　《时尚》云：“多多益善是封条，拉扯官衔宋字描。远代旁枝搜括尽，直将原任溯前朝。”《京官》云：“轿破帘帏马破鞍，熬来白发亦诚难。粪车当道从旁过，便是当朝一品官。”《候选》云：“昔年黄榜姓名联，此日居然掌选铨。堂上点名堂下应，教人不敢认同年。”《考试》云：“短袍长褂著镶鞋，摇摆逢人便问街。扇络不知何处去，昂头犹去看招牌。”《教馆》云：“一月三金笑口开，择期启馆托人催。关书聘礼何曾见，自雇驴车搬进来。”《观剧》云：“坐时双脚一齐盘，红纸开来窄戏单。左右并肩人似玉，满园不向戏台看。”
</div>
    <div class="pagination">
<a href="冷庐杂识_page21.html">上一页</a><span>...</span><a href="冷庐杂识_page17.html">17</a><a href="冷庐杂识_page18.html">18</a><a href="冷庐杂识_page19.html">19</a><a href="冷庐杂识_page20.html">20</a><a href="冷庐杂识_page21.html">21</a><span class="current-page">22</span><a href="冷庐杂识_page23.html">23</a><a href="冷庐杂识_page24.html">24</a><a href="冷庐杂识_page25.html">25</a><a href="冷庐杂识_page26.html">26</a><a href="冷庐杂识_page27.html">27</a><span>...</span><a href="冷庐杂识_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
