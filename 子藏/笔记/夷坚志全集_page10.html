<!DOCTYPE html>
<html>
<head>
    <meta charset="UTF-8">
    <title>夷坚志全集 - 第 10 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>夷坚志全集 - 第 10 页/共 36 页</h1>
    <div class="content">　　王櫰者。邵武人。赴调京师。过天津桥。遇丐者为人殴击甚苦。王问之。曰。负钱五百久不偿我。王恻然。为以囊中钱代偿而去。他日复至桥上。丐者探怀取一饼饷之。王恶其衣服垢腻。鼻涕垂颐。谢不取。他日又见。拉王访其家。家乃委巷穷阎。败席障门。亦具酒果为礼。王复不食。既得官南还。行汴堤上。大风雨作。跬步不可前。望道间小旗亭。亟下车少驻。主人出迎。审其貌。则向丐者也。相见良悦。酌杯酒以进。王念曩曰秽污。终不肯饮。其人曰。天气苦寒。非酒无以御。公强为我釂此。再三持劝。讫不濡吻。其人殊怏怏。乃包果实数种为赠。曰。姑以是别。王不忍重违。勉受之。上车数步。欲授其仆。觉甚重。启视之。桃李石榴。皆黄金也。方悟为异人。大痛恨。以手捣双目而哭。丐者又至。曰。此自官人无仙骨耳。去此二十年。当再访公。勿恨也。指顾间。酒家与人皆不见。后二十年。以饵丹砂疽发背死。三事皆朱汉章说。王尝为会稽倅。亲以事语朱公。
　　
　　赵良臣
　　赵良臣者。缙云人。绍兴十五年。与同志肄业于巾子山之僧舍。去城十五里。薄晚还郡中。道间遇妇人。青衣而红裳。哭甚哀。问其故。曰。不容于后母。日夕棰楚不能堪。求死未忍。故哭。赵曰。若是可与我归乎。妇人收泪许诺。即相随至家。谓其妻曰。适过田间见一女。无所归。偶与偕来。吾家正乏使。可以婢妾畜也。妻亦柔顺无妒志。使呼以入。赵氏素贫。室惟一榻。乃三人共寝。明日。复同盘以食。赵妻谓之曰。我夜扪汝体殊冷峭何也。妇人不答。而意象惭恚。舍匕箸径出。赵责妻言之失。起自呼之。妻停食过昼。开户而视。不见其夫矣。乃告邻里。相与求索。三日始得之于门外溪傍。半体在水中。半处沙际已死。同舍生共以其尸归。竟不晓何怪。或以为鱼蛟之精云。朱熙载舜咨说。
　　
　　贡院小胥
　　绍兴二十四年正月。沈太虚虚中以吏部郎中为省试参详官。丁夜如厕。既还。书吏篝火先行。至直舍。忽惊仆地。灯即灭。沈大恐。疾声叫呼。院中人皆已寝。悉起相视。则守舍小胥。已缢于梁间。足去地五六尺。盖非人力可至。有仪鸾老兵曰。此鬼所为也。幸无遽。取数卓叠起。徐徐解缚。抉其口。以汤灌之。久而能言。曰。郎中读程文。夜过半。某与书吏假寐。有自外入。青巾布袍。如道人状者。语某曰。何为在此。以首□两旁而去。已而此吏从郎中出户。某独坐。其人复来。曰。外间大有好处。无用兀坐也。携手偕行。见门外灯烛晶荧。车马杂沓。与哄市不异。试探首隙中窥之。但觉门渐窄。眼渐暗。遂冥无所知耳。明日。默默如痴。沈遣出。经月始复常。刘共叔亲见。
　　
　　东庭道士
　　泉州士人陈方石。与知东庭观道士善。陈尝检校村墅。梦至官府。见廷下阅囚诉。有吏大声曰。追到泉州道士某。视之。乃东庭黄冠也。又一吏从旁授以文牍一卷。使读之。陈不晓其语。独闻一事云。某年月日取常住谷若干斛酿酒。顷之读彻。吏问曰。是乎。道士辞服。就取所读文书包裹之。自顶至踵皆遍。推仆地。一再展转。化为大水牛。陈惊寤。遽访道士。正以是夕死。陈字季野。进裔孙也。
　　
　　黄氏少子
　　黄汝能。徽州黟人。绍兴十七年。为临安北厢官。少子年十七矣。生平不能诗。忽如有物凭依。作诗十数篇。飘飘然有神仙之志。多喜道巫山神女事。汝能群从中。尝有一少年子。亦如是以死。心以为虑。密谕之曰。汝得非于居民家有染着。致妄思若此乎。吾官于斯。苟有一事。则累我矣。子谢曰。无之。它日与父母对食。径往篱畔。引首凝睇。若望焉而未至者。母追之还。坚扣其故。答曰。适有所念耳。无它也。自是神观如痴。日甚一日。汝能欲令其甥挈以还乡。而甥待试成均。未遽去。乃闭之一室。戒数仆昼夜环视之。连夕稍怠。守者微假寐。已失其处。则跪膝于窗下。以衣带自绞死矣。程泰之说。
　　
　　夷坚甲志卷第十九十四事
　　
　　僧寺画像
　　平江士人徐赓、习业僧寺。见室中殡宫。有妇人画像垂其上。悦之。才反室。即梦妇人来与合。自是夜以为常。未几遂死。家人有尝闻其事者。至寺中踪迹得之。其像以竹为轴。剖之。精满其中。□志几□说。
　　
　　恩稚所稚院
　　王师道、字深之。绵州人。绍兴二十八年。挈妻子自蜀赴调行在。明年正月晦。梦有人类三省大程官状。来曰。公有新命。出黄敕示之。乃除管某院云云。王不暇细视。曰。我已通判资序。今且作郡守。何乃反充监当邪。其人曰。此官不易得。又上帝饬。岂可拒也。迎官且至。治所不远。可即往视事。少顷从者皆至。亟升车。行才一二里。到大曹局。门户洞开。视题额五字。曰恩稚所稚院。吏曰。所辖天下物命也。其中皆禽鸟种类。不可名状。而雀最多。周览未竟而寤。以告家人。誓不复杀生。自恐不能永。颇料理后事。戒其子遍谒乡人之在朝者。梦后半月。除知达州。又十许日出谒归。得疾轿中。至舟而卒。时三月四日也。
　　
　　玉带梦
　　张子韶侍郎。谪居大庾。得目疾。后为永嘉守。中风手足不能举。目遂内翳。丐祠禄还盐官旧隐。绍兴二十九年三月望夜。梦青衣人引至大寺。门金书牌八字。但记其二。曰开福。一僧如禅刹知客。见张甚喜。延入坐。张问主僧为谁。曰。沈元用给事也。张曰。吾与沈先生久不相见。亟欲谒之。命取公服。随语即至。见沈再拜。沈答其半礼。劳苦如平生。且曰。尊公在此。命青衣导往方丈东小堂。其父母方对坐长啸。张趋拜号泣。旁人叱曰。此不是哭处。复至法堂前问曰。何故无佛殿。青衣曰。此以十方法界为佛殿。张曰。吾病废又失明。未知他日有眼可见佛。有口可诵经否。曰。侍郎何尝不见佛。何尝不诵经。又行及门侧。有小池清泠。外设栏楯。青衣曰。入功德水也。酌一杯饮之。凉彻肌骨。西庑一室极洁。中挂画像。视之。乃张写真。大骇曰。何以得此。青衣曰。异日当主此地。然待公见玉带了。即来。遂寤。遽召门人郎晔。使书其事。皆谓玉带为吉证。若疾愈。且大拜。至六月二日。两疾顿除。即日出谒先墓。继往所亲家燕集。如是五日。偶与诸生读江少虞所集事实类苑。至章圣东封。丁晋公取玉带事。怒曰。丁谓真奸邪。虽人主物。亦以术取。因不怿。废卷而入。疾复作。不能言。翼日卒。人始悟玉带之梦。张寿六十八云。窦思永说。时为盐官簿。
　　
　　毛烈阴狱
　　泸州合江县赵市村民毛烈。以不义起富。他人有善田宅。辄百计谋之。必得乃已。昌州人陈祈。与烈善。祈有弟三人皆少。虑弟壮而析其产也。则悉举田质于烈。累钱数千缗。其母死。但以见田分为四。于是载钱诣毛氏赎所质。烈受钱有干没心。约以他日取券。祈曰。得一纸书为证足矣。烈曰。君与我待是耶。祈信之。后数日往。则烈避不出。祈讼于县。县吏受烈贿。曰、官用文书耳。安得交易钱数千缗而无券者。吾且言之令。令决狱果如吏旨。祈以诬罔受杖。诉于州。于转运使。皆不得直。乃具牲酒诅于社。梦与神遇。告之曰。此非吾所能办。盍往祷东岳行宫。当如汝请。既至殿上。于幡帷蔽映之中。屑然若有言曰。夜间来。祈急趋出。迨夜复入拜谒。置状于几上。又闻有语曰。出去。遂退。时绍兴四年四月二十日也。如是三日。烈在门内。黄衣人直入捽其胸殴之。奔迸得脱。至家死。又三日牙侩一僧死。一奴为左者亦死。最后祈亦死。少焉复苏。谓家人曰。吾往对毛张大事。即烈也。善守我七日至十日。勿敛也。祈入阴府。追者引烈及僧参对。烈犹以无偿钱券为解。狱吏指其心曰。所凭唯此耳。安用券。取业镜照之。睹烈夫妇并坐受祈钱状。曰。信矣。引入大庭下。兵卫甚盛。其上衮冕人怒叱吏械烈。烈惧乃首服。主者又曰。县令听决不直。已黜官若干。吏受赇者尽火其居。仍削寿之半。烈遂赴狱。且行泣谓祈曰。吾还无日。为语吾妻。多作佛果救我。君元券在某椟中。又吾平生以诈得得人田。凡十有三。契皆在室中钱积下。幸呼十三家人。并偿之以减罪。王者又命引僧前。僧曰。但见初质田时事。他不预知也。与祈俱得释。既出。经聚落屋室。大抵皆囹圄。送者指曰。此治杀降者。不孝者。巫祝淫祠者。逋诳佛事者。其类甚众。自周秦以来。贵贱华夷悉治。不择也。又谓祈曰。子来七日矣。可急归。遂抵其家而寤。遣子视县吏。则其庐焚矣。视其僧。茶毗已三日。往毛氏述其事。其子如父言。取券还之。是夕僧来击毛氏门。骂曰。我坐汝父之故。被逮得还。而身已焚。将何以处我。毛氏曰。业已至此。惟有□为作佛事耳。僧曰。我未合死。鬼录所不受。又不可为人。虽得冥福无用也。俟此世数尽。方别受生。今只守尔门。不可去矣。自是每夕必至。久之其声渐远。曰。以尔作福。我稍退舍。然终无生理也。后数年。毛氏衰替始已。杜起莘说。时刘夷叔居泸为作传。
　　
　　邢氏补颐
　　晏肃、字安恭。娶河南邢氏。居京师。邢生疽于颐。久之。颐颔连下腭及齿。脱落如截。自料即死。访诸外医。医曰。此易耳。与我钱百千。当可治。问其方。曰。得一生人颐与此等者。合之则可。宴氏惧。谢去之。儿女婢仆辈相与密货医。使试其术。是夜以帛包一物至。视之。乃妇人颐一具。肉色阔狭长短。勘之不少差。以药缀而封之。但令灌粥饮。半月发封。疮已愈。后避乱寓会稽。唐信道与之姻家。尝往拜之。邢氏口角间有赤缕如线。隐隐连颐。凡二十余年乃亡。
　　
　　误入阴府
　　李成季昭玘少时得热疾。数日不汗。烦躁不可耐。自念若脱枕席。庶入清凉之境。便觉腾上帐顶。又念此未为快。若出门当更轩畅。即随想跃出。信步游行。历旷野。意殊自适。俄抵一大城郭。廛市邑屋。如人间州郡。李容与街中。有旧识贩缯媪。死已久矣。遇李惊曰。何为至此。此阴府也。李惧求救。媪曰。我无能为也。幸常贩缯出入右判官家。试为扣之。乃相随至其门。止李于外。曰。勿妄动。舍此一步。则真死矣。媪入移时喜而出曰。事济矣。但当更与左判官议乃可。俄闻索马之声。暨出。乃绿衣少年。媪呼李尾其后。至所谓左判官之舍。绯衣人出迎。绿衣曰。适有阳间人游魂至此。须遣人送还。绯衣曰。谁令渠自来。既至矣。又非此间追呼。何必遣。李侧耳倾听益恐。绿衣曰。试为检籍。恐或有官禄。再三言之。绯衣始持不可。不得已命吏取籍至。吏读曰。李昭玘位至起居舍人。绿衣咤曰。如何如何。渠合有许大官职。擅留之得否。绯衣颇惭。乃相与作符共押之。用印毕。授一小鬼。使送李。李重谢媪始行。有问者即示以符。小鬼疮疡满头。脓血腥秽。歌呼不绝声。每数十步。辄称足痛而坐。哀祈之。乃行前。至旷野。曰。我只当至此。还汝符。掷之于地。李俯欲拾。蹶而寤。盖昏然瞑卧经日矣。白是李氏春秋设媪位祠之。果终于右史。
　　
　　秽迹金刚
　　漳泉间人好持秽迹金刚法。治病禳禬。神降则凭童子以言。绍兴二十二年。僧若冲住泉之西山广福院中。夜有僧求见。冲讶其非时。僧曰。某贫甚。衣钵才有银数两。为人盗去。适请一道者行法。神曰。须长老来乃言。幸和尚暂往。冲与偕造其室。乃一村童按剑立椅上。见冲即揖曰。和尚且坐。深夜不合相屈。冲曰。不知尊神降临。失于焚香。敢问欲见若冲何也。曰。吾天之贵神。以寺中失物。须主人证明。此甚易知。但恐兴争讼。违吾本心。若果不告官。当为寻索。冲再三谢曰。谨奉戒。神曰。吾作法矣。即仗剑出。或跃或行。忽投身入大井。良久跃出。径趋寺门外牛粪积边。周匝跳掷。以剑三筑之。瞥然仆地。逾时童醒。问之莫知。乃发粪下。见一砖臬兀不平。举之银在其下。盖窃者所匿云。
　　
　　飞天夜叉
　　赵清宪丞相挺之夫人郭氏之侄郭大。以盛夏往青社外邑。乘月以行。中路马惊。鞭策不肯进。左顾瓜田中一物高丈余。形如蝙蝠。头如驴。两翅如席。一爪踞地。一爪握瓜食之。目光烂然。郭丧胆。回马疾驰。数十步间。反顾犹未去。他日入神祠。见壁画飞天夜叉。盖其物也。
　　
　　晦日月光
　　赵清宪赐第在京师府司巷。长女适史氏。以暑月不寐。启户纳凉。见月满中庭如昼。方叹曰。大好月色。俄廷下渐暗。月痕稍稍缩小。斯须光灭。仰视星斗粲然。而是夕乃晦日。竟不晓为何物光也。四事皆王秬嘉叟说。
　　
　　沈持要登科
　　沈持要枢湖州安吉人。绍兴十四年。妇兄范彦辉监登闻鼓院。邀赴国子监秋试。既至。则有旨唯同族亲乃得试。异姓无预也。范氏亲戚有欲借助于沈者。欲令冒临安户籍为流寓。当召保官。其费二万五千。沈不可。范氏挽留之。为共出钱以集事。约已定。沈殊不乐。而湖州当以八月十五日引试。时相去才二日耳。虽欲还亦无及。是日晚。忽见室中长人数十。皆如神祗。叱之曰。此非尔所居。宜速去。不然。将杀汝。沈惊怖得疾。急遣仆者买舟归。行至河滨。见小舟。呼舟人平章之。曰。我安吉人。贩米至此。官方需船。不敢归。若得一官人。当不取其僦直。然所欲载何人也。曰。沉秀才。复询其居。曰。吾邻也。虽病不可不载。即率舟中人共舁以登。薄暮出门。疾已脱然如失。十六日早。抵吴兴城下。见白袍纷纷往来。问之。云昨日已入举场。而试卷遇暴雨多沾渍。须易之。移十七日矣。沈遂得试。所亲者来贺曰。徙日之事。特为君设耳。试罢且揭榜。梦大雷震而觉。出庭中视之。月星粲然。心以为惑。欲决之蓍龟。迟明有占轨革者过门。筮之得震卦。画一妇人病卧床上。一人趋而前。旁书奔字。其词有龙化之语。占者曰。公占文书甚吉。但家内当有阴人病。然无伤也。卜者出。报榜人已至。姓名曰贲胜。音奔沈中魁选。及还家。妻果卧疾。明年赴省。以范为考官。避入别院。一之日试经义。且出。有厢部逻者。守之不去。时挟书假手之禁甚严。沈颇讶其相物色。曰。何为者。曰。见君箧中一二烛甚佳。非湖州者邪。若无用。幸见与。沈悉以与之。次日。试诗赋。其人又来。曰。适诣誊录所。见主司抄一试卷。至于五六。绝类君所书。必高捷。今夕勿遽毕。吾已设一次于户外矣。沈意其欲得烛。又以赠之。受而还其一。曰。请君留此以自照。三年一来。不可不致详也。晚出中门。引手招就坐。设一几。四顾无人。沈欲纳卷出。挽使再读。至家藏孝经诗。乃觉误押两方字。亟更焉。明日入访之。了不复见。始验神人以其误。委曲为地也。是年遂擢第。盖旅中所见。邻人拏舟。雨污试卷。轨革之卜。逻者之言。皆有默相之者。异哉。
　　
　　杨道人
　　温叔皮革之女。嫁秀州陈氏子。既而仳离。居家学道。有杨道人者。亦士大夫家女子。与之同处。绍兴二十四年。温赴漳州守。过泉南。馆于漕使行宇。女与杨及二婢在西房。夜半忽大呼捕贼。温杖剑往。见杨之婢高举手向梁间。初无绊縳。而牢不可脱。其旁青衣童。年可十四五。腰下佩一物。类药笈。温叱之曰。汝何人。敢中夜至此。曰。我京师人也。杨道人欠我药钱百万。今来取之。关君何事。又连呼数声。正争辩间。倏已灭。温遣招天庆观道士郑法询治之。及至。婢缚既释。无所施其术。时杨氏年未三十。江南所生。所谓京师药钱之语。或以为宿世事云。
　　
　　陈王猷子妇
　　潮州人陈王猷。为梅州守。子妇死焉。葬之于郡北山之上。其魂每夕归。与夫共寝。夫惧宿于母榻。妇复来即之。不可却。虽家人相见。无所避。一子数岁矣。韶秀可爱。每欲取以去。举家争而夺之。妇出入自若。陈氏甚惧。乃召道士醮设及祷于神。皆不能遣。时绍兴庚午三月也。又三月。陈守卒于郡。
　　
　　郝氏魅
　　郝光嗣为广州录事参军。有魅挠其家。房闼庖湢。无不至也。尝火作于衣笥。郝往救焚。手皆焦灼。告身一通。但存字及印。余皆爇焉。朝服衣裘。悉穿穴不可着。一日发印欲用。封鐍宛然。而中无有矣。始犹命巫考治。久而不效。则扫一室。严香火事之。凡失印二十许日。广之官吏待禀俸者需粮料。印未得。咸以为苦。忽闻如大石坠于所事室中。三击几而止。视之印也。初郝氏以几不佳。蒙以白纸。盖施三印于几上而去。自是七日郝生死。其家徙出。魅随之不置。迨北归乃已。时绍兴二十年。三事皆谢芷茂公说。
　　
　　王权射鹊
　　建康都统制王权。微时好射。弩矢不虚发。绍兴初。从韩咸安世忠往建州征范汝为。尝挟弩往山间。望树上有鹊巢。即射之。不知其中与否也。闻有人在其后言曰。使汝眼为箭所中。当如何。反顾无所见。权悟其异。亟登木视之。一鹊中目。宛转巢内即死。权惊悔。拔佩刀碎其弩。未几与贼战。流矢集于鼻眦之间。去眼不能以寸。病金创。久之乃愈。韩王子彦直子温说。
　　
　　夷坚甲志卷第二十十二事
　　
　　木先生
　　汪致道叔詹徽州歙人。绍兴十八年。以司农少卿总领湖北财赋。尝赴大将田师中宴集。最后至。漕使鄂守先在。与田奕棋。道人木先生者。亦坐于旁。见汪揖曰。久别健否。汪愕曰。相与昧平生。何言久别。道人曰。公已为贵人。忘之耶。独不记宣州道店谈牛奇章事乎。汪矍然起谢。道人去。汪谓诸客曰。崇宁五年初登第。得宣州教授。以冬月单车之官。投宿小村邸。唯有一室。一秀才已先居之。日甚暮。大雨不可前。不得已推户径入。曰。值暮至此。与公同此室可乎。秀才方踞火坐。顾曰。唯唯。良久忽言曰。公曾读唐书否。某愠曰。某虽寡学。宁鄙陋至是。又笑曰。记得牛僧孺传否。某不答。秀才曰。吾言无他。公乃僧孺后身。前生为武昌节度使。缘未尽。今生当再往。异时官禄多在彼土矣。某异其语。疑为相师。问其姓字。徐对曰。公知有雍孝闻者乎。吾是也。自崇宁之初。殿廷驳放。浪迹山林。偶有所遇尔。扣之不肯言。终夕相对。论文而已。至晓而去。不复再见。适睹道人之貌。盖雍君也。风采与四十年前不少异。真得道者也。坐客莫不惊叹。汪再漕湖北。又守鄂州。为总领。累年皆在武昌。木生名广莫。往来汉沔间。见人唯谈文墨。殊不及他事。无有知其为异人者。沈道原浚亦识之云。政和中。以道士入说法。徽宗谓其得林灵素之半。故以木为姓。汪说。
　　
　　灵芝寺
　　绍兴十二年。唐信道廷对毕。馆于西湖灵芝寺。时已五月。二仆纳凉湖边。呼声甚急。唐往视之。二仆共挽一僧。云。僧走欲赴水。一足已溺。呼之不肯回。力挽其衣。犹不能制。遂与归室中。寺之人云。顷寇犯临安。两僧死于湖。今其鬼耳。问溺者所见。曰、两僧来告。孤山设浴甚盛。邀同舟以行。一足已登。而为人掣其后。故不得去。心殊恨恨也。坐少定。复发笥取新衣着之。并易履袜。若有导之者。径趋水滨。数僧急尾救之。既还。诋救者曰。我适游处甚佳。尔辈何见疾。必强我归。我终一去耳。主僧遣三人护之于室。而扃其外。唐所寓舍与之邻。惟以苇席为限。闻为鬼所凭。作诗云云。唐唯记其一句曰。日日移床下风。盖窃东坡语也。唐诮之曰。汝生为出家子。视形骸如土木。虽不幸死。当超然脱去。乃甘留恋为游魂滞魄。真可羞也。答曰。吾非为厉者。欲度此僧。故与之俱。且何预尔事。唐曰。吾视人垂死而不救可乎。且汝既不能自脱。又枉以非命害一人。何益于汝。空令湖中增一鬼耳。相往复至夜半。鬼益怒。叱曰。只尔亦非了生死者。唐嘻笑应之曰。我当死即死。必无幽滞。终不効汝加非理于生人。鬼似悟唐说。不复有语。久之。僧始昏睡。迨晓问之。乃会稽人。主僧令送归其家。唐后见之于鉴湖鹫台寺。云只忆初赴水时事。余皆不知也。
　　
　　王壁魁荐
　　王炳文壁明州人。靖康元年。赴淮南试于楚州。寓龙兴寺。寺大门内有人题曰。东壁之光。下照斗牛。今年王壁当魁荐。问诸僧及阍者。皆不知何人所书。是岁王果为解头。三事皆唐信道说。
　　
　　太山府君
　　孙点、字与之郑州人。温靖公固诸孙也建炎四年。知泉州晋江县。居官以廉介自持。是岁七月。叛将杨勍。自江西轶犯郡境。点出御寇。归而疽发于背。主簿入卧内省之。胥吏数人在旁点顾户外曰。何人持书来。皆莫见。少焉点举手左右。口中嗫嚅。为发书疾读之状。主簿问何书。曰。檄召点为太山府君。顾吏曰。此有石倪及徐楷二人乎。吏曰。有石教授者。居别村。无徐楷。但有涂楷解元耳。点曰。何用措大为。诸吏怪其语不伦。无敢问。后三日卒。石倪者、字德初。方待次乡里。绍兴三年。以官期未至。诣临安。欲有所易。得疾于抱剑邸中。以七月中死。涂楷。字正甫。时为州学谕。同舍生每戏之曰。君往太山。他日朋友游岱。藉君为地也。楷闻倪死。颇不乐。从天宁寺长(下缺一叶)意主仓庾之出入。首录置狱中。数日掠死。其家乞收葬。不许。裸其尸验之。邵惧。每问即承。如是十月许。凡眉之吏民。连系者数百。而死者且十辈。提点刑狱缙云周彦约绾知其冤。亟自嘉州亲诣狱疏决。邵乃得出。阅实其罪无有也。但得其以酒馈游客。及用官纸札过数等事。方具狱。杨生即死。狱吏数人继亡。明年命下。邵坐贬三官。归犍为之西山。其秋眉山士人史君正燕处。人邀迎出门。从者百余。皆绣衫花帽。驭卒鞚大马。甚神骏。上马绝驰。目不容启。到一甲第。朱门三重洞开。马从中以入。史欲趋至客次。驭者不可径造厅事。坐上绯绿人数十。皆揖史居东向。辞曰。身是布衣。安得对尊客如此。其一人曰。今日之事公为政。何必辞之。前白曰。帝召公治邓安民狱。今未也。俟公登科毕。即奉迎矣。史不获已就坐。欠伸而寤。不为家人言。密书之。又明年。史赴廷试。过荆南。时吴君适帅荆。得疾。亲见鬼物往来其前。避正堂不敢居。无几而死。史调官还。至夔峡小疾。语同舟者曰。吾当死。君今报吾家。令取去秋所书者观之。可知也。是夕果卒。又二年。所谓贵客者。暴亡于成都驿舍。又明年十一月。邵见安民露首持文书来白曰。安民冤已得伸。阴狱已具。须公来证之。公无罪也。指牍尾请书名。已而复进曰。有名无押字。不可用。邵又花书之。始去。邵知不免。盛具延亲宾乐饮。逾六日。正食间。觉肠中微痛。却去医药。具衣冠待尽。中夜卒。成都人周时字行可说。邵守眉日。行可为青神令。
　　
　　邓安民狱缺
　　内文缺
　　盐官孝妇
　　绍兴二十九年闰六月。盐官县雷震。先雷数日。上管场亭户顾德谦妻张氏。梦神人以宿生事责之曰。明当死雷斧下。觉而大恐。流泪悲噎。姑问之。不以实对。姑怒曰。以我尝贷汝某物未偿故耶。何至是。张始言之。姑殊不信。明日暴风起。天斗暗。张知必死。易服出屋外桑下立。默自念震死既不可免。姑老矣。柰惊怖何。俄雷电晦冥。空中有人呼张氏曰。汝实当死。以适一念起孝。天赦汝。又曰。汝归益为善。以此下缺
　　
　　曹氏入冥
　　靳师益。济州人。父守中。官至尚书郎。绍兴二十九年。靳为余杭主簿。妻曹氏。以六月病卒。已敛经夕。一足忽屈伸。靳惊视之。面衣沾湿有泣涕处。靳号恸曰。得无以后事未办乎。他何所欲言。拊其体渐温。已而叹曰。我欲钱用。靳命焚纸镪数束。曰。未也。又焚之如初。久而稍苏。掖之起坐。流泪滂言曰。先姑唤耳。忆病昏之际。二妇人来云。恭人请。即俱出门。肩舆去甚速。至官府。户内列四曹。只记其一。曰南步军司。方裴回无所之。遇阿舅生时所使老兵。遮拜曰。何得至此。以姑命对。即引入。两庑间皆系囚。呻吟之声相属。升自东阶。舅金冠绛袍。若今王者。与紫衣白衣人鼎足议事。且置酒。闻舅语云。三官更代。有无未了事件。顷之送二客还。吾自屏间趋出拜。舅骇曰。谁呼汝来。亦以姑对。舅与俱入。姑冠帔坐堂上。若神祠夫人。侍儿持雉扇环立甚众。舅责曰。渠家儿女多。何得招致。姑曰。以乏钱故也。吾又趋拜。且问需钱何用。姑曰。吾长女以妒杀婢媵。久絷幽狱。狱吏邀贿。无所从得。不获已从汝求之。又曰。于汝为吾转轮藏。已尽用了。更为诵梁武忏。救吾女。少时舅促归。命询肩舆者食。曰已食。遂遣吾出。相戒曰。勿泄此事。恐不利于汝。送至车上。从者十余人。皆黄衣金甲。其行如飞。既到家。黄衣求金。凡两焚钱始去。自此疾愈。然才旬日复死。人谓其漏言不免云。
　　
　　断妒龙狱
　　郭三雅妻陆氏。秀州海盐人。平时端靖有志操。绍兴二十八年六月十五日。呼其子昭戒之曰。吾数日后当死。切无即敛。丁宁数四。昭忧之。亦未敢尽信。及期无疾而逝。心犹微温。奄奄有出入息。十日复生。曰。姑苏某龙王嬖一妾。遭夫人妒忌。以棰死。鞫讯天狱。累年不能决。上帝命我诘其情。一问而得之。奏牍已上。信宿当就刑。是时必暴风雨。至七月五日。平江大风驾潮。漂溺数百里。田庐皆被其害。三事窦思永说。
　　
　　义夫节妇
　　建炎四年五月。叛卒杨勍寇南剑州。道出小当村。掠一民妇。欲与乱。妇人毅然誓死不受污。遂遇害。弃尸道旁。贼退。人为收瘗之。尸所枕藉处。迹宛然不灭。每雨则干。晴则湿。往来者咸叹异焉。或削去之。随即复见。覆以他土。则迹愈明。至今犹存。又有顺昌县军校范旺者。当范汝为乱时。邑中群盗余胜等。亦窃发。土军陈望。素喜祸。欲举寨应之。旺叱众曰。吾等父母妻子。皆取活于国。今力不能讨贼。更助为虐。岂不惭见天地。凶党忿其语切。亟杀之。一子曰佛胜。年二十。以勇闻。贼诈以父命召之。至则俱死。妻马氏。闻夫子皆死。哭于道。贼胁污之。不从。磔于木。节解之。后数月贼平。旺死处砖上。隐隐留尸迹。不少翳。邑人相与揭其砖。聚而祠之。已又图象于城隍。绍兴六年。建安人吴逵。通判州事。以其事闻。诏赠承信郎。许立庙。顺昌丞苏灏领役。梦旺具簪笏进谒。具谢董督之意。且曰。初被害时。为凶徒剔去左目。引苏视之。又别有一旺僵尸在地。着短布白衫。复指庙之东南隅。曰。遗迹犹在是。已寓意于邑令矣。幸公念之。苏明日入庙中。问旺死时状。皆曰然。而莫有知其剜目者。东南隅则砖祠故处也。于是访得五砖纳诸庙。县令黄亮闻之。以语妻蔡氏。蔡惊曰。昨夕亦梦紫衣人谒君于廷。君揖之。升厅及阶。逊谢而去。其姓名则范旺也。岂丞所谓寓意者乎。旺一卒以忠死。妇人以节死。没而不朽。渠不信云。
　　
　　葵山大蛇
　　王履道左丞。葬于泉州之葵山。去城四十余里。山多蛇。墓人张元者。养羊十余头。往往为所吞噬。元操刈镰出迹捕。正见大蛇擒一羊。蟠束数匝。先啮肤吮血已。乃喷毒其中。羊渐缩小。软若无骨。始吞之。元旁立伺隙。奋刃而前。蛇昂其首。高五尺许。摇舌鼓怒。为搏人之势。元投以刃。刃坠。元奔归。呼其子。别携刀往。蛇犹在故处未去。迎刺之。断首而死。尾有两歧。利如钩。秤其肉。重六十斤。背皮至阔一尺五寸。守冢僧曰。此特其小者耳。一窟于山者。身粗若瓮。每出时。大木皆振动云。
　　
　　融州异蛇
　　马扩子充。谪融州。居天宁寺。营厕于竹间。尝持矛奏溷。闻若有叱之者。周视之。则无人焉。复闻再叱声。乃一蛇在屋角。开口吐舌。头如斗大。马摏之以矛。刃入于栋。亟出唤仆共视。蛇已死。但不见其体。注目寻索。仅如细绳。缠榱桷数十匝。取以视邦人。虽戴白之老。亦无有识其为何等蛇者。
　　
　　一足妇人
　　绍兴十七年。泉州有妇人。货药于市。二女童随之。凡数日。好事者窃迹其所止。乃入封崇寺之僧堂。堂空无人。独三女者共处。旁人夜夜闻捣药声。旦则复出。初未尝见其寝食处也。他日。寺僧密窥之。乃皆一足。失声叹咤。妇人如已闻之。明日不复见。三事王嘉叟说。
　　  夷坚乙志
　　
　　夷坚乙志序
　　
　　夷坚初志成。士大夫或传之。今镂板于闽于蜀于婺于临安。盖家有其书。人以予好奇尚异也。每得一说。或千里寄声。于是五年间。又得卷帙多寡与前编等。乃以乙志名之。凡甲乙二书。合为六百事。天下之怪怪奇奇。尽萃于是矣。夫齐谐之志怪。庄周之谈天。虚无幻茫。不可致诘。逮干宝之搜神。奇章公之玄怪。谷神子之博异。河东之记。宣室之志。稽神之录。皆不能无寓言于其间。若予是书。远不过一甲子。耳目相接。皆表表有据依者。谓予不信。其往见乌有先生而问之。干道二年十二月十八日。番阳洪迈景卢叙。八年夏五月。以会稽本别刻于赣。去五事。易二事。其它亦颇有改定处。淳熙七年七月又刻于建安。
　　
</div>
    <div class="pagination">
<a href="夷坚志全集_page9.html">上一页</a><span>...</span><a href="夷坚志全集_page5.html">5</a><a href="夷坚志全集_page6.html">6</a><a href="夷坚志全集_page7.html">7</a><a href="夷坚志全集_page8.html">8</a><a href="夷坚志全集_page9.html">9</a><span class="current-page">10</span><a href="夷坚志全集_page11.html">11</a><a href="夷坚志全集_page12.html">12</a><a href="夷坚志全集_page13.html">13</a><a href="夷坚志全集_page14.html">14</a><a href="夷坚志全集_page15.html">15</a><span>...</span><a href="夷坚志全集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
