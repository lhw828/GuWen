<!DOCTYPE html>
<html>
<head>
    <meta charset="UTF-8">
    <title>客座赘语 - 第 15 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>客座赘语 - 第 15 页/共 20 页</h1>
    <div class="content">　艾千户
千夫长也，年至当告替。一子年十六七而唇上有赘瘤，初如豆，已渐长大如拳，触之痛不可忍，父子相抱终日啼。一日艾老往南门归，至内桥，途遇一道人卖药者，试以子病语之，道人曰：「吾能治此。若家何许，旦当诣汝告之。」监前西仓巷有艾老者， 【旦当诣汝告之　「旦」原作「且」，据万历本改。】 翌日道人果至，诊其子曰：「是不难，第愈时当谢我二金耳。」艾老许诺，遂出囊中药，以一青糁之，系于瘤之根。次日又至，又次日再至，语艾老曰：「病即愈矣，明日当具金谢我。」翌日候之不至，瘤如故，父子又相抱而啼，疑其绐己，病终已不可为也。午饭时，其子方握，瘤砉然坠几上，竟无所苦。候道人竟不至。其子以是年赴京袭职归。
　报恩寺塔
大报恩寺塔，高二十四丈六尺一寸九分，地面覆莲盆 【地面覆莲盆　「莲」字原阙，据万历本补。】 ，口广二十丈六寸，纯用璃为之，而顶以风磨铜，精丽甲于今古。中藏舍利，时出绕塔而行，常于震电晦冥夜见之，白毫烛天，自诸门涌出，戛戛如弹指声。嘉靖庚申寺被火，并其护塔廓毁之 【并其护塔廓毁之　「廓」，万历本作「廊」。下「又斥其余赀修塔廓」之「廓」字，万历本亦作「廊」。】 ，塔故无恙。至万历庚子中，其贯顶大木朽蚀者半，金顶亦欹斜矣。雪浪洪恩慨然谋正之，身自募化，凡得金数千。架木易其贯顶之木 【架木易其贯顶之木　「架」后之「木」原为墨丁，据万历本补。】 ，又斥其余赀修塔廓，焕然顿还旧观矣。余尝为文记之。无何为其徒蝎谮，被逐而死于之平望，丛林中至今为之惋叹。陈太史鲁南琉璃塔记曰：「广四十寻，重屋九级，高百尺 【高百尺 万历本作「高百丈」。】 ，外旋八面，内绳四方。」似过其实，而文甚奇丽可重也。
　异僧
雪浪修塔时，所构鹰架与塔顶埒。一方僧居雪浪座下，升高，时天新雨，僧着钉鞋，登塔之第九层，从门出，反身以手援檐，距跃而上，至承露盘中。众人自下望之，为股栗，而此僧往来旋转，捷若飞猱，易如平地，咸诧以为神。余弟羽王亲见之。余谓此僧者，非有肉翅，必胆大如斗，或能壁飞，要之彼法门中大有能狡侩人。酉阳杂俎言，唐瓦官寺因无遮斋众中有一少年请弄阁，乃投盖而上，单练（髟屈），履膜皮，猿挂鸟跂，捷若神鬼，复建瓴水于结脊下，先溜至檐，空一足欹身，承其溜焉。此人与此僧颇相似。
　掘地得古鐎斗
万历辛亥夏五月，杏花村种地人于杏树下掘得一铜器，大如巨碗，三足，有柄，长可尺许。友人沈不疑以为古歃血盘，非也，此正是古之鐎斗耳。字书以鐎为温器，其制如今有柄铫子而加三足。盖古之鼎烹，大鼎则卒难至热，故温已冷之物，一二人食，则用鐎也。此地不知何缘埋此，且在杏树根下数尺余得之，又非古墓兆，亦奇事。
　巡城
旧时台史之巡视五城者，日行闾巷间，地方有哄者，总甲即执其人诣马前咨之，随为分剖决遣而去。正德间交石公为都御史，各道御史于其私宅谒见，往往就所坐邻家染坊中了城事。又有胡州判者，住北门桥，一御史与之善，偶来拜，坐其家，有总甲执讼者，就厅事中人决十板而去。家伯祖为余言之，当时事体之简易如此，其后总甲不复途中咨，惟开单诣御史所居宅呈治。后又创造察院，益为严重。视曩者事宜益不侔矣。
　舆马
四友斋丛说中记前辈服官乘驴者，在正、嘉前乃常事，不为异也。顷孙冢宰丕扬尝对人言：其嘉靖丙辰登第日，与同部进士骑驴拜客，步行入部。先伯祖亦言隆庆初，见南监厅堂官，多步入衙门，至有便衣步行入市买物者。今则新甲科舆从舄奕长安中，苜蓿冷官，非鞍笼、肩舆、腰扇固不出矣。又景前溪中允为南司业时，家畜一牝骡，乘之以升监，旁观者笑之亦不顾。今即幕属小官，绝无策骑者，有之，必且为道傍所揶揄。忆戊戌、己亥间，余在京师犹骑马，后壬寅入都，则人人皆小舆，无一骑马者矣。事随时变，此亦其一也。
　俗侈
南都在嘉、隆间，诸苦役重累，破家倾产者，不可胜纪，而闾里尚多殷实人户。自条编之法行，而杂徭之害杜；自坊厢之法罢，而应付之累止；自大马重纸之法除，而寄养赔（贝皮）之祸苏；自编丁之法立，而马快船小甲之苦息。然而民间物力反日益雕瘵，不自聊者，何也？尝求其故：役累重时，人家畏祸，衣饰、房屋、婚嫁、宴会务从俭约，恐一或暴露，必招扳累。今则服舍违式，婚宴无节，白屋之家，侈僭无忌，是以用度日益华靡，物力日益耗蠹。且曩时人家尚多营殖之计，如每岁赴京贩酒米、贩纱缎、贩杂货者，必得厚息而归，今则往多折阅。殆是造化默有裁抑盈虚之理，故难偏论也。
　女肆
余犹及闻教坊司中，在万历十年前房屋盛丽，连街接弄，几无虩地。长桥水，清泚湾环，碧杨红药，参差映带，最为歌舞胜处。时南院尚有十余家，西院亦有三四家，倚门待客。其后不十年，南、西二院，遂鞠为茂草，旧院房屋，半行拆毁。近闻自葛祠部将回光寺改置后，益非其故矣。歌楼舞馆，化为废井荒池，俯仰不过二十余年间耳。淫房衰止，此是维风者所深幸，然亦可为民间财力虚羸之一验也。
　玄帝灵签
北门桥有玄帝庙，相传圣像乃南唐北城门楼上所供者，后移像于今庙。庙有签，灵验不可胜纪。人竭诚祈之，往往洞人心腹之隐与祸福之应，如面语者。余生平凡有祈，靡不奇中。乙酉，余一四岁女偶病，祈之，报云：「小口阴人多病厄，定归骸骨到荒丘。」已而果验。庚子余病，三月祈之，报以「宜勿药候时」。四月祈之，报云「病宜增，骨瘦且如柴」，已而果然。五月祈之，报云「而今渐有佳消息」，是月病果小减。六月祈之，报云「枯木重荣」，此月肌肉果腹生，骎骎向平善矣。余尝谓帝之报我，其应如响，迄今不敢忘冥佑也。它友人祈者，尤多奇应。
　（知黾）
张韫甫言其邻人噉饭时，有（知黾）堕碗中，亟摘去之，啖其饭，遂患腹痛，至不可忍。医百方疗之不效，不知其为（知黾）毒也。久之痛渐下至肾囊，遂破，从疮中出（知黾）数枚。岂堕碗时遂遗种邪！此与宋人洗足，海中蛤精入踵事相类。非徐才伯之神，那能辨者。
　产怪
万历癸丑四月，前参将某某家一仆妇产巨卵，五色者一，余渐小，至数十枚，不知何故。意必为蛇所交而成。又一家仆妻产物如鳖，媻姗能行。又稳婆刘氏为家人言，曾遇妇人坐蓐，产虾数十者。今丁巳春，下关一妇产一夜叉，二头，赤发，共身，有声，口啮人，跳踉欲上屋。稳婆手掣之，扼而死。天壤之间，何所不有。人之产物与牛马之生人，要之必有所因，可臆而断。世人以耳目所不习，遂见为怪耳。程生马，马生人，物类变嬗，宁有极哉！
　白兔白猿白鼠
癸丑五月初七日雨后，镇江人徐某牛市寓中，有一白兔，江夏星士汪应龙持来，阅之毛白如雪，眼赤红，颇驯扰，能出入人衣袖中，亦奇物也。征所自得，云自天台山中，山有一洞，洞有白物者五，一猿、一鸽、一穿山甲、一蜈蚣。而蜈蚣尤奇，身长尺余，脊之两缘如真珠者，栉比晶莹异常。兔为黄工部贞甫买去 【兔为黄工部贞甫买去　「买」字原为墨丁，据万历本补。】 。此中士人多为诗咏之。
石石金都阃流寓南都，家有白猿一只，长可二尺许，眼与面及胸皆赤色，毛如雪而（毛矞），性颇驯，不似它狙诈弋之躁动也，时时闭目危坐，似习禅定者。金以银六十两易得之。
余家淮水饮虹桥北河房，为家僮所居，中有白鼠若初生者，仆辈时见之。白物不必长年，亦不必瑞世，自有此种，不足为异。
　红鹅
王贡士忠征官全椒学博。夏日同知县樊玉衡祷雨，樊属王诣坛钉桃桩，睹见空中有如大红鹅者，飞甚迅，盘旋王顶上，顷大震，雨遂至。乃知世所画霆神，盖有两红翅亦自有据也。癸丑六月六日，王之子履泰与余言于门楼中。
　乌龙潭
余友俞公仲茅曾同数友人泛舟于石城门内之乌龙潭，时日已暮矣。舟在潭北，忽见潭南水面，有物浮出，黑而长可数尺，昂首望北而行，水辄坌涌。舟中人惊呼之，遂没。元金陵志言舆地志，宋元嘉末，有黑龙见玄武湖侧，今潭近湖，疑即当时所见之处。按今潭去湖绝远。志又言潭在永庆寺之前，今去寺亦相悬，且在寺之后数里 【且在寺之后数里　「且在」二字原阙，据万历本补。】 ，意元人修志者，未尝亲履其地，祗以所传闻书之 【祗以所传闻书之　「以所」二字原阙，据万历本补。】 ，故多乖舛若此耳。或又言今所云潭是旧湖地 【或又言今所云潭是旧湖地　「是旧」二字原阙，据万历本补。】 ，潭自在今京旗手大仓，中有大池深澄，有龙在内 【有龙在内　「龙在内」三字原阙，据万历本补。】 ，不知然否。
　卢苑马
卢苑马公璧，举嘉靖戊戌进士，历郡守至今官，生平抱苦节，宦归行李萧然，室庐皆先世遗，无所增置。性好菊，宅傍有园，公手艺菊其中，广求异本至数百品，躬搔抑灌溉之。秋时花发，召客宴赏累日，自余闭门晏坐，间读医书，订药品，意泊如也。余目中所睹士大夫清介，此公为首。以子姓不甚显，人遂鲜知之者。顷郡数举乡贤祀，如此公竟不得与俎豆之列，可为浩叹。
　读书五色笔
外父少冶公尝谓余言：先辈蒋公名浤，上元人，成化丁未进士，官参议。其少为诸生，所居在下街口，门有楼二间，即公读书处也。后罢官归，犹读书其上，杜门扫迹，人罕觌其面。有通鉴纲目一部，每阅一过，即以一色笔圈志之，凡数阅，五色皆备。所批字画精谨，深可宝玩。此不惟见前贤操履清贞，矫矫人外，即其终身学古，无它耆好，亦当时醇朴寡欲之一端也。沈韩侍御看纲目，亦用五色笔。前辈读书用意大都尔尔，今人卤莽言之，使人慨叹深。
　盛仲交
盛贡士时泰，在庆、历间以才名噪一时。杨用修、王元美二先生皆与之友，称誉之。博南为其所居苍润轩作记，弇州赠诗，有「盛子来金陵，醉眼天模糊。能令陆平原，不敢赋三都」之句。每有撰述，伸纸落笔，滚滚不休，顷刻万言可就。纸尽则已，否则更挥而足之。词意清旷磊落，超轶绝尘 【超轶绝尘　「超」原作「起」，据万历本改。】 ，真异材也。画水墨竹石，人谓有洋州眉山之风。生平不问家人生产，为子敏耕娶妇，妻沈孺人嘱其勿它适。薄暮，偶一友人过之，言将之城南某寺，仲交欣然偕往。比亲迎，四觅仲交不可得。已阅数日方归，人问适从何处来，干笑而已，其任达如此。
　小九华
胡长白家武学右袁府巷，偶锄后园地，忽铿然有声，异之，以手擘土，见一研山埋其下，出之，长可尺许，高数寸，峰峦崷崒森，秀纹如胡桃，色黝然，真几案之佳物也。 【真几案之佳物也　「几」原作「凡」，据万历本改。】 长白以形类九华，因名小九华，如东坡先生仇池石故事，手自为记，属友人叙之。按此地在南唐为宫内，傍有护龙河，石甃尚在，元则为龙翔寺矣，石不知何时入土中。
　梁八老
梁刺史名楹，楹之父曰梁八老，侠烈士也。刺史以嘉靖丙午举于乡，宴客召伶人为剧。所食伶者粝也，伶于筵前发科嬲之。八老怒，阴部署家人椎一豕，烹之，炊粳米三斗为饭，以二大瓮酒佐之。宾退，扃户呼伶前曰：「来，若何等人，即噉粝何不足若所，乃敢当筵讪我！我今为若具食，而辈立噉尽，否则毙汝鼠子。」言讫，左右持白挺者林立侍。伶跪伏泣涕，咿嘤请命，久之不解。而八老最钟爱其长女，伶之黠者知之，潜恳其仆达于女，女乃急呼八老入。既入，而家人私以梯纵伶升屋踉跄遁去。自是，八老每燕，诸伶廪廪亡敢或偃蹇者。
　钦天监为顺天府丞
嘉靖中周公相由天文生历官钦天监监正，加顺天府丞。公洞晓历算占候之术，尝与唐荆川先生反复辨难，家有所著书数大册，皆言历法，今亡矣。公恒言候占星宿，不但知其分野度数而已，其光色，星星不同，要须隔纸窗穿隙观之，一见其光便知为某星，百不失一，方可言占候耳。此昔人论星所未及。公孙元，举万历乙未进士。
　沈侍御
前辈士大夫致政在林下者，类杜门谢交游，郡邑大夫至终任多不识面。曾闻沈侍御越罢官归，日坐楼上写书，以三钱鸡毛笔抄至数十百册，亲友亦不数相见。汪公宗伊为南部郎，公按部日所荐官也，执门生礼候公，辞不见，立赤日中数刻，仅一接之，汪公叹息而去，其简远如此！在今日则亦有不能遂其高者矣。后公当举乡贤，汪公官大京兆，以公门人引嫌，不敢申院，遂中辍。公论至今以为阙典。
　王奇
王奇为诸生，通天文、卜筮、星数之学，后以事被褫，乃以术游四方。成化中来金陵，三原王公在兵部，方为权贵所，属奇筮之。奇曰：「公归矣，越三载，其起当铨衡乎！」已而果然。吏部官欲黜二御史，问其命，奇曰：「命岂宜问于公哉！进退人材，固有不在命者。」不对而出。刑部逸重囚 【刑部逸重囚　「囚」原作「固」，据万历本改。】 ，主者属奇筮之，遇恒之大过，奇曰：「五为囚圄，贼入矣，其焉逃之。」计其获日，与时皆不爽，闻者皆色然骇。陈指挥妻死，将敛，其女病，问命于奇，奇曰：「女固亡恙，其母亦且未死，后当生二子。即欲敛，其必越午。」午时，妻复生，后果生子二人。王郎中应奎问命奇，曰：「是火气太盛，若官之南，所至必有火灾。」后守台州，既上三月，郡中灾，十室九烬，王以疾去。其它奇中尚多。奇，天台人，无锡邵文庄公为传其事。 【奇术。】 
　王元吉
方正学先生志元吉墓，载其事曰：元吉年十四，岁饥，与兄行籴旁县，道遇盗，利其粟，将劫之，兄惧走匿，元吉不为动，徐绐骂曰：「庸县官使吾运粟，许夫防我而不至，若岂防夫邪？后有粟车数十两，若其防后至者。」盗以为然，散去。福寿在金陵，盗陈也先、潘甲率兵数千，自称为元帅，声言讨贼，索军食城下，守将闭门伏不出。福寿忧不知所为，元吉造门请见论事。福寿起问计，答曰：「今城中无一军而盗兵悍甚，此难与争锋，当以计破之。盗索刍粟，公宜开城门，陈刍粟车，若将馈之者，而阳以好言绐之，请一元帅以卒来取刍粟。彼闻吾言不测吾浅深，两人必相让，则主者必自来，吾以计杀之，而制其一人易矣。」福寿从其言，既而潘甲果自来，执杀之。也先失势所，自败去。元吉绝不以语人。久之，上得江淮，即金陵为帝，元吉因噤不更谈世事，隐医肆中自给，卒以布衣终。奇计前似李穆之于宇文泰，后似王文正之待赵元昊。不读书而闇合，奇士也。
　溪渔子
溪渔子王显，江宁人，少脱略不拘，读书不肯帖帖诸生间，自雄其才志。尝往来江淮间，结交大侠异人。谓古人功业，遇当其意，徘徊叹息，仰天拊髀，若有意从之游者 【若有意从之游者　「意」原作「章」，据万历本改。】 。天台林右豪士 【天台林右豪士　「右」原作「在」，据万历本改。】 ，善击剑知兵，而长干为文。张毂阳狂饮酒，自放于歌诗。二人皆自负高于一世。显游淮上，尝钓海滨，望见二人踞坐大笑。二人者知其非庸人也，即与之语，大惊，异其所为，引归逆旅。主人出酒相饮，摄衣跣行，起舞为乐，欢声撼数十百家。辨难上下古今事，折衷损益，根据理道，识者知其非狂生。或不识其为人，共瞰指笑之以为真狂，或又疑其为神仙人云。显举若不闻，遇适其志，鲜衣怒马行众人中，见者争观之，否则被污垢短衣，逐蹑市人后，市人呵之，弗辞也。后忽尽悔所为，买书数千卷伏读之，为文章奇伟伉健，然耻以自名。尝曰：「汉无儒者，唯贾生、诸葛孔明耳。唐人陆贽粗有识，然不足庶几王道。所贵乎学将以辅天地所不及耳，不然多读书何为！」 【奇人。】 
　李疑
宋太史濂李疑传曰：李疑者，居通济门外，闾巷子弟执业造其家，得粟以自给，不足则以六物推人休咎。固贫甚，然独好周人急。金华范景淳吏吏部，得疾，无他子弟，人殆之，不肯舍。杖踵疑门，告曰：「我不幸被疾，人莫舍我，闻君义甚高，愿假榻。」疑许诺，延坐汛室，具床褥、炉灶居之，征医师视脉，躬为糜炼药，旦暮执手问所苦。既而疾滋甚，不能起，溲矢衾席，秽不可近。疑日为刮摩浣涤，不少见颜面。景淳流涕曰：「我累君矣。恐不复生，无以报厚德，囊有黄白金四十余两，在故旅邸，愿自取之。」疑曰：「患难相恤 【患难相恤　「相」原作「有」，据万历本改。】 ，人理宜尔，何以报为！」景淳曰：「君脱不取，我死恐为他人得，何益？」疑遂求其里人偕往，携以归，面发囊，志其数而封识之。数日，景淳竟死，疑出私财买棺，殡于城南聚宝山，举所封囊寄其里人家，往书召其二子。及二子至，疑同发棺取囊，按籍而还之。二子以米馈，郄弗受，反赆以货，遣归。平阳耿子廉械逮至京师，其妻孕将育，众拒门不纳，妻卧草中以号。疑问故，归谓妇曰：「人孰无缓急，安能以室庐自随哉？且人命至重，倘育而为风露所感，则母子俱死。吾宁舍之而受祸，何忍死其母子！」俾妇邀以归，产一男子。疑命妇事之，如疑事景淳，踰月始辞去，不取其报。人用是多疑名。士大夫咸喜与疑交，见疑者皆曰：「善士，善士。」疑读书为文亦可观，尝以儒举，辞不就，然其行最着。 【真义士，似杜环。】 
客座赘语卷八
　名公像
倪文僖公与子文毅公像，俱方面大耳，丰颐颏，微髭须，文毅尤为肥硕，闻其曾孙翰儒言，腰带围可容中人四躯也。公无子，里中传文僖祷北岳，其夫人姚梦岳神指捧香合童子曰：「以为尔子。」孕而生公，故名岳。言公隐宫，公曾生子。祝枝山野记亦言文毅颀躬广颐，美如冠玉，腹大十围，体有四乳云。而陈中丞人物志言，文僖双目如电，体有四乳。祝或误也。
王襄敏公广额丰颐，而骨气峻拔，有威重，印堂中直纹五条，右颐有一黑子，音吐如锺。
都督刘公玺，面巉削无渥颜，耸肩如寒士。
杨水田公成，铁面剑眉，凛不可犯。
陈太史公沂，躯不甚长，神采朗秀，眸子可照。
邵佥宪公清，貌古神秀，其声清远。
徐子仁公霖，广面长耳，美须髯，体貌伟异，老而丰润，行步如飞，称曰「髯仙」。
谢野全公承举，美须髯，行九，人称曰「髯九」。
许奉常公谷，长头，面白晢而圆，巨鼻微须，双眼如碧色，八十时，状如世画老子。
王吏部公銮，面白晢，骨崚嶒清峭，两眉如剑直竖，微髭须，望之义气凛然。
殷宗伯公迈，面圆，黄白色，微须，清静之意可见。
姚太守公汝循，身可中人，面上员下稍锐，白晢，小有须，向人多笑容。
余司成公孟麟，目小而圆，骨法清古，耳高于眉，下微锐。
沈侍御公越，修干广颡，气韵高迈。
卢苑马公璧，长身，面如之，黄色，古而硬，老矣多皱纹。
王太守公可大，修躯锐首，面长尺，白晢，眉目疏朗，微髭须，手掌如噀血，长上短下，声如锺。
吴司寇公自新，大躯方面，白晢而红，微髭须，丰颐，目光外现，有威重。
　科举事例
舍余中第七十七名。十七年，柴虞以骁骑右卫总旗中第八十九名。相传两畿额一百三十五名，其五名原为杂流设也。自嘉靖以后，遂不闻有中者，武生间亦考送入场，传言不与誊录，果尔则亦非圣朝立贤无方之意矣。又附学生入试，自弘治八年始，吾乡顾尚书璘以附学生中第十四名。应天试录之有附学生，亦自此始也。舍余中第七十一名，刘弼以锦衣舍人中第十七名，杨俊以江阴卫军中第八十五名。弘治五年，刘麟以武学生中第七十五名，齐贵以营缮所匠中第九十一名。十一年，史良佐以太医院医生中第八十五名。十四年，陈沂以太医院医生中第四十八名，邵镛以羽林右应天府乡试，国初自府学生、增广生、监生外，如未入流官吏、武生、医生、军余、舍人匠之类，皆得赴试，皆得取中。如成化元年，章玄应以留守左卫军余中第八十七名。四年，谢崇德以内江人吏中第四十二名。十年，王鑨以牺牲所军余中第二十三名。十三年，李用文以武学生中第九名。十六年，乔衍以武学生中第二十四名。二十二年，陈玉以沂州
　儒学
，余谓：「只宜循公之制，不可轻改。其发科之多少，盖亦岁运利钝所致，不拘何宅皆有之，惟其宅本吉，则宜静听以待吉之自会。年年变迁，科科修改，断无此理。」时议者皆以余言为然。京学志载公修学事，余特为详其所以告学者。府学明德堂后，旧是一高阜，土隆隆坟起。嘉靖初，都御史陈凤梧夷其阜，建尊经阁于上。未建阁之前，府学乡试中者数多，景泰四年开科中式者二百人，而应天至二十九人，可谓极盛。自建阁后，递年渐减，隆庆以来稀若晨星矣。万历乙酉丙戌间，太常少卿济南周公继署府篆，公雅玄女宅经，谓儒学之文庙，坐干，向巽，开巽门而学门居左，属震。庙后明德堂，堂后尊经阁，高大主事，庙门与学门，二木皆受干金之克，阳宅以门为口气，生则福，克则祸。于是以抽爻换象补泄之法修之，于学之坎位起高阁，曰青云楼，高于尊经以泄干之金气，而以坎水生震、巽二木，以助二门之气。又于庙门前树巨坊，与学门之坊并峙，以益震巽之势。于离造聚星亭，使震巽二木生火，以发文明之秀。又以泮池河水不畜于下手，造文德木桥以止水之流。修理甫毕，公迁应天巡抚都御史。学门内旧有屏墙，戊子冬公下檄拆去之，曰：「去此，明年大魁必出此亡疑矣。」己丑，焦公果应其占。庚寅冬，公迁南户侍，面语予曰：「修学而一大魁，余未敢言功也。占当出三元，坊中枢字，亭上星字，篆文区之三口，星上之三圈，皆寓三元之象。君其识之。」乙未、戊戌，朱公与余相继登第，人益以公之术为神。顷年，有议修学者，大京兆黄公博谋于
　皇城
万历中，少宰李公廷机曾议修大内承天门楼。余座师少宗伯叶公向高署工部事，以质于大司马郝公杰。郝公以会典成化十六年有南京皇城内宫殿不许重修之例答之，遂止而不行。然余查万历初，承天门损坏，部题准修理，工部主事黄正色等有劳人役，俱功。则皇城自旧例城墙之外，亦有修理之事矣。窃意唐重东都，宋重西京，仅置留守，与今日南京奉陵庙、备百官者殊例，宫门任其颓敝，恐亦非国家重根本意也。
　吴媪
王丹丘翁言：吴交石尚书有姊老而寡，居尚书之家。媪能诗文，一时卿大夫多与之酬酢。或来诣尚书者，值其它出，辄请媪见，与论议，问近日有何篇什，供茗而去。当时士大夫风俗朴质如此，曾不以为异也。尚书友爱甚笃挚，为南御史大夫，所居在北门桥南，尝以桥上遇其兄，踽踽步行，即下舆扶携而归。里中老成人至今谈之，以为盛德事。而国史、实录亦谓公居家待昆弟有恩，人皆称之。
　蟂矶
芜湖江有蟂矶，矶有庙，所祀者刘先生之孙夫人。江上渔人言，蟂盖老鼋之类也。癸丑，某孝廉以访友寓鸠兹，偶游庙，入寝殿，熟睹其像，赋诗有调谑语。归卧旅舍，诘朝昼漏下数十刻不启户，家人抉扉视之，则死于榻矣。阴精流输，沾污席上，疑为物所魇而然。古称入祠庙者，宜敬而远之，毋得瞻视谑浪，观此尤信。此与三水小牍所纪鲁山县女灵庙夏侯祯事颇相类，彼为神所招，以友人正言责神而罢，而孝廉乃罹其祸，可异也。
　邝生
邝典者，前京兆邝公埜之裔也，为府学诸生，齿且宿矣。训童子于大中桥尹氏，夜卧馆中，有群盗猝至，扣主人门不启，捽邝令呼以入，邝曰：「不可。」盗以刃迫之，生大言曰：「吾受主人请，教若子。今乃为若辈呼其门以劫之，此岂复有人理邪？汝杀则杀，吾口不可开也。」盗不得已，掠生衣被而缚之。至天明，主人开门乃解其缚。生素戆直，今段遂能刚正乃尔。若此生者，余意学使宜旌异之，以厉颓俗。
　饮虹先生
李师文熙，参议昊之子也。举进士，为南御史，以上疏请诛刘瑾等，逮下诏狱，廷杖三十放归。瑾深衔之，踰年又以旧牍中有熙名，文致微过，复传旨于南京午门杖五十。瑾诛后，家居一十六年，起官郡守，至按察副使。生平方严峭直，人以为难近。顾司寇为作墓志，亦微见其意云。时辈称曰「饮虹先生」，况其负气而慝藏也。李家在新桥西，故号饮虹。饮虹，旧桥名。公与王辣斋徽，顾横湿瑮皆号溪刻，而王、顾之清端，李之能谏，皆铮铮为世伟人，未易才也。
　司马家婢
羊市桥下司马家，西虹侍御之后也。万历丙午、丁未间，家有怪，抛掷瓦石无虚日，后复处处发火，焚其门楼三间，百计祈禳迄无验。客为余言其状，余应之曰：「曾忆风俗通中老妪事，政与此类，试语司马君，可密察家中男女，当有人作此狡侩者，毋信为鬼物也。」客不谓然。后一日，司马庶母有一婢，忽裙带中落取火纸夹于地，家人追问之，始具吐实，向之怪孽，皆此婢之为也。其家遂逐此婢，婢去而家安矣。语曰：「少所见，多所怪。」然哉！
　黄督学
捷异常，阅卷一目数行俱下。常以两门役横曳之，手执笔，遇佳者辄用笔大抹，门役亟以酒大白进，为引满赏之。遇恶文，即大掷地上。发案日，凡所赏识与所黜斥，日诵其文之佳恶，不遗一字，人以为神。试童生日，交卷随阅，定去取。有出院未抵寓者而案已发矣。其敏而强记，亦一时之隽也。督学黄公汝金别号翠岩，才
　仕路窄
胡象冈督学曾以事笞一吏，吏北人也，口称「仕路窄、仕路窄」求免，胡怒，尽法决遣之。后胡以事被逮诏狱，狱中供帐食物毕备，胡心讶非狱所宜。久之，因问执事校尉：「何以有此？」答曰：「此吾狱吏意也。」胡心感甚，而不知其人。事解，访此吏诘之曰：「君待我厚，不啻骨肉，不晓我何德于君而以此施我？」吏笑曰：「公忘之邪，吏即『仕路窄』者也。」胡大感涕曰：「我一时执法笞君，君不恨我，我在狱中，君不思释憾于我，反厚待我。君诚高义，足驱今古，我为不知人矣。」遂与约为兄弟，厚扶植之。惜此吏忘其名。
　赏鉴 【八则】 
赏鉴家以古法书名画真迹为第一，石刻次之，三代之鼎彝尊罍又次之，汉玉杯玦之类又次之，宋之玉器又次之，窑之柴、汝、官、哥、定及明之宣窑、成化窑又次之，永乐窑、嘉靖窑又次之。留都旧有金静虚润，王尚文徽，黄美之琳，罗子文凤，严子寅宾，胡懋礼汝嘉，顾清甫源，姚元白淛，司马西虹泰，朱正伯衣，盛仲交时泰，姚叙卿汝循，何仲雅淳之，或赏鉴，或好事，皆负隽声。黄与胡多书画，罗藏法书、名画、金石遗刻至数千种，何之文王鼎、子父鼎最为名器，它数公亦多所藏。近正伯子宗伯元介出而珍秘盈笥，尽掩前辈。伯时、元章之余风，至是大为一煽矣。
张择端清明上河图，旧云在南京一质库，后入魏公家；或云在王守溪相公公子处。嘉靖中，一贵人以重价购送严世蕃者，乃时人昆山王彪从王公子处私临本也。世蕃喜甚，装潢人汤姓号北川者，索赂不得，指言其伪。世蕃大怒，卒以陷贵人云。
顾东桥以尚书考满入京，分宜请其宴，堂上挂吴小仙月明千里故人来图。公入堂，甫揖罢，昂首看之，大声曰：「此摹本也，真迹在吾乡倪青溪家。此画甚佳，当求其真者。」严为色变。
黄美之家有王维着色山水一卷，又王维伏生授书图一卷，又出数轴，皆唐画也。吴中都玄敬看毕，吐舌曰：「生平未见。」
王维江天霁雪卷为胡太史懋礼家藏。后其子没，冯开之先生以数十金购之，今尚在其长子骥子家。慕而欲购者，悬予其直，且数百金矣。胡又有宋榻黄庭经肥本，最为墨帖之冠，今不知在何所。金陵琐事又记胡有兰亭记。
姚叙卿藏宋榻淳化阁帖，纸墨光黟如漆，而字肥，后为其姻家锺栉所得。今不知归何人手。
叙卿有山谷书法华经七卷，纸用澄心堂，光滑如镜，价至七百金。叙卿没后，曾有人持以质于余，余睹其字多沓拖媟慢，似非双井笔也，后竟为徽贾以重价购去。
王藩幕元耀，故富家子，善画，家多畜古名画至数百轴。李成看碑图为最。所刻石帖名栗叶斋帖，皆三及金陵人书。
</div>
    <div class="pagination">
<a href="客座赘语_page14.html">上一页</a><span>...</span><a href="客座赘语_page10.html">10</a><a href="客座赘语_page11.html">11</a><a href="客座赘语_page12.html">12</a><a href="客座赘语_page13.html">13</a><a href="客座赘语_page14.html">14</a><span class="current-page">15</span><a href="客座赘语_page16.html">16</a><a href="客座赘语_page17.html">17</a><a href="客座赘语_page18.html">18</a><a href="客座赘语_page19.html">19</a><a href="客座赘语_page20.html">20</a><a href="客座赘语_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
