<!DOCTYPE html>
<html>
<head>
    <meta charset="UTF-8">
    <title>徐氏笔精 - 第 13 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐氏笔精 - 第 13 页/共 30 页</h1>
    <div class="content">琼姬墓

吴中有夫差女琼姬墓髙季迪诗云梦别芙蓉殿头堕钗零落谁收土昏青镜忘暁月冷珠襦恨秋麋鹿昔来废苑牛羊今上荒丘香魂若怨亡国莫与西施共游六言最难佳此篇警策隽永求之古今不多见也

威寜伯

国朝威寜伯王襄敏公以文臣而三佩将印特敇奬谕二十余次殁后谕祭九坛歴任四十余年身临战阵一百九十四次生擒畨贼二百九十名斩首三千三百颗夺获战马骆驼牛羊以数十万计子孙世世承袭给以铁劵书生之宠遇未有若此之极者也然公诗气魄雄壮不事磨炼自见逺大如斩蛇赤帝留神剑堕泪铜仙泣露盘风向眼中吹出泪霜于髯上冻成冰三缄已锢金人口百炼难消铁汉心六国竟销苏子印万金空铸邓通钱仕宦得闲方是贵世途虽好不如归妄梦几时曽得鹿多歧何处不亡羊公驰驱戎马之间而赋咏不辍未可与操觚翰苑者并论也然阿附权阉不无微玷云

八岁诗

弘治间金陵谢子象有诗名八岁时客命赋暮秋诗谢曰紫塞风寒雁呌霜秋花薫梦一楼香客惊为竒童后从吴郎中元玉学诗有深林下马苍苔滑野寺入门秋爽多之句一时传诵谢赠刑部主事子应午官河南叅议刻其全集佳句甚多不特此也

石田题画

沈启南画入神品而诗亦清真可咏予尝得其题画数首不必观丹青水墨而诗亦可当生绡粉本也独树髙楼日欲西竹梢晴雾四檐低流云过去青山在恰好卷帘幽鸟啼山隐幽居云木深鸟啼花落昼沉沉行人杖履多迷路不是书声无处寻爱是垂杨嫩緑齐放舟晴日弄春溪沧浪自唱无人和飞过水禽能一啼雨迹未干花乱飘一溪新水欲平桥有人问我门前路不觉斜阳在树腰住处真成与世迷一重云水一重溪会琴会茗还容客接木通桥野水西碧水丹山映杖藜夕阳犹在小桥西微吟不道惊溪鸟飞入乱云深处啼临水人家竹树中只因孤屿水船通当门细荇牵微浪绕屋藤花落软风水次人家似瀼西参差竹树路俱迷溪翁兀坐不出户日午饭香鸡正啼客来客去吾何较山静山深事亦无一卷黄庭看未了紫藤花落鸟相呼山雨欲来云满屋溪风未起水生波石苔坐久人垂钓犹有微阳挂女萝山径萧萧落木疎小桥流水限林庐秋风黄叶少人迹鸡犬不闻惟读书独坐树根无一事清风满袖作微吟夕阳好在秋林外日阁逺山还未沉右诗皆石田集所不载皆于画幅见之録之以当卧逰耳

胡笳图

沈启南题胡笳十八拍云芦叶传声拍拍鸣画圗传得态如生琰从三姓邕从卓自是人间父子情猛于斧钺之诛矣

唐伯虎

唐伯虎疎狂玩世嵇阮之流也诗虽不甚雅驯而一段天然之趣自不可及如去日苦多休检厯知音谅少莫修琴生涯画笔兼诗笔踪迹花船与酒船秋榜才名标第一春风弦管醉千场苦拈险韵邀僧和暖簇薫笼与妓烘皆自冩胸次非若组织套语者也近云间彚刻伯虎集中悞入宋张文潜七夕歌宜删去之

唐寅题画

偶见唐子畏山水一幅题诗云春风修禊忆江南酒榼茶炉共一担寻向人家好花处不通名姓即停骖极有风致唐集不载

伍晏

清流伍晏弘治中贡为广文能诗如草根蛙鼓吹花底鸟笙歌闲阶秋扫叶荒径晩挑蔬隔寺闻僧磬微灯认钓舟又渔沧庙云渔沧之下潭水流渔沧之上云悠悠行云流水自今古荒城故垒行人愁龙为蛇兮鼠为虎腥毛臭骨皆尘土游魂絶魄无所归时傍寒蛩泣秋雨俱清隽可喜

寳镜诗

杨用修寳镜篇云绣户无波菱自动纱窓不夜月恒光足称工巧

王子渊祠诗

杨用修题王子渊祠一絶云灼灼灵芝发秀翘子渊摛藻擅天朝汉皇不赏贤臣颂只教宫人咏洞箫诗意与田况琴台相类

陆子丝诗

姑蘓陆文组子夜歌云染蘗作侬衾持氷置侬枕城乌夜夜啼寒苦不成寝美人寄书云秋梦无凭客路遥尺书封寄恨迢迢吴绫不及桃花纸颜色都从别后消皆有丽情

南屏诗

四明丰道生雪夜过西湖南屏山诗千岩万壑玉层层夜半山腰见佛灯竹影扫窓尘不到满床风雪定中僧清逸逼人

陈髙吾桃源诗

武陵陈髙吾少司马题桃源云轮蹄影落东西路鸡犬声闻逺近村又云有无仙迹在何处今古人家住此山亦佳句也

陈徳音

吾乡嘉靖中有陈钥字徳音隠士也诗法唐人人无知者近其孙鸿出遗稿一帙佳句层出如山深僧饷早天逺鹤归慵日影沉秋磬松声响暮山归心秋转切逺梦老难成窓寒叶落后竹响雨来时久客依人懒虗名到老休行装冲片雨归梦落千山栖鸦惊夜火归雁过更楼殊有幽人之致

周所谐

周所谐名如埙莆处士也足迹不出户庭苦唫弗辍未尝妄与显者逰里中乡绅学士罕识其面故其为诗绰有林壑之致自作田家吟云不识市朝车马喧残蓑箬笠老田园柴门去郭无多路野竹临流自一村春雨桑麻终岁足清时鸡犬数家存儿孙牧畜南山下为道湏防猛虎繁可以见其逸韵矣他如风生极浦潮常白霜冷空林草变衰万里寒山横积雪半汀衰草隠斜阳百花潭上渔竿在五柳门前鹤径荒因嫌城市非吾土却傍渔家作比邻墙压花枝妨客过泥深苔径唤人扶等句全无烟火食气

西湖闻笛

嘉靖中余杭诗人徐后西湖闻笛云月白霜寒客梦醒笛声逈出柳洲亭莫教吹过孤山去风里梅花不耐听一时传之

杨椒山临刑诗

杨椒山临刑赋诗云浩气还太虗丹心照千古平生未报恩留作忠魂补千载之下犹有生气

鹅池生

赵郡宋登春自号鹅池生壮岁须眉皓白任侠游燕赵间后薙髪为僧不知所之吴郡徐大宗伯学谟为之传而梓其诗诗悲惋豪逸尝赋侠客行云赌掷赛刘毅家奴过孟贲千金不肯顾一剑为酬恩赵瑟停凰柱燕姬促象尊平生款段马羞入孟尝门又抱玉几年终献楚懐书垂老莫干秦又酒肠方大黄金尽世事才知白髪多皆自冩其胸臆者也

杨鹏翼秋千诗

咏秋千诗以洪觉范之作为最而元人杨鹏翼一首尤佳也日转华檐树影偏谢家庭院簇神仙彩绳斜擘纎纎笋画板轻承步步莲弄玉未升云汉上緑珠先坠舞楼前不知小径残红里明日何人拾翠钿近徐茂吴有句云莲生不在地栁弱会揺空亦自有致

沈明臣苎萝山诗

沈明臣题苎萝山云越国舆图海上多千岩万壑绕鲸波计然空奏亡吴策谁道功成在苎萝亦微婉

纒头集

京口邬佐卿字汝翼中丞公子也性豪爽喜游狭邪著述甚富自文集外有艳词十卷题曰纒头集皆生平赠妓之作佳句丽情可歌可咏如笛中旧恨留金谷天上新愁问玉巵江栁眉稍双锁恨海棠春尽独销魂寳镜夜寒鸾顾影画梁春暖燕归楼妆粉晓沾蝴蝶草啼红春染杜鹃枝鬓梳蝉影分双翼衣剪灵绡学六铢小阁题情缄荳蔻空庭微步出莲花楼前彩鳯随仙史陌上银筝悞使君春回汉水思捐佩月满秦宫照卷衣玉树轻霜凝屈戌垂杨新月挂秋千杨栁调翻歌扇月柘枝香度舞裙风翡翠香笼条脱暖梧桐声转辘轳寒明月小楼闗盼盼垂杨深院李师师等聨脍炙尤甚义山无题之后亦不多见也

沈倥侗

吴人沈愚号倥侗善书工诗雪夜云瓦炉温酒夜灯前纸帐梅花伴鹤眠不似玉堂金马客五更风雪去朝天

辨琴声

唐李龟年至岐王宅闻琴声曰此秦声良久又曰此楚声主人入问之则前弹者陇西沈妍后弹者扬州薛满也王百谷曲中有诗云一半秦声半楚声秦娥调瑟楚娥筝鳯凰城里家家雪但是红楼冻不成用事恰当

御沟水

唐人咏御沟水诗颇多亦有佳者第不如近日章元礼一絶为胜诗云西山千涧水争流尽入宫墙出御沟红映芙蓉青映栁更调铅粉上朱楼

鱼鳞云

淮南子曰云如鱼鳞汤义仍诗风光散羊角云气集鱼鳞亦工巧

</div>
    <div class="pagination">
<a href="徐氏笔精_page12.html">上一页</a><span>...</span><a href="徐氏笔精_page8.html">8</a><a href="徐氏笔精_page9.html">9</a><a href="徐氏笔精_page10.html">10</a><a href="徐氏笔精_page11.html">11</a><a href="徐氏笔精_page12.html">12</a><span class="current-page">13</span><a href="徐氏笔精_page14.html">14</a><a href="徐氏笔精_page15.html">15</a><a href="徐氏笔精_page16.html">16</a><a href="徐氏笔精_page17.html">17</a><a href="徐氏笔精_page18.html">18</a><span>...</span><a href="徐氏笔精_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
