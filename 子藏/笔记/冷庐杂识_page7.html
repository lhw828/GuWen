<!DOCTYPE html>
<html>
<head>
    <meta charset="UTF-8">
    <title>冷庐杂识 - 第 7 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冷庐杂识 - 第 7 页/共 30 页</h1>
    <div class="content">
　　◎顾侍读仁和缪莲仙艮，编刻《文章游戏》，类皆娱情肆志之辞。惟长洲顾耕石侍读元熙二赋，命意高远，非等寻常笔墨。《污卮赋》序云：“晋傅咸《污卮赋》，谓卮为小儿窃弄，误堕不洁，以比士君子之隳行。呜呼！卮也，而弄诸小儿，何待其既污而后咨嗟太息哉！”赋曰：“天下之宝，任之匪人。既污而悲其遇，实未毁而丧其真。故球图不可玩之以妇寺，而太阿不可假之于童昏。”《唐花赋》序云：“南方窖花，牡丹为盛；北方地寒，梅亦不花。花者，皆唐花也。早开而无香，且易悴。”赋曰：“泉之窍于山也，人凿其胚；玉之垫于璞也，人斫其胎；花之孕于根也，人发其ぼ。吁！此人之所以戕物，而物之所以宁处于不材。”二赋寥寥数语，而即小见大，含孕无穷，名作也。

　　◎周孟侯先生吾邑周盂侯先生拱辰，明季贡生，吾母之七世祖也。先世累著清德，母夫人梦砚生花而生公。比长，聪颖绝人，又励志于学。尝坐小楼，去梯三年，读古今文五千篇有奇，由是才藻艳发，名噪一时。吴兴庄廷钺将刊《明史》，以厚币聘公。先一夕，公梦其父畀以一合，启视之，则赫然一人头也，惊而寤。适庄使至，有警于是梦，峻辞却之。及《明史》祸发，诸名士株连被戮者多，公独脱然无累，识者谓世德之报。屡不得志于有司，牢骚抑塞之气悉寓于文辞。著有《圣雨斋集》，其宫词八十首，寄兴无端，尤足令才士读之，同声感喟。摘录五首，以当尝鼎一脔：“露痕高漾月痕低，六院笙歌五院迷。莫道襄王惜香梦。巫山只在画栏西。”

　　“垂杨深闭画楼春，花送黄昏莺送晨。三十六宫闲似水，平明催召虢夫人。”

　　“金铃︵踏落花泥，辇路苔痕旋欲迷。谁道举头刚见日，风楼疑在十洲西。”

　　“碧箫吹破思依依，听尽宫莺半掩扉。最是无聊看不得，桃花片片背侬飞。”

　　“翠剃宝鬓玉膏新，一对菱花一怆神。每恨蛾眉绿如许，不如影里李夫人。”

　　◎新乐府山阴胡茨村观察介祉，取明崇祯、弘光时事作《新乐府》六十篇，篇各有记，载述甚详。顾往往有与正史异者，如：《诸公子篇》，谓魏大中子学濂官庶常，污甲申伪命，而略其死事一节。《东江叹篇》，谓毛文龙盛时，参貂书币，走津要如织。陈继儒负盛名，方游辇下，独不及，心衔之甚。适于钱龙锡座谈东江事，言毛跋扈僭越当斩状，钱因以语袁。祸酿于微细，而中于封疆，横议之罪，真不容诛。不知此乃妄传，未可据以为实。《卢家军篇》，谓象升率亲兵赴战，行至贾庄遇刺死，而《明史》则纪其战死蒿水桥事甚悉。《三罪辅篇》，谓误国之罪以温体仁、薛国观、，周延儒为称首，杨嗣昌实心任事，才又足以济之，帝知之甚深，故眷倚独重。使廷臣不以门户掣肘，俾得斋心办贼，未必无成。顾攻者纷纷，遂使忧危愤郁，方寸扰乱，以抵败亡。此说尤为失真。余观《明史》本传，崇祯时，先后增赋糜饷，嗣昌主之，实为祸本。复庇熊文灿以抚贼误国，厥罪甚大。又陷卢象升战死；恶方孔，劾下诏狱；抑孙传庭，使不得遂其志，而贼势益张。嫉忮之私，视体仁等亦无甚异，谓之实心任事，不可也。《悲潼关篇》，谓孙传庭死于乱兵，而《明史》则谓其跃马大呼而殁于阵。《假皇后篇》，谓或言初福王世子殁，德昌郡王序当嗣位。马士英为凤督，有以居民藏王印首者，取观，则福王印也。询其人，云：“负博进者，持以质钱。”士英物色之，则以为真嗣福王矣。国变后，遂推戴以邀援立功，天下皆以为嗣福王即皇帝位矣。彼童氏以为今嗣福王即昔之德昌王，而抑知昔之德昌王非今之即皇帝位者耶？故有断断不可见者。按：此说亦正史所摈，不足信也。其所为《乐府》，惟《悲潼关》一篇音节近古，云：“潼关天下险，大督将家才。一战王师没，三秦贼骑来。河流终古恨，风雨至今哀。白日行当堕，挥戈力岂回。”

　　◎孙愈愚乌程孙愈愚明经燮，刻苦于学，耽吟咏，尤工为古文辞。尝与震泽张渊甫学博履书曰“文章之道，一真气所弥纶。自时文兴而士安于剽窃摹拟之习，去而习古文亦同此伎俩，安得不伪？究之天下，惟真者为能感人于无穷，而伪者祗可欺一时之目。自古文章传真而不传伪，故读书不必多，而要在通其意，抒辞不必丽，而要在达其心”云云。又尝选欧阳永叔、苏老泉、东坡、曾子固、刘原父、李太伯之文各数十篇，朝夕讽诵。而不取王介甫，恶其辨言乱政也。

　　◎吴香圃诗吾里吴香圃茂才全昌，归安人。少有隽才，稍长，以诗赋受知于学使者阮文达公。入郡庠，屡试不售，轲憔悴以老。著有《香草斋诗钞》，《西溪》云：“采药西溪行，寒流曲如带。日落牛羊归，村墟暝烟外。”《寄俞生香俨》云：“漂零萍梗又经秋，此夕思君独倚楼。寒雁一行何处去，白云天远大江流。”又断句云：“残年衰鬓客，独夜大江船。”“落日树边尽，孤舟溪上归。”“楼头细雨三更笛，江上寒潮一叶舟。”“小溪疏柳谁家阁，极浦斜阳独客舟。”“久病人如秋树瘦，苦吟声比夜蝉寒。”皆清逸可讽。

　　◎关帝谥关帝谥壮缪，人皆谓缪非美称，独绵竹黄州牧成章持论辨之，云：“昔关帝之谥壮缪也，陈寿以谥法‘名与实爽曰缪’，传谓帝刚而自用，戾以致败也。又或谓‘武功不成曰缪’，千载下卒无一人为帝表暴者，而不知皆非也。按：《礼记大传》‘以序昭穆’，古本作‘缪’；《左传》‘穆’多作‘缪’，若秦穆公，史皆称‘缪’，是穆与缪古文多通用。考《谥法》‘布德执义曰穆’，‘中情见貌曰穆’。夫布德执义、中情见貌，孰有过于帝者？谥曰壮缪，盖伤帝之死国，与宋岳飞谥武穆同意。而壮穆作缪，亦犹秦穆、鲁穆之或作缪也。今世俗以缪为横戾之缪，以为恶谥而讳之，非情事也！”黄之论如此。余以为秦缪之谥，昔人尝以为非美名矣。黄说虽辨，终不能举历久相沿者而易之也。伏读乾隆四十一年七月上谕：“关帝在当时力扶炎汉，志节凛然，乃史书所谥，并非嘉名。陈寿于蜀汉有嫌，所撰《三国志》多存私见，遂不为之论定，岂得为公？从前世祖章皇帝曾降旨封为忠义神武大帝，以寝扬盛烈。朕复于三十二年降旨加‘灵佑’二字用示尊崇。夫以神之义烈忠诚，海内咸知敬祀，而正史犹存旧谥，隐寓讥评，非所以传信万世也。今当抄录《四库全书》，不可相沿陋习，所有志内关帝之谥，应改为忠义。第本传相沿已久，民间所行必广，难于更易，着交武英殿，将此旨刊载传末，用垂久远。其官板及内府陈设书籍，并著改刊，此旨一体增入。钦此。”

　　圣谟煌煌，洵足彰圣神之德，而垂示万古矣。

　　◎刘三山广州刘三山孝廉华东，志行高洁。洋商某夤缘人乡贤祠，三山力持清议，忤大吏意，褫为布衣，士论惜之。仁和周南卿茂才三燮赠以诗云：“天柱风云事可嗟，闲身且伴铁梅花（三山姬人名铁梅）。富人名肯扬雄载？自把文章吊白沙。”

　　◎沈鹿坪师归安沈鹿坪师焯，家琏市镇。少好学，夏夜同人皆散步纳凉，独默诵所习经，常达旦不辍。屡试高等，每一艺出，人皆传诵。时俗学以剽窃涂饰为能，矫其弊者又貌为高古，不中有司程度。公折衷至当，探经书之蕴，而出以高华，究理法之精，而归于沈实。以故游其门者，大小试无不利。公精于数学，乾隆丙午举秋试后，杜门授徒，不与计偕。人劝之就试，公曰：“吾当于乙卯岁获售，今犹未也。”届期果以二甲第八名登第。先是有显官私人榜后通款于公，谓词林可得，公力却之。既而以知县归班，改就教职，补官台郡学博。台于前明科甲极盛，人才辈出，今则稍稍衰矣。公曰：“振兴文教，乃吾责也。”遂进多士而劝之以学，远近向慕，登堂负笈者踵相接。公视其质之高下，循循善诱，数年之后，文风渐复。嘉庆己卯引疾归，馆于青镇严比玉太守廷珏家，余亦亲受业焉。公阅余文，谓曰：“子作文无根柢，犹欲筑室而无土木也，安得成？”余于是始知殚力于经，后得忝窃科名，皆公之力也。公生平所作制艺不下数千首，诗、古文、词亦遒整有法，惜皆散佚。兹录箧中所存诗三首于后。《留别严比玉飘仙》诗云：“桃李春深苜蓿肥，偶伤怀抱拂衣归（时有丧明之痛）。儒官久忝齐竽滥，学术终惭郑璞非。忽枉新莺求友唤，故教秋燕傍人飞。频年坐拥谈经席，拟返衡茅昼掩扉。”

　　“话到衷肠首重回，沈吟且尽手中杯。曾闻良玉烧须试，漫道黄金散复来。循吏声名多郡秩，赀郎词赋总仙才。不辞临别将言赠，记取荆花一处栽。”《题李梅修抚心图》诗云：“子舆日三省，伯起夜四知。古人贵慎独，炯若鉴在兹。劳劳方寸地，旦夕轮辕驰。暗室虚无人，想见肺肝时。勿问马得失，勿问蛙公私。中有丹元子，俯首将何辞？君家《见闻录》，言行皆人师。绘图藉自儆，嘱我系以诗。我亦问心者（前任台监理庙工楹帖，有”事可问心宁任怨“之句），抚此重致思。致思且勿语，语恐旁人嗤。”

　　◎腊《月令》：“腊，先祖五祀。”正义云：“腊者，猎也。谓猎取禽兽以祭先祖五祀也。”然则“伏猎侍郎”亦非甚谬；未若“金根车”之改“金银车”也。

　　特其人不学，遂贻口实。且古人作书可以通假，后世则不能耳。近有士子试艺，误书“非”为“飞”而被黜，此字古亦有通用者矣。

　　◎起复宋刘珙为江西安抚。继母忧，起复。珙曰：“三年通丧，三代未之有改。汉儒乃有金革无避之说，已为先王罪人，今边陲幸无犬吠之惊，臣乃欲冒金革之名以私利禄之实，不又为汉儒之罪人乎？”丞相史嵩之丁父忧起复，徐元杰言：“家庭之变，哀戚终事，礼制有常。何至忽送死之大事，轻出以犯清议哉！自闻大臣有起复之命，虽未知其避就若何，凡有父母之心者，莫不失声涕零！臣特为陛下爱惜民彝，为大臣爱惜名节而已。”其论起复之失，最为恳至。读此觉明吴中行诸人论张江陵夺情，意激而辞烦，犹未能得其要也。

　　◎叶素庵仁和叶素庵孝廉金书，才华富赡，工书画，善吟咏。家贫，鬻文京师以养亲。

　　中年殂谢，士林惜之。尝赠余扇头墨梅，题诗一绝云：“风雪漫天腊正残，一枝素萼独凌寒。拈毫写出清癯骨，未许人间俗眼看。”今已为友人携去，每诵遗什，辄为惘然。

　　◎端木舍人青田端木鹤田舍人国瑚，天才颖异，以诗赋受知于阮文达公。官归安学博十余年，后以精究地理为禧尚书恩所荐，万年吉地工成，特赐中书，加六品衔。持品高介绝俗，在京师不事干谒，萧然斗室，惟以著述自娱。相国某慕其名，招之不往，以此浮沈冷宦，不得迁擢而卒。所著有《易指地理玄文》、《太鹤山人诗集》。《在归安学舍作》云：“官阁焚香过十年，乌皮尚恋旧青毡。日长散帙无公事，睡起匡床有俸钱。百代看成灯下烬，一乡逃入酒中天。玉河东畔莲庄北，听唱渔歌月又圆。”《寄园紫藤精舍作》云：“朝隐频年未放还，寄园今寄我清闲。看花西寺逢三市（土地庙每三日花市，与寄园止隔一墙），视草东垣隔八班（每八日一诣，中书直庐）。官悟茶香人短榻，佛灯书味夜空山（中供观音佛龛）。

　　紫藤老惜生涯薄，每倚春风借酒颜。“寄兴闲远，读之可想见其为人。断句如《哭林西溪》云：”山川如故徒埋骨，天地无情莫著书。“《寄太鹤山房》云：”文章事大愁言命，仕宦途多幸息心。“《淮安作》云：”城根驿路藏秋草，树杪河声走夕阳。“《出仪真青山头江口》云：”潮生城郭添新渡，木落江湖出远帆。“《落叶》云：风高古屋秋如雨，月满空山夜已霜。”《黄浦舟夜》云：“一行杨柳烟为岸，四面芦花水是天。”《淮阴吊韩信》云：“一代英雄儿女手，百年恩怨布衣时。”《鲥鱼云》：“四月如银宜贵客，一生多刺比风人。”皆摆脱凡近，戛戛生新。所作联语亦可诵，《挽温州林石笥》云：“气绝凌云，他日岂遗司马稿；泪倾流水，此时先碎伯牙琴。”《挽朱雨亭》云：“愁寄天边，子始成名身易箦；哀传日下，父终遗命世传经。”

　　◎孔子生日上元叶健庵中丞守兴安府时，郡诸生以八月二十七日为孔子诞辰，禀请赴庙行礼。公为辨示止之，谓“嗣后诸生不得复为此举。倘各塾师生以终岁读孔子书，不可无以申敬，应于春秋祭丁日，各于私塾行释菜礼，似为得礼之正。即陋俗相沿，必欲于八月二十七日展其诚敬，亦只谓之释菜则可，谓之祝寿则不可。其俗称谓‘孔子会’，则尤不可”云云。余按：《礼部则例》载：“八月二十七日恭遇先师诞辰，大内至王公百官均致斋一日，各衙门不理刑名，民间禁止屠宰，前期缮绿头牌具奏，得旨，并出示九门及礼部前。”是孔子诞辰之期，已垂功令，有官职者，届期均应致祭。兴安府诸生禀请行礼，似不得訾为陋俗，惟不应用便服，且有祝寿及“孔子会”等称耳。

　　◎孙瀛帆诗仁和孙瀛帆茂才光裕，博学能文，中年弃帖括为申、韩家学，暇则恣力于诗，才藻艳发，倾倒一时。道光癸卯，客台郡滋阳张兰台太守庭桦幕中，一见如故，遂订交焉。以所著《树萱草堂诗钞》见示，佳句如《南山古寺题壁》云：“落花满径鸟啼寺，斜日半肩僧上楼。”《箴作诗者》云：“花到半开香正好，酒经重酿味逾醇。”尤长于乐府，道光辛丑、壬寅间英夷扰浙，曾赋《从军咏》十章，激昂悲壮，于行间情事描写曲尽，可称诗史。兹录其二。《乍川戍》云：“塘绕当湖环乍浦，浙西重镇支门户，都护防城击桴鼓，东指舟山郁风雨。帆樯出汉无定所，健儿横戈吼如虎，气压惊涛吞丑虏。一旦沿塘集楼橹，炮火轰天飞猛炬。

　　弃甲曳兵掷弓弩，抱头纷窜虎如鼠。官兵散，贼兵聚，官兵为客贼兵主，主人移居让客处。主人未归客亦去，往不追兮来不拒。君不见，乍川戍，昔时重镇今旷土。朝廷养士二百年，后先奔走曰御侮。“《杉青闸》云：”鸳湖水草黏天碧，杉青闸口苔藓啮。闸外屯军幻尘劫，草染鹃红水呜咽。乍川失守寇氛迩，鹤唳风声禁不止。居民闻警纷避徙，揭竿之徒乘乱起。将军下令诛汉奸，杀人如草多株连。甘、凉健儿势汹涌，遇敌则怯遇民勇。摩厉以须逢狭路，尔来好送头颅去。

　　奸民狡黠良民懦，奸民漏网良民诛。将军非嗜杀，健儿岂尽诬？与其失不经，宁杀不辜，纵杀不辜休怨予。芳兰尚以当门锄，况犯虎威捋虎须！尸累累，血濡濡，乌鸢啄肉委路隅。亡何有乡名子虚，一邱之貉谁贤愚？吁嗟乎！将军令，司马法，昨日诛某乙，今日戮某甲。簿录虽分明，犹虑有冤胁。柰何惧罗雉，不及呼名鸭。

　　点鬼无名鬼亦愁，模糊夜哭杉青闸。“

　　◎祷神文钱塘陈云伯大令文述宰江都日，江水涨，淹田庐，民不得凄食，因斋戒为文，祷于禹庙及江海祠曰：“念小民之或忘帝力，实出无知；譬人子之偶拂亲心，定容悔过。”道路传诵，以为名言。

　　◎谳狱萧山汪龙庄大令辉祖，由名幕而为循吏，所著《学治臆说》、《佐治药言》已风行海内，所有谳狱之辞，略志于此。无锡县民浦四童养妻王氏，与四叔经私，事发，依服制当拟军，汪以凡上，常州府引服制驳。汪议曰：“服制由夫而推，王氏童养未婚，夫妇之名未定，不能旁推夫叔也。”臬司以王氏呼浦四之父为翁，翁之弟是为叔翁，又驳。汪曰：“翁者，对妇之称。王氏尚未为妇，则浦四之父亦未为翁。其呼以翁者，沿乡例分尊年长之通称，乃翁媪之翁，非翁姑之翁也。”

　　抚军因王氏为四妻而童养于浦，如以凡论，则于四无所联属。议曰：“童养之妻，虚名也。王习呼四为兄，四呼为妹，称以兄妹，则不得科以夫妇。四不得为夫，则四叔不得为叔翁。”抚军以名分有关，又驳。议曰：“《礼》‘未庙见之妇而死，归葬于女氏之党，以未成妇也。’今王未庙见，妇尚未成，且《记》曰‘附从轻’，言附人之{自辛}以轻为比。《书》云‘{自辛}疑惟轻’，妇而童养，疑于近妇，如以王已入浦门，与凡有间，比凡稍重则可，科以服制，与从轻之义未符。况设有重于奸者，亦与成婚等论，则出入大矣。请从重枷号三个月，王归母族，而令经为四别娶，似非轻纵。”遂得批允。

　　江淮卫漕船，多满十年粮道发价改造。其间有停运三次二次者，户部以未满十运驳，取擅动库项职名，司钱谷者援例顶详。总漕不准，商之汪。汪曰：“援十年之例，而部以十运为计，创也，非破其十运不可。”乃为之议曰：“截留漕船以裕民食，破格之恩前所希有。是以向来止计十年，而不扣足运。但船只一项，利于行驶，不利停泊；盖一轻停运，久泊河于，上之日晒雨淋，犹有苫盖银两，时为检点，至船底版片泥胶苔结，日渐朽损。若因船身无恙，勉强起运，重载米石，远涉江、黄，设有疏虞，所关非细，故不敢因慎重钱粮，致误天庾正供。既满十年，不得不造。”议上，总漕大为许可，达部允行。

　　长洲县妇周张氏年十九而孀，遗腹子继郎十八岁将授室而殇。族以继郎未娶，欲为张之夫继子，而张欲为继立嗣。辗转讦讼，前令皆批房族公议，历十八年未结。因查全卷，知乾隆十九年前，张指一人可以立孙，而房族谓其甫离襁褓，未必成人。后又另议，终至宕延。汪拟批：“张抚遗腹继郎至于垂婚而死，其伤心追痛，必倍寻常。如不为立嗣，则继郎终绝，十八年抚育苦衷竟归乌有，欲为立嗣实近人情。族谓继郎未娶，嗣子无母。天下无无母之儿，此语未见经典。为殇后者，以其服服之，《礼》有明文。殇果无继，谁为之后？律所未备，可通于《礼》。与其绝殇而伤慈母之心，何如继殇以全贞妇之志。乾隆十九年张氏欲继之孙，现在则年已十六，昭穆相当，即可定议，何必彼此互争，纷繁案牍？”因立继书，遵依完案。乌程县冯氏因本宗无可序继，自抚姑孙为后。比卒，同姓不宗之冯氏出而争继。汪议：据宋儒陈氏《北溪字义》“系重同宗，同姓不宗，即与异姓无殊”之说，绝其争端。

　　◎孔孟弟子孔子弟子自称名，孟子弟子如万章、咸邱蒙，有自称“吾”者。孔子弟子称孔子曰“子”，孟子弟子称孟子曰“夫子”。孔子弟子问仁者七，问孝者三，问政者六；而孟子弟子所问皆不及此。正不独孔子之称弟子以名，孟子之称弟子曰“子”，可征其随世变而异也。

　　◎名与姓通《通鉴》“五代、后汉有虢州伶人靖边庭”，胡身之注曰：“靖，姓也。优伶之名与姓通，取一义所以为谑也。”《日知录》云：“考之自唐以来，如黄幡绰、云朝霞、镜新磨、罗衣轻之辈，皆载之史书，益信其言之有据。嗟乎！以士大夫而效伶人之命名，则自嘉靖以来然矣。”余观士大夫命名连姓为义，唐、宋已然，如李无言、魏嗣万、程九万、王佐才、安如山、凌万顷之类。明初亦间有之，如凌云翰、成始终、夏时正、傅汝舟、傅汝楫之类，惟至嘉靖以后而始盛耳。

　　◎嗣征宋吴氏仁杰《两汉刊误补遗》，辨证精核。其论羲和，主坡公“羲和忠于夏”

　　之说，谓“《嗣征》作于夏之史官，故其本序称‘嗣后承王命徂征’，此欺天下后世之辞，如司马氏讨诸葛诞而假魏帝诏以为恭行天罚也。孔子序言‘嗣征，往征之’，此所以正羿专命之罪，如《春秋》一字之贬也。”不知既出于羿之史官为欺天下后世之辞，孔子何以列之经！且羲和既忠于夏，序何不言及之，而惟云：“羲和湎淫，废时乱日”耶？

　　◎同姓名同字古今同姓名者不可胜数，同姓名同字，余所知者，仅有三耳。典籍所载，恐尚不止此数，漫识之以俟续补。王承字安期，一晋人，湛子；一梁人，俭孙、东子。张先字子野，一宋天圣二年进士，开封人，仕至知亳州鹿邑县，年四十八，欧阳公为作墓志铭；一宋天圣八年进士，乌程人，仕至都官郎中，年至八十余，能为诗及乐府，号张三影，欧阳公称为“桃杏嫁东风郎中”；陈凤字羽伯，一上元人，嘉靖乙未进士，累官陕西参议；一无锡人，嘉靖时布衣。

　　◎文体相似韩文公作《樊绍述墓志铭》，即似樊之奇特，欧阳公作《尹师鲁墓志铭》，即似尹之文简而意深。罗鄂州作《尔雅翼序》用韵；王伯厚、宋景濂序亦皆用韵。

　　盖惟才力足以相敌，故即能用其体也。

　　◎有澹台灭明者武进士亿《经读考异》：“《论语》曰：”有澹台灭明者。‘谓近读多以’有‘字连下为句。考此宜以’有‘字为读，盖对师问而应曰’有‘也。与《孟子》’不动心有道乎？‘曰：“有，北宫黝之养勇也。’亦以‘有’字句绝，‘北宫黝’属下，语势正同。”余按：《孟子》有字句绝凡四：“交邻国有道乎？”

　　“贤者亦有此乐乎？”“不动心有道乎？”“然则有同与？”问答皆以“有”宇相应。此处上下文法不同，似以“有”字连下读为是。

　　◎七修类稿郎瑛《七修类稿》谓李商隐袭谢逸诗句，又以西台为南唐李建中，王阮亭《香祖笔记》曾訾其误。以余观之，疵谬尚不止此。如：隐语于《左传》“麦麴”、“山芎劳”之喻，而以为起自东方朔“口无毛，声，<尸几>益高”。

　　“南道主人”见《魏书。裴延俊传》，而以为始于唐郑余庆。“亲家翁”见《隋书。房陵王勇传》，而以为始于五代李愚诮冯道。谓“今之祭物众矣，名亦工文”，备述“黍曰芗合”数语，而不知其出于《曲礼》。谓表德用“甫”字起自王荆公，而不知《后汉书》已有之，如袁闳字夏甫，杜密字周甫，葛龚字元甫之类是也。

　　谓“点心”始于《能改斋漫录》，而不知本于《唐书。郑惨传》，吴氏特引其语耳。谓赵明诚为清献公中子，是误以正夫为阅道也。谓刘健今尚在，年已一百七，而考之《明史》则云：“卒于嘉靖五年，年九十四。”其他谬误尚多，未遑悉正也。

　　◎经史数见字经史各有数见之字，《周易》“也”字，《尚书》“哉”字，《诗经》“兮”

　　字，《左传》“将”字、“故”字，《史记》、《汉书》“乃”字，《南史》“便”字、“深”字，《新唐书》“叵字”。

　　◎一言一言有作一句解者：“一言以蔽之”、“一言可以兴邦”是也；有作一字解者：“一言可以终身行之”是也。又“六言”、“六蔽”之“言”，亦作“字”

　　字解，后世诗家所云：“四言”、“五言”、“七言”，殆于此。

　　◎银顶道光戊子年，言官奏请改正服色，以混戴金顶者甚众。饬令遵例，惟七品官及进士举人得戴素金顶，八九品官及贡生戴起花金顶，生监戴银顶。一时购顶更易，肆中赖以获利。寒士皆购锡顶代之，肆工杂之以铅，历时未久，色即黯黑。

　　有力者以银铸实心顶，约重一两许，加以磨琢，望之与六品砗磲顶无异，往往于酒筵酣饮之时为人窃去。行之年余，仍沿旧习，间有守法之儒犹戴银顶，则群哗笑之。甚矣，习俗之难更也。

　　◎俗称今之称谓有与古相反者，如《尔雅》谓妻之昆弟为甥，而今则称为舅矣；《仪礼》舅之子称内兄弟，而今则称为表兄弟矣，此犹有所本也。至如称五世祖为太高祖或称高高祖，称父之舅为舅祖（当称大舅，见《后汉书张禹传》，又称祖舅，见《晋书应詹传》、《南史袁彖传》），称从母为姨母，称姑为姑母，称姑夫为姑父或称姑丈，称妻父为岳父，称公为伯兄，称弟之妻为弟妇，皆习俗沿讹，不可以入文辞。若称舅氏为舅父，则《史记》已有之。称外舅为丈人，外姑为丈母，则柳子厚文已有之。
</div>
    <div class="pagination">
<a href="冷庐杂识_page6.html">上一页</a><span>...</span><a href="冷庐杂识_page2.html">2</a><a href="冷庐杂识_page3.html">3</a><a href="冷庐杂识_page4.html">4</a><a href="冷庐杂识_page5.html">5</a><a href="冷庐杂识_page6.html">6</a><span class="current-page">7</span><a href="冷庐杂识_page8.html">8</a><a href="冷庐杂识_page9.html">9</a><a href="冷庐杂识_page10.html">10</a><a href="冷庐杂识_page11.html">11</a><a href="冷庐杂识_page12.html">12</a><span>...</span><a href="冷庐杂识_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
