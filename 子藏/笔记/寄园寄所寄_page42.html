<!DOCTYPE html>
<html>
<head>
    <meta charset="UTF-8">
    <title>寄园寄所寄 - 第 42 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寄园寄所寄 - 第 42 页/共 62 页</h1>
    <div class="content">
　　王荆公多学，然亦有所失，如《周官》言赞牛耳，荆公言取其顺听。不知牛有耳而无窍，本以鼻听。《诗》“谁谓鼠无牙”，公谓鼠实无牙，不知鼠实有牙，昔曾有人引一牛与荆公辨之，又尝捕一鼠与之较，公曰：“然。”（《客中闲集》）

　　《古今考隽》：仲夏日为长至，仲冬日为短至，今世语以冬至为长至。《尧典》：仲夏平秩南讹，曰长至，仲冬平在朔易；日短至，此其证也。（《蓉氵正集》）

　　儒者读书，多随俗呼，不从本音，或终身不悟者，凡读廷（音定）皆作廷（音亭），故廷中廷争柏者鬼之廷，游神之廷，皆作庭。假借之假（音嫁）皆作假（音贾），朝请（音才嫁切）皆作请（屈请之请），烂脱（音夺）皆作脱，太守（音狩）作守，周身之防（去声）为防，廷尉评（去声）为评，若此甚众。（《笔记》）

　　宋蔡忠惠创洛阳桥，俗传移檄海神，一卒应募，得醋字还。解曰：“酉月二十一日。”此事亦奇。然实明朝蔡锡之事，《名贤录》云：“蔡锡字廷矛，鄞人，中永乐癸卯乡试，入国监，以学行选授兵科给事中，升知泉州府。时洛阳桥圮，发故石，有刻文云：”石头腐烂，蔡公再来。‘遂捐俸修之，桥故跨海潮，日奔氵砉，施工极难。锡乃为文檄海神，募赉批者，莫应，忽有一醉卒跄踉而前日：“我能往。’乃饮酒大醉，自没于海，若有神接之者，遂得批以还，复于锡，上有一醋字。锡妄意曰：”得非八月二十一日耶？‘刻以是日兴工，潮不至者旬日，桥遂讫工，更其名为万安。民德之，立祠其旁，配享端明，锡累官至湖广巡抚。“（《博学汇编》）

　　世俗言太白在采石，因醉泛舟，见月影俯而取之，遂致溺死；其说甚诞，不足信也。按李阳冰作《太平草堂序》云：“阳冰试弦歌于当涂，公疾亟，草稿若干卷，手集未修，枕上授简，俾为序。”又李华作公墓志，亦云：“赋临终歌而卒。”然则捉月之说正与杜子美食白酒牛炙而死者同矣。（陈焯《与同人书》）

　　《诺皋记》有三说，《西溪丛语》据巫皋事，以驳晁氏非也。《抱朴子》诺皋盖六甲神名之类，必三说备，乃尽之。（《续说郛》）

　　元魏时，侯莫陈悦杀贺拔胜，侯莫陈三字姓也。陈眉公《通鉴》自以为精洽矣，乃误为两人，已属可笑。乃阅《通鉴金丹》并除侯莫二字，只书陈悦，更为可异。若《纲目》于梁元帝子萧方等，谁不知为方诸兄弟，而以误脱等字为讥，亦独何耶？（《啸虹笔记》）

　　古乐府词，河中之曲，咏莫愁云：“头上金钗十二行，足下丝履五文章。”后人多误使为金钗者十二行，不知一人独插十二行金钗，古妇人髻非今比。（《稿简赘笔》）

　　母在堂，乃称舅为渭阳，得母自诅其亲？（《杂纂》）

　　◎称谓误因其名称其人习焉，勿觉而忽，告之曰：“此大误也。”则世必骇嗟乎，与不骇也？而终误也。既已误也，而终不自信误也，若此者亦听其称谓之云耳，又何必辨？

　　《列子》述孔子曰：“西方有圣人。”佞佛者以为指释氏而言，皆妄也。《国语》姜氏曰：“西方之书有之曰：”怀与安实疾大事。‘“注云：”《周语》谁将西归，西方之人，皆谓周也。“予谓孔子果有是言，谓昔文王也，于佛何与？至王通直指佛为西方圣人，其学可知矣。（《坦斋通编》）

　　《周礼》：媒氏中春之月，令会男女，是月也，奔者不禁。此虽后世昏淫之主，亦无此法，曾是周公制礼而有是乎？予按古有聘则为妻，奔则为妾之言，以奔对聘，是明有奔之一说矣。意奔也者，当是草率成婚，若今鄙野小家之为，不能如聘者之六礼全备耳。盖荒侵死丧，或孤弱而不能自存，必待备礼而需以岁年，则迟归无时，男女之失所多矣。故先王通此一格，以济大礼之穷，不待其既乱而为之所也。其曰令者，媒氏令之也，既有令者，非私合矣。不禁，不禁其阙礼也，岂诚逾墙行露之谓哉？不然，判妻入子且书之，迁葬嫁殇且禁之，而于佻达淫冶之私，反为之导引，岂理也哉？（《云谷卧余》）

　　国号上加大字，始于元，及明因之，以别于小明王也。其言大汉大唐大宋者，乃臣子及外国尊称之词，近见新安刻《历祚考》一书，于汉唐宋及司马晋皆加大字，失其初矣。（《涌幢小品》）

　　晋人有字父者，晋胡母辅之（字彦国）一日正饮，子谦之厉声曰：“彦国年老，不得为尔将，令我尻背东壁。”又王美姿容，尝揽镜自照，称其父字曰：“王文开生如此儿耶？”有字夫者，吕后微时，尝字高祖为季。有字叔者，袁种字其叔父盎曰：“丝能日饮几何？”按《仪礼》，子祭父必称父字，盖古人冠而字之，敬其名也，乃知字为古人所重，不以为讳，明矣。今人讳名并讳字，非也。又生曰名，死曰讳，故庙讳曰讳，御名曰名。（《说储》）

　　生名死讳，周制也，周人以讳事神，名终将讳之，然临文不讳。近日士大夫文字中，称生者之名，亦曰讳某，非礼也。（《绿雪亭杂言》）

　　偶阅《宋史》，陶本姓唐，以避石敬塘讳而改。然当时唐姓者，岂止一人，如唐景思者，敬塘时为贝州行军司马，历事出帝，未闻改姓也。以逢迎取媚，其人品已见此矣，即改于晋代可耳。汉周宋易代之后，何不复耶？因思古人以避讳而改其名称者，在当时或有所不得已，易世之后，相沿不改，甚无谓也！约略举之，以恒山为常山，避汉文帝讳也。正月作平声，避秦始皇讳也。以庆湖为湖，避汉安帝讳也。以虎林为武林，避唐世祖讳也。避汉明帝讳而蒯彻为蒯通，避司马昭讳而以昭君为明妃，庄君平庄子陵避汉明帝讳，皆改庄为严。以唐太宗讳，凡世皆称代，以宋孝宗讳，凡慎皆从谨，而慎德秀亦改为真德秀。若吴主女讳二十，至今犹以二十为念，时已过而不复，习而不察耳。自元明至今，偏名嫌名俱不讳，诚度越千古也。（《云谷卧余》）。

　　近时娶妇，新妇以帕或绫纱蒙其首，其礼不知起于何年。按《通典》，杜佑议曰：“婚姻王化，人伦之本，拜时之妇，《礼经》不载。自东汉魏晋，及于东晋，咸有此事。”按其议或时属艰虞，岁遇良吉，急于嫁娶，为此制，以纱蒙女氏之首，而夫氏发之，因拜舅姑，便成妇。六礼悉舍合卺，复乖隳政教之大方，成容仪之弊法。由是观之，蒙首之法，其传已久，但古为失时急娶不备礼者而然，而今遂为通行耳。（《汇书》）

　　尝阅《李氏刊误》曰：“婚期云来日妇于庭拜舅姑，次谒夫之长属，中外故旧，皆当妇礼，通谓之客，故有拜客之名。今代非亲非旧，皆列坐，而觌妇容，岂其宜哉？”（《怀秋集》）

　　观此则觌妇陋俗，自唐已然，不独吾徽踵之也。余欲更变是风，自三儿景行辛酉娶妇入门时，即除此积习，乡人异之。愿吾郡士大夫家为之倡，家斯效焉。比岁来阀阅大家觌妇陋俗，亦渐改矣。

　　世传苏子瞻有小妹，嫁为秦淮海之妻，而造为无稽之谈以实之，皆妄。按《墨庄漫录》云：“延安夫人苏氏，丞相子容内也，有词行于世，或以为东坡女弟，适柳子玉者所作，非也。”《菊坡丛话》云：“老苏先生之女，幼而好学，慷慨能文，适其母兄程之子之才，作诗曰：”汝母之兄汝伯舅，求以厥子来结姻，乡人婚嫁重母族，虽我不肯将安云？‘人言苏子无妹，却有此诗。“然则子瞻固有二妹，一适柳子玉之子，一适程之才，而第非秦淮海耳。（同上）

　　颜子推《家训》云：“昔侯霸之子孙，称其祖父曰家公，陈思王称其父曰家父，母曰家母，潘尼称其祖曰家祖，古人之所行，今人之所笑也。今南北风俗，言其祖及二亲，无不云者，田里猥人，方有此言之。淮北齐人，逮今几七百年，称家祖者复纷纷，皆是名家望族，亦所不免。家父母之称，俗辈亦多有之，山简谓年几二十，不为公家所知，盖指其父，非祖也。（《宾退录》）

　　丈人谓之泰山。玄宗开元十三年，封禅于泰山，张说为封禅使。说女婿郑镒本是九品官，旧例封禅后，自三公已下，皆转迁一阶一级，惟郑镒是封禅使女婿，骤迁至五品，兼赐绯服。因大次，玄宗见镒官位腾跳，怪而问之。镒无辞以对，优人黄蟠绰奏曰：“此乃泰山之力也。”因此以丈人为泰山。余不以为然，当是泰山有丈人峰故耳。（《释常谈》）

　　唐宋人无有书状元于己官衔之上者，逮元犹然，独会稽杨维祯廉夫当元季书李黼榜进士，至刻之印章。盖黼死节之臣，廉夫书之者，欲自附于忠节之后，其意固有在，且与黼相知，不忍忘也。后之人乃有效廉夫故事，书宋文公为王佐榜进士，谓佐足为文公重乎？惟志书宜用此法，谓一榜之首，存之足以征信也。（《涌幢小品》）

　　世说诸葛瑾为豫州，遣别驾诣台，语云：“小儿恪知谨，卿可以语，速往诣恪。”恪不与相见，后相遇，别驾唤恪咄咄郎君云。（《续释常谈》）

　　《唐。回纥传》咸安公主下嫁可汗，上书恭甚，其言昔为兄弟，今为半子也。（同上）

　　古者宾得主人酒则奠，一人举酒酬地，故有祭酒之称。惟祖道则主人自祭，今人席中皆行祖道之礼，误矣。（《苏谭》）

　　王右军曾祖即丘子讳览，祖侍御史讳正，故右军书《兰亭记》，览字加才，它书正皆作政字，以示讳也。后人不知，相沿用之以为古，不知其于义无当也。又如唐人讳，以丙丁为景丁，讳渊，以殷渊源为深源。宋人讳恒，以田恒为田常，讳桓，以齐桓公为威公。讳贞，以王文贞旦、王文贞曾俱改为文正，其真谥文正者，范希文、司马君实而已。在后世俱当订改原文，而一切沿用，不知其非，何也？（《读史订疑》）

　　亲传业者为弟子，弟子复传于人为门生。故《史记》曰：“七十二弟子传。”而欧阳公为转相授受者曰门生。（《群碎录》）

　　太史公《夏本纪》自禹即天子位以后，云帝禹，至于帝履癸，又曰帝桀。《殷本纪》自太甲书帝太甲，至于帝纣。《孔氏杂说》言二王亦得称帝，引《史记。夏记》称帝桀是也，何独桀云帝哉？《商纪》云：“周武王为天子，其后世贬帝号，号为士。”《索隐》曰：“按夏殷天子，亦皆称帝，代以德溥，不及五帝，姑贬帝号，号为王，故本纪皆帝，而总曰三王也。”又谯周云：“夏殷之礼，生称王，死称庙主，皆以帝名配之，见《索隐》。”《国语》云：“玄王勤商，帝甲乱之。”又云：“商王帝辛大恶于民。”帝辛纣也，然而《易》曰帝乙，《书》亦曰帝乙，夏殷之称帝，莫信于此。（《爱日斋丛抄》）

　　乡人叙坐以齿，虽贵为卿大夫者，其居乡亦皆谦退从厚，曰乡党莫如齿，不然，人必非之。考之《礼》，一命齿于乡，再命齿于族，三命则不齿于族，此贵贵之义也。予尝谓乡之荐绅，同辈而序齿可也，苟非其人，而亦以齿尊之，不几于失礼乎？蓝田吕氏《乡约》曰：“非士类者不以齿。”斯言为得之矣。（《听雨纪谈》）

　　春明门外，当路墓前，有堠题云：“汉太子太傅萧望之墓。”有官见而怪之曰：“春明门题额正方，加之字可耳。如此堠直行书，只合题萧望墓，何必之字？”唐有卢鸿一，取《尸子》鸿常一之义，而《通鉴纲目》书征嵩山处士卢鸿为谏议大夫，误以鸿为单名。注《三十国春秋》者，萧方等，盖方等佛经名，其弟名方诸、方知，而胡三省注《通鉴》，去等字为萧方，此犹不知而误也。至于方朔、葛亮，此何等语，而诗中往往见之，古人姓名，横被削蚀者多矣，岂独萧傅？（《客中闲集》）

　　今登科录叙其生之所自出，辄曰某处籍某处人，非也。舜生于诸冯，迁于负夏，卒于鸣条，以皆东夷地，故为东夷人。文王生于岐周，卒于毕郢，皆西夷地，故为西夷人，何尝云某处籍某处人哉？四世而缌，已服穷而亲尽矣，况四世而上焉者乎？犹曰某处人，无谓甚矣！或曰：“朱子闽产也，犹自称新安，何也？”曰：“韦斋君本婺源人，因仕入闽，生文公，寓居建阳之考亭，其曰新安，不忘本也。”予先君氵亭懿公冕，吉安庐陵人，以公务至京，悦其山水之佳丽，因家焉。而予母郭氏归之而生子，故予金陵产也，而称庐陵者，不忘本耳。若世代既远，而犹云云，岂不甚无谓哉？（《登科录》）

　　●卷九。裂眦寄寄园主人曰：“裂眦一寄，余专为平寇作也。余宰交城，交山延邪数郡，称盗薮，往往乘飚出为民害，破城邑，戕弑职官，闻者咸目裂发竖。余奉都札剿贼，渠魁数十，不惮艰阻，以计尽歼之，降其党，晋人快焉。嗟乎！涓涓不息，将为江河，盗贼一兴，生民涂炭，折巨柯于萌蘖，是在留心民瘼者矣。他若忠义之遭屯，国事之溃裂，又皆致寇之大原，能不鉴诸？”

　　◎流寇琐闻寇足言乎？即曰遗臭，何烦污牍也。然同一闯、献耳，或剿之而捷，或触之而碎，平寇岂无术欤？爰{艹叟}琐谈，亦以资识。

　　流寇起自崇祯元年，迄于明亡，大抵皆边盗逃兵，土寇饥民，此扑彼兴，不可胜计。始于王嘉胤，终于李自成、张献忠，生民遭毒，良不可言。（《鸡窗刺言》）

　　寇之毒也，萌于秦，延于晋，及畿南，蔓于豫、楚、蜀、江北，出没秦、豫、楚、蜀，蹂躏无虚日，民遭菅刈，杀人八百万，流血三千里，殆不啻焉。（《翦寇录》）

　　群盗闯献，麋烂天下，破城屠邑，迄无宁日。表而出之，俾考古者，知生民之不幸。（《啸虹笔记》）崇祯元年戌辰十一月延安大饥。参政洪承畴击贼。府谷民王嘉胤倡乱，又有不沾泥、杨六郎。白水盗王二等掠蒲州韩城。劫宜君狱。合嘉胤五六千人。米脂李自成从嘉胤，已而群盗破，自成走匿。延安张献忠从乱。二年己巳正月是年秦大旱。洛川、淳化、三水、略阳、清水、成县、韩城、宜君、中部、石泉、宜川、绥德、葭耀、静宁、潼关、阳平关、金锁关，流贼恣掠。固原逃兵掠泾阳、富平，执游击。二月官兵剿汉南贼，平。献据米脂十八寨乞降。三月流盗掠真宁、宁州、安化、三水。四月固原贼犯耀州，参政洪承畴破之。十一月京师警。山西巡抚耿如杞兵叛于涿，掠良乡劲卒，皆为盗，扰山东。大盗混天王掠延川、米脂、青涧。耿如杞兵叛，自成与之合众万余，推高迎祥为闯王，自称闯将，寇山西、河南。三年庚午正月秦连年旱，边卒以饥饷哗，刘懋奏裁驿站，于是盗益多。陕西边盗王子顺、苗美连逃兵掠绥德，围韩城，犯青涧，美叔苗登雾聚安定。王嘉胤陷府谷。他盗入山西，犯襄陵、吉州、太平、曲沃。王子顺、苗美陷蒲县，贼自神木渡河，分三部犯赵城、洪洞、汾霍，掠石楼永和、吉隰。贼首号横天一字王。五月（1111格式？？？？）

　　贼破金锁关。六月王嘉胤陷黄甫咱、清水二营，据府谷，掠延安、庆阳，城堡多陷。王子顺、张述、圣姬三儿降。贼魁黄虎、小红狼、一丈青、龙江水、掠地虎、郝小泉俱免死安置。山西流寇破蒲城、路安。八月王嘉胤勾西人入犯。十月王嘉胤陷清水营，复陷府谷，大盗李老柴攻合水。十一月贼陷河曲。十二月神一元破宁塞据之，围靖边，陷柳树涧、保安等城。四年辛未正月御史吴赈饥。神一元陷保安，为官兵击败，死，弟一魁领其众。山西贼犯平阳，王嘉胤渡河，掠菜园沟。二月神一魁劫宁下，破庆阳、东关。宜君贼赵和尚等犯泾阳、三原、韩城、澄城。神一魁陷合水。三月副总兵曹文诏大破贼。孙继业、茹成名降。陕盗刘五、可天飞据鹿角城，混飞独行狼聚芦保岑分犯各县，陷武安华亭。王老虎围庄浪。宜君雒川盗起。四月神一魁降，余党郝临庵、刘六众数万恣掠。贼陷始兴。降贼不沾泥复攻米脂，巡抚洪承畴剿之，杀双翅虎，缚柴金龙以降。五月时榆林连旱四年，西安大荒。闯王虎、金翅鹏降，鹏即子顺侄成功也。延安贼赵四儿即点灯子掠韩城、泾阳，寻降。李应期诛降盗王子顺。满天星降，党二万人复叛去。贼陷中部。六月曹文诏击斩王嘉胤。嘉胤死，其党推王自用号紫金梁，其党有老犭回犭回、八金刚、闯王、闯将、八大王、扫地王、闯塌天、破甲锥、邢红狼、乱世王、混天王、显道神、乡里人、活地草等，分三十六营。州贼混天猴张孟金谋袭靖边，独行狼等犯合水。七月曹文诏大破贼。上天龙、马老虎、独行狼掠州，寻降。赵四儿渡山西，入沁水。贼陷中部。八月官兵斩庆阳刘六。山西贼入河北，犯济源。九月承畴擒赵四儿。神一魁复叛，其党黄友才斩以献。独头虎、满天星、一丈青、上天猴等恣掠宜雒。黄友才复叛。赵四儿党黑杀神起，又有过天星、蝎子块与紫金梁等共数十部。陕西贼陷宜川。十一月陕贼谭雄陷安塞，官军诱斩之。不沾泥张存孟陷安定。降丁混天猴勾盗陷甘泉，劫饷。十二月甘泉贼陷宜君、葭州。诸降盗复叛，攻绥德。献及罗汝才等九百人降洪承畴。五年壬申正月洪承畴、曹文诏等剿宁塞寇，几尽。西澳之捷，川兵来第一。官军斩黄友才。延绥贼伪为米商，陷宣君，复陷保安、合水。流入山西者陷永宁、蒲州。承畴击败贼，贼破华亭，扰庄。承畴破铁角城，斩可天飞，而郝临庵、独行狼亦就诛。二月盗夜入州。三月陷华亭。四月潮广流盗自兴国入江西秦和、吉安。七月山西贼陷大宁。八月紫金梁、老犭回犭回围窦庄，既而乞降，八大王、闯塌天不从，犯济源，陷温阳。九月山西贼破临县、豹山，据其城，又陷修武，焚掠武陟、辉县，围恒庆，贼尽向河北。官军与战，复入沁水。十月贼乔六自斩其魁降。十二月贼阎王虎据交城、文水。邢满州、上天龙据吴城、向阳，紫金梁入榆次，入寿阳。时乱世王遣其弟混天王乞降不得，陷霍垣，曲长子又陷辽州。赵和尚等斩其魁霍维端降。六年癸酉正月是年山陕大饥。贼阑入畿南西山，距顺德百里，分贼西犯上县、固关，南犯河北。二月贼踞林县，饥民相望起。三月蜀贼寇百丈关，绅张道擒满天星、闯王。四月贼陷平顺。五月河北贼陷涉县。六月命内竖卢九德等赴中州夹击。河北贼围汤阴、林辉、涉安，别贼自阳城、垣曲来，合于济源。山西贼陷和顺。七月山西贼陷乐平、永和、沁水。八月河北贼攻彰德。陕西贼攻庆德。九月张应昌获贼张有义，即一盏灯。十月山西河北贼二十四营渡河犯闵乡，陷渑池，分入河南、湖广、汉中、兴平。畿内贼至宁晋，掠南宫，走五台。十二月河南贼陷伊阳，卢氏掠汝州、浙川、内乡、光化、均州，犯南阳。湖广贼假进香陷郧西。湖广贼陷上津。陕贼陷镇安。延绥巡抚陈奇瑜击斩永宁关贼钻天哨、开山斧、一座城。七年甲戌正月大旱。降盗王刚、王之臣、通天柱等至太原挟赏，巡抚斩之。王之臣即豹五，通天柱，孝义土贼也。河南贼薄谷城，掠光化、新野，围均州，入夷陵。陕贼陷洵阳。兴安贼陷紫阳、平利、曰河，破凤县，入四川，陷迂安。楚贼陷房县、保康。犯信阳、邓州，败，奔商雒，与自成合陷澄城。寇平凉、州，旋与群贼出漳关。二月进陈奇瑜总督诛贼。三月山西自去秋八月至是不雨，人相食。四月山西永宁民杀食父母。川贼复入陕，陷两当风县。楚贼尽西奔汉中。五月洪承畴出援甘肃。陕别贼陷文县，再陷凤县、汉南。六月洪承畴等厄贼汉中，贼诈降，陈奇瑜信之，贼出险，复不可制。贼出栈道，陷麟游、永寿，陷同安。官军围闯于车箱峡，自缚乞降，奇瑜纵之，出复叛去。七月陷澄城，围洽阳，转寇平凉、州。八月豫贼谋袭汴。陕贼复陷陇州。贼先锋高杰降。闰八月河南大旱。陕贼陷灵台、崇信、白水、经州。九月贼二十营至函谷，陷扶风。豫贼入黄州、广济。十月河南扫地王趋江北，掠潜山、太湖宿松。别贼陷陈州、灵宝。楚贼趋显陵。总兵左光先击闯富平、高陵间。十一月逮奇喻。大寇聚秦中。江北贼陷英山，焚霍山。十二月陕西郧阳各告警，贼游兵东下常德。八年乙亥河南贼陷荣阳，屠汜水，又陷固。秦贼数十万出关，三分入晋，入豫，入楚。河南北贼三分，陷荣、汜，掠郑州，犯。贼集宛雒，闯独留秦平，众七八万。洪承畴败之，乞抚后复振，突出潼关。掠庐凤安庆。正月商州，围汝宁，掠归德。襄阳贼与女合十五营，数十万。河南贼复入汉中，陷宁羌。江北贼陷霍丘。陕西贼陷灵台。河南贼三分趋六安、凤阳、颍濮，陷颍州。陷凤阳，焚皇陵，恣抢三日，闯、献皆与。陷巢县，攻舒城，围六合。陷舒城、无为州。河南贼畏承畴兵，入潼关。河北贼满天星张大受向麻城，抵汉口。二月江北贼陷潜山、罗田。陷太湖，时豫秦晋楚江北皆多盗。与老犭回犭回西走商州。三月湖广盗陷麻城。村民擒斩黄大盗、爬天王。汉中贼陷宁羌。五月冬春之间，寇奔豫，奔楚，奔江北，至是悉萃于秦。六月曹文诏殉节。秦贼摇天动陷西和。秦贼陷澄城。八月命楚抚卢象总理讨贼。陷咸阳。商雒寇复入河南，犯卢氏。十月老犭回犭回陷陕州。翻山鹞降闯王渡河。十一月河南贼焚关厢而西，老犭回犭回犯南邓。秦贼一字王二十万、撞天王十七万犯闵乡、灵宝。整齐王败走偃巩、汝州，群贼大会于龙门白沙，营六十里，败入霍丘，逼凤阳。群贼再出潼关，大败。十二月闯王、曹操数十万围光州，屠之。汉中群贼会汉南。江北贼陷巢县、含山、和州。合诸贼围卢州，陷巢县、含山、和州、犯江浦。九年丙子正月总理卢象次凤阳诸兵。闯王、闯塌天、八大王、摇天动七贼数十万攻滁州，卢象、祖宽大败之，走凤阳，焚怀远。枣阳贼紫薇星陷怀远、灵壁，逼泗州。混天王伏诛。郎襄贼焚杀贼。江北贼陷萧县。陕贼陷麟游。滁贼败，突入沛县。河南别贼陷阌乡。闯王、扫地王、紫金梁二十四营攻除州不克，遂陷虞城。群贼大会于兰阳。合群贼围滁庐，象大挫之，窜河南。二月山西乱，人相食。贼陷周山、大湖。郧贼焚竹山。过天星败降，寻复劫掠。走庆阳、宁。三月河南饥，母烹其女。山西贼陷和顺，九条龙，张胖子陷谷城、官山、竹溪、房山，贼将黑杀神、飞山虎诛。闯王、蝎子块入汉中，犯巩昌北境。过天星复叛于延安，李自成、老犭回犭回、混十万自楚豫入商雒。诱别部当官军，自出延酉。六月犯朝邑，分隔米脂、延安、绥德、衣锦、书游。七月陕贼陷成县。孙传庭抓擒闯王高迎祥及刘哲杰等于京。老犭回犭回焚开封、西关。时群盗出没豫楚，散而复合。贼推自成为闯王，犯阶徽。九月京师警命象入卫。象去，贼休息襄郧，秋高乃出二十万，沿江而下烽及仪。寇至尉氏、登封、汝南。犯凤翔。十月河南寇陷襄城。汉南贼陷褒城。十年丁丑正月老犭回犭回趋桐城。老犭回犭回、整齐王、八大王兵败，分为四，犯庐江、舒城，分扰江北。时满天星侵商雒。李自成犯安西。过天星据陇。蝎子块勾西人。余楚贼尽在江北。别贼池河。犯泾阳、三原寇蕲黄，败于黄冈，复入江。北掠至仪真，寻西入楚。二月命陕抚孙传庭总理河南。左良玉连破贼，擒一条葱、新来虎。四月据阶成。闰四月天旱。老犭回犭回入营避暑六安，散入潜山、太湖。五月郧襄贼犯荆州，焚荆王坟园。七月江北贼陷六合，围天长。八月突入凤阳，掠器械，分往河南、泗州。十月过天星同李闯入蜀，混天王、蝎子块随之。偕过天星九股入蜀，陷宁羌、昭化、剑州、梓潼、江油、崇宁。十一月江北贼陷灵璧。十二月禁军大集襄阳。命洪承畴、孙传庭合剿。贼走郧西。十一年戊寅正月左良玉、陈洪范破贼郧西。败于郧西，再降于陈洪范。二月陕寇尽聚西川。陷庐溪。八月总督洪承畴报陕贼剿降尽，命出关。江北贼陷睢宁。曹操会过天星、托天王、十反王、整齐王、小秦王、混世王、整十万、革里眼于楚州，犯襄阳。洪承畴、孙传庭大破之，闯困潼关原仅十八骑，遂自蜀入楚依献，献不允。走商雒，依老犭回犭回营卧夜。半年授以百人，后谷房变，复同诸贼出文阶。十月京师警，召孙传庭、洪承畴入卫。曹操乞抚，操即罗汝才，分屯房竹。献亦就抚，屯谷地。十二月承畴改督辽蓟。十一年己卯二月革里眼、射塌天合混十万，掠信阳、光山。三月群贼会固始，乃趋六安避夏。四月良玉再破射塌天，降之，即李万庆。五月献复叛于谷城。七月罗汝才九营复叛，献一贼合房县。八月大学士杨嗣昌督师讨贼。十月老犭回犭回、革里眼、左金王四股犯安庆、桐城，相持逾年。左金王即兰养成。十一月是年南京、河南、山东、山西旱饥。十三年庚辰二月罗汝才掠信阳，陷光州。被左良玉大破于玛瑙山，遁窜兴房。五月罗汝才、过天星七股入蜀，官军扼夔门。陷大昌，犯夔州。贺人龙生擒自来虎等，石女帅邀之，又斩东山虎。擒贼副塌天，贼入乾溪。罗过分道西行，率小秦王、上天王、混世王、一连莺、关索走云阳。江北贼陷罗田。六月官军擒贼，赦其俘一杆枪，自来虎伍林为军锋。擒掠山虎，汝友之精锐殆尽。托天王堂安国降，遣抓地虎谕过天星。擒流金钟、金狗儿、滚地狼，又可天虎等降，降将杨旭、一只虎随官军追贼。入巫山隘。七月罗汝才、小秦王、上天王、混世王、一连莺踞太宁。小秦王、金翅鹏降。汝才合于献。操与献合。八月赈河东、真定、山东、河南。过天星惠登相降。登相，青涧人。饥民聚太行山，所在蜂起。江北贼革左突霍大陷麻城、黄梅。河南郊县李际遇、申清邦、任辰、张鼎为盗，众五万。关索、王光恩、杨光南降。罗汝才之入蜀，九殷、整十万、扫地王、小秦王、金翅鹏、托天王、过天星、关索八股相继降。革左副凤阳。秦师大破贼蝎子块，诛。秦兵大破闯于函谷，部贼相继降，闯窜汉南，屡欲自经。会嗣昌以围帅必缺空武关一路，遂逃郧阳，得饥民数万，复大振。献、操陷大昌。十月老犭回犭回、革趋楚。降将扫地王张一川被献擒，呙死。官军逼之，操、献陷剑州，走西川。十一月是年南京、山东、河南、山西、陕西、浙江大旱。人相食，草木俱尽。是冬闯困ゾ、函，蝎子块死，满天星、张妙、邢家米及闯部大天王、镇天王、一条龙、小红狼、九良星相继请降，闯溃围出。河南上寇起。袁时中聚众数万，破开州。十二月困永宁，陷之，杀万安王采锵，土寇一斗谷等应之。陷宜阳，时得李岩为谋主。十四年辛己正月山东盗李廷实、李鼎铉陷高唐州，山东所在贼起。围河南府，叛兵迎之，城遂陷，福王遇害。八巴州大败官军于开县，复下夔门，走兴房山中。二月河南土寇陷新野，罗汝才与献自川入楚。河南土冠瓦<缶辛>子、一斗谷归闯，合攻开封。山东土冠逼东阿、汶上，革左伪降，旋叛。河南土寇孟三据河阴，官军断之。席卷子女玉帛入山，围开封，周王却之。袭破襄阳，害襄王，渡江，破樊城，陷当阳、郏县，又陷光州、新野，攻固始，再陷光州。革左在皖桐勾合之。献、操陷随州。三月嗣昌缢。陕督丁启睿督师。革左走麻城勾献。四月陷归德，牛金星降贼，荐宋献策。五月赦傅宗龙督陕兵讨贼。河南袁时中二十万窥凤、泗。泰安土寇十余万掠兖州，走邳州，焚掠犯徐州，至扬州南沙河店，毁漕船，入东平州丰县，徐州贼合之，东平贼李青山屯梁山。贺人龙破闯于灵峡山中。时闯众五十万，曹操复与合，众益强。献贼败归之，复去。破傅宗龙军，遂陷项城，分贼屠商水、扶沟。闯操合陷叶县，刘国能死陷泌阳。献回，革左、自霍太来会。左良玉于郾城陷襄城。六月两京、河南、山东、浙江蝗旱，多饥盗。左革陷宿松、英山。被左师败于南阳，西走。与操合，陷信阳、沁阳，走随州。七月陷潜山，围麻城。围郧阳。陷郧西忤于献，北走与闯合。献破郧兵，有众数十万。八月掠信阳，左帅大败之，负重创遁山中，仅数百人。九月罗汝才自南阳趋邓浙，合闯。献大败奔犭回，革左同入霍山拒守。因操以奔自成，自成将杀之，东走与犭回、革入霍山。十月太监刘元斌、卢九德率兵追贼。献率犭回、革左、自霍大会闯于河南。合六营复攻舒城。十一月降将李万庆没于贼。复陷襄城，杀陕抚汪乔年。围南阳，陷之，唐王遇害。十二月陷洧州、许州、长葛、鄢陵，合操陷禹州，徽王遇害。再围开封，陈永福射中闯左目。十五年壬午正月起孙传庭督陕兵讨贼。山东李青山就擒，诛。左革陷潜山、巢县。攻开封。陷亳州。二月左革陷全椒。闯、操合群盗八十万围陈州，屠之。陷睢。州、太康。令犭回、革复攻舒城。三月左革、犭回五股合献攻六安，袁时中会之，旋合于闯。围归德，陷之，陷宁陵、考城。操三攻开封，大破援兵。四月传庭斩贺。陷之，袁时中以贼合陷六安。五月革贼陷无为州。袭破庐州。六月革左复入六安英霍山中。革贼入舒城。陷卢江。七月革贼毁庐州城。八月革左、犭回掠信阳，出麻城，会献、时中，突入萧县。合水陆贼五十六营于皖江，复陷六安，谋入金陵。九月老犭回犭回分兵犯芜湖、桐安，革左犯颖州，旋合闯。决河灌开封。候恂督师河上，推官黄澍以舟迎周王北渡。走潜山，黄德功大败之，腹心妇竖俱尽。十月诛刘元斌。败官军于南阳。屠南阳，闯、操合趋汝宁。再被刘良佐败于安庆，走蕲水。十一月袁时中合于闯。游贼窥怀庆，欲北渡。闰十一月河南土寇蜂起，李好、孙学礼、李际遇各数万。合诸贼围汝宁，屠之。向襄阳，掠崇王由贵等以行。屠桐城，陷无为州、黄梅、大湖。十二月袁时中东犯凤皖荆州，迎贼。左良玉避贼，贼陷襄，分贼陷夷陵、宜城、荆门，向荆州，遣老犭回犭回据夷陵以犯澧。十六年癸未正月左良玉避贼东下。流士叛兵自贵、小秦王、托塔王、刘公子、混江龙、管泰山俱冒左军劫掠。陷承天，犯显陵，分贼陷潜江、京山，攻德安，陷云梦。入黄陂，屠之，陷景陵。陂广济，袭蕲州，陷蕲水，陷黄州，称西王陷罗田。二月湖广土冠陷澧州、常德，又陷武冈，杀岷王。诸蛮獠皆伺衅，土寇勾引攻掠，尽归闯。遣贼陷麻城，攻陕县，陷之。三月闯袭杀革里眼、左金玉，并其众，革即贺一龙。罗汝才为闯攻郧阳。澧州土寇勾闯陷常德辰岳诸府相继陷。闯袭杀革左并其众屠蕲州且尽破蕲水，驱美女以彝城。四月闯杀汝才。汝才号曹操，初录高迎祥，后合献，又合闯。杀曹操，攻郧阳，陷保康，入禹州。攻袁时中，杀之并其众。五月闯攻杀袁时中。老犭回犭回降闯，为所部，即马守应。自后止闯、献两大贼。破汉阳，陷武昌，沉楚王，屠楚宗，尽驱民于江。六月大造战舰于荆襄，遣老犭回犭回攻常德，闯谋自王于荆。众五六万，每一兵后二十余人，凡百万人。闯留贼守襄阳，率精税住河南，与官军战，大败，奔襄城，谋据关。七月官军迫之贼四渡。陷咸宁、蒲圻，向岳州，三败，悉二十万众围陷之。陷长湘潭，又陷衡州、永州，破宝庆、常德，分贼入广西全州，犯江西袁州。献归长沙，陷萍乡。徇攸县、分宜。十月一只虎陷阙乡，陷潼关，孙传庭阵亡。陷华阴，屠渭南，陷州，屠商州，陷临潼，陷西安。分贼掠商延、中部。陷延安，屠凤翔，陷榆林，屠之，捣宁夏，三边俱没，屠庆阳，传檄定河南西境。十二月遣贼入汉中，不克。前锋渡河，入山西，陷平阳，杀西河王等三百人，遣贼陷甘州。十七年甲申正月称王于西安，僭号大顺，改元永昌，通好献贼。自岳阳北渡，步骑数十万入夔州。二月徇山西平阳州县，破太原，执晋王，犯大同，杀代王，宗室殆尽。入屠庸真，保定、大名皆不守。贼在万县阻小涨三阅月。三月十九日崇祯帝缢于煤山。后殉朝臣死节。陷京师。吴三桂乞本朝大兵。四月皇清大兵破贼。闯迎战永平，大败于一片石。走京师，称帝，西走真定。五月败定州，中流矢，闯杀李岩。自井陉走平阳，走韩城，益发兵陷汉中。六月复遣贼出潼关，掠河南，又遣贼略四川保宁。入涪州，陷重庆，瑞王阖宫被害。八月伪立祖祢庙于西安，驻韩城，日恣屠戮。十月陷成都，署王阖宫被害。十一月蜀诸郡讨贼兵起。称西王，改元大顺。十二月自七月至是，成都属邑之人俱被杀尽。顺治二年乙酉二月本朝大兵破潼关，闯走蓝田、武关，入襄阳，奔辰州，将合献。三月左良玉死，左梦庚兵东下。向武昌，居五十日，谋夺舟南下，取宣歙。四月走咸宁、蒲圻，过通城川湖，何腾蛟攻之，走至罗公山，村民诛之。本朝大兵至汉中，疾驰五昼夜至盐亭，射中献，擒斩之，其党溃入滇黔。

　　李自成米脂人，张献忠肤施人，俱生于万历三十四年，二贼同庚，后四年，明烈帝生。（《翦寇录》）

　　闯贼父守中祷子于华山，梦神以破军星为之子，生自成呼为黄来儿。闯贼之祸，与黄巢大相类，黄巢播虐遍天下，后掘其祖墓，斩黄兽而巢灭。自成破雒后，声势日益张，朝廷密下秦抚汪乔年图之。米脂令边大受执自成族人，拷得其瘗地，入万山中二百里，有李氏村，村旁聚葬十六冢中，一冢始祖也。相传穴为仙人所定，有铁灯，架醮火圹中，曰铁灯不灭，李氏兴。发之，有蝼蚁数石，火光尚荧荧然。断其棺，骨青黑色，毛骨被体而黄。脑后穴如钱大，中盘赤蛇，长三四寸，有角。见日而飞，高丈许，以目迎日色而吞咋者六七，顾眼射日，尚未开，反而仍伏。乔年殛肤骨并蛇，腊之以闻，后矢著闯目，举事无成，亦与巢同一结局。（《贞胜纪》）

　　李自成妻韩氏，故倡也，县役盖君禄与之通。自成杀淫者，偕李过亡命甘州。后妻邢氏，又与高杰通，高杰窃之以降。潼关原之败，妻女为官军得。张献忠玛瑙山之败，妻女九人，被擒者七，淫掠之报，已见当身矣。（《溶集》）

　　流寇所至，必先有鸟集如鸭，此凫之先见也。（《政余笔录》）

　　多盗之乡，妇子望夕阳则反锁，走陷莱间睡熟，率为狼啮足，或负儿女去。（《怡曝堂集》）

　　献贼少从军，隶总兵王威，犯淫掠当斩，别将陈洪范来谒，力救之。威不得已，斩其党十七人，鞭献忠百，免亡关中为盗。献忠天性凶黠，然进思旧恩，每饭必祝之，数语其下曰：“陈总兵活我。”刻旃檀为洪范像，事之。后知官军中有陈将军，喜曰：“此岂吾恩人耶？”讠之良是，乃选名姝，赉美珠文币以进曰：“献忠向蒙公一言以免，有大恩不及报，公岂遂忘之耶？今遇于此，天也，愿率所部降，随马足自效。”降后，熊文灿抚驭失宜，复叛去。（《绥史》）

　　流寇初起，三边总督杨鹤独主抚贼，出险，遂横不可制，是流贼之祸，鹤始之也。闯贼将擒，督师大学士杨嗣昌谓围师必阙，漫开函谷一道，闯逸出，遂毒不可收，是流贼之祸，昌终之也。前后误国，可谓是父是子。夫兵法变化入神，岂容拘泥？先设三伏，然后开围，如盛彦师之歼李密，庶乎可也。若嗣昌直是解纲纵虎，岂合阴符？（《啸虹笔记》）

　　杨鹤之于神一魁，给赏花红，鼓乐迎导，索副则予以官，求安插则定其境，奉之惟恐不及。有潼关道胡其俊者，贼独头虎已出其境，追送九十万钱，名曰馈赆。又因其索酒篝梁肉，传致给之。当贼初起，轻胡廷晏之安坐不击，谓此吾省城贤主人，关中传以为笑。（《绥史》）

　　中部城南有桥山，松柏甚茂，为黄帝葬衣冠处。隆坊斗大一城，上仅容趾，民丁不满二百。吴御史至，激劝守城，又捐俸为浚濠堡。驻公馆颓屋三楹，日夜坐卧一破桌上，天雨则枕衾皆濡，所从门书几十五人，与同居处。炮火箭镞，时时照射，城中誓必死，以励将士，九月始复中部，擒首献俘。（《忆记》）

　　秦寇半出官兵，官兵与战，率皆其识面亲邻，矢石间相与语言，有泣下者。贼辄遗所掠牛驴，及老幼病残胁从之人，恣官兵俘杀报功，谓之打活仗。（同上）

　　甲戌晋中有三大伙贼，一名活地草贺宗汉，一名显道神高加讨，一名乡襄人刘浩然，各以千万计，屯聚汾相平阳要害。前抚院抚之，给予廪饷，岁费金钱累万，而实分投出境，焚掠如故。（同上）

　　永乐既都北京，令山东、河南、江北诸郡卫所各军，春秋两班，赴京部科点验，发京营一体操练，以习军士之劳，省征调之烦，壮京师之卫，备边隘之防，法甚善也。其后分发近边筑工，折其半纳班价矣。又其后皂亲驸马侯伯有坟工，辄乞恩请班军，以数千计，皆折价入橐矣。领班官岁敛军士金钱入京，募人应点，本军遂不赴京，大失祖宗之意。崇祯末年，流寇纷起，上屡行停免，而地方残破，军人十忘八九。（同上）
</div>
    <div class="pagination">
<a href="寄园寄所寄_page41.html">上一页</a><span>...</span><a href="寄园寄所寄_page37.html">37</a><a href="寄园寄所寄_page38.html">38</a><a href="寄园寄所寄_page39.html">39</a><a href="寄园寄所寄_page40.html">40</a><a href="寄园寄所寄_page41.html">41</a><span class="current-page">42</span><a href="寄园寄所寄_page43.html">43</a><a href="寄园寄所寄_page44.html">44</a><a href="寄园寄所寄_page45.html">45</a><a href="寄园寄所寄_page46.html">46</a><a href="寄园寄所寄_page47.html">47</a><span>...</span><a href="寄园寄所寄_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
