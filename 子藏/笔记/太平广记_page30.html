<!DOCTYPE html>
<html>
<head>
    <meta charset="UTF-8">
    <title>太平广记 - 第 30 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 30 页/共 228 页</h1>
    <div class="content">
　　太平广记卷一百五
　　钦定四库全书
　　太平广记卷一百六
　　报应五
　　太原孝亷　　李廷光　　　陆康成
　　薛严　　　　任自信　　　段文昌
　　刘逸淮　　　孙咸　　　　僧智灯
　　王氏　　　　左营伍佰　　宋衎
　　陈昭
　　太原孝亷
　　唐大厯中太原偷马贼诬一孝亷同情考掠旬日苦极强服推吏疑其寃未具狱其人唯念金刚经其声哀切昼夜不絶一日有竹两节坠狱中转止其前他囚争取之狱卒意藏刃破视内有字两行云法尚应舍何况非法书迹甚工贼首悲悔具承以旧嫌之故诬之也【出酉阳杂俎】
　　李廷光
　　唐李廷光者为德州司马敬佛不茹荤血常持金刚经每念经时即有圆光在前用心苦至则光渐大少懐懈惰则光渐小暗因此砥砺转加精进【出报应记】
　　陆康成
　　唐陆康成尝任京兆府法曹掾不避强御公退忽见亡故吏抱案数百纸请押问曰公已去世何得来曰此幽府文簿康成视之但有人姓名畧无他事吏曰皆来年兵刃死者问曰得无我乎有则检示吏曰有因大骇曰君既旧吏得无情耶曰故我来啓明公耳唯金刚经可托即失之乃遂读金刚经日数十遍明年朱泚果反署为御史康成叱泚曰贼臣敢干国士泚震怒命数百骑环而射之康成黙念金刚经矢无伤者泚曰儒以忠信为甲胄信矣乃舍去康成遂入于终南山竟不复仕【出报应记】
　　薛严
　　唐薛严忠州司马蔬食长斋日念金刚经三十遍至七十二将终见幢葢音乐来迎其妻崔氏即御史安俨之姑也属纩次见严随幢葢冉冉升天而去呼之不顾一家皆闻有异香之气【出报应记】
　　任自信
　　任自信嘉州人唐贞元十五年曽往湖南常持金刚经洁白无防于洞庭湖中有异物如云冒舟上俄顷而散舟中遂失自信不知所在乆之乃凌波而出云至龙宫谒龙王四五人命升殿念金刚经与珠宝数十事二僧相送出宫一僧凭附少信至衡岳观音台绍真师付之云是汝和尚送来令转金刚经至南岳访僧果见云和尚灭度已五六年矣【出报应记】
　　段文昌
　　唐贞元十七年段文昌自蕲入蜀应南康王韦臯辟命洎韦之暮年为贼辟防构遂摄尉灵池县韦寻卒贼辟知留后文昌旧与辟不合闻之连夜离县至城东门辟寻有帖不令诸县官离县其夕隂风及返出郭二里见火两炬夹道百步为导初意县吏迎怪其不前高下逺近不差欲及县郭方灭及问县吏尚未知府帖也时文昌念金刚经已五六年数无虚日信乎志诚必感有感必应向之道左右乃经所着迹也后辟逆节渐露诏以滋为节度使文昌从弟少从军知左营事惧及祸与监军定计以蜡丸帛书通谋于事旋发悉为鱼肉贼谓文昌知其谋于一时文昌念经夜乆不觉困寐门戸悉闭忽闻开戸而入言不畏者再三若物投案暴然有声惊起之际音尤在耳顾视左右吏仆皆睡俾烛桦四索初无所见向之门扄已开辟矣文昌受持此经十余万遍征应孔着【出酉阳杂俎】
　　刘逸淮
　　唐刘逸淮在汴时韩为右厢虞王某为左厢虞与相善或谓二人取军情将不利于刘刘大怒召俱诘之即刘之甥因控地叩首大言刘意稍解王某年老股战不能自辩刘叱令拉坐杖三十时新造赤棒头径数寸固以筋漆立之不仆数五六当死矣韩意其必死及昏造其家怪无哭声又谓其不敢哭访兵门卒即云大使无恙素与熟遂至卧内问之云我读金刚经四十年矣今方得力记初被坐时见巨手如箕翕然遮背因袒示韩都无挞防韩旧不好释氏由此始与僧往来日自冩十纸及贵计数百轴矣后在中书盛暑有谏官因事见谒韩方洽汗冩经谏官怪问之韩乃具道王某事【出因话録】
　　孙咸
　　唐梁崇义在襄州未阻兵时有小将孙咸暴卒信宿却苏言至一处如王者所居仪卫甚严有吏引一僧对事僧法号懐秀亡已经年在生极犯戒及入冥无善可録乃绐云我常嘱孙咸冩法华经敕咸被追对初咸不省僧固执之经时不决忽见沙门曰地藏语云弟子招承亦自获祐咸乃依言因得无事又说对勘时见一戎王卫者数百自外来冥王降阶齐级升殿坐未乆乃大风卷去又见一人被考覆罪福此人常持金刚经又好食肉左边有经数千轴右边积肉成山以肉多将入重论俄经堆中有火一星飞向肉山顷刻销尽此人遂履空而去咸问地藏向来外国王风吹何处地藏王云彼王当入无间向来风即业风也因引咸看地狱及门烟熖扇赫声风雷惧不敢视临视镬汤跳沬滴落左股痛入心髓地藏令一吏送归不许漏泄防事及廻如梦妻儿环泣已一日矣遂破家冩经因请出家梦中所滴处成疮终身不差【出酉阳杂俎】
　　僧智灯
　　唐贞元中荆州天崇寺僧智灯常持金刚经遇疾死弟子啓手犹不即入木经七日却活云初见冥中王者以念经故合掌降阶因问讯曰更容上人十年在世勉出生死又问人间众僧中后食薏苡仁及药食此大违本教灯报云律中有开遮条如何云此后人加之非佛意也今荆州僧众中无有饮药者【出酉阳杂俎】
　　王氏
　　公安潺陵村百姓王从贵妹未嫁常持金刚经唐贞元中忽暴病卒埋已三日其家覆墓闻冢中呻吟遂发视之果有气舁归数日能言云初至冥间冥吏以持经功德放还王从贵能治木尝于公安灵化寺起造其寺僧曙中尝见从贵说云【出酉阳杂俎】
　　左营伍伯
　　唐南康王韦臯镇蜀时有左营伍伯于西山行营与同火卒学念金刚经性顽初一日才得题目其夜堡外拾薪为蕃骑缚去行百余里乃止天未明遂踣之于地以发系橛覆以駞罽卧其上此人唯念经题忽见金一铤放光止于前试举首动身所缚悉脱遂潜起逐金铤走计行未得十余里迟明不觉已至家家在府东市妻儿初疑其具陈来由到家五六日行营将方申其逃初韦不信以逃日与至家日不差始免之【出酉阳杂俎】
　　宋衎
　　宋衎江淮人应明经举元和初至河隂县因疾病废业为盐铁院书手月钱两千娶妻安居不议他业年余有为米纲过三门者因不识字请衎同去通管簿书月给钱八千文衎谓妻曰今数月不得八千苟一月而致极为利也妻杨氏甚贤劝不令往曰三门舟路颇为险恶身或惊危利亦何救衎不纳遂去至其所果遇暴风所击彼羣船尽没唯衎入水扪得粟藁一束渐漂近岸浮藁以出乃活余数十人皆不救因抱藁以谢曰吾之微命尔所赐也誓存没不相舍遂抱藁疾行数里有孤姥鬻茶之所茅舍两间遂诣宿焉具以事白姥悯之乃为设粥及明旦于屋南曝衣解其藁以晒于藁中得一竹筒开之乃金刚经也寻以讯姥且不知其详姥曰是汝妻自汝来后蓬头礼念冩经诚切故能救汝衎感泣请归姥指东南一径曰但寻此去校二百里可以后日到家也与米二升拜谢遂发果二日达河隂见妻媿谢杨媛惊问曰何以知之尽述根本杨氏怪之衎乃出经杨媛涕泣拜礼顶戴衎曰用何以为记曰冩时执笔者悮罗汉字空维上无四遂诣防国寺禅和尚处请添和尚年老眼昏笔防过浓字皆昏黑但十日来不知其所在验之果如其说衎更呜咽拜其妻每日焚香礼经于浄室乃谓杨媛曰河濵之姥不可忘也遣使封茶及绢与之使至其居及人皆不见诘于牧竪曰比水涨无涯际何有人鬻茶复云路亦并无乃神化也数嵗相国郑公絪为东都留守乃召衎及杨媛往问其本末并令将经来与其男武职食月给五千因求其经至今为郑氏所尊奉故岳州刺史丞相农公因覩其事遂叙之名曰杨媛徴验【出报应记】
　　陈昭
　　唐元和初汉州孔目典陈昭因患病见一人着黄衣至牀前云赵判官唤尔昭问所因云至自冥间刘辟与窦悬对事要召为证昭即留坐逡巡又一人手持一物如毬胞前吏怪其迟答曰只縁此屠行开因笑谓昭曰君勿惧取生人气须得猪胞君可面东侧卧昭依其言不觉已随二吏行路甚平可十里余至一城大如府城甲士守门及入见一人怒容可骇即赵判官也语云刘辟败东川窦悬捕牛四十七头送梓州称准刘辟判杀辟又云先无牒君为孔目典合知事实未及对隔壁闻窦悬呼陈昭何在及问兄弟妻子存亡昭即欲参见冥吏云窦使君形容极恶不欲相见昭乃具说杀牛实奉刘尚书委曲非牒也纸是麻见在汉州某私房架上即令吏领昭至汉州取之门馆扄鏁乃于节窍中出入委曲至辟乃无言赵语昭尔自有一过知否窦悬所杀牛尔取一牛头昭未及答赵曰此不同人间不可假也须臾见一卒挈牛头而至昭即恐惧求救赵令检格合决一百考五十日因谓昭曰尔有何功徳昭即自陈曽设干斋画佛像赵云此来生福耳昭又言曾于表兄家读金刚经赵曰可合掌请昭如言有顷见黄襥箱经自天而下住昭前昭取视之即表兄所借本也褾有烧处尚在又合掌其经即灭赵曰此足以免便放回令昭往一司曰生禄按检其修短吏报云昭本名钊是金旁刀至某年改为昭更得十八年昭闻惆怅赵笑曰十八年大得作乐事何不恱乎乃令吏送昭至半道见一马当路吏云此尔本属可乗此即骑乃活死半日矣【出酉阳杂俎】










　　太平广记卷一百六
　　钦定四库全书
　　太平广记卷一百七
　　报应六
　　王忠干　　　王偁　　　　李元一
　　鱼万盈　　　于李回　　　强伯达
　　僧惟恭　　　王沔　　　　董进朝
　　康仲戚　　　吴可乆　　　开行立
　　僧法正　　　沙弥道防　　何老
　　勾龙义　　　赵安
　　王忠干
　　唐元和三年李同捷阻兵沧州景帝命李祐统齐德军讨之初围德州城城坚不拔翌日又攻之自卯至未伤十八九竟不能拔时有齐州衙内八将官健儿王忠干愽野县人长念金刚经积二十余年日数不阙其日忠干上飞梯将及堞身中箭如猬为櫑木击落同火卒曵出羊马城外置之水濠里岸祐以暮夜命抽军其时城上矢下如雨同火忙忘取忠干尸忠干既死如梦至荒野遇大河欲渡无因仰天哭忽闻人语声忠干见一人长丈余疑其神人因求指营路其人云尔莫怕我令尔可得渡此河忠干拜之才头低未举神人把腰掷之空中乆方着地忽如梦觉闻贼城上交二更初不记过水亦不知疮擡手扪面血涂眉睫方知伤损乃举身强行百余步却倒复见向人持刀叱曰起起忠干惊惧走一里余坐歇方闻本军喝号声遂及本营访同火卒方知其身死水濠岸里即是梦中所过河也【出酉阳杂俎】
　　王偁
　　王偁家于晋州性顽鄙唐元和四年其家疾疫亡者十八九唯偁偶免方疾食狗肉目遂盲不知医药唯祷神数年无报忽有一异僧请饭谓曰吾师之文有金刚经能排众苦报应神速居士能受之乎偁辞愚又无目固不可记僧劝冩之偁从其言得七卷请僧诵之数日梦前僧持刀决其目乃惊寤觉有所见乆而遍明数月如旧偁终身转经不替【出报应记】
　　李元一
　　李元一唐元和五年任饶州司马有女居别院中宵忽见神人惊悸而卒顔色不改其夫严讷自秦来至苍湖恍惚见其妻行水上而至讷惊问之妻泣曰某已亡矣今也讷骇异之曰近此鴈浦村有严夫子教众学彼有竒术公往恳请哀救某庶得复生矣讷后果见严夫子拜谒泣诉尽啓根本严初甚怒郎君风疾何乃见凌讷又拜悲泣乆乃方许曰杀夫人者王将军也塟在此堂内西北柱下可为冩金刚经令僧转读于其所祠焉小娘子必当还也讷拜谢疾往郡城明日到具白元一冩经速令读之七遍女乃开目乆之能言媿谢其夫曰兹堂某柱下有王将军枯骨抱一短劒为改塟之劒请使留以报公德发之果验遂改瘗留其劒元一因冩经数百卷以施冥寞【出报应记】
　　鱼万盈
　　鱼万盈京兆市井粗猛之人唐元和七年其所居宅有大毒蛇其家见者皆惊怖万盈怒一旦持巨棒伺其出击杀之烹炙以食因得疾脏腑痛楚遂卒心尚微暖七日后苏云初见冥使三四人追去行暗中十余里见一人独行其光绕身四照数尺口念经随走就其光问姓字云我姓赵名某常念金刚经者汝但莫离我使者不敢进渐失所在乆之至其家万盈拜谢曰向不遇至人定不回矣其人授以金刚经念得遂还及再生持本重念更无遗阙所疾亦失因断酒肉不复杀害日念经五十遍【出报应记】
　　于李回
　　于李回举进士唐元和八年下第将归有僧劝曰郎君欲速及第何不读金刚经遂日念数十遍至王桥宿因步月有一美女与言遂被诱去十余里至一村舍戏笑甚喧引入升堂见五六人皆女郎李回虑是精怪乃隂念经忽有异光自口出羣女震骇奔走但闻腥之气葢狐狸所宅榛满目李回茫然不知所适俄有白犬色逾霜雪似导李回前行口中有光复照路逡巡达本所后至数万遍【出报应记】
　　强伯达
　　唐强伯达元和九年家于房州世传恶疾子孙少小便患风癞之病二百年矣伯达才冠便患嘱于父兄疾必不起虑贻后患请送山中父兄裹粮送之岩下泣涕而去絶食无几忽有僧过伤之曰汝可念金刚经内一四句偈或脱斯苦伯达既念数日不絶方昼有虎来伯达惧甚但瞑目至诚念偈虎乃遍防其疮唯觉凉泠如傅上药了无他苦良乆自看其疮悉已干合明旦僧复至伯达具说僧即于山边拾青草一握以授曰可以洗疮但归家煎此以浴乃呜咽拜谢僧抚背而别及到家父母大惊异因啓本末浴讫身体鲜白都无疮疾从此相传之疾遂止念偈终身【出报应记】
　　僧惟恭
　　唐荆州法性寺僧惟恭三十余年念金刚经日五十遍不拘僧仪好酒多是非为众僧所恶遇病且死同寺有僧灵岿其迹类惟恭为一寺二害因他故出去寺一里逢五六人年少甚都衣服鲜洁各执乐器如兹部问灵岿惟恭上人何在灵岿即语其处所疑寺中有供也及晚回入寺闻钟声惟恭已死因说向来所见其日合寺闻丝竹声竟无乐人入寺当时名僧云惟恭葢承经之力生不动罔亦以其迹勉灵岿也灵岿感悟折节缁门【出酉阳杂俎】
　　王沔
　　唐元和中严司空绶在江陵时岑阳镇将王沔常持金刚经因使归州勘事回至咤滩船破五人同溺沔初入水若有人授竹一竿随波出没至下牢镇着岸不死视手中物乃金刚经也咤滩至于下牢镇三百余里【出酉阳杂俎】
　　董进朝
　　董进朝唐元和中入军时宿直城东楼上一夕月明忽见四人着黄从东来聚立城下说己姓名状若追捕因相语曰董进朝常持金刚经以一分功徳祝庇冥司我辈蒙惠如何杀之须枉命相代此人他去我等无所頼矣其一人云董进朝对门有一人同年同姓夀限相埒可以代矣因忽不见进朝惊异之及明闻对门哭声问其故死者父母云子昨宵暴卒进朝感泣说之因为殡塟供养其母后出家法名慧通住兴元寺【岀报应记】
　　康仲戚
　　康仲戚唐元和十一年往海东数嵗不归其母唯一子日乆忆念有僧乞食母具语之僧曰但持金刚经儿疾回矣母不识字令冩得经乃凿屋柱以防之加漆其上晨暮敬礼一夕雷霆大震拔此柱去月余儿果还以锦囊盛巨木以至家入拜跪母母问之仲戚曰海中遇风舟破坠水忽有雷震投此木于波上某因就浮之得至岸某命是其所与敢不尊敬母惊曰必吾藏经之柱即破柱得经母子常同诵念【出报应记】
　　吴可乆
　　吴可乆越人唐元和十五年居长安奉摩尼教妻王氏亦从之嵗余妻暴亡经三载见梦其夫曰某坐邪见为蛇在皇子陂浮图下明旦当死愿为请僧就彼转金刚经冀免他苦梦中不信叱之妻怒唾其面惊觉面肿痛不可忍妻复梦于夫之兄曰园中取龙舌草捣傅立愈兄寤走取授其弟寻愈诘旦兄弟同往请僧转金刚经俄有大蛇从塔中出举首徧视经终而毙可乆归佛常持此经【出报应记】
　　开行立
　　唐开行立陜州人不识字长庆初常持金刚经一卷随身到处焚香拜礼忽駞货岀同州遇十余贼行立弃货而逃不五六十斤贼举之竟不能动相视惊异追行立问之对曰中有金刚经恐是神力贼发囊果有经焉却与百余千请其去誓不作贼受持终身【出报应记】
　　僧法正
　　唐江陵开元寺般院僧法正日持金刚经三七遍长庆初得病卒至冥司见若王者问师生平作何功德答曰常念金刚经乃揖上殿登綉座念经七遍侍卫悉合掌阶下考掠论对皆停息而听念毕遣一吏引还王下阶送曰上人更得三十年在人间勿废读诵因随吏行数十里至一大坑吏因临坑自后推之陨空焉死已七日惟面不冷荆州僧常靖亲见其事【出酉阳杂俎】
　　沙弥道防
　　唐石首县有沙弥道防常念金刚经长庆初因他出夜归中路忽遇虎吼掷而前沙弥知不免乃闭目坐黙念金刚经心期救防虎遂伏草守之及曙村中人来往虎乃去视其蹲处涎流于地【出酉阳杂俎】
　　何老
　　何老鄂州人常为商专诵金刚经唐长庆中因佣人货夜憇于山路忽困寐为佣者刭其首投于涧中取货而趋市方鬻见何老来惶骇甚何曰我得诵经之力誓不言于人遂相与为僧【出报应记】
　　勾龙义
　　勾龙义阆州里人唐长庆中于郪县佣力自给常以邑人有疾往省之见冩金刚经龙义无故毁弃而止絶之归即喑哑医不能愈顽嚚无识亦竟不悔仅五六年忽闻邻人有念是经者惕然自责曰我前谤真经得此哑病今悔谢终身敬奉却能言否自后每闻念经即倚壁专心而听之月余疑如念得数日偶行入寺逢一老僧礼之僧问何事遂指口中哑僧遂以刀割舌下便能语因与念经正如邻人之声乆而访僧都不复见壁画须菩提指曰此是也乃写经画须菩提像终身礼拜【出报应记】
　　赵安
　　赵安成都人唐太和四年常持金刚经日十遍防蛮冦退归安于道中见军器辄收置于家为仇者所告吏捕至门涕泣礼经而去为狱吏所掠遂自诬服罪将科断到节帅防枷杻自解乃诘之安曰某不为盗皆得之巷陌每读金刚经恐是其力节帅叱之不信及过次忽于安名下书一放字后即云余并准法竟不知何意也及还洗浴礼经开匣视之其经揉裂折轴若壮夫之拉也妻曰某忽闻匣中有声如有斫扑乃安被考讯之时无差失也【出报应记】








　　太平广记卷一百七
　　钦定四库全书
</div>
    <div class="pagination">
<a href="太平广记_page29.html">上一页</a><span>...</span><a href="太平广记_page25.html">25</a><a href="太平广记_page26.html">26</a><a href="太平广记_page27.html">27</a><a href="太平广记_page28.html">28</a><a href="太平广记_page29.html">29</a><span class="current-page">30</span><a href="太平广记_page31.html">31</a><a href="太平广记_page32.html">32</a><a href="太平广记_page33.html">33</a><a href="太平广记_page34.html">34</a><a href="太平广记_page35.html">35</a><span>...</span><a href="太平广记_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
