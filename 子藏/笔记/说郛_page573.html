<!DOCTYPE html>
<html>
<head>
    <meta charset="UTF-8">
    <title>说郛 - 第 573 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 573 页/共 601 页</h1>
    <div class="content">　　巴卭橘园中霜后见橘如缶剖开中有二老叟象戏一叟曰橘中之乐不减商山但不得深根固蒂尔一叟取龙脯食之食讫余脯化为龙众乗之而去
　　玉尘九斛
　　橘中叟相谓曰汝输我瀛洲玉尘九斛
　　瘿中琴瑟
　　伶人刁朝俊妻甚美而有瘿瘿中有琴瑟笙竽之声一日忽破裂内一猱跳去瘿乃无
　　四眞
　　杨敬眞忽有仙乐防云来迎至一处云云峯有四人来谒号四眞马信眞徐湛眞徐修眞夏守眞曰须谒大仙伯问为谁即茅眞君也
　　郭登厠
　　厠神名
　　坤明国
　　顾惣前身是刘稹昔尝为坤明国侍中魏开国邺地也















　　幽怪録【唐王恽】
　　代国公郭元振开元中不第自晋之汾夜行阴晦失道久而絶逺有灯火之光以为人居也径往寻之八九里有宅门院宇甚峻入庙廊下及堂上灯烛荧煌牢馔罗列若嫁女之家而悄无人公繋马西廊前歴阶而升徘徊堂上不知其何处也俄闻堂上东閤有女子哭声呜咽不已公问曰堂中泣者人邪鬼耶何陈设如此无人而独泣曰妾此乡之祠有乌将军者能祸福人每岁求祀于乡人必择处女之美者而嫁焉妾虽陋拙父利乡人之五百緍潜以应选今夕乡人之女竝为游宴者到是醉妾此室共鏁而去以适于将军者也今父母弃之就死而今惴惴哀惧君诚人邪能相救免毕身为扫除之妇以奉指使公大愤曰其来当何时曰二更曰吾忝为大丈夫必力救之若不得当杀身以狥汝终不使汝枉死于淫鬼之手也女泣少止于是坐于西阶上移其马于堂北令一仆峙立于前若为宾而待之未几火光照耀车马骈阗二紫衣吏入而复走出曰相公在此逡廵二黄衫吏入而出亦曰相公在此公私心独喜曰吾当为宰相必胜此鬼矣既而将军渐下导吏复告之将军曰入有戈劒弓矢翼以入即东阶下公使仆前曰郭秀才遂行揖将军曰秀才安得到此曰闻将军今夕嘉礼愿为小相耳将军者喜而延坐与对食言笑极欢公于囊中有利刀思欲刺之乃问曰将军曾食鹿腊乎曰此地难遇公曰某有少许珍者得自御厨愿削以献将军者大悦公乃起取鹿腊并小刀因削之置一小器令自取之将军喜引手取之不疑其他公伺其无机乃投其脯捉其腕而断之将军失声而走导从之吏一时惊散公执其手脱衣纒之令仆夫出望之寂无所见乃启门谓泣者曰将军之腕已在此矣寻其血踪死亦不久汝旣获免可出就食泣者乃出年可十七八而甚佳丽拜于公前曰誓为仆妾公勉谕焉天方曙开视其手猪蹄也俄闻哭泣之声渐近乃女之父母兄弟及乡中耆老相与舁衬而来将收尸以备殡殓见公及女乃生人也咸惊以问之公具以告焉乡老共怒公残其神曰乌将军此乡鎭神乡人奉之久矣嵗配以女才无他虞此礼不设即风雨雷雹为虐奈何失路之客而伤我明神致于神此乡何负当杀卿以祭乌将军不尔亦防送本县挥少年将令执公公谕之曰尔徒老于年未老于事我天下之逹理者尔众其听吾言夫承天而为镇也不若诸侯受命于天子而疆理天下乎曰然公曰使诸侯渔色于国中天子不怒乎残虐于人天子不伐乎诚使尔呼将军者其神明也神固有猪蹄者乎且淫妖之兽天地之罪畜也吾执正以诛之岂不可乎尔曹无正人使尔少年之女横死于妖畜积罪动天安知天不使虐焉从吾言当为尔除之永无聘礼之患如何乡人悟而喜之曰愿从命公乃令数百人执弓矢刀鎗锹镢之属相随寻血而行才二十里血入大塜穴中因围而斸之应手渐大如瓮口公令束薪燃火投入照之其中若大室见一大猪无前左脚血卧其地突烟走出毙于围中乡人翻共相庆防钱以酬公公不受曰吾为人除害非鬻猎者得救之女辞其父母亲族曰多幸为人托质血肉闺闱未出固无可杀之罪今日贪钱五十万以嫁妖兽忍鎻而去岂人所宜若非郭公之仁勇寜有今日是妾死于父母生于郭公也请从郭公不复以旧乡为念矣泣拜而从公公多岐慰喻止之不获遂纳为侧室生子数人公之贵也皆任大官之位事已前定虽生逺地而至于鬼神终不能害明矣
　　尼玅寂景氏初嫁任华父鼎与华往贾长沙广陵间元和十一年春之潭州不复过期数月妙寂忽梦父被髪裸形洗血满身泣曰吾与汝夫湖中遇盗皆已死矣以汝心似有志者天许复讐但幽防之意不欲显言故吾隐语报汝诚能思而复之吾亦何恨妙寂曰隐语云何鼎曰杀我者车中猴门东草俄而见夫形状若父泣曰杀我者禾中走一日夫妙寂抚膺而哭遂为女弟所觉泣告其母阖门大骇念其隐语杳不可知访于隣叟及乡闾之有知者皆不能解秋诣上元县舟檝之所交者四方士大夫多憇焉而又邑有瓦棺寺寺上有閤倚山瞰江万里在目亦江湖之极境游人弭棹莫不登眺吾将缁服其间伺可问者必有醒吾惑者于是缁衣上元舍身瓦棺寺日箕帚洒扫阁下闲则徙倚阑槛以俟识者见髙冠吟啸而来者必拜而问居数年无能辨者十七年嵗在辛巳李公佐者罢岭南从事而来揽衣至閤神采俊逸颇异常伦妙寂前拜泣且以前事问之公佐曰吾平生好为人解谜况子之寃恳而神告如此当为子思之黙行数歩喜招妙寂曰吾得之矣杀汝父者申兰杀汝夫者申春耳妙寂悲喜呜咽拜问其説公佐曰夫猴申生也车去两头而言猴故申字耳草而门门而东非兰字邪禾中走者穿田过也此亦申字也一日又加夫盖春字耳鬼神欲惑人故有错其言妙寂喜若不自胜久而掩涕拜谢曰贼名旣彰雪寃有路苟获释憾誓报深恩妇人无他唯洁诚奉求佛祈増福海耳乃再拜而去元和初泗洲普光王寺有梵氏戒坛人之为僧者必由之四方辐凑僧尼繁防观者如市焉公佐自楚之秦维舟而徃观之有一尼眉目朗秀若旧识者每过必凝视公佐若有意而未言者久之公佐将去其尼遂呼曰侍御元和中不为南从事乎公佐曰然然则记小师乎公佐曰不记也妙寂曰昔瓦棺寺閤求觧车中猴者也公佐悟曰竟获贼否对曰自悟梦言乃男服易名士寂泛佣于江湖之间数年闻蕲黄之间有申村因徃焉流转周星乃闻其村西北隅有申兰者黙徃求佣辄贬其价兰喜召之俄又闻其从父弟有名春者于是勤恭执事昼夜不离见其可为者不顾轻重而为之未尝待命兰家器之昼与羣佣共作夜寝其席无知其非丈夫者逾年益自勤干兰愈钦念视士寂即自视其子不若也兰或农或商或畜货于武昌开鏁启闭悉委焉因騐其柜中半是已物亦见其夫及父常所服者垂涕而记之而兰春叔侄出处未尝偕在虑其擒一而惊逸其一也衔之数年永眞年重阳二盗饮既醉士寂奔告于州乗醉而获一问而辞伏就法得其所防以归尽奉母而请从释教师洪州之天宫寺尼洞微即昔时受教者也妙寂虽一女也誓血诚获讐天亦不夺遂以梦寐之言获悟于君子与其讐者得不同天抚此微躯岂酬明哲惟舍身梵宇无他惟防诚法像以报効耳公佐大异之遂为作传







　　説郛卷一百十七上
　　钦定四库全书
　　説郛卷一百十七下　　　元　陶宗仪　撰续幽怪録【唐李复言】
　　卢从史元和初以左仆射节制泽潞因鎭阳拒命迹涉不臣为中官骠骑将军吐突承璀所绐防送京师以反状未明左迁州司马既而逆迹尽露赐死于康州宝厯元年州刺史李湘去郡归阙自以海隅郡守无台阁之亲一旦造上国若扁舟泛沧海者闻端溪县女巫者知未来之事维舟召焉巫到曰某能知未来之事乃见鬼者呼之皆可召然有二等有福德之鬼有贫贱之鬼福德者精神俊爽往往自与人言贫贱者气劣神瘁假某以言事尽在所遇非某能知也湘曰安得鬼而问之曰防前楸林下有一人衣紫佩鱼自称泽潞卢仆射可拜而请之湘乃公服执简向林而拜女巫曰仆射已答拜湘遂揖上阶空中言曰从史死于此防为弓所迫今尚恶之使君牀上弓幸除之湘遽命去焉时驿防副阶上只有一榻湘偶忘其贵将坐问之女巫曰使君无礼仆射官髙何不迎坐乃将吏视之仆射大怒去也急随拜谢或肯却来湘匍匐下阶问其所向一步一拜凢数十步空中曰大错公之官未敌吾军一裨将奈何对我而自坐湘再三辞谢方肯却回女巫曰仆射却回矣于是拱立而行及阶女巫曰仆射上矣别置榻而设茵褥以延之巫曰坐矣湘乃坐空中曰使君何所问对曰湘逺官归朝忧疑之极伏知仆射神通造化识逹未然伏乞畧赐一言示其荣悴空中曰大有人接到城一月当刺梧州湘又问终更不言湘因问曰仆射去人寰乆矣何不还生人中而乆处防寞曰吁是何言哉人世劳苦万愁纒心尽如灯蛾争扑名利愁胜而髪白神败而形羸方寸之间波澜万丈相妬相贼猛于豪兽故佛以世界为火宅道以人身为大患吾已免离下视汤火岂复低身而卧其间乎且夫据其生死明晦未殊学仙成败则无复计之也其辞自无形而炼成三尺之形则上天入地乗云驾鹤千变万化无不可也吾之形未圆者三寸耳飞行自在出幽入明亦可也万乗之君不及我况平民乎湘曰炼形之道可得闻乎曰非使君所宜闻也复问梧州之后终不言乃去湘到辇下以其货求助助者数人未一月拜梧州刺史皆如其言竟终于梧州卢所以不使言其后事也










　　穷怪録
　　茅崇丘
　　齐世祖永明十年丹阳郡民茅崇丘家夜夜厨中有人语笑复明灯火有宴馔之声及开门视之即无所见及闭户即依然闻此数旬忽有一道士诣崇丘问曰君家夜有妖患乎崇丘曰然道士乃怀中取一符与之谓崇丘曰但钉于灶上及北壁来日早视之言讫遂失其道士崇丘喜乃以符如其言明日见厨中有五六大防各长二尺无毛而色如朱尽死于北壁乃竟絶
　　天女
　　后魏明帝正光二年夏六月首阳山中有晩虹下饮于溪泉有樵人阳万于岭下见之良久化为女子年十六七异之问不言乃告浦津戍将宇文显取之以闻明帝召入宫幸未央宫视之见其容貎姝美问云我天女也暂降人间帝欲逼幸而色甚难复令左右拥抱声如钟磬化为虹而上天
　　射猪翁
　　辰州有射猪者遂入石室见老翁问何故射吾猪对以伤禾翁即呼一童责之曰何不谨门令猪出射猪者问翁是何人童子答曰此河上翁帝使为诸生讲易我即王弼受易未通遂罚守门











　　怪记【唐徐炫】
　　阳雍伯尝设义浆以给行旅一日有行人饮讫怀中出石子一升与之曰种此可生美玉并得好妇如其言种之有徐氏女极美试求之徐公曰得白璧一双即可乃于所种处得璧遂娶之
　　杨道和夏于田中有雷神至桑下霹雳下击之道和以锄格其肱遂落地不得去色如丹目如镜毛角长三尺余状如六畜头似猕猴
　　卢汾梦入螘穴见堂宇危豁题曰审雨堂
　　庐陵太守厐企自云其乃祖非罪系狱墙上有蝼蛄行其左右谓曰尔有神能活我死否因投食与之蝼蛄食尽去有顷复出行形体稍大乃复与食如此数月间其大如豚及将刑之夜蝼蛄掘壁为大穴乃破械从之出亡后遇赦免故厐氏世祀蝼蛄
　　狄希中山人也能造千日酒饮之千日醉时有州人姓刘名石好饮酒往求之希曰我酒发来未定不敢饮君石曰纵未熟且与一杯得否希曰闻此语不免饮之复索曰美哉可更与之希曰且归别日当来只此一杯可眠千日石别似有怍色至家醉死家不之疑哭而葬之经三年希曰石必应酒醒宜徃问之既往石家诘曰石在家否家人皆怪之曰石亡来服已阕矣希惊曰酒眠千日今合醒矣乃命其家人凿塜破棺防之塜上汗气彻天遂命发塜方见开目张口引声而言曰快哉醉我也因问希曰汝作何物令我一杯大醉今日方醒日髙几许墓上人皆笑之被石酒气冲入鼻中亦各醉卧三月
　　青蚨似蝉而差大其味辛可食每生子必于草叶大如蚕子人将子归则母亦飞来即以母血涂钱八十一文以子血复涂余钱每市物或先用子者即母归用母即子归如此轮环不已
　　安丰侯王戎常赴人家殡殓主人治棺未竟安丰在车上卧见空中有一异物如鸟熟视转大渐近见一乗赤马车一人在中着帻赤衣手持一斧至地下车径入王车中回环久之谓王曰君神明清照物无隐情凡人家殡殓葬送苟非至亲不可急往良不获已可乗赤车令髯奴御之及乘白马则可禳之因谓戎君当致位三公语良乆主人内棺当殡众客悉入此鬼亦入既入户鬼便持斧行棺墙上有一亲趋棺欲与亡人诀鬼便以斧正打其额即倒地左右扶出鬼于棺上视戎而笑众悉见鬼持斧而出








　　续怪録
　　延州妇人
　　昔延州有妇人白晳颇有姿貎年可二十四五孤行城市年少之子悉与之游狎眤荐枕一无所却数年而殁州人莫不悲惜共醵防具为之葬焉以其无家瘗于道左大厯中忽有胡僧自西域来见墓遂趺坐具敬礼焚香围绕赞叹数日人见谓曰此一滛纵女子人尽夫也以其无属故瘗于此和尚何敬耶僧曰非檀越所知斯乃大圣慈悲喜舍世俗之欲无不狥焉此即鏁骨菩萨顺縁已尽圣者云耳不信即启以验之众人即开墓视遍身之骨钩结皆如鎻状果如僧言州人异之为设大斋起塔焉
　　临海射人
　　呉末临海人入山射猎为舍住夜中一人长丈着黄衣白径来谓射人曰我有讐尅明日当战君可见助当厚相报明日食时君出溪邉敌从北来我南往白者我黄者彼射人许之明出果闻岸北有声状如风雨草木四靡视南亦尔唯见二大蛇长十丈于溪中相遇便见盘绕白蛇势弱因引弓射之黄蛇死日将暮复见昨人来辞谢云住此一年猎明年去甚勿复来来必为祸射人曰善遂停一年猎所获甚多家至巨富数年后忽忆先所获多乃忘前言复更往猎见先白人告曰我语君勿更来不能见用讐子已大今必报君非我所知射人闻之甚怖便欲走乃见三乌衣皆长八尺俱张口向之射人即死







　　志怪録【唐陆勲】
　　劝酒女子
　　有董氏女病邪多不食时索酒饮后作胡旋舞频年医治不差云常有一女子来相伴如梦寐中家人后于橱间得一劝酒女子疑之作祟遂焚之其女自此愈矣
　　澡盆
</div>
    <div class="pagination">
<a href="说郛_page572.html">上一页</a><span>...</span><a href="说郛_page568.html">568</a><a href="说郛_page569.html">569</a><a href="说郛_page570.html">570</a><a href="说郛_page571.html">571</a><a href="说郛_page572.html">572</a><span class="current-page">573</span><a href="说郛_page574.html">574</a><a href="说郛_page575.html">575</a><a href="说郛_page576.html">576</a><a href="说郛_page577.html">577</a><a href="说郛_page578.html">578</a><span>...</span><a href="说郛_page574.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
