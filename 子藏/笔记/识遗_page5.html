<!DOCTYPE html>
<html>
<head>
    <meta charset="UTF-8">
    <title>识遗 - 第 5 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>识遗 - 第 5 页/共 6 页</h1>
    <div class="content">　　古豪杰皆不轻用其身伊尹三就桀鬼谷子着太公三入商朝三就文王然后合故孙武兵书着吕尚伊尹于反间篇以皆徃来迟回二者间也张子房圯上一编屡以説人始説沛公马援转游陇汉不从盛陈陛卫之公孙述而从岸帻迎笑之光武绍礼郭嘉甚至嘉去之及见曹操曰真吾主也张賔见石勒曰吾歴观诸将无如此胡将军乃提劔诣军门王猛闻桓温入关被谒诣之温不渡防水遂去不就后寜事苻坚晋屡征谢安不起桓温征始赴之盖小人之仕在济其欲君子之仕在行其志于是可观豪杰之志矣或劝东汉魏桓就征桓曰今后宫数千其可损乎廐马万匹其可减乎左右权豪其可去乎干禄求进所以行志而若此出何为哉遂以隐终大槩士之有志于时者熟察世故胷中皆有素定之规度其人不足与谋万钟于我何加焉东坡尝谓韩淮隂终身事业一见髙祖即决之诸葛孔明用蜀只隆中初见刘备数语范文正公天圣中上万言书欲致太平考其平生所为无出此书者司马仲逹号奸雄初亦韬隐后就征曹操胡致堂谓孔明躬耕南阳既不从难与争锋之曹操又不附可与为援之孙权独委身流离颠沛之刘备且三顾后起则措身之审又非徒较强弱而已
　　三教
　　三教各植门庭互有诋訾儒者辟天堂地狱轮廻防悔之非据理而论非过攻也若二氏自相诋訾则释氏云摩诃迦叶下生世间号曰老子老氏云老君遣关尹白象下天竺于静饭夫人口中托生为佛又云老入秦西歴流沙化胡为仙此皆二氏各以求胜之论也至二氏于儒教庄子首言孔子问礼老聃释氏佛地经云宝轮王下生号伏羲吉祥菩萨下生号女娲如意菩萨下生号孔子月明儒童下生为顔子昌黎原道谓佛者曰孔子吾师之弟子也本此唐景福二年易溧水县南孔子祠为【缺】　寺以孔子适楚尝经之地复改为儒童寺岂孔子真佛也吁不能诃其缪过矣又从而溺焉岂不甚哉古今论衡着周素异记云周昭王二十四年甲寅嵗四月八日井泉溢宫殿震夜恒星不见太史苏繇占为西方圣人生此周书纪佛生之异也则又安有前唐虞夏适预托生为伏羲女娲等理乎况春秋书恒星不见于庄王十年甲午嵗上去昭王甲寅三百四十年周纪亦附防无稽之谈也陈大建五年恒星不见史占为主不严法度消天子失政诸侯暴横国亡之象又岂生异人之祥乎
　　耘耔
　　毛诗释耔曰壅本汉志释耔曰附根谓代田之法一畮三甽广深各尺稻种甽中苖生叶以上稍耨陇草因隤垅土附根每耨辄附根比盛暑垅尽而根深能耐风与旱故所种实茂大槩除草附根则草腐根原因以肥润耘乃耔之利也今农家习之而不知
　　识遗卷八
　　钦定四库全书
　　识遗卷九　　　　　　　　宋　罗璧　撰
　　星土　　　　　　　　孔子不述礼
　　击壤　　　　　　　　田猎
　　五行寓数　　　　　　诗从寺
　　制币　　　　　　　　莱
　　伊吕周公之将　　　　宫府一体
　　奸雄入科目　　　　　兵势缓急
　　王荆公　　　　　　　英雄不死
　　倡乱　　　　　　　　以攻完守
　　星土
　　古以星正时未占灾祥春秋始有焉然燕为析木赵为大梁等説始战国邹衍之言左传及之故昔贤疑传为战国时人作至班固汉书直以秦魏周韩赵燕齐鲁宋衞吴楚十二国分配二十八宿遂为古今不易之占但封建法行唐虞称万国夏商各二三千国周之初封亦一千八百国春秋时国名见经传者一百二十四星则止于廿八春秋末十二国上与列宿参何也又晋在春秋为大国战国韩赵魏分晋则晋裂为三今十二分野中不应列赵魏而缺晋至指鹑火为周地属丰镐西周固为丰镐其在洛阳又何星乎魏陈卓于十二分野中复别以度数言星一次三次为天之一度言天一度直地三千里古制九州州方三千里【尧五服制】则一州之广仅当天一度之循环也故昔贤谓班固以国直星之説不若周官保章氏州配之説为正
　　孔子不述礼
　　古以诗书礼乐易春秋为六经孔子删诗定书系易修春秋正雅颂而礼无的书故汉以来诸儒但言五经今二礼皆出汉儒先儒因谓制礼王者事孔子无位不敢作又曰礼以义起难立定制经多合礼义言者谓礼当临时以义断行之如三代忠质文异尚子丑寅建正随时损益事固有古宜而今不宜者况人性禀不同仁或柔义或刚圣人因礼节文使得其中故曰礼因人情礼记述孔子言礼有多为贵少为贵大为贵小为贵文为贵素为贵之辨至羔豚太牢之祭各求其称则礼亦求其当而已汉儒二礼皆欲补圣人之遗但未折于圣人记不免杂礼不免凿也【如歴代乐名曰六茎五英韶濩亦不同汉唐以来曰文德舞武德舞皆随功德之异名之乐主和人心圣人不能强之必同所主者雅正而已】
　　击壤
　　尧时老人击壤事见皇甫谧帝王世纪及列士传王充等説考击壤只当为蒉桴土鼔之义按诸书解壤字尚书禹贡黄壤白壤黑壤孔安国传曰土无块韵释柔土也周礼辨十有二壤郑注壤和缓之貌谷梁日蚀内壤外壤壤伤也而縻信解壤亦谓防穴地出土独艺文及风俗通指击壤为木戯谓壤木为之前广后鋭长尺四寸濶三寸其戯先侧一壤于地逺三四十歩以手中壤击之故曰击壤窃意古人淳朴未必为此
　　田猎
　　春搜夏苖秋狝冬狩四时之猎皆曰田字与田畆之田同王昭禹释周礼云【缺】　　为人刈与获利于田同为之围与疆理同犄角鸟兽与耘同度可杀而不可乱所以猎亦曰田也
　　五行寓数
　　五行一生水二生火三生木四生金五生土五行相生次第有生于无着生于微数皆以微着为次水最微居一火渐着居二木形实居三金体坚居四土质重居五若成数则皇甫侃以为金木水火皆资土以立犹仁义礼智必以信而存故一得五而成六三得五而成八二得五而成七四得五而成九朱文公河圗说实祖之
　　诗从寺
　　诗古人言志之辞孔頴逹推其始于蒉桴土鼓之世盖有乐即有节音节者章句之原圣人删取为经以人情触于外必动于中因美刺形焉上之人采以参己政之是非求合乎众之所与故可以兴可以观所以有补治道为经也王临川谓诗制字从寺九寺九卿所居国以致理乃理法所也释氏名以主法如寺人掌禁近严宻之役【韵书寺音侍诗注初音皆如字】皆谓法禁所在诗从寺谓理法语也故虽世衰道微必止乎礼义虽多淫奔之语曰思无邪后之诗直者伤于訏美者过于谀甚至增淫导欲夸华鬬靡岂诗之防哉康节云自从删后更无诗以无维持世道之诗也近代推杜子美诗为诗史知道者犹以不济事少之故真西山选诗取于民彛世教有补者至孔子删诗而无自作之诗商赐可与言诗孟子长于诗例皆无诗茍无益鉴戒徒工言语无取也
　　制币
　　祭祀用币皆一丈八尺为度按一象阳八象隂寓隂阳数鬼神之道隂阳不测也礼聘礼帛用二丈为端则寓偶数色尚纁天色纁地色天地偶合也
　　莱
　　周礼遂人颁田里之法上地夫一防田百畮莱五十畮中地夫一防田百畮莱百畮下地夫一防田百畮莱二百畮郑释郊外谓之莱莱休不耕者盖大司徒造都鄙制地域谓不易一易再易之地不易地嵗嵗可耕者一易间一嵗而耕再易间二嵗而耕赵过代田亦是视地肥瘠更代田之他经释莱但泛曰草
　　伊吕周公之将
　　三世为将道家所忌盖兵家多尚诈力絶人命防狠贪残所以道家忌之若吴起韩彭軰身戮族夷且不终世然伊吕周公亦尝为将子孙有国与商周等盖不尚诈力但与世平乱除害也秦隋曹马南北五季皆是遂其簒夺卒不永祚汤武汉唐非不用兵祚延千百亦其取天下为民除残也此可见兵非美事用非得已宜其为幽防所忌
　　宫府一体
　　孔明出师表曰宫中府中皆为一体朱文公尝推明之曰昭烈父子以区区之蜀当吴魏之全盖天下十分之九傥于其中又以公私自分彼此如两国然则是以梁益之半圗吴魏之全内之所出日有以贼乎外公之所立常不足以胜乎私是此两国者又自相攻外有隣敌之虞内有隂邪之冦国亦危矣以亮忠智为蜀谋不过如此可谓深知时务之要春秋鲁谋叛晋季文子曰国大臣睦而迩于我未可以贰王猛劝苻坚勿伐晋曰上下安和权翼亦曰君臣辑睦乃知邻敌谋人国家亦伺其有乖争之隙匈奴患汉元成之威孰与髙武呼韩邪卒臣事者五单于争立故也此孤则见折众则难摧吐谷浑所以有并折十九箭之譬
　　奸雄入科目
　　汉以孝亷取士而孙仲谋曹孟德皆举孝亷唐重进士而黄巢屡举进士
　　兵势缓急
　　燕慕容恪言兵势缓急之宜曰若彼我势敌外有强援恐腹背患生则攻之不可不急若我强彼弱无援于外力足制之者当覊縻守之以待其弊兵法十围五攻此也魏李【缺】曰食少兵精利速战粮多卒众宜持久余观古人去国逺鬭之师皆以不战困刼盖兵必资粮兵愈众则粮愈不给愈逺则粮愈不及故坐困得策况战争攘夺之世民不得耕者众而师旅数起又非儋石可给故餽饷最急又民以食为天茍欲立事必多得人而人非食不众【汉髙拒楚始终据荥阳以敖仓在也唐初李宻起事説翟让据洛口仓王世充据东都亦为洛口仓后虽不终而一时皆取胜】赵充国讣兵一人一月之食为米二斛四斗汉量未考与今量如何如一万人给一月食人日二升今量为米六千石宋隆兴初传金兵于河南者十七万悉备战骑今未论人粮以十七万一月马草计之须二百一十万而驴骡防载又必不少所以左车策赵韩信亦髙之但拘于守不免自困故左车深沟髙垒不与敌争所以为竒兵也充国赵公测兵必测粮可谓工于知兵岂虚声所能恐哉
　　王荆公
　　荆公万言书论教养人才与制禄久任之道古今无易也正史略之殆非不以人废言之意其归老蒋山徃来以一黥直蹇驴或告以笋舆便老公曰不忍以人代畜也第宅舍为寺改筑仅芘风雨后至税屋以居舍宅虽无义异乎贵盛而甲第争雄者矣山谷谓公不溺于酒色财利一世伟人也且有荆公六艺学妙处端不朽之句温公谓介父行义文章节节过人又谓金陵平生行止无防汚神宗聪睿每事景慕三代不肯为凡主政惟荆公书足以动之惜乎众君子不合遂至引用小人以误国所谓大体既差细美莫赎是也
　　英雄不死
　　晋公子重耳遍歴诸国艰阻备尝卒覇晋沛公屡厄项羽范增切切杀之卒兴汉刘德在三国孙曹谋臣周瑜荀彧皆请早圗中间败于吕布困于当阳备之不死者不能以寸卒帝蜀燕慕容垂降苻坚王猛权翼皆请谨其绦笼垂卒复燕增瑜猛事三君最信重者于此更不能入他如桓妻识刘裕慕容绍宗知髙欢隋文帝唐髙祖皆以相表为时所忌赵太祖方面大耳免于周世宗皆未尝无驱除之心数人悉全身济大业又如曹操就擒于吕布之战宇文泰坠马于李穆之扶髙欢逸身于贺防胜之槊韩信得释于滕公一言徃徃濒死而生盖天将兴之谁能废之殆非智力所及也
　　倡乱
　　陈胜乱秦张耳陈余请立六国后自树党且益秦敌杨感乱隋李宻请乗帝在辽急趍髙丽扼海岸使不得还髙丽闻之必蹑其后则腹背受兵天下可抚而有也黄巢乱唐未逾年江浙淮甸东都长安兵祸皆遍唐智不及谋勇不暇施镇戍皆散盗贼满天下唐卒以亡三人倡乱所谓盗亦有道也但余考多縁人主失乎人心不在敌之众多也故七国叛汉敌非不多然髙祖文帝之法制未变七国易于扑灭穆王西游徐称乱然文武之德泽未斩辙还而周室再祚盖人心未去故奸雄之谋不行若秦隋季世思乱者众唐末君昏荡不可收故曰民惟邦本本固邦寜又曰衣敝生虮虱肉腐生蛆虫自然之理也
　　以攻完守
　　城守虽以逸待劳而拘于圜土则困餽不继则饥将有不攻自溃者矣故善守者必以攻周宣中兴截彼淮浦王师之所守有在矣而曰如飞如翰如江如汉如山之苞如川之流则守不废攻也战国韩赵被兵孙武救之皆疾走魏都故曰解乱不控拳救鬭不搏撠也汉髙守荥阳拒项羽方荥阳之守未备先遗羽齐梁反书使羽力分于彼而纾我其后守荥阳既备则南出武关引羽束兵以休荥阳京索间且使韩信得辑河北收山东而汉有天下大半徐还荥阳则汉守完而羽地狭矣垓下之围天下之兵丛焉羽安得不亡大率好谋能听功也景帝时吴楚七国反周亚夫亦先委梁饵矣而身出武关制之又攻其所不备也【宋末儒帅当邉寄者多尚城守王登帅荆柯谒以诗云一圜土里作规模以此平戎计恐踈我欲守株难得兎彼专灭水易枯鱼直须日日论军实也要时时计积储赦出河南二万卒便收石勒上条书登大是之灭水枯鱼谓扰耕牧徙人民也】












　　识遗巻九
　　钦定四库全书
　　识遗卷十　　　　　　　　宋　罗璧　撰
　　天干地支　　　　　　古乐
　　梦卜　　　　　　　　圜扉
　　名犯圣贤　　　　　　服节
　　社稷　　　　　　　　九夷
　　矢字　　　　　　　　创业之主诚直
　　文武取人　　　　　　度才
　　御小人　　　　　　　东南国势
　　荆襄　　　　　　　　前定
　　防官厯　　　　　　　月受日光
　　文尚喻　　　　　　　儒者生杀
　　天干地支
　　阴阳家以甲乙丙丁戊己庚辛壬癸名天干子丑寅夘辰巳午未申酉戌亥名地支其配甲乙木丙丁火戊己土庚辛金壬癸水寅夘木巳午火申酉金亥子水辰戌丑未为土干支皆分配五行也然十干配五行合而类五十二支配五行合而四要之五阳数属天故竒圆为天四阴数属地故偶方为地干支一本天地非诬也干本十又竒函偶阳包阴天统地也支本十二而偶后竒隂附阳地承天也二气错综万物化生故分阴分阳必曰动静互根云
　　古乐
　　书论韶乐之感曰戞击鸣球搏拊琴瑟以咏祖考来格虞賔在位羣后徳让下管鼗鼓合止柷敔笙镛以间鸟兽跄跄箫韶九成凤凰来仪击石拊石百兽率舞宋子京谓此后防推美舜徳侈言之非真有凤仪兽舞也盖乐作之朝廷郊庙有宫室之严有阶陛之阻有营卫之宻凤兽山林物安得至此鸣舞于羣后众賔间耶若祖考来格亦岂俨然见之乎又夏王懋徳山川鬼神亦莫不宁鸟兽鱼鳖咸若等语説者亦谓夸美圣徳之辞周礼言乐一变致羽物川泽之示再变致臝物山林之示三变致鳞物丘陵之示四变致毛物及坟衍之示五变而致介物土示六变致象物天神又云六变天神降八变地示出九变人鬼礼史记述师旷鼓琴曰一奏鹤二八集门再奏延颈鸣舒翼舞复鼓云从西北起大风至雨随之飞廊瓦其后晋国大旱赤地三年汉武用乐甘泉亦有此等语余尝谓古乐固不敢知今乐自晋魏以来明音者多矣未闻有此髣髴何耶想亦史氏夸辞或圣人德动天地行通神明所感不专乐也不然经史之论荒矣
　　梦卜
　　六经信梦卜其语不一余谓凭以决细微可矣将相系国安危才否未谙但参梦卜可乎髙宗梦傅説俾以形求一旦胥靡惟肖置诸左右爰立作相更无拟议尧举舜侧微询四岳试诸艰舜传禹验之治水委之征苖参之歴数狥询谋龟卜而后定髙宗以一梦立相何易也后世固有竒才不次用之者然多见之抢攘猝急之际若齐桓相管仲以鲍叔为之先汉髙将韩信亦萧何荐其才贩缯屠狗之流皆识其有一长始乃举用未闻以想像决也史记着文王取太公亦决之猎卜然孟子言太公之出曰太公避纣居东海之濵闻文王作兴曰盍归乎来吾闻西伯善养老者其出实太公就之又曰若太公望散宜生则见而知之以亲闻道于文王也岂有不平日师资太公之才德而徒以一旦非熊之形象乎则卜载归师之説史迁无谓也【阙】　　修和有夏之佐曰有若虢叔闳夭散宜生泰颠南宫括则五人之外无太公一语至武王予有乱臣十人説者始益以太公诗述武王牧野之战曰惟师尚父时维鹰则太公特以韬畧为武王兵师迁未详也窃疑书曰赉予良弼因说立相早故假梦以神其入不知昧于圣人审重之防也或又谓髙宗识傅说武王识太公而众人未知故假梦卜进之余谓此后世君臣相诈之术非所以论圣贤
　　圜扉
　　古圜上圜扉按圜圆也圆中规规圆主仁矩方主义狱名圜者欲吏以仁心求其情乃仁以义断也圜土周狱名歴代名狱各不同夏曰均台殷曰羑里秦曰囹圄汉曰若虚魏曰司空
　　名犯圣贤
　　后世讳犯古人不一若圣贤名姓例不避则通矣唐尧虞舜帝王冠冕而汉有唐尧为【缺】梁有虞舜官太常荐明堂议成汤殷之盛王而汉有成汤【按汤名履初兴亳汤殷因以地号曰成汤犹言成周然犯虽非其名而与圣人相犯亦不雅】顔回孔门髙弟而晋有顔囬为羌师书两伯夷【一虞秩宗一谏武王】论语两南宫括【一论古一十乱中】共工氏覇九州而舜时垂官共工相类曽参杀人而孔门曾参见疑羿善射一帝喾之臣一有穷之君然则汉以来两龚遂两京房之类无恠矣
　　服节
　　易系言上古丧期无数尚书言百姓如丧考妣三载则三年丧唐虞时然矣礼记言服制法象天地盖齐斩三年则气歴一闰期象嵗一周大功九月更三时则物已成缌三月则一时之数法天也小功五月象五行法地也故曰天地则已易矣四时则已变矣岂不送死有已复生有节按唐虞前吉凶无二服郊特牲曰太古冠布齐则缁之【皇氏谓鬼神幽暗故齐则缁】郑曰三代下冠衰始异唐虞以上吉凶皆用白布孔氏曰三代来吉凶异制始不用齐冠故夏毋追殷章甫周委貌各以冠别而白布专为丧冠
　　社稷
　　礼社祭土其神曰勾龙以治平水土也稷祭谷其神曰后弃以教稼穯也地广不能徧敬故封五土为坛而祭之谷多不能尽祀故聚五谷为坛而祭之然独祀稷者以首种为百谷长尔雅粢盛亦释稷土神之祠于家曰中霤其形皆如陶灶诗曰陶复陶穴是也其中穴明雨四霤之因名室中曰中霤后世易为屋漏朱文公谓当于屋中祭之
　　九夷
　　孔子生衰周歴聘不遇固是道大难容亦是诸国各有世臣把住如鲁三桓齐田氏晋九卿不容圣人插手况世臣皆有无君之心孔子得政必所不容故辙环不遇圣人知道不行曰夷狄之有君不如诸夏之亡也曰言忠信行笃敬虽蛮貊之邦行矣曰乗桴浮于海曰欲居九夷此岂真欲弃中国入夷狄哉盖深叹中国无可与有为之人也九夷张仪李斯説曰楚破南阳九夷内许沛鄢郢危南取汉中包九夷制鄢郢谓为楚地孔子尝聘楚使九夷为楚即之甚迩何以叹为按汉书班固地理志指九夷为莵书宅嵎夷之地箕子始封之国今属髙丽范后汉东夷传言东方之夷有九种天性柔顺易以道御至有君子不死之国且援应劭风俗通之言曰夷者抵也言抵天而好生万物抵地而出岂圣人厌乱思治欲得柔顺易以道御之国居之乎详叹意其九夷只当如汉传所指
　　矢字
　　矢非但兵械左传文公十八年叙襄仲杀惠伯曰杀而埋之马矢之中庄子人间世曰爱马者以筐盛矢以蜄盛溺史记赵奢传云赵使者毁亷颇曰与臣坐顷而三遗矢三国志吴主遣取藏中蜜蜜有鼠矢魏髙欢妻微时然马矢作靴唐安庆绪【缺】马矢以食东坡诗但寻矢次覔归路家在牛栏西复西皆此矢字
　　创业之主诚直
　　成汤放桀曰予有慙德恐来世以台为口实汉髙祖骂儒生曰廼公于马上得之及其病却医曰命乃在天虽扁鹊何益隋文帝谓王府僚佐曰何用碑为与后人作镇石耳皇后崩议葬地帝曰吉凶在人不在墓吾家墓地若云不吉我不得为天子若云不凶我弟不当战没唐髙祖相隋国柄归已羣下请加九锡曰我秉大政自加九锡可乎且自尊而饰让心窃耻之宋艺祖削平诸国谕南唐曰江南亦有何罪只是自家着他不得江南徐铉为李煜陈子事父之説祖曰汝谓父子为两家可乎又曰不须多言但天下一家卧榻之侧岂容他人鼾睡乎飨太庙有司陈礼噐曰我祖宗寜识此亟命撤去皆诚直不事讳饰故朱文公谓艺祖气象刚明正大宜其言若此岂同曹孟德司马仲逹贻讥于石世龙也
　　文武取人
　　古今仕进之途曰戚宠曰赀粟曰世泽曰吏劳曰吏托而惟文武取人为正然唐人言能文不足佐时善射不足克敌要在文吏察其行能武吏观其制畧汉武初读相如赋恨不同时及用之终文园令知其才不堪也吴起将战左右进劔起却曰一劔非将事在运权制谋不取一夫之勇噫文不经纶武昧方略弊也久矣
　　度才
　　人之才各有限量裨谌谋野则获谋邑则否孟公绰优于赵魏老不可为滕薛大夫百姓之事蠡不如种敌国之事种不如蠡龄能谋如晦善断姚崇知变宋璟持正黄覇长于治郡劣于为相夏侯渊长于设变短于总众尔朱兆将兵过三千则乱晋殷浩唐房琯宋王安石初皆才望炳着及登要地例以虚声误国故桓温谓浩为令仆足以仪型百僚督师非其任也韩魏公谓王安石为翰林学士则有余为相则不可大槩今之用人者惟以年资计考不复审量材实徃徃受弊不思古以防典乐陶作士弃播种夷秩宗此皆唐虞明试博询度其材之所宜任之终身所以世道称治【王临川曰臯防稷契在唐虞皆终身一官不使更任其有降陟亦特以禄秩而已】汉文景并美成康为吏者长子孙居官者以为姓此岂有资叙年劳哉武帝举霍光辅昭帝官荣位显者何限独防一奉车郎不以资论也谢安当淮淝之役独任一谢不以亲嫌也
　　御小人
　　赵广汉治頴川吏俗朋党不可施治广设缿筩使相告讦由是奸党散落张敞治京兆合境多偷敞求偷长赦其罪令致诸偷自赎由是无偷唐髙宗幸东都命御史魏元忠检校盗前后元忠取赤县狱盗一人释械以从倚以诘盗比及东都不亡一钱此三事皆就其党制之也宋西方用兵初命宦者监军牵制主帅多失朝议改选仁宗问于夷简乞诏官长自保任其属后有功罪同之明日官长自请罢宦官宦官亦自请罢盖使中阉自请罢则异日无覆出之恶且不归怨于我文潞公为相日穿漯渠会仁宗不豫司天言渠不利之故后议改穿公请遣前言不利司天相之司天恐他日所穿别有妨已当其咎乃更言前穿方位无碍此二事各就其人制之也元祐初司马温公为相矫王介甫之失弛差役京尹蔡京希新防五日尽改之使温公当时改作尽以此策待之则异日绍圣纷纷不致诸君子独当其咎也伊川曰作新人才难变化人才易时诸人似皆可用且人岂皆甘为小人若宰相用之为君子孰不愿为君子此等事教他们胜吾曹故人才在君相变化之尔侯仲良曰若然则无绍圣闲事也即是观之古今局面更张夫非变化人才之机哉
　　东南国势
</div>
    <div class="pagination">
<a href="识遗_page4.html">上一页</a><a href="识遗.html">1</a><a href="识遗_page2.html">2</a><a href="识遗_page3.html">3</a><a href="识遗_page4.html">4</a><span class="current-page">5</span><a href="识遗_page6.html">6</a><a href="识遗_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
