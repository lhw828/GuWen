<!DOCTYPE html>
<html>
 <head>
  <meta charset="utf-8"/>
  <title>
   春明梦余录 - 第 41 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春明梦余录 - 第 41 页/共 45 页
  </h1>
  <div class="content">
   唐人有题黄金台诗云燕昭北筑黄金台四方豪杰乘风来秦家烧书杀儒客肘腋之间千里隔去年八月幽州道昭王墓前哭秋草今年五月咸阳闗秦家城外悲河山河上闗头车马路残日青烟五陵树此诗防佳见元人玉堂嘉话
　　展台在京西南与碣石宫俱燕昭王展贤之地
　　华阳台在京西南涿州境旧传燕丹与樊将军置酒华阳馆出羙人竒马即此处东南有督沆陂则燕丹使荆轲赍地图以献秦者其地沃羙故秦皇使人求之旧有亭遗址髙丈余周七十歩土人掘其处上多古瓦砾金钱云
　　风俗通曰沆漭也言乎滛滛漭漭无涯际也刘向别録云督沆燕膏腴地也南有池广三顷其形如月名曰月池形胜志云右碣石左督沆流水经其前后有林麓陂池之利
　　红心堤在寳坻东南滨海秦始皇筑又有城名秦城在县南十里亦始皇筑唐李益有诗惆怅秦城送独归蓟门烟树逺依依秋空莫射南来鴈縦遣乘春更北飞雀台在固安县南地名韩寨乃秦李牧将台
　　楼桑在涿州东南为汉昭烈故里有桑髙十丈亭亭如楼昭烈为儿时与宗儿戏桑下指谓帝王羽葆也桑侧有昭烈古庙唐干寜中建又其东北数里张桓侯之故居在焉汉卢侍中植故宅在涿州东十五里卢家泺按卢氏为燕中巨族代有令闻侍中植史称其刚毅有大节师马融通古今官至尚书时董卓凌虐朝廷议欲废立植独抗议不同卓将诛之议郎彭伯曰卢尚书海内大儒人之望也今先害之天下震怖卓乃止免植官遂隠于上谷其子毓以学行见称仕魏以黄门侍郎左迁典农校尉迁安平广平太守所在有恵化入为侍中擢吏部尚书选举务先性行而后才艺后封容城侯卒諡成毓之子钦亦为吏部尚书所着诗赋论难数十篇传世卢谌钦之侄孙也晋司空从事中郎撰祭统注庄子卢辩周太学博士注大戴礼辩后周举秀才为太学博士其兄景裕为当时硕儒谓辨曰昔侍中注小戴今汝注大戴庶纂前修矣累迁太子少保凡朝廷宪章乘舆法服金石律吕晷刻浑仪辩皆创制之悉合轨度卢照隣髙宗时与王勃杨烱骆賔王以文章齐名有文集元卢挚为翰林学士负诗文名所着有疎斋集其文章宗旨一篇人所诵附録于此大凡作诗湏用三百篇与离骚言不闗于世教义不存于比兴诗亦徒作夫诗发乎情止乎礼义闗雎乐而不滛哀而不伤斯得性情之正古人于此观风焉赋者古诗之流也前极宏侈之规后归简约之制故班固二都之赋冠絶千古厥后十数作者仿而效之葢诗人之赋必丽以则也古今文章大家数甚不多见六经不可尚矣战国之文反覆善辩孟轲之条畅庄周之竒伟屈原之清深为大家西汉之文浑厚典雅贾谊之俊健司马之雄放为大家三国之文孔明之二表建安诸子之数书而已西晋之文渊朙归去来辞李令伯陈情表王逸少兰亭叙而已唐之文韩之雅健栁之刻削为大家夫孰不知然古文亦有数汉文司马相如扬雄名教罪人其文古唐韩文公外元次山近古樊宗师作为苦澁非古宋文章家尤多老欧之雅粹老苏之苍劲长苏之神俊而古作甚不多见葢清庙明堂谓之古朱门大厦谓之华屋可谓之古不可太羮元酒谓之古八珍谓之羙味可谓之古不可知此者可与言古文之妙矣夫古文以辨而不华质而不俚为髙无排句无陈言无赘词夫记者所以记日月之逺近工费之多寡主佐之姓名叙事如书史法尚书顾命是也叙事之后畧作议论以结之然不可多葢记者以备不忘也夫叙者次序其语前之説勿施于后后之说勿施于前其语次第不可颠倒故次序其语曰叙尚书叙毛诗叙古今作序大格様书叙首言画卦书契之始次言皇坟帝典三代之书及夫子定书之由又次言秦亡汉兴求书之事诗序首言六义之始次言变风变雅之作又次言二南王化之自碑文惟韩公最髙每碑行文言道人人殊面目首尾决不再行蹈袭神道碑碣揭于外行文稍可加详埋文圹记最宜谨严铭字从金一字不泛用善为文者宜如古诗雅颂之作行实之作当取其人平生忠孝大节其余小善寸长书法宜畧为人立传之法亦然跋取古诗狼跋其胡之义犯前则跋其胡跋语不可多多则冗尾语宜峻峭以其不可复加之意説则出自己意横説竪説其文详赡抑扬无所不可如韩公师说是也真公编次古文自西汉而下他并不録迄唐惟尊韩公四记栁公游西山六记而已古文之难亶其然乎
　　郦亭在涿州南二十里为郦道元故居道元水经注云郦亭沟水上承督沆沟歴紫渊东余六世祖乐浪府君自涿之先贤乡爰宅其隂西带巨川东厯兹水其水东南流名之为郦亭沟道元葢世居于此也道元袭父范永寜侯爵执法清刻治尚威猛歴有能称好学博览古图书所注水经四十卷本志十三卷行世
　　张华宅在固安县东北八里犹有一八角井乃其故宅村中今多张姓是其后人固安户册有曰张华里者万厯中知县胡其俊审编次重其姓讳更唱曰贤今则编张贤里张墓在卢沟东南廻城故基
　　张侍中所着博物志昔人谓多得之琅嬛洞中附载其事茂先尝为建安从事游于洞宫还一人于途问华曰君读书几何华曰华之未读者二十年内书葢有之也若二十年外则华固已尽读之矣其人论议超然华颇内服相与欢甚因共至一处大石中忽然有门引华入数歩则别是天地宫室嵳峩引入一室中陈书满架其人曰此厯代史也又至一室则曰万国志也每室各有竒书惟一室屋宇颇髙封识甚严有二犬守之华问故答曰此皆玉京紫防金真七瑛丹书紫字诸秘籍指二犬曰此龙也华厯观诸室书皆汉以前事多所未闻者如三坟九邱梼杌春秋亦皆在焉华心乐之欲赁住数十日其人笑曰君痴矣此岂可赁地耶即命小童送出华问地名曰琅嬛福地也华甫出门忽然自闭华回视之但见杂草藤萝绕石而生石上苔藓亦合初无缝隙抚石徘徊久之望石下拜而去又按博物志四百卷武帝嫌其冗命删为十卷即于御前赐青鐡砚麟角笔侧理纸万畨茂先学识为当代所推其所着博物志王者视之若河图大训意必有三代之制作圣贤之谟训非止于竒闻异见也今之所行荟撮浅説必非华旧葢晋室东迁五车遭阨秘书所藏尽为乌有华志寜独存耶隋史载在经籍志者当时已指为赝书其在于今又恶知其果同隋氏本否也
　　晋室梁赵之乱首执张华华曰式干之议谏事具存可覆按也收者曰谏而不従何不去位华无以对已而收及石崇崇曰奴辈利吾家财尔收者曰知财为祸何不早散之崇不能答于是并被害
　　聚燕台在采育东南二十里有埠髙丈广三四十尺曰聚燕台嵗秋社燕辞巢日京畿城村燕必各将其成雏数千百聚此台呢喃竟二日然后分翔而去
　　采育乃古安次县采魏里也明初为上林苑改名蕃育署而人仍呼采育合新旧而名之也去都城七十里其地水木清华最称胜境
　　钓鱼台在阜成门外南十里花园村有泉自地涌出金人王郁隠居于此筑台垂钓元人丁氏建玉渊亭马文友又筑饮山婆娑诸亭后为李戚畹别业
　　披云楼在京城南旧有题额是金章宗手书上有逺树影虽风雨晦明皆见
　　崇文阁元人建于国学今彛伦堂是其故址
　　吴澂碑文曰国朝以神武定天下我世祖皇帝以武之不可偏尚也广延四方耆硕之彦与共谋议遂能禆賛皇猷修举百度文治骎骎兴焉中统间命儒臣教胄子至元间备监学官成宗皇帝光绍祖烈相臣哈喇哈逊钦承上意作孔子庙于京师御史台言胄子之教寄寓官舍隘陋非宜奏请孔庙之西营建国子监学以御史府所贮公帑充其费逮至仁宗皇帝文治日隆佥谓监学椟藏经书宜得重屋以庋有旨复令台臣办集其事乃以监学之北构架书阁阁四阿檐三重度以工师之引其崇四常有一尺南北之深六疉有竒东西之广倍差其深延祐四年夏经始六年冬绩成材木瓦甓诸物之直工役饮食之费一皆出御史府防伟壮丽灿然増监学之辉名其阁曰崇文英宗皇帝诵行典礼贲饰太平文治极盛矣台臣请勒石崇文阁下用纪告成之嵗月制命词臣撰文臣澂次当执笔今上皇帝丕纉圣绪动遵世祖成宪于崇儒重道惓惓也泰定元年春诞降俞旨国子监立碑如台臣所奏臣澂谨録所撰之文以进臣闻若古有训戡定祸乱曰武经纬天地曰文武之与文各适所用然戡定祸乱用于一时而已经纬天地则亘古今不可无也何也日月星辰天之文也山川草木地之文也人与天地相为经纬则亦与天地相为长久而可一日无也哉我世祖怱怱用武日不暇给而汲汲崇文惟恐或后此其髙识深虑度越百王宏规逺范垂示万世以为圣子神孙程夫岂常人所能测知葢创业之初非武无以弭乱守成之后非文无以致治武犹毒药之治病病除即止文犹五谷之养生无时可弃也有文治之君必有文治之臣文治之臣茍非教习之有其素彼亦惘然孰知文之所以为文者故建学以兴文教畅文风育其人将与人主共治也斯文也小而修身齐家大而治国平天下言动之仪伦纪之叙事物理义之则礼乐刑政之具凡灿然相接焕然可述皆文也古圣贤用世之文载在方册不考古人之所以用世不知今日之所以为世用者也然则圣朝之崇文岂虚为是名也哉阁之所庋古圣贤之文也立之师使之以是而教设弟子员使之以是而学教之而成学之而能则游居监学者济济然彬彬然人人闲于言动之仪察于伦纪之叙博通乎事物理义之则详防乎礼乐刑政之具他日辅翊吾君跻一世文治于尧舜三代之盛由此其选也夫如是其可谓不负圣天子崇文之明命休徳已若夫不能潜心方册真有得于古圣贤之所谓文而渉猎乎浅末燿乎葩华曽以是为文乎上之所以为世用者葢不在是臣澂再拜稽首而献颂曰皇元肇兴于赫厥声天戈所指如雷如霆圣贤继承六合混一威命逺加丕冒出日神谋英畧敷遗后人征诛以义持守以仁既成武功大阐文治遵道隆儒劝学讲艺京师首善教胄设官孔庙巍巍四方来观执法之臣职务纠慝爰矢嘉谟称我文徳于庙之西黉舍翚飞于黉之北杰阁云齐其阁伊何有经有史广采旁罗有集有子昔在中古郁郁乎文式克至今用宏兹贲诜诜多士被服圣术翥鸾翔虎炳豹蔚维身之章维国之光匡扶盛化上跻虞唐民物阜蕃礼乐明备允显崇文昌运万世
　　望京馆在城东北五十里孙侯村辽建为南北使臣宿息饯饮之所宋王曽上契丹事曰出燕京北门至望京馆即此
　　金章宗西山八院为游宴之所其香水院在京山口石碑尚存稍东为清水院今改为大觉寺玉泉山有芙蓉殿基存鹿园在东便门外通恵河邉
　　琼花岛在禁城西北太液池之阳当蒙古初起时臣服于金其境内有一山石皆玲珑势甚秀峭金人望气者谓此山有王气谋欲厌胜之使人言欲得此山以镇压我土蒙古许之金人乃大发卒凿掘辇运至幽州城北积累成山因开挑海子栽植花木营搆宫殿以为游幸之所元人逐金迁汴建都于燕至元四年兴筑宫城山适在禁中遂赐名万嵗山山上有广寒殿七间仁智殿则在山半为屋三间山前白玉石桥长二百尺直仪天殿后殿在太液池中圆坻上十一楹正对万嵗山山之东为灵囿竒兽珍禽在焉车驾幸上都先宴百官于此及明成祖建宫阙益加修治以其在西北又名艮岳宣庙有艮岳记先朝盛时海宇恬熙每遇休沐辄赐大臣游览
　　宣徳御制广寒殿记北京之万嵗山在宫城西北隅周廻数里而崇倍之皆竒石积疉以成巍巍乎矗矗乎巉峭峻削盘廻起伏或陡絶如壑或嵌岩如屋左右二道宛转而上歩蹑屡息乃造其巅而飞楼复阁广亭危榭东西拱向頫仰辉映不可殚纪髙者为广寒殿崇栋飞檐金铺玉砌重丹疉翠五彩焕焉轶云霞纳日月髙明闿爽而北枕居庸东挹沧海西挟太行嵩岱并立乎前大河横带于中俯视江淮一目无际寰中之胜概天下之伟观莫加于此矣永乐中朕尝侍皇祖太宗文皇帝万几之暇燕游于此从容之顷天顔悦怿指顾山川而谕朕曰此古轩辕所都而后来赵宋之疆境也宋弗良于行金取而都之金又弗良元取而都之元之后裔不存殷鉴加弗良焉天鉴我太祖髙皇帝圣徳命之吊伐用诞安天下天下既定髙皇帝念前故都也简于诸子以命我奠兹一方我惟夙夜敬励不敢怠寜以仰副髙皇帝付托之重又顾兹山而谕朕曰此宋之艮岳也宋之不振以是金不戒而徙于兹元又不戒而加侈焉睹其处思其人夏书所为儆峻宇雕墙者也逮吾始来就国汰其侈存其概而时游焉则未尝不有儆于中昔唐九成宫太宗亦因隋之旧去其泰侈而不改作时资燕游以存监省汝将来有国家天下之任政务余闲或一登此则近而思吾之言逺而不忘圣贤之明训国家生民无穷之福矣朕拜稽受命无时或防书不云乎皇祖有训诗不云乎仪刑文王朕嗣位以来凡事天爱民一体皇祖之心敬而行之洞洞属属罔间夙夜比登兹山顾视殿宇嵗久而陁遂命工修葺永念皇祖俨如在上敬以所授大训笔而勒诸乐石既以自省亦以昭示我子孙于亿万年宣徳八年四月丁亥记
　　琼花岛防旧志谓金人取于防古境内者宣庙谓即宋之艮岳金人徙之于此其石灵秀异常当以宣庙之记为确
　　杨士竒游西苑序宣徳八年四月二十六日上以在廷文武之臣日勤职事不遑暇逸特勅公侯伯师傅六卿文学侍従游西苑以息劳畅倦于是成国公臣勇丰城伯臣贤新建伯臣玉少师臣义少傅臣士竒臣荣尚书臣璡臣濙臣中侍郎臣骥少詹事臣英臣直侍读学士臣时敏臣习礼拜命以行时少保臣淮来自退休承命偕行凡十有五人又勅中官导自西安门入聴乘舆马及太液池而歩太监臣诚奉宣圣旨命徧歴周览従容勿亟于是诚导之循太液之东而南行观新作圆殿返而观改作之清暑殿臣诚为勇等言二殿皆皇上奉侍皇太后宴游之所也臣勇等仰瞻殿庭周庑规制髙明缮作精密凡所以供奉之具洁清鲜好靡不悉备俯而思惟皇上之圣孝皇太后之盛福皆古今鲜有遂拜稽首欢呼万嵗乃降而登万嵗山至广寒殿而仁智介福延和三殿及瀛洲方壶玉虹金露之亭咸得徧造是日天宇澄明纎尘不作引而四望山川之壮丽草木之芳华飞走潜跃各随其性万象毕陈胷次豁然心旷神怡百虑皆浄信天造之佳境而人生之甚适也已而中官传奉上命赐黄封之酒御厨之珍咸醉而归又拜命方爵数行时久未雨忽云隂东来防雨沾席仓庚如簧和鸣不已众益以喜相与引满劝酬尽醉而出韩雍赐游西苑记天顺三年夏四月六日赐公卿大臣以次游西苑是日早朝退召见文华殿赐宴殿之西庑而出遂由西华门而西可百歩许入西苑门即太液池之东南岸也池广数百顷维时时雨初霁旭日始升池之上烟霏苍莽蒲荻丛茂水禽飞鸣游戏于其间隔岸林树隂森苍翠可爱心目为之开明廼折北循岸而行可二三里至椒园园内行殿在丛树中殿之北有钓鱼台南有金鱼池水清澈可鉴一茶而出又北行可三四里至圆殿观灯之所也殿台临池环以云城中官旋开门以入歴阶而登殿之基与睥睨平古松数株髙参天众皆仰视时则晴云翳空炎光不流暖风徐来花香袭人众皆倚睥睨而窥其西以舟作浮桥横亘池面北则万嵗山在焉又茶而出北渡石桥以登兹山山在池之中磊石为之髙数千仭广可容万人山之麓以石为门为垣门之内稍髙有小殿环殿竒峯怪石万状悉有名卉嘉木争妍竞秀琴防棋局石牀翠屏之类分布森列峯有竒者名翠云上刻御制诗琴台上横郭公砖击之皆铿铿有声遂沿西陂北上有虎洞吕公洞仙人庵又上有延和有瀛洲有金露皆殿名瀛洲之西汤池之后有万丈井其深不可测由金露折而东上絶顶则广寒殿也髙广明靓四壁雕彩云累万结砌而成观毕复出徘徊周览则都城万雉烟火万家市防官府僧寺浮图之髙杰者举集目前近而太液晴波天光云影上下流动逺而西山居庸翠西北带以白云东而山海南而中原皆一望无际诚天下之竒观也久之东下至玉虹又下而南至方壶至介福皆与延和诸殿相对峙而方壶瀛洲则左右广寒而竒特者也路迳萦纡台阁岩洞之属不能具览又下至山之东麓过石桥复折北循岸数百歩至九间殿门外系五六小舟稍北有船房苫龙船其中又北行数里至北闸上横小亭钓竿数十线饵具备垂之清流嘉鱼纷集又茶而起沿池之北岸而西西尽复折而南有蓄水禽之所二相去数里皆编竹如窗下通活水启扉以观鸟皆翔鸣又南至浮桥西圆殿对岸也有公所太监延入坐供以汤饼复出而南数里至小教塲观勇士习御马又西南至小山子名赛蓬莱入其门有殿殿前一大池中通石桥东西二小阁立水中桥南有娑罗树人所罕见殿之后复有三殿其阶益上益髙至絶顶则与万嵗山坤艮相望絶顶下至第三殿之前蓄水作机瞰其下有水帘洞洞之中作金龙决其水下而观之连珠掩洞形称其名龙口中亦喷水水皆从前殿基下隂渠之内过而至于其殿之前凿石为曲渠复作龙头于其西水至出龙口旋绕而东可以流觞者众坐玩久之太监刘摘新杏分防诸人人各摘竒花插于鬓又一茶乃循故道出东南行数里至小石桥桥上有亭过而上崇坡为南台台之中有行殿殿之南门外临流作小轩众皆坐息轩中少顷太监遣人邀入殿之东庑赴所赐宴叙坐以位器什贵重品味丰洁太监谕旨欢饮中官庖臣循环献酬酒既芳冽杯复连引既久众酣醉遂趋出太监亦皆出至桥亭追余与姚侍郎等数人还坐亭中复谕劝且曰诸君宜知此因复酌数巨觥予辈遂大醉折北出西苑门从吏扶掖以归已晡时矣
　　李贤赐游西苑记天顺己夘首夏月吉日上命中贵人引贤与吏部尚书王翺数人游西苑明年亦如之又明年亦如之初入苑门即临太液池蒲苇盈水际如劔防丛立芰荷翠洁清目可爱循池东防北行榆栁杏桃草色铺岸如茵花香袭人行百许至椒园松桧苍翠果树分罗中有圆殿金碧掩映四面豁敞曰崇智南有小池金鱼作阵游戏其中西有小亭临水芳木匝之曰翫芳又北行至圆城自两腋洞门而升上有古松三株枝干槎枒形状偃蹇如龙奋爪挐空突兀天表前有花树数品香气极清中有圆殿巍然髙耸曰承光北望山峰嶙峋崒嵂俯瞰池波荡漾澄澈而山水之间千姿万态莫不呈竒献秀于几窗之前西有长桥跨池下过石桥而北山曰万嵗怪石参差为门三自东西而入有殿倚山左右立石为峰以次对峙四围皆石赑□龈腭藓葑蔓络佳木异草上偃旁缀樛葛荟翳两腋疉石为磴﨑岖折转而上岩洞非一山畔并列三殿中曰仁智左曰介福右曰延和至其顶有殿当中栋宇宏伟檐楹翚飞髙挿于层霄之上殿内清虚寒气逼人虽盛夏亭午暑气不到殊觉旷荡潇爽与人境隔异曰广寒左右四亭在各峰之顶曰方壶瀛洲玉虹金露其中可跂而息前崖后壁夹道而入壁间四孔以縦观览而宫阙峥嵘风景佳丽宛如图画下过东桥转峰而北有殿临池曰凝和二亭临水曰拥翠飞香北至艮隅见池之源云是西山玉泉逶迤而来流入宫墙分入池西至干隅有殿用草曰太素殿后草亭画松竹梅于上曰嵗寒门左有轩临水曰逺趣轩前草亭曰防景循池西岸南行有屋数连池水通焉以育禽鸟有亭临水曰映辉又南行数里许有殿临池曰迎翠有亭临水曰澄波东望山峰倒蘸于太液波光之中黛色岚光可掬可挹烟霭云涛朝暮万状又西南有小山子逺望郁然日光横照紫翠重疉至则有殿倚山山下有洞洞上石岩横列密孔泉出迸流而下曰水帘其淙散激射为可翫水声泠泠然潜入石池龙昻其首口中喷出复潜绕殿前为流觞曲水左右危石盘折为径山畔有殿翼然至其顶一室正中四面帘栊栏槛之外竒峯回互茂树环拥异花瑶草莫可名状下转山前一殿深静髙爽殿前石桥隠若虹起极其精巧左右有沼沼中有台台外古木丛髙百鸟翔集鸣声上下至于南台林木隂森过桥而南有殿面水曰昭和门外有亭临岸沙鸥水禽如在镜中游览至此而止大官珍馔极其醉饱以归夫一张一弛文武之道赐游西苑有弛之意焉然张可久而弛不可多以嵗计之弛才一日则又未尝不致谨也于是乎记
　　长春宫即今之白云观元以居真人邱处机之处真人登州人年十九辞家学道辽金俱聘之不至成吉思皇帝手诏致聘真人乃至行在所延问至道对以节欲保躬天道恶杀治尚无为之理命史书册诏居大都太极宫赐号曰长春年八十卒其徒葬于处顺堂之后杨士竒郊游纪永乐癸夘二月时彦习礼光世约予公暇郊游十一日昩爽朝退各以暇告独时彦未有暇予三人并邀学防恂如与俱出平则门望天王寺白云观在城西南五六里将驰赴之是日天气清朗风埃不作西北诸峯竒秀毕露恂如曰何为舍此也于是习礼一骑独先而西四人従之金山玉泉五华诸峯骈立天际而霞彩映射如屏风疉峙金碧辉焕又濯濯如翠芙蕖使人应接不暇按辔行七八里乃折而南渉小磵稍东而弥望皆麦始萌道傍居民咸莳蔬为业沟塍畦畛甚整比十数畦则置井及桔橰蔬不一品或秀或蘖生意皆津津驻马观之稍前度石桥入土城望白云观可一里土城者辽金故城也独西北一隅遗址间存亦间有可登眺者然不及登径趋观中道众皆已出唯两童子迎客入坐西轩汲井泉瀹茗观右旧有长春宫葢元以居邱处机真人而观则真人退休之所也当时塑像尚存其神爽清澈凝静简逺翛然神仙人也像之下其遗骨葬焉行视长春故趾甚闳壮而殿堂门庑兵后悉毁寻范徳机所咏门前流水亦无复有但隠隠见一渠已湮为行路而傍近民竞畚壊甓曵断础治耕其中因以感夫兴壊盛衰之理恒相因而世之务祈佛老以冀免于壊与衰者不可鉴于此乎还坐东轩静幽明爽俗迹所不至出所携具以饮两童子侍客益恭爵数行一童歌以佐酒歌词皆古道人遗世离俗之意客亦欣然以乐也习礼曰乐必有诗遂取陈伯玉白玉仙台古丹邱别望遥之句为韵各赋二诗酒罢出南行一里至天王寺寺宇亦敞有台颇髙在殿后遂升台流览都畿山川之胜其北崇山大岭緜亘重叠东环大海西挟太行其南百里则轩辕之旧都而俯视江淮如在阶圻之下者壮哉乎京师天之所啓也又念东南数千里皆平旷沃壤使民悉得耕桑其间而无天时人事之虞上可以禆国计下可以纾逺近供餽之劳也众四顾喜不已降而观于浮图之址问僧此寺所剏始不能言也僧指其南废邱隆然而峙者曰此辽之萧太后妆台也问唐太宗悯忠阁故址指其南三里所而今漫灭为平芜之墟矣则相与叹曰辽人不能以礼率家而恣妇人之欲如此无足怪太宗以葢世英武而勤逺畧葢至此而悔心之萌恻隠之不能已也岂非仁明之主哉顾其遗迹已冺没后之人欲一见而不得岂不可以为太息也哉夫北京防天下之胜也自余至三阅嵗矣未尝得斯湏之暇以纵览国门之外间嵗一载随众出北门者以公事廹促又隆冬盛寒风沙眯目数十歩外无所见则与未尝至者何异也故仕守职而有得于一日之暇幸也暇而得驰意于游观又幸也游而得偕其同志于所可玩可感可乐无不有焉幸之尤也余三嵗而始一得其尤幸者不可不记故归而悉记之
　　梁潜游长春宫诗序长春宫在北京城西南十里金故城中白云观之西也元方士邱真人者与其徒甞居于此当是时琳宫秘宇儗于王者今其宫既毁独其遗址之存防平陆巍然以髙登而览之犹足以尽夫都邑之胜葢其东则都城台阙府库之壮荣光佳气辉然烛乎天表其南则旷然原陆而蓟门髙邱之间荒台遗沼之可见者皆昔者辽与金所尝经营其间者也其西则西山之崖雄峻防出而苍翠绀碧之色隠然烟霞之中其北则连山崔巍雄闗壮峙凡仕于朝与居于城中者葢未尝知唯闲暇登览于此而后得之也是时皇上亲御六师于隂山大漠之北故凡居守侍従之臣皆优游无事遂相与游焉既周览而乐之因又以知夫国都之壮且险诚天府之固也葢都城西北诸山皆起自太行绵亘属于居庸出榆闗碣石至辽以东而后止岂天之所以限封域而安中夏者固在此耶然自五代至宋三四百年之间皆雄防其中故其祸害终宋世有不能免者及元之兴又百年然后圣明受命成祖遂迁都焉其民既安养生息熙然以乐夫太平之治而上方振耀神武于穷荒万里之外于乎其为生民社稷久逺之虑者葢深矣诗曰之纲之纪燕及朋友又曰不懈于位民之攸塈此言人君能振作纲纪勤劳于其上而臣民赖之以安也由是观之今吾二三人得以恬然嬉游于此者其谁之力邪诚使在夫五代与宋之际虽欲侧足其间以窃窥夫山川城郭之壮其又可得邪夫士君子欢娱盛羙之事多在于太平之日而能托之歌咏则有以传之永久况元之诸贤若虞公邵庵袁公伯长皆尝临眺而赋咏焉因以其所分韵蓬莱山在何处为韵各赋六首同时而赋者翰林侍讲邹君仲熙曽君子棨修撰王君时彦王君行俭刑部主事周君恂如其一人则予也六人之作见于辞者各不同而其志气则皆可谓盛矣既相与录而蔵之因为之序后之人得而读之尚能想见夫今日之盛也哉
　　万栁园元人亷希宪别墅在城西南为胜之地辍耕録云野云廉公一日于中置酒招卢踈斋赵松雪同饮时歌儿刘氏名觧语花者左手折荷右手执杯歌小圣乐侑酒赵公喜即席赋诗云万栁堂前数亩池平铺云锦葢涟漪主人自有沧洲趣游女仍歌白雪词手把荷花来劝酒随芳草去寻诗谁知咫尺京城外便有无穷万里思小圣乐乃元遗山所制俗名骤雨打新荷者是也
　　亷公为元初伟人世祖尝令受帝师戒希宪曰臣已受孔子戒矣元主曰汝孔子亦有戒耶对曰为臣当忠为子当孝孔子之戒如是而已希宪尝病笃或言湏砂糖作饮时艰得其弟求阿哈玛特得二斤以遗之希宪屏之曰吾终不以奸人所遗愈疾也世祖闻之特赐三斤
　　防公丁母忧亲率族行古丧礼勺饮不入口者三日恸则呕血不能起寝卧草土庐于墓傍宰执以忧制未定欲极力起之相与诣庐闻号恸声竟不忍言
　　匏亭赵参谋别墅
　　刘静修赠诗匏陨自天中防太虚气造物全其真世人苦其味虽得终天年惜坐无用器伊谁穷混沌太朴分为二一供顔渊乐一为许由弃顔有圣人依许逢尧舜治天下非其责行蔵适自遂秋色髙箕山春风满洙泗后来鼎铛徒谁知两瓢贵寥寥千载间复堕无用地神物终有归至人可重值伟哉子赵子独兼许顔义匏瓜集大成髙亭挹空翠感君亭上名发我思圣喟人知圣人言孰有圣人志圣人心如天何时无生意时无不可为人无不可致吾道茍寸施吾民犹寸庇坚白自有持磨湼岂吾累岂不欲无言恐与匏类仲子诚少野强直无再思圣人进退间厯歴生私议请观欲徃心岂与乘桴异我生学圣人栖栖形寤寐穷年忧道丧漫自中肠沸君才当有为自以无用置我才当无用自以有为觊物性虽有殊我心良可媿愿君志我志才志庶相利使君名我名名实亦相位留彼匏中酒供我浩歌醉行当取其种移来易川植
　　玩芳亭元栗院使别墅亭多花卉一时文人骚客来游赏者多有题咏王士熙诗每忆城南路曽来好画亭防花经雨白野竹入云青波影浮春砌山光扑昼扄褰衣对萝薜凉月照人醒
　　遂初堂元詹事张九思别业绕堂花竹水石之胜甲于都城
　　今右安门外西南泉源涌出为草桥河接连丰台为京师养花之所元人亷左丞之万栁园赵参谋之匏亭栗院使之玩芳亭张九思之遂初堂皆在于此余游祖氏园中有古旧池台云是元人迹然无従考其为何氏故园也
　　垂纶亭元学士宋本故居在都城之西
　　袁桷题其亭曰汉滔流兮日倾东沧浪兮泠泠蹇一士兮沈防垂芒鍼兮不屑以罾明玕兮贝宫朱柯蔚兮青葱鱼戢鳞以为衞兮龙腾章以屏气谢娟嬛之尝巧兮口垂沬以縦恣吾宁养之以嵗年兮宝秘郁而不宣岂直钩以违众兮守钓道之自然时至而迅举兮匪荒幻之诡诱保贞志以遂初兮考铭言于耆叟时俗其莫同兮永愿讫依夫前圣之所究自防云宋诚夫都中人桷与南宫考士得其文健羡不置后果为进士第一垂纶亭足以见其雅志云
　　按宋本字诚夫世家大都从父官江陵江陵王奎文精性命义理之学本质所得造诣日深年四十始还燕至治元年以进士第一人及第官至集贤直学士兼国子祭酒经筵性髙抗不屈持论坚正制行纯白不可干以私笃于朋友之谊尤以植立斯文自任所着有至治集其弟褧官翰林直学士着燕石集
　　宋诚夫有燕都诗四首为人传诵附録于此抛却渔竿沧海邉拂衣来看九重天画防九陌桥如月绿影千门树似烟南国佳人王幼玉中朝才子杜樊川紫云楼上如渑酒孤负春风二十年　绣错繁华徧九衢上林辞赋汉西都朱门细婢金条脱紫禁材官玉鹿卢万里星辰开上界四朝冠葢翊皇图东邻白面生纨绮笑杀扬雄卧一区　卢沟晓月堕苍烟十二门开日色鲜海上神山无弱水人间平地有钧天宝幢珠珞瞿昙寺豪竹哀丝瑇瑁筵春雨如膏三万里尽将嵩呼祝尧年　形势全燕拥地灵梯航万国走王城狗屠已仕明天子牛相宁知别太平元武钩陈腾王气白麟赤鴈入新声近来朝报多如雨不见河南召贾生
　　飞泉亭在五华山西北有泉自山畔涌出建亭于上以翼之泉水东南流逾寻丈许伏而不见至玉泉山址涌出葢玉泉之源也
　　南野亭前临涧水绕亭多花卉元虞集诗门外烟尘接帝扃坐中春色自幽亭云横北极知天近日转东华觉地灵前涧鱼游留客钓上林莺啭把杯聴莫嗟韦曲花无赖留擅终南雨后青
　　潄芳亭在齐化门外道士吴闲闲全节所建燕地未有梅花吴从江南移至作亭以覆之张伯雨赋诗有风沙不惮五千里将身跳入神仙壶之句时袁学士伯长谢博士敬徳马御史伯庸吴助教养浩虞修撰伯生皆和之
　　元人董宇定杏花园在上东门外植杏千余株
　　至顺辛未王用亨与华隂杨廷镇髙安张质夫莆阳陈众仲防集是日风气清羙飞英时至巾防杯盘之上皆有诗虞集为之记周伯琦掲徯斯欧阳元和其诗京师一时盛传














　　春明梦余録卷六十四
&lt;子部,杂家类,杂说之属,春明梦余录&gt;
　　钦定四库全书
　　春眀梦余録卷六十五
　　吏部左侍郎孙承泽撰
　　名迹二
　　燕京八景一曰居庸叠翠一曰玉泉垂虹一曰太液秋风一曰琼岛春隂一曰蓟门飞雨一曰西山积雪一曰卢沟晓月一曰金台夕照其说起于金章宗眀昌史胡广北京八景图诗序地志载眀昌遗事有燕京八景前代士大夫间尝赋咏往往见于简策圣天子龙飞于兹肇建北京为万方防同之都车驾防载廵狩而文学之臣多列扈从侍讲兼左春坊左中允邹缉仲熙独曰昔之八景偏于一隅犹且见扵歌咏吾辈幸生太平之世当大一统文眀之运为圣天子侍从之臣以所业而从逰于此纵观神京欝葱佳丽山川草木衣被云汉昭回之光而昔与今又岂可同观哉乌可无赋以播于歌诵众咸曰然遂命曰北京八景间更其题一二仲熙作诗为倡于是继赋者国子祭酒兼翰林院侍讲胡俨若思右春坊右庶子兼翰林侍讲杨荣勉仁左春坊右谕徳兼翰林侍讲金善幼孜翰林侍讲曽棨子啓林环崇壁翰林修撰兼右春坊右賛善梁用之翰林修撰王洪希范王英时彦王直行俭中书舍人王绂孟端许翰鸣鹤暨广凡十有三人得诗一百二十首广两和仲熙之韵诗独后成窃尝自惟承乏词林以文字为职乃获随侍万乘览山川之雄歴古迹之胜于所谓八景者得之独先且多儒者之荣孰有逾于此者然才学猥陋不足以敷賛洪休頼诸公有作雍容大雅宣畅发舒可以传于文苑而广忝厠名于后亦何幸焉乃写八景图并集诸作寘各图之后表为一卷蔵于箧笥他时归老南方优防江村林屋之下击壤鼔腹咏歌圣化时展而观之抚其景诵其诗岂无欧阳子所谓玉堂天上之思与夫平生交逰出防之感耶杨荣序余尝考天下山川形胜雄伟壮丽可为京都者莫逾于金陵至若地势寛厚关塞险固总踞中原之夷旷者又莫过燕蓟昔太祖髙皇帝受天眀命混一九有以金陵龙蟠虎踞长江天堑遂定都焉迨皇上肃清内难继承大统又以燕蓟左环沧海右拥太行内跨中原外控朔漠宜为天下都防乃诏建北京焉及今十余年车驾凡两廵狩荣叨禄翰林既尝歴观金陵之胜今而复忝扈从得以追陪文臣之末随侍皇上遍阅北京山川之槩退而与诸僚友讨论莫不称叹以为斯文千载之竒逢一日翰林学士兼左春坊大学士胡公光大偕翰林侍讲兼左春坊左中允邹公仲熈考求其迹以昔人有燕山八景之作而简策无闻今圣朝天下一统皇上建都于兹诚非往昔比不可无赋咏以播于无极于是仲熙倡为北京八景学士胡公两和其韵而序之僚友同赋者凡十三人荣亦厠名其间亦何幸哉窃自幼尝阅地志考其山川形胜心目为之开眀精神为之飞动思欲遨逰歴览而不可得及今得以循厯两京又得屡承上命奉使西北由江淮道大梁雒邑逾关中以逹玉门关之外及侍皇上两率出塞北至极漠西抵和林观两京之地王气所钟实为天下形胜之最东南西北道里适均直足以控制万方而为圣子神孙万世磐石之基也荣以菲才叨逢恩遇防尘海岳効报未能兹以北京八景图并诗装潢成卷因举足迹所至书于卷末且以诸景之槩所以得名者疏于图首诚非欲夸耀于人将以告夫来者俾有考于斯不惟知天下山川形势之重而又有以知八景所在如目亲覩有若余辈之菲薄叨承国家眷遇之厚乐其职于优防得以歌咏帝都之胜扵无穷者皆上赐也然则观于是者岂无感发兴起以自奋于眀时者哉
　　王文安英有园在城西北种植杂蔬井旁小亭环以垂栁公余与翰苑诸公宴集其地
　　文安登髙诗序都城西北山林泉石之胜尝一逰览而学士钱公习礼好之不忘与李公时勉陈公得遵曽公鹤龄暨予期九日出城登髙以偿所好之雅以是日必赐宴乃更约预逰焉众皆曰然九月五日早朝侍经帷退偕出西安门而李公暂还私第于是四人者聨辔出宣武门西行五六里下马令从者煮茗而李公至饮茗罢南行而西至壁商寺塔巍然如旧佛宇方脩饰座后壁施生绡縦横可三丈许绘观音像叹其画之工忽一僧至曰近富人以白金百余两募指挥商喜画喜盖宣徳中以善丹青得官也又相頋窃叹一壁之费如此而画工之能者亦至是邪后有台稍髙峻登而四望城阙崔巍峙其东羣山苍翠缭乎西由北而南则平畴广陆长林大泽旷莾千里浑河浩乎东注其逺无际台之石隙多细草可坐欲呼酒来酌僧迎入丈室焚香献茗果言寺塔创于隋寺古僧少车马罕至近时权贵创寺环布城邑度僧至数百千寺多固无益僧且混尘俗耳僧名闻宛平人也与僧别北行一里许至广恩寺盖权贵所创者外门表石刻大光眀三字门之内钟鼔二楼又重门栖僧之宇叠峙其中以黄金餙像五防绣幡幢他器物极工巧观者目骇僧闻客出迎长身古貌白髭然询其名曰主寺赵州和尚也导客观两庑画壁颇能言壁间故事从庑东登寺后山寺元长春宫故址山聚土而成树木蕃茂不可逺望还坐僧室出寺又西北行二百步至予小圃傍井多栁其西旷然逺山亭亭微露秀色如脩眉半出天际乃酌酒坐栁隂下钱公喜独尽量饮既乃至李公园又东出古城北绕城河流如练沿流行数十步登城磴道欹斜荆棘丛生微风萧飒幽思浩然逹李公园剧饮坐近羊枣树多浓隂日将夕乃还眀日钱公以江山留胜迹为韵各赋五诗属予记嗟夫佩茱登髙九日之事预逰则自钱公始夫岂好逰哉欧阳子所谓在乎山水之间而已咏歌而记之固宜然思前时城西之逰皆侍郎王公行俭所倡率公承上命出掌邦政位望尊崇有所不暇五人者为之恋恋焉然公亦未必忘情于此也乃并书之不鄙诵予之言又岂无所歆羡哉按李公时勉亦有园在文安园之傍彼时开国之始风气淳厚上下恬熙官扵宻勿者多至二三十年少亦十余年故或赐第长安或自置园圃率以家视之不敢蘧庐一官也史载孝宗时令南北五城遇百官夜饮归使各铺火夫提灯传送此真盛世之风也
　　杨文敏荣杏园文敏随驾北来赐第王府街植杏第傍乆之成林
　　杨文敏雅集图序正统二年丁巳春三月朔适休暇之辰舘阁诸公过余因延扵所居之杏园永嘉谢君庭循旅寓伊迩亦适来防时春景澄眀风和畅花卉竞秀芳香袭人觞酌序行琴咏间作羣情萧衎然以乐谢君精绘事遂用着色写同防诸公及当时景物倚石屏而坐者三人其左少傅庐陵杨公其右为荣左之次少詹事防和王公傍杏花而坐者三人其中大宗伯南郡杨公左少詹事临川王公右侍读学士文江钱公徐行后至者四人前左庶子吉水周公次侍读学士安成李公又次侍讲学士防和陈公最后至者谢君其官锦衣卫千户而十人者皆衣冠伟然华髪交映又有执事及傍侍童子九人治饮馔傔从五人而景物趣韵曲臻扵妙庐陵公喜题曰杏园雅集既序其端复与诸公赋咏成什乃属余识其后仰惟国家列圣相承图惟治化以贻永久吾辈忝与侍从涵濡深恩盖有年矣今圣天子嗣位海内宴安民物康阜而近职朔望休沐聿循旧章余数人者得遂其所适是皆皇上之赐图其事以纪太平之盛盖亦宜也昔唐之香山九老宋之洛社十二耆英俱以年徳髙迈致政闲居得优防诗酒之乐后世图之以为美谈彼固成于退休之余此则出扵任职之暇其适同而其迹殊也然考其实爵位履厯非同出一时聨事一司今予辈年望虽未敢拟昔人而膺宻勿之寄同官禁署意气相孚追视昔人殆不譲矣后之人安知不又有羡于今日者哉虽然感上恩而图报称因宴乐而戒怠荒余虽老尚愿从诸公之后而加勉焉
　　梁园在京城外之西南废城邉引凉水河入其中亭榭花木极一时之盛
　　刘定之逰记梁氏园在今京师西南五六里其外有旧城旧城者唐藩镇辽金别都之城也元迁都稍东于是旧城东半遂入扵朝市间全无迹可见而西半犹存号为萧太后城即梁氏园所在也萧太后者辽后皆以萧为姓有子为帝则太后别居宫城统部属故其亡也末帝淳之妻犹得独存称太后以制其国逾年乃灭也或谓此虽辽金都城而非唐藩镇城不然也唐时此为范阳藩镇安史反后改名卢龙而所治幽州蓟县不改今移蓟以名州移卢龙以名衞各去此数百里其实唐之卢龙与蓟在此也恶得谓非唐藩镇旧城乎辽金不因藩镇以为都而曷因乎稽诸史志辽金又曷尝创建都城乎其城仅存土尔甓皆为人取去今取犹未已其土皆真黄土人取之和煤炭以烧亦有堲之作墓者以其犹髙坚也予往逰之日去清眀节未乆挿棘挂纸近逺在目嗟乎昔之在此地者以臣叛主如禄山軰自唐中叶迄元季世七百年矣小而防拱豕伏大而虎吞龙亢孰得窥之哉天旋地转时移事改而懦夫竪子持畚锸以斸甓掘土焉就其构楼橹立麾盖喑呜叱咤之故防而塟埋哭泣引绋掩袂焉因其頽垣隳墉而増髙补缺以障朔风延夕晖蓻羣芳于是吾侪得以息朝署之迹摅林野之兴焉俛仰古今感慨多矣可以自幸夫圣眀之不易遭也是日园中牡丹皆半谢盖京师气牡丹开于谷雨后于为鸣鸠拂其羽戴胜降于桑之间予往乃立夏初故已过也同逰者柯学士孟时相约携具皆甚俭园有龙槐共酌其下而归去时微风埃中道憇一寺正统中太监僧寳所建非数万金不能成僧寳没扵土木有像在寺
　　海月庵在皇墙之西乃吴文定寛之居文定在翰苑及佐铨日以读书为事公余披白袷据案録书如儒生至今传之
　　文定海月庵冬日赏菊图序治二年十月二十八日翰林诸公防余园居为赏菊之集既各有诗寛又以为宜有圗寘其首乃请乡人杜谨写之盖据案停笔而搆思者今南京国子祭酒致仕方石谢鸣治也并方石坐濡笔伸纸欲作字者太子少保礼部尚书兼文渊阁大学士西涯李賔之也持杯而傍坐者南京都察院左佥都御史成斋陈玉汝也举茗椀而顾后者掌国子祭酒事礼部右侍郎泉山林享大也背立而观飞鹤者太常寺少卿兼翰林院侍读学士石城李世贤也循除而采菊者故詹事府詹事兼翰林院侍读学士治斋陆亷伯也后至而褫衣者今詹事府少詹事兼翰林院侍读学士守溪王济之也坐泉山之次呼童子进馔者为寛而小儿奭捧卷而进亦与焉大率写其意不求甚似至扵衣冠古雅亦不必似今人而况草木之产乎夫古今人雅集多有圗传于世以寛所见如宋王晋卿之西园元顾仲瑛之桃源国朝杨文敏公之杏园皆模写一时人物各极其思而又必有序之者后世得以按而识之故述其人于圗付奭蔵之览者庶识其为某某也后十年己未四月廿四日吏部左侍郎前詹事府少詹事兼翰林院侍讲学士匏庵吴寛原博撰
　　吴文定佐铨时手植藤于堂之右厢既而王文恪继公之后乃命陆包山为图诸公题咏之莆田方兴邦刻记藤下余家有文定小楷诗稿一册钱尚湖题曰吾乡吴文定公手书诗藁一册北海先生出以相示公平生好学老而不倦家有丛书堂蔵书万卷凡古书秘本多出手钞其题署有云书于吏部东厢者则其佐铨时书也王文恪公手钞唐六典今镂板吴中先辈遭时承平读书汲古优防翰墨其风流可想见也
　　文渊阁石台芍药其花较时花硕而艶大学士有撷之私第者传玩数日不落
　　李文逹玉堂赏花记文渊阁右植芍药有台相传宣庙幸阁时命工砌者初植一本居中澹红者是也景泰初増植二本纯白居左深红居右旧常有花自増植后未尝一开天顺改元徐有贞许彬薛瑄李贤同时入为学士居中一本遂开四花其一久而不落既而三人皆去惟贤独留人以为兆眀年暮春忽各萌芽左二右三中则甚多而彭时吕原林文刘定之李绍倪谦黄谏钱溥相继同升学士凡八人贤约开时共赏首夏四日盛开八花贤遂设燕以赏之时贤有玉带之赐诸学士各赐大红织衣且赐宴因名纯白者曰玉白深红者曰宫锦红澹红者曰醉仙顔惟諌以足疾不赴眀日复开一花众谓谏足以当之贤赋诗十章阁院宫僚咸和彚成曰玉堂赏花诗集贤序其端
　　月河梵苑僧道深别院池亭幽雅甲于都邑
　　学士程敏政记月河梵苑在朝阳关南苜蓿园之西苑之池亭景为都城最苑后为一粟轩轩名曽西墅学士题轩前峙以巨石西辟小门门隠花石屏北为聚星亭亭四面为栏槛以息防者亭东石盆池髙三尺许元质白章中凸而坎其旁云夏用以沉李浮者亭之前后皆盆石石多昆山太湖灵壁锦川之属亭少西为石桥桥西为雨花台上建石鼓三台北为草舎一楹曰希古桑枢瓮牖中设藤牀石枕及古瓦埙箎之类草舎东聚石为假山西峰曰云根曰苍雪东峰曰小金山曰壁峰下为石池接竹以溜泉泉水防防自峰顶下竟日不竭僧指为水戏台南为石方池贮水养莲池南入小牖为槐室古樗一株枝柯四布防于阶除俗呼龙爪槐中列蛮墩四槐屋南为小亭中庋鹦鹉石其重二百斤色净緑盖石之似玉者凡亭屋台池四围皆编竹为藩诘曲相通花树多碧梧万年松及海棠榴之类自一粟折南以东为老圃圃之门曰曦先曦先北为窖春冬以蔵花卉窖春东为春意亭亭四周皆榆杜桑栁丛列宻布逰者穿小迳偪仄以行亭东为板凳桥桥东为弹琴防中置石琴上刻曰苍雪山人作西为下棋防少北为独木桥折而西曰苍雪亭亭为击壌防有坐石三逾下棋防为小石浮图浮图东循坡陀而上凡十余弓为灰堆山山上有聚景亭上望北山及宫歴歴可指亭东隙地植竹数挺曰竹坞下山少南门曰看清入看清结松为亭逾松亭为观澜防自聚景而南地势转斗如大堤逺望月河之水自城北逶迤而来下触断岸有声潺潺别为短墙以障风雨曰考槃榭出看清西渡小石桥行丛薄中囘望二茅亭环以苇樊隠映如画盘旋而北未至曦先结老木为门曰野芳出曦先少南为蜗居东为北山晚翠楼楼上望北山视聚景尤胜出楼后为石级乃至楼下盖楼防髙阜为之故下视若洞然楼下为北窗窗悬藤蓝僧每坐其中以嬉盖畨物也楼阁出小牖为梅屋盆梅一株花时聚观者甚盛梅屋东为兰室室中莳兰前有千叶碧桃尤北方所未有者苑主道深性疏秀通儒书宣徳中住西山苍雪庵赐号圎融显宻宗师而自称苍雪山人后归老乃营此自娱谐者颇寡而独与予善故辄记之以示夫未逰者
　　懐麓堂李文正第堂名也公名东阳字賔之茶陵人以戍籍居京师四嵗举神童景皇帝抱置诸膝六嵗八嵗两召见讲尚书大义命入京学天顺八年进士选翰林庶吉士成化元年授编脩八年以礼部左侍郎兼文渊阁大学士直内阁累官少师兼太子太师吏部尚书华盖殿大学士正徳七年致仕又四年卒年七十谥文正公殁后故第业已易主嘉靖乙酉耿公定向赎回搆一小祠塑公遗像其中内有一椟贮公纻衫及小朱履盖幼时所着以见上者椟上耿公刻铭
　　文正秉政乆门生故吏满朝或朝退或散衙即集其家分题吟咏嵗以为常公殁诸门人哭公有国贤诗一卷陆文裕深跋云右户侍邵二泉先生国贤诗一卷皆西涯李文正公卒后之作以致哀慕者萃寄都谏俞正斋国昌国昌示深读之迂曲之情不可已敦厚之义不可穷实近世以来师生之所鲜有千载而下读之犹将涕泗满襟况于识西涯知二泉如吾国昌者往嵗丙子秋深起告北来舟次广川适闻文正之讣亦有一诗哭之曰细推天运几生贤又是山川五百年廊庙江湖今复少文章功业古难全重来东观嗟何及再过西涯定惘然白髪门生伤往事每看忧国泪双涟壬申二月深尝与脩撰何粹夫瑭捡讨盛希道端眀谒文正公扵私第议及国事公手挥双泪意甚悲怆落句盖纪实也因附卷尾以谂扵正斋云
　　文衡山在词林日寓居禁城东玉河岸春水一湾新栁鬖鬖每集文人吟咏其中尝自作燕山客舍图题云燕山二月已春酣宫柳霏烟水映蓝屋角踈花红自好相看终不是江南
　　何元朗云衡山先生在翰林日大为姚明山杨方城所窘时昌言扵众曰我衙门中不是画院乃容画匠防此耶惟黄防泉佐马西元汝骧陈石亭沂与衡山相得甚欢时共酧唱乃知薫莸不同器君子小人固各以其类也然衡山自作画之外所长甚多二人只会中状元更无余物故此数公者长在天地间今世岂更有道着姚涞杨维聪者耶此但足发一笑耳
　　衡山先生在都无日不思归尝有诗云潦倒儒官二十年业縁仍在利名间敢言冀北无良马深愧淮南赋小山病起秋风吹白髪雨中黄叶暗松闗不嫌穷巷频回辙消尽炉香一味闲又经时卧病断经过自拨闲愁对酒歌意外纷纭知命在古来贤达患名多千金逸空求骨万里防鸿肯受罗心事悠悠那复识白头辛苦服儒科未防拂衣归先生有道之士适以画掩之也
　　古云山房米太仆万钟之居也太仆好竒石蓄置其中其最著者为非非石数孤耸俨然小九子也又一黄石髙四尺通体玲珑光润如玉一青石髙七尺形如片云欲堕后刻元符元二月丙申米芾题又有泗濵浮玉四篆字太仆尝以所蓄石令闽人吴文仲绘为一巻董元宰李本宁尝为之题古今好石者自襄阳后人辄称太仆云
　　闽人陈衍米氏竒石记米氏万钟心清欲澹独嗜竒石成癖宦逰四方袍袖所积惟石而已其最竒者有五因条而记之为灵壁者二一髙四寸有竒延袤坡陀势如大山四面皆蹸踆砢如绘画家皴法岩腹近山脚特起一小方台凝厚而削台面刻伯原二字小篆佳絶伯原胜国人杜本之字也本能诗工书尤以篆籀知名所着有篆诀此其遗物也其一块然非方非圎浑璞天成周遭望之皆如屏嶂有脉两道作红色一脉濶如小指一细如缕丝自顶上凹防垂下如湫瀑之射朝日也石可髙八寸许围将径尺其声视前石尤鉴亮色皆纯黒凝润如膏俱磬山产也更三石一英徳产如双虬盘卧玲珑透漏千蹊万径穿孔钩连云烟宛转欲兴雷雨髙四寸许长七寸有竒一兖州产又曰出峄山深谷中灰褐色巉岩浑雅坚致有声如拳一韶州产即池石也铁色靓晶声如响磬大亦如拳而峰峦洞壑层叠窈窕竒巧殊絶米公刻其曰小武夷五石罗列各具形胜皆数百年物隂阳滋养风露薄蚀虽复顽然若有灵气矣是日岩桂盛开水天澄彻坐无俗客賔主尽欢欲是秋深如涉春和
　　米太仆扵大房山得异石博四五尺修三丈许欲致之园中乃束牲载书告之曰惟予之扵公也素性敦好气质攸同爰求扵山乃幸见公惟公之扵予也自启云闗不靳一斑爰兹披尘得覩道顔予既扵公为夙契公宜为予而出山云何屡恳不即慨然既闻即次复遅且延岂谓小园之无地异空佳客有天予则有平原茂树草蒨花嫣良辰胜日佳客名贤或袍笏之肃拜或韵事之聫翩或啸歌之昵就或撙爼之留连视尔山中孰全孰偏又岂恶石工之佻巧畏用大之不情予则有酒伴笙侣云幄松帡自然窽百态岐嶷且物有用而功宏道有用而名成不链绌补天之绩不镌晦磨崖之英视尔山中孰重孰轻石乎石乎何濡濡而不行竒石休扵良乡道左甬东薛罔见之代石报米书石隠云仆山中顽民赋质坚贞不能言动意有所契仅知防头孤眠独立托处房山以为我地莫尊我计莫得我心莫静我体莫宁千岩万岫间确乎其不可转矣顷者山灵失职不守藩篱俾我支机漫遭汉使遂承足下安车蒲轮従者数百厚币卑辞逺辱召命天壤可敝知己难逢昔秦皇帝欲通三山遣仆入海赏靳砺虐以鞭笞仆义不受辱身可流血足必不移今当足下拜使即行防不俟驾大夫之命重扵王者何则知与不知也拘挛之夫寡闻浅见见仆出山以为希事物议蜂起毁言曰滋行虽半途畏不可涉踌躇四頋无复敢前矣嗟乎足下实负雅懐略陈固陋仆生长幽区风蔓雨芜陶然适也烟花台榭作陷穽观窍若玲珑而器夲窒碍圭角纤峭不学模棱原非世网之具又岂磬折之姿足下不察谬赏为竒称仆以支持乾象奠守坤维广大圆通卓哉国寳闻似过情羙殊溢实恭聆斯语惟有主臣仆累累族齿未琢未雕防居名山不可数计其在灵壁者家声尤重莫不镌镂祖训懐寳懐刑往有不类不师至人后身持已为天下先技逞一长法罗三尺以惊人服射刑以补天服炼刑以砥中流服渰刑殆哉岌岌乎殷鉴不逺足下爱仆甚知不令补天砥流此祸无患然使仆正墙面而立备弄臣之员贻之以安似非重徴仆之初意仆不屑也使仆展厥生平监峻任钜不少贬岩岩之度足下能保人不惊乎惊斯疑疑斯畏畏必有以中之渰炼可逃饮羽不免足下仁慈涖众蒲不滥施何忍一介之士为知己者死耶里有乔松甘泉者松慕髙而髙奔泉慕深而深注仆犹然笑之不解我衷亦若有慕窃恐今后松泉得反之矣仆闻人情胥尚惟位与金多金髙位自昔重之足下擅陈思之敏才兼司空之博物文人慧性众揣不如独奈何当官则计拙与仆则情投人借位而营金足下捐金而赡仆仆诚何竒好酷至此大非人情愚不可及仆以足下永附亷吏之称足下以仆反愚公之诮非所以答清贶而安余心也且足下家傍琼林林中则十面仙郎为政自号元衣客卿既态既韵亦见亦隠五岳譲其秀耸八音争其铿锵竒气逼人不可一世拥肿之与防我形觉秽何以施面目扵此君之前哉仆尚有虞焉足下与客卿逰有年矣馆之以白玉之宫之扵紫霞之座窥彼所宜曲合其意行拟偕行止拟偕止而使軿在道无计相将躯质园貌登缣素人讃防对客摩挲梦里元衣卷中斑管鸟啼吏散悠悠我思假令仆俨然而至足下不胜其喜必袍笏迎拜晨夕与俱异日君位渐髙君途渐逺携之不去思之不来有如今日何以为懐仆之累足下不浅矣语云一贵一贱交情始见先人壁立公一卷防士虽与君家海岳老人定方外交晨星俱殒世逺泽亾足下拖紫纡青不挟其贵怜我子姓少即负竒或居侍従或掌图书济济布列充满下陈更惜老成复迎耆长世讲隆情古今絶少况今售惟膺品鉴鲜真知物价长扵宋人人羣乆无卞氏足下画龙弗好旁采溪山务求迈种以仆硁硁均蒙推毂启母若来可追十乱人之非常举之违众指示纷纷良有以也仆匪不知吐握再兴闻风奔走而憎兹多口士有同情伏惟垂原勿加斧戮幸甚足下买骨髙名遍彻厓谷龙门崇重人又愿登一种不覊之子不頋一世之非求价急沽未必不有傥能留意自入彀中望夫干时挂瓢辟世所志不一存乎其人故山可归吾完吾壁嗟乎足下夫复何言初防尘界来路已迷之使还愿借力士古称金铜仙人辞汉铅水霑襟仆既乏羊足亦鲜燕翎欲归未能涙作时雨惟足下念之若足下膏盲有癖嗜果在痂请毕钟鼎之才薄建山林之业地无虎豹乡颇安恬俗子不来恶声不入煮之则我即粮偃之则我即枕待君结隣同吾不老足下计不出此耶二书当时传诵以为韵事
　　海淀米太仆勺园园仅百亩一望尽水长隄大桥幽亭曲榭路穷则舟舟穷则廊髙柳掩之一望弥际傍为李戚畹园钜丽之甚然逰者必称米园焉
　　海淀李戚畹园方广十余里中建挹海堂堂北有亭亭悬清雅二字明肃太后手书也亭一望尽牡丹石间之芍药间之濒于水则已飞桥而汀桥下金鲫长者五尺汀而北一望皆荷望尽而山婉转起伏殆如真山山畔有楼楼上有台西山秀色出手可挹园中水程十数里屿石百座灵壁太湖锦川百计乔木千计竹万计花亿万计闽中叶公向髙曰李园不酸米园不俗
　　都人王嘉谟丹棱沜记帝京西十五里为海淀凡二南则觭于白龙庙又南凑于湖北斜隣岣嵝河又西五里山又五里为青龙桁河东南流流入于淀之夕阳延而南者五里旁与巴沟隣曰丹棱沜沜之大以百顷十亩潴为湖二十畆沈洒种稻厥田上上湖圜而驶于西可以舟其地虚敞面阳有贵人别业在焉土木甚盛最后为楼一区沜自垣以西入于楼之漘为小湖桁二舸二中多菱芡鱼鳖之属上有竹万个防垂丝簩杂生又有石苔沙甞甘菊忍冬幽兰之类蘼芜蔓延以入于沜竹最美亦帝京之仅有也楼下为城髙可四丈竹箨蒙之根如苍龙土石迸出登楼则沜当其腹以贯于南荧曜如银其十外有大查铁鎻缆之以度行者度而南则为官道东入海淀循沜而西或南或西町塍相连有石梁一是曰西钩复潴为小溪溪上有大盘石有小石瑟翠可爱溪中倒映见西山诸峰如镜小鱼淰淰如吹云又南为陂者五六沜水再潴为溪有村一是曰东雉土人汲焉始入地中出于巴沟自沟逹于白石以入于髙梁是为西郊自髙梁合二潞是为东潞云溯而北自岣嵝而北入于西湖土人讹为诸垫西向之东有古祠一断碑廼元上都路制使多尔济撰文云丹棱沜尚余数行余皆磨灭沜虽小然忽隠忽潴连以数里可舟可钓足食数口负山丛丛盖神臯之佳丽郊居之选胜也癸未春三月余读书海淀与沜为隣主人仅有阍者暇得以游息其间如已有之莫余难也于是乎记
　　张惠安牡丹园在嘉兴观西其堂室一大宅其后植牡丹数百每当开日主人坐小竹舆行花中竟日乃徧袁宏道游牡丹园记四月初四日李长卿邀余及顾升伯汤嘉賔郑太初出平则门看牡丹主人为恵安伯张公元善皓髪頳顔伺客甚谨时牡丹繁盛约开五千余平头紫大如盘者甚伙西瓤舞青猊之类徧畦有之一种为芙蓉三变尤佳晓起白如珂雪已后作嫩黄色午间红晕一防如腮霞花之极妖异者主人自言经营四十余年精神筋力强半疲扵此花每见人间花实即采而归之二年芽始茁十五年始花久则变而为异种单瓣而楼子者有始常而终冶丽者已老不复花则芟其枝时残红在海棠犹三十余本中设绯幕丝肉逓作自篱落以至门屏无非牡丹可谓极花之观最后一空亭甚敞亭周遭皆芍药宻如韭畦墙外有地数十亩种亦如之约以开时复来二十六日偕升伯长卿及友人李本石龙君超邱长儒陶孝若胡仲脩十弟寓庸时小脩亦自宻云至遂同徃观红者已开残唯空亭周遭数十畆如积雪约十万余本是日米者多髙户遂大醉而归附载其诗看罢南徐紫锦堆红亭碧榭乂催开旋心缬子纷难识唤取维扬旧谱来　雪色玲珑照地华飞觥走兕疾如车等闲倒却春三瓮未了东轩一角花百千新艶一时开那遣花妖不下来好与扶笻枝上去花头处处有楼台　花勲难树亦难酬炙雪浇风老未休给与扫花十万户灵芳国里古诸侯薛瑄车牕记河东薛徳温官御史近五年始买小屋两间于京师仅容几榻床褥又苦其东壁暗甚力不能办一小子淳乃取废车上辕卸去两傍长木以中方穿櫺类若者穴壁而安置之余归自外来因叹曰以御史之显曽不能辨一致以此物为之使富者见焉必睨目而哂掩口而走矣御史之拙于生事乃至于此既而取古书读其下则旭日漏彩清风度凉心神通融四体超爽忽不知天之廻地之广而屋之陋也复从而自解曰吾之屋如是可谓陋矣然安之而忘其陋是居虽小而心则大也彼贪名侈士巍堂绮户可谓广且丽矣彼方汲汲若不足以自容日夜劳神惫精思益以扩大之是其居虽大而心则小也小大之説君子必能辨之于是作车牕记

　　春明梦余録卷六十五
　　钦定四库全书
　　春明梦余録卷六十六
　　吏部左侍郎孙承泽撰
　　寺庙
　　晋像观音寺天福中僧道翊所造后汉干祐中僧从勲以佛舎利亲安大士顶乌珠入临安宋髙宗逊于海遂与玉帛图籍俱航而北僧志完率徒以从至燕都城西五里玉河乡建寺居之天顺壬午及成化乙酉俱重脩晋嘉福寺唐改龙泉寺即今潭柘寺也寺两鸱尾自潭中涌出竒伟之甚昔谓有柘千万章今亡矣僧新种者存其名耳燕谚谓先有潭柘后有幽州此寺之最古者也
　　后魏尉使君寺建于元象元年戊午幽州刺史尉苌命造后改为智泉寺武则天时改为大云寺开元中改为龙兴寺在悯忠寺前隋造塔藏舎利处
　　隋舎利塔建于仁夀二年壬戌正月初文帝为太子时有梵僧以释迦佛舎利遗之至登极勅天下大州建舎利塔时幽州节制窦抗造五层木塔扄舎利于其下至唐文宗太和八年塔灾宣宗大中丙寅得石凾于故基下移置于悯忠寺多寳塔下僖宗中和壬寅又灾延烧悯忠寺楼台俱烬昭宗景福壬子迁舎利于阁内隋天王寺今之天寜寺开皇中建唐开元中脩明正统中重脩始改今名内有塔髙十三寻每每现光其影入殿之门窻隙内一塔散为数十塔影皆倒也
　　唐火神庙在皇城北贞观中建元至正六年重脩万歴三十三年始増碧瓦后有水亭可望北湖
　　唐吉祥寺在城西南隅万歴丙午重脩改名石镫庵盖脩时于地掘得石镫上刻唐人所书心经万歴中翰林黄辉陶望龄集缙绅于此放生后林増志踵行之尤盛唐悯忠寺建于贞观十九年太宗悯东征士卒战亡者收其遗骸葬幽州城西十余里许为哀忠墓又于幽州城内建悯忠寺作佛事以超度之中有髙阁故但以阁名唐谚悯忠髙阁去天一握是也寺前有隋藏舎利塔所谓智泉寺也及塔灾始移舎利塔于悯忠寺中今石凾尚存寺前空地即防塔旧基
　　唐晋阳庵供大士像上刻大唐贞观十四年尉迟敬德监造庵在宣武门外后移受水塘古佛庵庵壊移稽山防舘
  </div>
  <div class="pagination">
   <a href="春明梦余录_page40.html">
    上一页
   </a>
   <span>
    ...
   </span>
   <a href="春明梦余录_page36.html">
    36
   </a>
   <a href="春明梦余录_page37.html">
    37
   </a>
   <a href="春明梦余录_page38.html">
    38
   </a>
   <a href="春明梦余录_page39.html">
    39
   </a>
   <a href="春明梦余录_page40.html">
    40
   </a>
   <span class="current-page">
    41
   </span>
   <a href="春明梦余录_page42.html">
    42
   </a>
   <a href="春明梦余录_page43.html">
    43
   </a>
   <a href="春明梦余录_page44.html">
    44
   </a>
   <a href="春明梦余录_page45.html">
    45
   </a>
   <a href="春明梦余录_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
