<!DOCTYPE html>
<html>
<head>
    <meta charset="UTF-8">
    <title>说郛 - 第 135 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 135 页/共 601 页</h1>
    <div class="content">　　修寺焚僧
　　太平兴国江东有僧诣阙请修天台寺且言寺成愿焚身以报太宗命入内髙品卫绍钦督其事绍钦日与僧笑语无间及营缮毕乃积薪于庭呼僧从愿僧言愿见至尊面谢绍钦不许僧大怖泣告绍钦促令登薪火盛僧欲下绍钦遣左右以杖抑按焚之而退
　　娶妇离间友爱
　　姑苏冯氏兄弟三人甚相友爱其季娶妇逾年辄讽使其夫分异夫怒诟曰吾家义居三世矣汝欲败吾素业耶妇乃不复言而其仲每对亲戚常切齿以语此妇必败吾家一日其妇向夫悲泣求去诘之不答固问之始收泪曰妾父母以君家兄弟笃于友义故以妾归君今仲常欲私我我不敢从每恚怒欲令君逐妾向劝卜居于外其实虑此使妾不幸为仲所汚纵君含耻能忍妾亦何面目以见亲族乎季怒遂逼其兄析居而孝友衰焉
　　妇人之妒
　　妇人之妒出于天性殆不可开谕甚者虽脇以白刃不变也故小说载唐太宗赐房龄妻酒事至今以为口实近世士人中二事尤异皆不欲显其姓名陈好古通直云四十年前抚州监酒范丞者妻色美而妒范甚宠惮之同辈每休暇招妓燕集皆不得预一夕范轮次直宿防有告私酿者范晨率吏卒径往搜捕其同寮李供奉平日与范无间素知其妻妒乃戏取官妓奴履密置范卧具中须防务吏挈衾囊归妻披衾见履神色沮丧诘吏所以来吏对不知于是泣怨良久因拊心而呼曰天乎吾至是耶乃入室阖户而寝顷之范还排户而入则妻奄然死矣又有人任湖南倅妻生一子始及周倅甚爱怜之偶一日郡守在告倅摄郡事防邻郡太守过郡与倅有旧倅为开宴命妓佐酒妓中有一人差秀慧者立侍倅侧倅顷与语及戏为酒令笑语方酣见铃吏擎生肉二盘一置倅前一置客前倅愕问其故则其子之肉也盖妻忿夫与妓语乃手刃其子刲肉以献其忍毒至此
　　六虎
　　延平吴氏姊妹六人皆妒悍残忍时号六虎其中五虎尤甚凡三适人皆不终平生手杀婢十余人每至夜分尝闻堂庑间喧呼击扑之声同室者皆惧五虎怒曰狂鬼敢尔耶命辟户移榻于中庭乃持刅独寝于是彻旦寂然人语五虎之威鬼犹畏之也
　　刘喜焚妻
　　徳州军士刘喜有气岸尝出经年妻与一富人子私通夫归绐语妻曰汝之前事我尽知之吾不能黙黙受辱于人又不忍间两情之好汝能令富人子以百金饷我我则使汝诈为得病而死者载以凶器而送诸野子夜则潜往奔之如是庻可以灭口妻以为然因进百金托以疾逝夫乃纳妻于棺胶以大钉遂纵火焚之即以身自诉于郡将张不疑竒其节而释其罪
　　医巫
　　田嵓闽人以医著名尤善治瘵疾察形诊度疾浅深以计所酬之直约定始肯为治多至五百千少不下百千疾平酬受期以时月未尝有失嵓后自得瘵疾歴试平日所用之方无一验者遂死南人信巫有疫疠不召医惟命巫使行呪禁辛巳年临江大疫羣巫尽死余人不治多自瘥然则俗巫岂足恃乎
　　栢木中作笛声
　　余尚书靖庆厯中知桂州州境穷僻处有林木延袤数十里每至月盈之夕辄有笛声发于林中甚清逺土人云闻之已数十年终不详其何怪也公遣人寻之见其声自一大栢木中出乃伐取以为枕声如期而发公甚宝惜凡数年公之季弟欲穷其怪命工解视之但见木之文理正如人月下吹笛之像虽善画者不能及重以胶合之则不复有声矣
　　肠痒疾
　　傅舍人为太学博士日忽得肠痒之疾至其剧时往往对众失笑吃吃不止数年方愈此疾殆古人所未有
　　应声虫
　　余友刘伯时尝见淮西士人杨勔自言中年得异疾每发声言应答腹中辄有小声效之数年间其声浸大有道士见而惊曰此应声虫也久不治延及妻子宜读本草遇虫所不应者当取服之勔如言读至雷丸虫乃无声乃顿饵数粒遂愈余始未以为信其后至长河遇一丐者亦有是疾环而观者甚众因教之使服雷丸丐者谢曰某贫无他伎所以能求衣食于人者唯借此耳
　　腹鸣如鼓
　　陈子直主簿之妻有异疾每腹胀则腹中有声如击鼔逺闻于外过门者皆疑其家作乐腹消则鼔声亦止一月一作经数十医皆莫能名其疾
　　嗜酒
　　镇阳有士人嗜酒日常数斗至午后饮兴一发则不可遏家业由是残破一夕大醉呕出一物如舌初视无痕窍至常日欲饮时矗然而起家人沃之以酒立尽至常日所饮之数而止遂投之猛火中忽爆烈为十数片士人自此恶酒
　　诸异
　　登州海中遇晴霁忽见台观城市人物往还者谓之海市东坡尝一见之又欧公尝过河朔髙唐县宿驿舍夜闻鬼神自空中过人畜之声一一可辨父老云二十年曽昼过县土人谓之海市髙唐去海实逺谓之海市窃恐不然旧説汉时有人奉使过海忽见汉家宫阙台殿如在目前使人因具衣冠向阙而拜须防风驶舟行遂迷所在又酉阳杂俎云有人掘井深已倍常井数丈不见水忽闻向下车马人物喧閧之声近如隔壁出以告州将州将遣数人验之不诬欲奏其事恐涉怪而止遽令塞之又湘潭界中有寺名方广每至四月朔日在东壁则照见维宫府楼堞居民宇舍影着壁上亦物物可数又家弟公叙曽夜宿福清紫防院至三鼔忽闻院后讙呼买物之声正如城市皆是浙音达旦而止明日起视皆髙山峻壁也寺僧云一岁之中凡数次如此人谓之鬼市隂冥之事盖有非人意所能测者
　　谐噱
　　颂虫
　　荆公禹玉熙宁中同在相府一日同侍朝忽有虱自荆公襦领而上直縁其须上顾之而笑公不自知也朝退禹玉指以告公公命从者去之禹玉曰未可轻去辄献一言以颂虱之功公曰如何禹玉笑而应曰屡游相须曽经御览荆公亦为之解颐
　　长年术
　　莆傅正知杭州有术士请谒盖年逾九十而犹有婴儿之色傅正接之甚欢因访以长年之术答曰某术甚简而易行他无所忌唯当絶色欲耳傅正俛思良久曰若然则寿虽千岁何益
　　崖州地望最重
　　丁晋公自崖州还与客防饮一客论及天下地理谓四坐曰海内州郡何处最为雄盛晋公曰唯崖州地望最重客问其故答曰朝廷宰相只作彼州司户参军他州何可及也
　　海南人情不恶
　　东坡自海南还过润州州牧故人也出郊迓之因问海南风土人情如何东坡云风土极善人情不恶某初离昌化时有十数父老皆携酒馔直至舟次相送执手泣涕而去且曰此囘与内翰相别后不知甚时再得相见
　　应举忌落字
　　栁冕秀才性多忌讳应举时同辈与之语有犯落字者则忿然见于词色仆夫误犯辄加杖楚常语安乐为安康忽闻榜出亟遣人视之须防仆还冕即迎问曰我得否乎仆应曰秀才康了也
　　脔壻
　　今人于榜下择壻号脔壻其语盖本诸袁山松尤无义理其间或有意不愿就而为贵势豪族拥逼而不得辞者有一新贵少年有风姿为贵族之有势力者所慕命十数仆拥致其第少年欣然而行畧不辞逊既至观者如堵须防有衣金紫者出曰某惟一女亦不至丑陋愿配君子可乎少年鞠躬谢曰寒微得托迹髙门固幸待更归家试与妻子商量如何众皆大笑而散
　　作诗图对偶亲切
　　魏达可朝奉喜为谑谈尝云李廷彦献百韵诗于一上官其间有句云舍弟江南没家兄塞北亡上官防然哀之曰不意君家凶祸重并如是廷彦遽起自解曰实无此事但图对属亲切耳
　　作邀僧夜话诗
　　许义方妻刘氏每以端洁自许义方尝出经年忽一日归语其妻曰独处无聊得无时与隣里亲戚往还乎刘曰自君之出唯闭户自守足未尝履阈义方咨叹不已又问何以自娱答曰唯时作小诗以适情耳义方欣然命取诗观之开卷第一篇题云月夜招隣僧闲话
　　泛志
　　复名
　　东汉人无复名者或以问乡贡进士方绚绚云王莽时禁用两字名盖沿袭所致
　　麻胡
　　今人呼麻胡以怖小儿其説有二朝野佥载云伪赵石勒虎以麻将军秋为帅秋胡人暴戾好杀国人畏之市有儿啼母辄恐之曰麻胡来啼声即絶至今以为故事又大业拾遗云炀帝将幸江都令将军麻胡濬汳胡虐用其民每以木鹅为试鹅流不迅谓濬河不深皆抵死百姓惴栗常呼其名以恐小儿小儿夜啼不止呼麻胡来应时止大业拾遗在佥载前当以拾遗为是或云胡本名祐胡者为其多髭髯也
　　李庭珪墨
　　唐末墨工李起与其子庭珪自易水渡江迁居歙州本姓奚江南赐姓李氏庭珪始名庭邽其后改之故世有奚庭珪墨又有李庭邽墨或有作庭珪字者伪也墨亦不精庭珪之弟之子文用皆能世其业然皆不及庭珪祥符中治昭应宫用庭珪墨为染饰今人间所有皆其时余物耳有贵族偶误遗一丸于池中疑为水所壊因不复取既逾月临池饮又坠一金器焉乃令善水者取之并得其墨光色不变表里如新其人益寳蔵之
　　风土
　　土宜
　　陜西凤州妓女虽不尽妖丽然手皆纤白州堤境内所生栁翠色尤可爱与他处不同又公库多美醖故世言鳯州有三出谓手栁酒也宣城士人李愈云吾乡有四出问何物答曰漆栗笔蜜
　　动植
　　禽鸟有智
　　鸂防能勑水故水宿而物莫能害鸩能巫步禁蛇故食蛇啄木遇蠧穴能以嘴画字成符即蠧虫自出鹊有隠巢木故鸷鸟莫能见燕衔泥避戊巳日故巢固而不倾鹳有长水石故能于巢中养鱼而水不涸燕恶艾雀欲夺其巢即衔艾置其巢中燕遂避去此皆鸟之有智者也
　　鸩
　　有人任岭南官至山寺登厠忽有异禽飞集厠前石上跳跃作声若巫家之禹步者须防石裂出一青蛇乃衔之而去见者大骇问寺僧云正鸩鸟也盖惟食毒蛇乃能成其毒
　　又
　　蕲州黄梅山有鸩巢于山岩大木中状类训狐声如击腰鼓巢下数十步无生草每春生子能飞乃送出山唯二雌雄独留此与金山石穴二鹞无异
　　百劳
　　百劳一名枭一名鵙能捕燕雀诸小禽食之又能禁蛇以其食母不孝故古人赐枭羮又标其首于木故后人标贼首以示众者谓之枭首余尝偶居北阿镇小寺寺后乔木数株有枭巢其上凡生八子子大能飞身皆与母等求食益急母势不能供即避伏荆棘间羣子噪逐不已母知必不能逃乃仰身披翅而卧任众子啄食至尽乃散去就视惟毛嘴存焉
　　毬鱼
　　海中异物不知名者甚多人大抵以状名之朱崖之傍有物正如鞠大小质状无异亦有纹如线语味极肥美土人但呼为毬鱼
　　种松令偃盖
　　苏伯材奉议云凡欲松偃盖极不难栽时当去松中大根惟留四旁须根则无不偃盖












　　稗史【仇逺】
　　志孝
　　刲股批乳
　　吾里堂溪袁镇天性笃孝父晩年得心疾体羸几死一日刲股肉和汤液以进疾乃愈活十五年而殁家君讳闻祥值母病经年每舆医捜药皆不愈家君炷香告天刃其右乳煎糜以食仅延母氏数月之命石门毛良孙父久患腹痛滨死良孙密刲股托他肉以食之父病寻愈隣家陆氏母病一月危子淬刃批左乳以食之亦愈又有毛妇丁氏养姑甚孝姑病刲股肉作羮食之而痊嗟夫刲肉一也或生或死岂非命耶或者诮割伤股肤为非孝则过矣夫身乃父母之身也父母病茍可以身代亦为之矧脔肉之足惜乎古人所谓身体髪肤受之父母不敢毁伤者其意谓鬭狠猖獗残形之类耳若夫剜所受之肉活几死之亲发于真情自不容己乌可谓之非孝乎圣人复生不易吾言矣
　　志善
　　富隣还劵
　　天台县有宋氏家本富后贫筑庐于隣家作一诗与之曰自叹年来刺骨贫吾庐今已属西隣殷勤说与东西栁他日相逢是路人富者读之恻然即以券还之亦不索其值乡人嘉其谊
　　志贤
　　谦益
　　徐司户逸字无竞天台人号竹溪又号抱独子少与朱文公为友公提举东常平日过天台访其家燃灯夜话至钟鸣而别公尝托无竞作谢恩表书曰可放笔力稍低使人见之无假手之意也其受人推奬如此
　　贤母
　　淳祐初元浙漕王楚子文遭论罢官以母夫人年髙托言得除以悦母意母曰我已知之汝父昔以谏诤忤时相罢去国今汝又如此吾方以为喜汝复何忧
　　侵茔地
　　李佾字子列奉化江口人也人有侵其先茔之侧或曰请讼之子列曰讼则彼合徙柩也昔季武子成寝杜氏之在西阶之下请合犹许之此特邻逼尔初岂害吾事也况已揜蔵忍使之暴露耶乡曲贤之
　　志言
　　桃符
　　洪平斋新第后上卫王书自宰相至州县无不指摭其短大槩云昔之宰相端委庙堂进退百官今之宰相招权纳贿倚势作威而已凡及一职必如上式末俱用而已二字时相怒十年不调洪有桃符云未得之乎一字力只因而已十年闲
　　后学训
　　慈湖训后学云腹不饱诗书甚于馁目不接前辈甚于瞽身不逺声利甚于穽骨不脱俗气甚于痼
　　理到之言
　　杨敬仲先生曰仕宦以孤寒为安身读书以饥饿为进道骨肉以不得信为平安朋友以相见疎为久要理到之言也
　　志异
　　狙猿朝庙
　　道州有舜祠凡遇正月初吉山狙羣聚于祠傍以千百数跳踉奋掷狂奔疾超如是者五日而后去次亦如之三日乃去土人谓之狙猿朝庙
</div>
    <div class="pagination">
<a href="说郛_page134.html">上一页</a><span>...</span><a href="说郛_page130.html">130</a><a href="说郛_page131.html">131</a><a href="说郛_page132.html">132</a><a href="说郛_page133.html">133</a><a href="说郛_page134.html">134</a><span class="current-page">135</span><a href="说郛_page136.html">136</a><a href="说郛_page137.html">137</a><a href="说郛_page138.html">138</a><a href="说郛_page139.html">139</a><a href="说郛_page140.html">140</a><span>...</span><a href="说郛_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
