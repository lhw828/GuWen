<!DOCTYPE html>
<html>
<head>
    <meta charset="UTF-8">
    <title>说郛 - 第 364 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 364 页/共 601 页</h1>
    <div class="content">　　轻绡
　　王霞卿者蓝田人才华清赡节行尤髙进士郑殷彛旅于防稽寓唐安寺楼见粉壁间有题云琅琊王氏霞卿光启三年阳春二月登于是阁临轩轸恨覩物増悲虽观焕烂之华但比凄凉之色时有轻绡捧砚小玉看题其诗曰春来引步强寻游恨覩烟霄簇寺楼举目尽为停待景双眉不觉自如钩
　　獠婢
　　王琨父怿不辨菽麦时以为殷道矜之流人无肯与婚家以獠婢恭心待之遂生琨初名昆仑怿后娶乐氏无子故以琨为名立以为嗣
　　采薇
　　刘旷豫章海昏人因画眠闻语何女郎通使便觉飒然已至自説东海何氏八嵗而夭于今十嵗应为君妻故来修好何女郎曰昔日楼上之击节我也众以君见弃是以相笑智琼杜兰香咸我曹也婢名采薇奴名边罗
　　俊娥
　　炀帝自到广陵沈湎失度每睡须摇动或歌吹声齐方就一梦侍儿韩俊娥尤得意每寝必令振举支节乃得睡不厌赐名为来梦儿
　　舜英
　　余媚娘者才妇也夫亡以介洁自守陆希声时为正郎闻其容美娶而归二年夫妻敦睦无何希声又获名姬栁舜英者姿殊丽逾于媚娘媚娘知而深怨之比间候希声他出即召舜英闭私室中手刃杀之
　　金扈
　　蜀青石镇陈洪裕妻丁氏因妬忌打杀婢金扈潜于本家埋瘗仍榜通衢云金扈逃走经年迁居夹江因夏潦漂坏旧居渠岸见死婢容质不变镇将报州追勘拟伏其婢尸一夕坏烂遂寘丁氏于法
　　孟思贤
　　潞之女伶曰孟思贤巧黠人也尝为君侯王制之宠贮焉制之所私伊宙亦衙门将多与制游思贤舍故仆射之子也风流善杯酒思贤心悦之遂私焉
　　成风
　　成风闻成季之繇乃事之而属僖公焉杜预注成风庄公之妾僖公之母也
　　瑶英
　　元载宠姬瑶英之母赵姬本岐王爱妾也后出为薛氏妻生瑶英
　　归秦
　　沈询在昭义尝宴府中宾友歌着词令曰莫打南来鴈从他向北飞打时双打取休使两分离及归而夫妻皆为嬖妾归秦所杀
　　夜姝
　　梁元帝为妾夜姝谢东宫赉合心花钗启曰夜姝昔徃阳台虽逢四照曽游澧浦惯识九衢未有仍我爵钗还胜翠羽饰以南金装兹丽玉
　　夏王丰
　　梁元帝为妾夏王丰谢东宫赉锦启畧曰舒将并石堪来暮雨萦持结缆剩可荡舟
　　唐儿
　　长沙定王发母唐姬故程姬侍者景帝召程姬程姬有所避不愿进而饰侍者唐儿使夜进上醉不知以为程姬而幸之
　　王昭平
　　广川王去有所幸姬王昭平王地余许以为后去常疾姬阳成昭信待视甚谨更爱之去与地余戱得裒中刀笞问状服欲与昭平共杀昭信笞问平不服以铁鍼鍼之强服乃防诸姬去以剑自击地余令昭信击昭平皆死立昭信为后幸姬陶望卿为修靡夫人主缯帛崔修成为明真夫人主永巷
　　善佞
　　禽滑厘问于子墨子曰鲁氏有叔侄同处者叔曰无恒侄曰数奇无恒有妾曰善佞蓄私夫以生子曰不类数奇爱不类如其子无恒久乃告数奇曰不类非吾子他人之子也汝勿以为弟





　　侍儿小名录【洪遂】
　　延娟延婵
　　周昭王二十四年东瓯献二女一曰延娟一曰延婵此二人辩口丽辞巧善歌笑步尘无迹行日中无影及昭王游于汉水二女与王乘舟拥夹王身同溺于水故江汉之人到今思之立祠于江湄数十年间人于江汉之上犹见王与二女乘舟戱于水际
　　旋娟提漠
　　燕昭王二年广延国善舞者二人一名旋娟一名提漠并玉质凝肤体轻气馥绰约而窈窕絶古无伦其舞一名萦尘次曰集羽末曰旋怀昭王知其神异处于崇霞之台王好神仙之术天之女托形作此昭王之末莫知所在
　　朝姝丽居洛珍洁华
　　孙亮作琉璃屏风甚薄而莹彻每于月下清夜舒之尝与爱姬四人皆振古絶色一名朝姝二名丽居三名洛珍四名洁华使四人坐屏风内而外望之了如无隔惟香气不通于外为四人合四气香百浣不歇名曰百濯或以人名香每游皆同舆席以前后为次所居室名为思香媚寝
　　丽娟
　　汉武帝所幸宫人丽娟年十四玉肤柔软吹气如兰娟身轻弱不欲衣缨拂之恐伤为痕每歌李延年和之于芝生殿旁唱囘风之曲庭中树为之翻落常致娟于琉璃帐恐垢汚体也常以衣带系娟袂闭于重幕中恐随风起娟以琥珀佩置衣中不使人知乃言娟骨节自鸣相与为神怪也
　　降仙
　　隋炀帝宫妃呉降仙善画长娥眉帝甚怜之由是嫔御皆仿此宫吏日供螺子黛五斛名娥绿而进之帝每倚帘顾之移时不去
　　西施
　　越王勾践隂谋呉乃得国中苎萝山鬻薪之女曰西施饰以罗縠教以容步三年使范蠡进于呉夫差大悦
　　蒻兰
　　国初朝廷遣陶谷使江南以假书为名实使觇之丞国李献以书抵韩熙载曰五栁公骄甚其善待之谷至则果如李所言熙载谓所亲曰陶秀实非端介者其守可隳当使诸君一笑因令宿竢誊六朝书半年乃毕熙载使歌姬秦蒻兰衣敝衣为驿卒女谷见之而喜遂犯慎独之戒作长短句赠之明日中主燕客谷凛然不可犯中主持觥立使蒻兰出歌续断弦之曲侑觞谷大慙而罢词名风光好好因缘恶因缘秖得邮亭一夜眠别神仙琵琶拨尽相思调知音少再把鸾胶续断弦是何年
　　娄婉
　　秦少游在蔡州与营妓娄婉字东玉者甚宻赠之词云小楼连苑横空又云玉佩丁东别后者是也又赠云天外一钩横月带三星谓心字也
　　玉环
　　杨贵妃小字玉环
　　秋娘
　　唐杜秋娘金陵女子也年十五为浙西观察使李锜妾尝为锜词云劝君莫惜金缕衣劝君须惜少年时有花堪折君须折莫待花残空折枝长庆中裴航游襄汉与樊夫人同舟樊赠诗云一饮琼浆百感生霜捣尽见云英蓝桥便是神仙宅何必区区上玉京航后经蓝桥驿遇仙女云英遂娶之后俱得仙
　　纪陵
　　袁真在豫州遣女妓纪陵送薛郭马三妓与桓宣武马遂生桓南郡
　　卫少儿
　　霍去病父仲孺河东人以县吏给事平阳侯家与侍女卫少儿私通生去病仲孺吏毕归家娶妇生光因絶不相闻久之去病为骠骑大将军击匈奴道出河东河东太守郊迎至平阳传舍遣吏迎仲孺趋入拜谒将军迎拜因跪曰去病不早知为大人遗体也仲孺叩头曰老臣得托命将军此天力也去病为仲孺大贸田宅奴婢而去
　　承福
　　晋贾后召愍怀太子入朝置于别室遣婢陈舜赐太子酒三升太子辞不能饮舜逼之曰不孝也天赐汝酒而不饮中有恶物耶太子不得已强饮遂大醉又令小婢承福以纸笔授太子使书之曰陛下不自了吾当手了之字半不成后补成之呈帝废太子
　　辟邪
　　孙绰韩非灵语责李中书曰建元元年六月余家婢辟邪夜眠如梦呓语半时云忽有一老公着黄练巾身短衣长甚自矜厉瞑目切齿云吾是刑名先生韩非弟子李充日习吾业综习吾书云云
　　鹦鹉
　　宋元凶劭姊东阳公主应閤婢王鹦鹉
　　琼树夜来尚衣巧笑
　　魏文帝宫中侍女所絶宠者有莫琼树薛夜来陈尚衣段巧笑四人
　　紫云
　　崔紫云兵部李尚书乐妓词华清峭眉目端丽李公罢镇北都为尹东洛时方家妓盛列诸府有宴台官不赴杜紫微时为分司御史过公有宴故留南行一位待之为访诸妓并归北行三重而坐宴将醉杜公轻骑而来连饮三觥顾北行囘顾主人曰尝闻有能篇咏紫云者今日方知名不虚得傥垂一惠无以加焉诸妓皆囘头掩笑杜作诗曰华堂今日绮筵开谁召分司御史来忽发狂言惊满座三重粉靣一时囘诗罢升车亸鞚而归李公寻以紫云送赠之紫云临行献诗曰从来学得斐然词不料霜台御史知愁见便教随命去恋恩膓断出门时
　　碧玉
　　唐右司郎中冯翊乔知之有美妾曰碧玉知之为之不昏武承嗣借以教诸姬遂留不还知之作绿珠怨诗以寄之碧玉赴井死承嗣得诗于裠带大怒讽酷吏罗告族诛之
　　栁条
　　栁条女奴也成都米市桥伪蜀时有栁条家酒肆盖当时皆以当炉者为名栁条偶得患沈绵经嵗俟死而已有一道士常来贳酒栁条每加勤奉乃留丹数粒栁条初服一粒疾起能食再服能行终服充盛如初
　　静君
　　元公镇南海日疽发于鬓气息惴然忽有一少年道士直来牀前谓元曰本师知公病遣某将少膏药来可傅之元公宠姬号静君收药贴之至暮而愈失道士所在
　　小东
　　小东长沙之妓女以能诗得幸于马氏后国入为郡穷于京师里而人絶不知余悯其老询长沙宫中事则必南望泣涕而后言因为作小东诗焉
　　宠姐
　　宠姐宁王爱姬王宴客妓妾皆在独宠姐无得见者李太白恃酒强之乃设七寳帘使宠姐隔帘而歌
　　楚宾
　　前南郑尉李云于长安求纳一姬其母未许云曰予誓不婚乃许之号姬曰楚宾数年后姬卒卒后经嵗遂婚前南郑沈氏及婚日云浴于浄室见楚宾执一贴药末径前谓云曰誓余不婚今又与沈家作婿无物相奉赠君香一贴以资沐浴写药末入斛中以钗搅水讫而去云甚觉不安羸困不能出浴遂死肢体如绵筋骨并散
　　郑樱桃
　　石季龙趫捷便弓马勇冠当时勒深嘉之拜征虏将军为聘将军郭荣妹为妻季龙宠惑优僮郑樱桃而杀郭氏更纳清河崔氏女樱桃又谮而杀之
　　雅娘
　　隋炀帝幸月观中夜凭萧妃肩説东宫时事适有小黄门映蔷薇丛调宫婢衣带为薇刺骨结笑声吃吃不止帝望见腰肢纎弱意为寳儿而有私帝披单衣长衫不带急行擒之乃宫婢雅娘也
　　樱桃
　　霍小玉命侍儿樱桃褰帏执烛授李生笔砚又取珠络缝绣囊中出越姬乌丝襴素段以授生生素多才思援笔成章
　　鲍十一娘
　　长安中有媒氏鲍十一娘故薛苍驸马家青衣也折劵从良十余年矣性便僻巧言语豪家戚里无不经过追风挟策推为渠帅
　　红娘
　　崔氏鸎鸎婢曰红娘尝为崔持彩牋以授张生
　　申胡子
　　申胡子朔客李氏之苍头也李氏本亦世家子得祀江夏王庙吾与对舎于长安崇义里遂将衣质酒命余合饮气熟杯阑因谓吾曰李长吉尔徒能长调不能作五言歌诗直强囘笔端与陶谢诗势相逺几里吾请撰申胡子觱栗歌以五字断句歌成朔客大喜擎觞起立命花娘出幕徘徊拜客称善三弄于是以弊辞配声与予为夀
　　缟练
　　谢秀才有妾缟练改从于人秀才引留之不得后生感忆座人制诗嘲谢贺复继四首
　　雷尚书
　　王丞相有幸妾姓雷颇预政事纳贿蔡公谓之雷尚书
　　仙鵞
　　唐监察御史清河张佶侍儿仙鵞能歌舞解书翰常出使以仙鵞充使典有宻知者将发之佶钩钜多数竟得不发
</div>
    <div class="pagination">
<a href="说郛_page363.html">上一页</a><span>...</span><a href="说郛_page359.html">359</a><a href="说郛_page360.html">360</a><a href="说郛_page361.html">361</a><a href="说郛_page362.html">362</a><a href="说郛_page363.html">363</a><span class="current-page">364</span><a href="说郛_page365.html">365</a><a href="说郛_page366.html">366</a><a href="说郛_page367.html">367</a><a href="说郛_page368.html">368</a><a href="说郛_page369.html">369</a><span>...</span><a href="说郛_page365.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
