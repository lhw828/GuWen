<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 151 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 151 页/共 368 页</h1>
    <div class="content">或言古人焚帛，今人焚纸，事亦相同。殊不知焚帛之礼，即焚香烧烛之礼，表其诚敬之心，本无别为。与此冥资之解，大相悬绝。
烧纸是虚无假伪之行
虽古礼固当损益，而鱼目并非夜光。岂不闻始作俑者，其无后乎？为其象人而用之也。象人者，不可用；象金银者，独可用耶？在世不能点石为金，死后倒能以灰为宝。岂锞锭之灰，不同于别物之灰耶？假银不能用于阳世，纸灰竟可用于阴间。岂人见之，为纸为灰；鬼见之，为金为银耶？果尔鬼应争取之，何纸灰尚存阳世耶？由是以推，凡人世间，一切虚无假伪之行，未必不借端而起。身任易俗移风之责者，请熟思之。
十五、辟超度破狱
超度破狱之说
超度。曾见佛家《钟鼓问答》内言：梁武帝因志公而见地狱的苦恼，问他：“何法可解？”志公说：“鸣钟一百八下，能除百八烦恼。”故至今各庵观寺庙，俱遵行不改。一说：念咒施食，只用九连环的锡杖着地三筑，地狱门即开，冥魂齐来赴会。又说召请者，非冥司之魂，系无主孤魂。念咒时，万里之外，一时俱至。说虽不同，总不离“超度”二字。
超度破狱之说自相矛盾
夫地狱系天主所设困苦罪魂之处，即据彼□言，亦有幽冥教主、地藏王菩萨、十殿阎罗等管理。若果钟声百八，苦恼即除，三筑杖头，狱门即破。今日之鸣钟者，朝朝不断；做法事者，时时常有。狱内必无苦恼，狱外又多宴会。其乐陶陶，刑罚不得而加之。是造物之权，反不如用物之人矣。
钟声锡杖不能除苦破狱
独不想天主于一物未有之时，造成天地人物，分别赏功罚罪之法而宰制之。事无大小，终古不移。以天神、魔鬼之力，尚不能稍出其范围。岂有钟声、锡杖，即能苦除、狱破？
超度破狱之说不可信
果尔，则能于地者，必能于天；能于大者，必能于小。何不使人人共见之太阳常在中天，除此黑夜？又何不使年年一定之冬夏，尽转阳春，除此严寒酷暑？且与其苦而后除，入而使出。何不使其常生在世，不苦、不入，更为容易？乃共见者不能，一定者不能，容易者又不能，有何凭据而信其苦除、狱破也？
信超度破狱者受害无穷
此与卖假药者相似，声言：“预服此丸，夹打必不疼痛。”犯人重价购求，到那夹打临身，疼痛异常之时，更多一层怨恨。今不思钦崇天主，为善立功，仰求真福。乃信此超度，恣意胡行。自谓死后多做几次道场，有何难事？到了万苦齐攒，永无出头之日，方悔生前误听人言。恸哉！信假药者，受害不过一时；信超度者，受害必至无穷。
以梁武帝事例证超度破狱之伪
请看梁武帝既能因志公而见地狱，又能因钟声而除苦恼。似此广大神通，何以侯景之围，志公不施一法，听其饿死台城？即此便知真假。可笑至今尚有拜梁王忏者。此外如金桥、银桥、纸船、焰口、兰盂大会等名，千奇百怪，总因愚民甚众，僧徒骗法又多之故，只就超度而言。
以“囚僧”之辱证超度之伪
侮蔑之罪，世上已无相称之刑，故所给度牒，俱写囚僧。若非国家明正其罪，断不肯以囚字辱之。虽正人，岂无屈抑？此则名称其实。如桀纣、幽厉，百世不能改也。名不正，则言不顺。彼既一能去自己之囚名，而大言不惭：“能去冥魂之囚具。”恧颜极矣。
十六、辟修炼内丹、外丹
炼丹之术虚假易见
修炼。前代京兆杨廷筠曾论老氏之学，谓其浅而易见。略曰：“炼取三物，近在人身，不能作假，一也。药物房中，理既不正，事亦不验，难以哄骗明白人，二也。蓬莱弱水，既在方舆之内，又说与万国不同，究其端委，无处掩藏，三也。秦皇汉武，求仙不遇，人所共知，仙箓、仙符，明系奸徒伪造，难施变诈，四也。人君求而不得，公卿以下，无从点缀，宋真宗之天书，道君之林灵素，虽极意恢张夸大，终不能以假乱真，五也。”
世人趋利而不分真假
然京兆公虽以浅近视之，而世之贪心不已者，往往借内丹以掩饰外丹，又借外丹以支吾内丹。《悟真篇序》云：“拔宅者八百余家，飞升者三千余人，只服金丹一粒，化凡骨为金刚不坏之躯。”并引轩辕骑龙上升之事为祖，此即掩饰支吾的口供。奈利之所在，不分真假，人乐趋之。趋利之心一盛，无理亦为有理。本系浅而易见，不烦深辨之事，竟到了不容明辨之时，害莫大焉！
以朱熹之墓、刘安之死证修炼之妄
书之最甚者，莫过于东汉魏伯阳所撰《参同契笺释补遗》，代有党援，而注解则拉扯朱紫阳之名号，使后人不敢议其得失，可谓狡谲之至。然而大道为公，岂因紫阳注解而即是，不注解而即非？其言曰：“金液大丹与释家舍利子、儒家无极之英，异名同实。”又云：“刀圭入口，人化为仙。飞形拔宅，与天长年。”此等援儒入墨，肆无忌惮之言，未必果经紫阳之手。况紫阳之祠墓现存，何曾飞形拔宅？所引历代修仙之人，如淮南王刘安等，非受罪以死，仍灾病而亡。求享下寿而不能，书之伪造，即此显然，毋容多赘。
以人生大义证修炼之妄
惟大义一明，则牛鬼蛇神之伎俩，如见其肺肝矣。
⑴人生而有灵魂肉身
大义维何？人之生有二：有有形者，有无形者。有形者，身心是也。皮毛筋骨、血肉脏腑之类皆与焉，总名之曰肉身。无形者，性命是也。明悟、记含、爱欲皆从而出焉，总名之曰灵魂。心统于身，非灵魂结合之，必不能明理达道；性由于命，非天主降衷之，必不能从无而自有。凡论身心性命之学者，此为大道之原，乃首先当知之大义也。
⑵形体有终而灵魂不灭
有形之体，有始必有终。《系辞》云：“易不可见，则乾坤或几于息矣。”天地且然，而况于人乎？古来书传中，言之甚明。如大禹王所说：“生寄死归”；孔子所云：“朝闻夕可”；《洪范》所开五福内的“考终命”皆明示人肉身必死。惟有灵魂与身俱来，不与身俱殁。此大义之当知者，又其一也。
⑶形体成毁由于造物主之全能
物之成毁，由于造物主之全能。如春生秋肃、夜晦昼明，皆造物主主之。人惟有因时制宜，顺受其正而已。虽至神大圣，必不能用人之力使枯草复青、冷灰再热。今吾身亦万物中之一物耳，溯其材质出于父母。而五官、四体布置安排，又系谁的力量？反心自问，非造物主所造之身耶？既知造物主所造之身，而欲洗髓伐毛、易筋换骨，是草可复青、灰可复热矣。能乎？不能乎？无能造作而反能修改，有是理乎？此大义之当知者，又其一也。
⑷采阴补阳是荒淫邪术
养心莫善于寡欲，今用矫揉造作之法，变为采阴补阳之邪术。不想寡欲的工夫，反做此污秽之行，是何道理？况这外形，原可由人摆布。膏粱者多弱，贫贱者多强。且闻民间有一种无耻顽徒，南方名竹山，北方名捣剥，炼成臀腿，代受杖笞，虽遇酷刑，毫无畏惧。恐金液大丹，尚未必有此效验。以竹山、捣剥不如之法，而骗人金刚不坏、长生不老，与那烧铅炼汞、伪造假银的外丹；腹为鼎炉、气为火候婴儿姹女、返本还元的内丹，同属偏言。此大义之当知者，又其一也。
以人生大义知修炼虚妄
知灵魂肉身之大义，即知腹中神室等名，无非借端编造；知有形无形之大义，即知真汞真铅的药物，尽皆影响虚无；知顺受因时之大义，即知宇宙在手、万化生身的话，徒滋傲慢；知寡欲养心之大义，即知互用阴阳、续命添油之法，总属荒淫。从此可晓然于神仙之虚妄。
修长生之道在爱主爱人
真正大儒，必不能自误以误人也。至若导气、舒筋、推拿等法，系因病而施，并不是修炼长生。长生之权，全在天主。修长生之道，全在爱主、爱人。得长生之效，首在灵魂。倘能爱主、爱人，求永远真福之长生者，不必铅汞鼎炉，如探囊取物，万无一失。
人之生死在乎天主正命
若欲倚靠自己修炼，人之生死，有天主一定的正命。只有不遵正命、服毒早亡、受刑先死之能力，从无不遵正命、炼神服药、辟谷延年之内丹。物之品类，又系天主一定的材质。只有烧铅成粉，炼汞成珠之能力，从无铜可变银、砂能开点的外丹。如此说明，仍然积迷不悟，贪鄙日深，少不得到那停床喘气之时，必以余为知言。然而晚矣！
十七、辟娶妾
天主定命造人一夫一妻
娶妾。人伦有五，而男女夫妻，生于天地万物之后。道在君臣父子之先，为五伦中首出之伦。惟生人之始，只有一男一女，配为夫妻。并无一男二女，亦无一女二男。足见天主之定命，早已显明。
一夫一妻之名实
今即就中国之字义而言：夫者，孚也，与妻有中孚之信；又扶也，与妻有扶助之责。妻者，齐也，与夫有均齐之位；又栖也，与夫有共栖之谊。从来名以义起。假使正妻之外再娶偏房，夫失信，妻失助，位不齐，栖不共。
辟娶妾之妄
⑴娶妾妄行邪说
现与“夫妻”二字之义，大不相合。上不遵天主之定命，下不合伦理之常情，一经说破，悖谬极矣。乃贪淫迷色之人，强借无后之说，以纵其私心。又引虞舜二女、文王小星、《礼记》娶妾等说，以文其邪僻。
⑵古制不足以为证
独不思古制之不行于今者甚多。皇居帝室，未闻有土阶、茅茨之遗；玉轴、牙签，不闻有竹简、漆书之旧。后人之损益，既然件件远逾于古；前人之行事，岂无一二就政于今？
⑶舜文之德非在娶妾
且舜文之厚德丰功，一言不及，而止说二女小星。岂舜文之所以为舜文者，专在二女小星耶？
⑷当听天主新命
况舜文之行，《礼记》之言，原在天主降生前。自天主降生后，一言一行，必遵天主之定命而后可。请看胜国遗规，尚不敢混行于昭代。今以前人一时之言行，而欲改天主永垂之定命，大非舜文明伦察物、昭事小心之本意。
⑸不必谨遵娶妾一礼
再查《礼记》一书所开冠婚丧祭之条，现在遵行者，十无二、三。何独于娶妾一条，必奉之惟谨。
⑹无后非不孝
至于无后之说，系孟子当时别有所托，不可以辞害义。若果无后为大不孝，则《孝经》内应该首先训诫。为何通部不言其罪？伯夷、叔齐诸人，明知无后，反称美之。宋处士林逋，隐居杭州之西湖，不婚不宦，朝野共嘉其清高廉洁。死后谥曰：“和靖先生”。岂有大不孝之人，可如此赞诵耶？当知孝与不孝，不在有子无子。弑父者，不因有子而即仁良；尽孝者，不因无子而即忤逆。又当知有子无子，不在有妾、无妾。纵使因妾而有，有非其道。
娶妾之害
若说到家庭之害，不可胜言。
⑴夫妻、妻妾、兄弟成仇
夫妻必多反目，妻妾必起妒心。或妾生之子，私遭妻害者有之；或妻毒难当，竟遭妾害者有之；或妻不能容，卖妾、杀妾者有之；或妻妾俱有子女，因各人护短，致生仇忿者有之；或弟兄叔侄，因嫡庶之嫌，累世成仇者有之。
⑵起衅生端而家无宁日
种种起衅生端，在所不免。幸而太平无事，止于谇语厉声。或泣、或诉，便称治家有法。虽夫妻两口，保无交谪之时。然恩爱性成，终难割舍。异常之变，事出偶然。此则不遵正道，必致后灾。
⑶拂人之性丑逾禽兽
眼下之多艰，犹为小事。更有弃发妻而亲娼妓，远家室而近狡童，拂人之性，丑逾禽兽者。如此之类，亦因无后而然耶？人于别事，往往酌古准今，揆情度理。独娶妾一事，任意纵行，不知利害。非不知也，骄奢淫佚之念填满于胸。即古人未曾做过，亦不妨自我创兴。
⑷荒淫逆命而遗害不已
若以余言为妄证，古来多少无妾之圣贤，不以为法，何哉？人轻言浊，奉劝无能。欲尽爱情，尚陈片语。立女为妾，人所共知，服事内房，与奴同类。为贪片时之伪乐，身前、身后，受害无穷。即论明哲保身之道，亦不应孟浪至此。独不见为臣死忠，为子死孝者，身且不顾耶？今为守天主之定命，割此私情。事虽难，比不得死忠、死孝。况荒淫，为万恶之首；而逆命，更居首恶之先。彼克欲存诚、乾乾终日者，犹恐惧不遑。何有于不畏天主之人？我是以不得不泣血、椎心，欷、叹息以告之。
十八、辟毁谤
天主教正道不惧人毁谤
毁谤。从来遭毁谤者，多在正道之人。语云：“道高一尺，魔高一丈。”今天主之道，系无可限量之高。何怪乎不可限量之谤？时起、时发。只看天主耶稣降生在世三十三年，莫非遭谤之日。自初生以至被钉而死，不毁其异端，即谤其谋叛。迨后宗徒传教万方，承先启后，迄今一千七百余年。致命者甚多，悉从毁谤而来。我等既愿为耶稣之弟子，只知行吾之所是。谁毁、谁誉，听之而已。当孔子时，门弟曾参忽有杀人之说。其母明知必无之事，及连告三番，母亦投杼而起。今听谗者，不同子母；造谤者，不止三番。少有不投杼而起者。然秦火尚不能毁三代之书，党锢且不能灭名臣之迹，岂有天主亲传之正道，反惧人毁谤耶？
天主教有利于德治王化
现在教中刊布之书，不啻数百种。其大指总劝人不贪世福，克己安贫，以求身后永远之天堂。若使人人信奉，不独久安长治，且使民间奸盗诈伪之徒，交相诚勉，改悔前非。正所谓道之以德，齐之以礼也。彰明昭著之极，何踪迹之可疑？
奉教人家孝敬父母
奉教人家，从未有不孝敬祖宗父母者。设有其人，即犯教中爱人首诫，同人必共责之。所以素来不孝者，多因奉教而改其旧恶。若说不烧纸锭纸钱，便为不孝。家礼不作佛事，先引人不孝矣。似此求全之毁，何足重轻？惟看晦而复明，自然通以去塞。今之毁谤者，安知他日不为大圣大贤耶？

释客问
泰西圣奥思定会士陆铭恩撰

释客问 目录
释客问目录	
释客问叙	
释客问上卷	
第一节 天主创造主宰	
第二节 天主即上帝	
第三节 天地非由道生	
第四节 太极非造物者	
第五节 天非理	
第六节 天地非由气生	
第七节 天地实为物	
第八节 盘古非造物者	
第九节 事天主非僭分	
第十节 事天主乃人本分	
第十一节 天主生人	
第十二节 人有灵魂	
第十三节 应究生死之理	
第十四节 天主赋人灵性	
第十五节 人之寿夭与天主无私	
第十六节 贫富贵贱乃造物次序	
</div>
    <div class="pagination">
<a href="耶稣会文献汇编_page150.html">上一页</a><span>...</span><a href="耶稣会文献汇编_page146.html">146</a><a href="耶稣会文献汇编_page147.html">147</a><a href="耶稣会文献汇编_page148.html">148</a><a href="耶稣会文献汇编_page149.html">149</a><a href="耶稣会文献汇编_page150.html">150</a><span class="current-page">151</span><a href="耶稣会文献汇编_page152.html">152</a><a href="耶稣会文献汇编_page153.html">153</a><a href="耶稣会文献汇编_page154.html">154</a><a href="耶稣会文献汇编_page155.html">155</a><a href="耶稣会文献汇编_page156.html">156</a><span>...</span><a href="耶稣会文献汇编_page152.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
