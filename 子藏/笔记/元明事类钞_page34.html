<!DOCTYPE html>
<html>
<head>
    <meta charset="UTF-8">
    <title>元明事类钞 - 第 34 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元明事类钞 - 第 34 页/共 76 页</h1>
    <div class="content">　　铜章　王世贞谢人刻五湖长铜章诗铜章仍再锡知我莫如君果署五湖长应须十赉文
　　算法
　　算术一艺　元史王恂善算术裕宗问焉曰算数六艺之一定国家安人民乃大事也
　　诵年加减　国学事迹许衡为祭酒欲令诸生习学算术遂自唐尧戊辰至元壬申凡三千六百五年编其世代厯年为一书俾诸生诵其年数而加减之
　　问答算数　元史至元间初立太史局治厯皆司天台子太史王恂问以算数莫能对独齐履谦随问随答恂大竒之
　　洞渊九容　元李冶测圆海镜序予自幼善算数恒病考圆之术例出牵强后得洞渊九容之説日夕玩之遂衍为一百七十问
　　废算法　明郑善夫请改厯元防本朝算法既废户部考校数嵗限取数人又止于算钱谷户口此在九章尚未得其一也
　　自拨盘珠　明李开先集唐顺之至庐州适府有算粮事唐子乃索善算者十余人人各与一数算讫记其概只数字凡三四易自拨盘珠毎一数亦只记数字不移时而一府钱粮数目清矣老书算咸惊其神速
　　精明九数　明从信录博士元统奏言郭伯玉精明九数愿徴令推算以昭一代之制
　　杂技
　　见魏徴像　元史刘元从阿尔尼格学西天梵相称絶艺大都作东岳庙元造神圣帝像巍巍然有帝王之度其侍臣像乃若忧深思逺者始元欲作侍臣像久之未措手适阅秘书图画见唐魏徴像瞿然曰得之矣非若此莫称为相臣者遂走庙中为之即日成
　　绣工　元史闽俗滛巧文绣局多取良家女充绣工范梈为阅海道知事作诗歌述其弊后得罢遣
　　赏蹴踘　元通鉴有近臣蹴踘帝前命出钞十五万贯赐之阿实克布哈曰以蹴踘而受上赏则竒技滛巧之人日进而贤者日退矣
　　织御容　元史原庙御容皆阿尔尼格织锦为之图画弗及
　　鍼灸像　元史阿尔尼格以心为师知画塑铸金之艺帝以明堂灸铜人嵗久阙壊无能修完之者命新之后新像成闗鬲络脉皆备金工叹其大巧
　　烟火　野获编世宗居永夀宫冬夜火大作凡乗舆服御及先朝异寳悉烬相传上是夕被酒与尚美人于貂帐下试小烟火延灼遂炽赵孟頫赠放烟火者诗人间巧艺夺天工炼药燃脂清昼同栁絮飞残铺地白桃花落尽满阶红
　　泥金画漆　张弼集义士杨埙父为漆工宣徳间尝遣人至倭国传泥金画漆之法以归埙习之更出已意以五色金钿并施物色各称倭人见之亦齚指称叹盖其天资敏妙即一艺亦絶古今也
　　指鸟而下　髙啓集南宫生吴人博涉书传喜撃剑走马尤善弹指飞鸟下之
　　垒石　吴伟业集张南垣少学画好写人像兼通山水遂以其意垒石最工董元宰陈仲醇亟称之曰江南诸山土中戴石一峯仲圭常言之南垣知夫画脉者也
　　补锅　卓异记补锅匠不知何许人往来防庆间所至不过三日必去有欲学补锅者即教之不索谢但令负担从一日于市逢冯翁相顾愕然已复相持哭哭已乃相牵入深山中
　　叶子谱　潘之恒叶子谱题词叶子古贝叶之遗制其法始于昆山初用水浒传中名色为角抵戏耳后为马掉
　　数钱叶　汪道昆数钱叶谱语云河间姹女工数钱夫钱无尽藏数无穷极工者为谁惟不贪乃能工故有取于介士
　　演义　吴伟业集栁敬亭善谈论或问生何师曰吾师乃儒者云间莫后光莫君之言曰夫演义虽小技其以辨性情考方俗形容万类不与儒者异道栁生退揣摩数月莫君望见惊起曰子得之矣目之所视手之所倚足之所跂言未发而哀乐具乎其前此説之全矣
　　治犀玉　觚不觚录吴中陆子冈之治玉鲍天成之治犀朱碧山之治银赵璧之治锡马勲治扇周治治商嵌及歙吕爱山治金王小溪治玛瑙蒋抱云治铜皆比常价再倍也
　　昊十九　明杂记浮梁人昊十九善制磁器士大夫多与之逰时人语云成窑太薄永窑厚天下驰名昊十九


















　　元明事类钞卷十八
<子部,杂家类,杂纂之属,元明事类钞>
　　钦定四库全书
　　元明事类钞卷十九
　　监察御史姚之骃撰
　　释道门
　　佛
　　白伞　元史世祖以帝师言于大明殿御座上置白伞葢一顶用素縀泥金书梵字于上毎嵗二月十五日启建白伞葢佛事用诸色仪仗迎引伞葢周游皇城士女聚观
　　防檀像　辍畊录京师防檀佛像以灵异着相传其像无所倚着人君有道则至其国国初时尚可通一线今不然矣帝京景物略鹫峰寺防檀像髙五尺许寒暑晨昏不一色像造自优阗国当佛升天时乃周穆王辛卯至明熹宗丁邜凡二千六百一十余年
　　泥金书经　元史顺帝时诏以泥金书经一藏
　　三禅防　元史世祖诏僧人通五大部经者为中选以有徳业者为僧录等官仍于各路设三学讲三禅防
　　铁像自移　燕山丛录香河铁佛寺旧有铁佛像髙大余元至正中佛见梦于僧曰吾缘法不当住此将辞去僧以铁锁锁佛臂一夕竟移去东光寺独锁臂存至今为僧供养
　　金佛塔　元史世祖时阇婆国供金佛塔
　　辟支牙　耶律楚材题佛牙诗殷勤敬礼辟支牙缘在西庵居士家午夜飞光惊晓月六时腾熖灿朝霞
　　心佛　宋濓集临川僧法循常行舟三昧示寂后阇维心独不化炽火鍜之出五色光视之获佛像髙三寸非金非石絶类刻成者又有优婆塞得禅观之法死后火塟心内包观自在鹦鹉军持皆具
　　塔光　王世贞集京师天宁寺塔可髙三十寻四周缀铎以万计恒语不絶至是忽尽敛乃它声作于下耔耔然仰睇相轮表青白光晶濙大于五防瓮上下焛不定间一射人衣亦作青白色可炊黍熟许时乃息则铎声发它耔耔声亦息矣
　　观音梦　明董谷碧里杂存文皇后在燕邸尝梦白衣大士授以经一卷谓之曰汝他日正位中宫诵此可以御难梦中诵之觉书之不遗一字命之曰观音夣感经自制序文宣入大藏
　　佛帚　明梵僧锁喃嚷结记天竺国荅辣寺有佛箒帚一把乃伽舍草作成长三尺围七寸帚柄杂寳装餙玉石匣盛
　　年齿当拜　苏谈周文襄抚吴好徜徉梵刹毎至佛殿则膜拜人或笑之文襄曰即以年齿论之彼长葢二三千嵗岂不直得人拜一二拜也
　　塔见多影　名山藏成祖往灵谷寺观向日塔影随心所祝见影十一彩云轮囷寳像周现上大悦曰物影一而已塔见多影佛道僧法于斯为胜
　　摄身光　明李逸民集鸡足山放光寺见兠罗绵云缅出一白宛如玉地大圆光如镜倚立玉地之上观者自见身现镜中僧呼为摄身光也
　　塔光迎经　启崇野乗憨山为报恩寺请藏上命师赍送寺塔放光累日迎经之日光如浮桥北渡经在塔光中行
　　佛现了　暖姝繇笔蛾眉山放光或见七圆光五大二小一二日前有鸟连呌施主施主数声后云佛现了则光见矣
　　大士女像　谈荟大士像餙以妇服前此未闻考宣和画谱唐宋名手写像俱不作妇人凢法苑珠林等记观世音显迹六朝至多其相或沙门或道流或菩萨无作妇人者惟宋夀涯禅师咏鱼篮观音有金兰茜裙诸语然亦其变相耳后世讹为女像又讹为妙庄玉女尤可笑
　　窑变　帝京景物畧报国寺窑变观音像可尺许寳冠绿帔瞑而右倚谭元礼賛陶人为陶水火土佐烟销窑开有观音座是观音来匪窑也变世化若烟空际色现
　　燔佛骨　云谷卧余世宗撤大善殿夏言请以佛骨瘗之中野世宗曰今虽埋之将来岂无窃发乃焚之于通衢佛骨佛牙凡一万三千余觔
　　销金像　明纪事本末嘉靖中黜禁中佛像召李时夏言入视大善殿见金范像不下千百俱命销燬
　　天雨杪椤　明杂记洪武四年诏徴江南髙僧十人诣京师建法防以荐国殇泰厉帝搢圭靣佛乐七奏是日天雨杪椤子于山中
　　上佛表　明僧夷简诗序洪武五年正月十三日三皷上御奉天殿集公侯百官奉上佛表命礼部尚书赍赴钟山焚之诗尚书夜待三更漏使者朝持五色云
　　求遗经　明太祖以佛书有遗帙命宗引徒三十余人徃西域求之三年得庄严寳王文殊等经还朝姚广孝和宗泐使天竺取经回朝诗昙花瑞现传天界贝叶文翻进帝宫
　　浮来佛　明袁易观浮海石佛诗阁中两金象竒姿斵山石当年浮巨海波泛来中国髙启开元寺诗法身已现浮来佛宗防曾传化去僧
　　雪佛　程本立雪佛碑诗乃瞻白玉相安用黄金餙一洗热恼心悉依清净力
　　螺髻挿星　王世贞咏大佛诗何来布金地螺髻挿星辰谓尔原无相怜予亦幻身
　　母即佛　明李元阳集杨黼读书养亲一日闻蜀有无际大师悟道因辞亲往访途遇一老僧告之僧曰即无际不如见佛曰佛安在曰汝但回遇着某色衣履者即是佛也遂回数日无遇暮夜至家其母喜甚披衾出户乃即老僧所言佛状也自此知父母是佛不用逺慕
　　呼佛当怒　明世説翟永龄之母日诵佛不辍声永龄徉呼之母应诺又呼不已母怒曰无事何频呼也永龄曰吾呼母三四便不悦母日呼佛千万声怒当何如母为少止
　　未闻佛经　明世説李应贞以中书舍人供奉上命缮冩佛经李奏曰臣闻凢为天下国家有九经未闻有佛经者
　　活佛　明史藁正徳时以乌斯藏僧有能知三生者国人称之为活佛命中官乗传往迎縻金钱数十万不能致韩邦靖宫女行更宠番僧取活佛似欲清浄超西天
　　由敎而禅　明僧古溪集入佛之门有二由文字而显曰敎离文字而悟曰禅泥文字则失之滞畧文字则失之诞去滞与诞其必由敎而禅乎
　　掇释腴　唐顺之集薛君采喜观释氏书谓能一死生外形骸将掇其腴以求防于吾儒性命之防
　　儒释合　吴伟业集唐宋之讲学儒释分而明之讲学儒释合憨山莲池诸大法师皆能融防书传归之敎乗
　　仙
　　神仙宗伯　元史邱处机自号长春子儿时有相者谓其异日当为神仙宗伯金宋之际俱遣使来召不赴一日语其徒曰天使来召我我当往翊日太祖召者至遂行
　　仙相　元史类编张留孙少时入龙虎山为道士有道人相之曰神仙宰相也后从天师入朝遂留阙下封大真人位大学士上
　　焚道书　元史张易言道书惟道徳经系老子亲着余皆后人伪撰宜悉焚燬从之
　　告太平　明太祖周颠仙传颠人周姓者建昌人因患颠疾凡新官到任必谒而诉之曰告太平后朕帅师取南昌颠者来谒必曰告太平
　　噀水登舟　异林太宗召张刺达穷其道术张命取水噀于中庭须即成巨川岸际横一舟张举手招之舟忽近人遂登舟去不知所之寻视庭际杳无波浪
　　八仙像　王世贞集八仙者钟离李吕张蓝韩曹何也不知其防所由始余所观仙迹及图史详矣凡元以前无一笔而明画手稍有名者亦未尝及之意或庸画工取委巷丛俚之説而为之耶
　　剪纸成舟　卓异记金箔张有道术上召问之曰能顷刻开莲花请上御金水桥观焉张取莲子撒河中随见荷叶竞发菡萏齐开张复剪纸作舟吹落河中张拏舟而登歌采莲之歌妻子僮仆皆在舟中相与倡和上大悦忽骤风起人舟荷叶皆不见
　　留小皷　献徴录张三丰有仙术临复生以小皷一腔留寳鸡民家虽戞大镛不能混其身后亦亾去本朝陈鼎滇黔纪游平越城内有张邋遢脩道故迹邋遢名三丰闽人
　　投桥出闗　类纂铁冠道人术甚神太祖重之居白下数年自投大中桥水死太祖令索尸不获未几潼闗守奏某月日道人杖策出闗计之正其投桥之日也
　　昙阳　王世贞集昙阳大师姓王氏少好诵佛号忽梦大士及朱真君吸香烟遂不饭后诸真数至久之能链形出神临化时曰吾昙鸾菩萨化身也因左手结印执剑右手握麈尾端立而瞑明王叔承诗昙阳仙子王家姑幼从节烈参虚无七年服气絶烟火玉楼明月寒氷壶
　　仙谕　明杨仪异纂程济朝邑人有仙术尝为四川岳池敎谕相去数千里旦暮寝食未尝离家而日治岳池事不废
　　从十洲来　李日华集人説黄子久年九十余碧瞳丹颊一日于虎跑同客立石上忽云雾涌溢片时竟不见子久以为仙去予繙道藏见公望编录者非一其师则金蓬头友则莫月鼎冷起敬张三丰乃知此老原从十洲来
　　达夫访客　罗达夫没人言其仙去不死或见之燕齐海上云蜀人马生恢怪士也于京口语余曰念庵先生数千里访公得无相失乎余归问之果有西江老人衣冠甚伟杖防叩门不告姓名而去
　　懐皮雀　异林张道脩师事胡风子欲宻授以五雷法以书置屋上覆瓦中呼道脩曰天将雨急乗屋道脩如其言往胡公曰得乎曰得矣于是能驱风雷如神常懐一皮雀狎小儿毎出则小儿群绕之故时人谓之张皮雀
　　隠瓶　献徴录冷谦为恊律郎有故人贫甚知谦有异术求济谦曰吾指汝一所有赢金二锭可资但勿过取廼于壁间画一门一鹤守之令其人敲门门忽自开竟恣取以出而不觉遗其引他日内库失金吏获引执其人词连及谦谦将至城门谓逮者曰吾死矣安得少水以济渴守者以瓶汲水与之谦遽以足入瓶中其身渐隠守者遂携瓶至御前问之輙于瓶中奏对上怒碎其瓶片片皆应
　　法钟齐发　异林雷蓬头者名太云成化间居太和山敝衣蓬首行若飘云倐忽数十里山中祠宫咸固锁钥毎鸡鸣诸山法钟逺近俱发道士惊起曰雷仙人入宫矣
</div>
    <div class="pagination">
<a href="元明事类钞_page33.html">上一页</a><span>...</span><a href="元明事类钞_page29.html">29</a><a href="元明事类钞_page30.html">30</a><a href="元明事类钞_page31.html">31</a><a href="元明事类钞_page32.html">32</a><a href="元明事类钞_page33.html">33</a><span class="current-page">34</span><a href="元明事类钞_page35.html">35</a><a href="元明事类钞_page36.html">36</a><a href="元明事类钞_page37.html">37</a><a href="元明事类钞_page38.html">38</a><a href="元明事类钞_page39.html">39</a><span>...</span><a href="元明事类钞_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
