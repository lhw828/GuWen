<!DOCTYPE html>
<html>
 <head>
  <meta charset="utf-8"/>
  <title>
   春明梦余录 - 第 25 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春明梦余录 - 第 25 页/共 45 页
  </h1>
  <div class="content">
   永乐三年正月上命学士解缙等于新进士中选材质英敏者俾就文渊阁进学至是缙等选修撰曾棨编修周述周孟简庻吉士杨相刘子钦彭汝器王英王眞余鼎章敞王训柴广敬王道熊直陈敬宗沈升洪顺章材余学防罗敬汝卢翰汤流李时勉段民倪维哲袁天禄呉绅杨勉二十八人入见上谕勉之曰朕不任尔以事文渊阁古今载籍所萃尔各食其禄日就阁中恣尔玩索务实得于已庶国家将来皆得尔用不可怠惰以负朕期待之意时庶吉士周忱自陈年少愿进学上喜曰有志之士也命増忱二十九人遂命司礼监月给笔墨纸光禄给朝暮膳礼部月给膏烛钞人三锭工部择近第宅居之
　　宣徳五年命杨士竒等曰新进士多年少其间岂无有志于古人者朕欲循皇祖时例选择俊秀十数人就翰林教育之俾进学励行工文章以备他日之用卿等可察其人选文词之优者以闻于是士竒等选萨琦逯端叶锡陈玑林补王振许南杰江渊八人以闻上命行在吏部俱改为庶吉士送翰林进学给酒馔房舍月赐灯油钞悉如永乐之例复命兵部各与皂上又顾士竒等曰后生进学必得前辈老成开导之卿等日侍左右无余闲其令学士王直为之师常提督教训所作文字亦为开发改窜卿等或一两月或三月一考阅使有进益如一二年怠惰无成则黜
　　治六年准奏每科一选不拘地方不限年歳待进士分拨办事之后行令有志学古者各録其平日所作古文十五篇以上限一个月里投送礼部礼部阅试讫编号分送翰林院考订文理可取者按号行吏部该司仍将各人试卷记号糊名封送内阁照例于东阁前出题试之每科取选不过二十人留不过三五人
　　嘉靖八年己丑大学士杨一清题请教庶吉士官帝曰改选庻吉士命官教习乃太祖之制在当时固为尽善迩年以来祗为大臣市恩无益于国此后不必选留一体除用中外诸臣果有学行卓异者吏部访奏入翰林以备擢用方献夫上言馆阁乃储材之地贤相名臣多出其间迩年以来选留不能尽公所教或非其道树恩立党于国无益诚如圣谕所云者吏部访收信得其要编修检讨于主事御史给事中评事中书行人博士助教推官知县学官进士内访补讲读修撰于郎中员外都左右给事寺正寺副太仆光禄丞同知知州通判内访补其学士谕徳庶子赞善洗马等官亦论资序迁庻事体画一经乆可行帝从之
　　崇祯四年辛未考馆后因内阁票拟防中有何况二字误以为人名票出上摘而诘譲之遂有翰林内外兼用之防甲戍丁丑皆不选馆以俸深候考知推选授编检等官至庚辰廷试召对亲防赵玉森等授以检讨命蒋徳璟王锡衮教习之
　　崇祯癸未十一月十五日召辅臣陈演蒋徳璟魏藻徳来徳政殿先是集九卿科道于文华殿令举堪任户兵二部官是日出各臣荐单欲用何楷为兵部堂上官及防城伯宻奏欲郑芝龙捐饷等事毕陈演奏今日阅考馆试卷业奉明防矢公矢愼臣等防同吏礼二部在东阁设立髙皇帝牌位同誓如有私狥天诛地灭上黙然者乆之曰须选得文行兼优的方好演对士先器识而后文艺上曰正是演奏今次俱经各九卿翰林科道开送必有学行的方敢开来今既糊名只凭文取进上曰也有私记徳璟奏旣糊名实无从知上曰卽知亦何妨魏藻徳奏前工部尚书范景文有疏奉防两畿并重今考广西只二人云贵亦只二人如照壬戍例则广西一名云贵一名似太滥或照工臣奏添北直一名璟奏且看广西云贵卷如何如不佳卽以一名增北直上曰然是科北直与南直俱四人大学士徐溥疏云庶吉士之选自永乐二年以来或闲科一选或连科屡选或数科不选或合三科同选初无定限每科选用或内阁自选或礼部选送或防吏部同选或限年歳或拘地方或采誉望或就廷试卷中查取或别出题考试亦无定制自古帝王皆以文章闗乎气运而储才于馆阁以教养之本朝所以储养之者自及第进士之外止有庶吉士一途凡华国之文与辅世之佐咸有頼于斯然而或选或否则有才者未必皆选而所选者又未必皆才若更拘于地方年歳则是已成之才或弃而不用而所教者又未必皆有成请自今以后立为定制一次开科一次选用待新进士分拨各衙门辨事之后俾其中有志学古者各録其平日所作文字如论防诗赋序记之类限十五篇以上于一月之内赴礼部呈献礼部阅试讫编号封送翰林考试其中词藻文理有可取者按号行取夲部仍将各人试卷记号糊封姓名印送照例于东阁前出题考试其所试之卷与取投之文相称即收以预选若其词意钩棘而诡僻者不在取列中间有年二十五以下果有过人资质虽无宿搆文字能于此一月之间有新作五篇以上亦许投试若果笔路颇通其学可进亦在备选之数每科不必多选所选不过二十人每选不必多留所留不过三五辈如此则所选者多是已成之才有所论撰便堪供事将来成就必有足頼者如是则预列者无狥私之不预者息造言之谤臣等皆出自此途引进后贤储之馆阁以报国厚恩乃其职也
　　万历中管志道疏二祖始选庶吉士皆令肄业文渊阁读中秘书常亲视校试验其进修务在通逹国体薰陶徳性以储异日之用自正统以后抡选多非出自圣意而从阁臣议请举行亦不得读中秘书而以唐诗正声文章正宗为日课不知将来所以备顾问赞机宻者果用此糟粕否乎事固有以祖宗宏深之美意而翻成末流偏重之敝习者此举是也臣谓自今以后如复选庶吉士则当求二祖作养之初意若止如今日之所教所习则莫若停止此途一二十年翰林员缺亦如先朝将各衙门之有器识者对品改入假以歳月明习典章何患侍经筵典制诰及纂修校士之乏人哉嘉靖中防旷十余年弗选圣虑良远且今以偏重而暂止后以特防而复开犹善法祖宗鼓舞豪杰之便计也
　　崇祯初给事中瞿式耜疏窃闻昔贤云天序日月星辰以自光圣人序爵禄以自明天子之置三公盖法上天之三光也臣尝稽古之三公论道而不与政汉之三公治事而不论道惟我朝之设阁臣旣论道而又与政入则论思启沃关君徳之汚隆出则定事决疑首百官之善败任莫重焉然臣见近日政府立身非礼公论共排讥刺满身顔甲以出横口泼詈等于市徒窃叹官至揆席岂复更有加之者縦不为一身名节惜独不为官常爱大体乎反覆寻绎其故盖由发轫之途不清树艺之种不愼也臣考国初宰相不专防于翰林累朝相沿途径犹寛至世庙以来则枚卜之举大抵俱属翰林矣是庶常之官卽他日平章军国之人今日卽愼选行修言道之士尤恐他年晚节未惬初盟岂有始进之时先丛物议而异日立朝能为国家树光明俊伟之业者臣初入班行卽闻长安自殿试之后其介然不茍之士诚不乏人而一种躁竞之夫日夜讲求谋所以必得馆选之法钻求百出败检难言或机关预设妄希张鷟之青钱或根柢先容冀受和凝之衣鉢又排人益己无风作波伏影射于含沙利相持于鹬蚌甚有以心期共许之友祗以睂睫之得失显作猜疑隂相倾轧世风如此良可感叹孔子曰尊贤则不惑敬大臣则不以翰林而渐臻讲读师傅不可谓不尊矣以翰林而驯至宅揆亮采不可谓不敬矣夫岂已惑未清而能清紫宸之惑已已甚而能定国是之者乎以是人而当是非溷淆之日必将佐非乱是主持之担谁肩以是人而当隂阳相战之时必将扶隂抑阳燮理之能谁寄凡谐臣媚子之态翻出于礼宗而称功颂徳之词逓见于元老皆此患得患失之人贻之也且今之时何时也圣人出御天地清宁値龙飞之首科尤万方之瞻仰岂可不荡一时之陋习端始进之臣心臣谓今年馆选宜照殿试法皇上临轩而试之令考试诸臣即于御前定其去取正额之外多备副卷以听圣裁其彀外诸卷亦当尽数函呈间有遗珠不妨特防凡若此者所以抑躁进之人知此番之试无画然必得之法又所以来高防之士使知圣天子之雅意求贤当振笔一吐胸中之竒不必拂衣远引避馆试如浼也其试士之题臣愚谓冝仿古制考以今日吏治民生经邦强国之防不必尽依旧例以风云月露之词费精神于无用也济济多士岂无有董仲舒贾谊之流以应皇上眷求者乎臣考洪武癸丑命翰林张唯等入禁中文华肄业诏宋濓为之师高皇帝听政之暇輙取其文亲评优劣可见选俊储才简自帝心圣祖已有行之者矣又古者左史记言右史记动凡以天子一时言动卽万世法程虑或湮遗故以史臣必专其事凡天子召见羣臣商议时政则史臣必随之今皇上再举召对海宇欣瞻而臣等侍从之臣反有未能详知者虽阁部大臣于陈谢防中微有条叙亦似约畧言之伏乞今后凡遇召对即令史臣二人簮笔入侍记注详核随于次日具防奏呈一面发抄一面宣付史馆庶四海快若亲承而万世垂为永宪并望俞诏施行大学士徐阶示新庶吉士条约
　　一君子之道必本诸身今朝廷作养诸士固将责以治平之业使非卓然以古圣贤为师修身以立其本他日何由措诸政事光佐治平故诸士宜致力于此辨义利审好恶使此心纯乎天理之公庶几他日事业有可观者
　　一文章贵于经世若不能经世纵有竒作已不足称况近来浮诞鄙庸之辞乎故诸士冝讲习四书六经以明义理专观史传评隲古今以识时务而读文章正宗唐音李杜诗以法其体制并听馆师日逐授书稽考庶所学为有用其晋唐法帖亦须日临一二副以习字学
　　一每月馆师出题六道内文三篇诗三首月终呈稿斤正不许过期初二日十六日仍各赴内阁考试一次
　　一入馆之后各冝谢絶人事专心学问以求进益附记
　　学士李东阳程敏政教庶吉士至院阅防簿悉注病假而去乃赋一絶云回廊寂寂鎻斋居白日都消病厯余窃食大官无寸补瀛洲亭上勘医书馆选散授不拘内外如永乐乙未沈晹知县戊戍莫珪孔友谅知县宣徳癸丑傅纲知县正徳甲戌王瑞知州嘉靖丙戍李元阳王格张铎连鑛知县己丑孙光辉推官杨祐安如山知州其为行人评事者不可胜计





　　春明梦余録卷三十二
　　钦定四库全书
　　春明梦余録卷三十三
　　吏部左侍郎孙承泽撰
　　詹事府
　　詹事府在皇城东玉河岸上初设东宫官属有同知詹事院事副詹事左右詹事詹事丞左右率府使副使同知左右率府事谕徳赞善文学中舎正字侍正洗马庶子等官皆以勲旧大臣兼之不别设已又改赞善为赞善大夫设赞读洪武十年置通事司设司令司丞防革十四年设左右司直郎十五年置左右春坊设大学士又置司经局设洗马校书正字二十二年以各衙门无所统属始置詹事院二十三年设校书二十五年改院为府左右春坊司经局皆列署府中府设詹事一员少詹事二员府丞一员主簿一员録事二员左右春坊设大学士各一员左右庶子各一员左右谕徳各一员左右中允各二员左右赞善各二员左右司直郎各二员司经局设洗马二员校书二员正字二员二十九年添设春坊左右清纪郎各一员左右司谏各一员通事舎人二员皆以侍从辅导东宫为职左右春坊则专典东宫上奏请下啓笺讲读之事司直郎掌弹劾紏举清纪郎佐之司谏掌箴诲鉴戒之事以拾遗补过洗马掌收贮经史子集刋辑图书立正本副本贮本以备进鉴校书正字掌缮冩装潢并诠其讹谬调其音切以助洗马主簿勾防文移检稽脱失録事佐之通事舎人典东宫朝叅谒辞见之礼与承令劳问之事而皆统之于本府
　　洪武初建大本堂取古今图籍充其中召四方名儒教皇太子诸王皇太子居文华堂诸儒专经面授分番进直迭班侍从上时时赐宴赋诗商畧古今防绎文学其时东宫官皆勲旧大臣兼领不别置后始设詹事院已更名府设左右春坊司经局皆别署而詹事府总焉已令春坊翰林院日二人进讲尚书春秋资治通鉴大学衍义贞观政要诸书纂述终始大义为讲章呈上览已赴文华殿为皇太子陈説太子三师三少詹事府鸿胪寺官各一人侍召则同入有留身独进者给事中司直清纪即劾而上日所处分府部军国诸大务及抚谕外藩恩礼坊局官日陈説于东宫已又选秀才张宗濬等随官僚分直文华殿侍读毕进説民间利害田里稼穑古今孝弟忠信文学材贤诸故事防命廷臣举孝义笃行之士充东宫官东宫官如庶子而上初制大臣兼领脩撰淳等九年考满値英宗实録进呈以纂脩俱陞庶子谕徳等官淳上言旧制无专领者乞以大臣兼之臣等仍翰林之职不许
　　明初因元人之制自太师至賔客皆无所关掌而詹事以下至于坊局始实为宫臣然洪武元年丞相善长逹平章遇春带少师少傅少保右都督冯胜詹事平章廖永忠赵镛带副詹事都督康茂才等带左右率府使副御史大夫汤和邓愈带左右谕徳中丞刘基章溢带赞善大夫善长基溢理省台几事烦日不暇给而逹遇春等诸大将帅征讨之不遑然则以虚名被之而已所日授经者宋濓軰耳洪武二十二年公冯胜傅友徳领太师蓝玉李景隆领太傅常升侯孙恪领太保而尚书詹徽兼少保尚书杨靖领賔客亦不闻有关掌永乐初以公李景隆邱福领太师朱能领太傅尚书蹇义金忠侍郎墨麟领少詹事而学士解缙等七人皆兼坊学士庶子谕徳中允等官顾独僧姚广孝专为太子少师防上狩北京广孝与义忠麟留辅太子学士杨士竒亦以谕徳辍阁务辅太子而自是以后三师至賔客乃为虚衘
　　按宫僚自昔甚重唐马周以位髙恨不能为司议郎至后则太轻故元稹曰师资保傅之官非疾废眊瞆不任事者为之即休戍罢帅不知书者处之至于左谕赞议之徒踈冗散贱之甚者缙绅耻之近制宫寮之外往往以沈滞僻老之儒充直讲侍读之选可见其轻矣至宋时凡初改官者即得太子中允则其轻可见明制一作宫寮便比清卿其荣极矣夫此何官可以不尊崇此亦今胜于古也然明初必博选于诸寮而自穆宗以来只为翰林循级之资则名虽重而实轻矣至于师傅之官古人所重故有宁加太尉而不加太傅者后则总戎缇帅皆得为之虽无与于职业而使天子储君人得而师保之亦一大辱也
　　王鏊储教论昔者成王防在襁褓召公为太保周公为太傅太公为太师所以保其身体傅其徳义道之教训此三公之职也又置三少曰少保曰少傅曰少师与太子宴游者也又选天下端正孝悌博闻有道术者以翼卫之所以与居处出入者也逐去邪人不得见恶行故太子生见正事闻正言行正道前后左右皆正人也其身有不正者乎古之教太子者其制如此今国家之东宫官以序进未必皆天下之选学之日晨而授书授毕而退日中进讲讲毕而退况祁寒暑雨学皆间歇间歇之日所与宴游者谁欤所与居处出入者谁欤不可得而知也又近世之患在上下不交然为太子亦且未同于君今也则已俨然端黙有言且不敢进又况为君之日乎求上下交而徳业成胡可得也昔者三王之教世子必齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众知君臣之义矣其三曰君我而与我齿让何也曰长长也然而众知长防之节矣此所以学为父子君臣长防之道而与人同如此下至汉唐此意冺矣然明帝受尚书于桓荣及为天子执醤而馈执爵而酳唐刘洎岑文本马周递日往东宫谈论治道李泌与肃宗为布衣交出则聨辔寝则对榻国朝洪武初建大本堂取古今图书充其中延四方名儒教太子亲王分番夜直才俊之士充伴读时时赐宴赋诗商确古今详论文学无虚日仁宗于潜邸臣尝伏覩其教令长至宴劳东宫之臣如家人父子有从学诗学表至有以暗逐明之喻则本朝之初亦尝如古制也英宗防冲当时大臣无深识逺虑阿时所好名为尊君卑臣非祖宗之法本然今虽未能如古之制亦宜稍畧君臣之仪敦师友之分使宫僚日侍左右从容诵读讲读之暇宴饮出入起居皆得周旋其间至暮乃退或有剪桐之戏随事谏止宫僚有失从三师紏正之甚者斥逐邪人不使得预其间如此所谓一人元良万邦以贞三代所以长久者用此道也
　　霍韬东宫圣学疏臣等伏圣恩擢补东宫官僚恩命下临无任感激古人一饭之惠犹思报効圣上独擢臣等隆以清秩委以重任岂直一饭之徳比也臣等所由万倍感激图报无涯也仰惟皇太子今未出阁臣僚未得供职未得陈说文辞图以涵养睿资预备圣功之基惟曰闻正言见正事习正道久而黙化习与性成而已矣臣等又闻古昔圣学图史箴诫日陈于前于以维持身心无不备具进善之旌诽谤之木朝夕饫闻善言日进则徳日崇谤言日闻则过日寡帝王乐求谤言善言图以优进圣域也臣等切取古意绘为圣功图一十三幅装为一册献上东宫殿下其一曰文王世子问安次曰文王世子视膳愿皇太子大孝师文王也次三曰文王世子齿让愿皇太子黙契古圣王谦徳也次四曰汉儒桓荣授经见东汉存古风去隆代未逺也次五曰神尧茅茨土阶愿皇太子知我祖宗皇帝圣徳上符神尧次六曰大禹菲饮食恶衣服愿皇太子敦伦重俭也次七曰大禹卑宫室力沟洫愿皇太子知圣主啬身勤民也次八曰周王稼穑艰难乃知小民之依不恣逸欲所以祈天永命也次九曰周室后妃蠺织愿皇太子知帝王家法也后妃知蠺织之勤乃知绮绣难得不敢侈也次十曰宫中隙地种蔬愿皇太子知我圣祖盛徳同符尧禹乃万世太平之丕基也十一曰西苑耕稼愿皇太子知我圣上恤民稼穑艰难同符成周上契虞舜也十二曰西苑蚕桑愿皇太子知我圣上家法即成周家法关睢麟趾之风也十三曰商家髙宗访道愿皇太子知圣王务学勤诚贤臣语学谆切莫盛于髙宗傅説万世凖极也是图次先后微意也伏愿皇上少垂圣览如谓臣等所绘图册或有少裨东宫作圣之资勅下内侍谨愿人员将臣等所绘图册时进皇太子观玩未用讲解文义且观图象得意悟契自深愈于讲说之烦也臣等据事直辞无所忌讳虽未及古人拾遗补过之盛节亦庶防言无伪饰欲皇太子预养纳言之量无俾古人树诽谤木者专羙于前也又图象惟绘大意于古人之服噐制度俱未精考神尧大禹文王傅说及汉明帝桓荣或冕裳或便服惟防圣贤图象绘写大略未敢谓肖真也至于字画惟儒士劳良相陈钿按旧册誊虽有差讹不敢洗补臣等演说误谬亦由学识肤浅所致臣等谨陈罪状伏乞圣明察臣等感激图报之愚亮臣等献芹之悃恕臣等谬误之故宥臣等不识忌讳之戮特赐内侍人员时进东宫睿览
　　杨廷麟荐代东宫讲读疏臣恩防以充东宫讲读官臣惟青宫妙选儒者至荣臣得与供事竭此愚诚实出万幸既退而思之皇上聪明天授慎择端良其为虑深且逺庶几必得清刚谠直博学多闻之士以充斯选而臣碌碌材质踈浅拊躬自慙且以臣所知伏见司经局掌局事左春坊右谕徳兼翰林院侍读臣黄道周学术贞醇品行端洁在皇上已鉴其清望即贤者久敬为人宗爱国之忠出于诚恳自其始仕迨今十有六年守身乐贫书史之外室无长物又博览羣书究心经务古今诸大典故靡不推研体察洞贯本末方之古人真徳秀胡安国之俦也使得与讲读之列必有正言正事之效以臣方之万不逮一臣不揣冐陈乞皇上察臣至愚准臣辞免愿以臣所任别简道周必能进仁义陈尧舜以无负皇上慎选至意即道周受之天下以为不媿臣思审力推能人臣之义伪让市名臣必不敢深念元良天下根本而正人世所难得如臣下劣滥与清班徒使大儒未获实用名实之际臣实媿心傥恩听臣所请宫寀得贤良之效微臣免匮望之讥实臣大愿臣质辞让能义在为国非为道周也臣又考祖宗朝有洗马司直司谏清纪等官所以隆副贰之仪广正直之助也皇太子端位震宫歴有嵗年谓宜礼取备员以敬旷典义资箴诵功裨髙深四方闻之后世法之率祖敬徳于古有光伏祈圣明留察勅部臣酌议别选充员万年有道之长为益不小臣凡有劳勚义不防私自审材分宜让名贤区区之愚仰冀圣明省择
　　崇祯丁丑秋皇太子出阁讲读预题侍班四人礼书姜逢元詹事姚明恭少詹王铎屈可伸讲读六人礼侍方逢年宫谕项煜修撰刘理顺编修呉伟业杨廷麟林增志校书二人编修胡守恒杨士聪越数日项煜杨廷麟各上防让黄道周奉防实图供职不得矫让于是阁臣张至发上掲极言之畧云公议推举时于至圣先师之前斋心对越每人各出一名单择其公同商确者入告彼时亦曾言及道周清品但意见不无少偏如近日三罪四耻七不如疏中有不如郑鄤等夫蔑伦杖母明防煌煌鄤何如人而自谓不如是可为元良辅道乎文皇帝特简王让侍皇太子读书谓侍臣曰孝者百行之原朕闻让孝于亲故擢用之今煜等谓贤如道周犹然格外煜有何徳堪在选中是博让贤之名而使臣等冐蔽贤之愆臣等所不任受也于是刑科给事中冯元颷出防驳之曰臣闻圣王之世公卿能让其下皆让是以风俗醇羙冦攘不作逺人賔服神听和平传曰让者徳之本孟子曰无辞让之心非人也斯道不明至于迩日大臣以讼受服小人则而效之奋臂相先不夺不止虽仗圣明屡申奬抑辞荣崇让人情所难日者皇上敦重元良盛典肇举而东宫讲读官杨廷麟等防请推良自代及于坊臣黄道周夫道周者嫉恶已甚至清无徒环召以来闭户却扫一时之人非不重之敬之特以道周数忤执政引嫌褁足罕至其门二臣独笃信举知退然自下即使其言不必用自足砥砺末俗増辉盛典为皇上股肱辅弼之臣者谓宜深相嘉叹风劝百寮而伏读阁臣张至发等愼选心矢至公一防若大不快于言者而并迁怒于道周则何也道周之贤阁臣固已言之矣事亲至孝天下所知直谅多闻身无遗行所不足者惟以赋性髙介不能随时俛仰得当事大臣欢心耳阁臣何心执之如讐一至于此若以其言之为罪则皇上业已起田间还其清秩数四面奏皆荷优容天下万世方颂为主圣臣直一大盛事而阁臣乃反借此以怒道周嗟乎道周忠足以动圣主之鉴而不能得执政之心臣恐天下万世有以议阁臣之得失也夫官僚济济岂尽讲读道周即不与选而阁臣所选者亦既有项煜杨廷麟其人在二臣为阁臣所选而能以让贤自异不肯茍悦于阁臣自臣而观选者亦可以无愧臣所惜者皇上方欲惩贪而有一清者大臣又指以为偏皇上方欲抑竞而有一让者大臣又指以为矫以人事君之效将安望乎臣素耻雷同复羞抟击但以公道所在自比他山伏望皇上特勅阁臣涤虑蠲私一更往辙以清让为必可法以偏矫为必可取师济之隆犹可立追也防上不报元颷求去上留之
　　附记
　　黄少詹道周召对纪崇祯戊寅五月詹事府少詹事黄道周具二防其一防言方一藻抚赏事与谙达不同其一防言不必起复陈新甲为宣大总督如无人肯任已愿为之二防缮録既成使班役赴防极门投进班役以黄方在枚卜不欲其上防乃驾言防极门内监需索银八两以窘之黄不能应未防杨嗣昌入阁黄复具一防言杨嗣昌不当夺情入阁缮完又付班役班役见枚卜之事已毕遂将二防并投之至七月初五日上召阁臣来平台又召五府六部恊理都通大锦衣卫堂上官吏科等科河南道等道掌印官恊理詹事府少詹事黄道周来平台召对阁臣杨嗣昌以人言未至中使递趣始到日午宣入上常服坐门内辅臣薛国观刘宇亮傅冠及新辅臣杨嗣昌程国祥方逢年蔡国用范复粹各次第面恩讫黄道周奏臣注籍未见朝宣召不敢不进上曰知道了上召吏部尚书商周祚侍郎董羽宸及戸部署部事右侍郎许世荩兵部辅臣杨嗣昌刑部尚书刘之凤侍郎王命璿等各以该部职掌再四申饬讫上召黄道周道周跪上曰朕防而失学长而无闻时从经筵启沃中畧知一二凡圣贤千言万语不过天理人欲两端耳无所为而为之谓之天理有所为而为之谓之人欲多一分人欲便损一分天理天理人欲不容并立你三疏不先不后却在不防用之时可谓无所为乎道周奏曰圣学渊微非臣所及若论天人只是义利分别为利者以功名爵禄私之于己事事专为己之私此是人欲为义者以天下国家为心事事在天下国家上做便是天理臣三防皆是为天下国家纲常名教不曾为一己之功名爵禄所以自信其初无所为上曰前月二十八日准陈新甲何能当日成防道周奏曰先时要推不拘守制者已知是新甲又嗣昌先荐他所以当日草防要上至未时已晚所以不上上曰三防皆后时始上何为扼于时道周曰初欲上防时因同乡御史林兰友科臣何楷有防恐渉嫌疑上曰如今就没嫌疑麽道周曰臣所奏关天下纲常边方大计如今不言若后时言之又怕无及所以不得不上前日言路若有言者则臣可以不言臣之有言臣不得已也上曰近来言路大开不拘何人言的当都是听的原无避讳何为先时不言至简用之后方言道周曰先时既不可言至简用后不得不言今日不言再无言之日且如髙官厚禄谁则不乐臣缄黙数时亦可叨冒升斗为先人诰命后人恩臣何苦舍自己之功名为他人之话柄臣所惜者千古之纲常名教臣何私之有渉上曰清原是羙徳但不可扬诩我太祖祖训曰俗儒是古非今奸吏舞文弄法是此等人又曰且就清字言如伯夷是圣人之清若小亷曲谨不受餽遗止呌做亷不呌清道周奏陈文子大节不可观夫子説他清夷齐大节可观夫子所以説他是任上曰你説多有牵扯如前云子思子一生以诚明为本此句是了又云诚出于清仁出于诚不又隔了一层道周曰人有欲则不诚此诚字都从清来不清安得诚有子説孝弟也者其为仁之本此即诚生仁之説凡孝弟最笃实所以为仁之本有孝弟之人才能经理天下发生万物如不孝不弟的人无有根本如何生得枝叶故説至诚能经纶天下之大经立天下之大本如无根本那有枝叶又奏云譬如纲常名教礼义亷耻皆是根本上事若无此根本岂做得事业也奏未毕杨嗣昌跪奏纲常二字不敢不剖明君为臣纲父为子纲君臣述在父子之首古之君臣是列国之君臣去此适彼故有辟色辟言之义今之君臣乃一统之君臣为臣子者无所逃于天地之间即臣父母皆受君恩而无所逃臣又逃于何所先朝杨荣义侍祖宗三四十年无一日敢离左右故有夺情之举天下咸亮之后来臣屡进屡退无侍上三四十年之事所以人不能亮且如成祖夺杨荣义之情而窜给事中丁钰世宗夺杨溥之情而罢廖昌臣入京闻黄道周品行学术为人所宗意其必有持正之言可以使臣终制而去不谓其防上自谓不如郑鄤臣始叹息絶望上曰朕正要问他此事嗣昌奏人言禽兽知母而不知父今郑鄤杖母禽兽不如道周又不如彼还讲甚麽纲常道周奏大臣闻言应当退避使人得毕其言汉唐以来故事谏官论执政者出聼谏官对仗读弹文臣虽非言官未有大臣跪在上前争辩不容臣尽言者上曰你説了多时辅臣才奏嗣昌奏臣为纲常名教不容不剖陈上曰卿才猷敏练原为时事多艰屡防敦趣诚非得已这防也不为夺情古时人情多无所为近日人情各有所为孟子欲正人心息邪説古人邪説别是一般今人邪説直附于圣经贤传之中关系世道人心更大道周奏臣生平耻言人过闻人之过如闻父母之名今日在上前与嗣昌角口亦非体臣知为天下后世留此纲常名教天理人心而已上曰对君有体这本前邉引纲常后邉全是肆口泼骂道周曰何敢泼骂魏徴云臣愿为良臣毋为忠臣防中只有两句説公子开方不省其亲管仲比之豭狗李定不持继母服宋时比之人枭此两句是臣过激幸遇明主才敢直言上曰直言岂是泼骂道周曰人臣进言甚难管子云礼义亷耻国之四维所言纲常名教者朝廷之纲常名教礼义亷耻者朝廷之礼义亷耻假如臣为一己之私只用缄黙自取富贵何苦与他争辩上曰你无端汚诋大臣又以大题目来説他不得不辩总是别有所为道周曰宋臣司马光有言臣若有专司则有所不言如为论思则无不可言者臣为侍从论思之臣与嗣昌比肩事主比不得诋毁大臣臣自少读书于今五十年无一言一事不可对于君亲告于妻子臣二十年躬耕手足腁胝四十防亲负土成坟诚不忍见有夺情之事上曰既如此説又不如郑鄤是怎麽説道周曰匡章弃于通国孟子不失礼貌孔子自云辞命吾不如宰予臣谓文章不如郑鄤上曰章子是不得于父岂郑鄤杖母之比你説不如郑鄤是朋比道周曰众恶必察未可因一人之言使主上不知是非之实上曰陈新甲先作兵道谙练军情用之廵抚不幸有人伦之变不得不遣归今日内外交讧不得不用他你説他走邪径难道杨嗣昌一荐就是邪径道周曰臣不识陈新甲但人心正则行皆正心邪则行皆邪且夺情一事在司马堂犹可在内阁则不可使嗣昌一人为之犹可又呼羣引类使成夺情世界则不可臣不得不言臣今日不言使后有言者亦是臣今日之耻上曰如今的人有所为就在纲常名教道周曰自是陛下之纲常名教岂臣一人之私上曰朕正要再问你郑鄤五伦尽絶昨日许曦等説他罪状甚明不如杂职到有公论大小臣工到无公论这也可耻道周曰人若为功名富贵只当説郑鄤不孝不弟依附权臣岂不立致通显反説不如郑鄤正是臣无所为宋人恶李元不丁母忧于孝子徐积赐粟帛以风之臣如要救郑鄤则叅杨嗣昌非所以救郑鄤也上黙然道周曰方今独立敢言之人少谗謟面谀之人多臣不得不言上曰我先师孔子摄行相事诛少正卯正卯当时亦称闻人五罪有一不免孔子之诛今人多类于此道周曰少正卯欺世盗名心术不正所以夫子诛之臣平生孝友居心不敢不正毫不敢有私读夫子书惟求不得罪于夫子上曰前以尔偏执稍示裁抑后闻操守随复赐环即前日那様暑天劳顿之余仍成一篇文字虽不切题才亦可用还要用你不图这様偏矫恣肆本当拿问念系讲官姑着起去防道周曰臣今日不尽言则臣负陛下陛下今日杀臣则陛下负臣上曰你都是虚话一生学问止学得这佞口道周曰臣还将忠佞二字奏明夫人臣在君父之前独立敢言的为佞岂谗謟面谀的为忠乎夫敢争是非辩邪正者为佞岂不敢争是非辩邪正一味容悦者为忠乎忠佞不分则邪正亦不明此从古为政之大戒望皇上体察上曰起来杨嗣昌曰皇上所谕诚是诛意之法道周亦冒盛名望求优容上曰这便是优容了上赐果防心各官谢出复召囬聼谕曰今内外交讧天灾地震皆朕不才不能感发诸臣公忠为国之心不智不能辨是非邪正及不能宣布徳化不武未能削平祸乱凡此皆朕之寡昧即朕之愆尤人心关系国运世道一等机械存心的专于党同伐异假公济私朝廷才简用一大臣百般诋毁若论祖宗之法当如何处看来这贼冦却是易治衣冠之盗甚是难除以后再有这等的立置重典诸臣各宜洗涤肺肠消除意见共修职掌共享太平之福诸臣承防起时词臣赵士春刘同升亦上夺情疏下部议覆降三级照旧御札谕阁道周轻处赵刘重处盖以赵刘二臣上疏在既有谕防之后故欲重处耳杨嗣昌惧道周复用急募人上疏叅之职方司郎中王陞新擢太仆寺少卿示其意于乡试所售士刑部主事张若麒遂上拥戴不效怨望纷然一疏云顷者皇上忧轸时艰不惮烦劳召对之后大布王言谆谆然以正人心息邪説为治天下之大本原举党同伐异之隐情招权纳贿之狡术无不见其肺肝直为道破而辟邪一义尤为千古之圣帝名贤所未尝发一时之端人正士所不能言直如日月当天妖狐莫遁消沮闭藏之态固已堪叹堪怜谓大家洗心以副明防何意诸臣恃众藐防造揑奸言归过君上而无天无地无父无君一至此极也以臣所闻数日以来天谕既颁羣党籍籍或掷抄传之邸报而怒视或引不伦之逺事而诋议通宵聚众信口讥排未已也至有谓召对之日黄道周犯顔批鳞古今未有而皇上为之理屈者至有谓坚求一死而皇上左顾言他始终无如道周何者要使古今未有之好话尽出自道周之口而凡可以归过君父者无所不至盖倡之者饰六艺以文奸言务在假托道理以把持朝廷而显行其呼朋引类之计一闻皇上下顶门之针遂大家喊呌谓老魔之赤帜既防山魈之秽态难藏吓骗不灵谿壑无幸遂至泼口横加毫无顾忌夫病之久者不加瞑不能立愈迷之甚者不牵猛索不知囬头伏乞皇上始终为世道人心计目今举国如狂莫之敢指臣何敢畏其凶锋雷同不言以负清明疏上黄降六级调外杨嗣昌以知兵调张若麒为职方
　　少詹黄道周赦罪记詹事府少詹事黄石斋道周于崇祯庚午以编修上疏救钱华亭龙锡镌级再上疏言事斥为民乙亥以荐起宫允丙子陪推内阁丁丑六月陞春坊谕徳以救郑鄤为温体仁所紏十二月升少詹事辞不允戊寅陪推内阁八月紏杨嗣昌陈新甲夺情降六级调外补江西断事庚辰四月江西廵抚解学龙入为少司马例有荐防列道周名上以其党并逮问至京二人并拜杖阙前户部主事叶廷秀疏救廷杖十二月监生凃仲吉疏救廷杖并道周下诏狱刑部主事吴文帜以问迟杖六十辛巳五月出诏狱俱遣戍道周更永戍至崇祯十五年壬午八月二十四日上御文华后殿日讲毕召阁臣周延儒等入后殿上手一本问张溥张采何如人延儒对读书的好秀才上曰张溥已死张采小官科道官如何尚説他好延儒对他颇有胸中书亦防做文章科道官做秀才时见其文章又以其用未竟惜之不然张溥已死説他亦无用上曰亦不免偏延儒对即黄道周皆有些偏只是曾读书所以人人惜他上黙然徳璟言前黄道周皇上放他生还他极感圣恩只是永逺充军家贫子防还望皇上天恩赦囬或量改附近也好上微笑景昉言永逺充军子孙要世世承当也极可怜延儒言道周在狱中尚写许多书即向前章奏皆系亲手写的徳璟言道周写有孝经一百本每本有一篇文字各一様共一百様多是感颂圣徳景昉言皇上表章孝经所以道周写有一百本徳璟言顷皇上问知乐之人即道周便知乐甡言道周无不愽通不止知乐且其清苦极不可及徳璟言臣与道周同年他登第后多徒歩徃来至今尚未有住屋最是清苦且子方十歳但得免其永戍便好延儒言道周也不在永戍不永戍就是读书亦还用得上不答微笑而已翼日手勅云昨先生每面奏永戍黄道周清藻博学见今戍逺子防朕心不觉怜悯彼虽偏迂经此一番惩创想亦改悔人才当惜宜作何释罪酌用先生每密议来奏阁臣延儒等奏黄道周为人励行力学是其所长偏执迂踈是其所短然而本心则愿为君子素矢忠孝者至于博通典籍贯串古今刻苦亷隅摛词吐藻实有一种人不能及足以感动人心之处是以誉望蔚然但向来未经追琢每有任性率意之咎自恩谴裁抑陶镕闻已甚悔前非每日在狱手书孝经极其感佩天恩颂扬圣徳此臣等皆得于目击者近日恭覩皇上勤学好问稽古考文臣等自惭固陋未能仰承万一因思及道周之博雅庶不愧词臣职掌遂率陈奏伏皇上怜其贫苦鉴其改悔而轸及于人才当惜赦罪酌用斯真造化生成之恩天地覆载之量播之海内传之奕世有不懽呼赞叹我大圣人之举动超出防常万万者乎照得道周原职系詹事府少詹事今既恩赦用当还其故秩以备史局编摩更足资其一得此则又非从道周起见也二十六日上谕吏兵二部永戍黄道周罪本应得念其清操力学尚堪防励已经一番惩创想知悔改自新特准赦罪复职以昭朕奨亷尚学宥过惜才之至意谕下中外加额以为圣朝善政
　　少詹黄道周天恩至重疏臣自去歳臈月解网重生暨于今春束装就伍仰戴日星俯循道路凡有血气俱感皇仁自揣残年无可报主但得子孙永世荷干戈御魑魅足矣蹢躅载途阻风泽畔六阅月始抵九江逺望辰阳尚三千里防疟间发就医萧寺沈绵六十日摧頺老病之身误服截疟止痢之药遂成委顿两膝俱枯每念圣恩中宵挥涕谓臣庐墓十余载乃不死于北司而死于江楚命也不图十月朔日人从留都来传邸报称八月二十五日吏兵二部接出圣谕永戍黄道周罪所应得但其清操力学尚堪防励已经惩创自当改过自新特准赦罪复职以昭朕奨亷尚学宥过惜才之至意特谕臣惊遽坠床起借香案匍匐叩头陨越久之念自古人臣或以文才前席或以直戅召还未有迂愚狂瞽如臣得起于戍籍申以华奨者也臣少孤贫长而佣书不知清操力学为何事但为人臣予宜硁硁如此耳幸当风动之时得更嚣顽之习虽损脰裂体不足为报然臣废惫极矣当数年前筋力差徤诚不自忖欲奋横草之劳塞素餐之报今年垂望六体经九折百病交侵一丝未絶而欲尽盖前愆别图后效徒足以招訾议增悲涕而已臣忆汉臣马援病卧土窟中闻鼓角声曵踵延颈见者哀之宋臣范镇刘安世在属纩呓语犹以天下为念今臣未即死而委顿若此即欲匍匐以亲鹓行扶携而售马骨飚圣主之风尚賛海岳之涓埃何可得乎臣智不如葵忠不如曝徒逢仁闵得遂首邱偷隂击壤能复几时度无可报陛下者惟愿陛下敛福锡极在宥羣生力行仁义之方徐收忠信之效择亷干以办封疆重守令以靖冦攘使尘氛蚤清苍赤永赖臣虽晨夕溘就草露与九原父母共啣结无穷臣下体已废两臂空存感戴髙深万逾罔极乞容臣骸骨归附邱陇为此力疾哀恳辞谢不胜战栗












　　春明梦余録卷三十三
&lt;子部,杂家类,杂说之属,春明梦余录&gt;
　　钦定四库全书
　　春明梦余録卷三十四
　　吏部左侍郎孙承泽撰
　　吏部
　　吏部在皇城之东宗人府下西向设尚书主天下官吏选授勲封考课之政令侍郎为之贰其属初有四部曰总部曰司封曰司勲曰考功后改总部为选部又改选部为文选司司封为验封司勲为稽勲考功仍旧俱称清吏司四司奉其职赞尚书之政令而部尚书首六卿拟古之天官冡宰
　　文选掌天下文吏铨选注缺改调保举推陞之事以署职试职实授奠年资以裁革并省兼摄添设注选量繁简以荐举起废徴召达贤隽以带俸添注寄恩冗以降调除名驭罪过以官程课吏治以宁假悉人情凡入选厘流品平注擢毋得相先后凡陞必考满不待满考曰推陞类推上一人取防单推上二人三品以上九卿及佥都御史祭酒廷推上二人或三人内阁吏部尚书勅推上二人若三四人至五六人唯上命乃其后制王官不外调王姻不内授大臣之族不得任科道僚属有族人下避上传陞乞陞者许执奏纳粟马银不得铨府佐州县正官
　　验封掌封爵袭防褒赠及吏算之事凡公侯伯勲烈外戚恩泽及阙里大宗各徴其诰券适孽功罪封号以第其世流降除之等以土流驭裔官以诰勅授封赠以进阶貤封加赠追夺励愆良以荫叙录任子以等级给散官以考拨差胥算以须知训入官
　　稽勲掌勲级名籍丧制之事凡文官五品上始授勲百官黄类登之内府有故则除之凡三年丧解职纠夺丧禁短丧谪匿丧钦天监奔丧三月复父母老七十鲜兄弟得终养更名有讳复姓无漏役名姓更复必登版考功掌官吏考课黜陟之事凡内外官三年初考六年再考引请九年通考奏请大臣不注考京官五品下已亥年考不职者除名冠带闲住致仕有差留用者有复职有降调四品上自陈外官辰戌丑未年考不职若留用者如之内外官有劾章若大臣自陈下者品其良不肖拟去留聼上王官考察如京官仓场库官一年考巡检二年考教官及流外冗官九年陟无过一等惟举人教官得引选试陞陟无等京官七十外官六十五致仕其乞致仕者不限年诸请葬祭赠諡防必按其满考被劾与否传公议以闻以闲剧量殿最以旌异廉政绩以贡举搜遗逸以保留达民情以纪録惩愆过以谪戍纠罢闲官吏
　　用人之道莫备于周礼此万世之凖也当其始也三嵗大比则乡大夫考徳行道艺质诸比闾族党就乡先生而谋賔介帅其吏以礼賔焉曰賔兴厥明乡老及乡大夫羣吏献贤能之书于王王再拜受之登于天府曰选士此谓使民兴贤出使长之使民兴能入使治之者也而遂大夫之兴甿明功亦如之非是族也不在举典司徒以选士之秀者而升之学俾成徳达材以益就于成大乐正造焉不征于司徒曰造士大乐正论造士之徳成材达者告于王而升诸司马曰进士而大司马辨论之论定而后官之任官而后爵之位定而后禄之是铨选之所始也于是乎大宰以八法而治官以八柄诏王驭羣臣盖爵禄废置予夺生杀具而治官者为巳悉矣少宰又以六计吏治徳诏爵功诏禄能诏事久奠食而任焉月终小宰以官府之叙受羣吏之要而考之嵗终考嵗成太史典礼执简记奉王嵗事诸可讳恶者不讳以諌王王斋戒受谏王自考之道也司防以宰嵗成质于天子宰斋戒受质宰自考之道也先自考敕正而后以正人也于是令百官各考其属受其防聼其政事诏于王而废置之司会逆焉以参互攷日成以月要攷月成以嵗防攷嵗成以周知四国之治以诏宰而废置之三嵗则大计羣吏之治为诛赏八柄行焉夫其抡徳行以防始谨法柄以严中精考课以成终此成周之治所以举无废官官无废事而卷阿棫朴之所以为盛也
　　三代而后能以成周之法用人者莫如眀初当其创起淮甸正值天地闭贤人隐知庸碌者不可与圗治也乃轮旌束帛交驰于四方定金陵辟陈遇下镇江聘从龙克婺州召许元胡翰克处州徴宋濂刘基章溢叶琛其同事幕中者皆一时之人杰也元年诏曰向干戈扰攘疆宇未一养民致贤之道未讲也独頼一时辅佐之功匡大业于底定山林岩穴念岂无怀才抱徳之贤何隐而不列也岂朕政令靡常国无法守与抑刑辟烦重人懐其居与抑朕寡昧事不师古而致然与不然贤士大夫幼学壮行欲尧舜君民岂固甘汩没而已哉今天下颇定方将与诸儒日讲眀治道以沃朕心岩穴之士能以贤辅朕以徳济民者尚不吾弃三年下开科诏曰朕特设科举起天下抱才懐徳之士务在经眀行修博古通今文质相副其中选者朕将亲防于廷品学识命官焉超众者显擢使中外文臣一皆由科举而进非科举者不与六年诏科举取士终浮文罢不设令有司察贤才先徳行次文艺举用又谕吏部曰古之帝王若商髙宗若周文王皆皇皇于版筑鼓刀之贤岂其智不足哉以贤才不备不足以为治也鸿鹄之逺举以六翮蛟龙之腾跃以鳞鬛人君之能致治以贤才为之辅今山林之士念岂无徳行道艺之贤其令有司采举礼遣赴京师朕将任用焉其时天下郡县举聪眀正直孝弟力田贤良方正文学才干之士至京者八百六十余人又徴经眀行修儒士三千七百余人又诏来朝官各举一人十七年复科举法命礼部颁科举新式行焉是年冬即诏各布政司府州县官举秀才人材必防同境内耆宿长者访求徳行道艺着闻州里之人以充从邻里保结命有司验实盖科荐并行十九年诏郡国举经明行修之士谕礼部曰比有司举士置耆年宿徳不问而拔少俊觊后恩大誖也昔周文用吕尚而兴秦穆违蹇叔而败伏生既老白首传经岂可槩以耄老而弃哉今郡国所举士年六十以上者置翰林备顾问六十以下者于六部及布政按察司官使之时孝廉人材及郡县学所贡士若富户耆民皆得见见称旨即擢不次而国子生奉命巡列郡廉官方吏治问民所疾苦还称防即擢用为行省参政佥事知府等官至有擢佥都御史者已上谓吏部言朝廷悬爵禄待天下之士惟贤是用何可以资格限也资格者独以为常流设耳自今庶官有才能居下位者不次用于是召莱州知府董俊尚书兵部宁波知府余文升尚书工部是时宜兴主簿王复春守公不奉上上闻遣吏科庶吉士赍手勅徃劳慰即擢为同知新化丞周舟以进士莅官有治行考最擢考功新化民诣阙愿得留诏复任礼部宴赏之而遣当是时驭下用重典有赃罪懐印绶未暖輙被逮去非谪戍即门诛罗天下士之制甚设而不为君用之法亦特峻以深弛张阖辟以鼓铸天下人材不循法故居职惴惴常恐不能奉法恤民以称塞上意故当时之民出水火而借衽席继以建文仁明在位信用名贤治几刑措此能师周礼之效也
　　冡宰
　　周礼天官太宰掌建邦之六典以佐王理邦国注云百官总焉则谓之冡宰列职于王则谓之太宰汉初凡郡国举秀才廉吏贡于京师属光禄勲成帝初置常侍曹尚书二人一主公卿一主郡国盖选曹之所始也光武改常侍曹为吏部尚书唐以中书令门下侍中尚书令左右仆射三省长官为丞相尚书三省之一也尚书省有令有仆射有左右丞太宗尝为令后不设仆射犹今之尚书也左右丞犹今之侍郎也其选法试而铨铨而注注而唱集众告之然后类为甲上于仆射乃上门下省给事中读之侍郎省之侍中审之不当者驳下既审乃上闻主者受防奉行各给一符谓之告身尚书曰中铨侍郎曰东西铨
　　宋法文选属审官院武选属枢密院王安石擅政乃以文选武选皆属吏部尚书左选主文侍郎一人主之谓之审官东院尚书右选主武侍郎一人主之谓之审官西院
　　洪武元年设六部以滕毅为吏部尚书正三品属中书省十三年罢省以山西参政偰斯为吏部尚书改正二品中书省既罢以五府九卿分理庶务翰林春坊官防详诸司啓奏
　　徴聘
　　圣王在御必有不召之臣徴聘尚矣贲玉帛于邱樊躬万乘于岩阿非好屈抑也盖必如此始可得非常之才耳聘莘访渭徃古不论如元末庙堂虚无人焉洪武之初设礼贤馆而得刘基宋濂章溢叶琛呼为四先生下镇江而得秦从龙下金陵而得陈遇皆人杰也俱于徴聘得之孰谓晚季乏才而仅可收俊髦于七义也任官人之责者宜于山林隐逸有实负经济究心名理者奏请敦聘亦人臣以人事君之第一义也
　　四先生或以谋畧或以文章或以政术人皆知之至陈静诚先生遇有足异者先生以秦元之之荐聘至俾典戎务上幸其第密咨筹画授供奉不受洪武元年首陈为治要道三事授翰林学士不受赐肩舆校尉十人除中书左丞不受召至华盖殿令坐草平西诏除礼部侍郎兼文馆学士不受寻进礼部尚书不受召至奉天门命坐询问典故时炎暑赐衣命引入内池沐浴赐宴又命其子侍卫亦辞不受年七十二竟以布衣终夫下不肯屈其身以受官上亦不肯挟势强人以官两得之矣此三代以后不多见也
　　读洪武六年谕曰世有贤才国之寳也古之圣王恒汲汲于求贤若髙宗之于傅说文王之于吕尚二君者岂其智之不足也而遑遑于版筑鼔刀之徒盖贤才不备不足以为治鸿鹄之能逺举者为其有羽翼也蛟龙之能腾跃者为其有鳞鬛也人君之能致治者为其有贤人为之辅也今山林之士岂无徳行文艺之有称者宜令有司采举备礼遣送至京朕将任用之以图至治十一年谕曰天下之务非贤不治求贤之道非礼不行故汤致伊尹由于三聘汉徴申公安车束帛近朝臣为朕举贤朕皆徴用之所举者多名实不称徒应故事而已夫披沙将以求金掘井在于获泉荐士期于得贤今所举皆非岂昧于识人耶抑贤才之果难得也尔吏部其以朕意再谕天下有司尽心询访必求真材以礼敦遣其谆切如此当时下镇江闻元御史隐居秦从龙之贤命兄子文正以银币徃聘将至上亲迎至龙江关访以时事乃即元故御史台改为府以居之每有谘问以笔书漆简甚密左右无知者又以贤良聘至者刘于也以文学聘至者王袆也聘至而留为后日用者方孝孺也聘至修礼书成而不受官者梁寅也聘至修史书成而不受官者杨维祯陶宗仪赵汸也聘至衡文典试而不受官者沈梦麟滕克恭也一时名硕尽在弓旌中孰谓晚季乏材哉
　　洪武之初人材进用专事采访徴聘进士之科一行而罢至十七年复行科举然每科所取不过数十百人与召聘之士同登并用下至正统景泰间遵守如故当时杨文贞士竒以白衣歴编修而入内阁吴思庵沉以儒医歴御史以至都宪况钟以吏员至知府并为一时名臣成化而后科举重而徴聘遂为旷典粤稽载籍成周以乡三物教万民而賔兴之一曰智仁圣义中和取其徳也二曰孝友睦婣任恤取其行也三曰礼乐射御书数取其才艺也文辞弗与也两汉取士则郡国有孝亷之察有贤良方正之举公卿则得自召补掾史州郡则得自辟用僚属是以当时士修于家而聘召自至士不孜孜于求用而人之好徳自不能舍之布列在位济济多贤虽至桓灵衰微而一时人才风俗之美虽成周不过是也尚贤兴行其效岂小小也哉
　　经曰正其本万事理今贪墨日甚民生日见凋瘵者凡以致理之未得其本也致治以贤才为本求才以兴廉举孝为本经曰居家理故治可移于官传曰求忠臣于孝子之门此探本之论也李克曰穷视其所不为贫视其所不取此察廉之方也修之于家而壊之于天子之庭理无是也今欲扶世救民举一讽百徴聘一事断宜亟讲也
　　霍韬疏臣尝伏读太祖髙皇帝遣内使赵通聘壶关县儒士杜斆谕畧曰昔之御宇内者无幸位无遗贤致时和而世泰今朕才疎遗圣道之良宗是致贤隐善匿民未康世未泰今尔博学君子齿有年矣符若到精力有余则防杖来朝果可作为加以显爵与朕同逰大哉太祖髙皇帝之至徳也聘一儒士犹自谓才疎遗圣道之良宗其谦徳礼贤之心何如也杜斆乃草莽之臣耳犹曰与朕同游其待臣下之厚何如也又尝伏读英宗皇帝遣行人聘崇仁县处士吴与弼勅谕畧曰劳于求贤然后成无为之治乐于忘势乃能致难进之贤闻尔与弼潜心经史博洽古今特遣行人曹隆徃诣所居徴尔赴阙至哉英宗皇帝法祖之善也
　　邹元标疏爵禄富贵天之所不靳予聪明才智天之所不轻畀盖百人中而得一焉用才者宜体上天生才之意国家得才之难之故矣臣读诗至白驹之章未尝不叹当时之轻于弃才读摽梅之章未尝不叹用才者贵及时也
　　保举
　　夫以天下之大人才之广而仅取用于铨衡一司网疎甚矣欲使官得其人人尽其才舍保举其奚由焉夫保举与荐举异荐举者诚有所知一举焉而臣之心毕矣保举者举其显复保其微举其始复保其终故荐举者上世之法也保举者晚世之法也明王好贤如渇而又慎之以不得已非薄视天下也保而举之不厌慎也
　　周官曰推贤让能庶官乃和不和政厐举能其官惟尔之能称匪其人惟尔不任此保举之始也两汉近古人才为盛当时有荐举而无资格至不举孝不奉诏以不敬论不察廉不胜任当免董仲舒之言曰臣愚以为使列侯郡守二千石各择其吏民之贤者嵗贡各二人以给宿卫且以观大臣之能所贡贤者有赏不肖者有罚夫如是诸侯吏二千石皆尽心于求贤天下之士可得而官使也此汉之得才所以盛也
　　宋刘贡甫言唐有天下诸侯自辟幕府之士唯其才能不问所从来而朝廷常收其俊伟以补王官之缺是以号称得人盖必许其辟置则可破拘挛以得度外之士而士之偶见遗于科目者亦未尝不可自效于幕府取人之道所以广也今时虽有辟法然白衣不可辟有出身而未歴任者不可辟其可辟者复拘以资格限以举主盖去古法愈逺而倜傥跅之士其不谐尺绳于科目受覊于铨曹者少得以自达矣此宋人言宋事也近代人才逺不逮古大率坐此不独宋为然矣
　　马端临言按两汉二千石长吏皆可以自辟曹掾而所辟大槩多取管属贤士之有才能操守者后世长吏既不与之以用人之权而士自一命以上拘于三互之法不使之效职显能于本土而与郡守县令共治其民者则皆凶恶贪饕舞文悖理之胥吏大率皆本土人也夫吏胥一途近日每欲与科贡并用而不予长吏以辟举之权则吏治不光而并用之事亦未易轻议也
　　眀之得人洪宣为盛盖大行保举之法也宣帝至出招隐猗兰之诗以示激劝故彼时之治几比汉之文景焉正统二年杨文贞士竒疏言昔唐太宗命在京三品以上官举郡守县令后来致天下斗米三钱之效近年有等京官无人举保造为谤语专欲堕壊良法但所举之人籍记举主后有犯赃必明正举主之罪则人知谨畏不敢狥私官必得人矣诏从其议
　　杨文贞士竒在内阁日所举贤才列中外者五十余人皆能正己恤民盖取人必先徳行而后才能博询于众而信乃举不得者怨诽不恤也此不愧大臣之义矣
　　保举一事三杨当国时谓借以攫吏部之权部意不平事遂渐寝嗟乎使官诚得人人克副官爵禄固朝廷之爵禄也臣子何权之有惟是保举聼之众人叙用仍还吏部使举非其人部执而议之部用违其才朝廷执而议之事斯善矣
　　按歴朝保举之诏洪武元年令举懐才抱徳之士古色目人一体擢用十五年命朝觐官各举所知一人十九年令举经明行修练达时务之士年七十以上者礼送京师建文元年令在内七品以上在外五品以上文官及县正各举贤能廉干之人吏部考验擢用并定连坐法永乐元年令内外诸司文职官于臣民中有沉滞下僚隐居田里各举所知正统元年御史有缺令在京三品以上官各举一员除现任知县不举知县有缺令在京四品以上官及国子监翰林院堂上各部郎中员外郎掌科道官各举一员俱从本部推访除授不职者并坐举主五年令进士办事一年监生歴事考中并坐监三年以上由吏员授官曾歴两考者悉聼保举十四年令方面知府并在京三品以上官保举有才能出众屈在下僚者聼风宪官及上司举荐陞擢景泰三年令各处见任官有屈在下僚文学才行之士隐于民间文官罢职无赃犯而才学可用者并聼在京四品以上在外巡抚巡按方面并府州县正官举荐聼用天顺元年令处士中有学贯天人材堪经济隐居髙蹈不求闻达者所司具实奏闻治十一年令府州县正官保举山林隐逸之士懐才抱徳经明行修众所推服者十六年令各处抚按及布按二司官访察所属廉能干济者明开堪任某官具奏陞用嘉靖八年命两京大臣科道及在外抚按官用心询访才行老成系时望者从公各举所知至隆庆元年令各处抚按将境内人才逐一捜访防本具奏以后抚按复命及巡抚年终各举行一次从此荐举一事徒为故事矣
　　抚按荐举防典所载朝觐年分考察既毕备查被黜方面有司等官追究所举巡按御史四人以上革职闲住二人以上降一级调外任一人罚俸半年赵太宰南星疏言保举之法先臣如蹇义杨士竒等皆尝奉行有效请于本部之考功司都察院之河南道及吏科各立荐举簿一扇每遇抚按举劾疏到即书所举方面有司地方人才职名方面有司通俟朝觐考察既毕备查所黜官员照依防典所载分别议处庶抚按知滥举之必罚而无敢不慎矣
　　陆太宰光祖举廉疏臣望皇上无举卓异而举清吏特召臣等行抚按诸臣廉访公论以苦节独行饮氷茹蘗如昔海瑞邱橓孟秋其人者列为一等以公廉寡欲闇修实履如昔袁洪愈严清宋纁其人者列为一等抚按同五花文册掲报本部臣等叅酌佥同于大察毕日列名上请如得其真虽数十人不为多如不得其真虽数人不为少皇上特赐宴赏或敕本部纪录举后如有改节以负特恩较贪吏之诛戮倍之夫举卓异天下将矫防鸷诡而鹜于名举清吏天下必刻意厉行而修其实化贪为廉在此一举
　　资格
　　夫资格者吏部之凖绳也使尽屏弃之大匠立见血指矣然以四海之大望人致治朝廷方以重仔畀我而我斤斤尺寸能胜任而愉快乎故资格不得不破无容再计而决也然非明则不知破非公则不能破非置是非利害于度外则又不敢破也大匠之用凖绳不束于凖绳而后可耳
　　洪武十一年谕曰朝廷悬爵禄以待天下之士资格者为常流设耳若有贤才岂拘常例大哉王言故当时宋景濂一代文章之宗杨士竒三朝辅相之首皆以布衣特起乃遂掌帝制典机密岂谫谫于循涂也
　　金世宗尝谓宰臣曰今之用人太拘资歴循资之法起于唐代如此何以得人平章政事汝霖对曰不拘资格所以待非常之材上曰崔祐甫为相未逾年荐八百人岂皆非常之材欤
　　北朝薛琡讥时政曰黎元之命系于长吏若取年劳不简贤否义均鴈行次若鱼贯执簿唤名一吏足矣何谓铨衡当时典选者崔亮也史谓魏之失人自亮始唐开元十八年裴光庭为吏部尚书始作循资格而贤愚一槩必与格合乃得铨授限年蹑级不得逾越于是久淹不收者皆便之谓之圣书宋璟争之不能得而天下遂不复见贞观之盛矣
　　邱文庄濬曰守一定之法而任通变之人使其因资歴之所宜随才器之所能而量加任使用资格亦不纯用资格不用资格所以待非常之才任要重之职厘繁剧之务用资格所以待才器之小者任资歴之浅者厘职务之冗杂者其立为法一定如此而又得公明之人以掌铨衡随才授任因时制宜而调停消息之于常调之中而有不常之调调虽若不常而实不出乎常调范围之外
　　归太仆有光曰天下竒俊之士少而中庸之士多帝王之道先为其法以就天下中庸之士而精神运用独可于竒俊之士加于其法之外而不为法之所限此其所以能鼔舞一世之人材也
　　严太宰讷言朝觐之后令来朝官各举所属府佐以下治行卓异者盖位卑禄簿之臣而中有克自树立者非豪杰不能也故国初有以典史擢都御史如冯坚以直防歴布政如王兴宗者宜仿此意间陞一二以鼓其志乃以潮州府同知王化为广东佥事凤翔府同知江东为陜西佥事辰州府通判邵元美为四川佥事广安知州张泽为云南佥事溆浦教谕李珙为评事碣石经歴郭文通为同知严时以内阁署吏部
　　永乐而后用人虽渐重科目然以才学自致公卿者甚多任子如朱长史复之子濬官尚书仪侍郎智之子铭尚书太子太保其余有防编修给事中御史者因其才品原不限以官如汉阳知县王叔英以方孝孺之荐召为修撰叔英又荐布衣杨士竒召入翰林修书董伦荐河州卫吏解缙召为文渊待诏杨解未几皆入阁
　　霍韬曰臣观正统成化年间若马昂为户部尚书则由贡士若寇深为都御史则由监生若魏骥为吏部尚书若陈琏为礼部侍郎皆由教职若薛瑄入阁则由御史李贤入阁则由主事当时人材虽片善寸长皆无淹滞效忠竭节者得自防勲猷张文忠居正集载洪武六年六月以户部郎中吕熙为本部尚书寻又以为吏部尚书以都督府经歴俞溥为户部尚书以户部侍郎陈则为大同府同知以大同守将壊法有司不能禁辑故也以刑部主事陈璿为本部尚书八年二月以都督府经歴韩焯为户部尚书十一月以登州卫知事周斌为户部侍郎九年八月以礼部员外郎张筹为本部尚书十一年正月以西安府知府李焕文寳钞司提举费震俱为户部侍郎礼部员外郎朱梦炎为本部侍郎以兵部郎中陈铭为吏部尚书十二年以莱州府知府董俊为兵部尚书宁波府知府余文升为工部尚书常州府知府张度为吏部尚书十月以儒士王本等为四辅官以教谕石璞为户部侍郎十四年七月以刑部郎中胡祯为本部尚书祯钱塘人御史台吏也十一月以礼部郎中髙信为本部尚书大同卫知事朱安仁为户部侍郎十五年十一月以上海训导顾彧为户部侍郎十八年十二月以庶吉士杨清为户部右侍郎以给事中升为户部试侍郎二十二年正月以浙江道御史凌谟为右副都御史数日又陞右都御史二十三年正月遣行人赍勅以上尊楮币赐劳温州府平阳县知县张础以其执法爱民也以鞑靼指挥安童为刑部尚书是以武臣任文职始见于此二十四年正月以芜湖知县李行素有实政擢刑部右侍郎复以吏部考功司主事周舟为新化县丞初舟为新化丞有善政陞考功司至是邑民诣阙言舟去任民不安愿借舟再为丞故有是命赐宴礼部而遣之二十五年九月以刑部员外郎某为都察院右副都御史刑部郎中任励为本部左侍郎司务祁着为右侍郎二十九年正月以詹事府丞杜泽为吏部尚书左赞善门克新为礼部尚书三十年正月以礼部员外郎侯泰为刑部左侍郎司务暴昭为刑部右侍郎
　　内外
　　夫官之有内外也内之中有外焉翰林之于部寺是也外之中又有外焉部寺之于省直是也在内者既薄视淮扬而不为在外者又遥望长安于天上其得之则侈然自恣其不得也则頺然气沮营营一官遑问职业矣内者既昧民社之宜外者鲜通辅导之术士无实用未有近世之甚者也周官曰明王立政不惟其官惟其人古不分文武何有内外互而用之斯固周官之防乎
　　汉制以郡县守相之髙第者为二千石二千石有治行者为九卿九卿称职为御史大夫
　　宣帝以萧望之才任宰相欲试以政事乃从少府左迁为冯翊曰所用皆更治民以考功故试之于三辅于文定慎行曰宰相之职上佐人主下总万国必尝亲歴民事知钱谷刑名之详然后可以赞理万几不渉悬断故汉唐以来宰相之任徃徃起家郡邑未有文学侍从不出禁门而进宅端揆任天下之重者
　　元人王恽云唐制选京官有才识者除都督刺史都督刺史有政迹者除京官使出入常均永为定式又云汉制由郎官而出宰百里由郡守而入为三公
　　宋人初改官人必作令谓之须入除殿试上三名南省元外并作邑其后虽宰相子殿试甲科无不宰邑者
　　胡端敏世宁曰内阁缺不当专于翰詹吏礼当斟酌先朝阁臣李贤等故事于六部尚书左右都御史简其公忠体国知人有容练国体王事者推补部尚书都御史缺宜于内部侍郎于外督抚副都御史中简其人才望懋著者补之则心膂股肱得人任职而天工时亮矣六部侍郎副都御史在外总制总督等缺宜于大理寺卿坐堂佥都御史府尹詹事学士并在外各处巡抚巡视南京管粮副佥都御史十三布政司左右布政使共四十余人内推补各边腹巡抚并巡视河道御史缺宜于各寺卿少卿大理寺丞年深出众给事中御史郎中在外右布政使按察使左右参政年深兵备副使上等知府内推陞原职髙者陞副都原职卑者陞佥都十分资浅者陞署职令其领勅一般行事其有在边不谙军旅而善理民事者改任腹里不为贬抑年深有劳者就彼佥都陞副都副都陞右都常管此方十分年深劳著者就陞部院掌印如正统天顺年间金濓年富皆自副都陞户部尚书府尹及布政使称职者留以久任迁陞侍郎并坐堂副都御史如天顺年间刑部尚书陆瑜礼部尚书萧暄皆由布政径陞翰林院春坊詹事府等官以备顾问侍讲读草制诰修史牒最一清要之职唐宋以来多重此官以备卿辅之选然多选外官才学过人者试任虽取中状元亦令试歴民事方才取入翰林国初多用徴聘隐逸之士永乐宣徳正统以来如杨士竒张洪由王府审理教授黄淮刘张益由中书舎人邹济陈仲完由教职储懋王洪陈山由给事中刘球李时勉陈敬宗由主事胡俨由知县蒋骥由行人于敬由御史各陞翰林詹事春坊等职又如张英由教职荐陞给事中复进中允郭璡由参政李贤由主事薛瑄由御史皆歴陞侍郎尚书兼詹事学士又如张显宗由翰林歴陞祭酒出为布政郭济歴任春坊复陞知府王珣由检讨陞大理寺丞巡抚贵州欧阳谦由御史改编修复陞郎中徐旭由御史陞郎中祭酒复改修撰罗汝敬由侍读改御史是皆惟才所宜不拘内外出入所以得人给事中御史皆有言责上而君身朝政缺失下而臣僚是非邪正皆唯其所言是聼使非其人人主误聼其言则聪明惑乱是非邪正不明误事不小不聼其言又为拒谏取谤天下至于御史又有巡按激浊扬清除奸革之责所系一方利害尤重故自古慎重此官我祖宗朝如王翺由寺正甄庸由知府左迁陈祚由参议康庆由知州落职皆复陞御史虞翔王铎年富由教职冀凯由州判官皆陞给事中又如丁璿由主事马守中由同知俱陞御史徐旭由御史郎中复改翰林欧阳谦由御史入翰林复陞郎中是皆惟才所宜不限资格所以得人而又防其尤者超擢侍郎佥都御史等官所以肯尽其职且又不时考察使偏私浮伪者不得混于其中以惑上聪明所以天下常受纳谏之福而君上不受拒谏之名知府知州知县于民尤亲于治体尤重宜畧仿唐内外均调之法不歴刺史郡守不得任侍郎列卿不歴县令不得任台郎给舎进士出身不得径选州郡正官京官外补不得径陞参政副使参政副使缺惟推访知府知州知县久任卓异者当之
　　管志道疏正统中刘永清翰林院侍讲也以才堪繁剧擢为广东左布政景泰中徐有贞春坊左谕德也以智能治河擢为佥都御史而嘉靖中欧阳德则以知州而累迁礼部尚书魏校则以副使而召为国子监祭酒盖犹内外通融也近乃专以内阁及礼部詹事府国子监堂上清秩为迁转翰林官之地别衙门不得与焉即有自翰林出为方面者亦以备考察之遗与左迁无异矣又如宣徳中初设巡抚官则郎中赵伦员外郎吴政长史周忱等与御史于谦同擢为各部侍郎治中大理寺丞缺邹鲁以御史谋陞而吏部竟从何乔新之荐以郎中魏绅补之盖犹择人不择官也近乃专以都给事中与文选司郎中占提督四译馆及誊黄通政之缺以监察御史占大理寺丞之缺其余虽徳若顔闵才如张葛弗与矣
  </div>
  <div class="pagination">
   <a href="春明梦余录_page24.html">
    上一页
   </a>
   <span>
    ...
   </span>
   <a href="春明梦余录_page20.html">
    20
   </a>
   <a href="春明梦余录_page21.html">
    21
   </a>
   <a href="春明梦余录_page22.html">
    22
   </a>
   <a href="春明梦余录_page23.html">
    23
   </a>
   <a href="春明梦余录_page24.html">
    24
   </a>
   <span class="current-page">
    25
   </span>
   <a href="春明梦余录_page26.html">
    26
   </a>
   <a href="春明梦余录_page27.html">
    27
   </a>
   <a href="春明梦余录_page28.html">
    28
   </a>
   <a href="春明梦余录_page29.html">
    29
   </a>
   <a href="春明梦余录_page30.html">
    30
   </a>
   <span>
    ...
   </span>
   <a href="春明梦余录_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
