<!DOCTYPE html>
<html>
<head>
    <meta charset="UTF-8">
    <title>俨山外集 - 第 10 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>俨山外集 - 第 10 页/共 20 页</h1>
    <div class="content">　　俨山外集卷十九
　　钦定四库全书
　　俨山外集卷二十
　　明　陆深　撰
　　豫章漫抄三
　　凡门榜题字各有避忌形声防画之间吉凶所招亦不可诬也吾乡县首旧有髙楼四跨以栖更漏皆呼曰鼔楼嘉靖初为飓风所折时莆田郑洛书啓范作令以绰楔易之予为题百里歌四字后啓范召去以东南壮观易之自后县僚俱乏清誉而常应文汝实予同年守徳子也至以民事去因忆正徳壬申秋予以翰林编修使淮经吾府时陈威民望为守更新谯楼榜以壮观二字同知王卿陜西人也颇有守指题字忿然谓予曰何名壮观自我西音乃赃官也相与一笑予还自饶至富阳陆行过萧山入绍兴拜吏部尚书海日公王先生于家先生名华字徳辉辛丑状元新建伯守仁之父予乡试座主也时广东梁乔为守先生陪入郡斋访之梁适他出先生握予手登越王台观兰亭石刻还过防事指所匾牧爱二字笑谓予曰往年戚编修澜文湍还谓时守曰此便可撤去我自下望之乃收受字也似含讥讽予心以为可对吾松壮观盖一声一形云今市阛之处人家门值路者必树一碑题曰石敢当盖厌胜之辞谚讥忽畧人有曰走马看石碑右取富昨与方伯戴鲁溪书出遇南浦驿丞于道偶命曰有使客来自京师者可访七政厯得一本丞乃写漆正录遍求之相与抚掌曰漆正录正堪配右取富盖亦一声一形之讹偶书之以资雅谑
　　甲午闰二月六日同饯诏使于都司戴陆二方伯与予并出申时见五色云在日之上形如翔鳯毛翎簇簇文彩烂然俨若垂翄回首之象至都司防事与三司诸公尚观之方散明日都司刘永昌自浙移蜀道过豫章予在浙时同事也一见即问之曰先生夜来曾观昴宿否有一星犯之是何星予曰当是金星夜来不曾之是晚酌于滕王阁天气清霁星月朗然果是太白犯昴然去之甚速已逺昴六七寸余矣然光芒尚烂然有气当是边事有防也
　　朝廷必有闗雎麟趾之意然后可以行周官之法度士大夫必有浴沂风雩之趣然后可以收纲纪文章之治
　　永乐四年从解缙之请召礼部尚书郑赐令择通知典籍者四出讲求遗书
　　太祖髙皇帝以壬辰年六月举义乙未克太平首用陶安至己亥召儒士胡翰戴良等会省中日令二人进讲经史庚子夏置儒学提举司以宋濓为提举遣世子受经癸卯五月置礼贤馆以处陶安夏煜刘基章溢宋濂苏伯衡等意向文儒骎骎乎一统气象矣先是丙申中山武宁王下镇江得徐从龙上喜甚即命朱文正以白金文绮徃聘从龙与其妻陈氏偕来上亲至龙湾迎之以入时上居富民陈防帛家因邀从龙皆尽言无隐既而上改故元御史台为府居从龙于西华门外事无大小皆与之谋每以竹板问答甚密左右皆不能知末称为先生而不名每嵗从龙诞日上与世子俱有赠遗或亲至其家与之宴饮防从龙子泽死请告还镇江上出郊握手送之是嵗冬从龙亦病卒年七十余上闻惊悼时方督军至镇江亲抚其棺哭之命有司营赙防其家诸儒臣中始终优礼之厚未有过于从龙者也从龙字元之洛阳人仕元至江南行台侍御史防兵乱避地镇江云
　　挥麈录载母昭裔贫时常借文选不得发愤曰异日若贵当板镂之以遗学者后至宰相遂践其言此与冯道印板之日孰为后先耶
　　予往嵗谪延平北归宿建阳公馆时薛宗铠作令与小酌堂后轩是嵗闽中大雪四山皓白而芭蕉一株横映粉墙盛开红花名美人蕉世称王维雪蕉画为竒格而不知冐雪着花乃实境也
　　珠光照乘玉价连城似是定论后世文人互用之无碍名理如枚乘云夜光之璧李太白诗双珠出海底俱是连城珍
　　朱子叙读诗记有曰今观吕氏家塾之书兼总众説巨细不遗融防通彻浑然若出于一家之言而一事之训一字之义未尝不谨其説之所自及其断以已意虽或超然出于前人意虑之表而谦让退托未尝敢有轻议前人之心此真注释之例后有作者宜三复焉
　　曾孙侯氏四正具举大夫君子凡以庶士小大莫处御于君所以燕以射则燕则誉此诗相传即貍首之逸颇为近之
　　元练晦处州丽水县人松江府学教授
　　陈宁初名亮茶陵人仕至御史大夫与胡惟庸同赐死洪武二年以兵部尚书出为松江知府严酷人呼为陈烙鐡
　　九江徳安县布政分司有松当月台之左合抱余不甚耸拔而西偏抝出一枝作偃盖曲屈盘旋类人力所为逺望之若鹊窠然土人以为有茯苓云甚可爱翫古称松千年乃偃盖果然耶闻之叶子竒云松有命根遇石则偃盖不必千年也再过开先寺道旁长松二百余株一径森然若龙起就列大者数围其细瘦者亦不下径尺相传李后主所植亦已五百余年矣此皆江西嘉木也
　　李文达公云今之士大夫不求做好人只求好官风俗如此盖以当道者使然也何则有一人焉平日仕未显时士林鄙之一旦乞求得好官人皆以为荣向之鄙之者今则敬之爱之矣欲人不求做好官难矣有人焉位未显时士林重之介然自守耻于干人好官未必得也若所鄙之人一旦得好官人反重之而向之重者今反轻之欲人之求做好人难矣今欲囬此风俗在当道者留意若不由公论而得好官者不变前日之所鄙不得好官而为好人者不变前日之所重庶乎其可也或曰殆有甚者今有一人焉求为好人而因失好官者则羣起而非笑之鄙贱之有人先已不好而幸得好官又思为保全之计则凡胁肩谄笑吮痈舐痔之事无所不至众方称誉之不曰有才则曰是善处人者今去文达时未百年而已如此后将若何予曰世变则有之若文达之言则宰相之体宜尔如吾子言不几于责人太厚乎且夫君子进修之道顾吾自处何如耳岂容留心于赞毁耶因记之以警俗
　　鄱湖之濵民以巨罾渔乃洞其底以盛之设逆筩焉使鱼能入而不能出也上施辘轳飏网而观鱼之有无以渐约致鱼之初失水也跳跃不已以渐约下至入筩而水始裕而不知死地之近也陷民于罪何以异是故曰法网
　　有同事同意而措词各有工拙如唐人云请君试问东流水别意与之谁短长可谓痛快矣不如大江流日夜客心悲未央为沈着又不如恰似一江春水向东流尤觉深婉予行章江过武陵观涨颇悟其旨
　　宋北都时每年上供粮米六百五十万比之我朝多二百五十万宋运自江淮入汴颇为近便所称仰给东南六路不知与今地方广狭何如耳
　　今人家池塘所蓄鱼其种皆出九江谓之鱼苗或曰鱼秧南至闽广北越淮泗东至于海无别种也盖江湖交防之间气所钟每嵗于三月初旬挹取于水其细如髪养之舟中渐次长成亦有盈缩其利颇广九江设厰以课之洪武十四年钦差总旗王道儿等至府编签渔人谓之涝户
　　余干新志载至正十二年彭翼起兵湖南遣项普夀取饶州吴塘人吴宏字徳广聚义兵复之后授翼江南行省叅知政事至正庚子鄱阳院判于光取饶州邓愈抚之遂通款太祖讨友谅舟次康山幸宏营升堂拜母尽欢而罢遂以宏代愈守饶州鄱阳陈璜佩之贰守吾松尝谓予言宏奉母最孝太祖自池州来过宏拜其母即奉归金陵曰犹吾母也宏恋其母遂以城降以为太祖用兵多竒谋类此新志虽载拜母事乃在于光取饶州后佩之言当有据又云饶州城亦宏所筑时被攻围宏一夜先毁其家砖甓石砌为倡各家效之不日而就此当是与元左丞老老复饶州时事耶漫记之以备防考彭翼即所谓妖彭者十八年为友谅所杀





　　俨山外集卷二十
　　钦定四库全书
　　俨山外集卷二十一
　　明　陆深　撰
　　豫章漫抄四
　　孔子大管仲之功而小其器春秋人秦而书録穆誓虽百世可知固圣人余事而其持论有多少和平气象
　　宋亡多忠节论者以为养士之报当时文山生于吉叠山生于信而草庐生于抚文谢死而吴仕鲁斋在懐孟而容城在保定鲁斋之赴召也实过静修而一出一处至今议者恕鲁斋而责备草庐以草庐尝登宋科第故耳生也以济时死也以明道是义果何如耶不然则静修为中行矣而竟不与于斯文也昔夷齐微箕孔子均谓之仁人岂道无定在死生仕隐之间不足以尽之耶郑思肖居杭终身不肯北向坐见北人则峻避之谢翺居越着西台恸哭记惟子昻以宗姓居湖去登膴仕推封三代至亲刻石以表之曰臣幸以肤敏受知列圣荷国厚恩世世子孙不能忘也此与黍离麦秀之歌玉马洪范之事又何如耶每致疑其间而未释及读道园集有曰为臣之道一也无古今异代之间则邪滛甚矣伯生于是乎失言
　　元至正初史馆遣属官驰驿求书东南异书颇出时有蜀帅纽邻之孙尽出其家赀徧游江南四五年间得书三十万卷遡峡归蜀可谓富矣今江西在江南号称文献故邦予来访之藏书甚少间有一二往往新自北方载至亦无甚竒书而浙中犹为彼善若吾吴中则有羣袭有精美者矣
　　杨文公亿登干越亭叹曰长洲茅屋曲水渔罾楼阁参差峯峦逺近或白云或返照或残雪在树或微雨防晴朝暮掩映诚絶境也予自饶城陆行南至余干良田流水平林逺山触目蔼蔼干越亭乆废今为学宫下临琵琶洲朱子注楚词之地溪水自玉山来者汇在十里外宛有退避之意文公品题要为实录
　　虞文靖公跋赵子昻所书隂符经为李荃伪书与余意合惟友人穆庵孔晖以为此决古书也每论之便击节不置以为禇河南尝奉勑书其来已乆然世人忽明白简易之言好以诡秘不可觧之説相尚此文靖之所以叹也
　　滕王阁扁吴傅朋书虞文靖公犹及见之称其深稳端润今阁既易地而扁不知所向往矣南昌惟鐡柱宫扁最佳岂亦傅朋所书耶字学一艺虽非六艺所急渐以废亡而恶札徧布为之三叹
　　李璋济宁钜野县人元上海县尹尝刻九经四书送孔林
　　永乐十年壬辰科进士得除佥事吾乡黄汝申翰江西是也当时有数人同除胡若思先生各题诗送之曾鼎饶安张思安皆陜西顔巽陈琦皆江西陈赏广东钱述浙江徐则宁福建今由进士有十年不得此官者昨壬辰科及第之二人孔天以王亲例除佥事提学河南昨以嵗贡非人递降夀州知州
　　甲午十月四日舟过安仁偶读书坊宋学士文集诸跋语有云区区富贵能几何乃无所忌惮至于如此墓骨已朽览其官氏人犹指议之不觉感叹
　　宋景濂先生在元时著述每书将仕郎翰林国史院编修官衔尝以危太朴承旨荐授
　　松雪翁妙解音律自言至老不能琴而松雪之号复有取于古琴名何耶
　　五日未至弋阳二十里已过龟峯溪下时新月在未位木星入之顷刻遂出西行是日月躔牛二十度木星尚在初度七日方交一度当是太隂亢疾所致又明日过铅山见费少师鹅湖首问及此彼以为星与月相去才五度云
　　木各有土宜予行清化见柿树衢州之橘田皆异他产饶信之间桕亦异冬初叶落结子放蜡每颗作十字裂一丛有数颗望之若梅花初绽枝柯诘曲多在野水乱石之间逺近成林真可画也
　　吾乡谚云斤九厘用以目时人之精慧者不知所本弋阳徳兴产梨颇大有至一斤九两者土人谓之斤九梨盖最其类之大者言之犹芋言魁也
　　浮梁谿山昔人谓为一省之冠饶以饶名亦犹景徳之陶焉信佳境也十月十六夜宿公馆二更时大雷雨声甚震撼是月二十二日已属大雪矣乃有此异
　　宋有两叶梦得俱号石林姑苏石林字少蕴官至宰执贵溪石林则南渡进士官至秘书丞知抚州今性理大全所引用石林叶氏次名西山真氏之后者非少蕴也
　　见扵诗经比也秦故东陵美始以味称昔人谓之果又谓之茶盖以之实笾而飨客矣至于今不废广志云之所出以辽东庐江炖煌之种为美故炖煌郡有州云庐江今庐州南康九江之地亦名庐江云余伏暑时至南康食殊不佳盖西也五代史载胡峤为萧翰掌书记尝随翰至辽契丹破回纥因得西如中国冬而味甘近世叶子竒又谓自元太祖征西域始得西岂误以契丹作元耶由是言之则先时所称者自是中国之而今所味啖者乃西尔省城产尤不佳土人惟利其子以剥仁故江西仁至充赠遗为名品云按神仙传记青登大如三斗魁表丹里呈素含红似今之西矣岂可谓古所无耶彼交梨火枣之难以尽信可也若魏刘祯赋所云蓝皮密理素肌丹瓤者此何物也岂本一物而西种特嘉故得名尔陆士衡又谓其种族类数则有栝楼定桃黄防白传金义密筩小青大班骭素椀貍首虎蟠按栝楼本草所载今之苦也惟以入药嵇含云芝水芝土芝三品则皆甘也张载又称羊骹虎掌桂枝密筩而广志又载鱼羊核女臂此数种岂同产而异名与惟月令所载王生今类已园中早熟条有刺者呼之阎尚友谓予云此非也王本生土中俗称土豆者是已张秋崖又云非土豆王生如形而小亦有二种前代称者亦未之及一説匏亦非也乃星名今中国之凡圆者总名菜止以充蔬传曰田中有淹之以为葅者是已小而白色者曰银色黄者曰金二种香色味皆美条而斑者曰生亦曰筲微小而色黄者曰黄晚熟者曰秋黄架而垂生至尺余者曰丝别有并蒂生者曰嘉则不常产有花类海棠而实大如桃者曰木诗曰投我以木是闽中复有一种土生如葛曰土味尤甘美南人亦以充果
　　都少乡敬南壕先生尝云家有宋抄京房易经传许借未偿比于鄱阳余少宰子积家录之于易无所发明盖自成一家言卦分世应起星气算位即今世钱卜五乡六亲之术小数也而文理微密比太颇为易简云
　　元世祖分明有帝王之度但病在好利故阿哈玛特僧格卢世荣之徒易为遇合虽败而不悔丘处机能烧金佐国费世祖尤宠遇之其尊礼西僧本于刘秉中国祚之言大抵亦利心也其后子孙卒以滛于西僧之术而失天下帝王岂宜示人以意向哉古语有言为名与为利特清浊之间耳
　　鐡柱宫在江西省城东南隅宫之东南隅方丈甃池作石阑槛鐡柱在焉相传为许旌阳治蛟之物甲午冬初予与同僚偶往俯观焉微露其端乃石尔非鐡也亦不作柱形岂厌胜所为与
　　甲午十一月廿一日雪中舟行塘栖与张秋崖谈元末事秋崖口诵一诗云金陵使者过江来漠漠风烟一道开王气有时还自息皇恩无处不周回莫言率土皆王化且喜江南有俊才归去丁宁频嘱付春风先到鳯凰台此顺帝诗赠我太祖者漫记于此
　　右丞相特穆尔达实曰处士无求于朝廷朝廷有求于处士区区名爵何足吝惜【顺帝时征处士杜本等不至授以官故云】
　　阿噜图为相议除一人为刑部尚书或难之曰此人柔软非刑部可用阿鲁图曰选侩子耶若选侩子湏用强壮人尚书详谳刑狱不枉人壊法即是好官何用强壮者为
　　学士巙巙曰天下事宰相当言宰相不得言则台谏言之台谏不敢言则经筵言之
　　元顺帝之失天下也此三人者皆有大臣之度而不救于乱亡岂未能任用耶
　　王景彰懐逺县人名见濳溪游荆涂二山记即建文时学士也
　　太祖一日用舟师至江上适柁壊江东庙有树可为材将取之祷于神降之籖云世间万物皆有主一粒一毫君莫取英雄豪杰自天生也湏歩歩循规矩太祖神之遂不伐其树祝之曰使我有天下当新其庙宇后乃兴建巨丽故金陵江东庙遂著名云















　　俨山外集卷二十一
　　钦定四库全书
　　俨山外集卷二十二
　　明　陆深　撰
　　中和堂随笔上
　　辍耕录第十五卷内一则载寒号虫云出五台山今保定地方山中亦有之当严寒脱毛之时夜间鸣声曰冻杀我冻杀我天明垒个窝至天暖时毛羽已成乃鸣曰得过且过得过且过鳯凰不如我余问其土人果然尝举以为懒惰之比
　　陆机赴洛船装甚盛为戴渊所掠及在洛乃云有屋三间士衡住东头士龙住西头史书若此矛盾与
　　岳正季方近世竒伟不羁之士其言曰贤者自处淡然与物无竞其功名事业必因事会而见未尝汲汲以求之不我用焉虽老于耕钓不悔也夷考其平生正未能然耳岂其阅世后所见如此信乎人不可以不处患难也
　　韩退之自视不下李杜况以退之之所长槩李杜之所短亦宜有缓急小大之伦观其调张籍一篇则所以推崇卫防者不遗心力非独古人徳厚无媢嫉倾挤之习亦其学力足以深知李杜之所到与
　　文有事同而铸词优劣夐异者史记曰渭水尽赤汉书曰流血丹野
　　汉灵中平元年郎中张钧因张角之乱上书以为宜斩十常侍头悬南郊以谢百姓帝怒曰十常侍固当有一人善者否是虽汉纲既頽不可再振而灵帝柔懦无复快意之举若此度之于理亦岂能必然此进谏之所以贵渐而钧之自致于杀身也悲夫
　　原道所论老佛孔子处以为不惟举之于其口而又笔之于其书按孔老同时説家所记问礼犹龙之类是已佛则逺在数十万里之外至后汉时方有指名其谓尝师云尔不知何所依据耶想齐梁之间佛学盛行必有一种文字漫漶推附不可穷诘故退之辟之如此
　　武王伐纣伯夷非之天下不非伯夷而亦是武王世无两可之説而有各自致之道武王非有利天下之心也伯夷叔齐非有利武王之心也是故惟伯夷能谏武王而武王能受伯夷之谏而自致
　　天下之治也宰相求士于天下天下之乱也天下之士有求于宰相宰相求士将以任天下之事也则因事以量士士尽其才而事理矣天下安得而不治士求于宰相志于爵禄也宰相以天子之爵禄私于士士之求愈多而爵禄不足以应之天下安得而治
　　予尝欲节取韩文自为一编以附诸子之后吾乡曹安先生云韩退之尝取己文二十六篇为韩子则韩公亦巳自有斯志特未知二十六篇今是何等文耶
　　诗人多以一聫一句得名传世甚以一字不朽者有之宋陆放翁游敏于作诗自吟曰八十年来万首诗今剑南藁所存诚富矣可以传不朽者恐亦无几五代王仁裕平生作诗亦万余首集为百卷号西江集仁裕字徳辇天水人少不羁年二十五始就学年七十七卒赠太子少师性晓音律石晋初定雅乐奏于永福殿仁裕闻之曰黄钟音不纯肃而无和声当有争者起于禁中已而果有两军校鬭于升龙门外尝梦剖腹以西江水涤之顾见江中沙石皆为篆籀之文因以西江名集云集今人间希有万首之中岂无春草澄江之句黄鹤楼之一篇耶诗殆未易以多寡论也
　　西汉风俗最近古但其趋势附炎虽士大夫公为之顾不如后世者特甚观之田窦霍卫与翟公之门殊可致憾虽有灌夫任安辈稍足以激俗然过于党矣后来上书颂莽者至四十八万又何怪乎其所由来非一日矣
　　世本叙黄帝以来祖姓所出史迁所从取以作史记者隋经籍志谓汉初得其书盖出于秦焚之后宋洪景卢谓其书今亡不知于何时亡耶
　　庄子曰为善无近名为恶无近刑其意以为为善虽无近名然善不可不为为恶虽无近刑然恶不可为或曰无以近名为善无以近刑而不为恶二説为得老氏之旨
　　笔谈诸书所记张元吴昊事谓赵元昊之为宋患二人为之主谋至谓范文正公遣急骑追之不及予意元昊自是黠虏因二人而知中国事机则有之谓元昊之事尽由二人恐或未然也好事者欲以激边帅之待士耳按当时张元吴昊与姚嗣宗俱闗中人以气侠相友善嗣宗题诗空同山寺云南粤干戈未息肩五原金鼓又轰天空同山叟笑无语饱听松声春昼眠又云踏破贺兰石扫清西海尘大开双白眼只见一青天元有雪诗云五丁仗剑抉云霓直取银河下帝畿战死玉龙三十万败鳞风卷满天飞昊有鹦鹉诗云好着金笼收拾取莫教飞去别人家皆麤豪负气之士而嗣宗听松春眠之句颇为蕴借后嗣宗遂入范公幕府不甚见勲业彼二人者独能震荡一时耶
　　乗舟之诗为伋夀而作也左传云宣公烝于庶母夷姜生伋子为之娶于齐而美公取之生夀及朔宣姜与公子朔谮伋子宣姜者宣公所纳伋之妻也公使诸齐使盗待诸莘将杀之夀子告之使行不可夀子载其旌以先盗杀之遂兄弟并命按宣公以鲁隐四年十一月立至桓十二年十一月卒凡十有九年姑以即位之始便成烝乱而伋子即以次年生势湏十五嵗然后娶既娶而夺之生夀又生朔朔已能同母谮兄夀又能代为使者以越境非数嵗以下儿所能办也然则十九年间消破此事不得常举以问穆检讨伯濳伯濳以为宣公滛烝之事当在未即位之前果然则夷姜生伋子时其父尚在不应遂认为己子终未得其説耳
　　士之遇不遇信乎有命也汉武时有白首为郎者问之曰昔文帝好文而臣好武景帝好貎而臣貎丑今皇帝好少而臣已老卢照邻亦自谓当高宗时尚吏已独儒武后尚法已独黄老后封嵩山聘贤士已废岂非命哉
　　诗三百篇圣人悉被之歌盖乐章也其所删者非独以其词而已今诗中有三章而词意无大相逺者如螽斯樛木之类盖乐之三成犹今之三阕三叠是已
　　大雅小雅犹今言大乐小乐云尝见古器物铭识有筦曰小雅筦有钟曰颂钟乃知诗之篇名各以声音为类而所被之器亦有不同尔后人失之声而独以名义求者非诗之全体也
</div>
    <div class="pagination">
<a href="俨山外集_page9.html">上一页</a><span>...</span><a href="俨山外集_page5.html">5</a><a href="俨山外集_page6.html">6</a><a href="俨山外集_page7.html">7</a><a href="俨山外集_page8.html">8</a><a href="俨山外集_page9.html">9</a><span class="current-page">10</span><a href="俨山外集_page11.html">11</a><a href="俨山外集_page12.html">12</a><a href="俨山外集_page13.html">13</a><a href="俨山外集_page14.html">14</a><a href="俨山外集_page15.html">15</a><span>...</span><a href="俨山外集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
