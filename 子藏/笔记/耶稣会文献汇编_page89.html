<!DOCTYPE html>
<html>
 <head>
  <meta charset="utf-8"/>
  <title>
   耶稣会文献汇编 - 第 89 页/共 368 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   耶稣会文献汇编 - 第 89 页/共 368 页
  </h1>
  <div class="content">
   第十一节  下山驱魔再言受难复活
耶稣出山，山麓人士，咸望而拜。中有一人俯伏耶稣足前，祈救其子，谓其被魔虐甚，或迫入水火，或于腹中左右击，或压如重负，或切齿有声，或禁其声令喑，宗徒曾为驱之不能去，故复恳于耶稣。耶稣知其人信心不坚，叹曰：“恶类之人，胡不我信，我在尔众中，几何时耶？含忍尔众，又几何时耶？”乃命携其子来。其人携子造耶稣前投地，口沫流出，耶稣问其父曰：“尔子遭魔何日？”曰：“自幼遭此，若果能救，乞怜救我也。”耶稣曰：“尔能信，无所不可。”其人堕泪大号曰：“我主，我固信矣。愿更坚我信，补所不及也。”耶稣谓魔曰：“聋哑邪魔，我命尔去，勿再入此人腹。”其魔复作虐良久，大呼而去。稚子困极似死者，耶稣手提起之。众退，宗徒问曰：“我辈何为不能去此魔。”耶稣曰：“为尔辈信之不全也。我实与尔言，若有信如芥实焉，则命山他移，固无不能矣。此魔非用默祷及斋，则不能去。”复巡加理勒亚地，再告宗徒以受难事。曰：“人子者将为人所负，被害至死。死之后，三日复活。”宗徒闻而忧形于色，不解其故，亦不敢复问。
第十二节  鱼口取钱完税
耶稣往葛发翁城，有司计人索钱，向伯铎罗曰：“尔师不纳钱乎？”应之曰：“纳。”耶稣抵舍，谓伯铎罗曰：“国税索何人，本地人乎，抑异方人乎？”伯铎罗曰：“异方。”耶稣曰：“如是则人子者，不必纳矣。虽然，我亦不欲违，以免彼疑议焉。尔往钓于海，首获之鱼，其口有钱，可取以纳我尔税。”伯铎罗如命往钓，果获鱼口钱纳之。（噫，吾主耶稣真天主子，人律所不能拘者，但欲示人国法不可轻违，故亦如是。然命取首获鱼口之钱，复见吾主全能，故虽服人之令以纳，又显其全知大德以化物也。）
第十三节  抱孩论谦
诸宗徒见耶稣独命伯铎罗纳税，相与言曰：“吾侪孰为长？”又问耶稣曰：“天国中，孰为大？”耶稣知众意，坐而怀抱一孩，语宗徒曰：“尔辈若不化为孩，必不入天国。有人谦微如孩者，是为大于天国也。若人以不善机陷一小子信于我者，宜以磨石系其颈，投诸海。尔勿忽易孩提，彼之护守天神，尝对越在天我父也。”时宗徒若望向耶稣曰：“吾师，余辈尝见因尔之名而去魔者，为其不偕我游，故禁止之。”耶稣曰：“毋禁。因我名而行灵事者，必不能即诽我也。且凡不尔敌者，即与尔者也。”
第十四节  论赦人罪债
耶稣又语众曰：“凡兄弟获罪于尔，尔宜先私迪之。若听，则尔获一弟兄矣；若弗听，宜益二三友朋为证，偕往迪之。又弗听，则告于教堂。又弗听，乃直视为教外异端而绝交。”（欲令其或惭悔而改图。）伯多罗进而请曰：“若人获罪于我，我宥容之，限止七乎？”耶稣曰：“岂惟七哉，即七十有七，未足限也。”（此总论人罪也，然独揭获罪于我一端，人所更难赦者。以指若果痛悔，无罪不可赦，令其自新。盖必如是，方可蒙宥己身之罪也。）盖天国于人，譬世主于诸臣诛债，或负数万无可偿者，其臣惶惧无计，俯伏哀恳，君怜而悉贳之。及出门，逢负彼百锾者，扼其项，索偿不已。负者伏罪祈宽，复不赦，付狱迫追。同列见之，忿告于君。君怒，召而责之曰：“恶吏，我赦尔数万，尔不赦数锾耶？”因窘辱置之狱，徵责不少贷。夫尔不真心赦人如是，在天我父之待尔亦如是。
第十五节  撒麻利亚愈十癞
耶稣于加理勒亚值瞻礼日，亲旧劝之往都城，意欲耶稣显灵异于众耳目也。耶稣曰：“我之时尚未届。”乃令亲旧先往，己后之。诸瞻礼人士，皆私语曰：“不知其来也，竟何似？”遂相与伺之。耶稣经撒麻利亚，先遣使者入城，以备所需。地人无容入城，雅各伯及若望二宗徒不悦，向耶稣请曰：“愿许吾辈，命天火降，而烬斯城人乎。”耶稣顾责之曰：“尔曹不自知何心人，人子不降世以害人，实以救人也。”乃往他邑。涂次有患癞者十人，聚而待耶稣，望见大呼曰：“耶稣吾师，矜怜救我。”耶稣曰：“尔宜往见司教铎德。”皆唯而行。行间，疾已脱矣。中有外方一人，返伏感谢。耶稣曰：“适十人并愈，今九人安在？噫！何不返颂谢主恩，岂独此外方之人，乃知恩耶？”顾其人曰：“尔起且去，以尔之信，许尔身之愈。”
第十六节  难期未至反化捕者
都城瞻礼初期，（时连七日皆瞻礼，此乃其始日也。）如德亚人士，遍索耶稣不获，纷然议之。瞻礼将半，耶稣始升堂诲人，众又奇其理学深奥，谓从来未攻文字，何自得之？耶稣曰：“我之学非我自有，乃遣我者之谕耳。有能承遣我者之旨，则知此学从上主出耶，抑我自有耶。夫自言其言者，意欲自扬也。若有发言而扬天主者，其言必真，其行必无非义也。”又曰：“梅瑟不贻尔教法乎？尔未能守，而反欲害我，为我于瞻礼日疗人疾也？”或曰：“是非所索欲害者乎？兹已公言于此矣，何竟无一人对耶？抑或彼尊者，知为契利斯督欤？”又有信从耶稣者，相谓曰：“契利斯督降来，宁过是乎？”发利塞俄见耶稣在，遣壮十来捕。时耶稣所定受难之期未至，壮士既闻耶稣训，咸感不忍。耶稣乃于瞻礼之末日曰：“我与尔偕，不能久矣，将归于遣我者。尔辈必将索我而不得，我所往，尔辈不能诣焉。”又宣言曰：“渴者宜亲我而饮，信我者，则于经有验也。经云：‘活水溢于其腹。’盖指后人作从圣教者将受圣神，得宠佑之效也。”众闻耶稣超论，有谓真是玻罗弗大圣者，有谓真是契利斯督者。壮士返，发利塞俄诘之曰：“胡不获耶？”答曰：“从未有彼之讲论发人心志者。”发利塞俄曰：“尔亦被其诱矣，詈之。”时有尼阁得睦初从耶稣受教，乃如德亚尊者，谓众曰：“吾侪岂有未闻其言，未察其行，而可悬断其人者乎？”发利塞俄学士曰：“尔亦加理勒亚之人耶？”（加理勒亚，乃耶稣讲道之处，此方人多信者，故云。）众议不合而散。
第十七节  反难异端赦罪妇
耶稣往阿利物多之山，次日复诣殿诲众。发利塞俄辈，欲难耶稣，故以一妇犯淫者送殿中，问耶稣曰：“此妇论梅瑟教法，当石掷之死。请判之。”盖恶党之意，谓若言宜死，则可议其不仁；若言宜宽，则可议其不遵教法。耶稣弗应，惟俯躬以指书地。众速之断，耶稣曰：“尔辈中，自负无罪者，首击此人可也。”众闻言，各明知所犯诸罪，自老宿以下，默然皆散。耶稣起谓妇曰：“愬尔者安在，曾有定尔罪者乎？”妇人应声称曰：“吾主，未有定我罪者。”耶稣曰：“我亦不定尔罪。尔去，此后勿再犯也。”
第十八节  自证真主
耶稣于圣殿中语人曰：“我乃天地之光，从我者不履幽暗，有生命之光焉。”发利塞诮之曰：“以此言为己证耶。以己证己，证恐不真。”耶稣曰：“虽然，我以己证，无不真也。我能知所从来，则知所从去矣。顾尔不知我之来，亦不知我之去。尔以形迹断人，我则不然。若使我断，断必真。盖非我独断，乃与大父同断也。尔曹之教，两人共证者乃真。我己证，亦以我之父证。”众曰：“尔父安在？”耶稣曰：“尔不识我，则不识我之父。若能识我，或能识我之父矣。”又曰：“我往矣，尔后我不得，尔必将负重罪而死矣。我所往，尔必不能来。”（往之日，指升天也。）如德亚人疑曰：“彼其欲远逝，或欲自引决乎？”耶稣又曰：“尔从下域，我从上域。尔从世，我非从世也。我已为尔言，尔必负罪而死。盖尔不信我，必负罪死。”众问曰：“子为谁？”耶稣曰：“始（始者，经中指天主为万物之元始也。）与尔话者。”盖耶稣所指大父，乃天主罢德肋，众不悟也。耶稣又曰：“尔辈举扬人子时，（指钉起在十字架上。）乃知之。知我非有为，惟因父所论而谕耳。遣我者与我偕焉，我常顺其旨而行之。”
（按圣经，世人常生真福，一在识天地真主，钦崇无怠；一在知降生救赎之恩，深心感法。二者缺一，则不得享真福，而必罹永殃。譬之臣子，不识敬其君父，则恩宠无由而受，反必将蒙不忠之罚。故君责臣以忠，原非为己之荣，欲使臣子尽其分，受其福，理不容不然也。吾主耶稣万民之大君父也，自证其为真主，无非欲以增人之福，而免众人之罪耳。呜呼！彼学士之傲且妒，不能识认真主，而恪奉之，其罪宁止不忠孝也哉？！）
第十九节  有罪者为之役
止时众闻耶稣之言，亦多信从。耶稣语众曰：“尔能存我言而行之，则为我徒，即将识真。（即真主也，亦耶稣所传真教也。）惟真也者，必赎尔。”（即赎免其罪也。）众曰：“吾侪乃亚罢郎之裔，未尝鬻为人奴，何赎之有？”耶稣曰：“我实告尔，凡犯罪者为罪之奴，若有为尔赎者，则尔免为奴矣。我知尔为亚罢郎之裔，既为其裔，则当法其所为。今我所语尔者，皆真实言，是我所闻于天主者也。乃尔曹有不受我言，而欲害我者，此岂亚罢郎所为乎？尔辈惟行尔父之所行。”众曰：“吾辈惟以天主为父矣。”耶稣曰：“以天主为尔父，必爱我也。我由天主而来也，今何不识我之言乎？尔辈不能听我之言，故知尔辈以魔为父，且欲行尔父之所欲。魔所欲，惟嗜杀人，务诳诞，是为诳诞父。我言真实，尔反不信，尔曹能证我一罪乎？我言既真，何为不信。凡由天主者，必听天主之言。尔辈不听，是不由天主矣。”耶稣复曰：“有能守我言而行之者，则永不死矣。”众曰：“亚罢郎与前圣皆死矣。守尔言而行，胡得不死？尔自谓胜于亚罢郎之圣，尔谁乎？”耶稣曰：“若我自尊荣，则尊荣非我有也，自有尊荣我者，罢德肋在，即尔辈所称之大主。尔实不识，惟我识之。即尔祖亚罢郎亦踊跃仰望于我，愿见我有是日也，得见而心悦矣。”众曰：“尔年未艾，安得见亚罢郎。”耶稣曰：“亚罢郎未生之先，我已在矣。”众不悦，欲取石击之。耶稣乃出殿外，姑逊避。
第二十节  胎瞽得明证主
耶稣行次，有胎瞽而乞者，宗徒问曰：“斯父母之罪欤，抑斯之罪欤？”耶稣曰：“固非斯人之罪，亦非其父母之罪，是将显天主之全能也。昼光未尽，我宜为斯人。行遣我者之一效。（所云遣我者，即天主父也。）夜至，则不可得而行矣。我处世，即照世之光也。”语毕，以液和土，抹其目，命之曰：“尔往就西落厄水洗之。”瞽如命往洗，豁然明矣。归见者众曰：“此非向者乞人乎？”或曰是也。或曰非是，似耳。乞人曰：“是我也。”众问知其故。曰：“今安在？”乞者曰：“不知。”众以乞者送发利塞俄，谓耶稣和土疗瞽，不当行于瞻礼日。发利塞俄曰：“不守瞻礼日者，非从天主之人也。”或曰：“如有罪之人，安能为此？”众论未决，问乞人曰：“尔何以断斯人？”答曰：“以我断之，则大圣也。”发利塞俄不信，乃询其父母曰：“是尔子乎？胎瞽何以得明？”父母曰：“我知其为我子，我知其胎瞽，今之得明之由，我则不知，彼能自道矣。”盖发利塞俄辈共计，若言耶稣是契利斯督，即共摈之。乞人父母畏其党，故诿之子。发利塞俄又问乞人曰：“尔当钦崇天主，以实告我，我知彼罪人也？”乞者曰：“彼有罪无罪，吾不知，惟知前瞽而今明耳。”众又曰：“彼何以疗尔？”答曰：“我既言矣，尔既闻矣，何又问，尔辈或欲为其徒乎？”众誓曰：“汝乃其徒，我则梅瑟之徒。我所知，乃天主语梅瑟者。若彼则不知其所言所行，从何而有也。”乞人曰：“正缘尔不及知，始见耶稣奇妙，能开我瞽者也。吾闻建奇事者，必禀于天主。天主不遂有罪者之请，惟钦崇天主旨，乃遂其求。世岂有能开胎瞽者哉？不由天主，不能有此。”众复詈曰：“尔自生来，浑身是罪，而乃欲诲我乎？”遂呵出。耶稣闻众斥之，念既开其肉目，又欲开其神目，复于途问之曰：“尔信天主子否？”对曰：“孰为天主子，俾吾可信乎？”耶稣曰：“顷与尔见，兹与尔言者是矣。”遂称曰：“吾主我信。”即伏地拜焉。耶稣曰：“我降人间世，使瞽者得见，而见者为瞽矣。”（吾主非欲世人蒙蔽，但彼学士自恃其学，自是其见，不虚心受训，故不能明真理。不如良善之士，谦抑虚衷，以领教益故云。）发利塞俄辈或问曰：“吾辈无乃为瞽乎？”耶稣曰：“若尔辈为瞽者，则无罪矣；因自谓明见者，故尔罪难免耳。”
第二十一节  牧羊喻
耶稣曰：“告尔曹，今有绵羊栈于此。入者由垣，不由门，穿窬哉。由其门，是必牧者，司门者启扃纳之，羊闻声必听命，导之出则随，习其声故耳。若他人来，不惟不相随，且避之矣，未习故也。”众不解，耶稣复语之曰：“实为尔言，我即栈之门也。向来之人，由垣入，寇之徒也，羊不听其命。望我门而入，生命获济焉。”又曰：“我乃善牧。善牧者，且为羊致命不辞也。狼猝至，他佣舍羊而遁，以羊非己物也，狼乃得恣焉。若我则能识羊，羊亦识我，即为羊致命，甘之矣。尚有他羊，未入此群，我当收引，其必听吾言，共成二栈，而以一牧牧之。”

天主降生言行纪略卷之四终

天主降生引义
极西艾思及先生原本

极西耶稣会士艾儒略撰
同会费奇规、阳玛诺、林本笃订
值会阳玛诺准

天主降生引义 目录
天主降生引义上卷	
第一节  天主无始，初制天地人物，而时宰之	
第二节  人溺罪恶，天主降罚垂诫	
第三节  如德亚国恒存天学真传	
第四节  天主预示必生，而古圣亟望其救世	
第五节  天主古经，预译西文	
第六节  天主圣三，降生系第二位费略	
第七节  降生事迹，尽符古经预言	
第八节  降生笃效	
天主降生引义下卷	
第九节  人尽有罪，不能自赎	
第十节  圣人不能赦人罪，亦不能代人赎罪	
第十一节  天神亦不能代赎	
第十二节  非天主降生，则救世之功不全	
第十三节  降生一事，於天主极相宜而非亵	
第十四节  天主降生时，其本体未尝变易	
第十五节  天主降生，取人性而不染人罪	
第十六节  天主降世，未尝离天	
第十七节  天主降生，未尝屈小	
第十八节  耶稣灵魂，非天主本体，而有三体一位之妙	
第十九节  降生不当从空而降	
第二十节  降生不必帝王之胄	
第二十一节  降世不必中邦	
第二十二节  中邦已蚤闻降生之旨	
第二十三节  受难非亵，为爱万民	
第二十四节  人宜承受主恩	
第二十五节  降生之功，实足救万世	
第二十六节  降生之恩，施於万方，大於化成天地	
第二十七节  受洗必由真悔，始获主宥	
第二十八节  天主转人之恶，以成大善	
第二十九节  耶稣非诸圣人可拟	
 
天主降生引义上卷
极西耶稣会士艾儒略思及氏撰
第一节  天主无始，初制天地人物，而时宰之
天主者何。天地万有之真主也。盖未有天地之先。独此一大主宰。本无始终。本无穷尽。全知全能。至善至美。自满自足。庆福无际。其体至神。绝无声臭。又极纯一。不容分变。生万物而自无生。主万化而自不化。宰天地而自不烦。运万有而自至静。瀰满六合而六合不为界。体万物而於物不杂。万物存而於本体无增。万物毁而於本体无减。是为宇宙原始。人物终响。至尊无对。至高无上者也。
按古圣经。有此大主。然後有天地万物。盖天主自备全能。又备至慈。欲通其美於万物。乃化成天地。肇生吾人也。始造万物。毫不假质料。不烦心力。惟展其全能。施其大德。欲有天地而天地成。欲有万物而万物生。盖其所欲。即其所能。无分巨细灵蠢。惟命而成。既造成之後。又时刻保存安养之。彰瘅淑慝。令万品各得其当然之所也。
其初造天地时。即於最高之天。化成一万福之所。谓之天堂。使诸灵品。欣而知趋。又於地中最下之处。化成一万殃之所。谓之地狱。使诸灵品。惧而知避。如开国之君。辟殿廷以处百官。亦设囹圄以待有罪。欲人明於趋避之路。而听其自择焉。至化生万有次序。则详载於天主经典。上古梅琴圣人所纪。为宇宙最古之经。
天主初制造天地。即化成二种灵明之物。其一纯神。绝不着形。是谓天神。灵明大德。通彻万理。其数无算。总分为九品。皆供天主使令。天主视其初念善恶。以定陟降。中有举傲念者。恃其本性灵美绝伦。谓可与造物主等矣。其馀感谢主恩。知所有诸美。本天主洪锡。屈服主命。而深恶彼傲者。故天神遂分而为二。善者。天主留在天堂。享受永福。仍谓之天神。其首领者。按圣经名曰弥额尔。恶者。天主降罚。谴在地狱。抵受永殃。所谓邪魔是也。其首领者。名曰露际弗耳。然天神亦有在世者。乃天主所遣。使之护国庇民。且时迪人於道德者也。若论邪魔。亦有容之在世。一则以炼善人之德。增其功行。一则以惩恶人之罪。使之迁善改过。（详见天神魔鬼说。凡篇中所引天神魔鬼。皆本此）
其二灵明之物兼神形以成其性者。人类是也。盖天主开辟天地时。万物既备。始化生人类之宗首。一男。名曰亚当。一女。名曰厄娃。其成亚当。则先以尘士造成其躯。预示其谦。复以灵性缔结之。使全其为人。又以亚当之一肋骨。复造厄娃。以定匹配。以示均齐。使夫妻之礼。传之万世。即肇於兹矣。然人备有形神二者。盖肉身即为灵性之仆役。行善之具。灵性即为形骸之宗主。灵觉之原也。
天主又于世。造一最乐之处。气和常春。品物繁美。名谓福地。置人於中。俾享其乐又使羽毛鳞介诸类。悉听其命焉。然既赐人以享万有之用。必须严立教命。以令其事奉天主。所谓生物以事人。生人以事主是也。顾他未有可戒。惟以不迷饮食。勿贪分外之福戒焉。
第二节  人溺罪恶，天主降罚垂诫
人性初畀。极为纯善。备有原义诸德。规诫之条。铭在人心。不待人教。自明趋避。谓之性教。奈人类原祖。受魔诱感。不克遵守主命。而性之原善失矣。宗首既损其性。则欲根顿发。至递生子孙。皆负原祖之染。经谓之原罪。即私欲与诸罪之根苗也。又上古之人。淳朴未凋。罪犯尚稀。皆以奉天地之主为宗。全无异端。迨後亿万蕃衍。骄忿贪淫。无所不至。自犯之罪。更重於原染。乖戾万端。由此而起。从古天主。虽已笃生大圣。令谕万民。又多降显罚以警戒之。奈人心蔽锢。难以唤醒。故世道日危。而众愆上渎至尊。理当重惩严罚。故当古圣诺厄之时。天主命造大椟如航。以保存人物各种。随命天降洪水。四十昼夜。至于江海湧溢。湮没天下最高之山。其人与物。惟有保存於大椟者。余尽消灭矣。（详见人类原始）厥後圣诺厄男女八人。复蒙主佑。安出而传类。天主欲再叮咛教旨乃谕梅瑟大圣。（即天主降生前一千五百十有七载）特授十诫。勒於石板二片。复详诸教规礼节。命纪录经典。以诏万世。谓之经教。庶世人不忘其本。而复修德。故洪水之後。数百年间。亦皆惟以奉天地之主为至教。无二传也。至於人类繁多。语言各异。分方以居。复忘真传。而异端邪说迭兴。各设人像物形。以当供养。纵有圣贤在世。少可指示。然而溺恶太深。实非人力可挽救也。
第三节  如德亚国恒存天学真传
大秦如德亚国。在亚细亚之西境。与中国相连一大洲。乃天主开辟天地之时。化生人类元祖之地。洪水後。万民既分。多失造物主真传。独此国中。历有大圣。虔奉天主。阐明正教。设殿立台。以隆祭祀。如上古洪水之前。有圣人亚伯尔厄诺等。及洪水之後。有亚把郎义撒雅谷等。又後梅瑟亚鸾若苏厄撒摹厄达味圣王。暨诸先知圣人。先後纪录天主经典二十有四部。是故其民恒受圣训。且虔望上主。悯救人世。不复降重灾云。
第四节  天主预示必生，而古圣亟望其救世
人类之首亚当。既犯主命。即知深悔苦修。以望主宥。且万民之中。先後亦多有然者。其情实可悯也。设天主永不赦救。似乎人类之恶。反足掩造物主之全能大慈矣。顾天主至尊。罪犯至重。理又不容轻宥。必也公慈兼至。方合大主之心。若再尽灭人类。以显明威乎。此於上主固为无难。然如是。只显其大义至威。而实伤其至慈大德。有所不忍也。若竟遽尔宽宥。尽赦人罪。以彰其仁乎。此虽合其至德。又伤其至公。致人日纵於恶。而不知惧也。是以大赦之恩。反启易犯之端。非救世之正法也。於是亲欲降世。以救亿兆。不忍尽灭我至慈也。宁自受苦分痛。不徒然赦。又至公也。至公至慈。方与天主大德相合。则降生之功。与天主之位正相宜。而救世之法。始极全至当矣。然突然而降生。又莫知其为真主。故预期数千百年之前。或自默启先圣。或令天神下界明传之。命录於经典。以谕万世。盖最初默启人类宗首亚当厄娃者。俾知而不失望。原祖以此传之後世。凡万民得其传者。无不仰望。如悬望解。农望岁。万不啻也。是故如德亚国。历代有圣人出。则以天主降生之详。预慰众心。如言将降本国白稜之郡。出於达味圣王之裔。以童女为母。降时必有异星显见。远方贤王来朝。与其後来受难赎罪。死而复活。及至升天。而万民归化等事。俱已预纪经典。以为异日降生之符券大徵也。
第五节  天主古经，预译西文
天主古经。先圣所录。共二十有四部也。天主未降人世。一百八十年。有日多国贤王。多禄茂者。欲集万国经书。共成大院。知如德亚国。有造物主圣经。为千古不刊之典。物遣使臣往请。并求译士数人。国主传命。又选七十二名士。通两国之文字者。赍经而往。贤王宾礼之。命译西额肋济国之文字。以通天下。然虑有和同附会。致失经旨。乃命诸译士。作七十二处。不令相通。逾年而告竣。王薰沐升朝。大臣咸列。命诸译士宣读之。字字符合。片言不爽。天大惊悦。知有全能默启。愈加钦崇焉。盖此盛事非偶。乃天主深意。俾太西诸国。日後得闻造物主妙理。与夫降生真传者。自有印证预载。无可疑异。
第六节  天主圣三，降生系第二位费略
天地真主。虽为至一无二。然大主一体之中。原含三位。（所谓位者，非爵位。亦非座位。乃灵明自立之位也。）以西音称之。一曰罢德肋。一曰费略。一曰斯彼利多三多。以华言译之。罢德肋为父。费略为子。斯彼利多三多为爱。为圣神也。此三位。虽各为灵明自立。然总为一性一体。无二主也。略譬之人性焉。有心。有志。有情。志生於心。情发於心志。虽分为三。总成一性体耳。又譬之日焉。有轮。有光。有热。轮生光。轮光发热。三者虽异。而相生相发。亦无先後等待。共成一日。非有三也。盖天主纯一妙体。本不可分。苐因自照本性无穷之妙体。内自生一本性无穷之妙像。如内自见而生第二我也。故虽为一体。然有照与受照。生与受生之别。生者为父。受生者为子。故分二位。又父子极相爱慕。共发一爱。即第三位。所谓圣神也。此三位一体之义。未有天地之先。无始之始。已浑全完备。即大主灵明之本体也。其後降生救世。系第二位费略。故常自称为子。称罢德肋为父。又自称为父所遣者。盖指原从罢德肋而生。且以罢德肋之旨而降世也。
或问曰。天主三位。既总一体一主。何谓降生独系费略。而罢德肋。与斯彼利多三多。未尝云降生乎。曰。此理蕴奥。详载天学解中。姑请以喻言之。夫太阳有轮。有光。有热。三者共成一日也。今所云普照万方者。人必言为光。而不言轮与热也。实则光未尝离轮。而热气未始离光也。是以言费略降生救世。不云罢德肋与斯彼利多三多者。盖体虽同。而位则异。故独费略之位。特接吾人性以降生耳。西贤譬之三人共制一袍。且三人共帮着之。然着之者。只一人已耳。吾主耶稣之人性。三位共造之。吾主降孕之功能。三位共施之。其降生为人者。独费略一位而已。然既费略之位。於罢德肋。及斯彼利多三多。共全一体。则三位未始相离矣。故经中吾主有云。罢德肋与我偕。而我与罢德肋亦偕焉。又斐理伯宗徒。尝问耶稣曰。屡蒙圣训。言及罢德肋圣父。愿我主赐我辈。得见罢德肋为快也。耶稣□之曰。见我者即见我父也。吾与父。一而已□□。
第七节  降生事迹，尽符古经预言
或问古经所预载天主降生之事。可详闻乎。曰。玛窦圣史。取以明徵吾主耶稣。即古经所许降生救世之主。不爽也。乃引古经二十二端。一一符吾主者。为达味圣王之裔。一。生於童身之母。二。星见远王来朝。三。为纳匝勒郡人。四。大圣若翰为之前驱。五。天神呵护。六。居加礼勒亚。七。发令有权。八。显大灵迹。九。谦卑和逊。十。以喻施训。十一。以时饫民。十二。恶人假伪。十三。主性人性合一。十四。天教神政。十五。大主自甘卑贫。十六。如德亚国人。多有盲痼。十七。谂知人秘。十八。定立新祭。十九。受苦被钉。二十。复活荣福。二十一。异邦归化。二十二云。请述其略如左。
古圣预言降生救世之主。皆云必为亚把郎古圣。（亚把郎生在天主降生前二千一十五年。与中国唐尧时。相去不远。）及达味国王（达味生天主降生前一千三十二年。）之後裔。非他族也。盖天主先後明许二圣以其子孙。必降福於万民。（见日搦西古经圣梅瑟所纪第十七。及第二十二篇。并圣诗十一篇。及一百二十一篇。即达味圣王。所著圣诗一百五十篇内。）而吾主耶稣。实其後也。故当时凡认耶稣为降生真主。皆以达味之子称之。（见天主降生言行纪略。一卷三。又四卷四。又六卷四。）此其一也。
古圣依撒意亚。（在天主降生前。七百八十年。凡记古圣之年。多以著经年为准。下仿此。）蒙大主启牖。先知降生事实甚详。且纪录至明。犹记载已往事。岂独预言未来者哉。其本经第七篇。论天主降生先兆。向其国主曰。上天下地。随请一验。以为证可也。亚嘉斯国主曰。恐获轻试大主之罪。曷敢请验。依撒意亚曰。噫。童女将怀孕而产一子。称谓玛孥厄尔。（译言天主与我辈偕也。即耶稣别号。）是为明验。至耶稣降世。实不因人道。而因圣神之功。孕生于玛利来之童身。（见纪略一卷二）此其二也。
又依撒意亚。本经第六十篇中。及达味王圣诗第七十一篇。俱云。其降生时。必有异星显见。而遐方之君。仰其光耀来觐。且皆从鈒罢诸国。乘骆驼及骥而来。献黄金乳香。而赞颂大主也。迨耶稣圣诞。果然如是。（见纪略一卷十。）此其三也。
吾主降世。虽周流诸方。然古经预言其降生之地。明指白稜之郡。古圣弥格亚。（在天主降生前.七百四十六年.）其经第五篇内。云。嘻哉。白稜。如达（古圣人名。）之地。千郡中。岂为褊小哉。从此将出一君。广治吾民。伊始乃自无始云。迨三王来朝日。询其降生之地。凡诸司教者。亦以此经为证。以复本地王也。又古经论吾主将居之乡。明指纳杂勒之邑。盖纳杂勒。即圣母故居。天神来报之地。而从厄日多回时。常住之也。（见纪略一卷十二。又二卷四。）此其四也。
又圣依撒意亚。第四十篇云。必有大圣为之前驱。呼号於野。令人整齐主道。盖指若翰圣人。阐明圣教於众。令人识认耶稣为真主也。（见纪略一卷一。又二卷三。）此其五也。
古圣达味圣诗。第九十篇。预言吾主之事。有云。上主命其天神。尊崇呵护而钦事之。兹吾主降诞。复活。升天之日。与夫在山中严斋时。天神显像群候焉。（见纪略一卷八。又二卷二。又八卷一。及十二。）此其六也。
圣依撒意亚又言。其召徒布教。多在加里肋亚之地。而吾主显圣迹。召门徒。即在其地也。（见纪略二卷四。及十）此其七也。
古圣叶肋弥亚。（在吾主降生前。六百二十八年。）其预言吾主之事。载其叮咛教旨。而阐发之。视古诸圣。更加精密。而吾主山中圣训。果显其深微奥妙。超出他圣远甚。真天上训也。（见纪略三卷一。）此其八也。
圣依撒意亚又云。吾主天主。将来救我曹。而瞽者乃明。聋者乃听。哑者始启其舌。跛者踊行如鹿也。盖指天主降生。展其全能。显无数灵异以救世。而吾主耶稣所行神异如开人聋聩。起人诸疴。难以数计。且不惟自显其能。即以此权。付之门徒。俾能却病驱魔。故若翰之徒。前来询问。果为天主否。吾主亦只以此答之耳。（见纪略三卷四。）此其九也。
依撒意亚四十二篇。论契利斯督（即天主降生别号译言诸王之王。诸司教之宗主也。）降世。言其谦顺良善。毫无害於人物。即摇苇亦不折也。而吾主耶稣慈善好生。兼良施惠。事事明显。（见纪略圣迹诸篇。）此其十也。
古经达味七十七诗中。有云。将以寓言。启吾口。且将吐露自有民以来。隐灭之理焉。盖指吾主降生。多用譬况以施训。而发天地蕴奥。民众多所未解。（见纪略三卷九。及十。及十一。）此其十有一也。
古圣厄则基厄（在吾主降生前。六百零一年。）豫云。吾主将如善牧者。保养其群。多方论顾护。而吾主耶稣在旷野中。以数饼鱼。饷数千人。救其诸疾。曲为引导。而各方士民。时聚吾主前。诚如绵羊趋於牧者。（见纪略三卷十五。及四卷六。）此其十有二也。
  </div>
  <div class="pagination">
   <a href="耶稣会文献汇编_page88.html">
    上一页
   </a>
   <span>
    ...
   </span>
   <a href="耶稣会文献汇编_page84.html">
    84
   </a>
   <a href="耶稣会文献汇编_page85.html">
    85
   </a>
   <a href="耶稣会文献汇编_page86.html">
    86
   </a>
   <a href="耶稣会文献汇编_page87.html">
    87
   </a>
   <a href="耶稣会文献汇编_page88.html">
    88
   </a>
   <span class="current-page">
    89
   </span>
   <a href="耶稣会文献汇编_page90.html">
    90
   </a>
   <a href="耶稣会文献汇编_page91.html">
    91
   </a>
   <a href="耶稣会文献汇编_page92.html">
    92
   </a>
   <a href="耶稣会文献汇编_page93.html">
    93
   </a>
   <a href="耶稣会文献汇编_page94.html">
    94
   </a>
   <span>
    ...
   </span>
   <a href="耶稣会文献汇编_page90.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
