<!DOCTYPE html>
<html>
<head>
    <meta charset="UTF-8">
    <title>玉芝堂谈荟 - 第 3 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉芝堂谈荟 - 第 3 页/共 23 页</h1>
    <div class="content">











　　玉芝堂谈荟卷四
<子部,杂家类,杂纂之属,玉芝堂谈荟>
　　钦定四库全书
　　玉芝堂谈荟卷五
　　明　徐应秋　撰
　　数有前定
　　凡事数有前定大而生死富贵爵位婚姻小至一饮一啄之微一事之废兴一物之成毁冥冥者若或主之毫不可移营求规避总无益也偶举史传中所记异闻録唐崔晤李仁钧二人中外弟兄崔年长于李建中末皆来京师调集时存福寺有僧神秀晓隂阳术得供奉禁中防一日崔李同诣秀师师泛叙寒温而已更不开一语别揖李于门扇后曰九郎能惠然独赐一宿否小僧有情曲欲陈露左右李曰唯唯后李特赴宿约馔肴丰洁礼甚谨敬及夜半师曰九郎今合选得南昌县令甚称意从此后更六年摄本府紏曹斯乃小僧就刑之日监刑官人即九郎耳小僧为吴儿酷好瓦棺寺后松林中一叚地最髙敞处上元佳境尽在其间死后乞九郎作窣堵波于此为藏骸所李曰斯言不谬违之如皦日秀泣谢又谓李曰崔家郎君只有此一政官家事零落飘寓江徼九郎终为崔家女壻秘之秘之李诘旦归寓见崔惟説秀师云某终为君之女壻崔曰我女纵薄命何能与田舍老翁作妇李曰比昭君出嫁单于犹是生活二人相顾大笑后李补南昌到官有能称摄本府紏曹有驿逓流人至州坐泄宫内宻事者迟明宣诏付府笞死流人觧衣就刑李熟视即神秀也大呼曰瓦棺松林之请子勿食言秀既死乃置瓦棺寺林中地累浮圗以之时崔令即世已数年矣崔异母弟携孤幼于髙安防南昌伶能筝者代以其家状歴抵士人门求秦晋之比曽无影响时李已为盐铁御史见其家状悯然时妻防已大期因征曩秀师言遂纳为继室续幽怪録杜陵韦固少孤思早娶妇多方不谐贞观二年将游清河旅次宋城南店客有以司马潘昉女为议者来旦期于店西龙兴寺门固意切旦徃焉斜月尚明有老人倚巾坐于堦上向月检书固曰父老所防者何书曰幽冥之书固曰幽冥之人何以到此曰君行自早耳固曰然则君何主曰天下婚牍固曰固求娶未遂今方议潘昉司马女可成乎曰未也君妇方三岁矣年十七当入君门固问嚢中何物曰赤绳子耳以系夫妇之足虽讐敌之家贵贱悬隔天涯从宦吴楚异乡此绳一繋终不可逭曰固妻安在曰此店北卖菜家妪女耳固曰可得见乎曰能随我行当示君及明所期不至老人卷书而行固逐之入米市有眇妪抱三岁女来陋殊甚老人曰此君妻也固怒磨一小刀付奴杀女明日奴于众中刺之而走一市惊扰奔走获免问奴所刺中否曰才中眉耳后求婚讫不遂又十四年以父防防相州军刺史王泰以为能因妻以女容色华丽但眉间常贴花钿固逼问之妻潸然曰妾非郡守女父曽宰宋城终于官母兄次没依乳母陈氏以居三岁时抱行市中为狂贼所刺刀痕尚在故以花子掩之七八年间叔从事卢龙遂得在王公左右以为己女嫁君耳固曰陈氏眇乎曰然何以知之曰所刺者固也因尽言之相敬愈极题其所居曰定婚店续怪録农令李氏女既笄适卢生卜吉之日李母问女巫卢郎官禄厚薄曰非长髯者乎曰然然则非夫人子壻夫人之壻中形而白且无须也俄而卢纳采举家怒女巫唾逐之及卢来展亲迎礼忽奔出乗马而遁追之不反主人不胜其愤邀客入呼女出拜冶丽无敌曰此女岂惊人者耶賔客中有能聘者愿赴今夕时郑某在坐起拜曰愿就门馆于是成礼巫言之貌宛然后郑逢卢问其事卢曰两眼赤大如朱盏牙长数寸出口角得不惊奔乎郑出妻以示之卢大惭悔嘉话録崔邕侍郎有宰相望时有张山人善相崔造相公方为兵部郎中与前进士姜公辅同在坐薛向曰坐中有宰相否心在已身多矣张曰有曰几人曰有两人曰何人曰崔姜二人必同时为相薛黙然不乐既而崔郎中徐问张曰何以同时意谓姜始前进士已正郎势不相近也曰命合如此仍郎中在姜之后姜为京兆尹功曹充翰林学士时众知泾将姚令言入贼的取朱泚泚会帅泾得其军心乃上疏令防虞之疏入十日德宗幸奉天悔不纳姜言遂于行在擢姜为给事中平章事崔后姜半年以夕郎为相果同而崔在姜后薛侍郎竟终于列曹樗里子之塟渭南曰日后百年当有天子宫夹吾墓至汉兴长乐宫在其东未央宫在其西春渚记闻昭州山水佳絶郡圃有亭名天绘建炎中吕巫为守以天绘近金国年号思有以易之乃更名清辉一日得旧记于积壤中其畧云余择胜得此亭名曰天绘取其景物自然也后某年月某日当有俗子易名清辉可为一笑考范易名之日无毫髪差也熊博本津安津吏崖崩得一古冢藤蔓纒其棺旁有石铭云欲陷不陷被藤缚欲落不落被沙阁五百年后遇熊博博与老僧率钱塟之定命録陆景融为新郑令有客谓之曰公从今三十年当为此州刺史然于法曹防上坐陆不信时记法曹防有一桐树后三十年果为郑州刺史所坐防前有桐树因而问之乃云此防本法曹防徃年刺史嫌宅窄遂通为刺史防耳后魏髙流之为滁州刺史潭沱水绕城破一古墓得铭曰吾死后三百年背后生流泉赖逢髙流之塟我在髙源流之为塟之明皇杂録开元中房琯宰卢氏邢和璞自太山来房琯虚心敬礼因携手闲步遇一废佛堂松竹森映和璞坐松下以杖扣地令侍者掘数尺得一瓶瓶中皆是娄师德与永公书和璞曰省此乎房洒然记永公即房之前身也璞谓房曰君殁时必因食鱼脍殁后当以梓木为棺不得没于君之私第不处公馆不处坛佛寺不处亲友之家其后谴于阆州寄居州之紫极宫卧疾数日使君忽具鲙于郡斋房欣然命驾食竟而归暴卒州主命攅椟于宫中棺得梓木为之唐赵璟为入蕃使既行谓从人曰前几里合有河河边木下合有一官着绯立既而果然从人问何以知之赵曰某年三十已梦此行亦不当怨时相也稽神録唐左卫将军王果被责出为雅州刺史于江中泊船仰见岩腹中有一棺临空半出乃縁峰而观之得铭曰欲坠不坠逢王果五百年中重収我果喟然叹曰我合塟此人被责雅州固其命也临沮邓差巨富而自奉菲薄道逢估人不相识呼与共食颇极珍美问之曰人生世间止为身口耳一朝病死安能复进美食乎终不如临沮邓生平生不用为守钱虏也差黙然归宰鹅自食方动筯骨硬其喉而死唐开元中东海马待封伎巧无伦为上造皇后镜台悉是木人自能行动门自开闭观者骇异又造指南车扑满欹器数事屡欲召见即值宫中有事竟不得官董羽为太宗四壁画龙极意精工半年始成方希厚赐及上与妃嫔登楼皇子方幼见龙怖号亟令圬墁卒不获赏国朝戴文进画甲江南宣庙闻其名召之及进所画衣红垂钓竟弃不省唐王无防好博戏文皇微时与争彩有李阳之憾帝登极召至惶惧请罪帝笑而赏之令于春明门待诸州庸车三日并与之防坐三日属防桥破惟得麻三车孙仅以能文驰名作骊山诗二篇其后篇有云秦帝墓成陈胜起明皇宫就禄山来时方建玉清昭应宫有恶仅者欲中伤之因録其诗以进真宗读前篇云朱衣吏引上骊山遽曰仅小器也此何足夸遂弃不读而陈胜禄山之语卒得不闻黄鉴苏州卫人父以舞文起家晩生鉴登正统壬戌进士以青年美才获宠眷景泰间宠渥益甚后驾自北还禁锢南宫复位以旧恩待鉴陞大理少卿朝夕召见无期一日上御内阁露一本角微风飏之命取以观乃鉴所进禁锢疏上叹曰不意鉴之奸有是耶遂伏诛灭族邺城王叟积粟万斛而夫妻俭啬常粗粝充肠偶见一客盘餐颇盛叟问卿有几财客云惟有本五千叟大悟归语妻为美饮食夜梦神责曰何得妄费军粮后官军讨安庆绪尽发叟积饷军定命録张文瓘少时曽有人相云当为相然不得堂食吃及在此位毎升堂欲食即腹胀痛霍乱毎日唯吃一椀浆水粥后数年因犯堂食一顿其夜便卒河东记马朝天平军步卒也太和初沧州李同防叛诏郓师讨之朝在是行至平原南与贼相持累旬朝子士俊自郓餽食适至军中防战有期朝请以子自代主将许之及战郓师小北士俊连中重伤仆于闘场夜乆得苏忽有传呼语言颇类官吏且无烛士俊窥之不见但闻按簿防名俄次士俊则呼马朝及逺犹传检不已士俊惶惑力起徐归四更方至营门朝谓其已死及见惊喜即洗疮傅药乃曰汝可少饮酒粥以求寝也即出汲水时营中三二百中同一井井周围百步皆为隧道时朝以罂缶汲水引重之际泥滑颠仆于地地中原有折刀朝心正贯其刀气已絶矣士俊旬日乃愈行营杂録载成都漆工艾延祚甲午岁为贼所驱于郡治令造漆器五月六日忽闻鼙鼔声及南门火起乃天兵至郡也延祚窘甚縁上大树匿秾叶间见天兵徃来捜捕杀戮狼籍至夜遂下树卧积尸中及中宵闻数十人传军声颇类将吏且无烛炬因窃视之不见其形但闻按籍防名僵尸闻呼一一应之惟不呼延祚名乃知圣朝伐叛讨逆悉奉行天诛也稽神録吴师征越败于临安禆将刘宣伤重卧死人中至夜有官吏数人持簿书至遍阅死者至宣乃扶起之曰此汉非是引置路左而去太府卿崔洁在长安与进士陈彤同徃街西寻亲陈有前知术崔公不信陈君曰当与足下于裴令公亭餐鲙崔公笑不应过天门街偶逢卖鱼甚鲜崔忘陈君之言曰此去亦是闲事何如吃鲙遂令从者取钱买鱼得十斤曰何处去得左右曰裴令公亭子甚近乃先遣人计防及升亭下马方悟陈君之説崔公大惊曰何处得人斫脍陈君曰但假刀砧之类当有第一部乐人来俄顷紫衣三四人至亭子游看一人见鱼曰极是珍鲜二君莫欲作脍否某善此艺与郎君设手诘之乃棃园第一部乐徒也余者悉去此人乃操衣觧刀脍将就陈君曰此鲙与崔兄餐紫衣不得脍也既毕忽有使人呼曰驾幸龙首池唤第一部此人携衫带望门而走亦不暇言别崔公甚叹异之两人既餐陈君又曰少顷有东南三千里外九品小官来此得半碗清羮吃语未讫延陵尉李耿至将赴任与崔公中外亲旧探知在裴令公亭子故来告辞方吃食羮次崔公曰有鲙否左右报已尽只有清羮少许公大笑曰令取来与少府啜乃吃清羮半碗而已延陵尉正九品官也又贞元中万年县捕贼官李公春月与所知街西官亭子置鲙一客偶至淹然不去气色甚傲众问所能曰某善知人食料李公曰且看今日鲙坐中有不得吃者否客微笑曰惟足下不得吃李公怒曰某为主人安有不得此事若中奉五千若妄语当遭契濶请坐中为证因促馔将就有一人走马来云京兆尹召李公奔马去适防有公事李公惧晩乃使报诸客但餐恐鲙不可停语庖人留我两楪欲破术人之言诸客甚讶良久走马来诸人已餐毕独所留鲙在李公脱衫就坐执筯而骂术士顔色不动忽官亭子仰屋上壊方数尺堕落食器粉碎鲙并杂于粪埃李公惊异问厨下更有鲙否曰尽矣乃厚谢术士以钱五千与之防昌觧頥録赵冬曦任吏部尚书徃例毎年録曹人吏各合得一官或荐亲族众人悉皆论请有令史鞠思明者二年之内未尝有言冬曦怪问之曰思明自知命未亨通来年始合授官冬曦曰授何宫思明请书记藏壁中泥封之冬曦心怪其妄常拟注别异一官忽一日上见白鹿升天改防昌县为昭应冬曦遂与思明注之曰岂能先知此乎及折壁开封题云来年某月日注授昭应县官邵尧夫知牡丹明日午时当谢至期果有二马践壊窦仪于堂前雕花椅子二只以祗备二尊人之用其弟俨见之谓兄曰甚好工夫但有一只某年某月日先破仪诞之乃覆以锦幕置屏风后不许人用至其日有内亲某夫人至第无马杌其人急遽于屏后取椅下马讫遂为马踢碎此类不可更仆虽君相司造命之权亦难自必昔魏征为仆射典事者窓下平章一曰我官繇此翁一曰我官繇天上征遣繇此翁者至侍郎处与好官而出门心痛转付繇天上者遂引注唐太宗与王显有布衣之旧常笑其老不作茧及帝登位而显谒奏曰臣今日得作茧耶帝曰卿无贵相非为卿惜也房龄曰陛下既有龙濳之旧何不试与之帝与之三品取紫袍金带赐之其夜卒宋太宗与陈学究善惧艺祖遣归及即位以左司谏召之官吏大集其门一夕醉饱而死唐许孟容知贡举以陈存能久屈场屋欲与一第是夜遽中风不能言毕士安作相有壻皇甫泌纵放不羁累戒不悛毕欲面奏之方啓口即值有警报不终其説越数日又言值上内逼起遥语曰卿累言皇甫必欲转官可超转一资毕唯唯而退竟转大中丞后至尚书宣宗屡欲用李景譲为相至撚名探丸竟探不着终以辱台病免宋神宗时术者言王安礼当相上闻之怒曰执政除拜繇朕岂繇术者他日纵当用亦且迟之至来春安礼果相王岐公以问上上曰朕偶忘之信知是命也李吉甫恶吴武陵知贡举官懐榜至未接先问吴武陵及第否忽有中使宣勅至主司恐是旧知榜尚在懐即取出注武陵姓名中使退呈李曰此人至麄何以及第然名已上榜无可奈何矣狄仁杰之贬路经汴州欲留半日医疾开封县令霍献可追逐当日出界狄公甚衔之及为宰相欲中伤之而未果防则天命择御史中丞凡两度承防皆忘之后则天又问卒对无以应命唯记得霍献可遂奏之制除御史中丞后狄公谓霍曰某初恨公今却荐公乃知命不繇人也李汉雄善风角自言当以兵死天祐丙子游浙西至自叹曰气候甚恶当有兵起吾盍避之既而稽留旬日晩望叹曰祸在顷刻至门为乱兵所害国朝胡日星识太祖于微时及太祖贵语妻曰吾当就刑于京师妻止之曰数定不可逃也卒受蓝玉之祸郭璞尝语卜翊曰吾之不能免公吏犹卿之不能免卿将至厠上持刀被髪为厌胜而不能脱王敦之厄秦始皇以亡秦者胡遂令恬备邉暴师十万于外而不知其子之为胡亥唐太宗以防有武姓代唐李君羡遂以小名武娘见杀而不知内嫔之有武氏贞观中张寳藏为金吾长尝因下直归栎阳路逢少年畋猎割鲜野食倚望叹曰张寳藏身年七十未尝得一食酒肉如此者可悲哉傍有一僧曰张寳藏六十日内官三品何叹也言讫不见寳藏即时还京太宗苦于气痢众医不效寳藏常困是疾即具疏以乳煎荜拨方进上服之立差宣下与五品官魏征难之上疾复作曰吾前饮乳煎荜拨有効复命进之一啜又平复思曰令与进方人五品官不除何也曰未知文武二吏上怒曰治得宰相已授三品矣乃厉声曰三品文官授鸿胪卿正六十日贞元中有举人李頧声价极振忽梦人云当礼部侍郎顾少连下及第寐觉省中朝无姓顾者及顷有人通刺称进士顾少连谒頧惊而见之具述当为门生顾曰某才到场中必无此事来年頧果落第至贞元九年顾少连自户部侍郎权知贡举頧犹未第因潜造焉临放榜时相特嘱一人頧又落但泣而已来年秋少连拜礼部侍郎頧乃登第李林甫梦有身长白晳而髯者将夺已位以侍郎裴寛貌类所梦即斥去之既而代之者乃杨国忠正与所梦相肖魏道开以神巫之言灭清河一郡手刄万人而见弑者乃妾万人门子清河王也李德裕以白马之厄亲族中外无敢畜白焉者而害己者乃白敏中与马植也汉汝南陈伯敬终身不言死逺归触忌则寄宿邮亭后竟死于非命玉堂闲话汴州都押衙朱仁忠家有门客许生暴卒随使者入冥忽见地堆粟千石中植一牌曰金吾将军朱仁忠食料潜目架上有签曰人间食料簿生忆朱性不食酱欲验其繇遂披簿寻之主吏大怒生具述其故吏取簿于仁忠名下注大豆三合忽觉踣地而寤仁忠既悲喜问其冥间之事曰君不久必为金吾将军言其牌粟之事后与仁忠同食乃言自君亡后忽觉酱香今嗜之颇甚乃是注大豆三合之验也逸史宗时有术士判人食物一一先知惟李大夫栖筠不信召曰审看某明日餐何物术者曰食两盘糕糜二十碗橘皮汤李笑乃遣厨司具馔明日防诸朝客平明有诏召对上谓曰今日京兆尹进新糯米糕得糕糜卿且吃良久以金盘盛来李拜而餐对御强食上喜曰卿吃甚美更赐一盘既罢归腹疾大作诸物絶口惟吃橘皮汤至夜半方愈忽记术士之言谓左右曰我吃多少橘皮汤曰二十碗矣野史河中少尹郑复礼始应进士举十上不第时千福寺僧道者人言夕则视事于隂府复礼斋沐叩焉曰君之成名其事有四一湏国家改元之第二年二湏礼部侍郎再知贡举三须第二人姓张四同年湏有郭八郎如是贤弟侄三榜率须依此郑大疑其説后至改元寳厯二年新昌杨公再司文柄果登第第二人张知实同年郭八郎名杨次至故尚书右丞宪应举开成二年髙锴再司文柄果登第第二人张棠同年郭八郎名植次至故驸马都尉颢应举会昌二年礼部侍郎栁璟再司文柄都尉以状头及第第二人张潜同年郭八郎名京道所説无差焉前定録李揆以进士调集在京闻宣平坊王生善易筮揆晨徃生为之开卦曰君当得河南一尉揆负才华变色而去王生曰君无怏怏自此数月当为左拾遗前事固不可涯也揆以书判不中第补陈留尉以生言有征复诣之生以一缄书付之曰君除拾遗可发此缄揆至陈留时采访使倪若水以揆才华族望留假府职会郡有事须上请揆请行先谒宗正时李璆为宗长遇上尊号请揆为表适上之上曰百官上表无如卿者璆顿首谢以揆具对召见试紫丝盛露囊赋答吐蕃书代南越进白雉表文字涂八字注两句翌日拜左拾遗发王氏之缄则三篇皆在其中而涂注者亦如之
　　事有巧合
　　丁晋公治第杨景宗为督役钜丽无比丁后籍没而景宗以外戚起家贵显乃以其第赐景宗钱思公嫁女令银匠龚美造妆奁器皿既而美以国戚拜宫思公以为妹壻向者器皿乃归美家卫青服役平阳主家后为大将军公主仳离择配贵显无逾大将军者迄尚之王诜为侍禁三班院差监修主第语同事曰吾軰辛苦造成不知谁居此不逾时诜尚主竟居焉陆都督炳治第京师军人李伟亲负土石炳督工甚严苦未几陆败而伟女入宫为慈圣太后即以陆第赐之事之巧合有如此者王沐王涯再从弟也家江南老而且穷以涯执相权跨蹇至京索米僦舍经三十余月始得一见涯于门屏适涯败伏法沐方在私第遂并被収腰斩舒守谦元舆之族聪敏慧悟富有春秋元舆礼遇颇厚官歴秘书郎及持相印许以清曹偶以非过怒之守谦不自安辞徃江南始达昭应忽闻元舆之祸遂免于难宋苖刘之祸内侍有秦同老者自扬州被命至荆楚前一日还行在尚未得对遽死焉又有萧中道者日侍左右忽得罪绌为外郡监当前一日出城遂免死事之难定有如此者又有甚异者国朝正统元年丙辰状元周旋至治九年丙辰则状元朱希周正德九年甲戌状元唐臯至万厯二年甲戌则状元孙继臯科分姓名适合徐氏笔精载建阳李有年举嘉靖庚子乡试十九名其弟有则举己酉十九名有年子闻韶举万厯甲午亦十九名吴兴施夀明中万厯己未防试十九名弟浚明亦举壬辰防试十九名父子兄弟名次并同宋赵丞相鼎庚申生继之者韩平原壬申生继平原者史卫王甲申生继卫王者郑太傅清之丙申生毎一相各长一纪宋时状元生多同嵗徐奭梁固皆生于己酉王曽张师德皆生于戊寅吕凑杨寘皆生于甲寅贾黯郑獬皆生于壬戌彭汝砺许安世皆生于辛丑陈尧咨【缺二字】皆生于庚午水【缺三字】　国朝永丰【缺四字】　永乐甲申状元生洪武乙巳九月七日亥时【缺三字】追中成化戊戌探花亦生于洪熙乙巳九月七日亥时祖孙髙第而生辰年月日时皆同唐宪宗朝元和元年十一月一日斩刘辟西川之乱平元和三年十一月一日斩李锜湘西之乱平元和十二年十一月一日斩吴元济淮西之乱平三贼皆同月同日伏诛汉宣帝黄龙元年正月匈奴单于来朝三月归国十二月帝崩元帝竟宁元年单于来朝五月帝崩哀帝元夀二年正月单于又来朝六月帝崩三君皆以匈奴来朝而輙有大故殆不可晓宋髙祖刘裕丁巳生庚申即位后至陈隋兵以丙午渡江江南亡赵宋太祖以丁亥生庚申即位至髙宗徙都钱塘元兵以丙午渡江江南亡杨铁崕云宋太祖生于丁亥而建国于庚申元太祖之降年与建国之年同宋以甲戌渡江平江南于乙亥丙子元平宋亦同宋祖以乙亥命曹翰取江州后三百年乙亥吕师防以江州降元宋以丙子受江南李煜降后少帝丙子为元所虏宋以己卯灭汉混一天下祥兴以己卯亡于崕山宋之兴始于后周显德七年恭帝方八嵗及其亡也终于少帝德祐元年少帝时四岁其名与显德二字适合周有太后在上宋亦有太后在上周显德七年正月癸卯日黑光相荡宋德祐二年二月朔日中黑子相荡其变亦类晋纳贾充女为后以壬辰岁而刘聪入洛以丙子宋纳贾似道女为后亦以壬辰岁而元人入临安亦以丙子稽神録闽王审知初为泉州刺史州北数十里地名桃林光啓初一小村中有声如鸣数百面鼓时禾稼方茂及明视之了无一株试掘地求之则皆倒悬在土下其年审知克晋安尽有瓯闽之地传国二十年至子延羲桃林地中复有鼔声时禾已収惟余根在田及明视之亦无一株掘地求之则亦倒悬土下其年延羲为左右所杀王氏遂灭汉成建始元年封王氏五侯黄雾四塞及莽之将亡亦黄雾四塞朱温弑主假手他人昭宗绕柱而走剑之及于柱者三温子弑温亦假他手温亦绕柱而走剑之及于柱者亦三可谈何执中第五微时从人筮曰公后遇五即有吉庆后以熙宗五年乡荐第五五十五嵗从龙崇宁五年作宰相毎迁官或生子非五年即五月五日金有田转运时秀所居里名半十行第五以五月五日生小名五儿年二十五岁应乡荐府省殿四试俱第五名年五十五以八月十五日卒宋曽丞相布以卯年卯月卯日卯时卒韩丞相绛以辰年辰月辰日辰时生韩发觧过省殿试皆第三以熙宁三年三月三日卒人尤异之钱忠懿王俶生于甲子以八月二十四日生亦以八月二十四日卒房琳以七月七日生亦以七月七日受诛老学庵笔记蔡京祖某父准及京皆以七月二十一日卒三世同忌日宋石守信以检校太师使相领陈州节年五十七卒于镇子保吉歴中外亦检校太师使相领陈州节年五十七卒于镇守信赠尚书令保吉赠中书令父子间相同如此张説自中书舍人拜礼部侍郎子均亦自中书舍人拜礼部侍郎孙蒙复自中书舍人拜礼部侍郎父子祖孙相同如此唐开府仪同三司鄂国公尉迟敬德宋少保鄂国公岳飞明太子少保中书平章军国重事鄂国公常遇春三公皆封鄂国皆骁勇善战又俱谥忠武汉留侯张良谥文成明诚意伯刘基新建伯王守仁亦諡文成三公皆书生胙茅土其智畧勲名畧皆彷佛李昉相致仕陪位南郊病伤寒卒子宗谔内翰为玉清昭应宫副使自斋所得疾卒宗谔子昭述右丞祫享奏告景灵宫得疾卒三世皆死于祠祭之所唐武元衡与李吉甫同年生以同日拜相武以御史中丞迁门下侍郎李以中书舍人迁中书侍郎俱同中书门下平章事武出镇西川明年李出镇淮南久之李复入为中书相武以次年十月复入门下相李以又次年十月卒卒之日为武生日武以又次年十月殒盗其日亦李生日
　　事同祸福异
　　古今事有相同而祸福輙异者晋文公围曹攻门者多死曹人尸诸城上晋侯患之听舆人之谋曰称舍于墓言将若发冢者师迁焉曹人凶惧因其凶而攻之遂入曹燕将骑劫攻齐即墨田单縦反间言吾惧燕人掘吾城外冢墓燕军乃尽掘冢墓烧死人齐人望见怒自十倍出战遂败燕军周亚夫邓通从理入口竟以饿死唐裴晋公亦从理入口而位登宰辅南史水军都督褚萝面甚尖危从理入口竟保衣食而终唐李克用讨幽州占云不利深入克用不从果为所败庄宗入汴司天监云岁时不利深入庄宗不从卒有天下足下龟文法当溺死于太常卿程逊则验于太尉李固则不验五星聚箕齐桓以霸而禄山以亡星孛大角始皇以帝而项羽以败宋时一军校与赵韩王同年月日时生韩王有大迁除军校则有一大责罚有小迁转则军校有小呵谴货粉郑氏子与蔡鲁公同以丁亥正月五日亥时生鲁公位极人臣而郑子携妓游金明池马跃波中水浸而死孙叔敖见两头蛇恐人复见杀而埋之后卒为楚相国御史韦君见白花蜘蛛恐其毒人以指杀之湏防为一小者所齧手溃背肿遂信宿而死毁祠一也狄梁公享福而顾劭掇祸毁佛一也奕无恙而崔浩族诛未央马痩廐令以此受知甘泉道芜扶风因而得罪袁绍诛宦官无须多误死冉闵杀回纥多须多滥死应侯相秦必杀其辱己者韩信王楚反官其辱己者赵髙指鹿为马隂中其异己者朱温指大栁宜车毂反扑杀其佞己者周文防忱廵抚江南时巨珰王振新作居第忱预令人度其丈尺使松江作剪羢毯遗之覆地不失尺寸振极喜以为有才凡上便宜事振輙从中赞之秦桧格天阁成郑仲为蜀宣抚遗锦地衣一铺桧命铺阁上广袤无尺寸差桧黙然郑竟得罪雁以不鸣烹而木以不材终其天年事固不可知也
　　祸福难料
　　吉凶祸福之事葢未尝不先见其祥然固有知之信之而翻取杀身亡族之害者汉昭帝时昌邑石自立上林僵栁复起虫食叶曰公孙病已立眭孟上书言当有从匹夫而为天子者劝帝索贤人而禅位孟坐妖言诛而其应乃在孝宣正名病已哀帝时夏贺良以为汉厯中衰当更受命遂有陈圣刘太平皇帝之事贺良坐不道诛及王莽簒窃自谓陈后而光武实应之宋文帝时孔熙先以天文圗防知帝必以非道晏驾繇骨肉相残江州当出天子遂谋大逆欲奉江州刺史彭城王义康熙先既诛义康亦被害而帝竟有子祸孝武帝乃以江州起兵而即尊位薄姬在魏王豹宫许负相之当生天子豹闻言心喜因背汉致夷灭而其应乃在汉文帝唐李锜据润州反有相者言丹阳郑氏女当生天子锜闻之纳为侍人锜败没入掖庭得幸宪宗而生宣宗五代李守正为河中节度使有术者善听人声闻其子妇符氏声惊曰此天下之母也守正曰吾妇犹为天下母吾取天下复何疑哉于是决反已而覆亡而符氏乃为周世宗后又有患祸之来鬼神隂惑之以征兆吉祥卒归凶败者晋安重荣之叛于成德军也镇之牙署堂前有揭幡竿长数十尺重荣将叛之前一日张弓彀矢仰竿柯铜龙之首谓左右曰我必有天命一发而中果中左右即时拜贺后终于斩首漆颅汉李守贞判于蓟州尝防将佐守贞执弧矢遥指一虎防舌圗曰我若有非常之事当中虎舌一发中之左右拜贺终于举家蹈火王师于烟中获其尸断首函之南史张敬儿自云贵不可言其妻尚氏云吾昔梦一手热而君得南阳元徽中梦一髀热得本州建元中梦半体热君得开府今复举体热矣敬儿遂有异志终为武帝所诛
　　世事倚伏
　　世事盛衰倚伏大都意料之所不及究其实如草荣必谢月虚则盈理势固然人自不悟耳秦始皇并六国一天下东游会稽度浙江僩然谓子孙帝王万世之固不知项籍已纵观其傍刘季起喟然之叹于咸阳矣曹操芟夷羣雄遂定海内身为汉相日夜窥伺汉鼎不知司马懿已入幕府矣梁武杀东昏侯覆齐祚而侯景以是年生于漠北矣唐太宗杀建成元吉遂登天位而武后二载之前已生于并州矣宣宗之世无故而复河隍邉方既衰藩镇顺命而朱温生矣齐桓公七年始霸十四年陈完奔齐亡齐者已至矣汉宣帝甘露三年匈奴来朝而王政君已在太子宫矣艺祖受命之二年女真来贡而宣和之祸乃作于女真又秦昭王五十一年灭周是岁汉髙祖生盛者既难终保其盛左传所载郑文公之子十余人其母皆贵胄而子多不得其死惟贱妾燕姞生穆公独继父有国子孙蕃盛与郑存亡薄姬入汉王宫岁余不得幸其所善管夫人赵子儿先幸汉王为言其故王即召幸之岁中生文帝自有子后希见及吕后幽诸幸姬不得出宫而薄氏以希见故得之代为代太后卒之承汉大业者文帝也景帝召程姬有所避不愿进而饰侍者唐儿使夜徃上醉不知而幸之遂有身生长沙王发以母微无宠王卑湿贫国汉之宗室十有余万人而中兴炎祚成四百年之基者发五世孙光武也元帝为太子所爱司马良娣死怒诸娣妾莫得进见宣帝令皇后择后宫家人子五人虞侍太子后令旁长御问所欲太子殊无意于五人者不得已于皇后彊应曰此中一人可乃王政君也一幸生成帝自有子后希复进见然厯汉世为天下母六十余载方其永巷岑寂怅别院之歌声怨昭阳之日影亦岂知其后之浸昌浸炽羣后妃所不敢望耶天道四时犹有消息即此可深长思矣
　　三世将相
　　史记李斯长男由为三川守诸男皆尚秦公主女悉嫁秦诸公子李由告归咸阳李斯置酒于家百官长令皆前为夀门庭车骑以千数李斯慨然而叹曰吾闻物禁太盛夫斯乃上蔡布衣闾巷之黔首上不知其驽下遂擢至此可谓富贵极矣物极则衰吾未知所税驾也其后卒及于祸吴陆逊为丞相子抗大司马抗子机为大都督统军二十万后军败被譛父子兄弟皆死唐杜审权位至宰相子譲能位太尉平章事譲能子晓朱梁时为礼部尚书平章事譲能赐死晓为乱兵所杀三世为将相道家所忌也汉之萧曹唐之房杜姚宋身佐英主手造王圗带砺之盟宜及百禩而曹至子削封萧五世絶祀房乔次子遗爱与公主谋反诛杜如晦次子荷説承干建大事诛姚崇长子彛次子奕奕子闲为牛仙客幕府见仙客疾亟逼仙客为表荐奕为相仙客妻以闻宗杖杀之宋璟六子浑尚恕华衡俱以赃败广平之业衰焉再造之功若郭汾阳三四传不复能振裔孙元亨仅为永兴教授狄梁公曽孙飘泊岷汉干谒侯王宋相三李文正公昉文靖公沆文定公廸一时名宰子孙相继宦达数世之后亦复萧条无一人在仕版者昔郭汾阳治第谓工人曰好筑墙勿令不牢筑者对曰数十年来京师达官贵人墙皆某所筑今某死某亡某败某絶人自改换墙固无恙公闻而惕然即日请老嗟嗟盈虚消息指顾沧桑黄粱入梦祗半饷之华胥而蒿里兴歌堂前燕去矣又况其功名勲业万万不及数公者哉
　　仙释将相诞生梦征
　　帝王诞生之异卷首业録之矣此外仙释将相应期而出有竒兆吉征者孔子将生之夕有二苍龙自天降征在因梦苍龙而生有神女擎露五老列庭麟吐玉书曰水精之子系衰周而为素王孟子将生母梦神人采云攀龙凤自泰山来将止于峄母卧视久之忽片云堕而寤臯陶母曰扶始升髙丘祀白帝有云如虎感而生臯陶陶隐居初生母梦日精在懐范应铃在娠母梦双日照庭范纯仁始生之夕母李氏梦儿堕月中承以衣裾赵葵父为蒲圻尉邻人梦南岳神降其家乃生葵范祖禹母梦一丈夫披金甲至寝曰吾汉将邓禹也祖禹是日生宗泽母梦天大雷电光烛其身翌日而泽生李白母梦长庚星而生黄亢母梦星陨于懐掬而吞之遂孕亢宋章得象初生其父奂梦家庭积笏如山又母梦神人授以玉象因孕得象元黄溍母梦大星坠于懐乃有孕歴二十四月而生溍徐陵母臧氏梦五色云化为凤集左肩上已而诞陵仙女崔少母梦神人绡衣驾红龙持紫函授于碧云之际乃孕十四月而生少隋髙琳母尝袚褉水濵见一石光彩朗润遂持以归夜梦人衣冠若仙谓之曰石是浮磬之精若能寳持必生令子寤而有娠宋李至母张氏梦八仙自天降授字圗使吞之生至邵康节母李氏梦神人令以玉筯食羮一杯后生康节宜黄乐史母梦异人授五色珠而生力学有文举南唐进士第一薛夏母梦人遗锦衣一箧而生夏任昉母裴氏梦五色彩旗四角悬铃一铃落懐中遂生昉西施母梦明珠射体因而有孕冦瑊母梦神人授珠吞之因而生瑊张説母孕时梦玉燕飞入懐中张九龄母梦九鹤自天而下飞集于庭因生九龄宋叚少连其母梦凤止于家庭而生少连元雷机母梦黒熊行天而生机苻健母羌氏梦大熊据戸而孕健张志和母梦枫生腹上遂产志和杨亷夫母梦神人授金钱一枚吞之遂娠亷夫潘炕美妾解愁姓赵氏其母梦吞海棠花蕋而生申泰芝母梦吞芝而孕生泰芝李雄母罗氏梦大蛇绕身遂有孕生雄陶景生时母梦青龙无尾果不娶无子汉时汝南应妪生四子见神光照社探得黄金倪岳母姚氏梦绯袍神人入室寤而生岳南齐孝昭刘皇后母桓氏梦吞玉胜孕而生后范迈母梦人铺杨迈金席与巳生儿儿生席色昭晰后生儿名迈为林邑王传灯録第十祖脇尊者生时父梦白象入门二十四祖母梦吞珠二枚一罗汉曰当生二子一即二十四祖一即刍尼曹溪六祖母梦庭前百花竞发白鹤防飞异香满室觉而有孕帝生时瑞星天花异香寳光充满王国土地皆变金玉仙传拾遗司命君家世奉道其母梦朱衣天人满空旌旗防其居宅金色照身因而有孕遂生司命君李老君母梦五色霞光入戸结如弹丸流入口中吞之有孕剖左腋而生聃文始先生生时陆地生莲花何仙姑生时紫云绕室许真君母梦金凤衔珠吞之及觉生真君关令尹喜母梦绛帐自天而下流绕其身及生有双光若日飞游其侧室内皆明叶法善母昼寝梦流星入口吞之孕十五月而生法善至贵显之征见于未达时者卢携梦人赠句曰若问登庸日庭椿不染风后九年拜相而庭下古椿一株虽狂风骤雨不湿不揺张颢见鸟如山鹊堕地为石破之得金印文曰忠孝侯而后官太尉李畋为国子直讲巾上两焰火起而得荣州秘书少监崔行功见鸜鹆衔鱼袋钩而加大夫后汉虞升初生有物若匹练上升于天占者以为吉后至太尉侍中纪昌睦初生有白燕一双出屋既表素质宦途亦通任城魏肇之初生有雀飞入其手占者以为封爵之祥张钱少年时有飞鸟若斥鷃衘青钱坠懐而累财巨万郑絪昭国坊宅蟢子满室悬丝去地一二尺不知其数而拜相孙偓堂前一柱长槐枝壊屋上冲而偓处岩廊储居节制朱异飞蝉集冠旋服蝉珥宋璟未第时因于日中览镜镜影忽成相字果入中书李固言见栁神九烈君以栁汁染衣而状元及第术士相牛僧孺青蝇拜贺方能及第及登科有青蝇约数万作八行折躬再三良久乃去范阳李少忠有芦三节生于居室而传节钺三人婺源尉朱爱源庭中生莲多方禳觧莲生不已乃筑堤汲水廻之遂成大池而入为大理评事金沙滩鸂飞下而牛竒章为西台监察长安张氏鸠入承尘化为铜钩而资产巨万王溥穿井得銕印有一土三田之防而掌北军垒门虾蟆如三斗釜两目朱唇见于中堂而李揆大拜固未能枚举也
　　御龙登天
　　路史尧梦御龙以登云天天者羣物之祖至尊之位发于梦兆总为吉祥日月星辰雷霆雨露入梦于占亦为大贵后汉和熹皇后常梦扪天天体荡荡正青防之味如钟乳以讯占者曰昔尧梦攀天而上汤梦及天而防之此皆圣王之前占吉不可言汉文帝梦欲上天不能一黄头郎推之宇文泰母王氏梦抱子升天不至而止晋书陶侃梦生八翼抟天阍者以杖撃之因堕地折其左翼及寤左臂犹痛宋书薛安都征关陜梦仰头视天正见天门开孙奉伯梦萧道成乗龙上天于下捉龙脚不得宋书汉光武梦乗赤龙登天乃即位洛阳宋史神宗侍英宗居庆宁宫梦神人捧之登天宋史赵汝愚梦孝宗授以汤鼎背负白龙升天后翌理宗以素服即位韩琦知秦州忽梦以手捧天者再后辅英宗于藩邸神宗于东宫拾遗记帝喾妃邹屠氏梦吞日则生一子凡八梦生八子帝王世纪周文王梦日月着其身汉武内传景帝梦神女取日授王夫人吞之十四月生武帝刘聪母梦日入懐十五月而生聪辽太后萧氏梦日坠怀中因有孕而生辽太祖宋史太宗母昭宪皇后王氏梦神人捧日授已有娠生帝又宋太宗贤妃李氏梦日轮逼己以裾承之光耀遍体惊寤遂生真宗又宋仁宗母章懿皇后梦二日在天其一坠后以衣裾承之宋宁宗母慈懿皇后李氏梦日坠于廷以手承之生帝梁元帝母石氏梦月入懐孕元帝梁武帝母张氏梦抱日产武帝捜神记孙坚夫人梦月入懐生策又梦日入懐生权宣武帝髙夫人梦为日所逐避牀下日化为龙绕已数匝有孕生帝谈薮魏文帝梦日坠地分为三已得一分而纳懐中南史陈文帝梦两日鬬一大一小小者光灭堕地色正黄其大如斗帝三分取一懐之陈霸先梦天开数丈有四人朱衣捧日至开口纳焉及觉腹中犹热夏禹未遇时梦乗舟月中过宣室志杨炎未仕时梦陟山巅俯视人境杳不可辨仰视见瑞日咫尺红光赫然洞照万里因举手左右捧之后登相国太平广记世祖出守海陵梦日坠身上寻而召典机宻宋拾遗録李愍孙梦日坠身上终典机宻魏书程昱梦上大山两手捧日昱本名立操乃加日为昱白帖贾隐林梦日坠以首承之遂紏察行在宋史范应铃方娠大父梦双日照庭歴大理少卿异苑刘穆之梦合两舟为船施华葢升天后为仆射梦隽后魏关英梦日坠所居黄山水中抱戴而归至散骑常侍唐书郑光梦御大车载日月行中衢辉照六合至平卢节度使范纯仁母李氏梦儿堕月中承以衣裾生纯仁北史北齐髙欢常梦履众星而行北齐书神武娄后生二女皆梦月入懐而女为魏之二后汉书孝元皇后母李氏梦月入其懐而生后
　　梦凤集肩
　　汉书艺文志云杂占非一而梦为大列子觉有八征梦有六候一曰正梦二曰噩梦三曰思梦四曰寤梦五曰喜梦六曰惧梦潜夫梦列篇称梦有直有象有精有想有人有感有时有反有病有性长栁之占是不一法徐陵母梦五色云结为凤集左肩已而诞陵真仙通鉴许真君逊母梦金凤衔珠坠于掌中孕生真君唐书王知逺父昙逸母书寝梦云凤集身因有娠浮屠寳志曰生子当为方士后夀百二十岁又张鷟父梦一大鸟紫色五彩成文飞下庭前不去祖父曰紫者鸑鷟也此鸟为凤凰之佐汝当为帝辅遂名鷟宋史少连开封人其母梦凤止于家庭而生官至学士集异记有孙氏求官梦双凤集其两拳占者宋董曰凤凰非梧桐不栖非竹实不食卿当大防非苴杖即削杖孙果遭母防同一梦凤也而吉防之异如此吴书丁固为尚书郎梦松生腹上谓人曰松字十八公也后十八嵗吾其为公乎卒如梦焉益部耆旧传何祗梦桑生井中赵直占曰桑非井中之物桑字四十八君夀恐不过此祗年四十八卒南齐世祖梦着桑屐行太极殿上庾温曰屐者运应木也又桑字四十二防世祖年过此即帝位洛阳伽蓝记王元渊北讨尔朱荣夜梦衮衣倚槐树而立以为吉问于杨元稹曰三公之祥也退告人曰槐字木傍鬼亡后得三公耳果为尔朱荣所杀追赠司徒隋书北魏拓防顺梦在槐下脱衣冠卧曰槐字木旁鬼亡后乃得三公赠耳因话録栁宗元自永州司马召至京诣日者问命曰余姓栁梦栁仆地其不祥乎卜者曰生则栁树仆则栁木君其牧栁州乎卒如其言张寻梦庭生一竹节问竺法度云当暴贵而不得久何梦似同而占亦异也至梦书桀梦黑风破其宫纣梦大雷撃其首三国志吏部尚书何晏梦青蝇数十头来在鼻上驱之不去寻伏诛王敦梦白犬自天下啮之俄而敦死白孔六帖刘祯梦蛇生四足以不敬伏诛南史齐始安王举事四日而败城内人皆梦羣蛇縁城四出隋文梦洪水没城而应在髙祖之名黄平梦舍中马舞而火作周缮梦一牛二尾奔水中而舟覆仅以身免晋安王子勋梦乗龙无头而为沈攸之所诛苻生梦大鱼食蒲而为苻坚所杀李虚中梦泰山裂流出赤黄物如金而疽发于背溃裂以死中书令崔湜梦讲坐下听法而照镜占者曰坐下听讲法从上来也镜字金旁竟其竟于今日乎寻有赐自尽卫中行为中书舍人有故旧子弟赴选投卫请嘱卫欣许之其人梦乗驴渡水掀堕水中登岸而靴不湿秘书郎韩泉曰公选事不谐矣据梦卫生相负足下不沾及榜出果驳放沈琳梦锦衣贴月以飞人谓不入月不能及第褒光録王校书与徐判官各求邑宰王梦戴防雨中行以问叶光逺叶曰王未得官戴防雨中行恩泽未霑濡耳袁郭初应举梦立北斗下果第七人及第太平广记张鷟初举进士至懐州梦庆云覆其身其年对策考功第一后魏薛琡梦张亮于山上挂丝觉而告亮且占之曰山上丝是幽字君为幽州乎玉海宋王有疾夜梦河水亁忧形于色以为人君龙象今河无水是龙不获水居矣时有占梦者曰河无水可也当痊可耳唐髙祖起义之后梦自坠床下为羣蛆所食智满禅师曰床下者陛下也羣蛆食者所谓羣生共仰一人活耳三国志邓艾伐蜀梦坐山上有水流问凌邵曰山上有水蹇利西南徃得中不利东北其道穷也徃必克蜀其不还乎茅亭客话费绚应举梦衣锦在井中觉自喜曰及第衣锦还乡井广异记顾琮繋狱梦见母下体琮愈惧觧者曰太夫人下体是足下生路是以贺也明日奏免至宰相后魏书郦范梦隂毛拂踝占者曰豪盛于齐下也果青州刺史陈书沈庆之尝梦引卤簿入厠中庆之甚恶入厠之鄙时有善占梦者曰君必大贵但未在旦夕卤簿是富贵容厠中是后帝不在今上也蜀志蒋琬夜梦一牛头在门流血滂沱意甚恶之赵直曰牛头及鼻公字之象血者事明也君当至三公晋书郭瑀梦乗青龙上天至屋而止曰龙飞止屋吾其死也明道杂志荥阳杨国寳梦一蛇首有冠谓之防门一家十数口俱卒朝野集载陈安平年满赴选与乡人李仙药卧梦十二月养蚕仙药曰十二月养蚕冬丝君必迁东司数月果迁吏部合璧事类李元忠将仕梦执炬火入父墓中夜惊起甚恶之告其师曰大吉此谓光照前人也果如其言酉阳杂爼张瞻尝客外将归一夕忽梦炊臼中就江淮王生觧之王生曰君归不见妻矣臼中炊无妇也葢釡妇同音耳瞻归妻果卒北梦琐言刘仁药防时梦佛幡于手指上飞出或曰君年四十九必有旌幢之贵果然王敬则梦骑五色狮子明帝即位以敬则为直阁将军张文表作乱有小校梦文表龙出颔下文表喜曰天命也及败枭首朗陵异苑王戎梦人以七枚椹子与之着衣襟内既觉占曰椹桑子也自后男女凡七防晋书邓攸梦行水边见女子猛兽自后断其鞶囊占者曰水边女汝字断鞶嚢者新兽首代故兽首也非汝南则汝隂果迁汝隂守南史沈庆之年八十梦人以两疋绢与之寤而谓人曰老子今年不免两疋八十尺也青箱杂记李文定公廸美髭髯御试先一夕梦人剃其髭髯俱尽廸恶之觧者曰秀才湏作状元今岁省元是刘滋已替滋矣是岁果第一北梦琐言曹确判度支有台辅望梦剃髪为僧以问占者曰出家号剃度公替杜相矣杜相出镇江西曹果为相凡兹占法祸福难明因人而异可以槩推也
　　古今事相类
　　古今事多有相类者拈出殊堪觧颐苦不能遍耳如今言吐哺握髪必归周公不知先此大禹葢尝一馈而十起一沐而三握发矣事见淮南子今言持竿诵经不知雨之漂麦必称髙凤不知先此朱买臣葢尝孜孜好学不知雨之漂粟矣事见邹子人知韩信防时从漂母乞食不知先此伍子胥盖从撃绵女子乞食矣事见吴越春秋被甲上马以示可用人知有马援不知有亷颇母择万家之地人知有韩信不知有秦太后日暮途逺倒行逆施人知有主父偃不知有伍子胥髙鸟尽良弓藏韩信之先有范蠡饮醇酒弄妇人陈平之先有信陵君败军之将不可语勇广武君以此语韩信范蠡亦以此语越人不知佞人为谁唐太宗以斥宇文士及魏帝亦以此斥髙欢圣主时投水有卞随务光又有北人无择骑青牛有老子又有封君达楚孙叔敖忧国乗马三年不知牝牡汉董仲舒勤学亦乗马三年不知牝牡晋秦中窦韬妻苏氏作回文诗八百一十二字唐范阳卢母主氏作天寳回文诗亦八百一十二字蔡琰有胡笳十八拍王昭君亦有胡笳二十一拍至三十六拍孔安国传孔子弟子七十二人刘向传列仙亦七十二人皇甫士安撰髙士亦七十二人陈长文撰耆旧亦七十二人庾杲之贫人云谁谓庾郎贫食鲑常有二十七种李崇富而吝食惟二韭人云李令公食常十八种生空桑人知伊尹而不知孔子白鱼入舟人知周武王而不知宋明帝河澌氷合人知光武之滹沱而不知慕容德之黎阳凤雏人知厐统而不知顾劭献胙加毒以谗赐死人知晋太子申生而不知秦孝文王子西蜀侯恽思妾令方士致魂人知汉武于李夫人而不知宋武于殷淑妃治阿誉闻而阿不治人知有齐宣王之大夫而不知景公之晏子梦寐求相人知髙宗之傅説而不知文王之臧丈人妻弃夫人知朱买臣而不知太公望掘地得石椁人知有滕公而不知有卫灵飞亷倚柱读书雷震不辍人知有夏侯而不知有诸葛诞防衣娱戏人知有老莱而不知有伯瑜饮千日酒至期发冢而醒人知有刘石而不知有赵英记半面人知有杨愔而不知有应凤放得报人知有毛寳而不知有刘彦回丁第献燕诗座主以明年登第人知有章孝标而不知有于化成少孤门生废蓼莪人知有王裒而不知有顾欢奕碁覆局人知有王粲而不知有到溉即位御床陷地人知有桓而不知有侯景一箭落双雕人知有斛律光而不知有拓防干髙骈入山妻二仙女人知天台之刘晨阮肇而不知剡县之袁桓狼硕祭赛忘书刀在庙鲤鱼为送人知有马当山之王昌龄而不知有官亭佽之估客留犊事人知有时苖而不知有羊扁入水戮蛟人知有周处而不知有澹防子羽荆湖飞菑丘防鸡鸣渡关有孟尝君而又有燕太子雪中髙卧有袁安而又有胡定感虎渡水有农太守刘昆而又有九江太守宋均暮夜郤金人知有关西杨震而不知又有炖煌绍昭【见前燕録】投笔封侯有班超而又有傅介子舆疾入殿有司徒傅祗而又有太傅王导伏棺止火有汝南蔡君仲而又有长沙古初决争牛之讼有顾宪之【宋书】而又有于仲文【后魏书】折梅遣使有陆凯而又有诸发躬导母舆有潘岳而又有崔邠妻劝隐居有陆通而又有老莱子围碁郤贼有费祎而又有谢安帛书传雁有汉之苏武而又有元之郝伯常【见元史】作非非国语者有江端礼【见王应麟纪闻】而又有虞槃【见元史】居官给鸡卵于部民収雏牟利者有孝武时吴兴守谢朏【宋书】而又有益州新昌令夏侯彪【朝野佥载】母囓指而心痛者有曽参而又有蔡顺强索人妾有孙秀阮佃夫而又有武承嗣长颈乌喙者有夏禹而又有越勾践号凤毛者谢凤之子超宗而又有王导之子劭佩六印人知有苏秦而不知有栾大以石为虎射之没羽人知有李广李逺而不知有熊渠子乳生潼人知有元德秀而不知有李善还带隂德至相位人知有裴中令而不知有白中令骆驼负水养鱼军中人知有宋孙仁祐而不知有隋虞孝仁误食澡豆人知有王敦而不知有陆畅金莲归院人知有苏轼而不知有王珪令狐绹赐行酒人炙人知有顾荣而不知有何逊隂铿羊羮不遍致败人知华元之于御斟而不知中山王之于司马子期看竹不问主人知有王徽之而不知有袁粲沉江负父尸人知有孝女曹娥而不知有赵祉女络以酒赐妬妇饮之无恙人知太宗之于房龄而不知庄宗之于任圜告灵不仕人知有王羲之而不知有何偃食不死之药而巧言以免死人知方朔之于汉武帝而不知中射士之于楚王一字直百金人知淮南子而不知公孙子读易至损益而叹人知有向平而不知有孔子获偷侍人试文不杀因以赐之人知杨素之于李伯药而不知蔡兴宗之于孙敬玉题壁作龙蛇歌人知有晋文之介子推而不知晋文之舟之侨秦许楚地而倍之人知张仪之于楚懐王而不知冯章之于楚王侍婢环执饮馔人知有王武子而不知有杨国忠孙晟国忠晟又俱号肉防智人知有鼂错而不知有樗里子鲁匡噀酒救火人知有栾巴而不知有樊英邵信臣佛圗澄成武丁御膳中有髪自数三罪以免死人知有晋平公之庖人而不知有光武之陈正发冢类逺祖貌人知有萧頴士之于鄱阳王而不知有吴纲之于长沙王倒用印人知叚秀实之阻朱泚而不知李崧之安蜀杯中蛇影人知有乐广而不知有南皮令应栁因病尝粪人知越王勾践之于吴王夫差而不知郭霸之于魏元忠仓颉沮诵共造文字今但知有仓颉不知沮诵李氷王同穿二江今但知有李氷不知王汉郭林宗遇雨巾角折人遂为折角巾周独孤信驰马防防侧人遂为侧防一见后汉书一见北史兖州刺史李恂郡园小麦胡麻悉付从事扬州刺史费遂郡园小麦胡蒜悉付从事一见东观汉记一见谢承后汉书申鸣援枹而进战为贼杀其父功成而自杀赵苞援枹而进战为贼杀其母功成而呕血死一见説苑一见后汉书孙权得诸葛恪而以老桑熟精张华得雷焕而以老桑辨狐精一见捜神记一见集异志燕太后不肯以少子质秦因陈翠爱少子之説而许赵太后不肯以少子质齐因左师触詟爱少子之説而许一见赵世家一见战国防王济以钱千万与王恺赌射八百里牛一胜而探牛心尔朱文畧以好婢与髙归彦赌射千里马一胜而截马头一见晋书一见北齐书晋平公出言而不当师旷举琴而撞之跌袵宫壁魏文侯出言而不当师经举琴而撞之中旒溃之一见淮南子一见刘向説苑魏文帝为王时梦日坠地分为三分陈文帝防时梦亦然后俱为三分之主一见谈薮一见陈本纪医缓脉晋景公而曰君之病在肓之上膏之下秦武王示扁鹊病而曰君之病在耳之前目之上皆以色致也一见左传一见国防欧阳率更见索靖碑初看曰浪得虚名次日看曰名下定无虚士坐卧其下十日不能去阎立本见张僧繇画亦然见宣和书画谱杨司空素出见客挟侍姬红拂因奔李靖郭太尉子仪出见客亦挟侍姬红绡因奔崔氏一见虬髯客传一见昆仑奴传二人又剑侠也东方朔知赤物为怪烖饮酒十石李章武知铁斧为厌物饮血三斗一见捜神记一见酉阳杂俎懐素习书尽数畆芭蕉郑防习书尽数室柿叶俱见法书録宋顔师伯与孝武樗蒲孝武掷得雉谓必胜师伯次得卢亟取子敛之曰几作卢遂输直百万梁韦叡与曹景宗樗蒲景宗掷得雉叡次得卢遽取子反之曰异事遂作塞亦输直百万梁刘之遴在告常寄居南郡忽梦前太守袁某曰卿后当为折臂太守即居此中后牛奔堕车右手不复屈伸既而连典此郡晋羊祜塟亲遇术者曰墓于法当得天子祜恶之遂掘损其墓术者再过之云尚当出折臂三公祜后堕马折臂果至三公吴大帝梦人以笔防头熊循贺以为当作主齐文宣梦人以笔防额三昙哲贺以为当作主一见吴祚国统志一见齐书左慈掷杯屋栋欲落不落举坐看杯已失慈矣许逊吴猛掷杯梁上飞绕梁间举目看杯坐中隐身一见神仙传一见十二真君传逐堕马折肋而殂人知齐王髙演而不知燕主慕容皝一日杀二义士人知袁绍之于臧洪陈容而不知张敬儿之于边荣程邕之御屏隔坐人知有汉郑第五伦而不知有纪亮父子杀孝妇大旱三年人知有前汉之东海而不知有后汉之上虞万石君人知有石奋而不知有秦袭张文瓘食脱粟人知有公孙而不知有晏婴钱神论人知有鲁褒而不知有胡母民成公绥陈蕃下榻人知有徐穉而不知有周璆梦赠笔人知有江淹而不知有王彪之王珣纪少瑜陆陲李白和凝马裔孙乗羊车游后庭盐水洒地人知有晋武帝而不知有齐文帝即席尽器饮酒归而尚醒秤所得器人知裴泰于裴钧而不知潘于朱梁太祖刻石髙山深谷人知有杜预而不知有顔真卿锦缆事人知隋炀帝而不知有甘宁然脐为烛人知有董卓而不知有满奋因食辨劳薪人知有荀朂而不知有师旷闻鼓角声加敬人知有范云之于梁武而不知到仲举之于陈武通他心观人知有忠国师之于大耳三藏而不知有普寂之于栁中庸制千字文人知有周兴嗣而不知有萧子范隋满又撰万字文赠栁妾人知有韩翃而不知有李还古殡逆旅书生人知有王恜而不知有鲍子都廖有方桥神貌丑以足画之人知有定周之张平子而不知有恃留神之鲁般杀负心仆人知有张咏而不知有栁开齐侯景出镇河南谓神武曰今握兵在逺人易为诈所赐书背乞加防防神武卒世子澄以书征之见书背无防遂发兵反隋髙祖与汉王谅约凡勅书征召字傍加防髙祖崩太子广以书征之勅字无防遂发兵反何法盛窃郗超晋中兴书郭象窃向秀庄子注齐张融梁武帝撰金海王应麟撰玉海魏夏侯胜为流矢伤左目毎照镜恚怒輙扑镜于地蜀张裕晓相术毎举镜自知刑死未尝不扑镜于地史记赵防子杀智伯漆其头以为饮器汉书匈奴传单于以老上单于所破月支王头为饮器唐宋逸史张崇帅庐州不法民苦之既入觐人不敢言但捋须相庆崇率捋须钱五代史补赵在礼自宋移永兴人曰眼中拔却钉矣在礼复还毎日率拔钉钱戴封张熹俱以旱祷请无应积火自焚火起而雨大至古道始何琦俱以邻火伏父棺哭屋独得全神农时有赤松子黄初平亦号赤松子唐文皇为天策上将开府置十八学士房杜等楚王希范亦为天策上将开府幕僚拓跋恒李臯廖匡图徐仲雅等十八人亦授学士任圜传崔协不识文字而虚有仪表号没字碑安叔千传叔千状貌堂堂而不通文字时人谓之没字碑又北梦琐言赵崇凝重清介门无杂賔而不为文章号曰无字碑老子生登行九步步生莲花左手指天右手指地曰天上天下惟道为尊释迦生时登行七步一手指天一手指地曰天上天下惟我为尊吴人陆晖繋狱当死乃令家人造观音像冀得免死临刑三刀皆折官问之故答曰恐是观音慈力及看像项上乃有三刀痕东魏孙敬德天【缺】中常造观音像后为劫贼所引梦一沙门令诵救生观世音千遍临刑刀折为三叚三易其刀落折如故丞相髙欢表请免死及归覩其家观音像项有刀迹三孙膑膑于魏而为齐师司马喜膑于宋而为中山相神武不贵慕容超宗以留文防唐文皇暂出李靖以留髙宗胡广五月五日生父母恶之弃于江后父得而养之广后不持本生服胡寅少亦不为父所举伯父安国举之后亦不持父服隽不疑刘德大将军光先后欲以女妻之俱辞不敢当俱为青州刺史京兆尹俱多所平反仙人有赤松子神农时为雨师赤将子舆黄帝时人仕尧为火正赤须子秦穆公时为主鱼吏张子房欲从赤松子游张君房迎赤须子而师之其相类乃尔宋徽宗时山东贼宋江等三十六人聚众横行官军莫敢撄其锋元顺帝时花山贼毕四等亦三十六人聚集花山官军不敢収捕左传重耳骈脇张仪亦骈脇又吴越春秋伍子胥眉间广一尺列仙传莫邪眉间亦广一尺郭颁世语姜维死魏人剖之胆如斗大蒋正子山房随笔张郢州世杰海上覆舟死获尸焚化胆如斗大而焚不化


　　玉芝堂谈荟卷五
<子部,杂家类,杂纂之属,玉芝堂谈荟>
　　钦定四库全书
　　玉芝堂谈荟卷六
　　明　徐应秋　撰
　　同姓事相类
　　湘东王有同姓名録其书今不存罗沁谓古今姓名同者刘王褒俱十有一张良有九张敞王吉俱十有八胡元瑞笔丛陈心叔名疑琅邪代醉天中记俱有考不暇缕举姑摘其灼灼者同时如两曾参一曾参杀人而致曾子之母投杼两毛遂西京杂记野人毛遂堕井而死平原君闻之痛哭既而知非平原君客异世则鲁秋胡因妇采桑调其妻投水死汉亦有鲁秋胡求聘翟公女翟公误传调妻事以为薄行而不许国师公刘秀以名应图防为王莽所杀而取王莽者为光武帝汉有两陈遵字孟公豪侠所在人怀之惟恐后时列侯有同孟公姓名者每至门座中莫不惊动既至而非孟公因号其人为陈惊座唐李尚书益与太子庶子李益俱赴饮据上坐因笑曰今日两副坐头俱李益代宗用韩翃知制诰宰相以平卢幕府员外及江淮刺史请上书春城无处不飞花絶句用此韩翃而员外得之晋两【缺五字】时有与访同姓名罪当死吏误收访访奋击之吏
　　皆走唐两李珏列仙传云李珏出镇节制淮南时江阳部民亦有李珏标名洞府梁李膺【缺三字】至郡武帝悦之问曰今李膺何如昔李膺对曰昔时李膺仕桓灵之朝今之李膺奉唐虞之主【缺】子弟子有公孙龙平原君客亦有公孙龙前汉两王莽一天水人字稚圭昭帝时为右将军与霍光同心辅政一即新莽簒汉者晋王羲之苻坚将亦有王羲之晋侍中张华慕容垂将亦有张华南朝有两刘琨文人有两王褒有两苏子卿晋张载字孟扬诗见文选宋张载字子厚即作西铭者晋葛洪字稚川作抱朴子者宋葛洪字容【缺】唐有岭南节度使蔡京宋有丞相蔡京赵有蔺相如南史【缺】浦侯子季连为蜀人蔺相如所杀汉有刘向【缺三字】州人刘向于邺谋逆伏诛国朝两刘釴俱【缺二字】一天顺甲申一正德辛巳二【缺】俱非正岁而【缺四字】　甲子宣德初命工部尚书黄福册兵马指挥黄福女为邵王妃又景泰间司礼太监张永与于少保同祸而正德中司礼太监张永诛逆有名相去正一甲子而俱常督十二团营正德十二年吏科劾四川廵抚马昊兵科亦劾守备都指挥马昊同日报闻其同姓而相类者如蜀张飞称万人敌张蚝亦称万人敌杨儝号无为子杨绘亦号无为子瘗子之郭前有巨后有世通【南史】分身之葛前有后有从周【清异録】草太之扬前有雄后有泉【意林】遇仙之王前有质后有积薪皆观碁也去妇之王前有观后有季友皆勤学也沈瘦事前有约后有昭畧望尘之潘前有党后有岳立铜柱之马前有援后有总作铜坪之王前有济后有元寳书红叶之郑前有虚后有谷致氷鲜之王前有祥后有延射石之李前有广后有逺种玉得妻之杨前有洛阳雍伯后有卢龙翁伯束薪读书之刘前有贞素后有仁轨闭户读书之刘前有孔昭后有上元伯药药师二李同窃杨素之姬士龙士衡二陆互见王弼之鬼吊客驴鸣之王前有粲后有济善画妇人而帝杀之毛前有延夀后有惠逺怖小儿之麻胡前有秋后有祐又有刘胡及鬼俱曰麻胡凡四见吹笳使人流涕之刘前有琨后有畴见人主询其所作终身不用之孟前有贯后有浩然封汾阳之郭前有淮后有子仪妇人则弑君之姜前有文后有哀杀子之武前有文明后有孝文后花蕋夫人之徐一王衍母一孟昶妃皆能诗皆亡国皆不善终姓名俱同而事相类者帝喾臣名羿有穷之君亦名羿俱以射称少昊子名班鲁人亦名班俱以巧称黄帝臣有扁鹊善医战国时有秦越人号扁鹊亦善医汉两严尊一字君平一字子陵皆高士皆易姓两樊崇俱贼帅一赤眉一尤来两李育俱贼将一王郎一公孙又皆一归附一灭亡唐两李光进一光弼弟一光顔兄皆为将皆假节皆兄弟有战功皆名为兄弟所掩宋两李定一弹子美一弹子瞻皆文士皆正人皆苏姓又皆下狱防死两张昌宗一昌龄兄与昌龄俱才显一易之弟与易之俱色称汉有两龚遂俱为郡太守两京房俱明灾异晋李密以母老辞官后魏李密以母老习医汉武帝时朱买臣为会稽太守梁元帝时朱买臣为武昌太守【见路史】两王彦章一梁大将为吴擒一吴统军为楚擒两徐邈魏徐邈字景山见重武帝为侍中晋徐邈字仙民见重武帝为中书舍人两李继昭俱昭宗时一为孙德昭一为苻道昭俱赐姓名降朱梁为使相宋两王着俱太祖时一以文学典制一以书学待诏金两乌格俱大将宋两孙益一泰兴人绍定中拒李全战死一宣和末知宁朔府救太原战死并见忠义传两王肃曹魏中领军为魏制礼元魏尚书令亦为魏制礼两王殷朱梁时者以节度使叛诛后周太祖时者亦以节度使叛诛两王珪唐侍中宋左仆射门下侍郎皆门下相也两王溥一唐懿宗时一周世宗时俱宰相也仙人有两王乔其一即子晋也其一为柏人令天堕玉棺以葬者僧有两智永一梁书僧一宋画僧唐香山九老有两卢贞一侍御史一河南尹西谿丛语鲍照谢元晖人称鲍谢又鲍附谢良弼友善人称鲍谢是有两鲍谢也汉苏武李陵世称苏李唐李峤苏味道苏颋李乂当时亦称苏李是三苏李也汉李固杜乔李云杜众李膺杜密世称李杜唐李白杜甫亦称李杜是四李杜也汉冯野王字君卿弟立字圣卿相代为上郡太守民歌大冯君小冯君时称二冯而唐之冯宿冯定亦称二冯汉苏章苏不韦称二苏而南齐苏亮苏绰宋苏轼苏辙亦称二苏晋王戎王衍清谈时人语曰二王当国羊公无德而王羲之献之亦号二王孙谦孙廉号东莞二孙而孙何孙仅亦称二孙陆机陆云称二陆而陈时陆琦陆琰魏陆暐陆恭之俱称二陆晋张载张协张元时人语曰二陆入洛三张减价而张廷珪张龄张休前后牧洪州号洪州三张薛收薛德音薛元敬号河东三薛而薛琮薛荣薛兼亦称三薛刘禹锡以集贤学士过李司空绅出名姬佐酒禹锡赋诗有司空见惯浑闲事恼乱苏州刺史肠李即以姬赠之刘后分司还洛有姬甚美李司空逢吉以计邀而夺之刘作四诗拟四愁以投李李但含笑而已一禹锡而两李司空者一赠姬一夺之不知所赠之姬即所夺否及杜牧之以御史分司过留守宴问美姬紫云而欲得之朗吟而起其人亦李司空听也汉名士称凉州三明太尉叚频纪明度辽将军皇甫规威明张奂然明也出一时以为竒晋南渡而后诸葛恢荀闿蔡谟俱字道明而皆有名号中兴三明时人语曰京都三明各有名蔡氏儒雅诸葛清然则前后有两三明而后则同家前则同郡各竒也李将姬栁氏名章台栁所谓纵使长条似旧垂也应攀折他人手者而蜀妓栁氏所谓从今唤作章台栁舞尽春风万万条亦名章台栁韩退之侍儿名栁枝所谓别来杨栁街头树摆乱春风只欲飞者而白乐天侍儿亦名栁枝所谓两枝杨栁小楼中嫋嫋多年伴醉翁李义山属情洛中妇能吹叶嚼蕋调歌擫管为天海风涛之曲亦名栁枝杨廉夫侍儿亦名栁枝郢州石城有莫愁乐者出于石城乐莫愁在何处莫愁石城西艇子打两桨催送莫愁来者是也而洛阳又有莫愁李义山诗如何四纪为天子不及卢家有莫愁梁武帝河中之水向东流洛阳女儿名莫愁十五嫁为卢家妇十六生儿似阿侯商山四皓汉事也而南齐书徐伯珍兄弟四人白首相对时人谓之四皓四公子战国信陵平原等也而唐周曾王玢姚憺韦清志相友善亦号四公子韦顺韦豹韦义号三君陈纪陈实陈谌亦号三君汉西京史霍上官王赵丁傅时称外戚七贵隋牛宏苏威宇文述张瑾裴蕴虞世基裴矩时称选曹七贵
　　梦见盘庚
　　国语虢公梦在朝有神人面白毛虎爪执钺立于两阿公惧而走神曰无走帝命曰使晋袭于尔门公觉召史嚚占之对曰如君之言则蓐收也天之刑神也墨子郑缪公昼日处庙有神人面鸟身素服面状方正缪公大惧神曰无惧帝原汝明德使锡汝夀十年使若国昌公问神名曰予为句芒也二事相类而灾祥异甚又太平御览载齐景公伐宋至曲陵梦见大君子甚长而大大下而小上其言甚怒好仰晏子曰若是则盘庚也夫盘庚之长九尺有余大下小上白色而髯其言好仰而上声公曰是也是怒君师不如违之遂不伐宋也又一则载齐景公伐宋至曲陵梦见有短大夫宾于前晏子曰君所梦何如公曰宾者甚短大上小下其言甚怒好俯晏子曰如是则伊尹也伊尹甚大而短大上而小下赤色而髯其言好俯而下声公曰是矣晏子曰是怒君师不如违之遂不果伐宋二事酷相类而并载之果孰为据耶琐语晋平公梦见赤熊窥屏恶之而有病使问子产子产曰昔共工之卿曰浮游既败于颛顼自投沉淮之渊其色赤其言善笑其形善顾其状如熊常为祟见之堂上天下之主死见堂下则邦人骇见门则臣有忧见庭则无伤窥君之屏病而无伤祭颛顼共工则瘳公如其言而疾间左传郑子产聘于晋晋侯有疾韩宣子逆客私焉曰寡君寝疾梦黄熊入于寝门何厉鬼也对曰尧殛鲧于羽山其神化为黄熊以入于羽渊实为夏郊晋为盟主其或者未之祀乎遂祀夏郊晋侯有间想亦只一事所传异耳
　　杨通幽考召
　　唐宗幸蜀后属念贵妃闻广汉杨通幽有考召之法于内置塲遍加搜访至蓬莱南宫西庑玉真太妃院见贵妃见为上元仙女冠金鳯冠披紫霞帔佩红玉曵鳯舄出见通幽授以金钿合寄玉子为信方士却行复前跪而致词请当时一事不闻于他人者验于太上玉妃徐言曰昔天寳十四年侍辇避暑骊山宫秋七日牵牛织女相见之夕上凭肩而望密相誓心愿世世为夫妇此独君王知之耳情史载马嵬变后明皇朝夕思维形神憔悴有道士王丹者以少君术见出袖中笔墨索细黄绢诵咒呵笔画女人像使上齐戒凝神想其平日三日夜出像观之乃真贵妃面貌也道士索十五六聪慧女子二十四人歌子建歩虚词道士复焚符诵咒吸烟呵像上又命诸女如方呵之至定昏时请上自秉烛入帐中先是道士以五采石示上谓之衡遥以少许研极细和以诸药令作烛外画五色谓之还形烛上既入道士命反闭金扉以葳防锁锁之太真与上曲尽绸缪脱臂上玉环内上臂天未明道士啓扉囘视不复见矣此与长恨歌传微异外国异事曰汉宣帝时击磻石于上郡防石室中得一人裸而被髪反缚械一手足以问羣臣莫能对刘向独曰此贰负之臣也昔贰负杀窫窳帝乃梏于疏属之山帝问所出曰见山海经上大惊于是羣臣多习山海经独异志宣帝时有人于疏属山石盖下得二人俱被桎梏将至长安乃变为石宣帝集羣臣问之无一知者刘向对曰此是黄帝时窫窳国贰负之臣犯罪大逆不忍诛流之疏属山若有明君当时出外帝谓其妖言收向系狱其子歆自出应募曰须七岁女子以乳之即复变为人帝如其言复变为人便能言语应对如刘向之言较之外国异事更是竒闻唐徐州通判李陶有子年十七八素不能作诗忽咏落花流水难穷目斜阳易断肠谁同砑光帽一曲舞山香父惊问之云是谢中令问砑光防事云西王母宴羣仙有舞者戴砑光防簪花舞山香一曲未终花皆落去及读天寳遗事以为汝阳王璡以红槿花置砑光防上舞山香曲终而花不坠此则两者必有一譌吕纯阳遇钟离先生后随至终南鹤岭同憇肆中钟离自起执炊吕忽思睡枕案假寐梦见一生荣贵如意最后失势流落一身孑然立风雪中浩叹一声恍然而悟钟离在旁炊尚未熟笑曰黄粱犹未熟一梦到华胥吕惊起谢之遂求度世又开元中道人吕翁往来邯郸有书生姓卢与翁同止逆旅主人方蒸黄粱卢具言生世之困翁取囊中枕与之曰枕此当荣适如愿生就枕不觉入枕中遂至其家未防登高第歴台省出入将相五十年子孙皆显忽欠伸而寤黄粱犹未熟生曰先生以此罢吾欲耳自是不复求仕矣按纯阳生于唐末贞元十四年举咸通进士后方得道而黄粱梦在开元时则知仙人有二吕翁而吕仙有二黄粱事矣益部耆旧传蜀郡张寛汉武帝时为侍中从祀甘泉至渭桥有女子浴于渭水乳长七尺上怪其异遣问之女曰帝后第七车解我所繇时寛在第七车对曰天星主祭祀事斋戒不严则此女见异苑曰魏武过曹娥碑下有妇人浣于汾渚问之曰第四车解既而至乃祢正平也衡以离合义解之或谓妇人即娥灵二事亦相类也
　　噀酒救火
　　噀酒救火凡四事郭宪从南郊含酒向东北三噀曰齐失火以此灭后齐果上火事成武丁在周昕坐噀酒救临武火栾巴噀酒救成都火晋佛图澄噀酒救幽州火又楚国先贤传樊英噀酒救成都市火射石没羽凡三事熊渠子夜行见石以为伏虎射之没羽既知其石射不复入汉李广出猎见虎射之没矢视之石也射不复入宇文周时李逺校猎于莎栅见石于丛薄中以为伏免射之而中镞入寸许文帝赐书褒美赐金莲烛凡三事苏子瞻夜对便殿以金莲烛送归翰院宋王珪以中秋赐宴内殿上命金莲烛令内侍扶掖归院周必大玉堂记孝宗召史浩锡宴澄碧堂抵暮送以金莲烛宿玉堂直庐又令狐绹在翰苑夜对禁中帝命以乘舆金莲华炬送还院院吏望见以为天子来俄传呼曰学士归院其前亦不始于苏也给笔札凡三事司马相如请为天子游猎赋上令尚书给笔札荀悦依左氏传体作汉纪尚书给笔札张华有文才草晋仪制度厘革勅有司给笔札画龙不防睛三事顾恺之画龙不防睛人强其防睛龙竟飞去宣和画谱张僧繇以丹青驰誉于金陵安乐寺画四龙不防睛谓防之则腾骧而去人以为诞落墨才及二龙雷电破壁画已失矣惟二龙未防睛者在焉又尝于天皇寺画龙不防睛道俗请之舍钱数万落笔之后雷雨晦防失龙所在误笔成画三事曹不兴善画孙权使画屏风误笔防素因就画为蝇吴主以为生蝇举手拂之王献之为大司马画扇题笔误落扇上即防画作乌驳牛唐戴嵩画牛因笔堕为乌吹笳却敌三事晋刘琨在晋阳为邉骑所围中夜奏悲笳贼皆流涕弃围走刘畴尝避乱坞壁贾人百数欲害之援笳而吹出塞入塞之声羣众垂涕而去又北史后魏河间王琛为秦州刺史诸羌外叛琛令婢朝云为贫妪吹箎诸羌皆流涕归降徙木立信不独商鞅吴起为西河守欲攻徙秦亭乃倚一车辕于北门之外而令之曰有能徙此南门之外赐之上田上宅人莫之徙也及有徙之者还赐之如令俄又置一石赤菽门之外而令之如初人争徙之乃令攻亭人知鞅之赏徙而不知起之赏徙也铸铜柱不独马援吴黄武二年程普关公分界铸铜柱为誓在衡山县西北一百一十里又五代晋与楚王马希范立铜柱为界学士李臯铭在辰州西北一百十里目视日不者晋有王戎隋有刘而宋又有蔡京猿臂者有后羿而又有李广郭知运吴太史慈前汉刘渊后唐李存孝一字师凡四事郑谷改早梅诗数枝为一枝齐已拜为一字师后齐已见张迥诗虬须白也无改也字为在字迥又拜为一字师宋张乖崖诗有独恨太平无一事之句萧楚材改恨为幸公曰楚材吾一字师也又竹坡诗话汪内相将赴临川曾吉父以诗迎之有白玉堂中曾草诏水晶宫里近题诗之句韩子苍改云白玉堂深曾草诏水晶宫冷近题诗吉父闻之以子苍为一字师前席有三事不止贾谊谊之前则商鞅见孝公与语不自知膝之前席谊之后则苏绰见周文帝陈申韩之道帝不觉膝之前席化鹤凡三事搜神记辽东城门有华表忽一白鹤飞集言曰有鸟有鸟丁令威去家千载今来归城郭是人民非何不学仙冢累累神仙传苏仙公桂阳人升云而去后有白鹤来止郡城楼上人或弹之鹤以爪书曰城郭是人民非三百甲子一来归吾是苏君弹我何为集异记明皇猎于沙苑云间有孤鹤廻翔上亲御弧矢一发而中其鹤则带箭徐坠将及地矫翰西南而逝益州城距郭十五里有明月观青城道士徐佐卿栖焉一日神爽不怡曰吾行山中偶为飞矢所加已无恙矣留箭于壁及宗幸蜀偶至斯观覩挂箭即沙苑纵畋之御箭也佐卿盖中箭孤鹤耳连璧有三事潘安仁夏侯湛并有美容喜同行时人谓之连璧韦叔裕除浙阳郡守时独孤信为新野郡守政术俱美时人号为连璧又王俭与王敬则同拜三公徐孝嗣嘲之曰今日可谓连璧水镜三事蜀厐德公谓司马德操为水镜晋卫瓘竒乐广曰此人之水镜北史蔡大寳见栁庄叹曰襄阳水镜复在于兹好闻驴鸣有王粲而又有张南渠王蒙及戴叔鸾母耳长七寸者有黄阮丘而又有老君务光号智囊者有樗里子鼂错而又有支遁鲁匡桓范杜预又王德俭许敬宗之甥也瘿而多智亦号智囊号千里驹者汉有刘德魏有曹休晋有傅咸刘耀符朗宋有顾和张敷梁有萧映王规刘杳王茂任昉齐有丘仲孚袁昂北魏有李彦伯袁曜北齐有冯翊王润崔昂元文遥后周有杜杲隋有张干威唐有李暠成王千里号八达者诸葛诞等又晋毕卓等而司马懿兄弟八人俱以达为字亦号八达浩孟异以百口保孙仲谋遣子入侍而郄超亦以百口保桓温于简文裴度以百口保魏博张説以百口保不虑减兵而招寇姚崇以百口保中外官无反者杜祐以百口保李藩王祐以百口保符彦卿舜重瞳项羽重瞳隋奂罗朱梁唐王友敬永乐中楚王子明玉珍俱重瞳蜀先主垂手过膝晋武帝后周太祖陈武帝宣帝前赵刘曜秦苻坚后秦姚苌南燕慕容垂五代南汉刘防蜀王衍南史陈栁皇后皆垂手下膝又北魏李祖升南史宋王元初隋刘元进手垂过膝皆以诛死文王四乳宋范镃百常父子倪文僖谦俱四乳路史辰放氏四乳河图矩起帝喾骈齿元命苞武王骈齿孝经钩命诀夫子骈齿黄帝日角少吴日角伏羲奯目日角尚书灵曜姬文鸟鼻日角论语摘辅象老子月圆日角顔子山庭日角河图始皇虎口日角又汉光武隆准日角陈霸先龙顔日角慕容德额有日角
　　乘槎入汉
　　史传中事多有两处并载人未致详者有承用偶讹因而不觉者如张骞无乘槎事乘槎入天汉是海上客毛寳无放事放白是寳所统武昌军人晋伐偪阳诸侯之士门焉叔梁纥抉之以出今韩非吕氏书并言孔子力能招国门之关而不以力闻悮也韩夀窃香晋书以为贾充女按郭子陈骞以韩夀为掾每会闻有异香香乃外国所贡骞计武帝惟赐己及贾充嫌夀与女通乃以女妻夀谓贾女者讹也世咸云甘罗十二为丞相考罗事吕不韦説赵有功封为上卿不为丞相相秦是甘茂罗之祖也常见人有作诗者云高卧元龙百尺楼按世説许汜与刘荆州坐共论人物许曰陈元龙淮海之士豪气未除昔遭乱下邳见元龙无主客意自上大牀卧使客卧下牀先主曰君有国士之名而无救世之意求田问舍言无可采如我当卧百尺楼上卧君于地下何但上下牀之间哉是百尺楼上卧乃先主自谓非陈登事也人多言黄叔度若万顷波澄之不清挠之不浊按本传乃千万顷也东牀坦腹人谓之睡按羲之传乃食也一斑窥豹人谓之棊献之传乃樗蒲也范张鸡黍本传张劭白母请设馔以待范式无鸡黍事也六曹尚书用星履曵履按郑崇为尚书仆射曵革履上曰我识郑尚书履声则仆射事也唐韦见素为吏部侍郎杜甫诗曰持衡留藻鉴听履上星辰乃吏部侍郎事也世率以板舆为奉母故事盖用潘安仁赋然傅只以三公告老许板舆上殿粱韦睿以板舆自载督厉众军不专奉母一事也杜少陵晩笛诗用邉骑北走事乃吹笳非笛也社日用东方朔割肉事乃伏日非社日也长城秦始皇赵武灵王所筑并无妇哭城崩事列女传齐庄公袭莒杞植战而死其妻枕尸于城下而哭十日杞城为之崩既葬赴淄水死所谓城崩乃杞都城非长城也去秦赵筑城时防数百年繇僧贯休诗误也吞珠治吏韩诗外传以为伍员国防以为张丑弓影致疾风俗通以为杜宣晋书以为乐广之客抱瓮而灌庄子以为汉阴丈人説苑以为五丈夫化不孝子仇览传以为蒲亭长于陈元谢丞书以为阳遂亭长于羊元桃梗语土偶战国防以为苏秦于李元史记以为苏代于孟尝君杀邓析者左传以为驷颛荀子刘向并以为子产不入胜母之里尸子以为孔子淮南子盐铁论并以为曽子齿刚舌柔説苑以为常枞语老子孔丛子以为老莱子告子思烹彘教子韩非子以为曾子韩婴以为孟母邑号朝歌因而囘车淮南子以为墨子而论语防顔氏家训以为顔子射石没羽新序以为熊渠吕览论衡并以为养繇基献不死之药战国防以为荆王类説以为燕王汉武内传以为武帝献空笼而无鸽鹄国策以为蔡无泽世説以为淳于髠金楼子扬雄作甘泉赋梦吐白鳯西京杂记扬雄着太梦吐白凤依王生之言以对君得拜水衡都尉汉书以为宣帝于渤海太守史记褚先生以为武帝于北海太守三年不蜚不鸣之语史记楚世家以为伍举説庄王而滑稽传又以为淳于髠説齐威王哭秦庭而救楚者左传以为申包胥战国防以为棼冐勃苏武后梦双陆不胜以无子讽而召还庐陵王新唐书以为狄仁杰大唐説纂则以为王方庆慧可二祖断臂传灯録以为断臂求法置达摩前续高僧传则云共防经像遭贼断臂以法御心不觉痛楚为汉武帝招魏新论以为李少君致李夫人魂封禅书以为齐人少翁致王夫人魂拾遗记以为董仲君刻李夫人像置幕中宛若生时明皇游月宫或以为与申天师或以为与叶法静或以为与罗公逺杨髠发宋诸陵有裒其骨葬之者陶九成辍畊録以为唐义士珏瞿宗吉归田诗话以为林义士塾周公谨癸辛杂志又以为宋陵使罗铣遂昌杂録以为东嘉林景曦汉武至郎署见顔驷鬓睂皓白问何其老也曰臣文帝时为郎文帝好文而臣好武景帝好老而臣尚少陛下好少而臣已老是以三叶不遇白孔六帖文帝时三朝不遇白首为郎者冯唐也李瀚求有吕望非熊之句后来承用考六韬第一篇文王将田史编卜之曰田于渭阳将大得焉非龙非彲非虎非罴非得公侯天遗汝师无非熊字也
　　御沟题叶
　　御沟题叶事凡六见天寳末宫娥衰悴不愿备宫掖有落叶题诗随御水流云旧宠悲秋扇新恩寄早春聊题一片叶寄与接流人著作郎顾况得而和之置沟上流云愁见莺啼栁絮飞上阳宫女断肠时君恩不禁东流水叶上题诗寄阿谁又本事诗载梧叶题诗曰一入深宫里年年不见春聊题一片叶寄与有情人况得之明日于上流亦题一叶云云后十余日有人来苑中寻春又得一叶题云一叶题诗出禁城诗人酬和独含情自嗟不及中流叶荡漾乘春取次行青琐高议僖宗时于祐于御沟中拾一叶上有诗曰流水何太急深宫尽日闲殷勤寄红叶好去到人间祐亦题诗于叶置沟上流宫人韩夫人拾之后祐托韩咏门馆值帝放宫女三千人咏以韩氏嫁祐成礼之夕各于笥中取红叶相视乃曰事岂偶然咏开宴庆之曰二人可谢媒矣韩氏作诗云一聨佳句随流水十载幽思满素怀今日却成鸾凤侣方知红叶是良媒云溪友议宣宗朝有题红叶随流者卢渥舍人应举偶得之藏于巾笥及宣宗有防许宫人从人卢所获人覩红叶吁嗟久之曰当时偶题不谓君得之也陆务观侍儿小名録贞元中进士贾全虚黜于春官临御沟得叶悲想其人涕泗交集不能离沟上街吏颇疑其事金吾奏其实德宗亦为感动令中人细询之乃翠筠宫奉恩院王才人养女凤儿也德宗召全虚授金吾卫兵曹以鳯儿赐之并其院资皆畀焉北梦琐言襄阳进士李茵得御沟红叶茵收贮书囊后僖宗幸蜀茵奔窜民家见一宫娥自云宫中侍书号云芳子茵与之欵接见红叶叹曰此妾所题也同行诣蜀因具述宫中之事及绵州逢内官逼令上马而去其夜复至曰妾已重赂中官求得从君矣后数年李茵病瘠道士言其面有邪气云芳子自陈绵州相遇实己自经而死感君相厚故相从耳又玉溪编事侯继图尚书微时曾秋日于大慈寺倚栏忽秋风四起有桐叶飘坠上有诗云拭翠敛双蛾为郁心中事搦管下庭除书作相思字此字不书纸书向秋叶上愿逐秋风起天下有心人书解相思死侯贮箱中五六年与任氏为婚任见之曰此妾所作也京师宦子张生因元宵游干明寺拾得红绡帕裹一香囊有细书絶句三首云囊裹真香谁见窃鲛绡滴泪染成红殷勤遗下轻绡意留与情郎怀袖中金珠富贵吾家事常渇佳期今寂寥偶用志诚求雅合良媒未必胜红绡诗尾书曰有情者若得此欲与妾一面请来年灯节于相蓝后门车前有双鸳鸯灯者是也生叹赏久之如期往果见雕轮綉毂挂鸳鸯灯一盏乃诵诗于车后氏遂令尼约生次日与之欢合生问之女口占一诗云门前画防寻常设堂上犀簪取次看最是恼人情绪处凤凰楼上月华寒吟毕告曰妾乃节度使李公侍妾李公老迈悮妾芳年遂与侍婢彩云随生逃隐姑苏偕老焉
　　金銮密记翰林有龙口渠通内苑大雨之后必飘诸花蕋经繇而出有百种香色名不可尽春月尤妙宋子京过御街遇内家车子有褰帘者曰小宋也子京遂作词曰寳雕轮狭路逢一声肠断绣帏中身无彩鳯双飞翼心有灵犀一防通金作屋玉为栊车如流水马如龙刘郎已恨蓬山逺更隔蓬山防万重其词达禁中仁宗知之问内人第防车子何人呼小宋有内人自陈上召子京从容语及笑曰蓬山不逺以内人赐之本事诗开元中颁边军纩衣制于宫中有兵士于杂袍中得诗曰沙塲征戍客寒苦若为眠战袍经手作知落阿谁边蓄意多添线含情更着绵今生已过也结取后身縁兵士以诗白于帅帅进之宗命以诗遍示六宫有宫人自言万死宗深悯之遂以嫁得诗人曰我与汝结今生縁也边人皆感泣
　　封事削槀
　　汉孔光典枢机十余年时有所言辄削草稾周就素重慎周密上封事辄削去草稾后汉樊谦柔畏慎所上便宜及陈得失辄手自写毁草稾皇甫嵩畏慎前后上表陈补益者百余事皆手书毁稾魏陈羣前后密谏得失每上封辄削草魏任嘏每纳忠谏辄手书坏本北齐封隆文首叅经畧竒谋异算密以啓闻上书削草稾宋谢徽每有献替及论时事必手自书削草稾宋史初邹浩召自新州入对帝首及谏立后事奬叹再三询諌草安在曰已焚之矣退告陈瓘瓘曰祸其在此乎异时奸人妄出一椷则不可辨矣后蔡京用事使人伪为浩疏有刘氏杀卓氏而夺其子以为己子语乃窜浩于韶州
　　梦笔生花
　　李白少时梦所用笔头上生花自是才思赡逸和凝梦人以五色笔一束与之自是才思敏赡纪少喻梦陆倕以一束青镂笔管授之文因遒进李峤梦人以双笔相赠自是文日有名王珣为桓温掾尝梦人以大笔如椽与之既觉曰此当有大手笔俄而武帝崩哀册諡议皆珣所草元史杨奂母梦东南日光射其身旁一神以笔授之已而生奂范质母张氏梦人授五色笔而生九岁善属文今人但知江淹梦笔耳又王勃少时梦人遗以丸墨盈袖自是文思日进张少年苦吟未有所得梦五色云从天而下取一团吞之遂精雅道郑学于马融梦一老父以刃开其心倾墨汁着心内于是精通典籍陈继达本武夫不知书梦人以墨水升余饮之遂能识字宋璟梦大鸟啣书吐口中而吞咽之乘而直上自后藻思日深王肃注易东斋中夜有女子从地中出赠墨一丸旦用此墨便觉才思开敏梦吞丹篆而才思日进者韩愈也梦吞金而大有文思者刘赞也梦林花如锦摘食之见天下文词遂无不知晓者马融也梦饮西江水浣肠及睹水中沙石皆篆文吞之而文性陡高者王仁裕也梦人授绣纸百番又梦裁锦而文思大进者萧頴士也梦彩文鸟入口中而藻思日新者罗含也梦蛟龙入怀而作春秋繁露者董仲舒也若江淹梦张景阳寄锦取还文章日踬又尝梦郭景纯索旧笔还为诗才尽岂衰至之征耶
　　五代史王处讷梦人持巨鉴星宿粲然满中剖腹纳之因究星歴占候之学稽神録进士谢谔为儿时梦浴溪中有人以珠一器遗之曰吞此则明谔吞其细者六十余颗及长善为诗有六十余篇行世补録纪僖宗防不晓碁夜梦人以碁经三卷焚而吞之及觉观碁指画皆出人意表碁诀王积薪梦青龙吐碁经九部授已其艺顿精
　　纵囚复归
　　六一公论唐太宗纵囚其説卓矣然纵囚自归事不始于太宗后汉钟离意南宋傅翽隋王伽梁书席阐为东阳太守何凤为建安太守傅岐为新始令华阳志王长文试守江源吕元膺为蕲州刺史皆然史书之以为美太宗好名者盖慕而效之耳后汉戴封为中山相诸县囚四百余人辞状已定当行刑封哀之皆遣归家与尅期日皆无违者诏书褒美焉南史王志为东阳太守狱有死囚十余冬至日悉遣还家过节皆反惟一人失期志曰此自太守事主者勿忧明旦果至以妇孕故吏人益叹服之虞延为洛阳令每至岁时伏腊辄放遣囚系归家并感恩德如期而还【本传】南史谢方明宋武时为南郡相年终江陵县狱囚悉放还主簿季咸等固諌不纳至期有重罪一人醉不能归违二日乃反余一囚十日不来逡廵墟里乡村责让率领将送竟无逃者续搜神记张华原为豫章太守善易卜人畏不敢犯令或当死者悉放归别父母时有一人犯盗尅日欲诛放归别其人在路号哭经赵朔家朔问何故曰某拙为盗犯法当死昨太守给假辞别父母限满赴州就刑所以悲哭朔曰何不逃去答曰使君明于易筮前后逃者皆获是以不敢朔曰但用我计自当获免汝可三遍行渡河即取竹筒盛水三尺常安于腹上仍于黄沙中卧三日然后可还终始擒汝不得矣其人一依朔言至假满法司怪久违限乃以名申闻华原卜之卦成曰何故腹上水深三尺背卧黄沙此人必投水而死其人改姓名处于乡里赍重贿酬朔朔一无受
　　吕氏右袒
　　为吕氏右袒为刘氏左袒昔人颇有以绛侯为失计者王应麟曰考之仪礼乡射疏凡事无问吉凶皆左袒是以士防礼及大射皆袒左惟受刑则袒右以是考之勃诛诸吕之计已定若为吕氏者则有刑故以右袒令之耳吴兴陈霆则云淖齿弑齐王王孙贾入市中呼曰淖齿乱齐国杀湣王欲与我诛淖齿者袒右市人从者四百又陈胜起兵徒属皆袒右称大楚是勃之先有以袒右令众者岂谓袒右皆有刑乎又吴人入楚召陈怀公召国人曰欲与荆者左不与荆者右齐桓公立管仲为仲父令诸大夫曰善吾者入门而右不善入门而左则是法亦已久矣
　　文种赐属镂
　　人知伍子胥强谏吴王赐属镂以死按吴越春秋越王将杀文种种对越王曰夫差之诛也谓臣曰狡兎死良犬烹敌国灭谋臣亡吾不食善言故哺以人恶越王遂赐文种属镂之剑伏剑而死是文种亦赐属镂也人知伍子胥死尸投江中曰吾当朝暮乘潮以观吴之败自是海门潮头汹涌高数百丈时见子胥乘素车白马在潮头之中按水经注昔子胥死于吴而殍尸于江吴人怀之立祠江上曰胥山文种成于越而伏于山阴越人哀之葬于重山文种葬一年子胥从海上穿山脇而持种去与之俱游夫江海故前潮之扬波者子胥后重水者大夫种也则文种亦乘潮也
　　张仙挟弹
　　世所传张仙张弓挟弹若贵游公子以为即梓潼之神文昌之宿然梓潼自有像氅衣纱防与张仙不类按陆文裕金台纪闻乃蜀王孟防挟弹图也初花蕋夫人入宋宫念其故主偶擕此图遂悬于壁且祀之太祖见而致诘夫人答曰此蜀中张仙祀之有子非实有所谓张仙也然孟防太祖时曾屡入朝无縁不相识貌及考地志卭州有挟仙楼仙人张逺霄者往来于此每挟弹视人家有灾者为击散之疑世传张仙挟弹或本此耳又按王长公勘书图跋宋初降王中独孟防有天人相见于花蕋夫人所供其童子为喆武士为赵廷隐当时进御者以胜国故不敢具其实故目为文皇耳然则孟防之像一讹而为梓潼再讹而为太宗皆可笑也
　　纪信诳楚
　　纪信乘汉王车以诳楚卒免汉王于难左传定四年楚子在公宫之北吴人在其南子期似王逃王而已为王曰以我与之王必免随人卜与之不吉楚子得免公羊成二年晋师还齐侯晋郤克投防逡廵再拜稽首马前逢丑父者齐顷公之车右也面目与顷公相似衣服与顷公相似代顷公当左使顷公取饮顷公用是佚而不反丑父曰吾頼社稷之灵吾君免矣郤克曰欺三军者其法奈何曰法斮遂斮逢丑父
　　倩女离魂
　　陈祐离魂记天授三年清河张镒因官家于衡州长女早亡防女倩娘端妍絶伦镒外甥王宙防聪悟美容范镒每曰他时当以倩娘妻之后各长成常私感想于寤寐后有宾寮之选者求之镒许焉女闻郁抑宙亦深恚恨托以常调请赴京含恨上船日暮至山郭数里夜半闻岸上行声甚速问之乃倩娘也曰与君寝梦相感今将夺我此志知君深情不易是以亡命来奔宙惊喜匿之于船连夜遁去倍道至蜀凡五年生两子与镒絶信其妻泣思父母宙哀之与俱归衡州独身先至镒家首谢其事镒曰倩娘病在闺中数年何其诡説也宙曰见在舟中镒大惊促使人验之果见倩娘在船疾走报镒室中女闲喜而起饰籹更衣笑而不语出与相迎翕然而合为一体其衣裳皆重其家以事不正秘之灵怪録郑生者天寳末应举之京至郑西郊日暮投宿主人问其姓以实对内使婢出云娘子合是从姑须臾一老母自堂而下问郑婚未媪曰有一外孙女姓栁与儿门地相埒欲配君子其夕成礼数月姑命郑生将妇归栁家郑至淮阴先报栁氏举家惊愕令家人往视之乃与家女无异既下车冉冉行庭中内女闻之笑出视相值于庭中两女忽合遂为一体穷其事乃是妻之母先亡而嫁外孙女之魂焉幽明记钜鹿厐阿美容仪同郡石氏有女曾覩阿心悦之未防阿见此女来诣阿阿妻闻之使婢缚送石家中路遂化为烟气而灭乃诣石家説此事石父大惊曰我女都不出门岂可毁谤如此后阿妇夜伺女在斋中执诣石氏石父愕曰适从内来见女与母共作何得在此即于内唤女出向所防者奄然灭焉盖其魂神也仙传拾遗载九华洞仙田先生有齐推女嫁进士李生为暴鬼所杀求先生神力再生曰屋舍已坏一老吏曰昔东晋邺下一人误死屋宅已坏又合还生与此事同其时葛仙君断令具魂为身涂以神膏发遣郤生与本无异但夀尽之日无形耳先生许之即令追李妻魂见有七八女人与李妻相似推而合之
　　雁足系书
　　宋咸淳癸酉元国信使郝经被留真州南北隔絶者十五年时居中勇军营新馆有以生雁馈者经因作诗以帛书云零落风高纵所如归期囘首是春初上林天子援弓缴穷海累臣有帛书并署年月姓名通五十九字系雁足纵之寻为北人所得以献其主遂大举南伐越乙亥宋社屋矣呜呼世传苏子卿雁书云者不过汉人诡言以绐匈奴因成故事顾如郝经之雁乃实有之而元主亦竟得之是可异也岂南北兴亡天意固已有在偶然之际有不偶然者寓乎【梦蕉诗话】长安女子郭绍兰适任宗贾于湘中数年不归绍兰覩堂中有双燕戏于梁间长呼而语于燕曰我闻燕子自海东来往复必经湘中我婿离家数岁蔑有音耗欲凭尔附书可乎言讫涙下燕飞鸣上下似有所诺兰复问曰尔若相允当泊我怀中燕遂飞于膝上兰遂吟诗一首小书系于足上燕遂飞鸣去任宗时在荆州忽见一燕飞鸣于头上讶之燕遂泊肩上见有一小封书系足解而视之乃妻所寄诗宗感而泣下次年归见开元遗事曲阜顔清甫尝卧病防子弹得一鸽于翎间得书一缄乃真定郭某寄其子曲阜令禹家书也时禹改平逺县去鸽未及知盘桓寻覔遂遇害清甫直抵禹所致书与鸽禹曰育此鸽十七年矣凡有家书千里能致诚异禽也见百家风世传张九龄少时家养羣鸽每与亲知书信往来以书系鸽足上依所教之处飞往接之九龄目之为飞奴又陆机有犬名黄耳能传书不独雁也元藏机有二鸟类黄鹂每翔翥空中机呼之即至或令衔珠或令受人语乃谓之转言鸟
　　西施随蠡
　　世传西施随范蠡去不见所出只因杜牧西子下姑苏一舸逐鸱夷之句而附会也越絶书西施亡吴国后复随范蠡因泛五湖而去据墨子吴起之裂其功也西施之沉其美也则吴亡后西施实死于水不从蠡矣修文御览引吴越春秋逸篇云吴亡后越浮西施于江令随鸱夷以终则其不随范蠡更为可据随鸱夷者谓伍胥以鸱夷皮裹而沉于江也皮日休馆娃宫怀古响屧廊中金玉步采香径里绮罗身不知水葬归何处溪月弯弯欲效颦李义山景阳井诗景阳宫井剩堪悲不尽龙鸾誓死期惆怅吴王宫外水浊泥犹得葬西施皆可互证唐景龙文馆记宋之问分题浣沙篇有一朝还旧都靓妆寻若耶之句则又似吴亡复还会稽者何也
　　孙位画水
　　张南本与孙位并学画水皆得其法南本以为同能不如独胜遂专意画火独得其妙画壁上佛跏跣坐火周其身笔气焱鋭得火之性观者以星飞电掣烈烈有焚林燎原之势佛以定慧力坐其间安然不动张益登进士第入翰苑死土木之难初益与夏昶同年及见陈嗣初王孟端俱喜作文写竹后昶见益作石渠阁赋出已上遂不复作文益见昶竹妙絶亦不复写竹
　　宁逢乳虎
　　汉书甯成事景帝好气操下急如束湿为关都尉出入关者号曰宁逢乳虎无值甯成之怒宋书王谟御下少恩将士为之语曰宁作五年徒不逢王谟大明中奚显度酷虐无道时建康县考囚或用方材压额及踝胫民间谣曰宁得建康压额不能受显度拍隋书崔度性严酷时有屈突盖者亦严刻长安为之语曰宁饮三斗醋不见崔度宁灸三斗艾不逢屈突盖又汤德干歴刺史立威人语曰宁食三斗炭不逢汤德干韩缜知秦州宴客夜归指使傅勍被酒误随入州宅与侍妾遇缜怒令军校以铁裹杖棰杀之勍妻持血衣挝登闻鼔以诉秦人语曰宁逢乳虎莫逢玉汝又李稷与李察皆以苛暴著称时语曰宁逢黑杀莫逢稷察酷吏之为人疾恶如此
　　饭后钟
　　唐叚文昌家寓江陵少以贫窭进修常患口食不给每听曾口寺斋钟动即诣谒餐为寺僧所厌自此乃斋后扣钟后入台座连出大镇拜荆南节度有诗题曾口寺云曾见阇黎饭后钟盖为此也摭言王播少孤贫客扬州惠照寺木兰院随僧斋餐僧厌怠乃斋罢而后击钟播作诗有惭媿阇黎饭后钟之句后二纪播自重位出镇是邦因访旧游问所题者则碧纱幕之矣遂足成之曰上堂已了各西东惭媿阇黎饭后钟三十年来尘扑面而今始得碧纱笼又曰三十年前此院游木兰花发院新修如今再到经行处树老无花僧白头监戒録罗使君向庐州人不事产业以至困穷常游福泉寺随僧饭而业未尝废二十年间持节归乡里及境书僧房壁曰二十年前此布衣鹿鸣西上虎符归故时宾从论前事到处松杉长旧围野老共遮官路拜沙鸥遥认隼旟飞春风一宿琉璃殿惟有泉声惬素机然则罗之始沦落而后贵显再游旧地题壁赋诗颇类王叚二公特当日炎凉之感微有不同耳
　　嫁妓女
　　云溪友议李八座翺在潭州席上有舞柘枝者顔色忧悴翺诘其故乃韦中丞女以昆弟夭折委身乐部言讫涕咽情不能堪亚卿为之吁叹速命更其舞服饰以袿襦延与韩夫人相见顾其言语清楚有冠盖风仪遂于宾榻中选士人嫁之殷尧藩赠诗曰姑苏太守青娥女流落长沙舞柘枝满座绣衣皆不识可怜红脸泪双垂舒元舆赠之诗曰湘江舞罢却成悲便脱蛮靴出綉闱谁是蔡邕琴酒客魏公怀旧嫁文姬辍畊録一事正相类云姚文公燧为翰林学士承防日玉堂设宴歌妓罗列中一人秀丽闲雅微操闽音询之真西山之后也公为落籍择小吏妻之嘉兴贝阙尝有诗曰断丝弃道边何日縁长松坠羽别炎洲不复巢梧桐昔在至元中六合车书同玉堂盛文士燕集多雍雍金刀手割鲜酒给葡萄浓坐有一枝春秀色不可双【叶】娉婷刘碧玉绰约商珍珑寳钏金雀钗已觉燕赵空或闻操南音未解歌北风上客惊且疑姓字初未通问之惭复泣乃起陈始终妾本建宁女逺出西山翁父母生妾时谓是金母童梨花锁院落燕子窥帘栊迢迢官朔方位卑食不充侵货国有刑桎梏加父躬鬻女以自赎白璧沦泥中秋娘教歌舞屡入明光宫永为娼家妇遂属梨园工京华多少年门外嘶青骢不如孟光丑犹得嫁梁鸿自嗟妾命薄零落如秋蓬客闻为长叹天道何懵懵遣使白宰相削籍归旧宗小史十八九勿恨相如穷配尔执箕箒今夕看乘龙鸳鸯并玉树鹦鹉开金笼弃汝桃花扇红牙不复从提瓮自汲水絺绤自御冬时多困轗轲事或忻遭逢安知百尺井忽登羣玉峰借问主者谁内相姚文公行营杂録丰有俊四明人偶登青楼见小倡疑故人女累目之女亦悟酒罢留宿女羞澁良久乃曰丰官人识妾否诘之果故人女丰明日以白尹以钱百千更从尹贷二百千嫁之尹即王子佐也取入府厚奁具择良士嫁焉江南有县令钟离君与邻县令许君结婚钟离君女将出买一婢从嫁一日婢执箕箒至堂前熟视曰防时我父于此地穴为毬窝导我戏剧也钟离君曰汝父何人曰父即前令身死家破流落民间令询实以书抵许令曰吾买婢得前令之女怜而悲之义不可久辱当辍吾女嫁资先为求婚更俟一年别为吾女营奁以归君子可乎许答曰蘧伯玉耻独为君子愿以前令女配吾子君别求良媒以嫁君女于是前令之女复归许氏
　　并衣冻死
　　琴操其思革子户文子叔衍子三人相与为友闻楚成王好士三人往见至嵚岩间卒遇大风雨衣单粮乏相视叹曰与其饥寒俱死岂若并衣粮于一哉二子以革子为贤推衣与之革子不可二子曰吾与子左右手也子不我受俱死无名可痛乎于是革子受之二子遂冻而死列士传燕左伯桃羊角哀二人为友闻楚平王善待士乃同入楚值雨雪山道阻絶粮少桃度不能俱生并衣食与哀令往事楚而自饿死空树中此二事何其似也吕氏春秋戎夷违齐如鲁天大寒与弟子一人宿郭外寒愈甚谓弟子曰子与我衣我国士也子不肖人也弟子曰不肖人也又安能与国士衣哉戎夷解衣与弟子夜半而死吕氏谓戎夷以死见其义者窃谓夷取友非人解衣非其本心于义殆未尽也若文衍二子及桃者真能以死见其义者哉汉末有管秋阳者与弟及伴一人避乱俱行天雨雪粮絶谓其弟曰今不食伴则三人俱死乃与弟共杀之得粮达舍后遇赦无罪
　　蜂窠巷陌
　　云仙杂记长安平康坊妓女所居新进士以红牋名纸游其中时谓此坊为风流薮泽清异録四方指南海为烟月作坊以言风俗尚淫故也今京师鬻色户将及万计至于男子举体自货迎送恬然遂成蜂窠巷陌又不止烟月作坊已也风流薮泽烟月作坊蜂窠巷陌三语正可作对述异记吴黄龙中吴都海盐有陆东美妻朱氏亦有容止夫妻相重寸步不离时人号为比肩人后妻卒东美不食而死家人哀之乃合葬未一岁冢上生梓树同根二身相抱而为一树孙权封其墓曰比肩墓潘章少有美容仪楚国王仲先慕其名来求为友因愿同学一见相爱情若夫妇便同衾枕后同死合葬于罗浮山冢上忽生一树柯条枝叶无不相抱时人异之号为共枕树一好内一好外情意之昵生死以之比肩冢共枕树亦堪相俪也
　　赠妾
　　隋唐嘉话李德林为内史令与杨素共执隋政素勋臣豪侈后房妇女锦衣玉食千人德林子百药夜入其室则宠妾所召也素俱执于庭将斩之百药年未二十仪神隽秀素意惜之曰闻汝善为文可作诗自叙当免汝死授以纸笔立就素欣然以妾并资从数十万与之云溪友议崔郊秀才蕴积文萟与姑婢有阮咸之纵其婢端丽饶音伎姑贫鬻于连帅连帅爱之郊思慕无已强诣府署愿一见焉其婢因寒食果出值郊立于栁阴马上连泣杳若山河郊赠以诗曰公子王孙逐后尘緑珠垂涙滴罗巾侯门一入深如海从此萧郎是路人有嫉生者写诗于座于公令召崔生曰侯门一入深如海从此萧郎是路人便是公制作也四百千小哉何不早一书相示帏幌奁匣为增饰之遂命婢同归梁葛侍中从周镇兖之日尝游从此亭公有防头甲者年壮未壻有神彩偶因白事时诸姬妾并侍左右内一宠姬国色也甲目之不已公有顾问竟忘答对既罢公微哂之甲事后方觉惧有不测公知故以温顔接之未防公奉命拒唐师于河上日暮士已饥渇殆无人色公谓甲曰能陷此阵否即与数十骑驰赴斩数十级大军继之唐师大败及凯旋谓爱姬曰甲立战功宜有酬赏以汝妻之令具饰资妆直数千缗召甲告之曰汝立功河上吾知汝未壻今以某妻此女即所目也元和中有新授湖州録事叅军未赴任遇盗刼剽殆尽诰勅歴任文簿悉无孑遗遂于近邑行丐故交迤假贷却返逆旅旅舍俯逼裴晋公第时晋公在假因微服出游偶至湖纠之店相揖而坐与语周旋问及行日对曰某之苦事人不忍闻言发涕零晋公愍之细诘其事对曰某住京数载授官江湖遇寇荡尽唯残微命此亦细事尔某将娶而未亲迎遭郡牧强以致之献于上相裴公矣裴曰子室何姓氏答曰姓某名黄娥裴时衣紫袴衫谓之曰某即晋公亲校也试为子侦遂问姓名而往纠复悔之此或中令之亲近入白当致祸也寝不安席迟明姑往侦之则裴已入内至晩忽有赭衣吏诣店称令公召纠闻之惶惧仓卒与吏俱至延入小防拜伏流汗不敢仰视即延之坐窃视之则昨日紫衣押衙也因首过再三中令曰昨见所话诚心恻然今聊以慰其憔悴即命箱中官诰授之已再除湖纠矣喜跃未巳公又曰黄娥可于飞之任也特令送就其逆旅行装千贯与偕赴所任洛中举子某与乐妓茂英相识英年甚小及举子到江外偶于饮席遇之因赠诗曰忆昔当初过栁楼茂英年小尚娇羞隔牕未省闻高语对镜曾窥学上头一别中原俱老大重来南国见风流弹弦酌酒话前事零落碧云生暮愁举子因谒节度留连数月帅遇之甚厚宴饮既与酒糺谐戏颇合一日告辞帅厚以金帛赆行复开筵送别因暗留絶句与糺曰少挿花枝少下筹须防女伴妬风流坐中若打占相令除却尚书莫防头因设舞曲遗诗帅取览之当时即令人所在送付举子江陵寓居士子忘其姓名有美姬甚贫求尺题于交广间游支持五年粮食且戒其姬曰我若五年不归任尔改适士子去后五年未归姬为前刺史所纳在高丽坡底及明年其夫归已失姬之所在寻访知处遂为诗寄云阴云漠漠下阳台惹着襄王更不五度看花空有涙一心如结不曾开纎萝自合依芳树覆水宁思返旧杯惆怅高丽坡底宅春光无复下山来刺史见诗遂给一百千及资装便遣还士子
　　钉坐梨
　　陆逺文才清丽风神峻整当时目为钉坐梨冯慈明神龙中勅旌其门为忠臣门见者莫不叹美号为凌霄花宋城主簿祝天贶励已如氷百姓呼为里头氷梁彦光柔软无比百姓呼为戴防魏田承嗣佥治文案如流水吏人称为旋风笔裴琰积案数百省决一日都毕号霹雳手世目李元礼谡谡如松下风刘孝标评刘歊矫矫如云中鹤时人谓谢琨如寒风振松孙权美诸葛瑾曰蓝田生玉周革命举人赵廓耶小起家监察张元一目为枭坐鹰架鲁孔丘为拾遗有武夫气元一目为鹙入凤池凤阁侍郎杜景俭文章知识并高时号鹤鸣鸡树寇莱公好舞柘枝会客每舞必尽日时人谓之柘枝颠宣城何子华谓陆鸿渐溺于茗事草中之甘无出茶上者宜目陆氏为甘草癖何防目王思逺如暑月怀氷时人目谢康乐如霜台笼日徐陵数岁寳志摩其顶曰此天上石麒麟也赵逢仕唐及梁文学德行丰神秀异号曰玉界尺无闾生容若处女东人以为玉魄卫玠乘白羊车入市咸曰谁家璧人薛调美姿容人号生菩萨尹正义曲断科罪百姓歌为饿野义苑舍人以什神邕为尘外摩尼海録碎事载波罗提为法中龙象河东三凤薛收为长离薛德音为鸑鷟薛元敬为鹓雏穆氏四昆穆赞为酪穆质为酥穆员为醍醐穆赏为腐乳唐五书僧怀素比玉光比珠高闳比金贯休比玻璃慈栖比水晶此类甚众天下事未尝无对也
　　换鵞写经
　　西清诗话曰太白诗山阴道士如相见应写黄庭换白鵞按晋书右军写道德经换道士鵞非黄庭也余观陶谷跋黄庭经曰山阴刘道士以羣鵞献右军乞书黄庭经此是也谷亦谓黄庭得非承太白之误乎黄鲁直诗为君写就黄庭了不博山阴道士鵞东坡雪堂既毁绍兴初再建士人何颉作上梁文其一聨云前身化鹤曾陪赤壁之游故事换鵞无复黄庭之字梅圣俞诗道士虽换黄庭经又曰黄庭换白鵞皆承此谬按法书要録载右军书目正书有黄庭经又武后曝太宗时法书六十余函有黄庭徐季海古迹记大王正书以黄庭为第一皆不云道德经乃晋传误也或者谓晋史但言道士鵞不知谷何以知其为刘道士也考晋献之有刘道士鵞羣亦复归也无乃据此乎袁昻书评上谷之翮未覩鸿踪昙之鵞空传赝本上句王次仲变为大鸟入大翮山事下句王右军事昙山阴道士所居村名按仙传山阴道士管霞霄请右军写道德经以红鵞一双赠之



</div>
    <div class="pagination">
<a href="玉芝堂谈荟_page2.html">上一页</a><a href="玉芝堂谈荟.html">1</a><a href="玉芝堂谈荟_page2.html">2</a><span class="current-page">3</span><a href="玉芝堂谈荟_page4.html">4</a><a href="玉芝堂谈荟_page5.html">5</a><a href="玉芝堂谈荟_page6.html">6</a><a href="玉芝堂谈荟_page7.html">7</a><a href="玉芝堂谈荟_page8.html">8</a><span>...</span><a href="玉芝堂谈荟_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
