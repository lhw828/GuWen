<!DOCTYPE html>
<html>
<head>
    <meta charset="UTF-8">
    <title>寄园寄所寄 - 第 53 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寄园寄所寄 - 第 53 页/共 62 页</h1>
    <div class="content">
　　广昌伯刘良佐字明宇，故东抚朱大典之旧将，后总督淮扬再率麾下，从护祖陵，御革左，最后收永城亦有功。（《绥寇未刻编》）

　　东平侯刘泽清字鹤洲，家在曹县，尝一渡河救汴；壁垒未成，辄遁走。其为人好声色，将略本无所长，修科臣韩如愈一言之怨，乘乱徼半道斩之（上遣科臣韩如愈督江浙饷，马嘉值督闽广饷，泽清遣兵徂击之于东平戴家庙，而见白公贻清，询其名曰：“非是。”既而遇韩，斫数刀，韩挺挺不挠，惟以幼子不宜杀劫者，曰：“无与小儿事。”舍之去。马以变服免。如愈在垣，性严正无所依附，其纠泽清也。泽清持重币贿之，如愈呼使诮让，反其币。故及）。自云先帝已行封，而诏不达，故与广昌兴平拜独进侯，人莫得而辨也。（同上）

　　兴平伯高杰字英吾，系降将，初从孙傅庭于曾头冢破贼。又一年而郏县溃，潼关不支。杰率其下李成栋，杨绳武等十三总兵，有众四十万渡河，大掠晋中，鼓行南下，邳泗之间，惊曰：“高兵至矣！”居人丧失魂魄。阁部史可法谋于朝，分江北地为四镇，一淮徐，一扬滁，一凤泗，一庐州，俾画疆以守，勿妄有所越轶。诏未行而军候言高兵先驱至江浦，颍守将张上仪巨炮遮击之，始却。职方司主事万元吉者，故武陵相监军也，亟请行，扁舟径造其垒曰：“吾欲犒军，其将出告之，以戢兵听朝命，奈何索渡？”将曰：“吾规欲寄家。”元吉曰：“公等所进取淮北而并孥淮南甚便，过江逼天子辇毂地，今渡即先自溃乱，非公等所以兼为国家意也。”诸将佥应曰：“诺。”顾独有意扬州。扬州居天下膏腴，有新旧二城，城外为肆卖区，子女环宝累万万。高放手剽掠人，屠脍日以百数，保者恐，授兵登陴，誓死守。江都进士郑元勋雅负才地，为乡里服，且忧拒守，而城未必全，锐然出身为游说，兼以早自异，无随俱死。高闻郑至，则大喜置酒，酣饮达旦，厚金帛遗之，且陈所以定居维扬，非有他意，相与约结而后入。郑自诩得高要领，气甚扬，语于众曰：“高帅来，敕书召之也，彼手马相国聘礼以相示，且言入城，当镇慰父老以无动，苟如是，即南京且听之入，况扬州乎？”百姓闻之，叫呼起曰：“元勋与高反卖吾城以市德。”ㄏ其首，脔割之殆尽。是时史公方渡江誓师，高见扬人之暴骨者载道，虑公以为非法，趣其下宵坎而埋之。见升帐，洒然变色易容。既庭谒，而公平易朴诚，人人引见加慰劳，则大喜。然其中慢以易，久之杰傲复出，固以元勋死无罪，请公诛首恶，开城门纳其兵。公弗许，谋止公以要之，渐屏其左右，见己所亲者，仗刀侍侧。公论笑不为动，徐草奏与以瓜步城，众稍稍慑服，公遂进而按部淮安。刘泽清之抵淮安也，过安东，守将丘磊邀取其辎重，恐贻侪辈笑，匿不闻。史公至，诸将俱橐键迎，视高加恭，顾其兵徒虚夸不足用。公自念：“谁可与共功者？不得不专意兴平，勿虞与靖南之交恶也。”初靖南分地在仪真，广昌在寿州，两人交颇合，泽清颇以唇齿倚。登莱总兵黄蜚之南也，道出维扬，惧为两人所胁，而素善得功，贻书请以兵逆。得功欣然，引轻兵三百骑来会。三义河守备某者，高裨将也，遽以告。高内疑士人叛已，而忌黄威名，得百姓心，骤闻而愕曰：“是殆将袭我。”遣将卒出半道，别出千人，间走袭其城，而黄不知也，至土桥，解鞍下马作食。高精骑伏道旁者猝起，得功角巾缓装，出不意，亟环甲而飞矢雨集，所乘马值千金，俄中矢踣，腾而上他马驰去。高之遣兵也，戒之曰：“若擒得功，必生致之。”战既合，有十七骑者，皆枭卒，追且及，注槊未下。黄大呼反斗，发腰间所余七矢，杀七人，矢尽挥长刀，复殪其三，乃及于大军以免，惟从行一百骑皆殁。高所出千人袭仪真者，夜至，守将丘钺、马岱侦知设守，令将军且食且休于城外，棋置炬火为疑兵。高兵知有备，不敢进，又望见炬火，以力趋半夜，实力尽，马岱开门出击，尽歼之。黄之还也，闻知，益大怒，按刀嗔目切齿。自以于同事本无歼芥，一朝见袭，又慨然于扬人之危逼，而思救之也。引广昌为之助，誓必与英吾一决。万元吉偕故将张文昌、李栖凤参语于两家者，百端，讠者曰：“天长有傅烽，得功引真州之兵将以至。”高刘皆束戴应敌，高曰：“曩千人多维扬猾少，吾故驱之，假于吾之士卒，讵至于败？黄不足擒也。”元吉侧身讲解，文昌、栖凤各以其众来曰：“兵交绥，吾属置横阵以止斗，即阁部亦不得已于一行。”会得功有母之丧，公入吊，立而语之曰：“土桥之衅，无智愚知其不义，今将军以国故亲故，而蠲盛怒，是归其曲于高，而将军收名于天下也。”得功色稍和，尚以失亡三百骑为恨。公命监纪应廷吉、陆逊之入高营曰：“靖南听我矣，君何爱数百骑而害大事乎？”高如命人马，马羸多病死；公自以三千金偿之，又令高出千金为黄母<贝冒>.二憾之讲暂以成，陆犹未也。当是时兴平最强，公锐意中原，念非高不足以委任；其人虽抗暴，然慷慨识机变，可说而动。有僧德宗者，谈祸福奇中，高亦折节称弟子。尝与公及陆逊之四人者同坐，高谓僧曰：“弟子他日得免于祸乎？”僧曰：“居土起扰攘，今归朝为大将，为通侯，此不足为居士重。惟率从史居士，儒家所称圣人，我法所称菩萨，居士与之一志并力，可谓得所归矣，徒以问老僧无为也。”高不觉敛容服。高之妻邢夫人饶权智，高尝语人曰：“邢有将略，吾得以自助，非贪其色也。”邢见史公出至诚，所以调护之良厚，乃亦劝高倾心。公喜曰：“吾诚得高而训扰之，大事集矣。”命王相业监其军，奏李成栋、贺大成、王之纲、李本深、胡茂桢为大将曰：“速驱之，可以专制河南。”高曰：“杰既以身许公，而将使妻子暴露野次，非所以安内顾也，敢终用扬城为请。”扬士绅复震动，守士以未除馆为辞。公遽迁于东偏，虚己府以为之舍。刑夫人约其兵听节制，士民安堵无恙。高乃趣治装行，九月之十日，祭，疾风折大纛，西洋炮无故裂。应延吉私于其友曰：“明年太乙在震，角亢司垣，始击掩迫寿星之次，法当蹶上将，吾惧阻众，不敢言。”睢州许定国者，七十余矣（许定国太康人，以故总兵赦罪出狱，收兵大纵掠，考城被其毒尤惨），毁家养士，负其功不得讨，上书诋高为贼。高由是怨许，常曰：“吾见许必手刃之。”公之遣高图中原也，争之经年，始见从。定国惧讨，贻书公求自全计。公语其使曰：“许总兵何地不可居，而必睢州乎？”兴平于十月十四日启行过徐州，以马士英指，斩其将程小子。小子者，丰沛大盗（小子名继孔，萧将健步也。宿州有乾贼，小子之仇，诬告与之通，官府不察，往擒，激变程下，从乾贼，自据所居之梧桐山为乱），马为凤督时所俘以献，未及诛，京师破而南下聚众，以恢复为名者也。定国闻之益惧。乙酉正月之十一日，高兵至睢州，定国先数十里跪马首迎，高扶起之曰：“若总兵，奈何行此礼？顾尔众焉在？”许故隳其军以羸见，高嗤之曰：“尔有此军，何不以之开藩乎？”居明日，召询之：“若岂不知我之将杀汝而顾不去，何也？”许顿首曰：“定国固知公之怒也，然不知其罪。”高曰：“若累疏名我为贼，安得无罪？”许曰：“此定国之所以不去也，定国目不知书，仓皇中假手记室，而代者误入公名，定国不知疏中何等语也！若以此杀定国，不亦冤乎？”高索记室者姓名，许曰：“彼知公之怒也，先期遁，迹之不获。彼先去而定国不去，以明向名公者，非定国意也。”高粗人，见其屈服，且怜之，闻谩语以为信。无何，有某千户者，遮马投牒云：“定国谋公。”兴平故以示勿贰，马前笞六十，送许诛之，遂刑牲约为兄弟。定国饰美妹进，兴平屏不御，笑谓之曰：“军行无所事女子，第畜之，侯我功成后，以娱老乎！”定国唯唯退。时兴平大营去城二十里，悬王命旗于城曰：“非有合，不得入。”从兴平入者，左右饶健三百人。十三日夜，定国张晏烧灯，厚具乐以饮兴平，令其少弟饮诸亲将在别所，妇女宾客，皆杂坐。酒半酣，许弟动静失常度，坐者觉，起而耳语兴平曰：“今日之晏，视其弟志意有非常，得无谋我？”兴平推之以手曰：“去，夫何敢？”亲将退而意亦安之，三百人皆沾醉。兴平所居为睢人甲第，垣墙高四周，有重廊复室，许于璧后置人，不及知。将卒俱就别所休息，卧榻畔，二三治衣书者，与传事小儿。漏将残，闻屋瓦历然有声，惊出视，则壮士逾垣屋者数十辈。兴平有备身铁杖，亟索之，已失，犹夺他人枪刀，斗而后就执，从者三百人，皆同毙。一人床下伏，值床箦陷而免，他日为人说其事。定国蹀血南向坐曰：“三日来受汝屈辱，亦已尽，今定何如？”兴平大笑曰：“吾乃为竖子所算，呼酒来，当痛饮死。”明日日中城不开，李本深、王之纲、郭虎攻东门始入，定国已渡河北去。睢人知其事，皆已行，诸将致疾于睢旁之二百里，悉屠之。阁部至徐州，初勿信，既而审知兴平实死，大痛哭，知中原不可复图，至还师以返救根本。东平侯泽清乃于其间大治淮邸，极宫室之盛，取美人钟鼓以充之。尝篝一水榭，费千金，诸生争献歌诗颂功德，于天下事，置勿闻也。匿丘磊之怨，中之以他罪，顾就系所，置酒为极欢，卒文致之，以至于死。向特以计厚兴平，闻其死，与二镇谋曰：“我维孺子不足立，固当分其众将之。”马士英持不可曰：“彼所部恶肯轻属人？亟假诸将以军号，待固元爵长而还之以兵。”扬人之闻高死也，酌酒贺。靖南攘袂起曰：“固当以此州还我。”引其师至境上。二月十五，公既还自徐州，令同知曲从真、中军马应魁入其营，问故。黄曰：“吾为国大将，功最多，僻处濒江一小邑，高杰有何功绩而食数城？姑念其不终，割之以三县足矣，余地非高有也。”公曰：“吾岂不知将军功，又非爱高而故右之也，因士马多而令不一，今日骤夺而明日必乱，乱且曰首难自将军始，其争之也。”黄挥其兵，姑少却，亦会高卢二监以王命解，因罢去，然其中不无鞅鞅。马、阮因之，故靖南遂为其所用。嗟乎！自古衅难之生，非人力之所可及，以予观乎四镇之事，土桥则其曲已甚，睢州乃不戢自焚。在督师止以大计用兴平，而靖南未能以苦心量师相。《诗》曰：“纠纠武夫，公侯腹心。”信哉！其为腹心之难也。（同上）

　　许定国守河南某城，流贼奄至，箭如雨射之。定国立敌楼，以刀左右挥，箭尽两断，高与身等，笑向贼曰：“若之乎？急归，人障一版来，受洒家箭。”贼挟版至，国射以铁箭，枝皆贯入于版，死焉，贼惊遁。（《舟居闲语》）

　　许定国常与众少年聚饮，众请曰：“欲观公神勇。”许曰：“可。”忽跃起，手攀檐前椽，全身悬空，左右换手，走长檐殆遍，颜色不变。（《柳轩丛谈》）

　　得功有爱将曰林报国，每用兵，报国辄为前驱，贼畏之，亚于得功。于是报国至而贼赵虎者佯北，诱报国深入杀之，群贼正相贺，而得功突入虎阵斩虎，贼众复溃而走。贼中有勇将，年少嗜杀，号无敌将军。于是无敌将军呼于阵曰：“汝曹何怯也？吾为汝曹擒黄将军以来。”众贼皆按辔观之，无敌将军奋勇大呼，驰至得功前。得功立擒之，横置马上，左手按其背，右手策马去，贼众大惊。（《孑遗录》）

　　●卷十。驱睡寄寄园主人曰：“一枕黑甜，最易费人神智，此圣人有不如博弈之叹也。中山千日酒，华山一欠伸，宁可为天下绳哉？取狂士则心薄乡愿，重勇侠则羞千古。无气骨男子，言定数则怨尤忽消，论报施则恩仇宜凛。至于医方以济人之急，仙释以解人之颐，均破我瞢腾良药也，统名之曰驱睡。”

　　◎狂士卑以自牧，正不须狂。虽然，小子狂简，德之基也，道之器也。颜延之四子，各得其父之一，宋主曰：谁得卿狂？答曰：其狂不可及。狂亦何病？

　　无锡王孟端工绘事，在京邸与一商人邻居。月下闻吹箫声甚喜，明日往访其人，写竹以赠曰：“我为箫声而来，当用箫材报之。”其人不解事，以红<毛瞿><毛俞>为馈，乞再写一枝为配。孟端大笑，取前画裂之，而还其馈。（《列朝诗集》）

　　永乐中，曾状元体貌魁硕，文学充赡，朝野咸耸望焉。有交趾贡使，饮量绝人，上令左右举善饮者款之，或举二都护以对。上曰：“朝廷上无一善饮者乎？”曾闻之，即自请往。上问曰：“卿量几何？”曰：“款此二使足矣，不必尽臣量。”于是饮彻夜，二使皆醉愧而去。翌旦谢恩，上悦曰：“不论文学，只是酒量，岂不作我明状元耶？”益赐之酒。后病卒，且气绝，呼酒饮至醉，题曰：“宫詹非小，六十非天，我以为多，人以为少。易箦盖棺，此外何求？白云青山，乐哉斯邱！”（《玉堂丛语》）

　　常熟桑悦字民怿，读书一过，辄焚弃之。为博士弟子，谒部使者，书刺曰：“江南才子。”使者大骇，延之较书，预刊落以试。悦校至不属，即索笔足之，使者乃敬礼焉。年十九，领成化乙酉乡荐，会闱策“胸中有长剑，一日几回磨”，为吴简讨汝贤所黜。又作《学以至圣人之道论》，有“我去而夫子来”语，为邱学士仲深所黜。三试得乙榜，年二十六，籍误以二为六，用新例辞不许，除泰和训导。仲深尝召令观所为文，绐曰：“出某集。”民怿心知之曰：“明公谓悦不怯秽乎？何得若文而令悦观？”仲深为屈服。民怿既之官，仲深属提学掾善遇之。掾至，问桑悦令何在，岂有恙耶？长吏素遭狎侮，皆衔之曰：“无恙，自负不肯来。”掾使吏往召之，曰：“连宵旦雨淫，传舍圮，守妻子不暇，阿得候掾？”掾坐久，益两吏促之。民怿怒曰：“始吾谓天下未有无耳者，乃今知有无耳者，掾是也。与若期，三日后来，复则不来矣。”掾闻，欲收之，缘仲深不果。三日后诣掾，长揖就列，掾厉声诃之。民怿前曰：“昔汲长孺不拜大将军，至今两贤之，明公奈何以面皮相恐，薄待廖廓之士耶？”因解绶请去。掾不得已，下阶留之。御史闻悦名，召令说诗请坐讲，讲未竟，即跣足爬垢，御史不能耐，乃罢讲。迁长沙通判，调柳州，意不欲行。人问之曰：“宗元久擅此州名，不忍遽往夺之耳。”会外艰归遂不出。居家益任诞，褐衣楚制，往来郡邑间。民怿在燕市，见高丽使臣，市本朝两都赋，无有，心窃耻之，作《两都赋》。慕阮公咏怀，作《感怀五十四章》；居长沙，著《庸言》，自以为究天人之际，非儒者所知也。吴郡阎起山秀卿作《二科志》，以民怿首列狂简，曰：“狂者未尝无人，至如民怿可与进取者也。”（《列朝诗集》）

　　常评事伦字明卿，山西沁水人，正德六年进士，除大理寺评事，谪寿州判官，迁知宁羌州，卒年三十四。明卿多力善骑射，时驰马出郊，与侯家子弟挟少年较射，问知为常评事，奉大白为寿，辄引满挥鞭驰去。又时过倡家宿，至日高舂徐起赴朝，参朝吏诃之。敖然曰：“故贱时过从胡姬饮，不欲居薄耳。”中考功法，调判，庭詈御史，罢归，益纵声伎，自放酒。间度新声，悲壮艳丽，善书画。好彭老房中法，谓神仙可立致。从外舅滕洗马饮大醉，衣红，腰双刀，驰马渡水；马顾见水中影惊蹶，刀出于腹，溃肠死。平阳守王溱为之收葬，有《常评事集》四卷，其《吊淮阴侯诗》，中原豪侠，至今犹传之。（同上）

　　王稚钦为文顷刻便就，多奇气，然好狎游，黏竿风鸱诸童子乐，又蹶不可驯，父母扶扑之，辄呼曰：“大人奈何辄虐海内名士耶？”为翰林庶吉士时，已有名，其意不可一世，仅推何景明而好薛蕙、郑善夫。故事，学士二人为庶吉士师，甚严重，稚钦独心易之。时登院署中树，而窥学士过，故作声惊使见，大恚，然度无如何，佯为不知也，乃已。当授官给事中，用言事过，诏特予外补裕州守。既中不屑州，而以谏出，知当召，益骄甚。台省监司过州，不出迎，亦无所托疾。人或劝之，怒曰：“龌龊诸盲官，受廷迎耶？当不愧死。”一日出候其师蔡潮，以他藩道者，潮好谓曰：“生来候我固厚，而分守从后来，亦一见否？且生厚我以师故，即分守君命也。”稚钦曰：“善。”乃前迎分守，分守既下车，数州吏微过，当稚钦笞之十。稚钦大骂曰：“蔡师误先生见辱。”挺身出，悉呼其吏卒从守，勿更侍；一府中慑伏，亡敢留者。分守窘，不能具朝，谋于蔡潮；潮为谢过，稍给之，仅得夜引去。于是监司相戒，莫敢道裕州者。既归愈益自放，达官贵人，来购文见者，稚钦多蓬首囚服应之。间衣红窄衫，跨马或骑牛，嘘歌田野间，人多望而避之。（《玉堂丛语》）

　　黄谦工部主事，会试时过书肆，有《菊坡丛话》四册，持阅之。傍一人从公惜阅，视其貌寝甚，调之曰：“老鼠拖生姜。”讥其无用也。其人微笑，私问公姓名。后与公同第官刑部，会公以夤缘事发，参送法司。其人坐公受贿削籍，过司日，大声曰：“老鼠拖生姜。”公始悟结怨之繇。（《座右编》）

　　沈周名重一时，苏州守求喜画者，左右以沈对，便出朱票拘之。沈至，命立庑下献技，沈乃为《焚琴煮鹤图》以进。守不解曰：“亦平平耳。”明年入觐。见守溪王公，首问：“石田先生无恙乎？”守茫然无以应，归质从者，则朱票所拘者也。守大惭，踵门谢过。（《笑史》）

　　鹅池生宋登春好诗，吴人徐学谟为荆州守，自往物色之，至再，始见。明日戴紫冠，衣皂缯衫，报谒，踞上坐，隶人皆窃骂之。守为授室城中，约移居日往访。属有参谒，日旰往，生键扉卧，不纳守。守令人穴垣入，生方科跣，席一藁僵卧壁下；守强起之，索酒尽欢而罢。守罹景藩之难，赴逮江夏，生送至岳阳而返。后数年，守坐废家居；生为道士装，持一钵，裹败衲，行乞三千里，访守海上，居三月别归。（《列朝诗集》）

　　丰主事坊字存礼，鄞县人，为人狂诞傲僻，纵口徇意，所至人畏而恶之。尝要邑子沈嘉则具盛馔，结忘年交，相得甚欢。或间之曰：“是尝姗笑公诗。”即大怒，设醮上章，诅之上帝。所诅凡三等：一等皆公卿大夫，有仇隙者；二等则布衣文士，嘉则为首；三等鼠蝇蚊蚤虱，其狂易可笑皆此类。（同上）

　　邹平耿尚忠做秀才时，以绢送染局，屡索不得；见局中有帐簿，览竟投之火，染博士窘甚。耿曰：“汝付我绢，我还汝簿。”博士如命，取纸笔誊出，一字不差。宏治戊午中试第二名，署句容教谕，取士分房得李某等。后数十年，李以都宪巡抚山东，耿进谒，为门吏所阻，袖石击鼓，自言耿尚忠来见。巡抚倒屣出迎，极尽绸缪，赠之金不受，跨蹇而归。（《梅窗小史》）

　　◎勇侠一勇之夫，虽万人敌何有哉？最爱唐人云：“十年磨一剑，霜刃未曾试；今日把似君，谁有不平事。”又云：“我有莫邪剑，不报小人仇，若而人者愿，与之把臂入林。”

　　宋莫者，身小而勇健，善手搏，以便捷取胜，吴下目为小虎。自言遇灌口二郎，授以法。明文皇时，外国进长人曰海衰，膂力绝伦，诏募能制之者。或以小虎荐，召见，令与角技，上临观焉。海衰身长逾丈，声鸣如钟，伏下见者皆辟易。顾小虎眇然一夫耳，海衰固弱视之，前提其髻，去地数尺曰：“尔欲何等死？”小虎佯作咿嘤状曰：“任公死生。”乘其不意，径捉其肾囊，力碎之。海衰不胜痛，偃于地，为小虎拳蹴至死。上喜，厚赏之。（《枝山野记》）

　　景泰己巳，也先退后，总兵石亨坐张掖门飞楼上，望见一骑搴，一骑挟弓矢，将薄城下。亨侄彪请出斩之，持斧骑而往，亦纵一骑，扬前迎；寇弯弓引满，登矢射彪。亨遥见彪骑上如瓜堕地，彪纵骑奋而前，一斧砍落其首。搴骑遁去，获其弓，亨彪共挽不能开。如瓜者，乃马鞍判官头，战马制此独高，可以遮胸，必瘿木乃坚。今尚射断，若使低而不坚，一矢透心矣，寇力亦勇哉！首大如斗，非彪曷敌也？（《庭闻述略》）

　　汤参将胤字公让，襄武王曾孙也。十五六，入学为生徒。应天尹下学，传筹召诸生，后至当笞；大呼折尹，声撼庭木，攘袂走出，题诗府署，阖扉而去。周文襄闻其名，召令作启事郎，立具状数万言。文襄上书，荐其有文武才，驿召赴京。于少保请试之，立将台下，摘古今将略，及兵事以问，应对如洪钟，万众环视叹赏。于公入对，授锦衣卫百户。（《列朝诗集》）

　　江罗德善歌，慷慨好侠，有膂力，能陆地行舟，精武艺。嘉靖末年，流贼入闽，铅山刘显奉诏入闽征寇，与贼遇，我师失利；贼益猖獗无穷，官兵往御，莫敢正视。罗德超身与战三日，贼窘，明日复战，贼以大帐覆罗德而执之为脔。县官义之，岁给米养其母妻。（《铅书》）

　　王慷海盐人，生有神力，尝以指触破屋壁穿之，而指无伤。与人较艺寺廊，脱衣挟柱础压之，始就搏，众惊拜为师。驾漕艘入都遇劫，慷佯执衅不顾，第取一大竹，用胁夹破之为薪，而劫者尽敛手去。有徒豪伦欲尽其艺，俟慷饭，持铁叉刺之。慷手饭甑底当叉锋，跳入伦怀，以二箸贯伦鼻孔，仆之地，其捷如此。（《卫志》）

　　有二贾误入终南山中，猿啼虎啸，惊怪殊甚。二贾自分必死也，望烟炊进，得草庐，有老妪讶之曰：“尔何来？吾儿勇且武，遇之则死，宜速去。”二买求哀，老妪不得已止之。俄有勇士以铁杖肩二物，前一虎，后一鹿，矫而归。入室，老妪语之曰：“适有二贾，吾援焉，以候，请见之。”二贾为通姓氏，且告以失路艰辛状。勇士怜之，遂出酒肉为饷，了无害意。翌日二贾告行，勇士送之，及半途而返，且告之曰：“勿语吾姓名。恐见知也。”（《萃野纂闻》）

　　一瓢道士少读书不得志，走海上从军。时海寇方盛，道人拳勇非常，从小校得功，至裨将。后失律畏诛，匿于盗群，出没吴楚间。久乃厌之，以赀市歌舞妓十余人，卖酒淮扬间，所得市门资，悉以自奉。诸妓更代侍之，无日不拥艳冶，食酒肉，听丝竹，饮食供侍，拟于王者。又十余年，心复厌之，亡去，常持一瓢乞食湖湘间。后至沣，沣人初不识；既久，出语颠狂，多奇中，发药有效。又为人画牛，信口作诗，有异语，人渐敬之。馈好衣服饮食，皆受而弃之，人以此多延款道人。道人栖古庙中，一日于炉灰里取金铤，付祝云：“为我召僧来礼忏。”忏毕，买一棺自坐其中，不覆，令十余人移至城市上，手作拱揖状，大呼曰：“年来甚扰诸公，贫道别矣。”虽小巷间，无不周遍，一市大惊。复还至庙中，乃仰卧命众人曰：“可覆我。”众人不敢覆，视之已去矣，遂覆而埋之，举之甚轻，不类有人者。（《袁小修集》）

　　一门客游大老家，久而无所事事。一日方群相宴坐，大老曰：“客何好？”曰：“客无好也。”曰：“客何能？”曰：“客无能也。”举坐皆笑。客曰：“亦有微长，能箍桶。”大老曰：“请面试之。”命放一铁箍旧桶，去席五尺许，取竹于座上编成圈，随手掷之，其箍已将桶腰收密，而旧铁箍落矣。再作一圈，复如前掷之，恰箍桶底，而底旧铁箍又落矣。大老惊曰：“神技也！客必有他能，愿赐观之，勿秘。”客笑曰：“弹雀可乎？”腰出小刀二寸许，向檐间掷飞雀，腰截落地而小刀依然在手。连掷四五雀皆然，徐收绕于指，若一环状，而后藏之。大老骇甚，知其剑侠也，厚赠而遗之。（《柳轩丛谈》）

　　休宁吴虎文雄膂力，尝客金陵，杂稠人中观剧。明季最强暴不逞者，莫如西北辽人，偶一人误以泥靴踹污虎文朱履，方陪笑举衣，为虎文拭泥，虎文恶声加之。其人怪虎文文弱书生，乃敢叱我，拳殴虎文。虎文随以手挥之，其人辄仆，而其党公忿成群，来殴虎文。虎文声色不动，触之无不伤者，其党充营军者愈集，围虎文数层。虎文谈笑应之有余。适参将道经其地，素与虎文善，乃叱众散。虎文之勇，由是益震金陵。一日在常熟某先生坐，方诩其技，一老人道装者微哂之。虎文怒，诘道人何方人，且曰：“若亦知枪棒乎？”告以新安之歙邑人，虎文益怒，诘曰：“若亦知歙之膂力第一人毕昆阳乎？”道人曰：“吾兄子。”虎文笑其诞，出座欲与较枪。道人持枪笑曰：“欲让若干？”虎文瞪目不解所谓，道人曰：“吾手前握枪杆一尺，则子枪当长我枪一尺，是让矣。子亦如吾侄，受我让五寸乎？”虎文从之，运用枪法，直取老道，老道全不为动。乃虎文用枪到极巧妙处，几中老人，然后直前一折，虎文枪已落手飞墙外矣。虎文不觉屈膝，老人笑扶之起曰：“子枪法诚善，惜用之太急也！吾与子戏，岂忍伤子？但令空手足矣。”（《柳轩丛谈》）

　　天启二年三月，操江徐必达年七十二岁，出巡至仪真，带家兵三十人，又带铁关王刀一把，重七十三斤。十三日阅水操，内有家兵四人，能舞其刀，余兵及看者数万余人，皆不能举。自耿操江为关白之变，于万历廿四年出巡至今，计廿六年，未见有操江按临。（《先曾祖日记》）

　　休宁令张天成，故辽东将家子，自言十七时，见许定国与其祖饮，从者以其弓从，请开之不可，强开之，努力仅寸许，两背腋已伤骨矣。（《万青阁偶谈》）

　　黄仲霖为监军，归休宁时，携一长人甚奇伟，不知者以为巨无霸。然不敢近。一旦休少年中，一有胆者力击之，则怖而走矣。近陕西王辅臣反时，有步兵长九尺，操大刀猛鸷，多战功。图学士欲生擒其人，以数千骑围之。其人曰：“何阻咱归路？”众曰：“学士公欲见汝。”其人曰：“要认咱。”忽抚躬掷一大履，众方眩视，急杀开血路而走。后辅臣降，其人仍为走卒，无甚异。（《啸虹笔记》）

　　四川韩巡抚遣心腹吏解金数十橐至都，道山东，晚宿一古寺，吏脱鞍马，环绕夫役，枕刀睡橐上，晨起人马如故，而橐化乌有矣。吏骇甚，诛求侍僧，仅贫蠢数众，非能盗重赀者也。遍访杳然，不得已，归诉之韩，韩震怒，重考解金人，悉下于狱。系既久，吏哀吁：愿以全家易一身出囹圄，不探真消息，死不瞑也！韩素信吏，许之。至失金地，远近密访，绝无耗如前。一日大树下见瞽而卜者，席地坐，大书于招者，专卜大事。吏异之，扣以失金状。瞽者笑曰：“速命人舆我，得下落矣。”吏喜从之往，肩舆人听瞽者指挥，左则左，右则右，皆岩山径，无复人烟。已而夕阳在树林中，时闻虎啸声，吏色然惧；瞽者忽喝舆人住，前指吏曰：“请从此三折而东入深林，则知金所在，余不敢偕子同往也。”吏匐匍奔至，曲折殊甚，穿深林，果得一大庄院，为阍者所呵，吏以直告。阍曰：“若何事饶舌？虽然，业已来，候吾王登殿自诉也。”吏随入门数层，巍然台殿，丹碧射目。时日已西匿，屏息檐下待。少顷，灯火辉煌，仙乐作自内殿，几半里，剑戟森列，侍卫如云，非复人间。殿上一王者，童颜道貌，如老君，傍拥以羽幢宝剑，扶辇人环锵然。王者呼从者引吏前问曰：“汝韩某命来索金者乎？”吏惶恐屏息，不能对。王者曰：“此处无义之金颇多，盖引彼自认。”绕道至一库，则金银与栋齐，吏认前所解金，封识宛然未启也。复返殿上，仙乐再作，王者已退矣。侍者传令吏暂住数日，侯回音，朝夕闭一室，穴窗投以食。将半月，吏悔恨无聊，欲逃无路。偶见室有小门，试入之，又一洞天。吏方徘徊间，忽腥风自墙树落，血滴衣袂，月下详瞩，皆人头及断手脚也。吏魂胆俱丧，急返故处，不能成寐。约三漏，殿上传吏出，则王者侍从灯火，罗列如前，吏长跪听命。王者曰：“吾不忍累汝全家，有扎复汝主，金不可得也。”吏唯唯，从者授书，一力士挟之出行，小径如云雾，足不履地，将黎明，已至通衢，力士曰：“第可归矣。”回视之，影已灭。吏跋涉月余，归成都，述其事于韩。韩始不信，吏出书，韩自启之，悚惧失色，汗浃背。退即尽释解金人，人皆莫解所以。后韩卒，其亲随人云：“一月前有人入韩卧内，截其辫发，及枕畔印钥去。”韩不敢诘。王者所封扎内即此也。后遣人遍访，迷其径，不可得。（《隶园杂说》）

　　尤世威为总兵时，往谒蓟辽督府曹文衡，文衡尊严不少假。更谒侯司徒恂，司徒公谕令勿长跪，相见如弟子礼。世威感悦，愿效死。后司徒公行边，至黄化镇上遇火炮灾，司徒公压于敌楼下，背上积二十二死人。世威震而仆五里外，起立卒不肯去，号而呼求司徒公。复至敌楼，适有电光照司徒公，世威乃趋而抱之，而以手起其二十二死人者。火及冠，脱其冠，及袍，脱其袍，遂烧其须，及其左耳。世威坚不动，竟袒而负司徒公以出，行四十里，抵于山下，边人谓之尤半耳云。（《壮悔堂集》）

　　汶上有响马肆劫，众捕方逡巡，见翁媪并辔来，识之，遮拜翁马首求助。翁笑曰：“余夫妇朝泰安娘娘，何暇为人擒贼？”众哀请，媪忿然曰：“老娘出一臂可乎？”众喜，遮拜媪前。媪挈怀中所抱孩付翁，以己驴易翁马，挟弹呼众曰：“速随来。”骑如飞鸟，踪旋灭。众驰二三十里，见媪缓辔返，有愉容：“车装财物，若辈前往收还，诸贼奴，老娘已纵之矣。”遂去。众趋前林，果不谬；盖老媪能挽铁胎弓，以铁丸弹人，无不立死。所乘又追风马，贼众素呼为某太太，闻其名即遁耳。（《柳轩丛谈》）

　　大铁椎不知何许人，北平陈子灿与遇河南宋将军家。宋怀庆青华镇人，工技击，七省好事者皆来学，人以其雄健，呼宋将军云。宋弟于高信之，亦怀庆人，多力善射。长子灿七岁，少同学，故尝与过宋将军。时座上有健啖客，貌甚寝，右胁夹大铁锥，重四五十斤，饮食拱揖不暂去。柄铁折叠环复，如锁上练，引之长丈许。与人罕言语，语类楚声，扣其乡及姓字，皆不答。既同寝，夜半，客曰：“我去矣！”言讫不见。子灿见窗户皆闭，惊问信之，信之曰：“客初至，不冠不袜，以蓝手巾裹头，足缠白布。大铁椎外，一物无所持，而腰多白金，吾与将军俱不敢问也。”子灿寝而醒，则鼾睡坑上矣。一日辞宋将军曰：“吾始闻汝名，以为豪；然皆不足用，吾去矣。”将军强留之，乃曰：“吾尝夺取诸响马物，不顺者辄击杀之；众魁请长其群，吾又不许。是以仇我，久居此，祸必及汝；今夜半，方期我决斗某所。”宋将军欣然曰：“吾骑马挟矢以助战。”客曰：“止，贼能且众，吾欲护汝，则不快吾意。”宋将军故自负，且欲观客所为，力请客。客不得已，与偕行。将至斗处，送将军登空堡上，曰：“但观之，慎勿声，令贼知汝也。”时鸡鸣月落，星光照旷野，百步见人。客驰下，吹栗数声；顷之，贼二十余骑四面集，步行负弓矢，从者百余人。一贼提刀纵马奔客曰：“奈何杀吾兄？”言未毕，客呼曰：“椎！”贼应声落马，马首尽裂。众贼环而进，客从容挥椎，人马四面仆地，杀三十许人。宋将军屏息观之，股栗欲堕；忽然闻客大呼曰：“吾去矣！”地尘且起，黑烟滚滚，东向驰去，后遂不复至。（《魏叔子文集》）

　　松陵周姓者，道登相公族裔，不自检束。凡暇日则负手井阎间，忽遇外来少年，相与泥首曰：“我周之世仆，名二舍，飘零道路，令归服役。”周睹其眉目英伟，语言次第，不类下佣，始拒之。因舍执礼愈卑，遂留住败屋中，以示相却之意，舍了无去志。适因出探友人，舍亦随行，见友人书室中闽兰盛开，磁盆檀架，叹赏不已。舍云：“奴当为郎君致此。”周以妄言，不答而返。诘朝则兰已宛在，惊驰呼舍，责彼行窃，损我家声。言未毕，友人趋至，见兰大笑曰：“吾兄欲此，何不明示，乃作梁上君子耶？”周以舍告。友曰：“吾固疑兄素非勇者，岂能轻越重垣，必有肉飞仙佐之耳。兰不足惜，兄可督其见还，我辈伏暗壁中，窥其形迹。”周如约谕遣，舍无难色。是夜漏再下，见舍悬空而下，皂帔绛帻，左挟兰，右匕首，捷如健鹘入云，不暇转瞬。迄晨次，周密讯，友云：“静夜无闻，惟一丝玄雾，矫下檐楹，即觉霜雪侵人，战栗不已。少焉秉烛就视，则兰已置之旧所，不移毫发，只花叶凋谢矣。周归，旋召舍语：”若有术如此，自非无故相依，然稍为漏泄，祸将及我，可速他图。“舍奋然而出，不知所往。（《西皋外集》）

　　休宁程宗斗弱冠好枪棍。祖付三千金命贾，宗斗携往河南少林寺学武艺，罄其橐。少林例：学成者，能打散众木偶，方许出寺，否则必欲去者，乃由狗窦出耳。宗斗学既久，独能打散木偶，既出，惧祖责，不敢归。父遣人访得之，闭诸室，不令他游。后父挟重赀，偕之往北京，道遇响马贼，父惧甚，匿草间。宗斗独敌数十人，皆辟易，响马惊拜曰：“神人也！”邀其父子至山，宴而后归其橐。宗斗从之，方半酣，偶闻门外喧哗，急跃起如飞鸟，掠檐间，忽不见。群盗惊甚，少顷自门外从容来曰：“吾乍闻喧，将试吾拳勇，乃下人噪杂，不足辱一挥也。”盗皆色然恐，急还其行装，送其父子归。其父亦讶甚，曩亦不知其技勇若此也。后恐其将入匪类，不令出游，遂以商贾终焉。（《怀秋集》）

　　◎定数人不思所以胜天，猥云定数，可粲也。顾蝇营狗苟，溺洪波而莫返，静听旧事，未必不因之自淡。乌必废诸？

　　赵涓精弈，号为国手。成化初，有二善弈者，充供奉；上命二人与涓弈，以金合贮，赏胜者。涓连胜，叩首领胜。两人夜叩涓曰：“吾两人无他长，徒以弈事上，公今连胜吾两人，名成矣。脱再屈我，于公名不加增，而置吾两人何处？今愿以白金一笏为公寿，明日对，佯北一局，小假吾两人颜色，感公长者。”涓许诺。明日果佯北一局，两人即叩拜，开金合，则中贮锦衣、空名御扎，及一牙牌也。帝意本官涓，涓竟不得，帝叹曰：“孰为天子能造命哉？”（《昨非庵集》）

　　昆山舟师杨姓者，雅与金姓者善，金死，有子曰三，年十七，窭甚。杨怜之，招入舟，既久，以其力勤也，爱之。杨夫妇无子，一女年相若，因以妻三。岁余，三沾痰，日渐羸阽危，杨夫妇始悔恨，辱骂不绝。一日江行，泊孤岛下，赚其拾薪弃之，挂帆去。三欲归无路，痛哭将欲赴江死。既又念岛中或逢人，冀可救援。转入林中，至一所，见戈戟森列，徐侦之，无所闻。渐就阒寂，仅有八大箧，封识完好，不知何为。盖盗所劫财，踅贮此地。三乃匿戈戟沟中，更临江滨，适有他舟经其处。三招之来曰：“我有行李，待伴不至，可附我去？”舟中许诺，悉以大箧入舟。行抵仪真，问居停主人家，密启箧视，皆金珠也。即其地售得如干，服食起居非故矣。既收童仆，复买妾。一日行过河下，杨舟适在，三识之，杨不知也。三乃使人顾其舟，云湖襄贾，辎重累累，舳舻充刃。先是杨弃三时，女昼夜啼哭，不欲生；父母强之更纳婿，女不从。至三登舟，舟人莫敢仰视，女窃视之，惊语母曰：“客状甚似吾婿。”母詈之曰：“见金夫不有躬耶？若三不知死所矣。”女遂不敢言。三顾女；佯谓舟人曰：“何不向船尾取破毡笠戴之？”盖三窭时，初登杨舟有是旨也。于是妻觉之，出见，相与抱哭，欢如平生；而杨夫妇罗拜请罪。悔过无已，三亦不之较，寻同归三家焉。未几，会剧寇刘六刘七叛入吴，三出金帛募死士，从郡别驾胡公，直捣狼山之穴，缚其渠魁，讨平之，功授武骑尉，妻亦从封云。（《鸿书》）

　　刑部郎陈某，谪守曹州，岁久不调，以形家言，造危楼于州前，兼以游赏。楼旁为国子生杨森居，嗔其碍己，诉陈，陈不顾。亡何，灵宝许襄毅公进以直指使临州，生复诉之；公即往登楼观视，时陈宴乐之具皆不及彻。公叹息，命毁楼，改为州库，督役掾于楼壁，折得一砖，题云：“许吏部，许吏部，毁高楼，盖州库，恼杀陈知州，喜杀杨知固。”公闻，以讯当时匠作，答曰：“当时有施道人题此，众不识字，莫知所云。”公后官冢宰，杨令固安，陈以此愤卒。（《耳谈》）

　　张明经谒选，黯夜与一人聚部屋下，互问籍里。明经曰：“我武昌人。”其人曰：“我济南人。”又问公：“既楚产，蕲有巴水驿乎？”曰：“有之。”明经曰：“公问此何意？”曰：“我始生仅一岁，家失火，众皆奔避出，独遗我榻上。忽火中有声曰：”莫烧死巴水驿驿丞。“又若有撼遏火势者，人因得入，抱我出，今恐选得此驿耳。”及明观榜，果巴水驿丞。（《珊瑚》）

　　浙江壬子科，按察副使端明胡公，副都御史忠烈孙公，新建伯文成王公同榜，皆浙人。宁藩之变，胡公发其谋，孙公殉其节，王公成其功。然当在棘闱，有为大声者曰：“三人做得好事。”莫测其故，后始验为宁藩发也。（《耳谈》）

　　兴化郡丞朱士容海妇有妊，求梦于九鲤仙，梦人示以科举案，视惟一魁字，后果生男，名魁儿。儿亦颖甚，谓必验之。乃年二十得危病，自曰：“魁字二十鬼也，吾其休矣！”果卒。文徵明父林守温州，忽病，令人祈梦于仙。仙曰：“孔老人之言即是。”明日有老人告曰：“命解之木，共得板五十六斤，内三片圬无用。”问：“汝何姓？”曰：“小人姓孔。”公大骇。唐子畏寅亦以寿向仙祈梦，梦人示以中吕二字，不晓何语，后见东坡《满庭芳》，词下有中吕字。词曰：“百年强半，来日苦无多。”亦默然，而二公俱卒，年皆五十三。（《迪吉录》）

　　《春明梦余录》云：“辽之正殿曰洪武，元之正殿曰大明，后之国号年号先定焉。”余谓明崇祯间，筑拱极城于卢沟桥，前曰顺治，后曰永昌，一为本朝年号，一符闯贼僭号。又闻父老传刘诚意对明太祖国祚之问云：“逢顺则止。”一闯贼僭号大顺，亦何足道？实符本朝顺治年号。若匾额曰清明鼎望，清朝宿望，清朝柱臣之额，不一而足，岂非前□耶？“（《万青阁偶谈》）

　　青田有庙祠，在其邑之街衢。丙戌丁亥间，有大帅督兵过而恶之，下令拆毁。甫堕一墙，即于中得剃刀一张，顺治钱一枚。帅见大骇，乃止不毁。（《悬榻篇》）

　　◎报施正谊不谋利，明道不计功，卓哉醇儒言也。行一事而先筹果报，君子嗤之矣。独是福善祸淫，由来已旧，吾侪即不必因之望报，徒毅然莫顾其后，而垢恶日滋，则又断乎其不可。

　　江浦郑氏，累世同居，尝列十木柜，五柜贮经史，训族子弟；五柜贮兵器，备不虞。中榜孝友堂，乃建文君笔也。永乐初，或诬建文君匿其家，遣使廉之。使者未至三日前，堂榜因素朽堕地，撤之。使者至，莫可踪迹，及发柜，恰见经史。事闻，乃斩诬者。（《臣鉴录》）

　　龚馔本舟子，成化庚子八月，行次扬子江心，会大风雨，挤一富商溺水，尽攘其有。归乃弃棹，舍于扬州，建高楼巨室，改事生殖，以享富贵。馔后生一子，抚育既长，视父如仇敌。一日□有祈鸾者，亻巽叩首曰：“敢请大仙，何吾父子不相得之甚也？”判云：“八月风雨何太恶？扬子江心波浪作。二十年前即此人，请君试把心头摸。”亻巽凛然惧祸，尽贻其有于子，远窜。（《野记》）

　　陆文定公树声，松江人，以大宗伯致仕，年六十无子。夫人为密置十鬟，诞日设宴，出为寿。公曰：“更为我取百金来。”金至，悉召其父母谓之曰：“吾老不足辱诸女，各赠十金为嫁资，使更择婿。”后邻家女三许人而三婿死，里中以为不祥，无敢聘者。公曰：“是真吾妾矣！”遂娶之，生子彦章，犹及见其登进士，仕至光禄卿。公寿九十七，朝廷为立百岁坊。（《续昨非录》）
</div>
    <div class="pagination">
<a href="寄园寄所寄_page52.html">上一页</a><span>...</span><a href="寄园寄所寄_page48.html">48</a><a href="寄园寄所寄_page49.html">49</a><a href="寄园寄所寄_page50.html">50</a><a href="寄园寄所寄_page51.html">51</a><a href="寄园寄所寄_page52.html">52</a><span class="current-page">53</span><a href="寄园寄所寄_page54.html">54</a><a href="寄园寄所寄_page55.html">55</a><a href="寄园寄所寄_page56.html">56</a><a href="寄园寄所寄_page57.html">57</a><a href="寄园寄所寄_page58.html">58</a><span>...</span><a href="寄园寄所寄_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
