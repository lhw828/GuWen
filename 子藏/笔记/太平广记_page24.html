<!DOCTYPE html>
<html>
<head>
    <meta charset="UTF-8">
    <title>太平广记 - 第 24 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 24 页/共 228 页</h1>
    <div class="content">














　　太平广记卷八十七
　　钦定四库全书
　　太平广记卷八十八
　　异僧二
　　佛图澄
　　佛图澄
　　佛图澄者西域人也本姓帛氏少出家清真防学诵经数百万言以晋懐帝永嘉四年来适洛阳志大法善念神咒能役使物以麻油杂灰涂掌千里外事皆彻见掌中如对面焉亦能令洁斋者见又听铃音以言事无不效验欲于洛阳立寺值刘曜冦斥洛台帝京扰乱澄立寺之志遂不果乃潜身草野以观世变时石勒屯兵陂専以杀戮为威沙门遇害者甚众澄悯念苍生欲以道化勒于是杖防到军门勒大将郭黑略素法澄即投止略家略从受五戒崇弟子之礼略后从勒征伐輙预尅胜勒疑而问曰孤不觉卿有出众智谋而每知行军吉凶何也略曰将军天挺神武幽灵所助有一沙门术智非常云军当略有区夏已应为师臣前后所白皆其言也勒喜曰天赐也召澄问曰佛道有何灵验澄知勒不逹深理正可以道术为教因言曰至道虽逺可以近事为证即取器盛水烧香呪之须防生青莲华光色曜目勒由此信伏澄因諌曰夫王者徳化洽于宇内则四灵表瑞政道消则彗孛见于上恒象着见休咎随行斯乃古今之常理天人之明戒勒甚悦之凡应被诛残蒙其益者十有八九于是中州之胡皆愿奉佛时有痼疾世莫能知者澄为医疗应时瘳损隂施黙益者不可胜记勒自葛陂还河北过枋头人夜欲斫营澄语黒略曰须防贼至可令公知果如其言有备故不败勒欲试澄夜冠胄衣甲执刄而坐遣人告澄云夜来不知大将军所在使人始至未及有言澄逆问曰平居无冦何故夜严勒益敬之勒后因忿欲害诸道士并欲苦澄澄乃避至黒略舍语弟子曰若将军使至问吾所在者报云不知所之使人寻至觅澄不得使还报勒勒惊曰吾有恶意向圣人圣人舍我去矣通夜不寝思欲见澄澄知勒意悔明旦造勒勒曰昨夜何行澄曰公有怒心故权避公今意改是以敢来勒大笑曰道人谬耳襄国城堑水源在城西北五里其水源暴竭勒问澄何以致水澄曰今当勅龙取水勒字世龙谓澄嘲已答曰正以龙不能致水故相问耳澄曰此诚言非戏也水泉之源必有神龙居之往以勅语告之水必可得乃与弟子法首等数人至故泉源上其源故处久已干燥坼如车辙从者心疑致水难得澄坐绳牀烧安息香呪愿数百言如此三日水然防流有一小龙长五六寸许随水来出诸道士竞往视之澄曰龙有毒勿临其上有顷水大至隍堑皆满澄闲坐叹曰后二日当有一小人惊动此下既而襄国人薛合有二子既小且骄轻侮鲜卑奴奴忿抽刄刺杀其弟执兄于室以刀拟心若人入屋便欲加手谓薛合曰送我还国我活汝儿不然共死于此内外惊愕莫敢往观勒乃自往视之谓薛合曰送奴以全卿子诚为善事此法一开方为后害卿且寛情国有常宪命人取奴奴遂杀儿而死鲜卑段末波攻勒其众甚盛勒惧问澄澄曰昨日寺铃鸣云明旦食时当擒段末波与勒登城望波军不见前后失色曰岂可获是公安我辞耳更遣防安问澄澄曰已获波矣时城北伏兵出遇波执之澄劝勒宥波遣还本国勒从之卒获其用时刘载已死载从弟曜簒袭伪立称元光初光初八年曜遣从弟中山王岳将兵攻勒勒遣石虎率歩骑拒之大战洛西岳败保石梁坞虎坚栅守之澄与弟子自官寺至中寺始入寺门叹曰刘岳可悯弟子法祚问其故澄曰昨亥时岳已被执果如所言光初十一年曜自率兵攻洛阳勒欲自往拒曜内外僚佐无不毕諌勒以访澄澄曰相轮铃音云秀支替戾冈仆谷劬秃当此羯语也秀支替戾冈出也仆谷刘曜胡位劬秃当捉也此言军出捉得曜也时徐光闻澄此言苦劝勒乃留长子石共澄以镇襄国自率中军歩骑直指洛城两阵才交曜军大溃曜马没水中石堪生擒之送勒澄时以物涂掌观之见有大众中缚一人朱丝约其肘因以告当尔之时正生擒曜也时平之后勒乃僭称赵天王行皇帝事改元建平是嵗晋成皇帝咸和五年也勒登位已后事澄益笃时石葱叛其年澄戒勒曰今年葱中有虫食必害人可令百姓无食葱也勒颁告境内慎无食葱到八月石葱果走勒益加尊重有事必谘而后行号大和尚石虎有子名斌后勒以为子勒爱之甚重忽暴病而亡已渉二日勒曰朕闻虢太子死扁鹊能生大和尚国之神人可急往告必能致福澄乃取杨枝咒之须防能起有顷平复由是勒诸稚子多在佛寺中养之每至四月八日勒躬自诣寺观佛像而发愿至建平四月四日天静无风而塔上一铃独鸣澄谓众曰铃音云国有大防不出今年矣是嵗七月勒死太子袭位少时虎废自立迁都于邺改元建武倾心事澄又重于勒乃下书曰和尚国之大寳荣爵不加髙禄不受荣禄匪颁何以旌徳从此已往宜衣以绫锦乗以雕辇朝防之日和尚升殿常侍已下悉助举舁太子诸公扶辇而上主者唱大和尚众座皆起以彰其尊又勅伪司空李农旦夕亲问太子诸公五日一朝表朕敬焉澄时止邺城内中寺遣弟子法常北至襄国弟子法佐从襄国还相遇在梁塞城下共宿对车夜谈言及和尚比旦各去法佐至始入觐澄澄逆笑曰昨夜尔与法常交车共説汝师耶先民有言不曰敬乎幽而不改不曰慎乎独而不怠幽独者敬慎之本而不识乎佐愕然愧懴于是国人每共相语曰莫起恶心和尚知汝及澄之所在无敢向其方而涕唾便利者时太子石有二子在襄国澄语曰小阿弥比当得疾可往迎之即驰信往视果已得疾太医殷腾及外国道士自言能治澄告弟子法常曰正使圣人复出不愈此疾况此等乎后三日果死石荒酒将图为逆谓内曰和尚神通傥发吾谋明日来者当先除之澄月望将入觐虎谓弟子僧防曰昨夜天神呼我曰明日若入还勿过人我傥有所过汝当止我澄常入必过知澄入要甚苦澄将上南台僧会引衣澄曰事不得止坐未安便起固留不住所谋遂止还寺叹曰太子作乱其形将成欲言难言欲忍难忍乃因事从容箴虎虎终不解俄而事发方悟澄言后郭黒略将兵征长安北山羌堕羌伏中时澄在堂上坐弟子法常在侧澄忽惨然改容曰郭公防狄令众生呪愿澄又自呪愿须防更曰若东南出者活余向则困复更呪愿有顷曰脱矣后月余日黒略还説堕羌围中东南走马乏正遇帐下人推马与之曰公乗此小人乗公马济与不济任命也略得其马故获免推验日时正是澄呪愿时也伪大司马燕公石斌虎以为幽州牧镇有羣凶凑聚因以肆暴澄戒虎曰天神昨夜言疾牧马还至秋齐当瘫烂虎不解此语即勅诸处牧马送还其秋有人譛斌于虎虎召斌鞭之三百杀其所生齐氏虎弯弓捻矢自视行斌罚罚轻虎乃手杀五百人澄諌曰心不可纵死不可生礼不亲杀以伤恩也何有天子亲行罚乎虎乃止后晋军出淮泗陇北瓦城皆被侵逼三方告急人情危扰虎乃瞠曰吾之奉佛而更致外冦佛无神矣澄明旦早入虎以事问澄因让虎曰王过世经为大商主至罽賔寺尝供大防中有六十罗汉吾此身亦预斯防时得道人谓吾曰此主人命尽当更化身后晋王地今王为王岂非福耶疆场军冦国之常耳何为怨谤三寳夜兴毒念乎虎乃信悟跪而谢焉虎常问澄佛法不杀朕为天下之主非刑杀无以肃清海内既违戒杀生虽复事佛谁获福耶澄曰帝王事佛当在体恭心顺显扬三寳不为暴虐不害无辜至于凶暴无赖非化所迁有罪不得不杀有恶不得不刑但当杀可杀当刑可刑耳若暴虐恣意杀害非罪虽复轻刑事法无解殃祸愿陛下省欲兴慈广及一切则佛教永隆福祚方逺虎虽不能尽从而为益不少虎尚书张离张良家富事佛各起大塔澄谓曰事佛在于清静无欲慈矜为心檀越虽仪奉大法而贪恡未巳逰猎无度积聚不穷方受玩世之罪何福报之可希耶离等后并被戮灭时又久旱自正月至六月虎遣太子诣临漳西釡口祈雨久而不降虎令澄自行即有白龙二头降于祠所其日大雨方数千里其年大戎貊之徒先不识法闻澄神验皆遥向礼拜并不言而化焉澄常遣弟子向西城中市香既行澄告余弟子掌中见买香弟子在某处被刼垂死因烧香呪愿遥救防之弟子后还云某月某日某处为贼所刼垂当见杀忽闻香气贼无故自惊曰救兵已至弃之而走虎于临漳修治旧塔少承露盘澄曰临淄城内有古阿育王塔地中有承露盘及佛像其上林木茂盛可掘取之即画图与使依言掘取果得盘像虎每欲伐燕澄諌曰燕国运未终卒难可尅屡行败绩方信澄戒澄道化既行以人多奉佛皆营造塔庙相竞出家真伪混淆多生愆过虎下书问中书曰佛号世尊国家所奉里闾小人无爵秩者为应得奉佛与不又沙门皆应髙洁贞正行能精进然后可为道士今沙门甚众或有奸宄避役多非其人卿可同议伪中书著作郎王度奏曰夫王者郊视天地祭奉百神载在祀典礼有常飨佛出西域外国之神功不施民非天子诸华所应祠奉往者汉明感梦初传其道唯听西域人得立寺都邑以奉其神汉人皆不得出家魏承汉后制亦循前轨今大赵受命率由旧章华戎制异人神流别外不同内飨祭殊礼荒下服礼不宜杂错国家可断赵人悉不听诣寺烧香礼拜以尊典礼其百辟卿士下逮众例皆禁之其有犯者与淫祀同罪赵人为沙门者还从四民之服伪中书令王波同度所奏虎下书曰度议云佛是外国之神非天子诸华所可宜奉朕生自边壤忝当期运君临诸下至于飨礼应兼从本俗佛是戎神正所应奉夫制由上行永世作则茍事克无亏何拘前代其夷赵百蛮有舍其淫礼乐事佛者悉听为道于是慢戒之徒因之以厉黄河中旧不生鼋忽得一以献虎澄见而叹曰桓温其入河不久温字元子后果如言也时魏县有一流民莫识氏族恒着麻襦布裳在魏县市中乞丐时人谓之麻襦言语卓越状如狂病乞得米谷不食輙散置大路云饲天马赵兴太守借防送诣虎先是澄谓虎曰国东二百里某月某日当送一非常人勿杀之也如期果至虎与共语了无异言唯道陛下当终一柱殿下虎不觧此语令送以诣澄麻襦谓澄曰昔在光和中防奄至今日酉戎受命絶歴终有期金离销于壤边荒不能尊驱除灵期迹莫巳巳之懿裔苖叶繁其来方积期如何期永以叹之澄曰天廻运极否将不支九木水为难无可以术宁哲虽存世莫能基必颓久逰阎浮利扰扰多此患行登凌云宇防于虚逰间澄与麻襦讲语终日人莫能觧有窃听者唯得此数言推计似如论数百年事虎遣马驿送还本县既出城外辞能歩行云我当有所过未便得发至合口桥可留见待使如言驰去未至合口而麻襦已在桥上考其行歩有飞也澄有弟子道进学通内外为虎所重尝言及隐士虎谓进曰有杨轲者朕之民也徴之十余年不恭王命故往省视傲然而卧虽不得君临万乘舆所向天沸地涌虽不能令木石屈膝何匹夫而长慠耶昔太公之齐先诛华士太公贤哲岂其谬乎进对曰昔舜优蒲衣禹造伯成魏饰干木汉美周党管宁不应曹氏皇甫不屈晋世二圣四君共嘉其节将欲激厉贪竞以峻清风愿陛下遵舜禹之徳勿效太公用刑君举必书岂可令赵史遂无隐遁之传乎虎悦其言即遣轲还其所止遣十家供给之进还具以白澄澄睆然笑曰汝言善也但轲命有所县矣后秦州兵乱轲弟子以牛轲西奔戍军追擒并为所害虎尝昼寝梦见羣羊鱼从东北来寤己访澄澄曰不祥也鲜卑其有中原乎慕容氏后果都之澄尝与虎共处中堂澄忽惊曰幽州当火灾仍取酒洒之久而笑曰救己得矣虎遣验幽州云尔日火从四门起西南有黒云来骤雨灭之雨亦颇有酒气至虎建武十四年七月石宣石韬将图相杀宣时到寺与澄同坐浮图一铃独鸣澄谓宣曰觧铃音乎铃云胡子洛度宣变色曰是何言与澄谬曰老胡为道不能山居无言重茵美服岂非洛度乎石韬后至澄熟视良久韬惧而问澄澄曰怪公血臭故相视耳至八月澄使弟子十人斋于别室澄时蹔入东阁虎与后杜氏问讯澄曰脇下有贼不出十日自佛图以西北殿以东当有流血慎勿东行也杜后曰和尚耄耶何处有贼澄即易语云六情所受皆悉是贼老自应耄但使少者不惽遂便寓言不复章的后二日宣果遣人害韬于佛寺中欲因虎临防仍行大逆虎以澄先戒故获免及宣事发被澄谏虎曰既是陛下之子何为重祸耶陛下若忍怒加慈者尚可六十余嵗如必诛之宣当为彗星下扫邺宫也虎不从以铁鏁穿宣领牵上薪积而焚之其官属三百余人皆车裂支觧投之漳河澄乃勅弟子罢别空斋也后月余日有一妖马髦尾皆有烧状入中阳门出显阳门东首东宫皆不得入走向东北俄尔不见澄闻而叹曰灾其及矣至十一月虎大飨羣臣于太武前殿澄吟曰殿乎殿乎子成林将壊人衣虎令发殿石下视之有生焉澄还寺视佛像曰怅恨不得庄严独语曰得三年乎自答不得不得又曰得二年一年百日一月乎自答不得乃无复言还房谓弟子法祚曰戊申嵗祸乱渐萌己酉石氏当灭吾及其未乱先从化矣即遣人与虎辞曰物理必迁身命非保贫道焰幻之躯化期已及既荷恩殊重故逆以仰闻虎怆然曰不闻和尚有疾乃忽尔告终即自出至寺而慰谕焉澄谓虎曰出入生死道之常也脩短分定非所能言夫道重行全徳贵无怠茍操业无亏虽亡若在违而获延非其所愿今意未尽者以国家心存佛理奉法无吝兴起寺庙崇显壮丽称斯徳也宜享休祉而布政猛烈用刑酷滥显戾圣典幽背法戒不自惩革终无佛祐若降心易虑惠此下民则国祚延长道俗庆赖毕命就尽没无遗恨虎悲动呜咽知其必逝即为凿圹营坟至十二月八日卒于邺宫寺是嵗晋穆帝永和四年也士庶悲哀号赴倾国春秋一百一十七年矣仍于临漳西紫陌即虎所创塜也俄而梁犊作乱明年虎死冉闵簒戮石种都尽闵小字奴澄先所谓子成林者也澄左乳旁先有一孔围四五寸通彻腹内有时光从中出或以絮塞孔夜欲读书輙防絮则一室洞明又斋日輙至水边引肠洗之还复内中澄身长八尺风姿甚美妙觧深经旁通世论讲説之日正标宗致使始末文言昭然可了加复慈洽苍生拯救危苦二石凶强虐害非道若不以与澄同日孰可言哉但百姓蒙益日用而不知耳佛天须菩提等数十名僧出自天竺康居不逺数万之路足渉流沙诣澄受训樊沔释道安中山竺法雅并跨越闗河听澄讲説皆妙达精理研测幽防澄自説生处去邺九万余里弃家入道一百九年酒不逾齿过中不食非戒不履无欲无求受业追随常有数百前后门徒防且一万所歴州郡兴立佛寺八百九十三所法之盛莫与先矣初虎殓澄以生时锡杖及鉢内棺中后冉闵簒位开棺唯得鉢杖不得见尸或言澄死之日有人见澄于流沙虎疑其不死因发墓开棺视之唯见一石虎曰石者朕也师我而去矣未防虎死后慕容隽都邺处石虎宫中每梦见虎啮其臂意谓石虎为祟乃募觅虎尸于东明馆掘得之尸僵不毁隽蹋之骂曰死奴敢怖生天子汝作宫殿成而为汝儿所图况复他耶鞭挞毁辱投之漳河尸倚桥柱不移秦将王猛乃而塟之麻襦所言一柱殿也后苻坚征邺隽子暐为坚大将郭神虎所执寔先梦虎之验也田融起记云澄未亡数年自营塜圹澄记知塜必开又尸不在中何容预作融之谬矣澄或言佛图澄或言佛屠澄皆取梵音之不同耳【出髙僧传】



　　太平广记卷八十八
　　钦定四库全书
　　太平广记卷八十九
　　异僧三
　　释道安　　　鸠摩罗什　　　法朗
　　李恒沙门
　　释道安
　　释道安姓魏氏常山扶柳人也家世为儒早失覆防为外兄孔氏所养年七嵗读书再览能诵乡邻嗟异至年十二出家神性聪敏而形貌甚陋不为师之所重数嵗之后方启师求经与辩意经一卷可五千言安赍经入田因休息就览暮归以经还师更求余者师曰昨经未读今复求耶答曰即以闇诵师虽异之而未言也复与成具光明经一卷不减一万言赍之如初暮复还师师执覆之不差一字师大惊嗟敬而异之后为受戒具恣其逰学至邺遇佛图澄因事澄为师及石氏将乱与弟子惠逺等四百余人渡河南逰夜行値雷雨乗电光而进前行得人家见门里有一马桩桩之间悬一马兜可容一斛安使呼林百升百升谓是神人厚相赏接既而弟子问何以知其姓字安曰两木为林兜容百升也既达襄阳复宣佛法时襄阳习凿齿锋辩天逸笼罩当时其先籍安髙名及闻安至止即往修造既坐称言四海习凿齿安曰弥天道安时人以为名答时苻坚素闻安名每云襄阳有释道安是神器方欲致之以辅朕躬后遣苻平南攻襄阳安与朱序俱获于坚坚谓仆射权翼曰朕以十万之师取襄阳唯得一人半翼曰谁耶坚曰安公一人习凿齿半人也既至住长安五重寺初坚承石氏之乱至是户民殷富四方略定唯建业一隅未能尅伏每与侍臣谈语未尝不欲平一江左坚弟平阳公融及朝臣石越原绍等并切諌终不能廻众以安为坚所延敬乃共请曰主上将有事东南公何能不为苍生致一言耶防坚出东苑命安外辇同载仆射权翼諌曰臣闻天子法驾侍中倍乗道安毁形宁可参厠坚勃然作色曰安公道徳可尊朕以天下不易舆辇之荣未称其徳即勅仆射扶安登辇俄而顾谓安曰朕将与公南逰吴越整六师而廵狩陟防稽而观沧海不亦乐乎安对曰陛下应天御世有八州之富居中土而制四海宜栖神无为与尧舜比隆今欲以百万之师求厥田下之土且东南一隅地卑气厉禹逰而止舜狩而殂秦王适而不归以贫道观之非愚心所同也平阳公懿戚石越重臣谓并不可犹尚见距贫道轻浅言必不允既荷厚遇故尽丹诚耳坚曰非为地不广民不足治也将简天心明大运所在耳顺时廵狩亦着前典若如师言则先帝王无省方之文乎安曰若銮驾必动可先幸洛阳抗威蓄鋭传檄江南如其不伏伐之未晚坚不从遣平阳公融等精鋭二十五万为前锋坚躬率歩骑六十万至须城晋遣征虏将军谢石徐州刺史谢距之坚前军大溃于八公山晋军逐北三十余里坚单骑而遁如所諌焉安注诸经不合理乃誓曰若所説不甚道理愿见瑞相乃梦见道人头白眉长语安云君所注经殊合道理我不得入泥洹住在西域当相助通可时时设食后日诵律至逺公乃知和尚所梦賔头卢也后至秦建元二十一年正月二十七日忽有异僧形甚庸陋来寺寄宿寺房既窄处之讲堂时维那直殿夜见此僧从窻而出入遽以白安安惊起礼讯问其来意答云特相为来安曰自惟罪深讵可度脱答云甚可以度耳安请问来生所生之处彼乃以手虚拨天之西北即见云开备覩兜率妙胜之报安至其年二月八日忽告众曰吾当去矣是日斋毕无疾而卒塟城内五级寺中是嵗晋太元元年也【出髙僧传】
　　鸠摩罗什
　　鸠摩罗什此云童夀天竺人也善经律论化行于西域及东逰兹兹王为造金狮子座一处之时苻坚僭号闗中有外国前部王及兹王弟并来朝坚坚引见二王説坚云西域多产珍竒请兵往定以求内附至坚建元十三年正月太史奏云有星见外国分野当有大徳智人入辅中国坚曰朕闻西域有鸠摩罗什襄阳有沙门道安将非此耶即遣使求之至十七年二月鄯善王前部王等又説坚请兵西伐十八年九月坚遣骁将吕光凌江将军姜飞将前部王及车师王等率兵七万西伐兹临发坚饯光于建章谓光曰夫帝王应天而治以子爱苍生为本岂贪其地而伐之正以懐逺之人故也朕闻西域有鸠摩罗什深觧法相善闲隂阳为后学之宗朕甚思之贤哲者国之大寳若尅兹即驰驿送什光军未至什谓兹王白纯曰国运衰矣尚有勍敌从东方来宜恭承之勿抗其锋纯不从而战光遂破兹杀纯立纯弟震为主光既获什未测其智量见年齿尚少乃以凡人戏之强妻以兹王女什距而不受辞甚苦至光曰道士之操不逾先父何所因辞乃饮以醇酒同闭宻室什被逼既至遂亏其节或令骑牛及乘恶马欲使坠落什常懐忍辱曽无异色光慙愧而已光还中路置军于山下将士已休什曰不可在此必见狼狈宜徙军陇上光不纳至夜果有大雨洪潦暴起水深数丈死者数千光始宻而异之什谓光曰此凶亡之地不宜淹留推迁揆数应速言归中路必有福土可居光从之至凉州闻苻坚已为姚苌所害光三军缟素大临城南于是窃号闗外年称太安太安二年正月姑臧大风什曰不祥之风当有奸叛然不劳自定也俄而梁谦彭晃相系而反寻亦殄灭至光龙飞二年张掖临松卢水胡沮渠男成及从弟蒙逊反推建康太守段业为主遣庶子秦州刺史太原公纂率众五万讨之时论谓业等乌合纂有威声势必全尅光以访什什曰观察此行未见其利既而纂败绩于合黎俄有郭黁作乱纂委大军轻还为黁所败仅以身免光中书监张资文翰温雅光甚器之资病光博营救疗有外国道人罗叉云能差资疾光喜给赐甚重什知叉诳诈告资曰叉不能为徒烦费耳防运虽隐可以事试也乃以五色丝作绳结之烧为灰末投水中灰若出水还成绳者病不可愈须防灰聚浮出复绳本形既叉治无效少日资亡顷之光又卒子绍袭位数日光庶子纂杀绍自立称元咸宁咸宁二年猪生子一身三头龙出东箱井中到殿前蟠卧比旦失之纂以为美瑞号大殿为龙翔殿俄而有黑龙升于当阳九宫门纂改为龙兴门什奏曰比日龙出逰豕妖来异龙者隂出入有时而今屡见则为灾必有下人谋上之变宜克己修徳以答天戒纂不纳与什博戏杀棊曰斫胡奴头什曰不能斫胡奴头胡奴将斫人头此言有防而纂终不悟也光弟保有子名超超小字胡奴后果杀纂斩首立其兄隆为主时人方验什之言也什住凉积年吕光父子既不道敎故蕴其深觧无所宣化苻坚已亡竟不相见及姚苌僭有闗中亦挹其髙名虚心要请吕以什智计多觧为姚谋不许东入及苌卒子兴袭位复遣敦请兴始三年三月有树连理生于庙庭逍遥园葱变为茝以为美瑞谓智人应入至五月兴遣陇西公硕徳西伐吕隆隆军大破至九月隆上表归降方得迎什入闗以其年十二月二十日至于长安兴待以国师之礼甚见优宠自大法东被始于汉明渉歴魏晋经论渐多而支竺所出多滞文格义兴少崇三寳鋭志讲集什既至止仍请入西明閤及逍遥园译出众经什既率多谙诵无不究尽转能汉言音译流便既览旧经义多纰僻皆由先度失音不与梵本相应于是兴使沙门僧防僧迁法钦道流道恒道标僧叡僧肇等八百余人谘受什防更令出大品什持梵本兴执旧经以相讐校其新文异旧者义皆圆通众心惬伏莫不欣赞什为人神情鉴彻傲岸出羣应机领会鲜有其匹且笃性仁厚泛爱为心虚已善诱终日无倦姚兴常谓什曰大师聪明超悟天下莫二若一旦后世何可使法种无嗣遂以妓女十人逼令受之自尔已来不住僧坊别立舍供给丰盈每至讲説常先自説譬譬如臭泥中生莲华但采莲华勿取臭泥也什初在兹从卑摩罗叉律师受律卑摩后入闗中什闻至欣然师敬尽礼卑摩未知被逼之事因问什曰汝于汉地大有重縁受法弟子可有防人什答云汉境经律未备新经及诸论等多是什所传出三千徒众皆从什受法但什累业障深故不受师敬耳又杯渡比丘在彭城闻什在长安乃叹曰吾与此子戏别三百余年杳然未期迟有遇于来生耳什未终少日觉四大不愈乃口出三畨神呪令外国弟子诵之以自救未及致力转觉危殆于是力疾与众僧告别曰因法相遇殊未尽心方复后世恻怆何言自以闇昧谬充传谭凡所出经论三百余卷唯日诵一部未及删繁存其本防必无差失愿凡所宣谭传流后世咸共通今于众前发诚实誓若所传无谬者当使焚身之后舌不焦烂以伪秦始十一年八月二十日卒于长安是嵗晋义熙五年也即于逍遥园依外国法以火焚尸薪灭形碎唯舌不灰耳【出髙僧传】
　　法朗
　　晋沙门康法朗学于中山永嘉中与一比丘西入天竺行过流沙千有余里见道边败壊佛图无复堂殿蓬蒿没人法朗等下拜瞻礼见有二僧各居其旁一人读经一人患痢汚盈房其读经者了不营视朗等恻然兴念留为煮粥扫除浣濯至六日病者稍困注痢如泉朗等共料理之其夜朗等并谓病者必不起至明晨往视之容色光悦病状顿除然屋中物皆是华馨朗等乃悟是得道之士以试人也病者曰隔房比丘是我和尚久得道惠可往礼觐法朗等先嫌读经沙门无慈爱心闻已乃作礼悔过读经者曰诸君诚契并至同当入道朗公宿学业浅此世未得愿也谓朗伴云惠若植根深当现世得愿因而留之法朗后还中山为大法师道俗宗之【出防祥记】
　　李恒沙门
　　晋李恒字元文谯国人少时有一沙门造恒谓曰君福报将至而复祸来随之君能守贫脩道不仕宦者福増祸灭君其勉之恒性躁又寒门但问仕宦当何所至了不寻究修道意也沙门与一卷经恒不肯取固问荣途贵贱何如沙门曰当带金紫极于三郡若能于一郡止者亦为善道恒曰且当富贵何顾后患因留宿恒夜起见沙门身满一牀入呼家人闚视复变为大鸟跱屋梁上天晓而形如旧恒送出门忽不复见知是神人因此事佛而亦不能精至后为西阳江夏庐江太守加龙骧将军太兴中预钱凤之乱被诛【出法苑珠林】







　　太平广记卷八十九
　　钦定四库全书
　　太平广记卷九十
　　异僧四
　　杯渡　　　释寳志
　　杯渡
　　杯渡者不知姓名常乗木杯渡水因而为号初在冀州不修细行神力卓越世莫测其由尝于北方寄宿一家家有一金像渡窃而将去家主觉而追之见渡徐行走马逐之不及至于孟津河浮木杯于水凭之渡河不假风棹轻疾如飞俄而渡岸达于京师见时可年四十许带索褴缕殆不蔽身言语出没喜怒不均或剖氷扣冻而洗浴或着履上山或徒行入市唯荷一芦圌子更无余物尝往延贤寺法意道人处意以别房待之后欲往瓜歩江于江侧就航人告渡不肯载之复累足杯中顾眄言咏杯自然流直渡北岸向广陵遇村舎李家八闗斋先不相识乃直入斋堂而坐置圌于中庭众以其形陋无恭敬之心李见芦圌当道欲移置墙边数人举不能动渡食竟提之而去笑曰四天王李家于时有一防子窥其圌中有四小儿并长数寸面目端正衣裳鲜洁于是追觅不知所在后三日乃见在西界蒙龙树下坐李礼拜请还家日日供养渡不甚持斋饮酒噉肉至于辛脍与俗不殊百姓奉上或受不受沛国刘兴伯为兖州刺史遣使要之负圌而来兴伯使人举视十余人不胜伯自看唯见一败衲及一木杯后李家复得二十余日清旦忽云欲得一袈裟中时令办李即经营至中未成渡云蹔出至暝不返合境闻有异香疑之为怪处处觅渡乃见在北岩下敷败袈裟于地卧之而死头前脚后皆生莲华极鲜香一夕而萎邑共殡塟之后日有人从北来云见渡芦圌行向彭城乃共开棺唯见败衣既至彭城遇有白衣黄欣深信佛法见渡礼拜请还家至贫但有麦饭而已渡食之怡然自得半年忽语欣云可觅芦圌三十六枚吾须用之答云此间止可有十枚贫无以买不尽办渡曰汝但检觅宅中应有欣即穷检果得三十六枚列之庭中虽有其数亦多破败命欣次第熟视皆已新完渡宻封之因语欣令开乃见钱帛皆满可堪百许万识者谓杯渡分身他土所得防施廻以施欣欣受之皆为功徳经一年许渡辞出欣为办粮食明晨见粮食皆存不知渡所在经一月许复至京师时潮沟有朱文殊者少奉佛法渡多来其家文殊谓渡云弟子脱舍身没后愿见救济脱在好处愿为法侣渡不答文殊喜佛法黙黙已为许矣后东逰入吴郡路见钓鱼师因就乞鱼鱼师施一餧者渡手防反覆还投水逰活而去又见网师更从乞鱼网师瞠骂不与渡乃拾取两石子掷水中俄而有两水牛鬬其网中网碎败不复见牛渡亦已隐行至松江乃仰盖于水中乗而渡岸经渉防稽剡县登天台山数月而反京师少时逰止无定请召或往不往时南州有陈家颇有衣食渡往其家甚见迎奉闻都下复有一杯渡陈父子五人咸不信故下乡看之果于其家杯渡形相一种陈设一合姜及刀子陆香等伺渡渡即食姜都尽余物宛在膝前其父子五人是其家杯渡即留二弟停都守视余三人还家见杯渡如旧膝前亦有香刀子等但不噉姜为异尔乃语陈云刀子钝可为磨之二弟还都云杯渡已移灵鹫寺其家忽求黄两幅作书不成字合同其背陈问上人作何券书渡不答竟莫测其然时吴部民朱灵期使髙丽还值风舶飘经九日至一洲边洲上有山山甚髙大入山采薪见有人于路灵期乃将数人随路告乞行十余里闻磬声香烟于是共称佛礼拜须防见一寺甚光丽多是七寳庄严又见十余石人乃共礼拜还反行少许闻唱道声还往更看犹是石人灵期等相谓此是圣僧吾等罪人不能得见因共竭诚懴悔更往乃见真人为期等设食食味是菜而香美不同众食竟共叩头礼拜乞速还至乡有一僧云此间去都乃二十余万里但令至心不忧不速也因问期云识杯渡道人不答言甚识因指北壁有一壶挂锡杖及鉢云此是杯渡住处今因君以鉢与之并作书着函中别有一青竹杖谓期言但掷此杖置舫前水中闭目静坐不假劳力必令速至于是辞别令一沙弥送至门上语曰此道去行七里至船不须从先路去也如言西转行七里许至船即具如所示唯闻舫从山顶树木上过都不见水经三日至石头淮而住亦不复见竹杖所在舫入淮至朱雀乃见杯渡骑大航栏以捶捶之曰马何不行观者甚多灵期等在舫遥礼之渡乃自下舫取书并鉢开书视之字无人识者渡大笑曰使我还耶取鉢掷云中还接之曰我不见此鉢四千年矣渡多在延贤寺法意处时世以此鉢异物竞往观之一説云灵期舫漂至一穷山遇见一僧来云是渡弟子昔持师鉢而死冶城寺今因君以鉢还师但令一人擎鉢舫前自安稳至也期如所教果获全济至南州杯渡期当骑兰之日尔日早出至晚不还陈氏明但见门扇上有青书六字云福径门灵人降字劲可识其家杯渡遂絶迹矣都下杯渡往来山邑多行神呪时庾常婢偷物而叛四追不擒乃问渡云已死在城江边空塜中往看果如所言孔子时以黄门侍郎在家患痢遣信请渡呪竟云难差见有四皆被伤截子泣曰昔孙恩作乱家为军人所破二亲及叔皆被痛酷寗子果死又有齐谐妻胡母氏病众治不愈被请僧设斋坐有僧劝迎杯渡渡既至一呪病者即愈齐谐伏事为师因为作传记其从来神异不可备记元嘉三年九月辞谐入东留一万钱物寄谐请为营斋于是别去行至赤山湖患痢而死谐即为营斋并接尸还塟建康覆舟山至四年有五兴邵信者甚奉法遇伤寒病无人敢看乃悲泣念观音忽见一僧来云是杯渡弟子语云莫忧家师寻来相看答云渡久已死何容得来道人云来复何难便衣带头出一合许散与服之病即差又有杜僧哀者住在南冈下昔经伏事杯渡儿病甚笃乃思念恨不得渡与念神呪明日忽见渡来言语如常即为呪病者便愈至五年三月渡复来齐谐家吕道惠闻而怛之杜天期水丘熙等并见皆大惊即起礼拜渡语众人言年当大凶可勤修福业法意道人甚有徳可往就之修立故寺以禳灾祸也须防门上有一僧唤渡便辞去云贫道当向交广之间不复来也齐谐等拜送慇懃于是絶迹顷世亦言时有见者【出髙僧传】
　　释寳志
　　释寳志本姓朱金城人少出家止江东道林寺修习禅业至宋大始初忽如僻异居止无定饮食无时髪长数寸常跣行街巷执一锡杖杖头挂剪刀及镜或挂一两匹帛齐建元中稍见异迹数日不食亦无饥容与人言始苦难晓后皆效验时或赋诗言如防记江东士庶皆共事之齐武帝谓其惑众驻建康既旦人见其入市还检狱中志犹在焉志语狱吏门外有两轝食来金鉢盛饭汝可取之既而齐文惠太子竟陵王子良并送食饷志果如其言建康令吕文显以事闻武帝即迎入宫居之后堂一时屏除内宴志亦随众出既而景阳山上犹有一志与七僧俱帝怒遣推检其所闗吏启云志久出有省方以墨涂其身时僧正法献欲以一衣遗志遣使于龙光罽賔二寺求之并云昨宿且去又至其常所造属侯伯家寻之伯云志昨在此行道旦眠未觉使还以告献方知其分身三处宿焉志常盛束祖行沙门寳亮欲以衲衣遗之未及发言志忽来引衲而去后假齐武帝神力使见髙帝于地下常受锥刀之苦帝自是永废锥刀武帝又常于华林园召志志忽着三重布帽以见俄而武帝崩文惠太子及豫章王相继而薨永明中常住东宫后堂一日平明从门出入忽云门上血汚衣褰衣走过及鬰林见害车载出此帝颈血流于门限齐卫尉胡谐疾请志志注疏云明日竟不往是日谐亡载尸还宅志曰明日尸出也齐太尉司马殷齐之随陈显达镇江州辞志志画作树树上有鸟语云急时可登此后显达逆节留齐之镇州及败齐之叛入庐山追骑将及齐之见林中有一树树上有鸟如志所画悟而登之鸟竟不飞追者见鸟谓无人而反卒以见免齐屯骑桑偃将欲谋反往志遥见而走大呼云围台城欲反逆斫头破腹后有旬事发偃叛往朱方为人所得果斫头破腹梁鄱阳忠烈王尝屈志至第忽令觅荆子甚急既得安于门上莫测所以少时王出为荆州刺史其预鉴之明此非一志多往来兴皇净名两寺及梁武即位下诏曰志公迹均尘垢神逰防漠水火不能焦濡蛇虎不能侵惧语其佛理则声闻无上谈其隐沦则道行髙着岂得以俗士凡情空相拘制何其鄙陋一至于此自今行来随意出入勿得复禁志自是多出入禁中长于台城对梁武帝吃鲙昭明诸王子皆侍侧食讫武帝曰朕不知味二十余年矣师何谓尔志公乃吐出小鱼依依鳞尾武帝深异之如今秣陵尚有鲙残鱼也天监五年冬旱雩祭备至而未降雨忽上启云志病不差就官乞活若不启白官应得鞭杖愿于华光殿讲胜鬘经请雨梁武即使沙门法云讲胜鬘竟夜便大雨志又云须一盆水加刀其上俄而天雨大降髙下皆足梁武尝问志云弟子烦惑未除何以治之答云十二防者以为十二因縁治惑药也又问十二文防答云在书字时节刻漏中识者以为书之在十二时中又问弟子何时得静心修习答云安药禁识者以为禁者止也至安药时乃耳后法云于华林讲法华经至假使风墨志忽问之有无答云世谛故有第一义则无也志往复三四畨便笑云若体是假有此亦不可觧难可觧其辞防没皆如此有陈征虏者举家事志甚笃志常为其见真形光相如菩萨像焉志知名显竒四十余载士女供事者不可胜数然好用小便濯髪俗僧闇有讥笑者志亦知众僧多不断酒肉讥之者饮酒食猪肚志勃然谓曰汝笑我以溺洗头汝何为食盛粪袋讥者惧而慙服晋安王萧纲初生日梁武遣使问志志合掌云皇子诞育幸甚然家亦生于后推寻歴数与侯景同年月日而生也防稽临海寺有大得常闻扬州都下有志公语言颠狂放纵自在僧云必是狐狸之魅也愿向都下觅猎犬以逐之于是轻船入海趋浦口欲西上忽大风所飘意谓东南六七日始到一岛中望见金装浮图干云秀出遂寻径而往至一寺院宇精丽花卉芳菲有五六僧皆可年三十美容色并着员绯袈裟倚杖于门树下言语僧云欲向都下为风飘荡不知上人此处何州国今四望环海本乡不可复见答曰必欲向扬州即时便到今附书到钟山寺西行南头第二房觅黄头付之僧因闭目坐船风声定开眼如言奄至西岸入数十里至都径往钟山寺访问都无有黄头者僧具説委曲报云西行南头第二房乃风病道人志公虽言配在此寺在都下聚药处百日不一度来房空无人也问答之间不觉志公已在寺厨上乗醉索食人以斋过日晚未与间便奋身恶骂寺僧试遣沙弥绕厨侧漫呌黄头志公忽云阿谁唤我即逐沙弥来到僧处谓曰汝许将猎犬捉我何为空来僧知是非常人顶礼懴悔授书与之志公看书云方丈道人唤我不久亦当自还志公遂屈指云某月日去便不复共此僧语众但记某月日至天监十三年冬于台城后堂谓人曰菩萨将去未及旬日无疾而终尸体香软形貌熙悦临亡燃一烛以付后閤舍人吴庆庆即启闻梁武叹曰大师不复留以烛者将以后事属我乎因厚加殡送塟于钟山独龙之阜仍于墓所立开善寺勅陆倕制铭于塜内王筠勒碑文于寺门传其遗像处处存焉初志显迹之始年可无五六十许而终亦不老人诚莫测其年有余防道者居于京师九日台北自言是志外舅弟小志四年计志亡时应年九十七矣又后魏有沙门寳公者不知何处人也形貌寝陋心识通达过去未来预覩三世发言似防不可得觧事过之后始验其实胡太后问以世事寳公把粟与鸡唤朱朱时人莫觧建义元年后为尔朱荣所害始验其言时有洛阳人赵法和请占早晚当有爵寳公曰大竹箭不须羽东厢屋急手作时人不晓其意经月余法和父亡大竹箭者苴杖东厢屋者倚庐初造十二辰歌终其言也此寳公与江南者未委是一人也两人也【出髙僧传及洛阳伽蓝记】












　　太平广记卷九十
<子部,小说家类,异闻之属,太平广记>
　　钦定四库全书
　　太平广记卷九十一
　　异僧五
　　永那防摩　　法度　　　　通公
　　阿专师　　　阿秃师　　　稠禅师
　　释知苑　　　法喜　　　　法琳
　　徐敬业　　　骆宾王
　　永那防摩
　　永那防摩者西域僧也宋元嘉中东游渡江居于金陵只园寺宋文帝常谓之曰弟子恒愿持斋不杀生命以身徇物不获其志法师不逺万里来化此国将何以敎之对曰道在心不在事法由已非由人且帝王与凡庶所修亦有殊矣若凡庶者身贱名微徳不及逺其敎不出于门庭其言不行于仆妾若不苦身刻己行善持诚将何以用其心哉帝王以四海为家万民为子出一嘉言则士庶咸恱布一善政则人神以和刑清则不夭其命役简则无劳其力然后辨钟律正时令钟律辨则风雨调号令时则寒暑节如此则持斋亦已大矣不杀亦已众矣安在乎缺一时之膳全一禽之命然后乃为济也文帝抚几嗟叹称善者良乆乃曰俗人迷于逺理沙门滞于近敎迷逺理者谓为虚说滞近敎者拘恋章句如法师者眞所谓开悟明达可以言天人之际矣【出剧谈録】
　　法度
　　释法度黄龙人也南齐初游于金陵髙士齐郡名僧绍隐居琅琊之摄山挹度清眞待以师友及亡舍所居山为栖霞寺先是有道士欲以寺地为观住者辄死后为寺犹多恐惧自度居之羣妖皆息经岁余忽闻人马鼓角之声俄见一人投刺于度曰靳尚度命前之尚形甚间雅羽卫亦众致敬毕乃言弟子主有此山七百余年矣神道有法物不得于前后栖托或非真实故死病继之亦其命也法师道徳所归谨舍以奉给并愿受五戒永结来缘度曰人神道殊无容相屈且檀越血食世祀此最五戒所禁尚曰若备门庭辄先去杀于是辞去明旦一人送钱一万并香烛等疏云弟子靳尚奉供至其月十五日度为设防尚又来同众礼拜行道受诫而去既而摄山庙巫梦神告曰吾已受戒于度法师矣今后祠祭者勿得杀戮由是庙中荐献菜饭而已【出图经】
　　通公
　　梁末有通公道人者不知其姓氏居处无常所语狂谲然必有应验饮酒食肉游行民间侯景甚信之扬州未陷之日多拾无数死鱼头积于西明门外又拔青草荆棘栽市里及侯景渡江先屠东门一城尽毙置其首于西明门外为京观焉市井破落所在荒芜通公言说得失于景不便景恶之又惮非常人不敢加害私遣小将于子恱将武士四人往候之景谓子恱云若知杀则勿害不知则密捉之子恱立四人于门外独入见通脱衣燎火逆谓子恱曰汝来杀我我是何人汝敢辄杀子恱作礼拜云不敢于是驰往报景景礼拜谢之卒不敢害景后因宴召僧通僧通取肉揑盐以进于景问曰好否景曰大咸僧通曰不咸则烂及景死数日众以盐五石置腹中送尸于建康市百姓争屠脍羮食之皆尽后竟不知所去【出广古今五行记】
　　阿专师
　　侯景为定州刺史之日有僧不知氏族名阿专师多在州市闻人有防社斋供嫁娶丧之席或少年放鹰走狗追随宴集之处未尝不在其间鬬争喧嚣亦曲助朋党如此多年后正月十五日夜触他长幼坐席恶口聚骂主人欲打死之市道之徒救解将去其家兄弟明旦捕觅正见阿专师骑一破墙上坐嘻笑谓之曰汝等此间何厌贱我我舍汝去捕者奋杖欲掷前人复遮约阿专师复云定厌贱我我去以杖击墙口唱叱叱所骑之墙一堵忽然升上可数十仭举手谢乡里曰好住百姓见者无不礼拜悔咎须臾暎云而灭可经一年闻在长安还如旧态于后不知所终【出广古今五行记】
　　阿秃师
　　北齐初并州阿秃师者亦不知乡土姓名所出尔朱未灭之前已在晋阳游诸郡邑不居寺舍出入民间语谲必有徴验每行市里人众围绕之因大呼以手指胷曰怜你百姓无所知不识并州阿秃师人遂以此名焉齐神武迁邺之后以晋阳兵马之地王业所基常镇守并州时来邺下所有军国大事未出帷幄者秃师先于人众间泄露末年执置城内遣人防守不听辄出若其越逸罪及门司当日并州时三门各有一秃师荡出遍执不能禁未防有人从北州来云秃师四月八日于雁门郡市舍命郭下大家以香花送之埋于城外并州人怪笑此语谓之曰秃师四月八日从汾桥过东出一脚有鞋一脚徒跣但不知入何巷坊人皆见之何云雁门死也此人复往北州报语乡邑众共开塜看之唯有一只鞋耳后还游并州齐神武以制约不从浪语不止虑动民庶遂以袄惑戮之沙门无髪以绳钩首伏法之日举州民众诣寺观之秃师含笑更无言语刑后六七日有人从河西部落来云道逢秃师形状如故但背负一绳笼秃师欲与语不应急走西去【出广古今五行记】
　　稠禅师
　　北齐稠禅师邺人也初落髪为沙弥时辈甚众每休暇常角力腾趠为戏而禅师以劣弱见凌绐侮殴击者相继禅师羞之乃入殿中闭户抱金刚足而誓曰我以羸弱为等轻负为辱已甚不如死也汝以力闻当祐我我捧汝足七日不与我力必死于此无还志约既毕因至心祈之初一两夕恒尔念益固至六日将曙金刚形见手执大鉢满中盛筋谓稠曰小子欲力乎曰欲念至乎曰至能食筋乎曰不能神曰何故稠曰出家人断肉故耳神因操鉢举匕以筋视之禅师未敢食乃怖以金刚杵稠惧遂食斯须入口神曰汝已多力然善持敎勉旃神去且晓乃还所居诸同列问曰竪子顷何至稠不答须臾于堂中防食食毕诸同列又戏殴禅师曰吾有力恐不堪于汝同列试引其臂筋骨彊劲殆非人也方惊疑禅师曰吾为汝试因入殿中横蹋壁行自西至东凡数百步又跃首至于梁数四乃引重千钧其拳捷骁武动骇物听先轻侮者俯伏流汗莫敢仰视禅师后证果居于林虑山入山数十里搆精庐殿堂穷极土木诸僧从其禅者常数千人齐文宣帝怒其聚众因领骁勇数万骑躬自往讨将加白刃焉禅师是日领僧徒谷口迎候文宣问曰师何遽此来稠曰陛下将杀贫道恐山中血汚伽蓝故至谷口受戮文宣大惊降驾礼谒请许其悔过禅师亦无言文宣命设馔施毕请曰闻师金刚处祈得力今欲见师効少力可乎稠曰昔力者人力耳今为陛下见神力欲见之乎文宣曰请与同行寓目先是禅师造寺诸方施木数千根卧在谷口禅师呪之诸木起空中自相搏击声若雷霆鬭触摧折缤纷如雨文宣大惧从官散走文宣叩头请止之因敕禅师度人造寺无得禁止后于并州营幢子未成遘病临终叹曰夫生死者人之大分如来尚所未免但功徳未成以此为恨耳死后愿为大力长者继成此功言终而化至后三十年隋帝过并州见此寺心中涣然记忆有似旧修行处顶礼恭敬无所不为处分并州大兴营葺其寺遂成时人谓帝为大力长者云【出纪闻及朝野佥载】
　　释知苑
　　唐幽州沙门知苑精练有学识隋大业中发心造石室一切经藏以备法戒既而于幽州西山凿岩为石室即摩四壁而以写经又取方石别更摩写藏诸室内每一室满即以石塞门镕铁固之时隋炀帝幸涿郡内史侍郎萧瑀皇后弟也性笃信佛法以其事白后后施绢千匹瑀施绢五百匹朝野闻之争共舍施故苑得成功苑常以役匠既多道俗奔凑欲与岩前造木佛堂并食堂寐而念木瓦难办恐繁经费未能起作忽一夜暴雷震电明旦既晴乃见山下有大木松栢数千万为水所漂积于道次道俗惊骇不知来处于是逺近叹服苑乃使匠择取其木余皆分与邑里邑里喜恱而助造堂宇顷之毕成如其志焉苑所造石经已满七室矣贞观十三年卒弟子继其功焉【出防报録】
　　法喜
　　隋炀帝时南海郡送一僧名法喜帝令宫内安置于时内造一堂新成师忽升堂观看因惊走下堦回顾云几压杀我其日中夜天大雨堂崩压杀数十人其后又于宫内环走索羊头帝闻而恶之以为狂言命鏁着一室数日三卫于市见师还奏云法喜在市内慢行敕责所司捡验所禁之处门鏁如旧守者亦云师在室内于是开户入室见袈裟覆一丛白骨鏁在项骨之上以状奏闻勅遣长史王恒验之皆然帝由是始信非常人也敕令勿惊动至日暮师还室内或语或笑守门者奏闻敕所司脱鏁放师出外随意所适有时一日之中凡数十处斋供师皆赴防在在见之其间亦饮酒噉肉俄而见身有疾常卧牀去荐蓆令人于牀下铺炭火甚热数日而命终火炙半身皆焦烂葬于香山寺至大业四年南海郡奏云法喜见还在郡敕开棺视之则无所有【出拾遗记】
　　法琳
　　唐武徳中终南山宣律师修持戒律感天人韦将军等十二人自天而降旁加卫防内有南天王子张璵常侍于律师时法琳道人饮酒食肉不择交游至有妻子律师在城内法琳过之律师不礼焉天王子谓律师曰自以为何如人律师曰吾颇圣也王子曰师未圣四果人耳法琳道人即是圣人律师曰彼破戒如此安得为圣王子曰彼菩萨地位非师所知然彼更来师其善待之律师乃改观后法琳醉猝造律师直坐其牀吐于牀下臭秽虽甚律师不敢嫌之因以手攫造功徳钱纳之袖中径去便将沽酒市肉钱尽复取律师见即与之后唐髙祖纳道士言将灭佛法法琳与诸道士竞论道士慙服又犯髙祖龙顔固争佛法佛法得全琳之力也佛经防法菩萨其琳之谓乎【出感通记】
　　徐敬业
　　唐则天朝徐敬业扬州作乱则天讨之军败而遁敬业竟养一人貌于已而宠遇之及敬业败擒得所养者斩其元以为敬业而敬业实隐大孤山与同伴数十人结庐不通人事乃削髪为僧其侣亦多削髪天寳初有老僧法名住括年九十余与弟子至南岳衡山寺访诸僧而居之月余忽集诸僧徒懴悔杀人罪咎僧徒异之老僧曰汝颇闻有徐敬业乎则吾身也吾兵败入于大孤山精勤修道今命将终故来此寺令世人知吾已证第四果矣因自言死期果如期而卒遂葬于衡山【出纪闻】
　　骆賔王
　　唐考功员外郎宋之问以事累贬黜后放还至江南游灵隐寺夜月极明长廊行吟且为诗曰鹫岭郁岧嶤龙宫鏁寂寥第一联搜奇覃思终不如意有老僧防长命灯坐大禅牀问曰少年夜乆不寐而吟讽甚苦何之问答曰弟子业诗适遇欲题此寺而兴思不属僧曰试吟上聨即吟与之再三吟讽因曰何不云楼观沧海日门对淛江潮之问愕然讶其遒丽又续终篇曰桂子月中落天香云外飘扪萝登塔逺刳木取泉遥霜薄花更发氷轻叶未凋待入天台路看余度石桥僧所赠句乃为一篇之警策迟明更访之则不复见矣寺僧有知者曰此骆賔王也之问诘之答曰当徐敬业之败与賔王俱逃捕之不获将帅虑失大魁得不测罪时死者数万人因求二人者函首以献后虽知不死不敢捕送故敬业得为衡山僧年九十余乃卒賔王亦落髪徧游名山至灵隐以周岁卒当时虽败且以兴复唐朝为名故人多防脱之【出本事诗】


</div>
    <div class="pagination">
<a href="太平广记_page23.html">上一页</a><span>...</span><a href="太平广记_page19.html">19</a><a href="太平广记_page20.html">20</a><a href="太平广记_page21.html">21</a><a href="太平广记_page22.html">22</a><a href="太平广记_page23.html">23</a><span class="current-page">24</span><a href="太平广记_page25.html">25</a><a href="太平广记_page26.html">26</a><a href="太平广记_page27.html">27</a><a href="太平广记_page28.html">28</a><a href="太平广记_page29.html">29</a><span>...</span><a href="太平广记_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
