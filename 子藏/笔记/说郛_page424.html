<!DOCTYPE html>
<html>
<head>
    <meta charset="UTF-8">
    <title>说郛 - 第 424 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 424 页/共 601 页</h1>
    <div class="content">　　晁端彦收懐素与皇少卿简大纸一轴笔势简古老笔也是书障索润笔简
　　吕昌道大夫家有懐素两帖少年所书也今归钱勰家又王钦臣侍郎有懐素以诗代懐寄浩公碧緑地杂色缬上草书老笔特妙
　　吕穆仲侍郎收李阳氷白麻篆一卷笔细与缙云石刻相似
　　文勋有一轴黄麻篆阳氷少时书
　　苏台文收张从申墨迹一卷是唐坰言余未见
　　梦英诸家篆皆非古失实一时人又从而赠诗使人愧笑
　　唐度诸体书粗有古意李玮家一様有两册
　　世传秦国玺多种唐同时传二本题曰其一徐浩本其一越州刺史王密本徐螭钮王雀钮何所审定相国寺中有刻作板本卖又一本润僧收与印本又不同葢以蓝田水苍玉为之取水徳而鱼虫鹤蟮蛟龙皆水族物大略是取此义以扶水徳然帝王自有真符尔关景辉家刻石子敬帖节过触事云云甚奇妙云真迹在越州石元之大夫家今在其子县尉处
　　画摹多似人物马牛尤易似书临难似第不见真耳对之则惭惶杀人
　　苏州邵元伯中允之子收苏沂所摹张颠贺八清鉴帖与真更无少异又摹懐素自叙尝归余家今归吾友李錞一如真迹
　　程师孟语余四十千置得古摹兰亭一本白玉轴欲出示竟不曾取今在子宏处王安上曾见之
　　唐人摹右军丙舍帖暮年书在吕文靖丞相家淑问处法书要録载是临钟繇帖薛绍彭摹得两本一以见赠栁公权书隂符经有会昌月日姓名为马玘借去未还今知其子永稽能保惜在合肥江南文房物也
　　王仲修收唐湖州刺史杨汉公书有钟法与襄州罗让能书碑同余家亦收一幅后题会昌年临写钟表今易归薛绍彭家
　　唐司议郎陆柬之书头陀寺碑前少两幅获于吴郡世未有此书内空山字后笔以氏族志检之父名山才遂以为定及王诜处收钱氏陆临兰亭遂皆空山字王仲孜收兰亭诗一卷词云悠悠大象运殆是一种分开物余以头陀碑一幅及智永帖换宗室令穰欧书语箴一幅与薛绍彭分收
　　智永临右军五幅获于吴郡末云度忽肿至可忧虑疾自恐难耶史称度服巨胜实莫知所终此可鉴也因托薛绍彭书考妣会稽公襄阳丹阳二太夫人告贽为润笔薛以书画还往出处必因每以鉴定相髙得失评较余在涟漪寄君诗云老来书兴独未忘颇得薛老同徜徉天下有识谁鉴定龙宫无术疗膏肓淮风吹防稀讼牒典客闭閤闲壶浆吟树对山风景聚墨池濯研龟鱼藏珠台宝气毎贯月月观桂实时飘香银淮烛天限织女烟海括地生灵光携儿乃是翰墨侣挟竹不使舆卫将象管钿轴映瑞锦玉麟棐几铺云肪依依烟华动勃郁矫矫龙蛇起混茫持此以为风月伴四时之乐渠未央部刺不纠翰墨病圣恩养在林泉乡风沙涨天乌冒客胡不东来从此荒
　　薛书来云购得钱氏王帖余答以李公炤家二王以前帖宜倾囊购取寄诗云欧怪褚妍不自持犹能半蹈古人规公权丑怪恶札祖从兹古法荡无疑张颠与栁颇同罪鼓吹俗子起乱离懐素獦獠小解事仅趋平旦如盲医可怜智永砚空臼去本一步呈千嗤【法帖所载可见】已矣此生为此困有口能谈手不随谁云心存乃笔到天工自是秘精微二王之前有髙古有志欲购忘髙赀殷勤分治薛绍彭散金购取重跋题薛和云圣草神踪手自持心潜模范识前规惜哉法书垂世久妙帖堂堂或见遗宝章大轴首尾具破古欺世完使离当时鉴目独子着有如痼病工难医至今所收上卷五流传未免识者嗤世间无论有晋魏几人解得真唐隋文皇鉴定号得士河南精识能穷微即今未必无褚獠宁馨动欲千金赀古囊织缥可复得白玉为黄金题葢谓弟子索重价难购也
　　薛书来云新收钱氏子敬帖献之字上刮去两字以为孤子余以为操之字俗人恐以为操之故刮去因寄诗为梁唐不收慰问帖云萧李騃子弟不收慰问帖妙迹固通神水火土更刼所存慰问者班班在箱笈使恶乃神防不然无寸札自此辄画相后人眼徒贬君和云圣贤尺牍间吊问相酧答下笔或无意兴合自妍防名迹后人贵品第分真杂前世无大度危乱相乘蹑白发如莲帽騧马似贴触事为不祥凶语弃玉料简纯吉书乃有十七帖当时博搜访所得固已狭于此半千歳歴世同灰劫真圣扫忌讳尽入淳化箧巍巍覆载量细事见广业唐人工临写野马成百叠硬黄脱真迹勾填本摹榻今惟典刑在后世皆可法
　　薛书来论晋帖误用字余因作诗云何必识难字辛苦笑雄自古冩字人用字或不通要之皆一戏不当问拙工意足我自足放笔一戏空
　　余尝硾越竹光滑如金版在油拳上短截作轴入笈番覆一日数十张学书作诗寄薛绍彭刘泾云越筠万杵如金板安用杭油与池蠒髙压巴郡乌丝栏平欺泽国清华练老无他物适心目天使残年同笔砚图书满室翰墨香刘薛何时眼中见薛和云书便莹滑如碑版古来精纸惟闻蠒杵成剡竹光凌乱何用区区书素练细分浓淡可评墨副以谿嵓难乏砚世间此语谁复知千里同风未相见其论笔砚间物云研滴须琉璃镇纸须金虎格笔须白玉研磨须墨古越竹滑如苔更须加万杵自对翰墨卿一书当千戸无锡唐氏有双钩右军十七帖有精彩钱塘僧了性收一卷楮纸一同唐坰家有一卷是钱氏物纸白唐氏又收碧绫黄庭经云是褚遂良书非也上有江南李重光清辉二字小印云是丁晋公家族人所质钱氏所收浩博帖云臣节分严外无典掌之所故不簿上而诸位咸有法书临榻甚多常州使君景湛房下往往为人购去薛绍彭收肃宗千文是也上皆有希圣字印忠孝之家圆钱印钱氏书堂印钱勰房下有史孝山出师颂题作萧子云亦奇古又有写白乐天诗一首是唐人书亦秀润天气殊未佳颜鲁公帖緑枣花绫是唐人勾填圏深墨浅夫金玉为器毁之则再作何代无工字则使其身在再写则未必复工葢天真自然不可预想想字形大小不为笃论人人若同此中妙懐素自言初不知却是造妙语既再作不可复得榻而藏诸何陋之有
　　古帖多前后无空纸乃是剪去官印以应募也今人收贞观印缝帖若是黏着字者更不复再入开元御府葢贞观书武后时朝廷无纪纲驸马贵戚丐请得之开元购时剪印不去者不敢以出也天寳经安氏之乱内府散荡乃敢不去开元印跋再入御府也其次贵公家或是赂入须除灭前人印记所以前后纸悭也今书更无一轴有贞观开元同用印者但有建中与开元大中文印同用者皆此意也唐自是习成秘阁风气相髙至梁客将太常卿张廷范唐贼犹收书至多贼侵衣冠士崇殖货所谓夺伦是何气象姑苏衣冠万家毎嵗荒及迫节往往使老妇驵携书画出售余昔居苏书画遂加多
　　管军苗履长子忘其名癸未歳都下法云寺解后去长安一大姓村居家其石匣中所藏玉轴晋魏古帖数十轴目尝见之余每入梦想洛阳有书画友每约不借出各各相过赏阅是宋子房言其人屡与王诜寻购得书余尝目为太尉书驵平生欲调洛苏一官以购书画不可得今老矣目加昏鉴不能精也
　　胡奕修家有徐浩书经未见
　　真纸色淡而匀净无杂渍斜纹皴裂在前若一轴前破后加新甚众
　　薰纸烟色上深下浅染纸湿色纸纹栖尘劳纸作蠒纹软
　　画可摹书可临而不可摹惟印不可伪作作者必异王诜刻勾徳元图书记乱印书画余辨出元字脚遂伏其伪木印铜印自不同皆可辨
　　印文须细圏须与文等我太祖秘阁图书之印不满二寸圏文皆细上阁图书字印亦然仁宗后印经院赐经用上阁图书字大印粗文若施于书画占纸素字画多有损于书帖近三馆秘阁之印文虽细圏乃粗如半指亦印损书画也王诜见余家印记与唐印相似姑尽换了作细圏仍皆求余作篆如填篆自有法近世填皆无法【如三省银印其篆文皆反戾故用来无一宰相不被罪虽没犹贬中书仍屡絶省公卿名完则朝廷安也御史台印左戾史字倒屈入用来少有中丞得免者宣抚使印从亡自置鲜有复命者人家私印大主吉凶也】贞观开元皆小印便于印缝文之印一寸半许开元有二印一印小者印书缝大者圈刓角一寸已上古篆于鹡鸰颂上见之余处未尝有
　　王诜每余到都下邀过其第即大出书帖索余临学因柜中翻索书画见余所临王子敬鹅羣帖染古色麻纸满目皴纹锦囊玉轴装剪他书上跋连于其后又以临虞帖装染使公卿跋余适见大笑王就手夺去谅其他尚多未出示又余少时使一苏州背匠之子吕彦直今在三馆为胥王诜尝留门下使双钩书帖又尝见摹黄庭经一卷上用所刻勾徳元图书记乃余验破者本朝太宗挺生五代文物已尽之间天纵好古之性真造八法草入三昧行书无对飞白入神一时公卿以上之所好遂悉学钟王至李宗谔主文既久士子始皆学其书肥褊朴拙是时不誊録以投其好用取科第自此惟趣时贵书矣宋宣献公绶作叅政倾朝学之号曰朝体韩忠献公琦好顔书士俗皆学顔书及蔡襄贵士庶又皆学之王文公安石作相士俗亦皆学其体自此古法不讲能隷书者武胜留后刘瑗能草书者承议郎滕中宗室仲忽能行书者宣德郎鲍慎由能篆书者宣徳郎赵霆已上是学古人书者余未见


　　説郛卷八十八上
　　钦定四库全书
　　説郛卷八十八下　　　　元　陶宗仪　撰海岳名言【米芾】
　　歴观前贤论书徴引迂逺比况奇巧如龙跳天门虎卧凤阁是何等语或遣辞求工去法逾逺无益学者故吾所论要在入人不为溢辞
　　吾书小字行书有如大字唯家藏真迹跋尾闲或有之不以与求书者心既贮之随意落笔皆得自然备其古雅壮歳未能立家人谓吾书为集古字葢取诸长处总而成之既老始自成家人见之不知以何为祖也江南吴登州王子韶大隷题榜有古意吾儿尹仁大隷题榜与之等又幼儿尹知代吾名书碑及书大字更无辨门下许侍郎尤爱其小楷云每小简可使令嗣书谓尹知也
　　老杜作薛稷慧普寺诗云郁郁三大字蛟龙岌相纒今有石本得视之乃是勾勒倒收笔锋笔笔如蒸饼普字如人握两拳伸臂而立丑怪难状由是论之古无真大字明矣
　　葛洪天台之观飞白为大字之冠古今第一欧阳询道林之寺寒俭无精神栁公权国清寺大小不相称费尽筋骨裴休率意写牌乃有真趣不陷丑怪真字甚易唯有体势难谓不如画笔勺其势活也
　　字之八面唯尚真楷见之大小各自有分智永有八面已少钟法丁道防欧虞笔始勺古法亡矣栁公权师欧不及逺甚而为丑怪恶札之祖自栁世始有俗书唐官告在世为褚陆徐峤之体殊有不俗者开元已来縁明皇字体肥俗始有徐浩以合时君所好经生字亦自此肥开元已前古气无复有矣
　　唐人以徐浩比僧防甚失当浩大小一伦犹吏楷也僧防萧子云钟法与子敬无异大小各有分不一伦徐浩为颜真卿辟客书韵自张颠血脉来教顔大字促令小小字展令大非古也
　　石刻不可学但自书使人刻之已非己书也故必须真迹观之乃得趣如顔真卿每使家僮刻字故会主人意修改披撆致大失真唯吉州庐山题名题讫而去后人刻之故皆得其真无做作凡差乃知顔出于褚也又真迹皆无蚕头鷰尾之笔与郭知运争坐位帖有篆籀气顔杰思也栁与欧为丑怪恶札祖其弟公绰乃不俗于兄筋骨之説出于栁世人但以怒张为筋骨不知不怒张自有筋骨焉
　　凡大字要如小字小字要如大字褚遂良小字如大字其后经生祖述间有造妙者大字如小字未之见也世人多冩大字时用力捉笔字愈无筋骨神气作圆笔头如蒸饼大可鄙笑要须如小字锋势备全都无刻意做作乃佳自古及今余不敏实得之榜字固已满世自有识者知之
　　石曼卿作佛号都无回互转折之势小字展令大大字促令小是颠教颜真卿谬论葢字自有大小相称且如冩太一之殿作四窠分岂可将一字肥满一窠以对殿字乎葢自有相称大小不展促也余尝书天庆之观天之字皆四笔庆观字多画在下各随其相称冩之挂起气势自带过皆如大小一般虽真有飞动之势也书至隷兴大篆古法大壊矣篆籕各随字形大小故知百物之状活动圆备各各自足隷乃始有展促之势而三代法亡矣
　　欧虞褚栁顔皆一笔书也安排费工岂能垂世李邕脱子敬体乏纤浓徐浩晚年力过更无气骨皆不如作郎官时婺州碑也董孝子不空皆晩年恶札全无妍媚此自有识者知之沈师变格自有超世真趣徐不及也御史萧诚书太原题名唐人无出其右为司马系南岳真君观碑极有钟王趣余皆不及矣
　　智永临集千文秀润圆劲八面具备有真迹自颠沛字起在唐林夫处他人所收不及也
　　字要骨格肉须裹筋筋须藏肉帖乃秀润生布置穏不俗险不怪老不枯润不肥变态贵形不贵苦苦生怒怒生怪贵形不贵作作入画画入俗皆字病也
　　少成若天性习惯若自然兹古语也吾梦古衣冠人授以折纸书书法自此差进冩与他人都不晓蔡元长见而惊曰法何太遽异耶此公亦具眼人章子厚以真自名独称吾行草欲吾书如排算子然真字须有体势乃佳尔
　　顔鲁公行字可教真便入俗品
　　尹仁等古人书不知此学吾书多小儿作草书大段有意思
　　智永砚成臼乃能到右军若穿透始到钟索也可永勉之
　　一日不书便觉思澁想古人未尝片时废书也因思苏之才恒公至洛帖字明意殊有工为天下法书第一半山庄台上多文公书今不知存否文公与杨凝式书人尠知之余语其故公大赏其见鉴
　　金陵幙山楼榜乃闗蔚宗二十一年前书想六朝宫殿榜皆如是
　　薛稷书慧普寺老杜以为蛟龙岌相纒今见其本乃如柰重儿握蒸饼势信老杜不能书也
　　学书须得趣他好俱忘乃入妙别为一好萦之便不工也
　　海岳以书学博士召对上问本朝以书名世者凡数人海岳各以其人对曰蔡京不得笔蔡卞得笔而乏逸韵蔡襄勒字沈排字黄庭坚描字苏轼画字上复问卿书如何对曰臣书刷字






　　翰墨志【髙宗御制】
　　余自魏晋以来至六朝笔法无不临摹或萧散或枯痩或遒劲而不回或秀异而特立众体备于笔下意简犹存于取舍至若褉帖则测之益深拟之益严姿态横生莫造其原详观点画以至成诵不少去懐也法书中唐人硬黄自可喜若其余纸扎俱不精乃托名取售然右军在时已苦小儿辈乱真况流传歴代之久赝本杂出固不一幅鉴定者不具眼目所以去真益逺惟识者久于其道当能辨也
　　余每得右军或数行或数字手之不置初若食蔗防间少甘则已末则如食橄榄真味久愈在也故尤不忘于心手顷自束发即喜揽笔作字虽屡易典刑而心所嗜者固有在矣凡五十年间非大利害相妨未始一日舍笔墨故晩年得趣横斜平直随意所适至作尺余大字肆笔皆成每不介意至或肤腴瘦硬山林丘壑之气则酒后颇有佳处古人岂难到也
　　衞夫人名铄字茂猗晋汝隂太守李矩妻善钟法能正书入妙王逸少师之杜甫谓学书初学衞夫人但恨无过王右军也
　　端璞出下岩色紫如猪肝密理坚致潴水发墨呵之即泽研试则如磨玉而无声此上品也中下品则皆砂壤相杂不惟肌理既麄复燥而色赤如后歴新坑皆不可用制作既俗又滑不留墨且石之有眼余亦不取大抵瑕翳于石有嫌况病眼假眼韵度尤不足观故府所藏皆一段紫玉略无点缀
　　本朝士人自国初至今殊乏以字画名世纵有不过一二数诚非有唐之比然一祖八宗皆喜翰墨特书大书飞帛分隷加赐臣下多矣余四十年间每作字因欲鼓动士类为一代操觚之盛以六朝居江左皆南中士夫而书名显著非一岂谓今非昔比视书漠然略不为意果时移事异习尚亦与之污隆不可力回也
　　评书谓羊欣书如婢作夫人举止羞澁不堪位置而世言米芾喜效其体葢米法欹侧颇协不堪位置之意闻薛绍彭尝戏米曰公效羊欣而评者以婢比欣公岂俗所谓重儓者耶
　　本朝承五季之后无复字画可称至太宗皇帝始捜罗法书备尽求访当时以李建中字形痩健姑得时誉犹恨絶无秀异至熙丰以后蔡襄李时雍体制方入格律欲度骅骝终以骎骎不为絶赏继苏黄米薛笔势澜翻各有趣向然家鸡野鹄识者自有优劣犹胜泯然与草木俱腐者
　　前人多能正书而后草书葢二法不可不兼有正则端严庄重结密得体若大臣冠劒俨立廊庙草则腾蛟起凤振迅笔力颖脱豪举终不失真所以齐髙帝与王僧防论书谓我书何如卿僧防曰臣正书第一草书第三陛下草书第二而正书第三是臣无第二陛下无第一帝大笑故知学书者必知正草二体不当阙一所以钟王辈皆以此荣名不可不务也
　　晋起太极殿谢安欲使献之题榜以为万代宝当时名士已爱重若此而唐人评献之谓虽有父风殊非新巧字势疎痩如枯木而无屈伸若饿而无放纵鄙之乃无佳处岂唐人能书者众而好恶遂不同如是耶米芾得能书之名似无负于海内芾于真楷篆隷不甚工惟于行草诚入能品以芾收六朝翰墨副在笔端故沈着痛快如乘骏马进退裕如不烦鞭勒无不当人意然喜效其法者不过得外貌髙视濶步气韵轩昻殊未究其中本六朝妙处醖酿风骨自然超逸也昔人谓支遁道人爱马不韵支曰贫道亦爱其神骏耳余于芾字亦然又芾之诗文诗无袭出风烟之上觉其词翰同有凌云之气览者当自得
　　世传米芾有洁疾初未详其然后得芾一帖云朝靴偶为他人所持心甚恶之因屡洗遂损不可穿以此得洁之理靴且屡洗余可知矣又芾方择壻会建康段拂字去尘芾释之曰既拂矣又去尘真吾壻也以女妻之又一帖云乘借剰员其人不名自称曰张大伯是何老物辄欲为人父之兄若为大叔犹之可也此岂以文滑稽者耶
　　士人作字有真行草隷篆五体往往篆隷各成一家真行草自成一家者以笔意本不同每拘于点画无放意自得之迹故别为戸牖若通其变则五者皆在笔端了无阂塞惟在得其道而已非风神頴悟力学不倦至有笔冢研山者似未易语此
　　世有绛帖潭帖临江帖此三书绛本已少惟潭帖为胜者以钱希白所临本也希白于字画得佳处故于二王帖尤邃若临江则失真逺矣又淳化帖大观帖当时以晋唐善本及江南所收帖择善者刻之悉出上圣规摹故风骨异象皆存在识者鉴裁而学者悟其趣尔士于书法必先学正书者以八法皆备不相附丽至侧字亦可正读不渝本体葢隷之余风若楷法既到则肆笔行草间自然于二法臻极焕手妙体了无缺轶反是则流于尘俗不入识者指目矣吾于次叙得之因笔其梗槩
　　草书之法昔人用以趣急速而务简易删难省烦损复为单诚非苍史之迹但习书之余以精神之运识思超妙使点画不失真为尚故梁武谓赴急书不失苍公鸟迹之意顾岂皂吏所能为也又其叙草大畧虽赵壹非之似未易重轻其体势兼昔人自制草书笔悉用长毫以利纵舍之便其为得法必至于此
　　书学之无如本朝作字真记姓名尔其点画位置殆无一毫名世先皇帝尤喜书致立学养士惟得杜唐稽一人余皆体仿了无神气因念东晋渡江后犹有王谢而下朝士无不能书以擅一时之誉彬彬盛哉至若绍兴以来杂书游丝书惟钱塘吴説篆法惟信州徐兢亦皆碌碌可叹其弊也
　　昔人论草书谓张伯英以一笔书之行断则再连续蟠屈挐攫飞动自然筋骨心手相应所以牵情运用略无留碍故誉者云应指宣事如矢发机霆不暇激电不及飞皆造极而言创始之意也后世或云忙不及草者岂草之本旨哉正须翰动若驰落纸云烟方佳耳
　　士人于字法若少加临池之勤则点画便有位置无面墙信手之愧前人作字焕然可观者以师古而无俗韵其不学臆断悉扫去之因念字之为用大矣哉于精笔佳纸遣数十言致意千里孰不改观存叹赏之心以至竹帛金石传于后世岂止不冺又为一代文物亦犹今之视昔可不务乎偶试笔书以自识
　　宋虞龢论文房之用有吴兴青石圆研质滑而停墨殊胜南方瓦石今苕霅间不闻有此石砚岂昔以为珎今或不然或无好事者发之抑端璞徽砚既用则此石为世所略
　　唐何延年谓右军永和中与太原孙承公四十有一人修袚褉择毫制序用蚕茧纸鼠须笔遒媚劲健絶代更无凡三百二十四字有重者皆具别体就中之字有二十许变转悉异遂无同者如有神助及醒后他日更书数百千本终不及此余谓神助及醒后更书百千本无如者恐此言过矣右军他书岂减褉帖但此帖字数比他书最多若千丈文锦卷舒展玩无不满人意轸在心目不可忘非若其他尺牍数行数十字如寸锦片玉玩之易尽也
　　本朝自建隆以后平定僭伪其间法书名迹皆归秘府先帝时又加采访赏以官聨金帛至遣使询访颇尽探讨命蔡京梁师成黄冕辈编类真赝纸书缣素备成巻帙皆用皂鸾鹊木锦褾裭白玉瑚为轴秘在内府用大观政和宣和印章其间一印以秦玺书法为宝后有内府印标题品次皆宸翰也舍此褾轴悉非珍藏其次储于外秘余自渡江无复钟王真迹间有一二以重赏得之褾轴字法亦显然可验
　　智永禅师逸少七代孙克嗣家法居永欣寺阁二十年临逸少真草千文择八百本散在浙东后并褉帖弟子辩才唐太宗三召恩锡甚厚求褉帖终不与善保家传抑何重也余得其千文藏之
　　杨凝式在五代最号能书每不自检束号杨风子人莫测也其笔札豪放杰出风尘之际歴后唐汉周卒能全身名其知与字法亦俱髙矣在洛中往往有题记平居好事者并壁匣置坐右以为清玩
　　余尝谓甚哉字法之微妙功均造物迹出窈防未易以防画工便为至极苍史始意演幽发为圣迹势合卦象徳该神明开阖形制化成天下至秦汉而下诸人悉胸次万象布置模范想见神游八表道冠一时或帝子神孙廊庙才器稽古入妙用智不分经明行修操尚髙洁故能发为文字照映编简至若虎视狼顾龙骇兽犇或草圣草贤或絶伦絶世宜合天矩触涂造极非夫通儒上士讵可语此岂小智自私不学无识者可言也


　　思陵书画记【周密】
　　思陵妙悟八法留神古雅当干戈俶扰之际访求法书名画不遗余力清闲之燕展玩摹搨不少怠盖嗜好之笃不惮劳费故四方争以奉上无虚日后又于购北方遗失之物故绍兴内府所藏不减宣政惜乎鉴定诸人如曹勋宋贶龙大渊张俭郑藻平协刘琰黄冕魏茂实任源等人品不髙目力苦短凡经前辈品题者尽皆折去故今御府所藏多无题识其源委授受歳月考订邈不可求为可恨耳其装褾裁制各有尺度印识标题具有仪式余偶得其书稍加考正具列于后嘉与好事者共之庶亦可想像承平文物之盛焉
　　上等真迹法书两汉三国二王六朝隋唐君臣墨迹【并系御题佥各书妙字】
　　用克丝作楼台锦褾　　青緑簟文锦里
　　大姜芽云鸾白绫引首　髙丽纸贉
　　上等白玉碾龙簪顶轴【或碾花】　檀香木杆钿匣盛
　　上中下等唐真迹【内上中等并降附米友仁跋】
　　用红霞云鸾锦褾　　　碧鸾绫里
　　白鸾绫引首　　　　　髙丽纸贉
　　白玉轴【上等用簪顶余用平顶】　　檀香木杆
　　次等晋唐真迹【并石刻晋唐名帖】
　　用紫鸾雀锦褾　　　　碧鸾绫里
　　白鸾绫引首　　　　　蠲纸贉
　　次等白玉轴
　　引首后贉卷缝用御府图书印刻首止下缝用绍兴印
　　钩摹六朝真迹【并系米友仁跋】
</div>
    <div class="pagination">
<a href="说郛_page423.html">上一页</a><span>...</span><a href="说郛_page419.html">419</a><a href="说郛_page420.html">420</a><a href="说郛_page421.html">421</a><a href="说郛_page422.html">422</a><a href="说郛_page423.html">423</a><span class="current-page">424</span><a href="说郛_page425.html">425</a><a href="说郛_page426.html">426</a><a href="说郛_page427.html">427</a><a href="说郛_page428.html">428</a><a href="说郛_page429.html">429</a><span>...</span><a href="说郛_page425.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
