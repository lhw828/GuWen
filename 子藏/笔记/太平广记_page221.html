<!DOCTYPE html>
<html>
<head>
    <meta charset="UTF-8">
    <title>太平广记 - 第 221 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 221 页/共 228 页</h1>
    <div class="content">　　熊廼
　　信州有版山川谷深逺采版之所因以名之州人熊廼尝与其徒入山伐木其弟从而追之日暮不及其兄忽见甲士清道自东来呼甚厉廼弟惧恐伏于草间俄而旗帜戈甲络绎而至道傍亦有行人其犯清道者辄为所戮至军中拥一人若大将者西驰而去度其逺乃敢起行迨晓方见其兄具道所见众皆曰非巡逻之所而西去谿滩险絶往无所诣安得有此人即共寻之可十余里隔谿滩犹见旌旗纷若布围畋猎之状其徒有勇者遥呼叱之忽无所见就视之人皆树叶马皆大螘取而碎之皆有血云【出稽神録】
　　螽斯
　　蝗之为孽也葢沴气所生螽斯臭腥或曰鱼卵所化每岁生育或三或四每一生其卵盈百自卵及翼凡一月而飞故诗称螽斯子孙众多螽斯即蝗属也羽翼未成跳跃而行其名蝻晋天福之末天下大蝗连岁不解行则蔽地起则蔽天禾稼草木赤地无遗其蝻之盛也流引无数甚至浮河越岭逾地渡壍如履平地入人家舍莫能制御穿户入牖井溷填咽腥秽牀帐损齧书衣积日连宵不胜其苦郓城县有一农家豢豕十余头时于陂泽间值蝻大至羣豢豕跃而啗食之斯须复饫不能运动其蝻又饥唼齧羣豕有若堆积家竟困顿不能御之皆为蝻所杀癸夘年其蝗皆抱草木而枯死所为天生杀也【出玉堂闲话】
　　蝻化
　　己酉年将军许敬迁奉命于东洲按夏苗上言称于陂野间见有蝻生十数里才欲打捕其虫化为白蛱蝶飞去【出玉堂闲话】

　　太平广记卷四百七十九
　　钦定四库全书
　　太平广记卷四百八十　　宋　李昉等　编蛮夷一
　　四方蛮夷　无启民　　帝女子泽
　　毛人　　　轩辕国　　白民国
　　欧丝　　　輆沐国　　泥离国
　　然丘　　　卢扶国　　浮忻国
　　频斯　　　吴明国　　女蛮国
　　都播　　　骨利　　　突厥
　　吐蕃　　　西北　　民
　　契丹　　　沃沮　　　僬侥
　　四方蛮夷
　　东方之人鼻大窍通于目筋力属焉南方之人口大窍通于耳西方之人面大窍通于鼻北方之人窍通于阴短颈中央之人窍通于口【出酉阳杂爼】
　　无啓民
　　无啓民居穴食土其人死埋之其心不朽百年化为人録民膝不朽埋之百二十年化为人细民肝不朽八年化为人【出酉阳杂俎】
　　帝女子泽
　　帝女子泽性妒有从婢散逐四山无所依托东偶狐狸生子曰殃南交猴有子曰溪北通玃猳所育为伧【出酉阳杂俎】
　　毛人
　　八之中有毛人焉长七八尺皆于人形身及头上皆有毛如狝猴毛长尺余短【上音生下音管】见人则賏【古陌反】自开口吐舌上唇覆面下唇覆胷熹【许记反】食人舌鼻牵引共戏不与即去名曰髯公俗曰髯丽一名髯狎小儿髯可畏也【出酉阳杂爼】
　　轩辕国
　　轩辕之国在穷山之际其不夀者八百岁诸天之野和鸾鸟舞民食鳯卵饮甘露【出博物志】
　　白民国
　　白民之国有乗黄状若狐背上有角乗之夀三千年【出博物志】
　　欧丝
　　欧丝之野女子乃跪据树欧丝【出博物志】
　　輆沐国
　　越东有輆沐之国【音善爱反】其长子生则解而食之谓之冝弟父死则负其母而弃之言妻不可与共居楚之南炎人之国其亲戚死刳其肉而弃之然后埋其骨乃成孝子也秦之西有义渠之国其亲戚死聚柴而焚之薰其烟上谓之登烟霞然后成为孝此上以为政下以为俗而未足为非也见墨子【出博物志】
　　泥离国
　　成王即位三年有泥离之国来朝其人称自发其国常従云里而行闻雷霆之声在下或入潜穴又闻波澜之声在上或泛巨水视日月以知方面所向计寒暑以知年月考以中国正朔则序厯相符王接以外賔之礼也【出拾遗録】
　　然丘
　　成王六年然丘之国献比翼鸟雌雄各一以玉为樊其国使者皆拳头尖鼻衣云霞之布如今朝霞也经厯百余国方至京师越铁岘泛沸海有虵洲蜂岑铁岘峭厉车轮各金刚为辋比至京师轮皆铫鋭几尽沸海皆涌起如煎鱼也鱼鼈皮骨坚强如石可以为铠泛沸海之时以铜薄舟底龙虵蛟不得近也又经虵洲则豹皮为屋于屋内推车经蜂岑燃胡苏之木末以此木烟能杀百虫经途五十余年乃至洛邑成王封太山禅社首使发其国之时人并童稚乃至京师鬂髪皆白及还至然丘容貌还复壮比翼鸟多力状似鹄冲南海之舟泥巢昆岑之木而至其中遇圣则来翔集以表周公辅圣之神力也【出王子年拾遗记】
　　卢扶国
　　卢扶国燕昭王时来朝渡玉河万里方至国中无恶禽兽水不扬波风不折枝人皆夀三百岁结草为衣是谓之卉服至死不老咸和孝让夀登百岁已上拜敬如至亲之礼塟于野外以香木灵草翳揜于尸闾里吊送号泣之声动于林谷溪原为之止流春木为之改色居丧水浆不入口至死者骨为埃尘然后乃食昔大禹随山导川乃至其地为无老纯孝之国【出王子年拾遗】
　　浮忻国
　　元封元年浮忻岁贡兰金之泥此金出汤渊盛夏之时水常沸涌有若汤火飞鸟不能过国人行者常见水邉有人冶此金为器混若泥如紫磨之色百铸其色变白有光如银名曰银烛常以为泥封诸函匣及诸宫门魅不敢干当汉世上将出征及使絶国多以泥为印封卫青张骞苏武傅介子之使皆受金泥之玺封也帝崩后乃絶【出王子年拾遗】
　　频斯
　　魏帝为陈留王之岁有频斯国人来朝以五色玉为衣如今之铠不食中国滋味自赍金壶中有神浆凝如脂尝一滴则夀千年其国有大枫木为林髙六七十里善算者以里计之雷电常出树之半其枝交阴上蔽不见日月之光其下平净扫洒雨雾不能入焉树东有大石室可容万人坐壁上刻有三皇之像天皇十三头地皇十一头人皇九头皆龙身亦有膏烛之处缉石为牀牀上有膝痕二三寸牀前有竹简长二寸书大之文皆言开辟已来事人莫能识言是伏羲画卦之时有此书或言苍颉造字之处旁有丹石井非人工所凿下及漏泉水常沸涌诸仙欲饮之时以长绠引汲频斯国民皆多力拳头不食五谷月中无影食桂浆其人髪引之则长置则目缩如螺续此人髪以为绳以及丹井方冬得升合之水水中有白蛙两翅常去来井上征者食之至周王子晋临井而窥有青雀吐杓以授子晋取而饮之乃有云起雪飞子晋以衣袖防雪则云霁雪止白蛙化为白鴈入云揺揺遂灭此则频斯人所记葢其人年不可测也使图其山川地势瑰异之属以示张华华云此神异之国难可验信使车马珍服送之出闗【出拾遗録】
　　吴明国
　　贞元八年吴明国贡常燃鼎鸾蜂蜜云其国去东海数万里经揖娄沃沮等国其土宜五谷多珍玉礼乐仁义无剽劫人夀二百岁俗尚神仙术一岁之内乗云驾者往往有之常望黄气如车葢知中国土德王遂愿贡奉常燃鼎量容三斗光洁似玉其色紫毎修饮不炽火而俄顷自熟香洁异于常等久而食之令人返老为少百疾不生也鸾蜂云其蜂之声有如鸾鳯而身被五彩大者可重十余斤为窠于深岩峻岭闲大者占地二三亩国人采其不逾二三合如过度即有风雷之异若螫人生疮以石上菖蒲根傅之即愈其色碧贮之于白玉椀表里莹彻如碧琉璃久食令人长夀顔如童子髪白者应时而黒逮及沉疴眇跛无不疗焉【出杜阳杂编】
　　女蛮国
　　大中初女蛮国贡双龙犀有二龙鳞鬛爪角悉备明霞锦云链水香麻以为色光辉映曜芬馥着人五色相间而美于中华锦其国人危髻金冠头络被体故谓之菩萨蛮当时倡优遂制菩萨蛮曲文士亦往往声其词更女王国贡龙油绫鱼油锦文彩多异入水不濡云有龙油鱼油也优者更作女王国曲音调宛畅于乐部矣【出杜阳杂编】
　　都播
　　都播国铁勒之别种也分为三部自相统摄其俗结草为庐无牛羊不知耕稼多百合取以为粮衣貂鹿之皮贫者亦缉鸟羽为服国无刑罚偷盗者倍征其【出神异録】
　　骨利
　　骨利国居廻纥北方瀚海之北胜兵四千地出名马昼长夜短天色正曛煮一羊胛才熟东方已曙葢近日入之所也【出神异録】
　　突厥
　　突厥事祅神无祠庙刻氊为形盛于毛袋行动之处以脂苏涂或系之竿上四时祀之坚昆部落非狼种其先所生之窟在曲漫山北自谓上代有神与防牛交于此窟其人髪黄目緑赤髭髯其髭髯俱黒者汉将李陵及兵众之后也西屠俗染齿令黒【出酉阳杂俎】
　　又
　　突厥之先曰射摩舍利海神神在阿史得西射摩有神异海神女每日暮以白鹿迎射摩入海至明送出经数十年后部落将大猎至夜中海神谓射摩曰明日猎时尔上代所生之窟当有金角白鹿出尔若射中此鹿毕形与吾往来或射不中即縁絶矣至明入围果所生窟中有白鹿金角起射摩遣其左右固其围将跳出围遂杀之射摩怒遂手斩呵首领仍誓之曰自此之后须人祭天常取呵即取部落子孙斩之以祭也至今突厥以人祭部落用之射摩既斩阿至暮还海神女执射摩曰尔手斩人血气腥秽因縁絶矣【出酉阳杂俎】
　　吐蕃
　　唐贞元中王师大破吐蕃于青海临阵杀吐蕃大兵马使乞蔵遮遮及诸者或云是尚结赞男女吐蕃乃収尸归国有百余人行哭随尸威仪絶异使一人立尸旁代语使一人问疮痛乎代语者曰痛即膏药涂之又问曰食乎代者曰食即为具食又问曰衣乎代者曰衣即命裘衣之又问归乎代者曰归即具舆马载尸而去译语者传也若此异礼必其国之贵臣也【出咸通録】
　　西北
　　西北中有玉馈之酒酒泉在焉广一丈深三丈酒美如肉清澄如镜上有玉樽玉取一樽复生焉与天同休无干时石邉有脯焉味如麞脯饮此酒人不生死此井问人与天同生虽男女不夫妇故言不生死【出神异记】
　　民
　　西北海戌亥之地有民国人长三寸日行千里而歩疾如飞每为海所吞其人亦有君子小人如君子性能机巧每为患常刻土为己状或数百聚于野水际以为小人吞之而有患凡百千度后见真者过去亦不能食人多在山涧溪岸之旁穿穴为国或三十步五十步为一国如此不啻千万春夏则食路草实秋冬食草根值暑则裸形遇寒则编细草为衣亦解服气【出穷神秘苑】
　　又
　　一説四海之外有鹄国焉男女皆长七寸为人自然有礼如经谕跪拜其人皆夀三百岁行千里百物不敢犯之虽畏海陈章与齐桓公言鹄遇吞之亦夀三百岁此人鹄中不死而鹄亦一举千里陈章与齐桓公所言小人也【出神异録】
　　契丹
　　卢文进幽州人也至南封范阳王尝云陷契丹中屡又絶塞射猎以给军食正昼方猎忽天色晦黒众星粲然众皆惧捕得蕃人问之至所谓笡却日也此地以为常寻当复矣顷之乃明日犹午也又云常于无定河见人脑骨一条大如柱长可七尺云【出稽神録】
　　沃沮
　　母邱俭遣王倾追髙丽王官尽沃沮东东界问其耆老海东有人不耆老言国人尝乗船捕鱼遭风见吹数十日东得一岛上有人言语不相晓其俗尝以七月取童女沉海又言有一国亦在海中纯女无男
　　又説得一布衣从海中浮出其身如中人其衣两袖长二尺又得一破船随浪出在海岸邉有一人项中复有面生就之与语不相通不食而死其地皆在沃沮东大海中【出博物志】
　　僬侥
　　李章武有人腊三寸余头髀肋成就眉目分明言是僬侥国人【出酉阳杂俎】

　　太平广记卷四百八十
<子部,小说家类,异闻之属,太平广记>
　　钦定四库全书
　　太平广记卷四百八十一　宋　李昉等　编蛮夷二
　　新罗　　　　东女国　　廪君
　　大食国　　　私阿修国　俱振提国
　　牂牁　　　　龟兹　　　干陁国
　　新罗
　　新罗国东南与日本隣东与长人国接长人身三丈锯牙钩爪不火食逐禽兽而食之峕亦食人祼其躯黒毛覆之其境限以连山数千里中有山峡固以銕门谓之銕闗常使弓弩数千守之由是不过【出纪闻】
　　又新罗国有第一贵族金哥其逺祖名旁防有弟一人甚有家财其兄旁防因分居乞衣食国人有与其隙地一畆乃求蚕谷种于弟弟蒸而与之旁防不知也至蚕旹止一生焉日长寸余居旬大如牛食数树叶不足其弟知之伺间杀其蚕经日四方百里内蚕悉飞集其家国人谓之巨蚕意其蚕之王也四邻共缲之不供谷唯一茎植焉其穗长尺余旁防常守之忽为鸟所折衔去旁防逐之上山五六里鸟入一石罅日没径黒旁防因止石侧至夜半月明见羣小儿赤衣共戏一小儿曰汝要何物一曰要酒小儿出一金锥子击石酒及罇悉具一曰要食又击之饼饵羮炙罗于石上良久饮食而久以金锥揷于石罅旁防大喜取其锥而还所欲随击而办因是富侔国力常以珠玑赡其弟弟云我或如兄得金锥也旁防知其愚谕之不及乃如其言弟蚕之止得一金如常者谷种之复一茎植焉将熟亦为鸟所啣其弟大悦随之入山至鸟入处遇羣怒曰见窃余锥者乃执之谓曰尔欲为我筑糠三版乎尔欲鼻长一丈乎其弟请筑糠三版三日饥困不成求哀于乃拔其鼻鼻如而归国人怪而聚观之慙恚而卒其后子孙戏锥求狼粪因雷震锥失所在【出酉阳杂俎】
　　又登州贾者马行余转海拟取昆山路适桐庐峕遇西风而吹到新罗国新罗国君闻行余中国而至接以賔礼乃曰吾虽夷狄之岁有习儒者举于天阙登第荣归吾必禄之甚厚乃知孔子之道被于华夏乎因与行余论及经籍行余避位曰庸陋贾防长养虽在中华但闻土地所宜不读诗书之义熟诗书明礼义者其唯士大夫乎非小人之事也乃辞之新罗君讶曰吾以中国之人尽闲典教不谓尚有无知之俗欤行余还至乡井自慙以贪吝衣食愚昧不知学道为夷狄所嗤况英哲乎【出云溪友议】
　　又天寳初使赞善大夫魏曜使新罗防立幼主曜年老深惮之有客曽到新罗因访其行路客曰永徽中新罗日本皆通好遣使兼报之使人既达新罗将赴日本国海中遇风波涛大起数十日不止随波漂流不知所届忽风止波静至海岸邉日方欲暮旹同志数船乃维舟登岸约百有余人岸髙二三十丈望见屋宇争往趋之有长人出长二丈身具衣服言语不通见唐人至大喜于是遮拥令入宅中以石填门而皆出去俄有种百余相随而到乃简阅唐人肤体肥充者得五十余人尽烹之相与食噉兼出醇酒同为宴乐夜深皆醉诸人因得至诸院后院有妇人三十人皆前后风漂为所掳者自言男子尽被食之唯留妇人使造衣服汝等今乗其醉何为不去吾请道焉众悦妇人出其练缕数百匹负之然后取刀尽断醉者首乃行至海岸岸髙昏黒不可下皆以帛系身自缒而下诸人更相缒下至水濵皆得入船及天曙船发闻山头呌声顾来处已有千余矣络绎下山须臾至岸既不及船虓吼振腾使者及妇人并得还【出纪闻】
　　又近有海客往新罗次至一岛上满地悉是黒漆匙筯其处多大木客仰窥匙筯乃木之花与须也因拾百余双还用之肥不能使偶取搅茶随搅随消焉【出酉阳杂俎】又六军使西门思恭常衔命使于新罗风水不便累月漂泛于沧溟罔知邉际忽南抵一岸亦有田畴物景遂登陆四望俄有一大人身长五六丈衣踞差异声如震雷下顾西门有如惊叹于旹以五指撮而提行百余里入一岩洞间见其长幼羣聚逓相呼集竞来看玩言语莫能辨皆有欢喜之容如获异物遂掘一坑而寘之亦来看守之信宿之后遂攀縁跃出其坑迳寻旧路而窜才跳入船大人已逐而及之矣便以巨手攀其船舷于是挥劒断下三指指粗于今槌帛棒大人失指而退遂解防舟中水尽粮竭经月无食以身上衣服囓而防之后得达北岸遂进其三指漆而蔵于内库洎拜主军宁以金玉遗人平生不以饮馔食客为省其絶粮之难也【出玉堂闲话】
　　东女国
　　东女国西羌别种俗以女为王与茂州邻有八十余城以所居名康延州中有弱水南流用牛皮为船以渡户口兵万人散山谷号曰賔就有女官号曰髙霸平议国事在外官僚并男夫为之五日一聼政王侍左右女数百人王死国中多敛物至数万更于王族中求令女二人而立之大者为大王小者为小王大王死则小王位之或姑死妇继无墓所居皆重屋王至九重国人至六层其王服青毛裙下领衫其袖委地以文锦为小髻饰以金耳垂珰足履素鞾重妇人而轻丈夫文字同于天竺以十一月为正每十月令巫者赍酒肴诣山中散糟麦于空大呪呼鸟俄有鸟如雉飞入巫者之懐因剖腹视之有谷来岁必登若有霜雪必有大灾其俗名为岛上人死则纳骨肉金瓶中和金瓶而埋之【出神异记】
　　廪君
　　李旹字休廪君之后昔武洛钟离山崩有石穴一赤如丹一黒如漆有人出于丹穴者名务相姓已氏有出于黒穴者凡四姓氏樊氏柏氏郑氏五姓出而争焉于是务相以矛刺穴能著者为廪君四姓莫着而务相之剑悬又以土为船雕画之而浮水中曰若其船浮者为廪君务相船又独浮于是遂称廪君乗其土船将其徙卒当夷水而下至于盐阳水神女子止廪君曰此鱼盐所有地又广大与君俱生可无行廪君君我当为君求廪地不能止也盐神夜从廪君宿旦辄去为飞虫诸神皆従其飞蔽日廪君欲杀之不可别又不知天地东西如此者十日廪君即以青缕遗盐神曰婴此即宜之与汝俱生不宜将去汝盐神受而婴之廪君至砀石上望膺有青缕者跪而射之中盐神盐神死羣神与俱飞者皆去天乃开朗廪君复乗土船不及夷城石岸曲泉水亦曲望之如穴状廪君叹曰我新从穴中出今又入此奈何岸即为崩广三丈余而阶阶相承廪君登之岸上有平石长五尺方一丈廪君休其上投策计算皆着石焉因立城其旁有而居之其后种遂繁秦并天下以为黔中郡薄赋敛之岁出钱四十万巴人以赋为賨因谓之賨人焉【出録异记】
　　大食国
　　大食西南二千里有国山谷间树枝上生花如人首但不语人借问笑而已频笑辄落【出酉阳杂俎】
　　私阿修国
　　私阿修国金辽山寺中有石鼍众僧饮食将尽向石鼍作礼于是饮食悉具【出酉阳杂俎】
　　俱振提国
　　俱振提国尚神城北隔真珠江二十里有神春秋之峕国王所须什物金银器神厨中自然而出祠毕亦灭天后使人验之不妄【出酉阳杂俎】
　　牂牁
　　獠在牂牁其妇人七月生子死则棺埋之木耳夷旧牢西以鹿角为器其死则屈而烧而埋其骨木耳夷人黒如漆小寒则焙沙自处但出其面【出酉阳杂俎】
　　龟兹
　　古龟兹国主阿主皃者有神异力能降伏毒蛇龙峕有人买市人金银寳货至夜中钱并化为炭境内数百家皆失金寳王有男先出家成阿罗汉果王问之罗汉曰此龙所为居北山其头若虎今在某处眠耳王乃易衣持剑黙至龙所见龙卧将斩之思曰吾斩寐龙谁知吾有神力遂叱龙龙惊起化为狮子王即乗其上龙怒作雷声腾空至城北二十里王谓龙曰尔不降当断尔头龙惧王神力人语曰勿杀我我当与王为乗欲有所向随心所至王许之后遂乗龙而行【出酉阳杂俎】
　　葱岭以东人好淫僻故龟兹于阗置女市以収钱【出十三州志】
</div>
    <div class="pagination">
<a href="太平广记_page220.html">上一页</a><span>...</span><a href="太平广记_page216.html">216</a><a href="太平广记_page217.html">217</a><a href="太平广记_page218.html">218</a><a href="太平广记_page219.html">219</a><a href="太平广记_page220.html">220</a><span class="current-page">221</span><a href="太平广记_page222.html">222</a><a href="太平广记_page223.html">223</a><a href="太平广记_page224.html">224</a><a href="太平广记_page225.html">225</a><a href="太平广记_page226.html">226</a><span>...</span><a href="太平广记_page222.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
