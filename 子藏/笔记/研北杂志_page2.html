<!DOCTYPE html>
<html>
<head>
    <meta charset="UTF-8">
    <title>研北杂志 - 第 2 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>研北杂志 - 第 2 页/共 9 页</h1>
    <div class="content">
　　叶少蕴阅故书，得朱朴所为《日历》，自记其初得为相时事。昭宗拔于国子博士，以为相，不可谓无意。然所谓朱朴，观其言鄙浅险躁，妄庸人也。不知何以能遽取重如此？

　　金华洞，有韩无咎诸人同游题云：“淳熙改元，七月既望，陈岩肖子象、陈良祐天与黄掞子余、赵师龙得言、韩元吉无咎观稼秋郊。自智者山，来谒双龙洞，篝灯蒲伏，遍阅乳石之状，寒气袭人，酌酒竹阴，支筇至中洞，饮泉乃归。”

　　韩无咎《题北齐校书图诗》云：“高齐校仇谁作图，一时紬书亦名儒。网罗卷轴三千余，俗传非真类迂愚。雌黄是正定不无，虚文末学徒区区。岂识治道通唐虞，文林高馆希石渠。后来御览嗟何书，修文偃武事益诬。转头邺城已邱墟，峨冠广袖长眉须。丹青写此犹不渝，高鬟侍女曳红裾。两骓帕鞍立奚奴，罢琴涉笔倾酒壶。兰台供拟信乐欤，不知画手安用摹。无乃逞巧聊自娱，千年视之一欷歔。君不见文皇学士十八人，谋猷事业皆功臣。瀛洲旧图应更真，请君寻观为拂尘。”复书其后云：“齐文宣太保七年，诏樊逊校定群书供皇太子。逊与诸群秀高乾和、马敬德、许散愁、韩同宝、傅怀德、古道子、李汉子、鲍长暄、景孙及梁王主簿王九元、水曹参军周子深等十一人，借邢子才、魏收诸家本，共刊定秘府纰缪。于是五经诸史，殆无遗缺，此图之所以作也。”黄太史所谓士大夫十二员，今范明州谓逸其半者皆是矣。至唐已隔周、隋二代，不知何自得其容貌仿佛耶？高氏起索虏，以兵力奋，然敦尚儒风，立石经，兴黌序，定《尚书》于凉风堂，质经义于春宫，意当时文士亦歆艳之。故相传于图画哉，流及后裔。文林之馆既兴，御览之书继作，无愁之声，已播于天下，不救其亡，故余感而赋之云。

　　无咎有《朔日行记》。

　　昔柳子厚记其先友六十七人于其父墓碑之阴，考之于传，卓然知名者盖二十人。子厚曰：“先君之所友，天下之善士举集焉。”

　　袁高（恕子）、姜公辅、齐映、严郢、杜黄裳、杨凭（弟凝）、裴枢、穆赞（宁子）、李鄘、梁肃、韩愈、许孟容、袁滋、卢群、郑余庆、奚陟、卢景亮、杨于陵、高郢、柳登（芳子，弟冕）。

　　谢师直谓刘贡父曰：“王介父之知人也，能知中人以上者，自中人以下，或不能知，由其性韵独高而言。”贡父曰：“子好奕棋，请以棋为喻。李重恩天下之善奕者也，与重恩敌者知之，过重恩者知之，下于重恩，或倍蓰，或什五，重恩有不知者乎？介父轻处人以颜子、孟轲，得其说者悦而服之。故谓介父善知人。”

　　贡父所居，在宋门城下，胁有地可方尺余，去地一丈以上。每登以眺远，其子戏曰：“阊阖台”。

　　田承君有庐在乱山中，前有竹，傍有溪，溪畔有大石，前后树以梨枣。日与二弟穿竹渡溪，倦则坐石上，或藉以草，葛巾草履，咏而归，足以遗老而忘忧。

　　宋次道为修撰日，言馆阁四部书猥多舛驳，请以《汉·艺文志》目，购寻数本，委直官重复校正，然后取历代至唐录所载，第为数等，择其善者校留之，余置不用，则秘书得以完善也，苏子容撰志文。

　　次道撰著，有《书闻集》十二卷，《后集》六卷，《西垣制集》十卷，《东观绝笔》二十卷，《大唐诏令》一百三十卷，《续唐武宣懿僖昭哀六朝实录》总一百四十八卷，《东京记》三卷，《长安》、《河南志》各二十卷，《阁门仪制》十三卷，《集例》三十卷，《例要》五卷，《蕃夷朝贡录》十卷，《三川官下录》、《入蕃录》、《春明退朝录》各二卷，《韵类》、《宗室》各五卷，《安南录》三卷，《元会故事》一卷，《讳行后录》五卷，《宝刻藂章》三十卷。其家书数万卷，多文庄宣献手泽与四朝赐札，藏秘惟谨。或缮写别本，以备出入，退朝则与子弟翻雠订正，故其所藏，最号精密。平生无他嗜好，惟沈酣简牍，以为娱乐，虽甚寒暑，未尝释卷也。

　　刘禹锡，唐卿尝谓翻讨书传最为乐事，忽得异书，如得奇货，人知其如此，故求怪僻难知之籍，穷其学之浅深。唐卿皆推其自出以示之，有所不及见者，累日寻究，至忘寝食，必得而后已。故当时士大夫，多以博洽推之。

　　吕缙叔夏卿，在唐史局，论史书。谓陆羽秦系避僭藩辟命，终穷不仕，宜列隐逸。阎立德、王玙，由艺术躐取高位，宜附方技。其表善、抑恶之意切矣。

　　山阴陆氏，赠光禄卿。昭生尚书吏部郎中直史馆轸，轸生国子博士圭，字廉叔，娶毗陵边氏，兵部调之女，生四子：曰佖、曰佃、曰傅、曰倚。

　　吕居仁《师友杂志》，记阳翟卒某，前辈贤者，苏子容妻弟，而失其名与字。后见《苏魏公集》中，有《朝请郎卒君墓志》，始知其名雍，字化光，有文艺节行。

　　泉石之美与夫佛老之宫，岳渎之祠，瑰伟之观，人迹所罕至者，皆得以穷探而历览。晚帅高阳，土瘠且陋，无台榭可以眺望，无林樾可以游息。独城之东北隅，有故壕水，其袤二里，广二百尺。昔尝濒水为台而功未竟，乃因其旧址，畚筑而成之，得废堂四十楹，徙置其上，前值水，后为阁道以属于城，又构小榭于其西，以休宾佐云。

　　唐子西尝为关注子东言，罗浮山道士观，忽有老虎来廊庑间。子西瞿然。道士曰：“此郭文先生守丹灶虎也，年深爪牙落尽，亦复无声，可狎而玩，然其视眈眈，光采射人，若不驯扰也。”子东因赋《哑虎诗》，见文集中。又子东《咏俞仲羲屏上王内史》云：“手追心慕漫悠悠，写向丹青入卧游。绝胜山阴问陈迹，茂林修竹想风流。”

　　吏部侍郎葛立方，因陛对。高宗从容语及前代书法曰：“唐人书虽工，至天然处，终不及魏晋，如铺算之状，皆非善书。”立方对曰：“古人论书，先论笔法，若不能求用笔意于点画之外，便有铺算之状矣。”上曰：“然。”

　　黄鲁直书遒媚，米元章书俊拔，薛道祖书温润。

　　淳熙、绍熙间，尤常伯延之、王左曹顺伯两公酷好古刻，以收储之富相角，皆能辩别真伪。（倪文正云。）　

　　《逸少十七帖》盱眙本，较之阁帖太肥，无标韵，然其骨骼尚具体也。

　　凡学士撰述，院吏以官纸书词头及常式，学士乃于其下起草。

　　陈去非善行草，得晋人意。　

　　士大夫家多蓄前代墨迹，未必知始末也。

　　世以画名家者多矣，然其人不足贵，君子不道也。

　　题桓宽《盐铁论》云：“夫以桑大夫之辩，加以凭势恃贵，卒见屈于贤良文学，信功利之不胜仁义也。”

　　又跋《绛帖》云：此帖乃林中书摅家旧物，其背纸，皆用门状谢书，知其为林中书旧物不疑。祖义得之于常卖担，止九册，欠一册。林政宣间为执政，方当太平极盛之时，其所藏碑刻，莫非精好，故知此帖为难得也。方其盛时，自谓蓄藏，可以传世，曾不百年，已皆散而为他人之有。林乃蔡京党，以非道冒显位，其子孙不肖，家业一空久矣，奚独此帖？世间物无常主，贤者之后，犹不能常有，而况于林乎？然观其帖背，谢送惠书，其送馈之物，极为微鲜，政宣视祖宗侈费矣，然不过如此，则知今之侈费尤甚也。背纸更百年，略不蒸动，又以见当时一艺之微，亦非今日所及。”

　　程正叔尝游秦中，历观汉唐诸陵，无有完者，唯昭陵不犯。陵旁居人，尚能道当日俭素之事，此所以历数百年，屡经寇乱而独全也。

　　天台山有余爽题诗，甚佳。《福圣观》三章云：“九峰回合抱琼田，石蕊云英漱瀑泉。闻说丹成从此路，玉虹芝驾上青天（一）。紫府金庭太帝宫，露坛苍桧响天风。上清神虎何年见，云锦空传两玉童（二）。子晋鸾飞侍帝班，吹台今在碧云间。高秋白月霜风夜，时有笙箫赴洛还（三）。”《玉京洞》三章云：“羽驾归来洞已扃，洞门深琐读残经。琼台一觉仙都梦，不觉松根长茯苓（一）。东临沧海宴群仙，误入桃源小洞天。一局残棋消几刻，老龙须甲已苍然（二）。半山松柏散天声，芝盖当年谒赤城。我是上皇芸阁吏，玉京应有旧题名（三）。”又《题桐柏崇道观》云：“乘风御云气，来访真人家。玉阙散朝彩，琼台焕晨霞。高临太元天，下眄赤水涯。阴魄位霜采，阳精散丹华。桐君奉元书，姹女弄绛纱。祥虹混五色，神芝秀三葩。煌煌王母裾，飘飘紫皇车。飙轮动无迹，风马去亦赊。矫首挹浮邱，蹑履追皇娲。珠宫俯台斗，石梁碍流槎。操持却日鞭，跨踏食月蛙。龙旗拂烟鹜，鹤袂策云斜。清都隐虚无，金庭郁嵯峨。横霄杂美气，空界流浩波。橐龠劳吹嘘，吐纳烦羲和。倏尔度灰劫，超然绝尘罗。灵箫步何徐，玉斧鬓已皤。飞驾逐凤吹，班驎奏鸾歌。宁留饭青精，幸我栽胡麻。交梨营肝胆，大枣醒齿牙。咽嗽华池津，咀嚼碧奈花。有待越三井，思虑何由耶。”

　　廖明略谓：“范晔之文，秀整温绎。”

　　关子东云：“叔父庐州使君蔚宗，平生好事，多蓄书画，尝有褚河南所模《虞永兴枕卧帖》。落笔精微，仅如丝发，既存骨气，复有精神，米元章爱之重之。叔父游宦交广二十余年。先兄长源，叔父长子也。至崇宁间，解后元章于京口，是时叔父已捐馆，从长源求此书。长源靳之曰：‘惟得公陆探微师子’乃可从之。’长源复靳曰：‘此画不足以当此帖，更得公案上盈尺朱砂乃可。’又从之。长源又靳之曰：‘细思二物皆有愧虞帖，非得公头，不可有此帖。’及长源不赴其约，于是移书曰：‘顷在扬州，蔚宗待我甚厚，示以此帖，追想笔法，写一通去，较其所藏，妙若刻楮，不复能辨矣。’（元章《取头帖》）又云：‘襄阳漫士米公笔法，一代余波，为画亦复造微入妙，其子元晖书画，自谓非古今画家者流，识者或不以为过。元晖作远山长云，出没万变，古未有辈，安得匹纸以尽其笔势之妙乎？至于林麓近而雄深，冈峦远而挺拔，木露干而想高茂，水见涯而知渺弥，皆发于笔墨之分，此常人之所难，而元晖之所易也’。”

　　车溪赟上人为子东言：“尝与其徒月夜登阁听江，贯道鼓琴。贯道信手忘弦，曲尽其妙，于是据琴而弗弹，坐客皆自失，莫不超然得意于丝桐之表，隆茂宗乃画为《据琴图》。”

　　楼大防言，乐之本在声，无知之者，而力求于尺度秬黍之未，为可叹也。（修《太常寺记》）黄钧《太常寺壁记》云：“后世以仪为礼，以器为乐，其于圣贤之道远矣。惟仪与器，又皆因陋就寡，浸非六经之故。”

　　余姚虞氏，实世南之裔，有为农者，故谱系尚存。自舜氏以来，莫不可纪，如汉之翊，吴之翻，凡有名于史者，皆略载其行事，历晋、宋、齐、梁、陈、隋皆尝上于朝，而名臣为之修纂。齐则王俭修之，它皆类是。玉山鲁氏，有谱亦然，唐史所载甚详。至武氏而谱法大坏，唐人犹能各守其阀阅，今则亡矣。宋惟一二名门，如杜祁公，上世自三代、春秋诸侯之子孙，千有余岁，不绝世谱。

　　王顺伯博雅好古，蓄石刻千计，单骑赋归，行李亦数箧，家藏可知也。评论字法，旁求篆隶，上下数千载，衮衮不能自休，而一语不轻发。

　　赵州石桥，色深碧，而累甃坚致，中为大洞，跨水两旁，桥基各为小洞三，若品字，多前人题刻。

　　刘原父有诗云：“苍茫六合外，渺莽三皇初。近既未必有，远亦未必无。”

　　楼大防云：“家有唐氏《风宪记》，晁以道纂，记许氏文字。”

　　南唐李后主谓：“善法书者，各得右军之一体。若虞世南，得其美韵，而失其俊迈；欧阳询得其力，而失其温秀；褚遂良得其意，而失其变化；薛稷得其清，而失于窘拘；颜真卿得其筋，而失于粗鲁；柳公权得其骨，而失于生犷；徐浩得其肉，而失于俗；李邕得其气，而失于体格；张旭得其法，而失于狂；独献之俱得，而失于惊急，无蕴藉态度。”观此言，则是终无有得其全者。

　　叶梦得少蕴镇许昌日，通判府事韩晋公表，少师持国之孙也，与其季父宗质彬叔，皆清修简远，持国之风烈犹在。其伯父，丞相庄敏公玉汝之子，宗武文若年八十余致仕，耆老笃厚，历历能论前朝事。王文恪公乐道之子实仲弓，浮沉久不仕，超然不婴世故，慕嵇叔夜、陶渊明为人。曾鲁公之孙诚存之，议论英发，贯穿古今。苏翰林二子迨仲豫过叔党，文采皆有家法。过为属邑郾城令，岑穰彦休已病，羸然不胜衣，穷今考古，意气不衰。许亢宗干誉，冲澹靖深，无交当世之志，皆会一府。其舅氏晁将之无斁，自金乡来，过说之。以道居新郑，杜门不出，遥请入社，时相从于西湖之上，辄终日忘归，酒酣赋诗，唱酬迭作，至屡返不已。一时冠盖人物之盛如此。（《许昌唱和集》）

　　“风月胜日，时一展玩于嵁岩之间；虽伯牙之弦已绝，而山阳之笛尤足慰其怀旧之思”云。（同上。）

　　王实仲弓，许昌人，文恪公陶之子。未冠，从司马温公学，温公不以膏梁蓄之，教以名节，授《礼》、《易》二经。仲弓亦超然，不以仕宦进取为意。韩少师持国，归以女，仲弓又从受《诗》，祖陶、谢、韦、杜，故其文典雅温丽，华畅而不靡。诗静而深，婉而厉，有一唱三叹之音。未尝急于人知，人亦不皆知仲弓也。惟范蜀公以耆老退居，忘年接之。元祐初，梁右丞寿首荐于朝，为籍田令。秩满，苏尚书轼镇中山，辟为属，不行。自是浮沉，遂欲远去世故，家与范忠宣公有连，末尤为忠宣所许。崇宁初强起，一守信阳，归即谢事挂冠。里中叶少蕴守许昌，下车即往过之，视其貌盎然，不为崖异而简远萧散，若初未尝与世交者。口吃不能极语，徐听其言，衮衮皆有远致。善饮酒，所居凤台园，有修竹万余本，道潩水贯其中，水木幽茂，不觉在城市间。闻东南山水之胜，辄拊髀雀跃。靖康之难南渡，死于鄂之咸宁。遗令不为铭文，而前自志其大略，使纳之圹中，其旷达无累于世如此。

　　林虙，字德祖，其先福州福清人，今为吴县人。祖概集贤校理，父旦直秘阁。虙少颖悟绝人，能传其祖父业，年数岁，伯父希尝获古鉴，背有“龙朔”二字，虙从旁曰：“是非唐大帝时物乎？”希奇之曰：“是儿眉过于目，当复以文名，可继其祖矣。”乃以德祖字之。既长，益刻苦，自淬砺，故其学早成。绍圣四年进士及第，调宜兴主簿，改润州教授，入为太学录，复为常州教授。常州号多士，籍于学者常千余人。时方以三舍取士，虙乃身为劝率，从者风靡，大司论天下贡士，常州得人为最。上为下诏褒美，特改宣德郎，用从官荐，诏诣政事堂，改扬州教授，擢河北西路提举学事。陛对日，上首以久历师儒，顾问甚渥，且使遍行所部，推广风旨。虙顿首奉诏，因请加赐邹、兖二国谥，复捐公廨菜圃归于学，示不以利自封，除开封府左司录。一日，上章请老，夜自书牍，旦报可，家人无知者。即日束装出国门，士大夫奔走出饯皆不及。既归，杜门一室，间与宗族故党，啸咏山水间，无一言及世事，卒年六十六。虙为人博学强敏，有志操，自六经、诸子而下，错综贯穿，无不记诵。为文章，捉笔数百言，闳易敷畅，初若不经意，然论辩研核，皆有所抵宿，其所欲为，自信不疑。晚喜浮屠外生死说，不肉食十四年。始疾，即不呼医饮药，逮属纩不乱。所著书有：《大云集》、《元丰圣训录》、《易说》、《诗义》、《书解》、《礼记解》、《道德经解》、《子箴》。

　　赵师睪，家在吴之昼锦坊，有聚奎、荣桂二堂，又有宗表玉辉与间。

　　曾见白玉荷杯，制作精妙，上刻“臣林泉造”。

　　柳子厚言，仆早好观古书，家所蓄晋魏时尺牍甚具。又二十年来，遍观长安贵人好事者所蓄，殆无遗焉。以是善知书，虽未尝见名氏，望而识其时也。

　　祥符中，郡国多献古鼎、钟、盘、敦之器，而其上多科斗文字。夏英公乃学为古文奇字，至偃卧以指画肤，其勤若此。

　　唐人临模古迹，得其形似，而失其气韵。米元章得其气韵，而失其形似。气韵形似俱备者，惟吴兴赵子昂得之。

　　鄂州图经云：李阳冰篆鄂字，上有四口，空中鬼为之哭。缪篆，读如绸缪束薪之缪。汉以来，符玺印章书也。

　　观古铜器及太湖灵壁等石，先看皮毛。
</div>
    <div class="pagination">
<a href="研北杂志.html">上一页</a><a href="研北杂志.html">1</a><span class="current-page">2</span><a href="研北杂志_page3.html">3</a><a href="研北杂志_page4.html">4</a><a href="研北杂志_page5.html">5</a><a href="研北杂志_page6.html">6</a><a href="研北杂志_page7.html">7</a><a href="研北杂志_page8.html">8</a><a href="研北杂志_page9.html">9</a><a href="研北杂志_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
