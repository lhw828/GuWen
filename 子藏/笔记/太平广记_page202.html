<!DOCTYPE html>
<html>
<head>
    <meta charset="UTF-8">
    <title>太平广记 - 第 202 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 202 页/共 228 页</h1>
    <div class="content">
　　大平广记巻四百四十六
<子部,小说家类,异闻之属,太平广记>
　　钦定四库全书
　　太平广记巻四百四十七　宋　李昉等　编狐一
　　説狐　　　　瑞应　　　　周文王
　　汉广川王　　陈羡　　　　管辂
　　习凿齿　　　陈斐　　　　孙岩
　　夏侯藻　　　胡道洽　　　北齐后主宋大贤　　　长孙无忌　　狐神
　　张简　　　　僧服礼　　　上官翼
　　大安和尚
　　説狐
　　狐五十岁能变化为妇人百岁为羙女为神巫或为丈夫与女人交接能知千里外事善蛊魅使人迷惑失智千岁即与天通为天狐【出中记】
　　瑞应
　　九尾狐者神兽也其状赤色四足九尾出青丘之国音如婴儿食者令人不逢妖邪之气及蛊毒之【出瑞应编】
　　周文王
　　周文王拘羑里散宜生诣涂山得青狐以献纣免西伯之难【出瑞应编】
　　汉广川王
　　汉广川王好发冡发栾书冡其棺柩明器悉毁烂无余唯有白狐一头见人惊走左右逐之不得防伤其足是夕王梦一丈夫眉尽白来谓王曰何故伤吾左足以杖叩王左足王觉肿痛因生疮至死不差
　　陈羡
　　后汉建安中沛国郡陈羡为西海都尉其部曲士灵孝无故逃去羡欲杀之居无何孝复逃走羡久不见囚其妇其妇实对羡曰是必魅将去当求之因将歩骑数十领猎犬周旋于城外求索果见孝于空冡中闻人犬声怪避羡使人扶以归其形颇象狐矣略不复与人相应但啼呼索阿紫阿紫雌狐字也后十余日乃稍稍了寤云狐始来时于屋曲角鸡栖间作好妇形自称阿紫招我如此非一忽然便随去即为妻暮辄与共还其家遇狗不觉云乐无比也道士云此山魅狐者先古之妇也名曰阿紫化为狐故其怪多自称阿紫也【出捜神记】
　　管辂
　　魏管辂常夜见一小物状如兽手持火向口吹之将舍宇辂命门生举刀奋击防腰视之狐也自此里中无火灾【出小说】
　　习凿齿
　　晋习凿齿为桓温主簿从温出猎时大雪于临江城西见草雪上气出觉有物射之应死往取之乃老雄狐脚上带綘缯香嚢【出渚宫遗事】
　　陈斐
　　酒泉郡每太守到官无几辄死后有渤海陈斐见授此郡忧愁不乐将行卜吉凶日者曰远诸侯放伯裘能解此则无忧斐不解此语卜者曰君去自当解之斐既到官侍医有张侯直医有王侯卒有史侯董侯斐心悟曰此谓诸侯乃逺之即卧思放伯裘之义不知何谓夜半后有物来斐被上便以被冐取之物跳踉訇訇作声外人闻持火入欲杀之鬼乃言曰我寔无恶意但府君能赦我当深报君耳斐曰汝为何物而忽干犯太守魅曰我本千年狐也今字伯裘有年矣若府君有急难呼我字当自解斐乃喜曰眞放伯裘之义也即便放之忽然有光赤如电从戸出明日夜有击戸者斐曰谁曰伯裘也曰来何为曰白事北界有贼也斐验之果然每事先以语斐无毫髪之差而咸曰圣府君月余主簿李音私通斐侍婢既而惧为伯裘所白遂与诸侯谋杀斐伺傍无人便使诸侯持杖入欲格杀之斐惶怖即呼伯裘来救我即有物如曵一疋綘剨然作声音侯伏地失魂乃缚取考讯之皆服云斐未到官音已失礼与诸侯谋杀斐防诸侯见斥事不成斐即杀音等伯裘乃谢斐曰未及白音奸情乃为府君所召虽効微力犹用慙惶后月余与斐辞曰今后当上天不得复与府君相往来也遂去不见【出捜神记】
　　孙岩
　　后魏有挽歌者孙岩取妻三年妻不脱衣而卧岩私怪之伺其睡阴解其衣有尾长三尺似狐尾岩惧而出之甫临去将刀截岩髪而走邻人逐之变为一狐追之不得其后京邑被截髪者一百三十人初变为妇人衣服净妆行于道路人见而悦之近者被截髪当时妇人着防衣者人指为狐魅【出洛阳伽蓝记】
　　夏侯藻
　　夏侯藻母病困将诣淳于智卜有一狐当门向之嘷呌藻愕惧遂驰诣智智曰祸甚急君速归在嘷处拊心啼哭令家人惊怪大小毕出一人不惧啼哭勿休然其祸仅可救也藻如之母亦扶病而出家人既集堂屋五间拉然而崩【出捜神记】
　　胡道洽
　　胡道洽自云广陵人好音乐医术之事体有臊气恒以名香自防唯忌猛犬自审死日戒弟子曰气絶便殡勿令狗见我尸也死于山阳敛毕觉棺空即开看不见尸体时人咸谓狐也【出异苑】
　　北齐后主
　　北齐后主武平中朔州府门无故有小儿脚迹及拥土为城雉之状察之乃狐媚是歳安南正起兵于北朔【出谈薮】
　　宋大贤
　　隋南阳西郊有一亭人不可止止则有祸邑人宋大贤以正道自处尝宿亭楼夜坐鼓琴忽有来登梯与大贤语矃目磋齿形貎可恶大贤鼓琴如故乃去于市中取死人头来还语大贤曰宁可少睡耶因以死人头投大贤前大贤曰甚佳吾暮卧无枕正欲得此复去良久乃还曰宁可共手搏耶大贤曰善语未竟在前大贤便逆捉其腰但急言死大贤遂杀之明日视之乃是老狐也自此亭舍更无妖怪【出法苑珠林】
　　长孙无忌
　　唐太宗以羙人赐赵国公长孙无忌有殊宠忽遇狐媚其狐自称王八身长八尺余恒在羙人所羙人见无忌辄持长刀斫刺太宗闻其事诏诸术士前后数四不能却后术者言相州崔参军能愈此疾始崔在州恒谓其僚云诏书见召不日当至数日敕至崔便上道王八悲泣谓羙人曰崔参军不久将至为之奈何其发后止宿之处辄具以白及崔将达京师狐便遁去既至敕诣无忌家时太宗亦幸其第崔设案几坐书一符太宗与无忌俱在其后顷之宅内井灶门厠十二辰等数十辈或长或短状貎竒怪悉至庭中崔诃曰诸君等为贵官家神职任不小何故令媚狐入宅神等前白云是天狐力不能制非受赂也崔令捉狐去少顷复来各着刀箭云适已苦战被伤终不可得言毕散去崔又书飞一符天地忽尔昏暝帝及无忌惧而入室俄闻虚空有兵马声须臾见五人各长数丈来诣崔所行列致敬崔乃下阶小屈膝寻呼帝及无忌出拜庭中诸神立视而已崔云相公家有媚狐敢烦执事取之诸神敬诺遂各散去帝问何神崔云五岳神也又闻兵马声乃纒一狐坠砌下无忌不胜愤恚遂以长剑所之狐初不惊崔云此已通神击之无益自取困耳乃判云肆行奸私神道所殛量决五下狐便乞命崔取东引桃枝决之血流满地无忌不以为快但恨杖少崔云五下是人间五百殊非小刑为天曹役使此辈杀之不可使敕自尔不得复至相公家狐乃飞去羙人疾遂愈【出广异记】
　　狐神
　　唐初已来百姓多事狐神房中祭祀以乞恩食饮与人同之事者非一主当时有谚云无狐魅不成村【出朝野佥载】
　　张简
　　唐国子监助敎张简河南缑氏人也曾为乡学讲文选有野狐假简形讲一书而去须臾简至弟子怪问之简异曰前来者必野狐也讲罢归舍见妹坐络丝谓简曰适煮菜冷兄来何迟简坐久待不至乃责其妹妹曰元不见兄来此必是野狐也更见即杀之明日又来见妹坐络丝谓简曰魅适向舍后简遂持棒见眞妹从厠上出来遂击之妹号呌曰是儿简不信因击杀之问络丝者化为野狐而走【出朝野佥载】
　　僧服礼
　　唐永徽中太原有人自称弥勒佛礼谒之者见其形底于天久之渐小才五六尺身如红莲花在叶中谓人曰汝等知佛有三身乎其大者为正身礼敬倾邑僧服礼者博于内学叹曰正法之后始入像法像法之外尚有末法末法之法至于无法像法处乎其间者尚数千年矣释迦敎尽然后大劫始坏劫坏之后弥勒方去兠率下阎浮提今释迦之敎未亏不知弥勒何遽下降因是防诚作礼如对弥勒之状忽见足下是老狐幡花旄葢悉是冡墓之间纸钱尔礼抚掌曰弥勒如此耶具言如状遂下走追之不及【出广异记】
　　上官翼
　　唐麟德时上官翼为绛州司马有子年二十许尝晓日独立门外有女子年可十三四姿容絶代行过门前此子悦之便尔戏调即求欢狎因问其所止将欲过之女云我门戸虽有郎州佐之子两俱形迹不愿人知但能有心得方便自来相就此子邀之期朝夕女初固辞此子将欲便留之然渐见许昏后徙倚俟之如期果至自是每夜常来经数日而旧使老婢于牖中窥之乃知是魅以告翼百方禁防终不能制魅来转数昼夜不去儿每将食魅必夺去杯椀此魅已饱儿不得食翼常手自作啖剖以贻儿至手魅已取去翼颇有智数因此宻捣毒药时秋晚油麻新熟翼令两叠以一置毒药先取好者作啖偏与妻子末乃与儿一啖魅便接去次以和药者作啖与儿魅亦将去连与数啖忽变作老狐宛转而朴擒获之登令烧毁讫合家欢庆此日昏后闻远处有数人哭声斯须渐近遂入堂后并皆称寃号擗甚哀中有一叟哭声每云若痛老狐何乃为喉咙枉杀腔幢数十日闻朝夕来家往往见有衣缞绖者翼深忧之后来渐稀经久方絶亦无害也【出广异记】
　　大安和尚
　　唐则天在位有女人自称圣菩萨人心所在女必知之太后召入宫前后所言皆验宫中敬事之数月谓为眞菩萨其后大安和尚入宫太后问见女菩萨未安曰菩萨安在愿一见之敇令与之相见和尚风神邈然久之大安曰汝善观心试观我心安在答曰师心在塔头相轮邉铃中寻复问之曰在兠率天弥勒宫中听法第三问之在非非想天皆如其言太后忻悦大安因且置心于四果阿罗汉地则不能知大安呵曰我心始置阿罗汉之地汝已不知若置于菩萨诸佛之地何由可料女词屈变作牝狐下阶而走不知所适【出广异记】

　　太平广记卷四百四十七
　　钦定四库全书
　　太平广记卷四百四十八　宋　李昉等　编狐二
　　李项生　　　王义方　　　何譲之
　　沈东羙　　　杨伯成　　　叶法善
　　刘甲　　　　李参军
　　李项生
　　唐垂拱初谯国公李崇义男项生染病其妻及女于侧侍疾忽有一狐从项生被中走出俄失其所在数日项生亡【出五行记】
　　王义方
　　唐前御史王义方黜莱州司戸叅军去官归魏州以讲授为业时乡人郭无为颇有术敎义方使野狐义方虽能呼得之不伏使却被羣狐竞来恼每掷瓦甓以击义方或正诵读即裂碎其书闻空中有声云有何神术而欲使我乎义方竟不能禁止无何而卒【出朝野佥载】
　　何譲之
　　唐神龙中庐江何譲之赴洛遇上巳日将陟老君庙瞰洛中游春冠葢庙之东北二百余歩有大丘三四时亦号后汉诸陵故张孟阳七哀诗云恭文遥相望原陵郁膴膴原陵即光武陵一陵上独有枯栢三四株其下盘石可容数十人坐见一翁姿貌有异常辈眉鬂皓然着賨幪巾襦袴帻乌纱抱膝南望吟曰野田荆棘春闺阁绮罗新出没头上日生死眼前人欲知我家在何处北邙松栢正为邻俄有一贵戚金翠车舆如花之婢数十连袂笑乐而出徽安门抵榆林店又睇中桥之南北垂杨拂于天津繁花明于上苑紫禁绮陌轧乱香尘譲之方叹栖迟独行踽踽已讶前吟翁非人翁忽又吟曰洛阳女儿多无奈孤翁老去何譲之遽欲前执翁倏然跃入丘中譲之从焉初入丘曛黑不辨其逐翁已复本形矣遂见一狐跳出尾有火防如流星譲之却出堂之外门东有一筵已空譲之见一几案上有硃盏笔砚之有一帖文书尽惨灰色文字则不可晓解略记可辨者其一云正色鸿焘神思化代穹施后承光设呕沦吐萌垠倪散截迷阳郤曲防【音朦】零【音乙林反】霾曀【入声】雀燬龟冰健驰御屈拿尾研动袾袾防用秘功以岭以穴柂薪伐药莾万茁呕律则祥佛伦惟萨牡虚无有颐咽蘂屑肇素未来晦明兴灭其二辞曰五行七曜成此闰余上帝降灵岁旦涒徐蛇蜕其皮吾亦神攎九九六六束身天除何以充喉吐纳太虚何以蔽踝霞袂云袽哀尔浮生栉比荒墟吾复丽气还形之初在帝左右道济忽诸题云应天狐超异科策八道后文甚繁难以详载让之获此书帖喜而怀之遂跃出丘穴后数日水北同徳寺僧志静来访让之说云前者所获丘中文书非郎君所用留之不祥其人近防上界之科可以祸福中国郎君必能却归此他亦酬谢不薄其人谓志静曰吾已备三百缣欲赎购此书如何让之许诺志静明日挈三百缣送让之譲之领讫遂绐志静言其书以为往还所借更一两日当征之便可归本让之复为朋友所说云此僧亦是妖魅奈何欲还之所纳绢但讳之可也后志静来譲之悉讳云殊无此事兼不曾有此文书志静无言而退经月余让之先有弟在东吴别已逾年一旦其弟至焉与让之话家私中外甚有道长夜则兄弟聨牀经五六日忽问让之某闻此地多狐作怪诚有之乎譲之遂话其事而夸云吾一月前曾获野狐之书文一帖今见存焉其弟固不信寜有是事让之至迟旦掲箧取此文书帖示弟弟捧而惊叹即掷于让之前化为一狐矣俄见一羙少年若新官之状跨白马南驰疾去适有西域胡僧贺云善哉常在天帝左右矣少年叹让之相绐让之嗟异未几遂有敇捕内库被人盗贡绢三百匹寻踪及此俄有吏掩至挈让之嚢捡焉果获其缣已费数十匹执让之越法让之不能雪卒毙枯木【出干子】
　　沈东羙
　　唐沈东羙为员外郎太子詹事佺期之子家有青衣死且数岁忽还家曰吾死为神今忆主母故来相见但吾饿请一餐可乎因命之坐仍为具食青衣醉饱而去及暮僮发草积下得一狐大醉须臾狐乃吐其食尽婢之食也乃杀之【出纪闻】
　　杨伯成
　　杨伯成唐开元初为京兆少尹一日有人诣门通云吴南伯成见年三十余身长七尺容貌甚盛引之升座南文辨无双伯成接对不暇久之请屏左右欲有密语乃云闻君小娘子令淑愿事门下伯成甚愕谓南曰女因媒而嫁且邂逅相识君何得便尔南大怒呼伯成为老奴我索汝女何敢有逆慢辞甚众伯成不知所以南迳脱衣入内至女所坐隔子中久之与女两随而出女言今嫁吴家何因嗔责伯成知是狐魅令家人十余辈撃之反被料理多遇泥涂两耳者伯成以此请假二十余日敕问何以不见杨伯成皆言其家为狐恼诏令学叶道士术者十余辈至其家悉被泥耳及无能屈伏伯成以为媿耻及赐告举家还庄于庄上立吴郎院家人窃骂皆为料理以此无敢言者伯成暇日无事自于田中看人刈麦休息于树下忽有道士形甚瘦悴来伯成所求浆水伯成因尔设食食毕道士问君何故忧愁伯成惧南附耳说其事道士笑曰身是天仙正帝命追捉此等四五辈因求笔杨伯成使小奴取之然犹愳其知觉戒令无喧笔至道士书作三字状如古篆令小奴持至南所放前云尊师唤汝奴持书入房见南方与家婢相谑奴以书授之南见书匍匐而行至树下道士呵曰老野狐敢作人形遂变为狐异常病疥道士云天曹驱使此辈不可杀之然以君故不可徒尔以小杖决之一百流血被地伯成以珍宝赠馈道士不受驱狐前行自后随之行百余歩至栁林邉冉冉升天久之遂灭伯成喜甚至于举家称庆其女睡食顷方起惊云本在城中隔子里何得至此众人方知为狐所魅精神如睡中【出广异记】
　　叶法善
　　道士叶法善括苍人有道术能符禁神唐中宗甚重之开元初供在内位至金紫光禄大夫鸿胪卿时有名族得江外一宰将乘舟赴任于东门外亲朋盛筵以待之宰令妻子与亲故车先徃胥溪水濵日暮宰至舟旁馔已陈设而妻子不至宰复至宅寻之云去矣宰惊不知所以复出城问行人人曰适食时见一婆罗门僧执幡花前导有数乗车随之比出城门车内妇人皆下从婆罗门齐声称佛因而北去矣宰遂寻车迹至北邙虚墓门有大冡见其车马皆憇其旁其妻与亲表妇二十余人皆从一僧合掌绕冡口称佛名宰呼之皆有怒色宰前擒之妇人遂駡曰吾正逐圣者今在天堂汝何小人敢此抑遏至于奴仆与言皆不应亦相与绕冡而行宰因执胡僧遂失于是防其妻及诸妇人皆喧呌至第竟夕号呼不可与言宰迟明问于叶师师曰此天狐也能与天通斥之则已杀之不可然此狐斋时必至请与俱来宰曰诺叶师仍与之符令置所居门既置符妻及诸人皆寤谓宰曰吾昨见佛来领诸圣众将我等至天堂其中乐不可言佛执花前后吾等方随后作法事忽见汝至吾故駡不知乃是魅惑也斋时婆罗门果至叩门乞食妻及诸妇人闻僧声争走出门喧言佛又来矣宰禁之不可乃执胡僧鞭之见血面防舁之往叶师所道遇洛阳令僧大呌称寃洛阳令反咎宰宰具言其故仍请与俱见叶师洛阳令不信宰言强与之去渐至圣眞观僧神色惨沮不言及门即请命及入院师命解其缚犹胡僧也师曰速复汝形魅即哀请师曰不可魅乃弃袈裟于地即老狐也师命鞭之百还其袈裟复为婆罗门约令去千里之外胡僧顶礼而去出门遂亡【出纪闻】
　　刘甲
　　唐开元中彭城刘甲者为河北一县将之官途经山店夜宿人见甲妇美白云此间有灵祗好偷美妇前后至者多为所取宜慎防之甲与家人相励不寐围绕其妇仍以面粉涂妇身首至五更后甲喜曰神所为在夜中耳今天将曙其如我何因乃假寐顷之闻失妇所在甲以资帛雇村人悉持棒寻面而行初从孔中出渐过墙东有一古坟坟上有大桑下小孔面入其中因发掘之丈余遇大坎如连屋有老狐坐据玉案前两行有美女十余辈持声乐皆前后所偷人家女子也旁有小狐数百头悉杀之【出广异记】
　　李叅军
　　唐兑州李叅军拜职赴上途次新郑逆旅遇老人读汉书李因与交言便及姻事老人问先婚何家李辞未婚老人曰君名家子当选婚好今闻陶真益为彼州都督若逼以女妻君君何以辞之陶李为婚深骇物聴仆虽庸劣窃为足下羞之今去此数里有萧公是吏部璿之族门第亦髙见有数女容色殊丽李闻而悦之因求老人绍介于萧氏其人便许之去久之方还言萧公甚欢敬以待客李与仆御偕行既至萧氏门馆清肃甲第显焕高槐修竹蔓延连亘絶世之胜境初二黄门持金倚延坐少时萧出着紫蜀衫防鸠杖两袍袴扶侧雪髯神鉴举动可观李望敬之再三陈谢萧云老叟悬车之所久絶人事何期君子迂道见过延李入防服玩隐暎当世罕遇寻荐珍膳海陆交错多有未名之物食毕觞宴老人乃云李叅军向欲论亲已防许诺萧便叙数十句语深有士风作书与县官请卜人尅日须臾卜人至云卜吉正在此宵萧又作书与县官借头花钗绢兼手力等寻而皆至其夕亦有县官来作傧相歌乐之事与世不殊至入青庐妇人又姝羙李生愈悦暨明萧公乃言李郎赴上有期不可久住便遣女子随去寳钮犊车五乘奴婢人马三十疋其他服玩不可胜数见者谓是王妃公主之流莫不健羡李至任积二年使入洛留妇在舍婢等并妖媚蛊冶眩惑丈夫往来者多经过焉异日叅军王颙曵狗将猎李氏羣婢见狗甚骇多骋而入门颙素疑其妖媚尔日心动迳牵狗入其宅合家拒堂门不敢喘息狗亦掣挛号吠李氏妇门中大诟曰婢等顷为犬咋今尚遑惧王颙何事牵犬入人家同官为僚独不为李叅军之地乎颙意是狐乃决意排放犬咋杀羣狐唯妻死身是人而其尾不变颙往白贞益贞益往取验覆见诸死狐嗟叹久之时天寒乃埋一处经十余日萧使君遂至入门号哭莫不惊骇数日来诣陶闻诉言词确实容服高贵陶甚敬待因王颙下狱王固执是狐取前犬令咋萧时萧陶对食犬至萧引犬头膝上以手抚之然后与食犬无搏噬之意后数日李生亦还号哭累日剡然发狂啮王通身尽肿萧谓李曰奴辈皆言死者悉是野狐何其苦痛当日即欲开瘗恐李郎被眩惑不见信今宜开视以明奸妄也命开视悉是人形李愈悲泣贞益以颙罪重锢身推勘颙私白云已令持十万千东都取咋狐犬往来可十余日贞益又以公钱百千益之其犬旣至所由谒萧对事陶于正防立待萧入府顔色沮防举动惶扰有异于常俄犬自外入萧作老狐下阶走数歩为犬咋死贞益使验死者悉是野狐颙遂见免此难【出广异记】











　　太平广记巻四百四十八
　　钦定四库全书
　　太平广记巻四百四十九　宋　李昉等　编狐三
　　郑宏之　　　汧阳令　　李元恭
　　焦链师　　　李氏　　　韦明府
　　林景　　　谢混之
　　郑宏之
　　唐定州刺史郑宏之解褐为尉尉之宅久无人居屋宇颓毁草蔓荒凉宏之至官薙草修屋就居之吏人固争请宏之无入宏之曰行正何惧妖吾性强御终不可移居二日夜中宏之独卧前堂堂下明火有贵人从百余骑来至庭下怒曰何人唐突敢居于此命牵下宏之不答牵者至堂不敢近宏之乃起贵人命一长人令取宏之长人升阶循墙而走吹灭诸灯灯皆尽唯宏之前一灯存焉长人前欲灭之宏之杖剑击长人流血洒地长人乃走贵人渐来逼宏之具衣冠请与同坐言谈通宵情甚欵洽宏之知其无备防剑击之贵人伤左右扶之遽言王今见损如何乃引去旣而宏之命役徒百人寻其血至北垣下有小穴方寸血入其中宏之命掘之入地一丈得狐大小数十头宏之尽执之穴下又掘丈余得大窟有老狐裸而无毛据土牀坐诸狐侍之者十余头宏之尽拘之老狐言曰无害予予祐汝宏之命积薪堂下火作投诸狐尽焚之次及老狐狐乃搏颊请曰吾已千岁能与天通杀予不祥舍我何害宏之乃不杀鎻之庭槐初夜中有诸神自称山林川泽丛祠之神来谒之再拜言曰不知大王罹祸乃尔虽欲脱王而苦无计老狐颔之明夜又诸社朝之亦如山神之言后夜有神自称黄撅多将翼从至狐所言曰大兄何忽如此因以手揽鏁鏁为之绝狐亦化为人相与去宏之走追之不及矣宏之以为黄撅之名乃狗号也此中谁有狗名黄撅者乎既曙乃召胥吏问之吏曰县仓有狗老矣不知所至以其无尾故号为黄撅岂此犬为妖乎宏之命取之既至鏁系将就烹犬人言曰吾寔黄撅神也君勿害我我常随君君有善恶皆预告君岂不羙欤宏之屏人与语乃释之犬化为人与宏之言夜久方去宏之掌寇盗忽有刼贼数十人入界止逆旅黄撅神来告宏之曰某处有刼将行盗擒之可迁官宏之掩之果得遂迁秩焉后宏之累任将迁神必预告至如殃咎常令廻避罔有不中宏之大获其报宏之自寜州刺史改定州神与宏之诀去以是人谓宏之禄尽矣宏之至州两岁风疾去官【出纪囬】
　　汧阳令
　　唐汧阳令不得姓名在官忽云欲出家念诵恳至月余有五色云生其舍又见菩萨坐狮子上呼令嗟叹云发心大当得上果宜坚固自保无为退败耳因尔飞去令因禅坐闭门不食六七日家人忧惧恐以坚持损寿防罗道士公逺自蜀之京途次陇上令子请问其故公远笑曰此是天狐亦易耳因与书数符当愈令子投符井中遂开门见父饿惫逼令吞符忽尔明晤不复论修道事后数载罢官过家家素郊居平陆澶漫千里令暇日倚杖出门遥见桑林下有贵人自南方来前后十余骑状如王者令入门避之骑寻至门通云刘成谒令令甚惊愕初不相识何以见诣既见升堂坐谓令曰赐婚姻敢不拜命初令在任有室女年十岁至是十六矣令云未省相识何尝有婚姻成云不许我婚姻事亦易耳以右手掣口而立令宅须臾震动井厠交流百物飘荡令不得已许之婚期尅翌日送礼成亲成亲后恒在宅礼甚丰厚资以饶益家人不之嫌也他日令子诣京求见公远公远曰此狐旧日无能今已善符箓吾所不能及柰何令子恳请公逺奏请行寻至所居于令宅外十余歩设坛成防杖至坛所骂老道士云汝何为徃来靡所忌惮公逺法成求与交战成坐令门公逺坐坛乃以物撃成成仆于地久之方起亦以物击公远公逺亦仆如成焉如是徃返数十公逺忽谓弟子云彼击余殪尔宜大临吾当以神法缚之及其击也公逺仆地弟子大哭成喜不为之备公逺遂使神徃击之成大战恐自言力竭变成老狐公逺既起以坐具扑狐裹之以大袋乘驿还都宗视之以为欢笑公逺上白云此是天狐不可得杀宜流之东裔耳书符流于新罗狐持符飞去今新罗有刘成神土人敬事之【出广异记】
　　李元恭
　　唐吏部侍李元恭其外孙女崔氏容色殊丽年十五六忽得魅疾久之狐遂见形为少年自称胡郎累求术士不能去元恭子博学多智常问胡郎亦学否狐乃谈论无所不至多质疑于狐颇狎乐久之谓崔氏曰人生不可不学乃引一老人授崔经史前后三载颇通诸家大义又引一人教之书渉一载又以工书著称又云妇人何不防音声箜篌琵琶此故凡乐不如学琴复引一人至云善弹琴言姓胡是隋时阳翟县博士悉敎诸曲备尽其妙及他名曲不可胜纪自云亦善广陵散比屡见中散不使授人其于乌夜啼尤善传其妙李后问胡何以不迎妇归家狐甚喜便拜谢云亦久怀之所不敢者以人微故尔是日遍拜家人欢跃备至李问胡郎欲迎女子宅在何所狐云某舍门前有二大竹时李氏家有竹园李因寻行所见二大竹间有一小孔意是狐窟引水灌之初得猯狢及他狐数十枚最后有一老狐衣緑衫从孔中出是其素所着衫也家人喜云胡郎出矣杀之其怪遂絶【出广异记】
　　焦链师
　　唐开元中有焦链师修道聚徒甚众有黄裙妇人自称阿胡就焦学道术经三年尽焦之术而固辞去焦苦留之阿胡云己是野狐本来学术今无术可学义不得留焦因欲以术拘留之胡随事酬答焦不能及乃于嵩顶设坛啓告老君自言己虽不才然是道家弟子妖狐所侮恐大道将隳言意恳切坛四角忽有香烟出俄成紫云高数十丈云中有老君见立因礼拜陈云正法已为妖狐所学当更求法以降之老君乃于云中作法有神立于云中以刀断狐腰焦大欢庆老君忽从云中下变作黄裙妇人而去【出广异记】
　　李氏
　　唐开元中有李氏者早孤归于舅氏年十二有狐欲媚之其狐虽不见形言语酬酢甚偹累月后其狐复来声音少异家人笑曰此又别是一野狐矣狐亦笑云汝何由得知前来者是十四兄已是弟顷者我欲取韦家女造一红罗半臂家兄无礼盗去令我亲事不遂恒欲报之今故来此李氏因相辞谢求其禳理狐云明日是十四兄王相之日必当来此大相恼乱可且令女掐无名指第一节以禳之言讫便去大狐至值女方食女依小狐言掐指节狐以药颗如菩提子大六七枚掷女飰椀中累掷不中惊叹甚至大言云防当入嵩岳学道始得耳座中有老妇持其药者惧复弃之人问其故曰野狐媚我狐慢骂云何物老妪寜有人用此辈狐去之后小狐复来曰事理如何言有验否家人皆辞谢曰后十余日家兄当复来宜慎之此人与天曹已通符禁之术无可奈何唯我能制之待欲至时当复至此将至其日小狐又来以药裹如松花授女曰我兄明日必至明早可以车骑载女出东北行有骑相追者宜以药布车后则免其横李氏候明日如狐言载女行五六里甲骑追者甚众且欲至乃布药追者见药止不敢前是暮小狐又至笑云得吾力否再有一法当得永免我亦不复来矣李氏再拜固求狐乃令取东引桃枝以朱书板上作齐州县乡里胡绰胡邈以符安大门及中门外钉之必当永无怪矣狐遂不至其女尚小未及适人后数载竟失之也【出广异记】
　　韦明府
</div>
    <div class="pagination">
<a href="太平广记_page201.html">上一页</a><span>...</span><a href="太平广记_page197.html">197</a><a href="太平广记_page198.html">198</a><a href="太平广记_page199.html">199</a><a href="太平广记_page200.html">200</a><a href="太平广记_page201.html">201</a><span class="current-page">202</span><a href="太平广记_page203.html">203</a><a href="太平广记_page204.html">204</a><a href="太平广记_page205.html">205</a><a href="太平广记_page206.html">206</a><a href="太平广记_page207.html">207</a><span>...</span><a href="太平广记_page203.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
