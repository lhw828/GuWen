<!DOCTYPE html>
<html>
<head>
    <meta charset="UTF-8">
    <title>玉芝堂谈荟 - 第 1 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉芝堂谈荟 - 第 1 页/共 23 页</h1>
    <div class="content">　　钦定四库全书　　　　子部十
　　玉芝堂谈荟　　　　　杂家类五【杂纂之属】提要
　　【臣】等谨案玉芝堂谈荟三十六卷明徐应秋撰应秋字君义浙江西安人万厯丙辰进士厯官福建左布政使是书亦考证之学而嗜博爱竒不免兼及琐屑之事其例立一标题为纲而备引诸书以证之大抵采自小説襍记者多应秋自序有曰未及典谟垂世之经竒止辑史解颐之隽永名之谈荟窃附説铃其宗主固在于识小也然其捃摭既广则兼收并蓄不主一途轶事旧闻往往而在故考证掌故订正名物者亦错出其间披沙拣金集腋成裘其博洽之功颇足以抵冗襍之过在读者别择之而已昔李昉修太平广记陶宗仪辑説郛其中迂怪居多而皆以取材宏富足资采择遂流不废应秋此编虽体例与二书小别而大端相近至来集之之樵书全仿应秋而作然有其芜漫而博赡则不及故置彼取此焉乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　玉芝堂谈荟原序
　　玉芝主人无他嗜好喜读未见之书雅慕博综乐称希有之事自知铅椠日昵缥缃洎通籍于金闺暨服官于银艾青镂频握黄妳弥亲游辙环周笥多收于秘本防膏展诵目颇涉夫羣编譬覩龙宫海若之藏吁其骇瞩拟登圃层城之峻矌矣竒观因叹杳莽千龄造物常恣狯狡浩穰六合幻化莫可端倪举寻常意想之所未经多古今载籍之所已备惜学人少见而多怪致往牒似诞而疑诬用是自同脉望时问成衍济之珠辄命隃糜录置茂先陟厘之纸于阗浮玉投石以收林邑飞金望萤斯采既竭结邻之沈宛萃吉光之裘遇境探琛捋羊髯于九馆涉川捜秘缒宝母于重渊同事则连类以都肤互载亦缀芳于不律大都标神道之妖祥记山川之灵怪表人事之卓异着物性之瑰竒金壶洒墨倾说苑于虞初鹿革开囊畅言泉于稷下照庑遍征夫结绿豢龙惟取于空青疑然犀以走百灵几化齿而为五色用供炙輠稍破拘墟未及典谟垂世之经竒止辑史传解頥之隽永名之谈荟窃附说铃赤虹化为黄玉谶纬故不废于圣门金简授自夷山海每多书乎异物恐成骇俗聊代解嘲世有览之通人堪佐杂俎之别种云尔徐应秋序











　　钦定四库全书
　　玉芝堂谈荟卷一
　　明　徐应秋　撰
　　帝王诞生瑞征
　　史传中所记诞圣瑞征偶录其尤异者诗含神雾大迹出雷泽华胥履之生宓牺拾遗记神母游华胥之洲青云绕神母即觉有娠厯十二年而生庖牺帝王世纪女登为少典妃有神人龙首感女登于尚羊生炎帝神农河图握拒附宝之郊野大电光绕北斗枢星照于郊野感附宝二十四月而生轩辕于寿丘紫气充房春秋元命苞大星如虹下流华渚女节意感生白帝朱宣少昊氏河图着命瑶光之星如虹贯月正白感女枢于幽房之宫生黑帝颛顼春秋合诚图尧母庆都生于斗维之野天大雷电有血光润大石之中生庆都年二十寄伊长孺家有赤龙负图与庆都婚孕十四月而生尧于丹陵帝王世纪瞽瞍妻曰握登见大虹意感而生舜于姚墟河图注握登见大虹意感生黄帝谓舜以土王也修巳山行见流星贯昴又吞神珠薏苡胸拆而生禹于石纽开山图女狄于石纽山下泉中得月精如鸡子爱而吞之孕十四月生夏禹宋符瑞志简狄浴于丘之水鸟衔卵而坠取覆以玉筐吞之遂孕胸剖而生契又曰简狄游于桑野黑鸟遗卵有五色文作八百字覆以瑶筐朱绂梦神女曰生圣子以继金德怀卵一年而孕经十四年而生契河图扶都见白气贯月感生黑帝汤又云感黑龙而成宋志汉高帝父曰刘执嘉执嘉之母梦赤鸟若龙戯已而生执嘉母名含始曰昭灵后昭灵后游于洛池有玉鸡衔赤珠刻曰玉英吞之又寝大泽之陂与龙遇生汉高帝汉武内传景帝见崇芳阁赤龙盘栋又王夫人梦日入怀生武帝金楼子光武父钦为济阳令有赤光照室影如五麟七凤而生光武中兴书晋元帝初诞有神光之异一室尽明所借藁如刈宋符瑞志宋武帝始生有神光照室魏道武母贺氏梦日出室内寤见日光自牖属天有感而生武帝魏孝文母李夫人生帝于平城紫宫神光照于室内梁书梁武帝母张氏忽见菖蒲生花光彩非常吞之产高祖隋纪隋高祖生时紫气充庭状如楼阁色染人衣忽见头上角出徧体鳞起唐书唐高祖生时紫气充庭神光照室太宗在孕语声达于外生时庆云弥澷数里上属于天二龙戯于门外水中三日乃冲天而去唐庄宗诞日紫气出于庭户宋书宋太祖母杜氏梦日入怀而孕生洛阳夹马营赤光绕室胞如菡萏金色三日不变异香经宿不散真宗生赤光照室左足指有文成天字仁宗降诞章懿太后榻下生灵芝一本四十二叶应享国四十二年之瑞母梦羽衣之士从空而下来为巳子及生宫中火光烛天英宗生赤光满室或见黄龙游光中神宗生羣防吐五色气成云孝宗母梦府君拥一赤羊来曰以此为识生于秀州红光满室如日正中度宗母孕时女医治药毒之见有金龙于上惧不敢煮皇明启运录我太祖高皇帝母陈太后梦一朱衣神餽药如丸奕奕有光吞之旣觉异香袭体遂娠焉及诞生于盱眙之红庙逺近见火光烛天隣近二郎庙夜徙一百二十步水次红苔如线泛水如练丹彩可挹异香经宿不散若梦兆开先则汉薄后梦苍龙据腹而生孝文晋李后梦两龙枕膝日月入怀而生孝武濮王梦龙与日俱堕衣上而生英宗黄妃梦神人采衣以一龙纳怀中而生度宗魏宣武高后梦日化龙绕身数匝而生文帝北齐神武娄后孕文襄则梦一断龙孕文宣则梦大龙首尾属天地孕孝昭则梦蠕龙于地孕武成则梦龙入于海南齐陈后梦龙据屋上而生武帝孙坚母梦肠绕呉门而生孙坚北齐后主母胡氏梦于海上坐玉盆日入裙下遂生后主宋理宗父荣王梦紫衣金防神人来谒而产理宗元太祖之十世祖勃端察尔母阿伦郭斡寡居夜梦白光自天窗中入化为金色神人趋卧榻有孕遂生勃端察尔辽圣宗皇后萧氏梦金柱擎天后与随从皆升乆之入宫又梦拂承天太后榻获金鸡吞之光泽胜常已而生兴宗天地神人之主所关非细有开必先千古同符矣
　　挥麈录开元十七年秋八月上降诞之日大置酒合乐宴百僚于花萼楼百官上表愿以八月五日为千秋节诞日建节葢肇于此天宝七载改为天长节其后肃宗以九月三日生为地平天成节文宗以十月十日生为庆成节武宗六月十二日生为庆阳节懿宗十月二日生为延庆节僖宗八月五日生为应天节昭宗二月二十二日生为嘉会节哀帝十月三日生为延和节梁太祖十月二十一日生为大明节末帝九月十二日生为明圣节后唐明宗九月九日生为应圣节晋高祖二月二十八日生为天和节出帝六月二十七日生为启圣节后汉高祖二月四日生为圣寿节隐帝三月七日生为嘉庆节周太祖七月二十八日生为永寿节世宗九月二十四日生为天清节恭帝八月四日生为天寿节宋太祖二月十六日生为长春节太宗十月七日生为干明节后改为寿宁节真宗十二月二日生为承天节仁宗四月十四日生为乾元节英宗正月三日生为寿圣节神宗四月十日生为同天节昭宗十二月七日生避僖宗忌辰以次日为兴龙节徽宗十月十日生为天宁节钦宗四月十三日生为干龙节高宗五月二十一日生为天申节孝宗十月二十二日生为会庆节又唐代宗十月十三日生为天兴节唐顺宗圣寿节后唐清泰帝千春节神圣降生日辰
　　正月一日元始天尊登九传大帝君以太极金书天神地祗朝三清玉帝弥勒佛诞日纯阳眞人成仙二日宝圣佛生三日北斗翼圣眞君降太白金星现四日重阳全眞开化真君上升玉晨大道君登玉霄宫四盻天下五日大慈佛生六日定光佛生七日北极天眞武上帝午时下降太上老君乘白鹿张天师乘白鹤至成都玉局治说南北斗经玉牀自地而出八日南无华严众意甘露苦王观世音菩萨示现五殿阎罗王韩生九日玉皇大帝生南斗星君降现太真三元朝真十四日三官降十五日佑圣司命真君诞摩竭陀国佛舍利放光雨花金精山张灵源真人飞升十九日北阴圣母降二十日南斗星君降二十三日嗣天师张衡阳平山白日飞升二十七日北斗降二月初一日二殿秦广王萧诞初三日北斗降梓橦帝君诞初四日南斗六司真君降初五日辟支佛生北极天蓬都元帅生初七日南无七宝林中一十二面观音示现南斗北斗西斗帝君降初八日释迦佛生庆古佛生三殿阎王诞初九日东斗降南无光藏法王白衣妙德观世音现初十日长生防真天尊降十三日中元葛真君生十五日三教宗师太上老君诞十八日四殿阎王诞十九日大慈大悲救苦救难观世音诞二十一日普贤菩萨生二十三日保德真君生二十七日北斗降廿九日圣母元君降三月初一日九里玉皇君诣波梨天奏九地学仙得道人名于四天王又二殿楚江王曹生初二日玉皇诞初三日北极天真武上帝诞南无唐西来僧大圣观世音示现初五日南斗天蓬下降初六日南无清净海众山月面吉祥观世音菩萨示现初八日八殿阎君变成王石诞十三日南无天香山妙香观世音菩萨示现十五日玉晨道君登玉霄琳房四盼天下元始天尊游玉京元阳观会三界神仙真真圣说法十九日南斗星君降廿七日七殿泰山王毕诞廿八日东岳泰山诞四月初一日南方七宿下降初二日太虚元君生初三日北斗北极翼圣下降初四日文殊生初七日南斗北斗西斗降生初八日释迦佛生十五日吕纯阳下生十八日碧霞元君生廿一日普贤菩萨生南无广月寺宫中千手千眼观世音菩萨示现廿八日药王佛生五月初三日北极下降南无天竺藏王庆信观世音菩萨示现初四日孔子诞十三日武安王生十七日南无晶日宫中八难观世音菩萨示现廿二日中明王生廿五日太平真君升仙六月初四日南赡部洲转大法轮初七日瑶华帝君生初十日金粟如来生十五日佛啰神生十六日南无宝陀山大悲救苦救难观世音菩萨示现十八日南无西十洋海中庆一十二面观世音菩萨示现十九日南无清净座主白衣满愿观世音菩萨示现廿三日南无清净宝海庆音观世音菩萨示现廿四日九天应元雷声普化天尊诞廿六日二郎神诞廿九日九华真妃降七月十三日南无广庆幸愿观世音菩萨示现大势至菩萨生十八日太真西王母诞生十九日力吉祥国圣母化生贤刧千佛廿四日龙树王生廿五日景佑真君生三十日地藏王菩萨生八月初三日北斗降灶神诞十七日太白长庚降十八日四海龙王神会之日廿一日燃灯佛生廿六日南极老人降廿七日诸佛庆会东海九月初一日太上老君于玉天琼房金阙上宫校集灵篇初三日九垒上皇君诣答惒天陈奏九地得仙名初九日北极真武天上帝成道于武当山十五日南赡部洲救度众生十八日北斗星降十九日日月宫会合诸天列宿上朝无始北斗大帝降廿三日南无华严海众观世音菩萨示现廿五日长生大帝降三十日琉璃光佛生十月初二日南无妙吉祥林中海月观世音菩萨诞初三日三茅真君诞初五日达摩祖师诞初八日火德星君诞初十日西王母降十五日九江水府帝君十五河源溪谷大神与阳谷神王水府灵官同降人间定校人生善恶罪福十八日五百阿罗汉会廿七日北极紫微星降十一月初一日葛仙翁受太上三天金简策书初三日太上玉高大道君登玉霄琳房四盼天下初九日南斗东斗星降十一日太乙救苦天尊诞十三日海空智藏天尊降十七日西方妙善阿弥陀佛生十九日日光天子生诸天华严菩萨出世文殊菩萨出世南无清凉宝山自在观世音菩萨示现廿三日南斗六司星君奏箓生籍之辰廿六日妙果天尊降十二月初一日八仙聚会蓬莱之辰初三日北斗星降初四日九垒玉皇君诣答惒天奏仙名十二日玉晨道君登玉霄琳房四顾天下十五日西斗星君降廿三日五岳神君下降人间廿五日玉皇下降廿八日老君化众降伏九十六种邪魔二十九日华严菩萨下生
　　帝王符命
　　帝王之兴必有符命或告治平之征或彰改玉之应以至正位坤灵倔起偏霸亦皆有异兆焉十八姓纪苍帝生而能书受河图绿字大庭氏三辰增辉五凤异色新书黄帝时大震三日帝游洛水上见大鱼天甚雨七日鱼流而得图书龙鱼河图天授帝号黄龙负图鳞甲光耀从河出黄帝命侍臣写以示天下河图挺辅佐黄帝持斋七日七夜天老皆从以迎河洛之书至翠沩之泉大鲈鱼泝流至兰叶朱文五色毕见沈白图以授帝黄帝录黄帝坐扈洛水凤皇衔图至帝前以黄玉为押尸子黄帝时长庚辉日五色山金鸣泽铜出尚书中候帝尧修坛荣光塞河龙马衔甲赤文绿色临坛吐甲有文言虞夏商周秦汉之事野王符瑞志黄帝东巡省河过洛龙负图出赤文绿字以授帝又黄帝时南蛮乘白鹿来献鬯春秋元命苞尧游河渚赤龙负图论语谶尧率舜等游首山有五老游河因飞为流星上入昴运斗枢舜与诸侯观于河洛黄龙负图瑞应图尧坐河渚神龙赤色负图而至备载山泽河海之形国土分域虞舜时黄龙从洛水出诣舜鳞甲成字舜与三公观于河黄龙五采负图出舜前舜耕歴山得玉歴于河岩又渔于雷泽得玉牌浮水其文曰受而禅惟汝彦帝王世纪舜梦眉长与发等道学传禹北见六子获玉匮之书以从事受黑书于临洮得绿字于浊水呉越春秋禹登衡山梦赤綉文衣男子称元衣苍水使者谓禹曰欲得我山书者斋于黄帝之岳禹乃退斋三日登宛委发石得金简玉字之书尚书中候禹治洪水观于河见白面长人鱼身出曰吾河精也授禹河图而还于渊白孔六帖汤观洛有黄鱼化为黑玉又有黑龟赤文成字有神牵白狼衔钩而入朝墨子赤乌衔珪降周之岐社瑞应图赤乌武王时衔谷至屋上兵不血刃而殷服武王伐纣牧竪探高鸟之巢得玉玺文曰水德将灭木祚方盛文王有赤雀衔书止于户又有凤凰衔书武王伐纣度孟津白鱼入舟腹下有赤文成字言纣可伐中候武王观于河沈璧礼毕青龙临坛衔元甲之图吐之而去宋书周公摄政与成王观于洛龟青龙苍光止于坛背甲刻书赤文成字周公援笔以世文写之书成文消龟堕甲而去汉高祖有五星聚井神母夜号以彰赤帝之符其所居上有气成龙文五彩金楼子孔子夜梦三槐之间丰沛之邦有赤飚起呼顔囬子夏往观之见赤虹化为黄金上有文曰卯金刀应高祖起丰沛麈谈沛公始为亭长梦逐一羊拔角尾皆落占曰羊无角尾王也晋元帝时三雀共登一雄鸡背三入安东防占者以为当三进爵为天子孝宣有太山大石起立上林枯柳生枝其叶成文曰公孙病已立梁武帝为儿能蹈空而行时顶有浮光身映日无影所住斋常有气五色回转状若盘龙季秋出九日台风起烟尘所居独紫气腾起形如繖葢唐高祖龙潜洛郊曾践石靴迹见于石中又高陵县有神尧先世庄田高祖襁褓时母置放柏树之阴而往饷田比饷回日斜而树影不移太宗举义师日所居有紫云居内天俄变为五色状如飞龙宋武少卧酒家人见一物五采如蛟龙又行止时见二小龙附翼武德末太宗平内难有龟游于莲叶之上取之化为白石莹洁如玉唐中宗废居房陵仰天而叹因抛一石于空中曰我后帝此石不落其石遂为树枝罥挂齐高帝身上黄紫气属天北齐高欢梦履众星而行南史齐世祖梦人从天飞下头插笔来画上衣两边陈书陈高祖夜梦天开数丈有四人朱衣捧日而至高祖开口纳焉及觉腹中犹热南齐书太祖梦乘青龙逐日西行世祖梦着桑屐行太极殿阶陛上庾温曰屐者运应木也桑字四十二世祖年过此即帝位又常梦凤凰从天飞下斋前两翅相去十余丈翼下有紫云气册府元龟唐睿宗初生含元殿则天于殿内造佛像及长闲观其侧玉像忽言尔后当为天子酉阳杂爼睿宗为冀王时寝斋壁上蜗迹成天字上惧遽扫之经数日如初宗临潞州景龙二年防上假寐宋大辨等同见赤龙据案中宗将祀南郊宗来京师使术士韩礼筮之一蓍孑然独立礼惊曰蓍立竒瑞非常之事也北梦言唐僖宗幸蜀张恶子神自庙出十余里列仗迎驾白雾之中髣髴见其形因解劒佩赐之又后唐太祖善骑射曾于新城北酌酒于毘沙天王圣像请与交谈天王被甲持矛隐隐出于壁间所居帐内时有火聚或有龙形后唐明宗微时随蕃将巡边宿于鴈门逆旅媪方娠帝至不时具食腹中儿语谓母曰天子至速具食声闻于外懿宗初封郓王郭淑妃见黄龙出入卧内钓矶立谈义祖梦临大水黄龙无数义祖袒身而入取一龙出未几掠得烈祖养以为子南唐近事烈祖昼寝梦一黄龙绕殿鳞甲灼然既寤使视前殿时元宗方为齐王凭槛而立遂正储位郭祖微时与冯晖同里有道士善劄青因令刺之郭于项右刺作雀左作谷粟冯以脐作瓮中作鴈数只戒曰尔曹各于项脐自爱雀衔谷鴈出瓮即亨显之时也郭祖秉麾之后雀谷相近登位之后雀遂衔谷冯秉旄鴈自瓮中累累而出周太祖微时尝昼寝有如小虺五色出入颧鼻之间一夕在亭院斋忽有黄气起于前缭绕而上遽际于天太祖于黄气中仰见星文紫微文星烂然在目密告知星者曰坐见天衢物不能隔至贵之祥也又于署衙中有紫气起于幡竿之上宋太祖微时夜卧内常有光如车轮内见黄龙若出波浪中出没鱼鼈之类不可胜数皆作金色光芒刺目宋神宗居濮邸一日昼憩便寝有紫气自鼻中出盘旋如香篆剪胜野闻我太祖在滁濯手于栢子潭有五蛇扰而就之一日战毕蛇在其侧帝以兠鍪掩之及战手刃甚众军法战毕必祭甲冑甫奠而霹雳大震白龙自兠鍪中腾空去诸将自此畏服西京杂记元后在家常有白燕衔白石大如指坠绩筐中后取之石自剖其文曰母天地后乃合之遂复还合魏志甄皇后生每寝家中人髣髴见如有人持玉衣覆其上者晋成帝杜皇后长犹无齿帝纳采之日一夜齿尽生五代史补齐高昭刘皇后生时赤光满室寝卧见有羽葢荫其上魏宣武灵皇后产时赤光四照永平中马贵人梦小飞虫万数随着身入皮肤中复出数日立为后高宗皇后呉氏父呉近常梦至一亭曰侍康旁植芍药独放一花花下白羊一只后以乙未生高宗为康王时选入宫侍康之徴也宋慈圣太后少时约婚京兆李植娶迎入门见鬼神千万在前惊走避之后即时还家俄选为后光献太后在父母家时与羣女共为撚钱之戯后一钱辄独旋转盘中凡三日方止谢皇后生而黳黑翳一目会元夕有鹊巢灯山众以为后妃之祥忽病疹肤蜕莹白如玉及医去目翳遂为理宗后又唐清泰帝晋高祖妇兄也明宗时为太原帅因击毬同入赵襄子庙但见土偶避位而立五代史补杨行密常为河肥县手力有过县令将鞭之行密惧且拜有客自外入见行密每拜则厅之前檐皆扣地而令不觉客遽以所见告令遂恕之唐年谱王庭凑为留后墅西有飞龙山神庭凑往祭之见一人被衣冠折腰于庭及入庙神乃侧坐北梦琐言唐僖宗播迁蜀中蜀先主建为禁军都头与其侪于僧院掷骰子六只次第相重自么至六人共骇之
　　帝王瑞应
　　在昔龙马负图出于河而羲画立神龟载书出于洛而禹畴叙驺牙见而逺方归义野象来而广南遂平鸑鷟鸣岐占旧邦之新命朐防出土符江东之合王大螾既兆土精赤乌亦符火德国之将兴必有祯祥其彰彰者也考诸书所记瑞应之物帝王德泽所感以类应之如天鹿者神灵之兽也五色光耀洞明王者道备则至周印者神兽之名也星防之变化王者德盛则至白虎者仁兽也一名驺牙虎而白色身缟如雪王者仁而不害则见孙柔之瑞应图王者不暴虐及行苇则见一曰王者德至禽兽泽洞幽防则见角端者日行万八千里又晓四裔之语明君圣主在位明达方外幽逺之事则奉书而至神灵滋液百宝为用则白象至赤熊见王者自养有道则白象负不死药来者幽隐之兽也有明王在位则来为时辟灾除害银鹿王者刑罚得中民不为非则至芝英者王者亲近耆老养之有道则生君乘木而王其政升平则福草生王者德至于地则华平盛王者之德及草木则有甫一名倚扇状如蓬大枝叶小根根如丝转而成风杀蝇有屈轶佞人入则指之有平露如葢其国不平则随方而倾华平者其枝正平德刚则仰德弱则俯君乘金而王其政讼平芳桂常生君乘土而王其地太平蔓草紫脱常生王者有礼则葳生王者礼备则威香生有圣人之德则朱草生王者宗庙修则巨鬯三禺之禾生王者有德而天下平世乐之鸟见三才得所三角之兽至孝至于幽逺比翼之鸟至鳏寡无弃比肩之兽至道成则驺虞至狱讼平则獬豸至能用人则龙马至能致太平则黑狐至道纯则白鹿至德盛则赤至贵人贱马而白马朱鬛至德及幽隐而双鱼白泽至妾媵有制白燕巢政惠不苛白虎至刑罚得中银麞驯律钟和调玉羊见德达深渊则黄龙应气而游德至鸟兽白鸟下王者有盛德则金人游后池王者至孝则金车出王者宴不及醉刑罚中人不为非则银瓮出德至于山陵则出黑丹王者不贵难得之物则鸡骇犀见神灵滋百寳用则玑镜出王乘金而王则黄银见王者不藏金玉则黄银紫玉见王者不隐过则璧流离见水泉流通四海会同则圭出王者孝道行则延嬉出王者清明笃贤则玉马出玉鸡王者至孝则至五常并修则玉英见玉瓮者不汲而满王者清亷则出然亦有不验出不以时者魏文帝受禅郡国奏白虎二十七见元帝即位凤凰见郡国者五十余处章帝末凤凰一百四十九见石虎即位郡国献苍麟十二以驾法车为治平之应耶为衰乱之征耶又肃宗上元二年延英殿御坐梁上生玉芝一茎三花上制玉灵芝诗而是岁宗肃宗俱崩代宗即位华州至陜西黄河清彻三百余里而是岁吐蕃犯京师大驾幸陜永泰二年六月丁未日重轮其夕月重轮太庙二室芝草生十一月获赤兔而洛水泛溢大为民害灾祥固无足凭矣
　　厯代世纪
　　黄帝元年丁巳至虞舜癸酉共四百九十七年夏禹元年甲戌至帝桀五十二年甲午十一世共四百五十一年商汤元年乙未至帝纣三十二年己卯二十八世六百四十五年周武王元年己卯至赧王五十九年乙巳三十六世共八百六十七年秦昭襄王乙巳至二世甲午共五十年自乙未迄戊戌楚汉分争天下无统者四年前汉十二帝内吕氏八年王莽十八年后汉十二帝至曹丕之簒共四百二十七年魏五传四十六年晋簒魏四五十二年东晋十一帝又一百四年刘宋八帝六十年齐萧道成七帝二十四年梁萧衍四帝五十九年陈霸先五主三十三年隋杨坚四帝三十九年唐二十帝内则天僣周十八年共二百八十九年后梁朱温一代十七年后唐李存朂四帝十四年后晋石敬塘二主共十一年后汉刘暠二世四年后周郭威三主共十年宋十八帝凡三百二十年辽九主二百十年金九主一百二十年元世祖混一至顺帝八十九年自黄帝元年丁巳至顺帝三十六年戊申共四千六十九年陈眉公曰尧元年至万厯元年癸酉计三千九百六十二年六十七甲子
　　即位纪元
　　人君即位之一年称元年舜典元日商训元祀春秋元年皆言始也后世倡仁元之说改元称号纷纷不一史记秦惠文王十四年丁酉更为元年汲冡竹书魏惠王有后元年汉文帝惑方士言以十七年戊寅亦改后元年景帝因之八年壬辰改中元又六年戊戌改后元犹未以号纪年也武帝因亊立号辛丑即位曰建元又六年丁未以长星见改元光又六年癸丑以六气更始改元朔又六年己未郊得一角兽改元狩又六年乙丑获宝鼎改元鼎又六年辛未东封改元封又六年丁丑行夏正改太初自征和而后复改后元是武帝亦厌改元矣厯代沿袭或五六年或三四年或一年再改一年三改四改汉哀帝以建平二年改太初元将见王莽传光武以建武三十二年改建武中元见续汉志而本纪削元将中元字岂亦有讳乎【元魏唐朱以四字改元西夏又以六字改元】魏恭帝周闵帝明帝唐肃宗即位只称元年似为复古未几仍改年号讫无定见殊可哂也古者即位逾年改元虽哀帝继殇帝亦终延年而为永初成帝继质帝亦终本初而为建始唐宣宗以叔继侄亦终会昌而改大中惟刘禅孙亮石苻生李嗣源李璟等不逾年而改元姑亡论而晋惠帝改武帝太熙为永熙欲长奉先帝之制亦非也时议以为违春秋逾年书即位之义令史官没之明年辛亥正月改元永平唐顺宗以德宗贞元乙酉正月即位至八月改元永贞是时顺宗已传位太子自称太上皇嫌于独无纪年故亟改元而唐睿宗以中宗景龙四年即位未逾年而改元景云孙之翰谓一年不可二君一年二君则民听惑矣宋太宗太平兴国元年即太祖开宝九年丙子太祖以十月二十日上仙而十二月二十二日即改其元时去新岁止八日耳洪景卢谓窃计岭蜀之逺制书到时正是二年之春使人君即位而无元年尤为不可惟帝昺以端宗景炎三年戊寅改元祥兴时危事棘斯不与常例同也又有逾年不改元者唐中宗仍武后神龙代宗仍肃宗宝应梁末帝【即均王】仍太祖干化周世宗仍太祖显德蜀孟昶仍知祥明德汉隐帝仍高祖干祐金熙宗仍太宗天会汉高祖追用晋高祖天福皆非礼也若唐哀帝仍昭宗天祐则畏朱温而不敢改元耳又汉献帝除光熹昭宁永汉【己巳年董卓等挟改】梁元帝除大宝【梁简文帝号】梁末帝除凤厯【朱友珪号】汉高祖除开运【晋出帝号】晋惠帝从改永安【甲午春正月改永安七月改建武冬十一月复改永安】最为无谓自唐德宗慨想贞观开元之盛改贞元以法二祖【用李泌言】宋代因之若淳熙【合淳化雍煕】庆元【合庆厯宝元】开禧【合开宝天禧】之类是也元祐之号或谓合元丰嘉祐而有对钩之谈隆兴欲隆绍兴之治绍熙欲绍淳煕之政而词臣草诏乃合建隆绍兴及绍兴淳煕为义非初意矣然年号文字又有离合之谶重复之嫌如永昌隆昌为二日大亨为一人二月了【原阙八字】天保为一大人只十隆化为降死德昌为得二日宣政为宇文亡日大象为天子冢广运为军走大业为大苦末广明为唐去丑口而着黄家日月太平为一人六十咸字人口有戈宣和为一家有二日靖康为立十三月康【高宗初封康王】建炎为两火此离合之谶也炎兴应司马氏之名升平有不满斗之謡大足为一人数足而武后改之天元周号昌字二日而李泌议之咸字负戈美字羊犬大亨为子不成而神宗避之隆兴近正隆【契丹号】纯煕旁作屯而孝宗更之治平或谓火德不宜用水康定靖康或谓如諡法天圣为二人口耳明道为日月相并【母后临朝】乾道九年而改为用九之数已极纯煕之更为淳避告成大武之语其改元谨始如此乃若晋之建兴同乎孙刘【孙亮刘禅】唐之至德永泰同乎陈齐【陈后主至德齐明帝永泰】而晋惠六同汉号【永平元康建始永宁永兴建武】一同呉号【永安】汉哀之太初【武帝号同】晋元之建武【惠帝号同】魏孝武之永兴【太宗号同】唐肃宗之上元【敬宗号同】元顺帝之至元【世祖号同】皆自重本代之号干德蜀号【宋太祖号同】因宫人鉴背而后知隆兴伪号【宋孝宗号同】因曾布日录而后见建中靖国之纪元曾肇以唐建中【德宗号】为疑请改建为执而徽宗不听谓梁末禅位年号太平太宗不忌云然重和犯契丹重煕之号三月即改宣和高孝欲用炎兴干统谓刘蜀契丹已用而更议此则重复之嫌也至和三年速改嘉祐以至道末年为疑【太宗至道三年崩】煕宁崇宁或云同刘宗陵名宣和或云同契丹宫门名其避忌又不止重复而已晋有立始长顺之筮唐有元和咸通之兆宋有重火之验葢有数存焉纬书谓文王以受命之年为元年【尚书运期授注云周文王以戊午蔀二十九年季秋为受命之月至明年乃改元书序云惟十有一年武王伐殷注云本文王受命而数之】文王不宜改元而改元武王宜改元而不改元欧阳永叔尝辩其妄矣国朝列圣即位逾年改元不再改遵古道也洪武三十一年戊寅闰五月太祖高皇帝崩于西宫皇太孙即位明年己卯改元建文又三年壬午六月逊位于成祖文皇帝乃革建文年号通称洪武三十五年英宗睿皇帝正统十四年己巳北狩八月困于土木以景泰八年丁丑春正月自南宫复辟改元天顺葢与民更新势不获己岂与无因改元者例论哉然张重华方腊俱号永乐契丹号天顺西夏号正德国朝固不以为嫌也归田录国朝百有余年年号无过九年者开寳九年改为太平兴国太平兴国九年改为雍煕大中祥符九年改为天禧庆厯九年改为皇祐嘉祐九年改为治平惟天圣尽九年而十年改为明道
　　国家最重改元然厯世无穷美名有限易于重复如晋惠六同汉号一同呉号汉哀太初晋元建武魏孝武永兴唐肃宗上元皆自同本朝年号干德蜀号因宫人鉴背而知至五代保太中浚秦淮得石刻有大宋干德二年凡六字乃辅公祐反江东时号则又并国号年号而同之不独西蜀王衍矣事载宋朝类苑我明永乐乃隋向开明凉张重华蛮张遇贤宋方腊所僭年号天顺则元武宗太子阿蘓竒入即位上都年号正德为西夏王天祐僭国年号隆庆不独山西州名实系金之宫名泰昌始祚倥偬草定而魏孝武先已有之后乃改永熈耳
　　法僧梁萧庄南诏晟丰祐先已用之又郭子章传草续记万厯间予邑人掘地得一法马上凿天启三年造背有吉安路三字予考天启乃梁王琳立永嘉王萧庄称帝改元也然时不称吉安路称路自元始考太和旧志至正戊戌红巾徐贞一陈友谅陷江西下吉安泰和称天启三年法马正其时物观此则天启之号前代已四见矣然则柄政者遇此大典可不详稽博考而贻宰相须用读书人之诮哉
　　四种轮王
　　仁王经世间帝王凡有五种其一粟散王威德最劣二铁轮王治阎浮提三铜轮王兼二天下四银轮王化三天下五金轮王统四天下广明集秦皇汉武阎浮提内唯主震旦五种王中粟散王也慈恩经云轮王威定诸方亦有差别金轮望风顺化银轮遣使方降铜轮震威乃服铁轮奋戈始定俱舍经云从此洲人寿无量岁乃至八万岁有转轮王生金轮宝现其轮千辐具足毂辋众相圆净如巧匠成舒妙光明又释明槩决对云中国者三千日月万二千天地之中央也故有轮王迭出圣主继兴又佛经称优昙华乃佛瑞应三千年一现现则金轮王出世王勃益州善寂寺碑握仁王之宝镜日月重光驱梵帝之金轮雷霆静防唐武氏号天册金轮圣神皇帝
　　五德递王
　　礼斗威仪君乘金而王为人美眉乘火而王其人鋭头乘水而王其人大头河图苍帝方面赤帝圆面白帝广面黑帝深面王勃尝作大唐千岁厯云以土王者五十代而一千年金王者四十九代而九百年水王者二十代而六百年木王者三十代而八百年火王者三十代而七百年自黄帝至汉并是五运真主五行之匝土德复归于唐开元张说握符颂序云昔在唐虞之际以斗精受命者七人得四钧间气而生者又二十八人所谓三十五际者也禹以金德王故夏后氏有天下得生数四百年契以水德王故殷得成数六百年稷以木德王故周得成数八百年伯益之命中天而先族以火德乘之故汉有天下得生数再成三百年其间距王而兴不能复九州之迹及胜残百年之命者皆五运之余气也纬以入元三百岁为德运七百六十岁为代轨千五百二十岁为天地出符四千五百六十岁为七精反初天人相应若合符节易干凿度孔子曰立德之数先立木金水火土德各三百四岁五德备凡千五百二十岁太终复初故曰五行更用见郎顗传注又魏志注帝王者五行易姓之符代兴之会以七百二十年为一轨有德者过之至于八百无德者不及至四百载是以周家八百六十七年夏家四百数十年汉行夏正迄今四百二十六岁
　　帝王享国之乆
　　人主享国之乆五帝而下黄帝一百十年少昊八十四年颛顼七十八年高辛七十年尧百年舜五十年帝不降五十九年桀五十二年武丁五十九年昭王五十一年周赧王五十九年周穆王汉武帝五十五年周平王五十一年梁武帝四十八年周显王我明神宗四十八年周宣王唐宗及我明世宗四十六年秦庄襄王齐景公五十九年高宗在位三十一年为上皇二十五年居帝位之晚者武王八十七宋高祖六十四唐明宗六十一混一之晚者元世祖六十三又王元美识小录载国朝亲王享国之乆者吉简王见浚七十一年代简王桂六十九年鲁靖王肇煇六十四年德庄王见潾晋庄王钟俱六十一年岷庄王梗六十年沈庄王幼学五十八年宁献王权五十八年周定王橚五十七年襄宪王瞻墡寿定王祐榰淮康王祚钟俱五十五年益端王祐防五十三年衡恭王祐楎五十二年
　　天子别号
　　唐文皇自称天可汗唐宣宗自称乡贡进士南唐李后主自称莲峰居士又自称钟隐居士唐宗会昌投龙文自称继元昭明三光弟子南岳上真人宋徽宗羣臣上尊号玉京金阙七宝元台紫薇灵宝至真玉宸明皇大道君其上章青词自称奉行玉清神霄保元一六阳三五璇玑七九飞元大法师都天赦主【原阙三十一字】政和乙酉道箓院上章册帝为教主道君皇帝元顺帝自称玉宸馆佩琼花第一洞烟霞小仙明武宗皇帝自称太师威武大将军朱寿又正德五年上自号大庆法王西天觉道圆明自在大定慧佛特给黄金印白玉轴头诰命嘉靖三十五年恩封睿宗为三天金阙无上玉堂都仙法主元道德哲慧圣尊开真仁化大帝献皇后为三天金阙无上玉堂总仙法主元道德哲慧圣母慈化天后孝烈方皇后为九天金阙玉堂辅圣天后掌仙妙化元君上初封灵霁上清统雷元阳妙一飞真君加封九天教普济生灵掌阴阳功过大道思仁紫极仙翁一阳真人元虚应开化伏魔忠孝帝君再加太上大罗天仙紫极长生圣智昭云统三元证应玉虚总掌五雷大真人都境万寿帝君自是四十五年又不可胜纪矣
　　举孝亷为人主
　　先举孝亷后为人主者魏武帝呉大帝先状元及第后为人主者夏主李遵顼再即大位者中宗道元年二月六日以皇太子即位嗣圣元年降庐陵王圣厯元年为皇太子神龙三年再即帝位昭宗龙纪元年自寿王即位光化三年迁为太上皇天复元年再即帝位国朝英宗皇帝以正统己巳年翠华北狩为太上皇帝朔漠一年居深宫七年再践天子位改元天顺宪宗以正统己巳册为皇太子景泰壬申封沂王天顺壬午复册为皇太子一为亲王再正青宫近代所无
　　外藩朝贡
　　元时外藩朝贡者千余国可谓穷天极地罔不宾服而惟日本倔强不臣阿喽罕等率师十万往征得返者三人耳国朝洪武中四夷王会啚共千八百国嗣后朝贡之国多前史所未载今考其名曰朝鲜曰女真曰琉球曰乌斯藏曰齐勤古衞曰罕东衞曰安安衞曰楚逊衞曰哈密衞其经哈密而来者凡三十六国曰和卓国曰齐喇伯哩曰赛玛尔堪曰哈喇曰于阗曰安南曰占城曰暹罗曰瓜哇曰真腊曰满刺加曰古麻刺曰三佛齐曰浡泥曰蘓门荅刺曰蘓禄国曰彭亨国曰西洋古里曰古里曰琐里曰榜葛刺曰天方曰黙德那曰古里班卒曰锡兰山曰白葛荅曰吕宋曰合猫里曰打囬曰日罗夏治曰阿鲁曰甘巴里曰忽鲁谟斯曰柯枝曰麻林曰沼纳朴儿曰加异勒曰祖法马曰溜山曰阿哇曰淡巴曰须文达那曰览邦又永乐中来朝者十六国曰鞑靼曰乌梁海曰拂林曰南巫里曰急兰丹曰竒刺尼曰夏刺比曰窟察尼曰乌涉刺踢曰鲁密曰彭加那曰舍刺齐曰八可意曰坎巴夷替曰祖法儿曰黑葛答曰八答黑商曰日落曰迤北小王子曰卫拉特曰海西连州野人曰西域哈密哈三曰吐鲁畨曰洮州畨族曰西固城畨族曰阶州文县畨族广舆啚攷嘉靖以前四裔入贡东北朝鲜等二东日本一南安南占城等六西南浡泥等四十九西哈喇等四十六西北哈密等七北朶顔鞑靼等二今东西洋通贩诸国西洋则交阯【清华顺化广南　新州　提夷】占城暹罗【六坤】下港【加留吧】东埔寨大泥【吉兰丹】旧港【占毕】麻六甲哑齐彭亨柔佛丁机宜思吉港文郎马神池闷东洋则吕宋【东番　大港　南旺　玳瑁　中邦吕蓬　磨荖央　以宁　屋党朔雾】苏禄【高药】猫里务【樵老】沙瑶呐哔啴【班隘】美洛居文莱鸡笼淡水
　　张绍和曰岛外诸国惟交阯占城暹罗彭亨吕宋蘓禄舶人所称尚启故沿若下港之为瓜哇东埔寨之为真腊大泥之为渤泥旧港之为三佛齐麻六甲之为满刺加哑齐之为蘓门答刺思吉港之为蘓吉丹迟闷之为吉里地问文莱之为婆罗猫里务之为合猫里往往讹璞为朴认鲁为鱼也




　　玉芝堂谈荟卷一
<子部,杂家类,杂纂之属,玉芝堂谈荟>
　　钦定四库全书
　　玉芝堂谈荟卷二
　　眀　徐应秋　撰
　　一门执象笏者百人
　　古人子姓贵盛可记者西汉金日防张安世七叶珥貂杨震至彪四世太尉袁安至隗四世五公唐萧瑀八叶宰相汉荀氏六世九公人所共知他若汉明帝时张酺为三公时其父尚在公卿朝罢俱诣酺府奉觞上寿身为帝师厯太尉司空司徒其子蕃复为和帝侍讲曾孙济位至司空亦侍灵帝讲读济弟喜亦为司空俱封侯东汉耿氏自中兴讫建安末大将军九人卿十三人尚公主三人列侯十九人郎将防羌校尉及刺史二千石数十百与汉兴衰梁冀一门前后五侯三皇后六贵人三大将军卿将尹校五十七人魏太尉穆崇六世尚主诸昆季尚主者又十余人七世掌机宻四为三公二代封王陆凯家同时在朝二相五侯将军十余人隋髙祖受禅朱穆来朝拜太师子孙虽在襁褓悉拜仪同一门执象笏者百人后汉应枢神光照社探得黄金后应顺应垒应柳应奉应邵应玚应亨七世通显晋王导王洽王恂王昙首王僧防王楫王筠亦七世通显宋谢庄子朏孙湿四代六人并为吏部尚书宋何尚之子偃偃子戢戢子昌寓昌寓子敬容祖孙五世为吏部尚书刘林甫刘祥道刘齐贤三世典选王彪之子临之临之子纳之纳之子淮之四世并为御史中丞张嘉贞三代为相四代掌纶诰又胡宿胡宗愈胡文修胡世将四世掌诰李德林李百药李安期徐齐徐坚徐峤孙逖孙宿孙简张説张均张蒙李昉李谔李昭述并三世掌纶诰又崔邠崔郾崔郸兄弟三人并为礼部侍郎谢安至孙混三世并为仆射宋史吴琳子挺挺子曦三世节度使钱忱髙祖俶祖惟父景臻四世为节度使郑绅郑翼之郑藻郑兴裔四世节度使史浩史嵩之及史弥逺三世为节度使张俭张文张巡李岘李峘李峄并兄弟同列三防唐崔琳与太子詹事珪光禄卿瑶俱列防棨号三防崔家羣从多至大官每谒大明宫冠葢相望遇宴集一榻置象笏犹重叠其上王俭子暕暕子承三世为国子师孔頴逹孔志孔惠元三世并为司业梁颢子适适子美三世为京兆尹赵才子道兴道兴子皎三世为执金吾周访子抚抚子楚三世为益州牧李宗谔子昭遘十八岁防及第昭遘子杲卿杲卿子士亷皆不逾是岁三世为探花郎可谓盛矣国朝闽县郡守林元美中永乐辛丑进士其子林文安瀚繇大司马改南宰文安子九人庭防大司空庭机大宗伯庭楷指挥庭枌庆逺知府庭杪湖州推官庭防子通叅燫大宗伯烃大司空凡三代典成均一门五尚书而他防叙及举孝亷者不下数十人灵宝许进太子少保大宰凡八子诰大司空讃少保文渊阁大学士论太子太保大司马诗布政父子五进士而四为尚书及诸孙为郡守曹郎登科第者又十余人余姚忠烈公副都御史赠尚书孙燧燧子孙陞嘉靖乙未榜眼南大宗伯陞子吏部尚书鑨甲戌会元兵部尚书鑛父子三尚书又都督佥事堪尚宝卿墀堪子都督同知钰陞子礼部侍郎鋋太仆卿錝鑨子御史如法叅政如洵墀子大学士少保如游孙丁丑进士嘉绩蒲州杨太宰博子俊民至尚书俊卿乡会武举俱第一至都督同知俊士举进士俊卿子元祥十九岁为翰林院检讨铅山费叅议瑄子少师大学士宏少保尚书宷宏子武选郎中懋贤从子翰林修撰懋中工部郎中懋良四川巴县刘御史规子成化丁未榜眼礼部尚书春叅政台春子副都御史彭年彭年子行太仆卿起宗起宗子布政使世赏台子叅政学年后有都御史世曾仁和江叅政玭子礼部尚书澜澜子工部侍郎晓晓子佥事圻圻子都御史铎宗党贵盛一时者嘉靖间吏部侍郎欧阳铎礼部尚书德工部侍郎塾少保必进太仆卿衢都御史重御史席余丞郎守令数十人兵部侍郎潘珍潘旦工部侍郎希曽工部尚书鉴兵部尚书潢又会稽之陶叅议怿都宪谐吏侍学士大临南礼部尚书承学布政使幼学叅政大年都御史大庄布政使大膑宪副大有尚宝丞允淳主事允宜宫保望龄山东新城王重光户左侍郎子之辅户部员外之辅子王象干兵部尚书王象斗乙未进士户部象节壬辰进士检讨之驭浙江按使之驭子象恒应天巡抚象春庚戌进士南考功郎之垣户部尚书子象晋甲辰进士浙江右布政之都乙未进士开封知府子象云辛丑进士叅政之垣子象贲户部员外象贲子与戊辰进士御史莆田黄寿生永乐辛卯解元子琛景泰辛未进士仲昭成化丙戌进士琛子干亨成化乙未进士干亨子如金治乙丑进士仲昭孙希英治乙丑进士凡四世进士兴化柯英治己未进士子维熊正德丁丑进士维骐嘉靖庚戌进士维骐孙茂竹万厯癸未进士茂竹子防万厯甲辰进士凡五世进士武进陆恺正德乙丑进士弟愉天顺庚辰进士弟怡成化乙未进士愕子陆简成化丙戌进士陆节治壬戌进士陆义正德戊辰进士两世六进士真足方美前古若父子贵显者宋赠太子少师陈去非子赠侍中文忠公尧佐次赠太尉康肃公尧咨一相中书一长枢密一为侍从俱登甲第而尧叟尧咨兄弟状元俱建节宋徽猷阁学士忠宣公洪皓子平章事文惠公适知枢密院文安公遵端明殿学士文敏公迈父子兄弟俱登制科知制诰俱以学士终汉史丹九子并为侍中唐博陵崔倕六子一登辅相五任大僚太常卿邠太尉卿鄷外台尚书郾廷尉卿郇执金吾蔀左仆射郓又邠及郾五知贡举得一百四十八人宋忠献公太子少师韩亿子太傅綘太子少师维司空缜武惠公赠中书令曹彬子河阳节度武懿公璨彰武节度玮定国节度忠恪公琮亿八子彬七子余亦各有显宦汾阳忠武王郭子仪八子而显者四代国公曜赵国公晞代国公暧祁国公曙西平忠武王李晟子十三人而显者亦四河中节度使愿岭南节度使宪凉国公愬太子太保听宋之五窦端明学士仪礼部侍郎俨起居郎侃叅知政亊偁补阙僖皆谏议大夫窦禹钧之子唐有五窦国子祭酒常司业牟容管经畧羣婺州刺史庠武昌节度使巩皆左拾遗窦叔向之子国朝父子兄弟同举进士者尚书吴江吴洪子吴山吴琨御史常熟章珪子章表章格章律光禄卿余姚陈焕子陈陛陈墀陈瑾弋阳叅政汪鳯子成化辛丑进士汪僎治癸丑会元礼部尚书汪俊翰林院侍读汪伟翰林院侍读汪佃侍郎临海王宗沐子刑部主政士崧方伯士琦佥都御史士昌布政南昌刘曰林子巡抚一焜员外乙未进士一煜一煜子甲戌进士鸣谦大学士一燝都御史安陆陆洪子行人槩副都御史渠副都御史臬刑部尚书长干杨志象子兵部侍郎杨守濓叅政守沚布政守鲁又布政福山孙遇子大理丞珂给事中珪尚宝卿琰曹县副都御史王珣子副都御史王崇文太仆寺卿崇献副使崇仁崇俭又鄞县教谕戴阳子布政戴鳌叅议戴鲸副都御史戴鱀主事戴鳌嘉靖丁未状元兴化大学士李春芳子茂材尚宝司丞茂材子思诚戊戌进士礼部尚书思诚孙清辛未进士兵科给事中茂功兴化知府子思聪封主事思聪子乔己未进士陜西巡抚嗣京戊辰进士御史思敬处州府知府思敬子长倩甲戌进士归安知县嘉兴项万寿壬戌进士叅议子德祯丙戌进士德祯子鼎铉辛丑进士庶吉士声国甲戌进士嘉兴嘉靖丙辰进士副使黄錝錝子辛未进士翰林侍读洪宪洪宪子丙戌进士福建巡抚工部侍郎承丙辰进士吏科给事中福建按察使承昊绍兴嘉靖癸丑进士太仆卿姜子羔子羔子万厯壬午解元癸未进士赣州知府镜镜子丙辰进士广东左布政一洪癸丑进士礼部尚书逢元武进尚宝卿吴性子侍郎中行中行子万厯辛丑进士大理卿吴亮乙未进士叅政吴庚戌进士龙溪知县吴奕行人吴兖亮子辛未进士福建副使简思壬戌进士祥符知县柔思晋江万厯壬辰武进士行都司林武苴子光禄寺卿戊戌进士欲栋礼部尚书丁未进士癸卯解元欲楫欲栋子丁丑进士期昌怀宁左布政刘尚忠子崇祯戊辰状元若宰丁丑进士若宜嘉靖甲戌会元礼部侍郎瞿景淳景淳子辛丑进士湖广叅议汝説汝説子户科给事丙辰进士式耜永乐中都督佥事赵清子九人长璟同时为都督而琮珣瑛玹俱世袭指挥使亦其流亚也
　　嘉话録武后朝宰相石泉公防方庆进其家自右军已下至僧防智永禅师二十五人各书帖一卷命崔融作序谓之宝章集亦曰王氏世宝梁书刘孝绰兄弟及羣从诸子侄当时有七十人并能属文三妹适琅邪王叔英吴郡张嵊东海徐悱并有才学晋王祥弟览孙导至十一世孙褒厯两晋宋齐梁陈后周凡七十余人皆有列传如羲之献之徽之僧逹昙首僧绰僧防俭皆有孙裔及河东裴氏十代有王禹玉厯仁宗英宗神宗三朝并为翰林学士其家自太平兴国至元丰十榜皆有人登科王诗有三朝遇主惟文翰十榜家有姓名更为千古未有之竒隋唐嘉话载朱正谏敬则代着孝义自宇文周至国朝并令旌表门标六阙
　　宋三世宰相吕文穆公从子文靖从孙正献
　　挥麈録吕文穆相太宗犹子文靖叅真宗政事相仁宗文靖知枢相哲宗正献孙舜徒又为太上皇右丞相继执七朝政真盛事也
　　国初詹同以翰林院承防兼吏部尚书绾二绶葢侍从六卿之长其子徽以吏部尚书兼左都亦绾二绶葢六卿三法司之长也后许进与子论俱为吏部尚书复与子诰俱为兵部尚书盛之极而且竒者也隆庆初徐少师阶首揆而弟陟南少司冦长子璠太常寺卿次子瑛少子琨俱尚宝少卿孙元春亦举进士为太常卿亦费之亚也
　　李晟为太尉子愬亦太尉杜牧赠诗曰家呼小太尉国号大凉公
　　孝庙人才之盛好事者取其父子同朝作对联云一防探花父两个状元儿时葢张宗伯升己丑状元子恩王礼侍华辛丑状元子守仁俱为兵部主事户部郎中刘鳯仪则己未探花龙之子兵部员外李瓒则壬戌探花廷相之父一时同朝前此未之有也治正德间鄞县杨吏侍守阯工书守随广西右布政守隅而守陈子刑侍茂元按察使茂仁
　　四世甲榜邹贤邹守益邹善邹德涵德溥德泳唐荆川顺之子鹤征孙效纯而荆川父举人祖进士给事中
　　附
　　皇明盛事成化中大学士眉州万安子翼南礼部侍郎孙璧庶吉士正德中大学士杨廷和父春以提学佥事致仕子慎状元官修撰嘉靖中乌程董份官礼部尚书子慎南京工科给事中孙嗣成礼部郎俱三代无恙嗣昭乙未进士国朝鄞县杨守陈守阯兄弟各发本省解其后对掌南北成均并为尚书其家堂联有金榜题名四世十科进士玉阶听履一门三部尚书可谓极盛矣万厯庚辰科状元张懋修二甲张敬修榜眼萧良有二甲萧良誉探花王庭譔二甲王庭谕皆同父兄弟也又同郡占一甲进士者建文庚辰科胡靖王艮李贯俱吉安人永乐甲申曾棨周述周孟简俱吉安人同县占一甲者成化戊戌曾彦曾追俱泰和人成化辛丑王华黄珣俱余姚人治乙丑董玘谢丕俱绍兴人嘉靖乙未韩应龙孙俱余姚人
　　三女各生一朝天子
　　独异志郭太后贵极连绵八朝帝王代宗外甥孙德宗外孙顺宗新妇宪宗皇后穆宗之母敬宗文宗武宗三宗祖母又独孤信三女各生一朝天子长生周武帝次生隋炀帝次生唐髙祖从古贵女未有如独孤氏者其次则唐苖夫人其父太师其舅张河东嘉贞其夫张延赏其子张靖其孙张次宗其壻韦臯宋韩奉常治之妻鲁国太夫人文氏潞公之孙魏公之孙妇仪公之妇吕文穆之外甥孙鲁简肃公之外曾孙吕文靖之曾外孙见其子侂胄为枢宻壻亿年为资政学士他子孙俱被宠擢寿八十亦妇人中罕有若严延年母其子五人皆至大官东海号为万石严妪南史杜太姬七子皆应辟命察举州牧郡守晋汝南王亮母伏太妃袚于洛水亮兄弟三人侍从并持节皷吹震耀洛濵武帝登凌云台望见羡其富贵故未足竒也石林燕语韩忠宪公亿夫人王魏公女忠宪叅知政事虽不为相其子康汝玉汝皆为宰相持国又为门下侍郎长子综虽早死亦为知制诰皆防氏出亦堪方美前代矣又小説沈约母拜建昌太夫人时帝使散骑侍郎就家读防受印绶自仆射以下数百人就门拜贺宋梁以来命妇未有其荣唐李光弼母封韩国太夫人二子李光弼封临淮郡王光进封武威郡王皆为名将死长安原将相祭奠凡四十四幄
　　父子配享庙廷
　　宛委编记父子配享庙廷者唐太师西平王李晟太尉凉国公李愬宋中书令济阳防曹彬侍中曹玮尚书令魏郡王韩琦太师仪国公中彦父子俱为宰相或大将位望俱极隆重者商宰衡伊尹左相伊陟汉綘侯周勃丞相条侯周亚夫吴丞相荆州牧娄侯陆逊大司马荆州牧娄侯陆抗北齐左丞相咸阳王斛律金左丞相咸阳王斛律光其次则韦贤韦成李邵李固袁安袁敞王龚王畅苏瓌苏颋韩休韩滉李吉甫李德裕吕夷简吕公着父子同时在大位为三公者汉右将军上官桀子骠骑将军上官安大司马大将军霍光子右将军霍禹大将军耿况大将军耿弇相国司马昭子开府仪同三司司马炎晋太宰司马孚子大司马司马望太傅司马道子子开府仪同三司司马元显宋太傅萧道成子开府仪同三司萧頥魏太师冯熈司徒冯诞太师元继子开府仪同三司元乂太师大丞相髙欢子大将军髙澄后唐中书令赵德钧子侍中赵延寿吴太尉徐知诰子司徒徐景通宋太师尚书令钱俶子检校太师侍中钱惟濬太师蔡京子太保蔡攸太师秦桧子少师秦熺元太师伊彻察喇子太保塔喇海太子少师和托太保曼济勒台子右丞相托克托父子对秉机政者晋王恽为尚书左仆射济为侍中治门下省吴纪亮为尚书令子隲为中书令父子天策上将军者楚王马殷子马希范父子太师者王舜子匡史浩子弥逺父子同时封王公侯者昌黎王冯熈南平王诞鲁国公蔡京燕国公蔡攸益国公秦桧嘉国公秦熺各自以恩泽封义阳王陆侯东平王丽舒国公李葢英国公李世勣东光侯耿况好畤侯耿弇娄侯张昭都乡侯张承宣城侯诸葛瑾都乡侯诸葛恪各自以功猷封父子丞相者周勃子周亚夫韦贤子韦成曹操子曹丕斛律金子斛律光史浩子史弥逺又皇明盛事载国朝父子并至尚书者吏书翰林学士承防詹同太子少保吏部尚书并左都御史詹徽太子太保吏部尚书何文渊文渊阁刑部尚书何乔新少保谨身大学士王文南礼部尚书王宗彛刑部尚书耿九畴太子太师吏部尚书耿裕南刑部尚书周瑄太子太保礼部尚书周经南礼部尚书倪谦太子少保吏部尚书倪岳刑部尚书施礼太子少保礼部尚书掌鸿胪寺事施纯太子少保兵部尚书白圭太子少保礼部尚书翰学士白钺太子太保吏部尚书王恕南户部尚书承裕南工部尚书侯瓉户部尚书侯观太子少保吏部尚书许进南户部尚书许诰少傅太子太傅吏部尚书文渊大学士许讃太子太保兵部尚书许论南兵部尚书林瀚太子太保工部尚书林庭防南礼部尚书林庭机南吏部尚书王华新建伯南兵部尚书左都守仁南刑部尚书吴洪刑部尚书吴山户部尚书李瓉太子賔客户部尚书翰学李廷相太子少保刑部尚书刘璟刑部尚书刘调南工部尚书何诏刑部尚书何鳌少师太子太师吏部尚书杨博户部尚书杨俊民南礼部尚书孙陞南吏部尚书孙鑨左都御史防忬南刑部尚书防世贞少保太子太傅礼部尚书武英殿大学士陈以勤礼部尚书东阁学士陈于陛凡二十三家四十九人内詹许俱太宰倪氏俱学士林氏俱司成陈氏俱内阁又朱复为燕府左相位尚书上而子濬为刑部尚书杨博为少师而次子俊卿至都督同知虽文武异途然皆腰玉父子至三品九卿者刘翰学朱升子礼侍大同兵部侍郎朱钟公朂户侍永吏部尚书赵好德工部侍郎毅户部尚书王纯户部侍瀹工部侍郎陈寿户侍常礼侍仪公智太子太保兵书铭工书黎澄右侍郎叔林礼部侍郎蒋骥左副都琳工书毕彦右副都昭少师太子太师吏书华葢大学士万安南礼侍翼兵书兼大理寺卿程信礼侍翰学赠尚书敏政户侍李暹南户侍益吏侍杨守陈刑侍茂元南吏书王防右副都沂太子太傅刑书白昻右副都圻右副都李介兵侍昆少傅太子太傅户部谨身大学士谢迁吏侍翰学丕南礼书江澜工侍晓兵侍边镛左副都宪右副都宪礼书刘春右副都彭年南工尚书董越大理卿天锡右副都王珣右副都崇文右副都孙鐩礼书陞都御史刘洪右副都臬刑书杨志学兵侍守谦太子太保兵书王宪右副都汝孝兵侍陶谐右副都大顺吏侍大临少师太子太师吏书华葢大学士严嵩工侍世蕃刑侍刘玉南工侍懿右副都吴澣通政使三乐兵书王邦瑞南刑侍正国大理卿汪文盛南吏书宗甲置兵书李燧佥都御史材父子同在翰林者唐应奉肃侍讲之淳胡阁学广检讨穜金阁学防孜检讨逹王学士直检讨防曹学士鼐修撰恩倪学士谦学士岳杨中允鼎学士时畅商殿学辂侍讲良臣邹少詹济礼侍兼左庶子干焦殿学芳侍讲黄中刘阁学宇编修仁谢殿学迁学士丕江学士澜修撰晖杨殿学廷和修撰慎伦谕德文叙谕德以训孙中允陞谕德铤晁洗马栗庶吉士栗吴陈殿学以勤学士于陛张殿学居正编修嗣修修撰懋修又宋钱文僖公记父子入院一家李文正子昌武后又有四家钱希白子飞梁仲素子庄肃苏仪甫子容洪忠宣子景伯景严景卢父子史官司马谈子迁刘向子歆班彪子固王铨子隐王察子简李太师子延寿刘知几子陈又蒋乂贞元中为史馆修撰子系太和中拜史馆修撰伸太中初右补阙史馆修撰偕厯官左拾遗史馆修撰父子四人同在史馆朱绶仁宗朝同修国史子敏求史馆修撰父子同在史馆
　　父子至相者类聚除宛委所载外有平当子晏唐刘祥道子齐贤乐彦玮子恩陆元方子象先窦德子怀贞清广子元綋令狐楚子绹崔铉子让能徐商子彦若崔慎由子韦仁约子承庆郑珣珍子覃朗却扫编载宋初至靖康元年父子秉政凡十二家王惠献化基子安简举正吕文靖夷简子惠穆公弼正献公着石元懿熈载子文定中立陈给事恕子防公执中韩忠宪亿子献肃綘宰相维门下侍郎庄敏缜范文正仲淹子忠宣纯仁叅政纯礼曹武惠王彬子武穆玮蔡丞相确子慰太师京子攸枢密曾文靖公亮子孝寛枢密王侍郎博文子忠简公畴
　　出入将相最乆
　　凡出入将相最乆者绛侯周勃从入汉为威武侯相国太尉再为丞相就国凡三十四年颍隂侯灌婴为昌文侯御史大夫车骑将军太尉丞相凡三十年郦疥数将兵有功不当侯十二年用父食其故封髙梁侯凡六十三年张北平苍以代相封侯为计相四岁淮南相十四岁御史大夫六岁丞相十四岁比卒凡五十五年司马宣王自抚军大将军受遗辅政进太尉太傅大都督凡二十三年司马孚自司空至太宰三十年桓南郡温自都督荆州平蜀进开府太尉大司马都督中外诸军録尚书事杨越公素以御史大夫为行军元帅仆射尚书令司徒司空太子太师出入将相俱二十七年刘江夏义防自都督荆州进司空司徒録尚书太尉太保太傅领大司马太宰三十四年长孙赵公无忌以尚书左仆射罢政为开府司空后去尚书门下省加司徒太子太师后同三品加太尉检校中书令知门下省加太尉任公辅者三十六年李英公勣初授大将军至左仆射司空太子太师出入将相垂五十年郭汾阳子仪以使相进司空司徒副元帅尚父太尉二十六年满中书令二十四考裴晋公度四为同平章事三建节一留守官司空司徒侍中中书令凡二十五年钱吴越王镠建镇海镇东节加太尉太师中书令尚父天下兵马大元师凡四十年张齐王全义自河南尹建节加太师尚书令天下兵马副元帅凡四十年马楚王殷建武安四镇节加太师天策上将凡三十八年赵韩王普三为首相三建节一为西京留守左仆射太子太保少保司空司徒侍中太保中书令凡二十九年文潞公彦博再首相一平章军国一首元枢五换节令两镇加侍中司空司徒太尉太师垂五十年蔡鲁公京自左仆射入凡五拜相一为司空太尉太子少师太子太师再授太师领三省事凡二十三年史魏王浩一为右仆射右丞相枢密使三领祠加少保少傅太保太师凡三十二年安图三为中书右丞相一镇北边垂四十年春秋战国时管仲以桓公元年执齐政至卒凡四十一年魏冉以昭襄王元年为将军执秦政封侯十二年为相至罢凡三十六年白起以昭襄十三年为大将至五十年而罢凡三十七年亷颇以赵季成王十六年为将四十年宰相秉政之乆者汉萧鄼侯何汉元年为丞相进相国至惠二年卒凡十四年张北平苍文帝前四年为丞相至后四年免凡十四年霍博陆光以后元二年为大司马大将军秉政至地节二年卒凡二十年王阳平鳯以竟宁元年如光官秉政至阳朔三年卒凡十一年吴广平汉以建武元年为大司马豫政至二十年卒凡二十年曹太祖操以建安三年为司空擅政至进丞相魏王卒凡二十五年诸葛武侯亮以章武二年为丞相秉政至建兴十一年卒凡十四年晋王始兴导以建武元年为骠骑将军録尚书事进司空司徒太保丞相以咸康五年卒凡二十二年谢庐陵安以宁康元年为仆射秉政进卫将军太保以太元十二年卒凡十二年刘髙祖裕以义熈四年为开府仪同三司録尚书事擅政进太傅相国宋王至永初元年凡十三年宋刘彭城义康以元嘉六年为司徒秉政十七年以大将军出督凡十二年魏长孙北平嵩以天兴元年为司徒辅政进太尉柱国大将军以太延元年卒凡四十年髙神武欢以中兴元年为太师大丞相擅政天平十二年卒凡十六年宇文太祖泰以太昌三年为丞相擅政齐王廓三年以太师大冡宰卒凡二十三年隋髙齐公頴以开皇元年为左仆射辅政至罢凡十九年唐房梁公龄以贞观元年为右仆射辅政进司空至卒凡二十一年李晋公林甫以开元二十三年同中书门下三品擅政天宝十载以左仆射右相文部尚书罢凡十九年元进贤载以宝应元年同中书门下平章事秉政大厯十二年诛凡十六年宋秦申王桧以绍兴八年右仆射同平章事再擅政进少保太师以二十四年死凡十七年史卫王弥逺以嘉定元年为右丞相枢宻使擅政进少师太傅太师以宝庆六年卒凡二十七年贾魏公似道以开庆元年为少师右丞相枢宻使擅政进太师平章军国重事德祐元年窜凡十七年此皆首尾在政府者也国朝文臣莅事之乆者李韩公善长掌中书省十年为太师二十三年蹇忠定公义在吏部胡忠安渉在礼部杨文敏荣在内阁俱三十余年黄忠宣福为尚书四十年杨文贞士竒在内阁四十三年夏忠靖原吉郭忠襄资在户部金文靖幼孜在内阁俱二十五年彭文宪时万文康安刘文靖健及严分宜嵩在内阁二十年于肃愍谦为巡抚十八年周文襄忱为巡抚二十一年商文毅辂刘文穆言李文正东阳在内阁俱十八年鳯翔知府扈暹二十九年陜西宁州知州刘纲三十三年腰玉乆者刘文靖三十一年严少师二十七年谢文正二十九年王端毅二十二年杨文贞二十年徐少师三十年吕少傅本三十四年至黄文简淮以永乐甲申右庶子主考会试后以宣德癸丑致仕少保谢恩主会试相去三十年谢文正迁以治乙卯入相至嘉靖戊子复为相去三十年费文宪宏以正德辛未入相辛巳再召至嘉靖乙未三召相去二十五年可谓旧德勋臣乆任者徐中山为将相近三十年挂将军印复十七年汤东瓯王和冯宋公胜为大将俱三十年沐定逺侯晟以国公挂将印守云南三十年张定兴王辅永乐元年封伯及国公至殁四十七年为太师三十六年子宁阳公懋九岁袭封公至殁六十七年统五军及十二营共四十余年为太师二十年徐兴安亨自伯至侯迨卒时五十五年朱宣平永总十二团营兵马为首帅三十五年潭新宁祐天顺元年袭爵加保傅掌禁兵迨卒时凡六十九年毛伏羌统成化五年袭爵加宫保迨卒五十五年郭翊公勋自加太保至太师凡三十余年总十二团营兵亦二十余年朱成公辅守备南京三十四年其孙防靖王希忠自太保至太师已三十余年入直亦三十年陈瑞安诏袭封至加保傅卒凡五十八年子鏸以少保掌府事为帅五十八年享伯爵六十九年徐魏公备袭封至卒再抚督守备五十四年其孙鹏举自袭封至卒三提督守备五十六年蔡太保震以成化二年选以嘉靖乙未卒凡七十年赵辉永乐十一年守金川门太宗以长公主配之事六朝掌都督及宗府六十余年顾镇逺寰镇两广督漕一为大将军三掌府逾四十年享侯爵五十余年张英公溶享公爵四十六年加宫保掌府亦三十年郑武安亨谭永宁广任宁逺礼周太保尚文为边将垂四十年
　　佩六国印
　　苏秦佩六国相印汉五利将军亦佩五利天士地士大通天道五将军及乐通侯凡六印战国犀首佩五国相印唐王忠嗣为河西陇右节度使权朔方河东节度使佩四将印为六国上将者公子无忌五国上将者项籍退朝録记宋时厯三师三公者天雄节度符魏王彦卿自守太尉为太师定难节度西平防李中令彜兴自守太傅为太尉荆南节度使南平王髙中令保融自守太保为太傅赵令以司徒太保侍中在中书以太保中书令留守西京又以太师西京养疾王文正以司空司徒太保在中书以太尉罢为玉清昭应宫使汉世五为三公者胡广四为三公者杨赐三为三公者黄琼杨彪唐五入相者萧瑀裴度崔四入相者韦巨源姚崇韦安石三入相者武承嗣武攸宁豆卢钦望武三思李峤李怀逺崔湜刘幽求张説张廷赏王铎郑畋五季三入相者冯道宋五入相者蔡京三入相者赵普吕正吕夷简张士逊文彦博春明退朝録载学士三入者李文正刘中山子仪宋景文范景仁四入者李邯郸五入而一不上拜六世尚主者魏太尉穆崇子太尉观尚宜阳公主观子征东犬将军中书监寿尚乐陵公主寿子中书监平国尚城阳公主平国子中书监罴尚新平公主罴子尚书令司空亮尚中山公主彦子开府中书监绍尚琅邪公主三尚公主者宋彭城王刘防仕魏至大将军前后尚武邑建兴平阳凡三公主国朝九佩大将军印者徐中山王逹一以中书左相国挂大将军印平吴一以中书右丞相信国公挂征讨大将军印北讨一以洪武三年正月挂印西讨一以四年挂印北平山西练兵一以五年挂印西征一以五年挂印二地练兵一以九年挂印镇守北平又十六年挂印镇西平又十七年挂印镇北平凡佩大将军印一佩征讨大将军印八八佩将印者宣平王朱永初以武宁伯总十二营继以靖边将军讨荆襄进封侯一以平朔将军拒敌一以平羌将军拒西羌世侯一以将军印备边事进封公复以将军印破大同兵世袭复以镇朔大将军总宣大兵加太子太师逓总京营又咸宁侯仇鸾初挂靖邉将军印镇宁夏再以征蛮将军印镇两广三以都防前军防驾承天四以征夷将军讨安南五以平羌将军镇甘肃六以太子太保征西前将军镇大同七以平边大将军御边八以太傅继京营戎政挂印七佩将印者郤怀佐永正德甲戌以都督佥事佩征西前将军印镇大同乙亥以镇朔将军镇宣武丁丑以平畨将军左都督征吐鲁畨己卯以征东前将军镇辽东丙戌再以镇朔将军镇宣府癸巳充平敌将军总宣大癸卯仍以镇朔将军镇宣府凡八为大将七挂印大唐遗事徐坚多识典故七入书府汉马融以博通典故三入东观国朝朱防靖王希忠十主琼林宴代郊天大礼三十余次胡忠安公濙为礼部尚书自宣德丁未至景泰甲戌凡十知贡举王文安公英永乐丁酉以翰林侍讲主应天试庚子癸卯复以侍讲俱主顺天试永乐戊戌以侍讲宣德庚戌以左春坊大学士正统壬戌以礼部左侍郎兼学士俱主会试钱侍郎习礼永乐丙午以翰林侍读主应天试宣德壬子以侍读学士正统戊午以学士俱主应天试宣德庚戌以侍读己未乙丑俱以学士主防试二公皆六典文衡潘公季驯初以佥都理河道丁忧归再以副都任三以右都御史任以宫保尚书归四复以右都御史任凡四总河道杨文襄公一清初以总副都总制三边再以右都起总制平安化王难三以致仕入侍大学士提督三边王襄敏公越初以左副都破西北兵再以威宁伯破西北兵三以太子太保总制二公俱三总三边若张定兴辅之三下南交王忠毅骥之三下滇南陶少保琰之三总漕运曾学士棨王文端直徐文靖溥之三主会试皆盛事也又王忠毅骥凡七为督帅初以尚书提督甘凉军务还部再以尚书总督讨多尔济巴勒三以尚书总督军务讨麓川思任发四以靖逺伯总督讨思机发五仍讨思机发六挂征蛮将军印平贵州苖七总督南京守备王襄敏越初以副都御史总督延绥破红盐池兵再以太子太保尚书总督大同破威宁海兵三以威宁伯总督破山东墩兵四以太子太傅总督五军十二营兵马五以平朔将军总兵北征六以征西前将军镇守大同七以靖边副将军镇守延绥八以太子太保左都总督陜西甘凉宁夏延绥军务八为督帅
　　官阶繁贵
　　官名有极贵而极繁者聊志其一二唐有囬天再造竭忠守正功臣太尉检校太师中书令诸道兵马元帅判左右神策六军十二卫事防国宣武宣义忠武四镇节度管内观察处置营田等使盐铁度支户部三司都制置等使解池盐使梁王朱全忠宋有开吴镇越崇文耀武宣德守道功臣太师尚书令兼中书令天下兵马大元帅镇海镇东军节度管内观察处置等使上柱国吴越国王食邑九万七千户实封一万六千九百户入朝不趋剑履上殿钱俶元有元德上辅广忠宣义正节振武佐运功臣太师开府仪同三司秦王达尔罕中书大丞相上柱国録军国重事监修国史兼徽政院侍正昭功万户府都总使虎符威武伊蘓卫亲军都指挥使司逹噜噶齐忠翊侍卫亲军都指挥使奎章阁大学士领学士院知经筵事太史院宣政院事伊克肯哈尔布沁千户逹噜噶齐宣忠乌鲁斯扈卫亲军都指挥使司逹噜噶齐提调回回汉人司天监羣牧监广惠司内史府左都威卫使司事钦察亲军都指挥使司使宫相都总管府领大禧宗禋院兼都典制神御殿事中政院事宣镇侍卫亲军都指挥使司逹噜噶齐提调宗人古侍卫亲军都指挥使司提调哈喇齐伊伯根彻尔领隆祥使司事俶藩臣也全忠巴延权臣也又官名有非人臣宜称者总百揆司马昭司马炎桓刘裕萧道成萧衍髙洋陈霸先杨坚朱全忠也其称宰衡者西汉王莽东晋王彤也称天柱大将军者魏尔朱荣也有称太上秦公者魏胡国珍也有称无上王者魏庄帝兄子劭也有称宇宙大将军都督六合诸军事者梁侯景也有称天地太师者晋范长生也有称回天再造功臣者朱全忠也有称皇天之下一人之上者元帝师也有称安国相王者睿宗也有称镇国大长公主者睿宗妹太平公主也
　　文武交互异数
　　国朝王靖逺骥王咸宁越皆繇制科累官尚书右都御史而一挂平蛮将军印一挂平朔及靖边副将军印李文忠以左都督而兼掌国子监祭酒王新建守仁以战功封伯而从祀文庙杨兴济以布衣散曹而位左都御史兼掌礼部及左军都督府印职兼文武卓冠千古嘉靖间内阁严徐李皆赐服麒麟麒麟公侯服也而成国公朱希忠京山侯崔元左都督陆炳等以坛供事服仙鹤仙鹤文臣一品服也成化以后文臣赐麟不为异而公侯伯武臣赐鹤则罕矣春明退朝録唐文武叅用袁滋自尚书右丞出华州刺史召为左金吾卫大将军如是者数人本朝工部侍郎王公明兼黄州刺史给事中乔公维岳换海州刺史三司使尚书右丞李公士衡换同州观察使学士承防刑部尚书李维翰换相州观察使翰林学士工部侍郎陈公尧咨换宿州观察使如钱邓州及庆厯初韩范厐王四公皆换观察使以用兵擢之龙图阁直学士李良换秦州防御使非美迁也武臣换文资者太宗时白州刺史钱昱换秘书监迁工部侍郎复换观察使今上以三科武举陈启新言事称防特授吏科给事中河南巡按御史张任学自疏改官钦奉上命改河南总兵官王元羙皇明盛事载兵部尚书单安仁左布政使张真等以武弁起家
　　少年早逹
　　英龄早逹者颛顼十岁相少昊帝喾十五相颛顼唐尧十五相帝挚甘罗十二为秦上卿介子推十五为楚相韦康成十五为郡主簿司马元显髙澄俱十六开府辅政崔英十七而为符秦諌议大夫子竒十八为东阿守张缅十八为汉淮南守贾谊十八为博士终军二十为谒者安圗二十一为丞相董贤二十二为大司马刘义康二十三为司徒録尚书事刘休仁二十三为司徒尚书令霍去病二十四为大司马邓禹二十四为大司徒萧子良元勰俱二十六为司徒録尚书事安圗子鄂多岱亦以二十六为大司徒宇文泰二十七为丞相髙岳二十七为太尉髙浟二十七为太师録尚书事托克托二十七为中书右丞相王俭二十九为仆射秉政巴延三十为中书左丞相亷希宪三十为中书平章事王溥三十二为平章事范宗尹三十二为右仆射张俊三十二为元枢将帅之少者齐王宪十六为益州总官霍去病十八为嫖姚将军封侯邓禹二十三拜前将军定关中贺防岳二十六为大都督淮阳王李道十九为洛州总管郯国公罗士信二十为行军总管卢祖髙二十三拜光州总管杜伏威二十三拜东南道大行台吴王李勣二十六拜大将军封英国公国朝早逹者杨少师廷和十二岁举乡试赵中丞时春十四中经魁蒋文定冕十五中解元王庶子臣十六登进士李少师东阳费少师宏何提学景明张太师居正刘侍读虞防俱十六中乡试李少师东阳十七登进士余工部毅十七中解元王侍讲洪十八第进士洪舍人钟陈修撰景着十八中探花赵中丞时春十八中会元王兵侍伟杨少师一清王叅政慎中蔡侍郎汝楠俱十八第进士王礼侍诲十八岁中解元王布政景坤十九中解元吴吉士鸿功亦十九中解元舒编修志十九中探花费少师宏二十岁中状元郭司成守益伦司成以训俱二十中会元戴编修大賔二十中榜眼徐少师阶二十一岁及第拜翰林编修李提学梦阳二十一中解元林修撰大钦二十二中状元施修撰槃二十三中状元郭太宰璡二十四岁为布政司叅议项公文耀二十八为兵部侍郎韩襄毅雍二十九为佥都御史杨文敏荣胡文穆广俱以三十二入内阁解学士缙三十三以侍读入阁于肃愍谦三十三为兵部侍郎陈节愍治三十四为吏部右侍郎彭少保时三十四以修撰入内阁铁公铉以三十六为兵部尚书李公友直以三十六为刑部侍郎许公郭为工部侍郎李公宴为礼部侍郎孙公得副都御史商少保辂以侍读入阁胡司法执礼为太仆寺卿夏忠定原吉三十七为尚书刘公虞防三十七以太常少卿掌翰林院吴公中三十七岁为尚书胡晏子昭三十八岁为刑部侍郎许公思温为吏部侍郎四十岁蹇忠定义为吏部尚书黄忠宣福为吏部尚书申少保时行以少詹兼学士四十一岁徐少师阶为礼部侍郎四十二岁郭忠襄资为户部尚书吕公震为刑部尚书吴文懿原彭文宪时俱入阁费少师宏为礼部尚书四十三岁张太师居正为武英殿大学士四十四岁吕公震为礼部尚书张公居正加少保太子太保四十五岁白防敏圭为工部尚书王襄敏越为右都御史俞肃敏子俊为兵部尚书张公采为吏部尚书至武功之显者张宁阳王懋九岁袭封英国公邓宁河愈十六岁为中军先锋沐都督昻十七岁以战功佥都督徐武宁王逹二十二为统帅二十八岁李岐阳王文忠为行省平章沐昭靖英为都督同知沐定逺晟封黔国公冯宋公胜为右都督兼佥事三十岁朱定襄王希忠加太保掌京营三十一岁朱东平王能封成国公三十二岁李岐阳文忠封曹国公三十四岁邓宁侯封卫国公冯宋公封宋国公沐昭靖封沐宁侯三十六岁徐中山封信国公张定兴辅封英国公三十七岁常开平遇春封鄂国公三十九岁徐中山为太傅封魏国公又春明退朝録载宋时宰相赵令卢相文潞公四十三登庸冦莱公四十四王沂公四十五贾魏公四十八枢宻副使赵令三十九冦莱公三十一晏元献三十五韩魏公三十六参知政事苏侍郎易简三十六王沂公三十九知制诰苏侍郎二十六王沂公二十七卢相杨文公晏元献晏宣献王宣徽拱辰皆二十八夏文庄三十学士苏侍郎二十八晏元献王宣徽皆三十宣献三十五王沂公李邯郸三十六杨文公钱子飞皆三十七卢相王叅政禹玉皆三十八附録王元羙记文人早夭者夏侯荣七岁属文十三岁战没林杰六岁能文十七岁卒夏侯攸十八岁卒袁着十九岁卒邢居实二十岁卒王勃二十一岁何烱二十二岁王延寿二十四岁袁佗二十五岁祢衡王训李贺俱二十六岁卫珍王融俱二十七岁邵炎陆硕俱二十八岁沈友二十九岁阮赡到镜孔熈先刘訏欧阳逮俱三十岁卒
　　髙年居位
　　大臣髙年居位者伊尹太公毕召外张苍范长生夹谷吾里补俱近百岁为丞相国公百余岁卒罗结百十二岁始以外都大官致仕卫武公九十五而为周卿士鬻熊九十而为文王师髙允九十为中书令九十八以左光禄大夫来敏九十七以执慎将军吕岱九十六以大司马李先九十五以内都大官司马孚九十三以太宰都督中外诸军士爕九十三以交州牧王盘九十二以翰林学士刘实九十一以太尉张俭以太师夏侯胜九十以太子太傅杨统九十以光禄大夫卒张万福八十以工部尚书致仕九十卒食禄七十年未尝一日病王裕之八十八以左光禄大夫开府仪同三司王起八十八以左仆射同平章事郭丹八十五以司徒罢郭汲八十五为并州牧王祥八十四以太保睢陵公致仕郭子仪八十五以尚父太尉中书令汾阳王赵景熹八十四以太傅张俭八十四以卫尉卒史浩八十四以太保魏国公致仕八十九以太师卒乔行简八十五以少傅平章军国重事乞祠赵充国八十余以后将军营平侯罢就第八十六卒国朝仪少宗伯智满八十致仕正统中杨文贞士竒八十以首揆终天顺初胡忠安濙八十二始以大宗伯得请王靖逺骥八十二复为大司马成化初王忠肃翺八十四为太宰正德初马端肃文升八十一始以太宰得请嘉靖初谢文正迁以八十复相嘉靖末严分宜八十三始以首揆斥免崔文奎八十六以太仆卿致仕蒯祥年八十余犹为工部侍郎黎明八十为尚书其次秦襄毅竑七十九尚总三边黄忠定福七十八尚叅賛机务黄太宰宗载七十八尚任统均李韩公善长七十七为太师王端毅恕七十七为太宰杨文襄一清七十六为少师隆万中海忠介七十三起右佥都御史丁堪七十九为按察使孙桓七十八为工部尚书虽功业名望不同皆以髙年处尊显者也若晩逹之可异者梁颢八十二状元及第陈修已七十三及第金章宗时河中府进士胡光谦八十三岁始策名
　　内职移为将相
　　有内职而移为将相者中书令枢宻使汉官兼内外人者将作郎大长秋有内臣而真为宰相者秦丞相赵髙魏太师大司马都督中外诸军録尚书冯翊王宗爱唐尚父司空中书令博陆王李辅国南汉太师内枢密使龚托南宋领枢密院事广阳王童贯少保梁师成元大司徒领中书左丞相李邦宁有儒臣而入为内臣者太史公司马迁为中书令有内臣而出领儒臣者内侍监鱼朝恩兼判国子祭酒南汉自状元及第及雅士名儒俱先下蚕室而后得入用事抑何不幸也宣德中金吾卫指挥同知傅广自宫请効用内廷上曰此人已至三品更欲何为而勇于自残下法司问罪则可谓之人妖矣又栾巴初以天阉为中黄门后阳道开通自言出列乡郡张平养子蚝通于平妾因自割其势后事符坚至大将封侯号万人敌传不载其割势事见十六国春秋杨素弟约少为查所伤遂成宦者后为内史令封郡公而无子樊叔畧长九尺被腐为髙氏给使殿省走周累典大郡封清乡县公见循吏传又先为道士仕宦者唐侍中魏征丞相卢程先为僧仕宦者宋汤惠休蔡京唐贾岛为僧道而举进士者唐刘轲由僧径拜大位者唐左卫大将军梁国公怀义元太保叅议中书省刘秉忠明太子少师姚广孝由道士径拜大位者唐嵩山于什方为正谏大夫同中书门下平章事叶静能为国子祭酒郑晋思为秘书监尹防为谏议大夫明邵元吉为礼部尚书陶仲文为少师防诚伯
　　三及第俱拜相
　　嘉靖壬戌一科首甲三人状元申时行榜眼王锡爵探花余有丁皆大拜位师傅万厯丙辰状元钱士升榜眼贺逢圣探花林釬亦俱大拜但在位俱不乆其最不显而又不利者无如嘉靖癸丑状元陈谨为乱卒所殴死榜眼曹大章以废疾罢复用胁受商人财削职为民探花温应禄次年即举家疫死洪武丁丑状元陈防同刘锷俱责徙安置取罒俱杀之尹昌隆以中允下狱死欧阳永叔归田録自太宗崇奬儒学骤擢髙科至宰辅者多矣太平兴国二年至天圣八年二十三榜由吕文穆公防正而下大用二十七人而天圣五年一榜是岁王文安公尧臣第一今昭文相公韩仆射琦第二西江政赵侍郎槩第三人也为科塲盛事自景祐元年已后至今治平三年三十余年十二榜五人以上未有一人登两府者亦可怪也
　　父子兄弟状元
　　自古父子状元宋梁颢及子梁固安德裕及子安守亮张去华及子张师德止三家耳国朝岭南伦谕德文叙中会元状元长子通参以谅中解元进士次子祭酒以训复以解元及第第二人少子以诜亦成进士父子兄弟皆防制科合三元而嬴其二古未之有也兄弟状元者唐贞元七年阆州尹枢元和八年尹极干符二年崔昭纬景福二年崔昭矩光化二年归修天祐二年归系及宋陈尧叟尧咨淳化三年孙何咸平元年孙仅宋祁廷试第一兄郊第三而唱名太后改郊第一亦兄弟状元国朝长乐马某有子铎而妻妬不容嫁之同邑李氏生子骐后铎中永乐壬辰状元骐戊戌状元异姓实同母骐初名马又永乐丁酉解元亦竒于前代也又国朝父子髙魁者余姚谢迁以成化甲午解元登乙未状元而子丕以治辛酉解元为乙丑探花太仓王锡爵嘉靖壬戌防元榜眼而子衡以万厯戊子解元中辛丑进士第二人廷试榜眼吉水刘应秋以万厯壬午解元中癸未探花而子同升中崇祯丁丑状元福州林赐林侨父子解元莆田黄寿生曾孙干亨孙如金三代解元
</div>
    <div class="pagination">
<span class="current-page">1</span><a href="玉芝堂谈荟_page2.html">2</a><a href="玉芝堂谈荟_page3.html">3</a><a href="玉芝堂谈荟_page4.html">4</a><a href="玉芝堂谈荟_page5.html">5</a><a href="玉芝堂谈荟_page6.html">6</a><span>...</span><a href="玉芝堂谈荟_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
