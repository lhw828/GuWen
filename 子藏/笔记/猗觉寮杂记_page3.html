<!DOCTYPE html>
<html>
<head>
    <meta charset="UTF-8">
    <title>猗觉寮杂记 - 第 3 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>猗觉寮杂记 - 第 3 页/共 5 页</h1>
    <div class="content">　　杜山水障云咫尺应须论万里南史萧贲扇上图山水咫尺之内便觉万里爲遥
　　退之百叶绯桃云应知侍史归天上故伴仙郎宿禁中周礼天官注奚三百人若今之侍史官婢后汉尚书郎给侍史二人皆选端正婉丽执香炉防衣服
　　爲文用偏旁字顔延年白马赋秀骐齐亍潘安仁射雉赋张衡舞赋并用彳亍二字彳丑亦切亍丑録切韩诗刻画架崖亍今人不敢用
　　醉翁亭记终始用也字结局议者或纷纷不知古有此例易离卦一篇终始用也字庄子大宗师自不自适其适至皆物之情皆用也字以是知前辈文格不可妄议
　　四海之内物有未尽识者不可着之书鹇白羽黒文胷颈皆青冠面足皆赤不纯白也雪赋乃曰白鹇失素是未尽识鹇也
　　后赤壁赋举网得鱼巨口细鳞状如松江之鲈多不知爲何等鱼考之乃鳜鱼也广韵注鳜巨口细鳞山海经云鳜巨口细鳞有斑彩以是知东坡一言一句无所茍也
　　东坡作钟子翼哀词用四字七字爲句崆峒摩天章贡石致西确荀子成相篇格也句皆叶韵如人主无贤如瞽无相何伥伥王文考灵光殿赋彤彤灵宫岿防穹崇纷厐鸿兮其下皆叶韵但加兮字
　　东坡笑笑先生賛竹亦得风夭然而笑世皆以夭爲天然非也説文笑字竹得风其体夭屈如人之笑
　　吴丞相爲欧阳永叔行状云仁宗遇公厚论及当世才目公曰如欧阳某者岂易得哉韩魏公作墓志载仁庙语如欧阳某何处得来不加文饰有以见仁庙厚质之言如此得直述之体也
　　退之毛颖吾子孙神明之后四字子产献陈防于晋语也退之爲文用古人语如己出所以爲竒
　　武后见骆賔王爲徐敬业作檄语至一抔之土未干六尺之孤何在曰宰相安得失此人李袭吉爲李克用与梁书朱全忠读至毒手老拳交争于暮夜金戈鐡马蹂践于明时叹曰李公僻处有士如此使吾得之傅虎以翼文章号令岂可不择人李德裕勿以子孙之谋而存辅车之势三镇凛凛不敢结连对敌伤居尔体痛在朕躬将士爲之感服文章之功省力于长枪大劒如此
　　韩退之文章上继班马葢不待言然当时之有异论平淮西碑遂至磨仆此宪宗廹于诸将之意耳至皇甫湜谓退之文如长江秋注千里一道然施于灌漑或爽于用湜学退之不知退之未尝爲无用之文也况不亲炙之者乎罗池庙碑卓絶今古旧史乃曰南人好巫退之遂实其此文之纰缪者然后世何尝以此等之言爲信青蝇之矢变乱白黒何益哉
　　刘梦得气髙不服人祭退之文极言称賛鸾鳯一鸣蜩螗革音手持文柄髙视寰海权衡低昻瞻我所在三十余年声名塞天牧之云杜诗韩笔愁来读似倩麻姑痒处搔天外鳯凰谁得髓无人解合续弦胶皆实録也
　　班孟坚载史记冗语极简健亦有所改字不若迁者陆贾谓五子曰与汝约过女女给人马酒食极欲十日而更所死家得宝劔车骑侍从者説者谓贾所死之家得此物考上文云贾常乗安车驷马从歌鼓琴瑟侍者十人宝剑直百金谓其子云云何待死而后与以迁史考之乃徙字谓十日后迁徙别之一子或过他客去则以所携之物与之耳若作死字恐无意味
　　世之大儒有其论不可晓者欧公以系辞非孔子之言诋之甚力苏子由解诗不用诗序今用其説尚觧不行乃去而不用以自己意解之且如七月陈王业也云云故其诗陈农桑之事与序合若子由不用序陈王业一首不知一篇爲何而作此易晓者其他诗有未易晓者若不用序则尤更茫然
　　王介甫云有周公之功则可用天子之礼乐是以爲周公无恙时所用也以传考之周公死之后成王方赐之独用于周公之庙祭祀耳使周公无恙必不敢当此周公以四国流言甚畏惧诗书所载详矣卒不失其圣如狼跋之美其后四国之君相继诛灭使生而偃然乗天子旌旗用天子礼乐岂不虑流言复起乎成王虽曰报周公之功厚不知天子之礼乐岂可假人使周公有灵必不享也适所以啓鲁之后僣窃之祸八佾之舞雍之彻防山之旅皆自此起矣是则成王之过也
　　退之马蹄研铭云天马有灵迹在于石汉武纪获汗血马注踏石汗血一日千里踏石有迹以言蹄之坚有力
　　东坡月石研铭石苑苑兮黒白月法苑珠林西方有一月分白黒一日至十五爲白十六至三十爲黒
　　介甫字説徃徃出于小説佛书且如天一而大葢出春秋説辞天之爲言填也居髙理下含爲太一分爲殊形故立字一而大见法苑珠林如星字物生于下精成于列精成于列晋天文志张衡论也鸜鹆勾其足而欲见酉阳杂爼鸜鹆之交勾其足徃徃堕地人掩之以爲媚药年字禾一成爲年书正义孔炎曰年取禾谷一熟
　　潜珍阁铭云信苍苍之非色极深逺而自然庄子天之苍苍其色正耶其视下也亦若是而已矣汉郗萌记夭夭无质仰而瞻之髙逺无极眼瞀精絶故苍苍然也譬如旁望逺道之黄山皆青俯察千仞之谷而窈黒青非真色黒非大体也
　　东坡顺济龙王庙新获石砮记引禹贡荆所贡及春秋时隼集陈庭楛矢贯足石砮长尺有咫孔子逺取之肃慎顔师古注云楛矢堪为笴今豳以北用之以此考用楛爲矢至唐犹然用石爲砮自春秋以来莫之识矣余读晋肃慎传魏景元以来贡楛矢石砮晋元帝时诣江左贡石砮其地有山出石其利入铁唐黒水靺鞨传居肃慎之地其矢镞长二寸葢楛矢遗法则自唐以来皆有石砮非春秋以来莫之识也坡知唐犹用楛矢而不知用石爲砮至晋唐也
　　语云松柏后凋松柏未尝不凋特歳寒时不凋凋时后众木耳记云贯四时而不改柯易叶柯不改是也叶未尝不易也松竹皆于霜雪之际不凋至春秋则换叶记杂汉儒之言与圣人之言逈然不同
　　近世传东坡注杜诗李歜编者诞妄无根不可名状其言某事某论者今皆无此书一妄也且古人语各不同如三国时与西汉人语两汉人与六朝人语各有体格今皆一律此二妄也诗人用古语三字或两字或全句多矣取其自然不如是切当是撰字贴诗惟恐句中漏一两字使人觉之甚可笑此三妄也其大妄者有三有灼然有出处而歜不知者又东坡杂説中论杜诗及録出处者极多无一字及此以是知其尤妄诞小儿辈好竒未多读书真以爲东坡所注故爲辨之
　　淮南王諌武帝诛闽越云施舟而入水行数百里夹以深林丛竹水道上下击石林中多蝮蛇猛兽又云领水之山峭峻漂石破舟退之送区册云阳山天下之穷处陆有丘陵之险虎豹之虞水有江流悍急横波之石防利侔剑防舟上下失势破碎沦没者徃徃有之退之似祖述助者然皆奇语
　　牧之阿房赋复道横空未云何龙议者谓龙星也非真龙也不可比复道北史贺师夏以龙见请雩时髙阿那肱録尚书事谓爲真龙出见大惊喜问龙所在作何顔色师曰此是龙星初见依礼当雩郊坛非真龙也阿那肱忿然曰汉儿多事强知星宿祭事不行方牧之下茟时偶不记此耶虽然凡物之生乎下者皆有星主乎上尔雅注吁嗟请雨雨龙所司也龙星虽非真龙然所主龙也故请雨则以其夏见之时又尔雅蝀谓之雩蝀虹也以比横空之复道又何害
　　尔雅非周公书也郭璞序云兴于中古隆于汉氏未尝指爲周公葢是汉儒所作亦非中古也其言多释诗以是知之如切如磋如琢如磨瑟兮僴兮赫兮喧兮之类皆卫诗猗嗟名兮刺鲁诗是皆列国之风非周公与中古时明矣
　　世多用孔子作春秋游夏不能措一词孔子世家云笔则笔削则削子夏之徒不能賛一词未尝及子游岂见云子夏之徒遂増子游耶又賛词非措词也
　　子云长杨羽猎赋模仿相如也雄传云雄常好词赋蜀有相如作赋甚闲丽温雅雄心壮之每作赋拟之爲式其著书乃谓相如靡丽之赋劝百而讽一犹骋郑卫之声曲终而奏雅何也班固谓与诗之讽諌何异爲雄戱言是已雄鄙赋不作可也旣作之又不以爲是何耶
　　崧髙诗维岳降神生甫及申葢言申伯仲山甫皆宣王辅佐之贤注乃以甫爲甫侯甫侯乃穆王时人汉刑法志周道既衰穆王眊荒命甫侯度时作刑去宣王时逺矣观烝民一诗专美山甫之功之德则嵩髙所美爲山甫不疑
　　余尝疑苏子由觧诗不用序以爲非子夏所作子夏所作见文选考后汉儒林传卫宏作毛诗序得风雅之防于今传于世又隋经籍志初毛公作诗序卫宏益之乃知子由亦有所本王介甫荅韩求仁书则云序诗者不知何人然非达先王之法言者不能爲也故其言约而明肆而深要当精思熟讲之不当疑其失荆公亦不知爲卫宏作也退之谓子夏不序诗汉之学者籍之子夏是已
　　退之祭文虎入其廐以我去唐韵驴子曰亦见何承天纂文
　　禹恶防酒见战国防梁王魏婴觞诸侯于范台酒酣请鲁君举觞鲁君曰昔帝女令仪狄作酒美进之禹禹饮而甘之遂踈仪狄絶防酒曰后世必有以酒亡其国者
　　本草鹜注陈藏器本草云尸子云野鸭爲鳬家鸭爲鹜不能飞翔如庶人守耕稼而已余是以知周礼庶人执鹜之义如此
　　凡爲文合于古则不免世俗讥评君子不恤也欧公作尹师鲁墓志王介甫作钱公甫墓志皆不免纷纷况他人乎二公作书力辨可以爲庸妄之戒



　　猗觉寮杂记卷上
<子部,杂家类,杂考之属,猗觉寮杂记>
　　钦定四库全书
　　猗觉寮襍记卷下
　　宋　朱翌　撰
　　宪宗迎佛骨于凤翔退之谏甚切卒不从退之被斥海上懿宗咸通中又往迎之或言宪宗尝为此俄不祥懿宗曰使朕生见之死不恨李蔚苦谏亦不聴见蔚后唐有僧得佛牙于西域明宗以示大臣赵凤曰臣闻佛牙水火不能伤请騐其真伪以斧砍之应手而碎先是宫中施物以数千凤碎之乃止见凤传明宗之好已不减于宪懿而赵凤之防乃省力于韩李仁宗时孔道辅击蛇亦用凤防
　　退之符离白兎书称説功徳祥应唐明宗时宿州亦献白兎安重诲曰兎隂且狡虽白何为却而不以闻二公所见不同如此
　　浩孔异以百口保孙仲谋遣子入侍郗超以百口保桓温于简文裴度以百口保魏博卢以百口保李希烈张説以百口保不虑减兵而招冦姚崇以百口保内外官无反者杜佑以百口保李藩古人不爱家族保人于天子之前可谓忠矣诸人徃徃不负所保独希烈不然徳宗不责保人亦惑矣
　　旧唐史载开元以来治广清白者四人宋璟裴伷先李尚隐卢奂新史止载三人不及伷先张嘉贞广州都督裴伷先抵罪亦不载何罪
　　自三代而下创业守文之君兼之者惟唐太宗汉之文景武宣皆不及也其后永徽有贞观风见张説开元有贞观风见姚崇建中有贞观风见李吉甫惜乎三君皆不克终遂使太宗独称焉
　　九合诸侯人皆知有管仲不知有魏绛也以一旦之功加万世之功人皆知为萧何不知前有狐偃也鸷鸟累百不如一鹗人知有祢衡而不知有邹阳书也
　　晋文渡河北归行赏狐偃为首或曰城濮之事先轸之谋文公曰城濮之事偃説我无失信先轸曰军事胜为右吾用之以胜然此一时之説偃言万世之功奈何以一时之利加万世之功乎
　　唐百官志有书学故唐人无不善书逺至边裔书史里儒莫不书字有法至今碑刻可见也往往胜于今之士大夫亦由上之所好有以劝诱之贞观中集王羲之书为一百五十卷选贵臣子弟有性识者以为宏文馆学生内出法书命之习学人间有善书者亦召入馆海内向风工书者众见唐厯
　　凢物顺则死逆则活鱼无不逆水而上虽至细之鳞遇大水亦抢而上力不胜则稍随水而下力定复上禽鸟亦多逆风而飞人亦如此饱暖安乐纵情恣意如是夭折者多矣使辛苦忧畏拂乱心志能谨畏无意外事可以永年孙思邈论养性以忧畏为夲其言反复甚切所谓五行不顺行者亦此事也
　　柳芳唐厯书武后载初元年九月壬午改天授元年三年四月丙申改如意元年是年九月庚子改长夀元年计三年新书自天授元年正月庚辰改载初尽二年十月改长夀不载如意计一年十月新书永昌后有天授自天授改载初而唐厯无天授自永昌后改载初而唐厯延载之后有登圣新书无之年号史家当具载无去取也不知何为如此差误
　　宋文帝问顔延之诸子所能延之曰竣得臣笔侧得臣文□得臣义跃得臣酒唐宋令文三子各得令文一絶之问文章之悌蹻勇之逊草范文正三子各得父之一忠宣得相业纯粹得将才纯礼得文章
　　南人以盐收鸭子曰醎丸子尔雅杬鱼毒注谓杬皮厚赤汁中藏卵果不壊当用杬字
　　战国防陈轸言楚人有两妻挑其长者长者骂之挑其少者少者许之居无几何有两妻者死客谓挑者曰女取长者乎少者乎曰取长者客曰长者骂女少者和女女何为取长者曰居彼人之所则欲其许我今为我妻则欲其骂人后汉冯衍记有挑其乡人之妻者挑其长者长者骂之挑其少者少者报之后其夫死而取其长者或谓之曰非骂尔者耶曰在人欲其报我在我欲其骂人范史所记比战国防语简而意足大抵班范善删裁前人之文得体要法
　　始皇讳政以正月为正月吕后讳雉以雉为野鸡杨行宻据州州人以蜜为蜂糖钱元瓘据浙浙人以一贯为一千石勒据长安北人以罗勒为香菜至今不改必是当时犯讳令严故人不敢犯夲朝寛厚自非举子为文臣寮奏牍不敢犯庙讳天下人语言未尝讳也
　　黄王不分江南之音也岭外尤甚柳子厚黄溪记神王姓莽之世也莽尝曰余黄虞之后也黄与王声相迩以此考之自唐以来已然矣
　　国学立孔子庙始武徳二年以孔子为先圣顔子为先师始贞观中以孔子为文宣王顔子为兖公十哲为侯文宣王南面十哲夹坐曽参等为伯始开元二十七年孟子配享则始于元祐元年
　　世号赘婿为布袋多不暁其义如入布袋气不得出顷附舟入浙有一同舟者号李布袋篙人谓其徒曰如何入舍婿谓之布袋众无语忽一人曰语讹也谓之补代人家有女无子恐世代自此絶不肯嫁出招壻以补其世代耳此言极有理
　　刘仁轨征百济请厯日一卷人问之曰削平辽海湏示国家正朔李勉侍帝指案上厯日曰卿择佳日曰某日良帝曰卿以是日遂相刘瑑亦如此
　　后周宣帝毎捶人以百二十为度名曰天杖五代刘铢毎杖一人必两杖俱下谓之合欢杖又随年数杖之谓之随年杖
　　三代之礼不可行于今笾豆簠簋冠冕裳幅姑存古制而已不可废也有一士人作防礼以遗一贵人贵人出以示余曰何如余曰考究礼文皆是无可疑者曰可行乎余曰不可行贵人曰何为不可行也古人始死也自属纩至大小敛陈尸之所皆有法如哭泣之声吊问之位皆有叙殡于寝五月七月之葬三虞之祭如此之类皆于人不恊且如今之人家宅宇安得如古之制所谓寝所谓堂阼阶賔阶之类向南向北皆不合于古又人家卜筮年月利不利安能行百日虞祭方荒迷哭泣安能一一陈古礼若暑月一夕之陈则有害矣何暇论大敛小敛次序且如有五兄弟一为公一为卿一为大夫一为士一为庶人则礼从异而不同若使之各行其礼乎若止推长者或官髙者行礼则已不合于古矣至于绋縴帷裳之具画象事之与古人用尸一一不同故不可行贵人曰然则古人何为行得余曰惟古人能行葢古人于吉防賔军嘉五礼未尝顷刻废也此身此心日夜往来乎规矩法度之中故不以为苦今之人吉防賔军嘉礼未尝少留意忽一日家有变故乃欲使之周旋于此必以为大苦矣是以不能行也荒迷之中一旦强之必有可笑此事又不可预使之习仪且男子行之可也妇人女子如之何一旦仓卒喻之使如礼乎然则有可行者曰无所不用其至与夫哀而止耳此则人人可责不问贤愚贵贱古与今也若不诚于中而区区泥古之文非圣人之意也
　　草具三战国防齐冯暖云云左右以君贱之也食以草具范睢王弗信使舍食草具待命陈平汉以为项王使以恶草具进
　　淮以南酒家以升记淮之北以角记诗我姑酌彼金罍防一升曰爵爵尽也足也二升曰觚觚寡也饮当少三升曰觯觯适也饮当自适四升曰角角触也触罪也五升曰散散讪也饮不节人自谤讪其实曰觞觞饷也觥大也升罚有过觥廓也君子有过廓然明着
　　士人曽为僧南史伏挺之不堪蔬素还俗唐冯嘉运许淹韦渠牟蔡京严砺
　　箭筒左氏谓之氷注谓之椟丸广韵谓之鞲音歩靫马甲金装谓之马具装桓尹输马其装百具马衣谓之马褐如今鞍帕之类定八年公侵齐攻廪邱之郛主人焚冲或濡马褐救之杜云马衣
　　宁我负人无人负我此曹操由中之言也沮渠罗仇虚水胡人也与其兄麹粥事吕光光征河南大败麹粥劝罗仇反攻之仇曰理如汝言但吾家累世忠孝寕人负我无我负人遂为光所杀罗仇之言可谓君子卒不免死世之小人益以操为信
　　李虚中以人生月日所直日辰干支衰胜王相推人祸福死生百不失一宜于自己祸福尤精可安之矣乃烧水银为黄金冀不死卒不免于发疽岂灵于人不灵于己耶虚中命术不用生时今之阅命乃并与时参考宜其尤精乃鲜有中者盖李术不久矣其未死时就其术者已卒然失之也生説齐罢歴下守偹而韩信袭之唐俭使虏请和而李靖随其后攻之死而唐归亦命也
　　文帝爱幸邓通度丞相已困通即赦之武后爱幸张易之戒曰彼南衙宰相来避之文帝之治无可议武后専恣不法亦使之有宰相故亦治
　　宦者赵同数害袁盎兄子种曰君与鬭廷辱之使其毁不用盎乃有刑余共载之谏温太真为钱凤所窘始以丹阳尹譲凤已而行酒以笏击凤后凤虽有言而王敦不聼矣盎画斩晁错之防未必种不预谋敦之防恣太真未必不顺之也
　　何自苦如此二吕后谓张良人生一世间如白驹之过隙何自苦如此文君谓长卿曰第俱如临卭从昆弟假贷犹足为生何自苦如此
　　目送有喜有怒汉髙欲易太子四老人为夀已毕趋出汉髙目送之召戚夫人指眎曰我欲易之四人者辅之羽翼已成难动矣晋文王目送魏舒曰堂堂人之领袖此则喜也汉景帝召周亚夫上目送之曰此鞅鞅非少主臣此则怒也
　　司马迁载武帝杀钩弋夫人云女主独居骄蹇淫乱自恣莫能禁也女不闻吕后耶故诸为武帝生子者不问男女其母无不谴死岂可谓非贤圣哉班固载吕后问宰相髙祖曰陈平智有余王陵少戅可以佐之安刘者必勃也终如其言圣矣夫二史言圣止此二帝夫不问有罪无罪一切杀之此与桀纣何异迁乃以为圣何哉高帝知周勃之能安刘而不知吕氏之为祸是智足以知其臣而不足以知其妻明者不如此固亦谓之圣何耶
　　兄弟之妻相呼为妯娌见北史崔子愍欲姊妹为妯娌古呼为姊姒见汉郊祀志长陵女子见神于先后宛若宛若字也【先去声】
　　武后之还庐陵王羣臣谏之者多矣后知天下不与己也故卒还之如张文宗之子锡李琐李昭徳蘓安常軰皆言之惟狄仁杰言尤切中耳其归也王及善宻賛后乞中宗出外以安羣心
　　螟蛉有子蜾蠃负之细腰物无雌者皆取青虫教祝之变成己子古今以况乞子为螟蛉尔雅螉陶隐居注云衔泥竹壁及器物作房生子如粟米乃捕取草上蜘蛛满中仍塞中以俟其子为粮已破变为己子之説矣蜀本草注云有人其封穴了壊而看之果有卵如粟在死虫上则陶注为不疑
　　倪寛为张汤作奏武帝闻之马周为常何作奏太宗识之令狐楚作太原书记徳宗能辨其所为后皆为名臣然则郡国书奏其可不择人使为之
　　致仕给半禄自唐如此防要永徽元年觧官充侍者依致仕人例给半禄六典仓部门致仕给半禄
　　张曲江论牛仙客不可为尚书明皇乃用以为宰相既用之后知时议不归乗间问髙力士力士曰仙客本胥吏非宰相器帝忿然曰朕将用康葢恚言也方帝欲相崔隐甫也谓隐甫曰牛仙客可与诸卿尝见否对曰未也帝曰可见之隐甫终不诣他日又问对如初帝乃不用明皇逐张曲江而用仙客一时忿犹可恕既相之而知不为人所与又恐天下皆欺己且问力士素所亲信者力士亦不以为然及两语隐甫而隐甫寕不相不肯一见仙客可以悟而不悟君之治乱自此方分
　　汉匃奴莽奏令中国不得有二名因使使者以风单于宜上书慕化为一名按公羊哀公十三年晋魏多帅师侵卫此晋魏曼多也曷为谓之晋魏多讥
　　二名二名非礼也后汉无复名然附多有之如孔禧二子长彦季彦是也
　　劝人以杀不可也然五王不杀武三思唐室再壊五王皆死其手王重荣不杀朱全忠遂灭唐室而重荣为所图絶其嗣孙坚劝张温杀董卓温不聼汉室破壊而温亦不免
　　鲁直兰説一榦一花香有余者兰一榦五七花香不足者蕙此鲁直自以意分兰蕙也然蕙自是零陵香本草陈藏器云零陵者即薫草一名蕙其言栀子为薝卜则出酉阳襍俎可信不疑
　　隂阳家以人姓氏分五音甚不可信古因生以赐姓胙土命氏其本不过出于姚姒姬妫嬴之类后世子孙何尝知所本有赐姓者如汉之刘唐之李有冒姓者如卫子夫有复姓者如欧阳宇文有三字姓者如侯莫陈有养他人之子如后唐之李嗣源者有收弃子如陆羽如此类甚多安能一一协五音哉泥之则可笑如夏侯婴初为滕公奉车号滕公及曾孙颇尚公主随外家姓号孙公主故滕公子孙皆为孙氏唐李叔明本严氏冐外家鲜于姓巳而乞附唐属籍姓李不知于五音如何推配也
　　元后王章论王凤甚切直但不当荐冯野王成帝虽问试为朕求可以自辅者但当云命相者人主之事非臣敢私有论荐陛下当用天下公论所归者则无嫌矣卒坐此死哀哉
　　张文瓘相髙宗同列以堂馔丰余欲少损文瓘曰此天子所以重枢务待贤才吾等若不任职当引避不宜减节以自取名张镒徳宗时以两河用兵诏省御馔因奏减堂飡钱时不同二公皆是也
　　应劭注汉书成帝生甲观画堂云画九子母不知佛自后汉方入中国安得元帝时已有九子母也其陋可笑顔师古虽破其説不及此论
　　今人辨人从行李之类其言曰整擉葢用捉字后汉中山简王宫骑百人称捉前行注捉音楚角反犹整齐也行户郎反
　　壻称半子见吐蕃可汗上书昔为兄弟今为壻半子也
　　妇人书称儿不名陈平吕后云儿妇人口不可信然儿与女对恐非妇人之称犹妇人称奴奴与婢对广中女子皆称婢男子称奴似为当
　　待制谓之次对见宣宗纪诏待制刑法谏官次对皆以次而对不専待制也五代史李琪言入阁有待制次对官论事则待制専次对矣蔡邕待制鸿都门下则待制已见于后汉唐之待制不専一所如裴冕贾至待制集贤院董晋待制翰林是也若结衔在下如裴遵庆集贤院待制李邕史馆待制之类是也
　　今之上书表奏多用惟陛下财幸虽贾谊有此言然王莽书词亦用又今之封王建节以鼓吹迎节于阁门谓之迎授权真官拜谓之即真皆见王莽恐不可用
　　景帝杀临江闵王燕数万衔土置塜上王莽掘丁姬塜燕数千衔土投窠中史书如此非志怪也以言禽鸟犹哀怜之人不如也
　　王僧珍生子宋季雅往贺署函曰钱一千阁人少之乃金钱也唐岭南首领冯子猷入朝太宗问将金几许来曰一锭上嫌少乃一也见朝野佥载新书曰载金一舸僧珍若添一金字冯若曰一则不嫌矣
　　文帝曰吾久不见贾生自以为过之今不及也武帝曰吾久不闻汲黯之言又复妄发成帝曰吾久不见班生今日复闻谠言武帝之怒不如文帝之谦也
　　世之画五星者形貎怪异道家塑像亦如此因为考之得于晋天文志凡五星降于地为人嵗星为贵臣荧惑为儿童歌謡嬉戯镇星为老人妇女太白为壮夫辰为妇人若以此为画则有所夲矣
　　公卿家谱多古之贤者不肖者皆去之马揔自谓伏波之裔建铜柱于安南以着其美郭崇韬自谓子仪之后上子仪哭之
　　船门曰马门盖闯字之分也引首而观曰闯
　　光武渡滹沱河氷合王方庆七月次叶河无舟氷一夕合岂人力也耶
　　古人以放勲重华文命为尧舜禹之名如中云重华舜名帝系云禹名文命皆非也此言尧舜禹之徳耳又以尧舜禹汤为谥如曰翼善圣曰尧仁义盛时曰舜渊源通流曰禹云行雨施曰汤之类皆非也尧舜禹汤四君之名耳谯周以尧为号亦非也曰陶唐氏有虞氏夏后氏殷人是唐虞者所起之地因以为姓氏所谓胙之土而命之氏也尧舜禹汤则名无疑也諡法世以为周公所作以予观之諡尧为圣諡禹为渊源通流皆后人仿尧禹之事撰成耳若果以为諡则自三代以下未有用此諡者且如周之文武成宣諡也故汉有文武宣成帝若谓史不当书尧舜名则文王昌武王发何尝不以名书也陶虞为始起之地更无疑唐则封晋也晋诗云有尧之遗风虞则虢之隣也何以知尧舜为名以曰有鳏在下曰虞舜知之也舜在侧微时安得有生号死諡也又何以知唐虞为姓孔子云尧年十六以唐侯升为天子知之也正义虞氏舜名舜之为虞犹禹之为夏也颛顼以来地为国号皇甫谧云河东太阳山西虞地也然则舜居虞以虞为氏尧封之虞为诸侯及王天下遂为天子之号此説是也若云禹为王号之名则非也是直名耳何为王号哉
</div>
    <div class="pagination">
<a href="猗觉寮杂记_page2.html">上一页</a><a href="猗觉寮杂记.html">1</a><a href="猗觉寮杂记_page2.html">2</a><span class="current-page">3</span><a href="猗觉寮杂记_page4.html">4</a><a href="猗觉寮杂记_page5.html">5</a><a href="猗觉寮杂记_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
