<!DOCTYPE html>
<html>
<head>
    <meta charset="UTF-8">
    <title>正杨 - 第 2 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>正杨 - 第 2 页/共 12 页</h1>
    <div class="content">　　神仙传彭祖善于补导之术服水桂云毋粉鹿角散常有少容殷末已七百六十七歳而不衰自云丧四十九妻失五十四子殷王使采女传其术试之有验乃秘而禁之欲杀彭祖以絶其术祖知乃去不知所之其后七十余年有人于流沙西见之王不常行彭祖之术得寿三百歳气力丁壮如五十时得郑女妖淫王失道而殂
　　此与彭祖何预耶
　　傅説
　　尚书曰説筑傅岩之野筑之为言居也后世犹有卜筑之称求其説而不得遂谓傅説起于板筑虽孟子亦误矣
　　此蔡传也据以非孟躗言哉
　　胡蒙谿云説命曰説筑傅岩之野孔氏传云傅氏之岩有涧水瓌道常使胥靡刑人筑防此道説贤而隠代胥靡筑之以供食至蔡氏不从其説乃云筑居也今言所居犹谓之卜筑按孔子语子路云傅説负壤土释板筑而立佐天子孟子云傅説举于板筑之间荘子云傅説胥靡墨子云傅説被褐带索庸筑傅岩屈原离骚云説操筑于傅岩贾谊鵩赋云傅説胥靡乃相武丁班固公孙賛云板筑饭牛之朋崔骃达防云役夫发夣于王公张衡应间云委臿筑而据文轩夏侯湛扺疑云傅説操筑以寤主王子年拾遗记云傅説赁为赭衣舂于深岩以自给沈约恩幸传论云板筑贱役也傅説去为殷相右诸説并同孔传且孔孟荘墨去殷皆未大逺言必有据不知蔡氏何所见而不从也
　　荀子云乡也胥靡之人俄而受天下之大器
　　韩非子云傅説转鬻注云转次而佣故曰鬻
　　説苑云陈子説梁王曰昔傅説衣褐带劒而筑于秕傅之城武丁夕夣旦得之时王也【善説】
　　孔融云祢衡罪同胥靡不能发明主之梦
　　帝王世纪云髙宗梦天赐贤人胥靡之衣蒙而来曰我徒也姓傅名説天下得我者岂徒也哉武丁寤而推之曰傅者相也説者欢説也天下岂有傅我而悦民者哉明日以梦视百官百官皆非也乃使百工冩其形象求诸天下果见筑者胥靡衣褐带索执役于虞虢之间傅岩之野名説以其得之傅岩谓之傅説吕氏春秋求人篇云伊尹庖厨之臣也傅説殷之胥靡也皆上相天子至贱也
　　孔子曰傅説负土版筑以为大夫遇武丁也【韩诗外传】汉郊祀志武丁惧而脩德梦得傅説版筑以为相汉纪王闳上书諌哀帝云成汤防伊尹于鼎爼文王招吕尚于渭濵武丁显傅説于版筑桓公举甯戚于击角
　　尸子云傅岩在北海之洲
　　地里志傅説版筑所隠之处窟名圣人窟
　　伊尹太公
　　竹书纪年伊尹卒于沃丁之世盖百有五歳太公卒于康王六年寿百有十歳
　　竹书云殷仲壬即位居亳其卿士伊尹仲壬崩伊尹放太甲于桐乃自立也伊尹即位于太甲七年太甲潜出自相杀伊尹乃立其子伊陟伊奋命复其父之田宅而中分之
　　陆机豪士赋序云伊生抱明允以应戮注引竹书帝王世纪伊尹年百歳卒天雾三日沃丁以天子礼葬之　不云百有五歳
　　史记太公之卒盖百有余年　注不引竹书
　　殷商衣郼【杨子巵言】
　　殷有天下又号曰商诗云商之子孙书云殪戎殷互称也其并举则曰咨女殷商又曰殷商之旅中庸云壹戎衣壹即殪衣即殷也古注释如此杜子美社稷一戎衣诗人趂韵之语不足据也字又作郼吕氏春秋夏之人民亲郼如夏字林玉篇音韦非也噫非传考籕篆行草及诗书子集曷以知殷商衣郼之异字而同义乎可与汲古者道难为浅中者言也
　　古文许国之许作鄦见于鼎文殷作郼见吕氏春秋説文及林罕杨恒赵古则戴侗诸书皆不收澷书以示好古者【上】
　　中庸一戎衣郑云戎兵也衣读如殷声之误也齐人言殷声如衣
　　康诰曰天乃大命文王殪戎殷诞受厥命孔注杀兵殷疏殪杀也戎兵也
　　左宣六年晋侯欲伐赤狄中行桓子曰使疾其民以盈其贯将可殪也周书曰殪戎殷此类之谓也杜曰义取周武王以兵伐殷尽灭之
　　孔杜解殪为杀郑注衣读如殷不云壹即殪衣即殷也云古注释出何典记汲古浅衷谈何容易耶吕览慎大云亲郼如夏注郼读如衣
　　又具备云汤常约于郼薄矣武王尝穷于毕裎矣以郼薄毕裎并言是非即以郼为殷也
　　又慎势云汤其无郼武其无岐贤虽十全不能成功又况不及汤武者乎注郼岐汤武之本国
　　玉篇郼读如衣【不音韦】説文鄦读若许在颍川
　　史记郑悼公元年鄦公恶郑于楚此亦鼎文耶
　　成汤墓
　　刘向奏议云殷汤无葬处失考也罗泌路史遂傅会其説按杨诚斋挥麈録云殷汤鼎县今汾州也古尚书注桐宫在汤墓侧桐宫今在汾州与鼎县之説相合
　　括地志云洛州偃师县东六里有汤冢近桐宫孔安国云桐宫汤地郑曰地名有王离宫焉晋太康地记云尸乡南有亳坂东有城太甲所放处也正义云尸乡在洛州偃师县西南五里
　　据此数説桐宫在汾州否耶
　　路史汤冢之辩甚详语多不载云傅会误
　　后魏天赐中河东人张恩盗发汤冢得志云我死后二千年困于恩史系寰宇记汤陵在汾隂岂杨所引耶
　　殷纣
　　武王伐纣为天下除暴也纣已死矣又斩以黄钺而悬之白旗何悖邪贾子言纣死弃玉门之外观者皆进噈之武王使人帷而守之犹不止也此近于事理矣太史公之轻信汲冢书误之也
　　墨子曰昔殷王纣贵为天子冨有天下上诃天侮鬼神下殃傲天下万民武王遂奔入王宫执纣而出系之赤轘载之白旗以为天下诸侯戮
　　荀子曰昔武王伐有商诛纣断其首悬之赤斾【正论】桀死于亭山纣悬于赤斾【解蔽】
　　尸子曰武王亲射恶来之口砟殷纣之头手汚于血不温而食当此之时犹猛兽者也【以上俱在史记前】
　　武王伐纣纣赴火死武王就斩以钺悬其首于太白之旌齐宣王怜衅钟之牛睹其色之觳觫也楚荘王赦郑伯之罪见其肉袒而形暴也君子恶恶不恶其身纣尸赴于火中所见凄惨非特色之觳觫袒之暴形也就斩以钺悬乎其首何其忍哉【论衡】
　　晋书束晳传太康二年汲郡人不准发魏襄王墓或云安厘王冢得竹书数十车大凡七十五篇
　　此汲冢书所由出也乃误司马于汉武时耶
　　殷辂
　　论语乘殷之辂其后秦始皇阅三代之车独取殷制按南史齐志殷有瑞因乘钩而制车因桑根而为色古所谓器车也一白桑根车一曰金根车
　　南北史俱无志想公见古本耳
　　南齐志云殷有瑞车山车山车垂钩是也玉辂汉金根也礼纬云山车乘钩乃钩车之象昔成汤用而郊祀有山车之瑞山车谓之桑金车似金根之色亦谓之大辂
　　玉门
　　玉门地在成皋战国防武王有玉门之难比文王有羑里之厄其后髙帝荥阳之败亦独与滕公逃出成皋玉门此一玉门也圣贤之君两危矣董卓举兵犯关脇诏使种卲之于夕阳亭而晋之乱亦由荀朂教贾充夕阳亭饯席之一言此一夕阳亭也而晋汉两防渠相袭迹恶地固应尔耶
　　尸子云汤囚于汤丘文王幽于羑里武王覊于玉门越王栖于会稽秦穆败于殽塞齐桓公遇贼晋文公出走故三王资于辱而五伯得于困也
　　韩非子云文王见詈于玉门顔色不变而武王擒纣于牧野
　　吕氏春秋首时篇云武王不忘玉门之辱高诱注文王归作玉门武王以此为耻误
　　竹书纪年云受辛九年作琼室立玉门
　　纣死其官卫相与纠纣之躯弃之玉门之外【贾傅新书】高帝纪云项王围成皋汉王跳独与滕公共车出成皋玉门徐广曰北门名玉门汉书张宴注同今云地在成皋与武王同一玉门恐误
　　灵帝崩何进等谋诛宦官太后不许进私召卓使将兵入朝以胁太后董卓得召即时就道并上书请收让等太后犹不从卓至渑池而进更狐疑使谏议大夫种卲宣召止之卓不受诏遂前至河南卲迎劳之因譬令还军卓疑有变使其军士以兵胁卲卲怒称诏叱之军士皆披遂前质责卓卓辞屈乃还军夕阳亭卲嵩之孙也
　　本书曰还军今曰胁卲于夕阳亭何耶又卲下増一之字岂其字耶
　　晋书曰氐羌叛帝深以为虑乃从任恺之请以贾充镇关中充既外出以为失职深衘任恺计无所从将之镇百僚饯于夕阳亭荀朂私焉充以忧告朂曰公国之宰辅而为一夫所制不亦鄙乎然是行也辞之实难独有结婚太子不顿驾而自留矣充曰然孰可寄怀对曰朂请行之俄而侍宴论太子婚姻事朂因言充女才质令淑冝配储宫而杨皇后及荀顗亦并称之帝纳其言会京师大雪平地二尺军不得发既而皇储当婚遂不西行诏充居本职
　　夫此座可惜惠帝弗堪负荷纵无贾后刘石讵至虚生耶不审时事而诿之地焉多言哉
　　丹书
　　大戴礼武王践阼三日召师尚父而问曰黄帝颛顼之道存乎意亦不可得而见与师尚父曰在丹书其言曰敬胜怠者吉怠胜敬者灭义胜欲者从欲胜义者防注不解丹书为何物按左传襄公二十三年斐豹也着于丹书注盖犯罪没为官奴以丹书其罪近世魏律縁坐没配为工乐杂户者皆用赤纸为籍其卷以铅为轴此亦古人丹书之遗法据此则丹书古人之法律书名也盖戒人之怠与欲而勉以敬义失敬义则入怠欲而于刑矣然以法律之书而陈敬义之训先王以道治天下而不恃乎法其亦异乎郑书晋鼎乎
　　尚书帝命验云季秋之月甲子赤爵衘丹书入于酆止于昌户其书云敬胜怠者吉怠胜敬者灭义胜欲者从欲胜义者凶凡事不强则不枉不敬则不正枉者废灭敬者万世以仁得之以仁守之其量百世以不仁得之以仁守之其量十世以不仁得之不仁守之不及其世中再拜稽首受
　　春秋元命包云鳯凰衘丹书于文王之都命云维授金钤师名吕
　　是类谋云受赤雀丹书注入戊午蔀二十九年【云云】吕氏春秋云文王见火乌衘丹书集于周舎【故色尚赤】左传云初斐豹也着于丹书栾氏之力臣曰督戎国人惧之斐豹谓范宣子曰茍焚丹书我杀督戎宣子喜曰而杀之所不请于君焚丹书者有如日乃出豹而闭之督戎从之逾隠而待之督戎逾入豹自后击而杀之
　　据斐豹欲焚其丹书又注谓以丹书其罪似非法律书名周之丹书其可焚乎引之为证亦不类
　　晏子春秋云公游于纪得金壶发而视之中有丹书曰食鱼无反勿乘驽马晏子曰食鱼无反毋尽民力乎勿乘驽马无置不肖者于侧乎公曰纪有书何以亡也对曰君子有道垂之闾纪有此言垂之壶不亡何待乎
　　汉书云髙祖定天下封功臣申以丹书之信重以白马之盟岂皆法律书耶
　　防子四手
　　史记宋世家武王克商微子肉袒面缚左牵羊右把茅亡弟恒读史至此谓予曰防子有四手兄知之乎予曰书传未闻乃笑曰使无四手何以既面缚而又有左手牵羊右手把茅乎然究言之皆必无之事肉袒面缚出于左氏乃楚人以诳荘王受郑伯之降借名于武王而诬微子也史言微子抱祭器而入周既入周矣又岂待周师至而后面缚乎又究而言之抱祭器入周亦必无之事刘敞曰古者同姓虽危不去国微子纣庶兄也何入周之有论语曰去之者去纣都也虽去不逾国斯仁矣
　　尚书注疏正义曰启知纣必亡告父师少师而遁于荒野微子作告是其事也武王既克纣防子乃归之非去纣即奔周也僖六年左传云许僖公见楚子面缚衘璧大夫衰绖士舆榇楚子问诸逢伯对曰昔武王克殷防子启如是武王亲释其缚受其璧而释之焚其榇礼而命之使复其所史记宋世家云武王克殷防子启乃持其祭器造于军门肉袒面缚左牵羊右把茅膝行而前以告武王乃释防子复其位如故是言防子克殷始归周也马迁之书辞多错谬面防防手于后故口衘其璧又安得左牵羊右把茅也要言归周之事是其实耳
　　乐记云武王克殷既下车投殷之后于宋
　　此文自明
　　左僖六年秋楚子围许以救郑诸侯救许乃还冬蔡穆侯将许僖侯以见楚子于武城许男面缚【云云】史记楚成王以兵北伐许许君肉袒谢乃释之左宣十二年楚子围郑入自皇门至于逵路郑伯肉袒牵羊以迎曰孤不天不能事君孤之罪也
　　史记楚王围郑克之郑襄公肉袒牵羊以迎
　　据此则伐许之楚子乃成王克郑者荘王也
　　麋鹿蜚鸿
　　史记周纪武王曰维天不享殷自发未生于今六十年夷羊在牧蜚鸿满野徐广曰夷羊怪物也蜚鸿蚁蠓也张守节曰夷羊一本作麋鹿喻小人在朝也飞鸿喻君子放弃郑曰蜚鸿鸿鴈也知避隂阳寒暑喻民去无道就有道慎按三説皆如眯目而道黒白者详此文据实事言非喻也纣有鹿台以养鹿故曰麋鹿在牧蜚鸿马名若白蚁紫燕之类盖良马也养麋鹿而弃良马故曰麋鹿在牧飞鸿满野言其养无用而害有用也此説为近
　　史记麋鹿在牧蜚鸿满野徐广曰此事出周书及随巢子云夷羊在牧索隠曰按髙诱曰蜚鸿蠛蠓也言飞虫蔽田满野故为灾非是鸿鴈也随巢子作飞拾飞拾虫也
　　纣纪云厚赋敛以实鹿台之钱而盈钜桥之粟益收狗马竒物充仞宫室益广沙丘苑台多取野兽飞鸟置其中
　　武纪云武王伐纣纣反走入登于鹿台之上蒙衣其珠玉自焚于火而死于是命南宫括散鹿台之财发钜桥之粟
　　观此则鹿台非养鹿之所
　　新序云纣为鹿台七年而成其大三里髙千尺临望云雨
　　观此则非可养鹿处
　　文纪云纣囚西伯闳夭之徒乃求骊戎之文马有熊九驷因嬖臣费仲而献之纣乃赦西伯
　　六韬曰商王拘周伯于羑里太公等求得鸡斯之乘以献商王
　　观此则纣非弃良马者
　　今谓蜚鸿为马岂出修文御覧与冲波传耶
　　又史本作麋鹿在牧正义亦同未尝云夷羊一本作麋鹿也蜚鸿蠛蠓亦非徐广之説
　　风伯朝周
　　顔之推赋嵗精仕汉风伯朝周以箕子为风伯谓箕星好风也
　　北齐书文苑传樊逊孝谦求贤审官对也顔之推与之同传所着观我生赋中无此语
　　太公伏符阴谋曰武王伐纣都洛邑阴寒雨雪十余日深丈余甲子平旦不知何五大夫乘五车从两骑止王门外武王曰诸神各有名乎师尚父曰南海神名祝融北海冥东海勾芒西海蓐收河伯名冯修请使谒者各以其名召之既入王曰何以教之神曰天伐殷立周谨来受命愿勑风伯雨师各使奉其职王曰予嵗时亦无废礼焉
　　今以箕子为风伯谓箕星好风也毕星好雨则毕公亦可谓雨师耶
　　孔父
　　孔父正色立朝左氏遂谓孔父之妻美而艳盖因色之一字诬之也
　　左桓公二年宋华父督见孔父之妻于路目逆而送之曰美而艳
　　二年春宋督攻孔氏杀孔父而取其妻已杀孔父而弑殇公
　　史记殇公九年大司马孔父嘉妻好出道遇太宰华督督説目而观之督利孔父妻乃使人宣言国中曰殇公即位十年耳而十一战民苦不堪皆孔父为之我且杀孔父以宁民
　　公羊传及其大夫孔父书贤也何贤乎孔父孔父可谓义形于色矣其义形于色柰何督将弑殇公孔父生而存则殇公不可得而弑也故于是先攻孔父之家殇公知孔父死巳必死趋而救之皆死焉孔父正色而立于朝则人莫敢过而致难于其君者孔父可谓义形于色矣　经无正色字此公羊说耳左氏与孔父又非同时色之一字何所见耶
　　筮
</div>
    <div class="pagination">
<a href="正杨.html">上一页</a><a href="正杨.html">1</a><span class="current-page">2</span><a href="正杨_page3.html">3</a><a href="正杨_page4.html">4</a><a href="正杨_page5.html">5</a><a href="正杨_page6.html">6</a><a href="正杨_page7.html">7</a><span>...</span><a href="正杨_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
