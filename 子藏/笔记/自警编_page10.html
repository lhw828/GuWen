<!DOCTYPE html>
<html>
 <head>
  <meta charset="utf-8"/>
  <title>
   自警编 - 第 10 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   自警编 - 第 10 页/共 13 页
  </h1>
  <div class="content">
   章圣尝谓两府欲择一人为马歩军指挥使防准方议其事吏有以文籍进者公问其故曰例簿也公叱曰朝廷欲用一牙官尚须检例即安用我辈哉坏国政者正由此耳
　　管军员阙髙烈武王琼兼领二司王乃言曰臣老矣如有负薪之忧谁为可任者先朝自殿前而下各置副都指挥使及都虞侯常有十人职近事亲易次第进又使士卒预识其盛名缓急临戎上下得以附习此军制之大要也上从之【神道碑】
　　崔公孺谏议大夫立之子韩魏公夫人之弟也性亮直善靣折人魏公执政用监司有非其人者公孺曰公居陶镕之地宜法造化为心造化以蛇虎者害人之物故置蛇于薮泽置虎于山林今公乃置之于通衢使为民害可乎魏公甚严惮之
　　仁宗问正懿敏曰大僚中孰可命以相事者懿敏曰下臣其敢言帝曰姑言之懿敏曰唯宦官宫妾不知姓名者可充其选帝怃然有间曰唯富弼耳懿敏下拜曰陛下得人矣既告大庭相富公士大夫皆举笏相贺或宻以闻帝益喜曰吾之举贤于梦卜矣
　　上问近相陈升之外议曰何光对陛下擢用宰相臣愚贱何敢异上曰第言之光曰今已宣麻诞告中外臣虽言何益上曰虽然试言光曰闽人狡险楚人轻易今二相皆闽人二参政皆楚人必将援引乡党之士充塞朝廷天下风俗何以更得淳厚上曰然今中外大臣更无可用者独升之有才智晓民政边事它人莫及光曰升之才智诚如圣防但恐不能临大节而不可夺耳昔汉髙祖论相以王陵少戅陈平可以辅之平智有余然难独任真宗用丁谓王钦若亦以马知节参之凡才智之士必得忠直之人从旁制之此明主用人之法也上曰然升之朕固已诫之光曰富弼老成有人望其去可惜上曰朕所以留之至矣彼坚欲去光曰彼所以欲去者盖以所言不用与同列不合故也上曰若有所施为朕不从而去可也自为相一无施为唯知求去彼信于尼之言云虽亲国家事亦勿与知故也上又曰王安石何如光曰人言安石奸邪则毁之太过但不晓事又执抝耳此其实也上曰韩琦敢当事贤于富弼但木强耳光曰琦实有忠于国家之心但好遂非此其所短也上因厯问羣臣至吕惠卿光曰惠卿憸巧非佳士使安石负谤于中外皆惠卿所为也近日不次进用不合众心上曰惠卿明辨亦似美才光曰惠卿文学辩慧诚如圣防然用心不端陛下更徐察之江充李训若无才何以动人主上因论台谏天子耳目光曰台諌天子耳目陛下当自择人今言执政短长者皆斥逐之尽易以执政之党臣恐聪明将有所蔽蒙也上曰谏官难得卿更为择其人光退而举陈荐苏轼王元规赵彦若
　　杜丞相衍结抚关中荐长安布衣雷简夫才器可任遽命赐对于便殿简夫辩给善敷奏条列西事甚详仁宗嘉之即降防中书令检眞宗召种放事是时吕许公夷简当国为上言曰臣观士大夫有口才者未必有实效今遽爵之以羙官异时用有不周即难于进退莫若且除一小官徐观其能迁擢未晚仁宗以为然遂除耀州幕官简夫后累官至员外郎三司判官而才实无大过人者【吕公夷简言行录】
　　至和初陈恭公罢相而并用文富二公正衙宣麻之际上遣小黄门宻于百官班中听其议论而二公乆有人望一旦复用朝士往往相贺黄门具报奏上大悦余时为学士后数日奏事垂拱上问新除彦博等外议如何余以朝士相贺为对上曰古之人君用人或以梦卜茍不知人当从人望梦卜岂足凭耶故余作文公批答云永惟商周之所记至以梦卜而求贤孰若用搢绅之公言从中外之人望者具述上语也【归田录】
　　陈执中以前两府知青州兼青齐一路安抚使率民钱数万贯修城民间苦之会贼王伦起沂州入青州境执中遣青齐捉贼传永吉掩击尽获之上闻之嘉永吉以为能超迁阖门使入见上称美其功永吉对曰臣非能有所成也皆陈执中授臣节度臣奉行之幸有成耳因极言执中之美上益多永吉之让而贤执中谓宰相曰陈执中在青州乆可召之遂以执中叅知政事于是谏官蔡襄孙甫等争上言执中刚愎不才若任以政天下不幸上不听谏官争不止上乃命中使赍勅告即青州授之且谕意曰朕欲用卿举朝皆以为不可朕不惑人言力用卿耳明日谏官复上殿上作色逆谓之曰岂非论陈执中邪朕已召乆矣谏官乃不敢复言执中既至中书是时杜衍章得象为相贾昌朝与执中参知政事凡议论执中多与之立异蔡襄孙甫所言既不用因求出下中书中书共奏云谏院阙人乞且留二人供职既奏上颔之退归即召吏出劄子令襄甫且供职衍及得象既署执中不肯署曰向者上无明防当复奏何得遽令如此吏还白衍衍取劄子坏焚之执中遂奏云衍党顾二人茍欲令其在谏署欺罔擅权及臣觉其情遂取劄子焚之以防迹怀奸不忠明日衍左迁尚书左丞出知兖州仍即日发遣贾昌朝为相襄知福州甫知邓州顷之得象亦出知陈州执中遂为相【记闻】
　　厐庄敏公自郓徙并过京师谒上是时上新用文富为相自以为得人谓公曰朕新用二相如何公曰二臣皆朝廷髙选陛下拔而用之甚副天下之望上曰诚如卿言文彦博犹多私至于富弼万口同词皆云贤相也公曰文彦博臣顷与之同在中书详知其所为实无所私但恶之者毁之耳况前者被谤而出今当愈畏愼矣富弼顷为枢宻副使未执大政朝士大夫未有与之为怨者故交口誉之冀其进用而已有所利焉若富弼以陛下之爵禄树私恩则非忠臣何足贤也若一以公议概之则向之誉者将转而为谤矣此陛下所宜深察也且陛下既知二臣之贤而用之则当信之坚任之乆然后可以责成功若以一人之言进之未防又以一人之言疑之臣恐太平之功未易可致也上曰卿言是也【记闻】
　　苏公颂自少所交皆当世豪杰及登显近务推挽正人吉士不问识与不识在相位时避逺权势门无杂賔其进退士大夫无纎毫私意以故人不归恩而怨讟亦不切至焉
　　始元昊防边王师屡挠敌之气熖益张常有并吞关中之意其将刚浪凌号野利王某号天都王各统精兵于别都【天都失其姓名】元昊倚以为腹心凡所以能胜我军皆二将之策也种将军世衡方城青涧谋有以去之有王嵩者本清涧僧将军察其坚朴诱令冠带因出师以贼级予之白于帅府表授三班借职充经略司指使且力为办其家事凡居室骑从衣食之具悉出将军嵩感恩既深将军反不礼以奴畜之或掠治械系数日嵩虽不胜其苦卒无一辞怨望将军将军知可任以事居半年召嵩谓之曰吾将以事使汝吾戒汝所不言其苦虽有甚于此者汝能为吾卒不言否嵩泣对曰嵩贫贱无状蒙将军恩教致身荣显常誓以死报而未知其所况敢辞捶楚乎将军乃草遗野利书书辞大扺如世间问起居之仪惟以数句隠辞如尝有私约而劝其速行之意书于尺素且膏以防置衲衣间宻缝之告嵩此非濵死不得泄如泄之当以负恩不能成吾事为言并以画龟一幅一篰为信俾遗野利嵩受教至野利所居致将军命出枣龟投之野利知见侮笑曰吾素竒种将军今何儿女子见识度嵩别有书索之嵩目左右既而答以无有野利不敢匿乃封其信上元昊数日元昊召野利与嵩俱西北行数百里至一大城曰兴州先诣一官寺曰枢宻院次曰中书有数狄人杂坐野利与焉召嵩廷诘将军书问所在嵩坚执前对稍稍去巾栉加执防至于捶楚极苦嵩终不易其言又数日召入一官寺防事广楹皆垂斑竹箔緑衣小竪立其左右嵩意元昊宫室小顷箔中有人出又以前问责之曰若速言死矣嵩对如前乃命曵出诛之嵩大号且言曰始将军遣嵩宻遗野利王书戒不得妄泄今不幸空死不了将军事吾负将军吾负将军箔中急使人追问之嵩具以对乃褫衲衣取书以进书入移刻始命嵩就馆优待以礼元昊于是疑野利阴遣爱将假为野利使使于将军将军知元昊所遣未即见命属官日馆劳之问敌中山川地形在兴州左右言则详迫野利所部多不能悉适擒生敌数人因令隙中视之生敌能言其姓名果元昊使将军意决乃见之将军燕服据案坐属官皆朝衣抱文籍鳬鴈侍左右于是賔赞引使者出拜使者传野利语将军慢骂元昊而称野利有心内附乃厚遣使者曰为吾语若王速决无迟留也度使者至嵩即还而野利已报死矣将军知谋已行因欲并间天都又为置祭境上作文书于版以吊多述野利与天都相结有意本朝悼其垂成而失其文杂纸币伺有敌至急之以归版字不可遽灭敌人得之以献元昊天都以此亦得罪元昊既失二将乆之始悟为将军所卖遂定讲和之策焉西师既平天子录诸将功元帅蔽将军不以闻将军不自辩至于终身嘉祐元年其子古诣匦诉之事下御史府按验如古状不诬诏付史官于是士大夫始知将军之功将军果决纵横有城府不测人也举秦之人皆能道之【种公世衡言行录】
　　东坡言顷试制科中程后英宗皇帝即欲便授知制诰相国韩公曰苏轼之才逺大之器也他日自当为天下用要在朝廷培养之使天下之士莫不畏慕降伏皆欲朝廷进用之然后取而用之则人人无复异辞矣今骤用之则天下之士未必以为然适足以累之也英宗曰且与修注如何韩公曰记注与制诰为邻未可遽授不若且于馆阁中择近上贴职予之它日擢用亦未为晚乃授直史馆东坡闻之曰公可谓爱人以德矣【李廌谈记】
　　两制诸公多求补郡者刘敞上疏论邪臣正臣进退之分正臣常难进而易退邪臣常易进而难退愿陛下参任观之吕溱蔡襄欧阳修贾黯韩绛皆有直质无流心论议不阿执政有益当世者诚不宜许其外补使四方有以窥朝廷启奸幸之心上悟颇留修等【刘公敞言行录】
　　先是吕溱出守徐蔡襄守泉吴奎守寿韩绛守河阳已而欧阳修乞蔡贾黯乞荆南赵清献公即上言近日正人贤士纷纷引去忧国之士为之寒心侍从之贤如修辈无防今皆欲请郡者以正色立朝不能謟事权要伤之者众矣修等由此不去一时名臣赖之以安【赵公抃神道碑】
　　吕正献公平生以人物为己任好德乐善出于天性士夫有以人物为意者公必问其所知与其所闻参互考实以待上求神宗尝谓执政曰吕公着之于人材其言不欺如权衡之于称物其于用人无逺迩疏宻一以至公待之虽有旧怨亦不以屑意
　　元祐初吕正献公广用当世善士人之有一善无不用也尝以数幅纸书当世名士姓名既而失之后复见此纸则所书人姓名悉用之矣正献公尝亲书遗子荥阳公曰当世善士无不用者独尔以吾故不得用亦命也
　　刘忠肃公挚与同列奏事因论人才大槩公奏曰人才难得臣尝厯观士大夫间能否不一性忠实而有才识上也才虽不髙而忠实有守次也有才而难保可借以集事又其次也怀邪观望随势改变此小人终不可用三圣谕曰此言极是卿等常能如此太皇官家何所忧也
　　刘挚辅政累年其于用人先噐识后才艺进拟之际必察其性行厚薄终不轻授以职任故才名之士或多怨公公知之不恤也取人不问识与不识或多南士有以萧望之郑朋事谏公笑而不答论者谓元祐以来能以人物为意知所先后而无适莫者公为之首
　　元城先生云老先生尝谓金陵曰介甫行新法乃引用一副当小人或在清要或为监司何也介甫曰方法行之初旧时人不肯向前因用一切有才力者候法行巳成即逐之却用老成者守之所谓智者行之仁者守之老先生曰介甫误矣君子难进易退小人反是若小人得路岂可去也若欲去必成讐敌它日将悔之介甫黙然后果有卖金陵者虽悔之亦无及也
　　六年二月王岩叟拜枢宻直学士签书枢宻院事曲谢延和太皇太后谕曰知卿材望故不次进用公逊谢而进曰陛下听政以来纳谏从善务合人心所以朝廷清明天下安静愿信之勿疑守之勿失则宗社千万世之福也用人之际望更加审察邪正难辨辨之少差治乱所系【又云太母曰此事里靣常説与官家只为官家未苦理防得卿更説与官家】少进而西曰陛下今日进圣学者正欲理会邪正两字正人在朝则朝廷安人君无过举天下平治邪人一进则朝廷便有不安之象非谓一人便能如此乃其类应之者众上下蒙蔽人主无由得知不觉养成祸患尔二圣深然之公又进曰或闻有以君子小人参用之説告陛下者不知果有之否此乃欲深误陛下也自古君子小人无参用之理圣人唯説君子在内小人在外则成泰小人在内君子在外则成否小人既进君子不肯与小人争进自然稍稍引去君子与小人竞进则危乱之基也此际不可不察幸陛下常用心于此【正公岩叟言行录】
　　上方励精有为廷臣多进用者张商英抗疏论七臣而讽上以清静无为其言曰臣闻公输知材之美恶然后能用其材之宜而作宫室岐伯知药之阴阳然后能用其药之性而治疾病人君之任其臣下亦犹此而已矣有大臣有忠臣有能臣有干臣有容臣有幸臣有巧臣此七臣者人主不可不知也欲知七臣之所为先观其趣向之所归则思过半矣行义修于家道德重于身明于天人之微达于去就之致亲讐并用而不疑巨细并行而不乱若此者大臣也刚方正直卓然自信谏君之过期于无过去民之害期于无害不趋易而避难不辞怨而居惠若此者忠臣也智足以应卒术足以御烦俯取誉乎民而民实受其赐仰取爱乎君而君实赖其功若此者能臣也治财则朘剥而速富使民则督迫而速从集事则峭刻而速成若此者干臣也偷合茍生无所臧否不防国之安危不顾时之利病主之所予从而予之主之所夺从而夺之固禄持宠为妻子昆弟计若此者容臣也不义而富不忠而贵佞邪而君不知喑黙而众不测若此者幸臣也揣摩捭阖善用机数迎风顺防钩中主欲献其小信以行其大诈委其小忠以济其大奸若此者巧臣也大臣进则帝德兴矣忠臣进则王业成矣能臣进则覇政强矣干臣进则国本削矣容臣进则主听昏矣幸臣进则君子退矣巧臣进则社稷亡矣此七臣者成败治乱之机而人主之所当察也【张公商英言行录】
　　虞公允文感上不世之遇深思所报每曰宰相无职事旁招俊乂列于庶位而已怀袖有一小方册目曰材馆录闻人一善必书再谕蜀首荐汪应辰赵雄等六人及为相首用胡铨张震洪适梁克家留正等二十人一时得人之盛凛凛有元祐庆厯之风
　　善处事上
　　太宗大渐李太后与宣政使王继恩忌太子英明阴与参知政事李昌龄殿前都指挥使李继知制诰胡旦谋立潞王元佐太宗崩太后使继恩召宰相吕端端知有变鏁继恩于阖内使人守之而入太后谓曰宫车已晏驾立嗣以长顺也今将何如端曰先帝立太子正为今日今始弃天下岂可遽违先帝之命更有异议乃迎太子立之眞宗既于大行柩前即位垂帘引见羣臣吕端于殿下平立不拜请卷帘升殿审视然后降堦率羣臣拜呼万岁
　　眞宗不豫大渐之夕李文定公与宰执以祈禳宿内殿时仁宗防冲八大王元俨者有威名以问疾留禁中累日不肯出执政患之无以为计偶翰林司以金盂贮熟水曰王所须也文定取案上墨笔搅水中尽黑令持去王见之大惊意其有毒也即上马去文定临事大率类此
　　初章圣上外尚未闻中书宻院同入问起居召诣寝阁东靣垂帷明肃传遗命辅之皇太子及皇太后权听断军国大事退而发哀王沂公曾于殿庐草具遗制丁谓欲去权字加淑妃为皇太妃字公执咨曰皇帝冲年太后临朝斯已国家否运称权犹足示后况言犹在耳何可改也且增减制书有法岂期表则之地先欲乱之耶曷为更载立妃之文必若尊礼当俟事定而议谓勃然曰参政却欲擅改遗制乎公曰曾适来寝殿中实不闻此言若诚有之岂敢改也诸公无相同者遂依违而行然权字遂不敢去故谓之败公首被爰立之命章献明肃太后权处分军国亊听断仪式乆而未定丁谓欲每议大政则皇太后坐后殿朝执政朔望则皇帝坐前殿朝羣臣其余庶务独令入内押班雷允恭禁中附奏传命中书枢宻院平决之公时判礼仪院独奏曰天下者太祖太宗先帝之天下也非陛下之天下也奈何使两宫异位不共天下之政是壅主上之聪明絶下情而不使通况宫人专政乱之始也乃采用蔡邕独断所述东汉故事皇帝在左母后在右同殿垂帘中书枢宻院以次奏事如仪人心乃定公尝于广坐抗语丁相曰政出帏房斯已国家之否运然推之至公不犹愈于政出羣下乎
　　章圣不豫刘后讽宰臣丁谓欲临朝中外汹汹无敢言者时宰相王曾谓后戚钱惟演曰汉之吕后唐之武氏皆非据之位其后子孙诛戮不得保首领公后之肺腑何不入白皇后万一宫车不讳太子即位太后辅政岂不为刘氏之福乎若欲称制以取疑于天下非惟为刘氏之祸恐亦延及公矣惟演大惧入白之其议遂止【政要　又言行录曰章圣乆不豫庄宪太后欲自临朝令上居东宫于资善堂决事防公自大名召还再贰钧席语钱惟演曰皇储冲防非中宫不可独立中宫非倚皇储之重则人心不附矣惟演亟入白之两宫由是益亲人遂无间】
　　眞宗崩太后初临朝宣谕两府深不欲行此礼候皇帝长立别有处分吕文靖公即日编入时政记后每言事必引及之以感动后意又多称引前代母后临政所以致祸之道以劝戒焉
　　初章懿之诞上也章惠章献皆以母称章懿不得名及是章懿崩吕文靖公闻之方奏事因曰窃闻昨夕有宫嫔亡后闻之不怿不待公尽言曰宰相岂管宫中事遽引帝起顷之独坐帘下召公问曰一宫人死相公云云何与公曰臣待罪宰相事无内外无不当预章献怒曰相公欲离间吾母子也公从容对曰陛下不以刘氏为念臣不敢言尚念刘氏也防礼宜从厚章献悟遽曰宫人李宸妃也且奈何文靖乃请治丧皇仪殿太后与帝举哀后苑百官奉灵轝由西华门以出用一品礼殡洪福寺公又谓入内都知罗崇曰宸妃当以后服殓用水银实棺异时莫道夷简不曾説来章献皆从之后章献上燕王谓仁宗言陛下李宸妃所生妃死以非命仁宗号毁不视朝者累日下哀痛之诏自责尊宸妃为皇太后諡章懿甫毕章献殿殡幸洪福寺祭告易梓宫帝亲哭视之后玉色如生冠服如皇太后者以有水银沃之故不坏也帝叹息曰人言其可信哉待刘氏加厚
　　仁宗感风之疾文彦博等以设醮祈福留宿殿庑知开封府王素夜叩宫门求见执政白事文彦博曰此际宫门何可夜开诘旦素入白有禁卒告都虞候欲为变者执政欲收捕按治彦博曰如此则张皇惊众乃召殿前都指挥使许怀德问曰都虞候某甲者何如人怀德曰在军职中最为谨良彦博曰可保乎曰可保彦博曰然则此卒有怨于彼诬之耳当亟诛之以靖众众以为然彦博乃请平章事刘沆判状尾斩于军门及上疾愈沆谮彦博于上曰陛下违豫时彦博擅斩告反者彦博以沆判呈上上意乃解初彦博欲判状斩告变者叅政王尧臣捍其膝乃请刘相判之先是富弼用朝士李仲昌策自澶州商胡河穿六漯渠入横陇故道北京留守贾昌朝素恶弼阴结内侍右班副都知武继隆令司天官二人俟两府聚处于大庆殿廷执状抗言国家不当穿河于北方致上体不安文彦博知其意有所在未有以制也后数日二人又上言请皇后同听政亦继隆所教也史志聪等以其状白执政彦博视而怀之不以示同列有喜色同列问不以告既而召二人诘之曰汝今日有所言乎对曰然彦博曰天文变异汝职所当言也何得輙预国家大事汝罪当族二人惧色变彦博曰观汝直狂愚耳未欲治汝罪自今无得复尔二人退彦博乃以状示同列同列皆愤怒曰奴敢尔妄言何不斩之彦博曰斩之则事彰灼于中宫不安众皆曰善既而议遣司天官定六漯于京师方位彦博复遣二人往武继隆曰请留之彦博曰彼不敢輙妄言有人教之耳继隆黙不敢对二人至六漯恐治前罪乃更言六漯在东北非正北无害也后上神思浸清宁
　　大内灾宫室畧尽比晓朝者尽至日晏宫门不发不得闻上起居两府请入对不报乆之追班上御拱宸门楼有司赞谒百官尽拜楼下吕文靖公独立不动上使人问其意对曰宫廷有变羣臣愿一望天顔上为举帘俯槛见之乃拜
　　庆厯初仁宗服药乆不视朝一日圣体康复思见执政坐便殿促召二府宰臣吕许公闻命移刻方赴召比至中使数辈促公同列亦赞公速行公愈缓辔既见上曰乆疾方平喜与卿等相见而迟迟其来何也公曰陛下不豫中外颇忧一旦闻急召近臣臣若奔驰以进虑人心惊动耳上以为得辅臣之体
　　仁宗弗豫大臣不得见中外忧恐文彦博与富公等直入问疾内侍止之不可因以监视禳祷为名乞留宿内殿事皆闗白而后行禁中肃然
　　仁宗灵驾欲到永昭葬且有日道路忽传皇堂栋损有司忧骇不知所出韩魏公至郑始闻时诸使见公钩公指皆欲不问而掩之公正色曰不可果损当易之若违葬期侈所费此责犹可当亦无可奈何若茍且掩之后有坏覆人主致疑心臣下何以当责一坐为之叹息服其不茍处事必尽识且及逺既到皇堂栋乃不损
　　英宗即位已数日初挂服于柩前哀未发而疾作大呼语言恐人所不可闻左右皆反走大臣辈骇愕痴立莫知所措韩魏公亟投杖于地直趋至前抱入帘曰谁激恼官家且当服药内人惊散公呼之徐徐方来遂拥上以授之曰皆须用心照管官家再三慰安以出仍戒当时见者曰今日事唯某人见某人见外人未有知者复就位哭处之若无事然欧阳永叔以语所亲曰韩公遇事眞不可及
　　英宗即位初以忧疑得心疾太后垂帘听政韩魏公潜察帝已安而太后未有还政意乃先建议于帝曰可一出祈雨使天下之人识官家上然之咨太后太后怒曰独不先禀此耶孩儿未安恐未能出公曰可以出矣甲午祈雨于相国寺及醴泉观帝乆不豫至是士庶驩呼相庆太后不乆竟还政戊申太后出手书付中书还政是日遂不复处分军国事先是上疾稍愈自去年秋即间日御前后殿视朝听政两府每退朝入内东门小殿覆奏太后如初太后再出还政手书大臣以白上輙留之不出上既康复无他太后复降诏书还政亦欲罢东殿垂帘尝一日取十余事并以禀上上裁决如流悉皆允当公退与同列相贺因谓曾公亮等曰昭陵复土琦即合求退顾上体未平迁延至今上听断不倦如此诚天下之大庆琦当于帘前先白太后请一乡郡须公等赞成之公亮等皆曰朝廷安可无公公勿庸请也于是诣东殿覆奏上所裁决十余事太后每事称善同列既退琦独留遂白太后如向与公亮等言太后曰相公安可求退老身合居深宫却每日在此甚非得已且容老身先退公即称前代如马邓之贤不免贪恋权势今太后便能复辟诚马邓所不及因再拜称贺且言台谏亦有章疏乞太后还政未审决取何日彻帘太后遽起公即厉声命仪鸾司彻帘帘既落犹在御屏后微见太后衣也
　　英宗初为皇子时允弼最尊属心不平且有语及即位国朝制度嗣天子即位先亲王贺次六军次见百官公是时先独召允弼入称先帝晏驾皇子即位大王当贺允弼曰皇子为谁曰某人允弼谓岂有团练使为天子者何不立尊行公曰先帝有诏允弼曰焉用宰相遂循殿陛下公叱下曰大王人臣也不得无礼左右甲士已至遂贺次召诸亲王见六军百官中外晏然【韩公琦言行录】
　　英宗即位有疾请光献太后垂帘同听政有入内都知任守忠者奸邪反复间谍两宫时司马温公知谏院吕谏议为御史凡十数章请诛之英宗虽悟未施行宰相韩魏公一日出空头敕一道叅政欧阳公曰第书之韩公必自有说魏公坐政事堂以头子勾任守忠者立庭下数之曰汝罪当死责蕲州团练副使蕲州安置取空头敕塡之差使臣即日押行其意以谓少缓则中变矣【闻见录】
　　英宗初晏驾急召上未至英宗复手动曾公愕然亟告韩魏公欲止召太子公拒之曰先帝复生乃一太上皇愈促召上其达权知变如此
　　韩魏公别录云吕申公固多不正以结上然皆有説以胜人人亦不能夺也刘后服未除而劝仁宗立曹后希文进曰又教陛下做一不好事它日申公语公曰此事外人不知上春秋盛郭后尚美人皆以失宠废以色进者不可胜数已防于昏矣不立后无以正之每事自有深意多此类也
　　祥符中崇奉天书设官置使典司其事仪衞物采甚盛矣眞宗崩比将葬吕文靖公判礼仪院建议纳天书于方中而官司仪卫皆罢天庆天祺先天降圣等节但存其名而已凡公处事皆类此
　　契丹冦河北南至冀贝敌骑甚盛州郡震动天子北巡至澶州敌骑已过魏府矣上疑不欲渡河驻南澶州准劝上北渡以固士卒心毋令敌得乘胜上犹豫未决时陈尧叟劝上避之蜀王钦若劝上避之金陵上以问准准曰谁为陛下画此计者上曰顾所画如何耳毋问其名准曰臣姑欲知之先斩此曹以令天下且先帝建都垂五十年天下财用兵甲聚于京师宗庙社稷之所寄也不幸有事陛下当与臣等以死守之今一旦弃去非复陛下所有若盗贼因缘而起陛下当何归乎上黙然准又劝上北渡上犹未决因起更衣准亦下殿去时髙琼为殿前都指挥使宿卫殿下准谓琼事当奈何太尉胡不一言琼曰相公谋之庙堂琼何敢与知然相公所以谓上何准曰今渡河则河北不劳力而定不渡则敌日益炽人心不敢自固虽有智者不能善其后矣琼呼曰陛下听防准语准所言是也上还问之语良乆准即眣琼以其兵先渡又自牵马奉上上乃从之既至澶州上御城北门将士望见黄屋皆呼万岁声震原野勇气百倍准居上前上尽以军事委准准因承制专决号令明肃士卒喜悦敌数千骑乘胜薄城下有诏吏士迎击之斩获大半敌乃引退不敢复逼防暮上还宫留准居城上上使人视准自为曰准方饮酒歌笑上未尝不释然也相持十余日契丹计索欲引去始遣使请和既有约矣又率其众诈欲塡壕防有飞矢射其统军杀之契丹大扰其请和遂益坚准不肯敌使来益恭上将许之准欲邀使称臣且献幽州地时上厌兵事姑欲覊縻不絶而已于是有谮准不愿与敌平幸有兵事以自取重上亦不悦准不得已乃许之当时敌举国来防入中国千余里其归不十日不能出汉地郡邑坚壁清野以待冦敌人马饥乏百万之众可毋战而死敌窘如此诚少抑缓之契丹不敢不称臣幽州可必得也又遗事曰敌请和上以问公公曰如用臣策可数百年无事不然四五十年后臣恐戎心又生矣上曰朕不忍生灵受困不如且听其和四五十年后安知无能捍塞者乎戎遂得和
　　眞宗之次澶渊也一日语防莱公曰今敌骑未退而天雄军截在贼后万一防没则河朔皆敌境也何人可为朕守魏莱公曰当此之际无方略可展古人有言智将不如福将臣观叅知政事王钦若福禄未艾宜可为守于是即时进熟出勅退召钦若谕以上意授勅俾行钦若茫然自失未及有言公遽曰主上亲征非臣子辞难之日叅政为国柄臣当体此意驿骑已集仍放朝辞便宜即涂身乃安也遽酌大白饮之命曰上马杯钦若惊惧不敢辞饮讫拜别公答曰叅政勉之回日即为同列也钦若驰入魏则敌骑充斥无以为计但屯塞四门终日危坐越数日敌骑退乃召为次相或云王公数进疑辞于上前故莱公因事出之以成胜敌之绩耳
　　上在澶渊遣王文正公旦还守东都既至直入禁中下令甚严使人不得传播后车驾自河北还公宗人及子弟辈皆出迎于郊外忽闻后有呵喝之声惊而视之乃公也其处事谨宻如此
　　交趾贡异兽谓之麟司马公言眞伪不可知使其眞非自至不为瑞若伪为逺夷笑愿厚赐而还之因奏赋以讽
　　苏公颂尝权枢宻院边帅遣种朴入奏得谍言阿里库已死国人未知所立蕃官赵纯忠者信谨可任愿乘其未定以劲兵数千拥纯忠入其国立之众议欲如其请公独曰不可越境而入其国使彼拒而不受得无损朝廷威重乎徐观其变竢其定而抚辑之未晚也已而边奏至阿里库固无恙
　　赵德明言民饥求粮百万斛大臣皆曰德明新纳誓而敢违请以诏书责之眞宗以问王文正公公请勅有司具粟百万于京师诏德明来取眞宗大喜德明得诏书慙且拜曰朝廷有人
　　契丹奏请岁给外别假钱币上以示王文正公公曰东封甚近车驾将出以此探朝廷之意耳上曰何以答之公曰止当以微物而轻之也乃于岁给三十万物内各借三万仍谕次年额内除之契丹得之大慙次年复下有司契丹所借金帛六万事属微末仰依常数与之今后永不为例
　　范文正公知延州元昊遣人遗书以求和仲淹以谓无事请和难信且书有僣号不可以闻乃自为书告以逆顺成败之説甚辩元昊复书语极悖慢仲淹具奏其状焚其书不以闻朝廷命仲淹分析仲淹奏臣始闻敌有悔过之意故以书诱谕之防任福败敌势益振故复书悖慢臣以为使朝廷见之而不能讨则辱在朝廷乃对官属焚之使若朝廷初不知者则辱专在臣矣故不敢以闻也奏上两府共进呈宋庠遽曰范仲淹可斩杜衍时为枢宻副使曰仲淹之志出于忠果欲为朝廷招叛敌耳何可深罪争之甚力上顾问吕夷简何如夷简曰杜衍之言是也止可薄责而已乃降一官知耀州
　　契丹遣使借兵伐髙丽明肃欲与之文靖公坚执不可后云适已微许其使矣不与恐生怨奈何公曰但以臣不肯拒之既而后语其使曰意非不欲应但吕相公坚不可耳使人无语而去
　　皇祐末契丹使请观太庙乐仁宗以问宰相对曰恐非祠享不可习也枢宻副使孙威敏公沔曰当以礼折之请谓使者曰庙乐之作皆本朝所以歌咏祖宗功德也岂他国可用耶使人如能留助吾祭乃可以观之仁宗从其议使者不敢复请
　　景德中朝廷始与北朝通好诏遣使将以北朝呼之王沂公以为太重请止称契丹本号可也眞宗激赏再三朝论韪之
　　北使乌林阿天锡来贺庆节见紫宸殿既跪进其主书因跪不起要我以故事所无之礼左右失色虞公允文请驾兴上入内天锡色沮公遣阖门传宰相之令云使人奸礼有诏放仗使介还馆更相谯责乃因傧者恳祈诘朝再见上寿遂极恭顺朝论称快公下其事于边郡令檄敌中天锡归果获罪
　　髙宗上僊朝廷欲用显仁例遣三使如敌中周益公固执不可谓今者事体不同不当畏人而曲徇金国贺生辰使人到阙上在丧次议欲宣谕俾归公奏贺礼固不可行但彼逺来止是馆伴发遣朝廷更无一辞于理未安遂口占数语令使者归附奏中外咸谓得体
　　善处事下
　　曹武穆公玮在秦州有士卒十余人叛赴敌中军吏来告玮方与客奕棋不应军吏亟言之玮怒叱之曰吾固遣之去汝再三显言邪敌闻之亟归告其将尽杀之
　　王武恭公德用知定州是时契丹主在燕京朝廷发兵屯定州者防六万人皆寓居逆旅及民家阗塞城市未尝有一人敢喧呼暴横者将校相戒曰吾辈各当务敛士卒勿令扰我菩萨一旦仓中给军粮军士以所给米黑諠哗纷扰监官惧逃匿有四卒以黑米见德用曰汝从我当自入仓视之乃往召专副问曰昨日我不令汝给二分黑米八分白米乎曰然然则汝何不先给白米后给黑米此辈见所得米腐黑以为所给尽如是故諠耳专副对曰然某之罪也德用叱从者杖专副人二十又呼四卒谓曰黑米亦公家物不给与汝曹当弃之乎汝何敢乃尔讙哗四卒相顾曰向者不知有八分白米故耳某等死罪德用又叱从者亦人杖二十召指挥使骂曰衙官汝何不戢士使如此欲求决配乎指挥使百拜流汗乃舍之仓中肃然
　　张乖崖守蜀兵火之余人怀反侧一日合军旅大阅始出众遂嵩呼者三乖崖亦下马东北望而三呼复揽辔行众不敢讙或以此事告韩魏公公曰当是时琦亦不敢措置
　　文潞公知益州喜游宴尝宴钤辖廨舍夜乆不罢从卒輙折马廐为之薪不可禁遏军校白之座客股栗公曰天实寒可折与之神色自若饮如故卒气沮无以为变
　　王文忠公尧臣使还行至泾州而德胜寨兵迫其将姚贵闭城叛公止道左解装为牓射城中以招贵且发近兵讨之初吏白曰公奉使且还归报天子尔贵叛非公事也公曰贵土豪也颇得士心然初非叛者今不乘其未定速招降后必生事为朝廷患贵果出降
　　主帅帐下宠卒恃势吓民取财物民有诉者其人缒城夜遯张忠定公差衙校往捕之戒曰尔生擒得处则浑衣扑入井中作逃走投井申来是时羣党忷忷知其已投井故无它议又免与主帅有不协名【语录】
　　郡尝有盗窃发而未获安抚转运司忧之遣三班使臣领悍卒数十人入境捕之卒凶恣行以禁物诬民入其家争鬭至杀人畏罪惊散欲为乱民诉之苏文忠公投其书不视曰必不至此溃卒闻之少安徐使人招出戮之【墓志】
　　薛简肃公奎在成都一日置酒大东门外城中有戍卒作乱既而就擒都监往白公公指挥只于擒获处令人吃却民间以为神断不然妄相攀引旬月间未能了得又安其徒党反侧之心也
　　薛简肃公奎帅蜀民有得伪蜀时中书印者夜以锦嚢挂之西门门者以白蜀人随之者万计皆恟恟出异语且观公所为公顾主吏藏之略不取视民乃止
　　王文康公薛简肃公俱尝鎭蜀而皆有名章献时同执政一日奏事已因语蜀事文康曰臣在蜀时有告戍卒反乃执而斩之于营门遂无事简肃曰臣在蜀时亦有告戍卒反者叱出之亦无事
　　张徐公任马军都帅被防选兵下令大峻兵惧而欲为变者宻以闻上召二府议之曰若罪张今后帅臣何以御众捕之则都邑之下或至惊扰尤为不可上曰朕亦此思之王公旦曰累奉德音欲任张在枢宻府臣以未苦厯事今若擢用使解兵柄谋者自安矣乃进为枢宻副使诸帅递迁谋者果定上语辅臣曰王某善鎭大事眞宰相也
　　溪洞蛮彭仕羲纳其子师宝之妻师宝与子投辰州告之且言将谋叛转运使李肃之等遂领兵讨之自是入防不已仕羲方乞复通贡奉却欲得投来子孙二府合议宰相文彦博呼吏拟奏许之韩魏公曰二子既还则为鱼肉矣他日朝廷何以来蛮夷也遂议遣殿中丞雷简夫往议之先约勿杀师宝俾知龙赐州然后许降仕羲乃听命纳欵荆湖之间遂无事【家传】
　　马少保亮以王均反为西川转运使贼平主将尚诛杀不已亮救全者千余人明年召问蜀事会械送为贼所诖误者八十九人至京师知枢宻院事周莹欲尽诛之亮言愚民胁从者众此特百之一二尔余皆窜伏山林若不贷之恐逺人危惧重招朝廷忧帝从之
　　五年成都以戍卒为忧朝廷择遣大臣爲蜀人所爱信者皆莫如赵清献公遂以大学士知成都然意公必辞及见上曰近岁无自政府复往者卿能为我行乎公曰陛下有言即法也顾岂有例哉上大喜公乞以便宜行事即日辞至蜀黙为经畧而燕劳闲暇如他日兵民晏然一日坐堂上有卒长在堂下公好谕之曰吾与汝年相若也吾以一身入蜀为天子抚一方汝亦宜清愼畏戢以帅众比戍还得余赀擕归为室家计可也人知公有善意转相告语莫敢复为非者【神道碑】
　　薛长孺为汉州通判戍卒闭营门放火杀人谋杀知州兵马监押有来告者知州监押皆不敢出长孺挺身叩营谕之曰汝軰皆有父母妻子何故作此事然不与谋者各在一边于是不敢动惟本谋者八人突门而出散于诸县村野捕获是时非长孺则一城之人尽遭涂炭矣钤辖司不敢以闻遂不及赏长孺简肃公之侄质厚人也临事敢决如此【东斋记事】
　　神宗在藩邸闻苏公颂名及即位公适送伴契丹使次恩州驿夜火左右请与北使出避州兵叩门欲入捄公不为动闭门坚卧如常徐使守卫卒扑防之是夕州人哗言敌有变捄兵亦欲乘间生事至闻京师使还上问公所以处之者称善乆之益知公可用
　　景祐末西鄙用兵大将刘平死之议者以朝廷委官者监军主帅节制有不得专者故平失利诏诛监军黄徳和或请罢诸帅监军仁宗以问宰臣吕文靖公公曰不必罢但择谨厚者为之仁宗委公择之对曰臣待罪宰相不当与中贵私交何由知其贤否愿诏都知押班保举有不称职者与同罪仁宗从之翊日都知叩头乞罢诸监军宦官士大夫嘉公之有谋
　　正则据贝州反齐州禁兵欲屠城应之或诣富韩公弼告公以齐非所部恐事泄变生时中贵人张从训衔命至青公度从训可使即以事付从训使驰至郡发吏卒取之无得脱者且自劾擅遣中使罪仁宗嘉之
　　康定间元昊防边韩魏公领四路招讨驻延安忽夜有人擕匕首至卧内遽褰帏帐魏公起坐问谁何曰某来杀谏议又问曰谁遣汝来曰张相公遣某来葢是时张元夏国正用事也魏公复就枕曰汝擕予首去其人曰某不忍愿得谏议金带足矣遂取带而出明日魏公亦不治此事俄有守陴卒报城橹上得金带者乃纳之时范纯祐亦在延安谓魏公曰不治此事为得体盖行之则沮国威今乃受其带是堕贼计中矣魏公握其手再三叹服曰非琦所及
　　有刺客至张魏公帐前公顾左右已睡问尔欲何如对曰某粗读书知逆顺岂为贼用况侍郎忠节安忍相害但见为备不严恐后有来者公下执其手问姓名曰言之是邀后利某河北人母在今径归矣浚翌日取郡狱死囚斩以徇曰此刺客也后亦无他
　　蜀之妖人有自号李氷神子者署官属吏卒聚徒百余人程文简公命捕寘之法而谗之朝者言公妄杀人蜀人恐且乱矣上遣中贵人驰视之使者入其境居人行旅争道公善且曰杀一人可使蜀数十年无事使者问其故对曰前乱蜀者非有知谋豪杰之才乃里闾无赖小人惟不制其始遂至于乱耳使者还奏其语于是上益以公为能【墓志】
　　吴正肃公知蔡州蔡故多盗公按令为民立伍保而简其法民便安之盗贼为息京师有告妖贼聚确山者上遣中贵人驰至蔡以名捕者十人使者欲得兵自往取之公曰使者欲借兵立威欲得妖人以还报也使者曰欲得妖人尔公曰吾在此虽不敏然聚千人于境内安得不知使信有之今以兵往是趣其为乱也此不过乡人相聚为佛事以利钱财尔一弓手召之可致也乃馆使者日与之饮酒而宻遣人召十人者皆至送京师告者果伏辜【墓志】
　　仁宗朝李都尉喜延士大夫尽声色之乐一时馆阁清流无不往者韩魏公于其间最年少独未尝造焉李数召而公数以事辞人有强之者公曰固欲往但未有名耳公处之不失和李莫能致怨同时诸公亦不以为介也
　　石守道作庆厯圣德诗忠邪太明白韩魏公与范公适自陜西来朝道中得之范公拊股谓公曰为此怪鬼辈坏了也公曰天下事不可如此如此必坏
　　伊川尝言荆公行新法之初亦未甚必然自是天祺辈争之太力以激成之吾辈当分其罪可也【程氏遗书】
　　陈忠肃公尝为别试所主文林自谓蔡卞曰闻陈瓘欲尽取史学而黜通经之士意欲沮坏国是而动揺荆公之学也卞既积怒谋将因此害公而遂禁絶史学计画已定唯候公所取士求疵立说而行之公固预料其如此乃于前五名悉取谈经及纯用王氏之学者卞无以发然五名之下往往皆博洽稽古之士也公尝曰当时若无矫揉则势必相激史学往往遂废矣故随时所以救时不必取快目前也【遗事】
　　元城先生语录云东坡下御史狱张安道致仕在南京上书救之欲附南京递府官不敢受乃令其子恕至登闻鼔院投进恕徘徊不敢投乆之东坡出狱其后东坡见其副本因吐舌色动乆之人问其故东坡不答其后子由亦见之云宜吾兄之吐舌也此事正得张恕力或问其故子由曰独不见郑昌之救盖寛饶乎其疏有云上无许史之属下无金张之托此语正是激宣帝之怒尔且寛饶正以犯许史辈有此祸今乃再讦之是益其怒也且东坡何罪独以名太髙与朝廷争胜耳今安道之疏乃云其实天下之竒材也独不激人主之怒乎仆曰然则是时救东坡者宜为何説先生曰但言本朝未尝杀士大夫今乃开端则是杀士大夫自陛下始而后世子孙因而杀贤士大夫必援陛下以为例神宗好名而畏义疑可以此止之
　　刘豫揭榜山东妄言御药冯益遣人收买飞鸽因有不逊之语知泗州刘纲缴奏伪榜赵鼎与张浚进呈浚奏曰乞斩益以释谤上不应又曰不然乞逺窜去上未允间鼎继奏曰冯益之罪事实暧昧然疑似间有关国体若朝廷畧不加罚外议必谓陛下实尝遣之有累圣德不若暂解其职姑与外祠以释众惑上欣然出之浙东浚怒鼎不主已意鼎曰自古欲去小人者急之则党合而祸大缓之则彼自相挤昔袁绍李训必欲尽诛宦者基乱汉唐其事可鉴今益罪虽诛不足以快天下然羣阉恐人君手滑必力争以薄其罪不若谪而逺之既不伤上之意彼但见夺职谪轻必不致力营救又幸其去位必以次规进安肯容其入耶若力排之此辈侧目吾人其党愈固而不可破矣浚叹服其言
　　王钦若陈尧叟马知节同在枢府一日上前因事忿争上召王文正公公至则见钦若諠哗不已马公流涕曰愿与王钦若同下御史府公乃叱钦若曰王钦若对上岂得如此下去上大怒乃命下狱公从容曰钦若等恃陛下顾厚上烦陛下诃谴当行朝典然观陛下天顔不怡愿且还内来日取防上许之翌日上召公问钦若等事当如何公曰钦若等当黜然未知坐以何罪上曰朕前忿争无礼公曰陛下奄有天下而使大臣坐忿争无礼之罪恐夷狄闻之无以威逺上曰卿意如何公曰愿至中书召钦若等宣示陛下含容之意且戒约之俟少间罢之未晚上曰非卿之言朕固难忍后月余钦若等皆罢
　　宼忠愍公知永兴军府有奸民吏不能制冦公摘其罪窜湖外过京师上变自诉且告冦公有异谋吕文靖恶奸人得志伤信任之体请加重刑益逺窜报可公不欲外闻以恩自归戒吏不得泄语外卒无知者【行状】
　　王钦若为亳州判官监会亭仓天乆雨仓司以米湿不为受纳民自逺方来输租者食米且尽不能得输钦若悉命输之仓奏请不拘年次先支湿米不至朽败奏至太宗大喜手诏答许之因识其名任满入见擢为朝官
　　明道先生摄邑盛夏塘堤大决法当言之府府禀于漕然后计工调役非月余不能兴作先生曰如是苗槁矣民将何食救民获罪所不辞也遂发民塞之岁则大熟
　　东坡自宻徙徐是岁河决曹村泛于梁山泊溢于南清河城南两山环绕吕梁百歩扼之汇于城下涨不时泄城将败富民争出避水东坡曰富民若出民心动揺吾谁与守吾在是水决不能败城驱使复入公履屦杖策亲入武衞营呼其卒长谓之曰河将害城事急矣虽禁军宜为我尽力卒长呼曰太守犹不避涂潦吾侪小人効命之秋也执挺入火伍中率其徒短衣徒跣持畚锸以出筑于南长堤首起戏马台尾属于城堤成水至堤下害不及城民心乃安然雨日夜不止河势益暴城不沉者三板公庐于城上过家不入使官吏分堵而守卒完城以闻复请调来岁夫増筑故城为木岸以虞水之再至朝廷从之讫事诏褒之徐人至今思焉【墓志】
　　张忠定公咏复知成都时关中率民负粮以饷川师道路不絶公至府问城中所屯兵尚三万人而无半月之食公访知盐价素髙而廪有余积乃下其估听民得以米易盐于是民争趋之未逾月得米数十万斛军中喜而呼曰前所给米皆杂糠土不可食今一一精好此翁真善干国事者
　　张咏守蜀季春粜廪米其价比时估三之一以济贫民凡十户为一保一家犯罪一保皆坐不得籴民以此少敢犯法
　　张咏知益州时有僧行止不明有司执以白公公判其牒曰勘杀人贼既而案问果一民也与僧同行道中杀僧取其祠部戒牒三衣自披剃僧寮属问公何以知之公曰吾见其额上犹有系巾痕也
　　时民间讹言云有白头老翁午后食人男女郡县譊譊至暮路无行人公召犀浦知县谓曰近讹言惑众汝归县去访市肆中归明人尚为乡里患者必大言其事但立证解来明日果得之送上州公戮于市即日帖然夜市如故公曰妖讹之兴沴气乘之妖则有形讹则有声止讹之术在乎识断不在乎厌胜
　　张忠定公令崇阳民以茶为业公曰茶利厚官将之不若早自异也命拔茶而植桑民以为苦其后茶他县皆失业而崇阳之桑皆已成其为绢而北者岁百万匹其富至今始令下唯通城一乡不变其后别自为县民亦贫至今也
　　张忠定公采访民间事无逺近悉得其实盖不以耳目专委于人公曰彼有好恶乱我聪明但各于其党询之再询则事无不审矣李畋问其防公曰询君子得君子询小人得小人各就其党询之虽事有隐匿者亦十得八九矣
　　文潞公在成都米价腾贵因就诸城门相近院凡十八处减价粜卖仍不限其数张榜通衢翌日米价遂减前此或限升防以粜或抑市井价直适足以増其气熖而终不能平其价大抵临事当须有术也
　　文彦博知永兴军起居舍人毋湜鄠人也至和中湜上言陕西铁钱不便于民乞一切废之朝廷虽不从其乡人多知之争以铁钱买物卖者不肯受长安为之乱民多闭肆僚属请禁之彦博曰如此是愈使惑扰也乃召丝绢行人出其家缣帛数百疋使卖之曰纳其直尽以铁钱勿以铜钱也于是众知铁钱不废市肆复安
　　包孝肃公拯知天长县有诉盗割牛舌者公使归屠其牛鬻之既而有告私杀牛者公曰何为割某家牛舌而又告之盗者惊伏
　　陈述古宻直知建州浦城县日有人失物捕得莫知的为盗者述古乃绐之曰某庙有一钟能辨盗至灵使人迎置后阖祠之引羣囚立钟前自陈不为盗者摸之则无声为盗者摸之则有声述古自率同职祷钟甚肃祭讫以帷围之乃阴使人以墨涂良乆引囚逐一令引手入帷摸之出乃验其手皆有墨惟有一囚无墨讯之遂爲盗盖恐钟有声不敢摸也
　　李侍郎若谷守并门民有讼叔不认其为侄者欲并其财累政不能直李令民还家殴其叔民辞以不敢李固强之民如公言果讼其侄因而正其罪分其财
　　许元初为发运判官患官舟多虚破钉鞠之数盖防于木中不可称盘故得以为奸一日元至船场命拽新造之舟从火焚之火过取其钉鞠秤之比所破财十分之一自是立为定额
  </div>
  <div class="pagination">
   <a href="自警编_page9.html">
    上一页
   </a>
   <span>
    ...
   </span>
   <a href="自警编_page5.html">
    5
   </a>
   <a href="自警编_page6.html">
    6
   </a>
   <a href="自警编_page7.html">
    7
   </a>
   <a href="自警编_page8.html">
    8
   </a>
   <a href="自警编_page9.html">
    9
   </a>
   <span class="current-page">
    10
   </span>
   <a href="自警编_page11.html">
    11
   </a>
   <a href="自警编_page12.html">
    12
   </a>
   <a href="自警编_page13.html">
    13
   </a>
   <a href="自警编_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
