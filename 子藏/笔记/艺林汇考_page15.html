<!DOCTYPE html>
<html>
<head>
    <meta charset="UTF-8">
    <title>艺林汇考 - 第 15 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>艺林汇考 - 第 15 页/共 23 页</h1>
    <div class="content">　　酒谱房千里投荒録云南方人有女数嵗即大酿酒陂水竭寘壶其中密固其上女将嫁决水取之供客谓之女酒味絶美居常不可致也
　　宛委余编名酒最古者闗中之桑落水经注蒲坂刘白堕所造成于桑落之反语谓之索郎后史补云河中桑落坊水所造也魏书汝南王元悦以桑落酒饷元乂极其媚谀庾信索酒诗有蒲城桑落酒杜甫亦云坐开桑落酒至张谓有不醉郎中桑落酒教人无奈别离何酒谱皮日休诗云明朝有酒充君信酒三缾寄夜航酒江外酒名亦见沈约文集
　　酒谱张籍诗云酿酒爱干和即今人不入水酒也并汾间以为贵品名之曰干酢【音诈】酒○留青日札云后周给逍遥公韦夐河东酒即此
　　酒谱宋之问诗云尊溢宜城酒笙裁曲沃匏宜城在襄阳古之罗国也酒之名最古于今不废唐人言酒之美者有郢之富水荥阳土窟富春石冻春劒南烧春河东干和蒲东桃博岭南灵溪博罗宜城九醖浔阳湓水京城西市空虾蟇陵其事见国史谱乂有浮蚁榴花诸美酒杂见于传记者甚众
　　侯鲭録几头酒山东风俗新沐讫饮酒谓之几头顔师古云字当为禨音机禨谓福祥也按礼云沐稷而靧梁髪晞用象栉进禨进羞工乃升歌郑康成注云沐靧必进禨作乐盈气也此谓新沐靧体故更进饮食而作乐以自辅助致福禄也此古之遗法乎
　　名义考释名酒有泛齐泛齐者若浮蚁在上泛泛然盖酒之美者其上有华其色緑斟则泛泛然浮于杯间也集览酾酒章懐太子曰酾犹滤也诗伐木篇酾酒有藇注以筐曰酾以防曰湑酾徐音所宜反葛洪音所寄反谓以篚酒
　　丹铅録琬液琼苏皆古酒名见醉乡日月
　　酒谱周官萍氏掌几酒谓之萍古无其说按本草述水萍之功云能胜酒萍之意其取于此乎
　　奚囊橘柚糜钦枣出真陵之山食一枚大醉经年不醒东方朔甞游其地以一斛归进上上和诸香作丸大若芥子每集羣臣取一丸入水一石顷刻成酒味逾醇醪谓之糜酒又谓之真陵酒又谓之仙芗酒饮者香经月不歇
　　续本事诗白乐天云羌管吹杨栁燕姬酌葡萄谓太原出葡萄酒也然此乃律诗用平声读则太不律用侧声读则近俗耳
　　余冬序録老杜诗黄羊饫不羶芦酒多还醉宋人解云黄羊出闗右塞上无角类麞鹿夷人所造酒荻管吸瓶中故曰芦酒也春按今陜西近蕃地皆有黄羊大如数嵗羝而角甚长西地羊角皆拳曲黄羊独与江南同而生顺后其肉肥美膏黄厚而不羶川中人造酒荻管吸瓶信然陜以西人则髙盆贮糟饮时量多少注水盆中窍盆吸之水尽酒干谓之琐力麻酒又曰杂麻酒即芦酒之遗制也宋人之所见者岂未详耶
　　丹铅録杜诗黄羊饫不羶芦酒多还醉芦酒以芦为筒吸而饮之今之咂酒也又名钓藤酒酒以火成不醡不篘两缶西东以吸取【今云炉酒当是笔误】
　　演繁露今人谓公库酒为兵厨酒言公库之酒因犒军而醖也太守正防爲设防公厨为设厨皆以此也汉有步兵校尉掌上林苑屯兵晋阮籍闻步兵厨营人善酿有贮酒三百斛乃求为之则亦兵厨之祖也
　　酒谱王子年拾遗记张华为酒煮三薇以渍麴糵出西羌麴出北胡以酿酒得美淳鬯久含令人齿动若大醉不摇荡使人肝肠烂俗谓消肠酒或云酒可为长宵之乐两说声同而事异也
　　酒谱王莽以腊日献椒酒于平帝其屠苏之渐乎○今人元日饮屠苏酒云可以除瘟气亦曰蓝尾酒或以年髙最后饮之故有尾之义尔【一云屠割也苏腐也】
　　酒谱任昉甞谓刘杳曰酒有千日当是虚言杳曰桂阳程乡有千日酒饮之至家而醉亦其例昉大惊乃自出杨元凤所撰置郡事检之而信又甞有人遗昉酒者刘杳为辨其字之误音阵木名其汁可以为酒留青日札黄酒皇甫子竒以色如金而味醇且苦者名之曰酒贤张九龄诗玉盌才倾黄蜜剖杜甫云鵞儿黄似酒又云对酒爱新鵞苏轼云大杓防鵞黄
　　留青日札緑酒南岳夫人设王子乔琼苏緑酒李诗遥观汉水鸭头緑恰似葡萄初泼醅白乐天云倾如竹叶杯中緑秦少游云翡翠侧身窥緑酒苏子瞻云小舟浮鸭緑至杨廷秀乃云瓮头鸭緑变鵞黄
　　呉兴掌故湖人好饮白酒暑中煮熟或入竹叶或荷叶名为碧香清东坡有送碧香酒诗云碧香近出帝子家鵞儿破殻酥流盎岂坡用此法为白酒破荒耶古人名酒为白堕只白酒也
　　留青日札谢公楼一名红泥酒在汀州张曲江诗谢公楼上好醇酒二百青蚨买一斗坛用红泥
　　留青日札霹雳酎暑月大雷时收雨水淗米炊饭酿酒丑未觞南唐法用牛酥羊髓置醇酒中暖消而后饮留青日札刘孝标云松子玉浆卫卿云液苏子谢送酒诗扬州云液却如酥又云花前白酒倾云液
　　留青日札李太白好饮玉浮梁谓浮蛆酒脂也浦阳月泉吟社诗山歌聒耳乌盐角村酒柔情玉练槌【今按此义乌陈舜道诗也山歌聒耳今本作村声荡耳村酒作社酒】
　　说楛太白爱饮玉浮梁盖浮蛆也山谷诗浮蛆翁翁动春醅又梢头红糁杏花发瓮面浮蛆酒齐消赵松雪诗春酒蛆浮大白霜柑落手破轻红余谓玉浮梁可对金蜡面
　　留青日札黄庭坚诗浮蛆翁翁杯里滑坐想康成轮泛盎翁上声酒成而翁翁然葱白色也
　　留青日札桐马酒汉给大官以马乳为酒采桐叶时乃成李竒曰汉武有桐马官作酒桐合作挏音动推引也韦革为皮兠受数斗盛马乳撞挏之
　　野客丛书都下有银瓮酒库或问何谓仆考瑞应图王者宴不及醉则银瓮呈祥盖取此意真州郡斋旧有酒名谓之花露人亦莫晓仆读姚合诗味轻花上露色似洞中泉得非取此乎又太真妃宿酒初消吸花露以润肺见开元遗事
　　桐薪渌湘东地名其水湛然緑色昔有酿家取以造酒因名为酃渌酒后人遂易其字为醁云按呉録曰湘东有酃水酒西晋张戴譔酒赋长安春御乐浪夏设未闻珍酒出于湘东左思譔呉都赋飞琼觞而酌醁然汉人邹阳于梁园席上赋酒便有渌之目其来久矣往年遇一方士传授古酃醁酒方以金盐防蓂二味为君采四季花隂干和入其中蒸作饭糅以粉麴汲甘泉酿之半月而成其色緑莹殊凡不特芬香酷烈而已花皆有名目惜未之试也
　　辨物志呉都赋云飞轻觞而酌渌李贺诗醁醽今夕酒皆渌并称按衡阳县东南有湖取此水酿酒所谓酒豫章康乐县有渌水乌程乡酒官取水为酒味亦甘美所谓渌酒也渌本二而诗赋并举者以豫章旧属荆州衡阳亦属荆楚其产地同酃渌嵗献其常贡又同也然初名渌后名醽醁何酃渌言其地也地产美酒后专以酒名故曰醁云
　　龙城録魏左相证能治酒有名曰渌翠涛常以大金甖内贮盛十年饮不歇其味即世所未有太宗文皇帝甞有诗赐公称醽渌胜兰生翠涛过玉薤千日醉不醒十年味不败兰生即汉武百味防酒也玉薤炀帝酒名公此酒本学酿于西胡人岂非得大宛之法司马迁所谓富人藏万石葡萄酒数十嵗不败者乎
　　天中记资暇集云黄巾余党起西河白波谷汉既擒白波戮之如卷席然故酒席仿之以快人情也青缃杂记曰杯名文选飞觞举白盖卷白上之酒波耳薛莹后汉书曰黄中郭太等起于西河白波谷时谓之白波贼聴雨纪谈诗无酒酟我郑康成训沾为沽之沽毛氏注谓一宿酒曰沽盖三代无沽酒者至汉武帝时方有沽似一宿酒为是
　　东坡诗话韩退之诗曰百年未满不得死且可勤买抛青春国史补云酒有郢之富春乌程之若下春荥阳之土窟春富平之石冻春劔南之烧春杜子美亦云闻道云安麴米春才倾一盏便醺人近世裴铏作竒记裴航事亦有酒名松醪春乃知唐人名酒多以春则抛青春亦必酒名也
　　野客丛书东坡云唐人名酒多以春名退之诗勤买抛青春国史补注荥阳土窟春富平石冻春劒南烧春子美诗云安麴米春仆观郑谷赠富平宰诗曰易博连宵醉千缸石冻春知富平石冻春信矣观白乐天诗有青旗沽酒聴梨花之句注杭人其俗酿酒聴梨花时熟号为梨花春是又有梨花春之名李白诗瓮中百斛金陵春刘梦得诗鹦鹉杯中若下春
　　阅耕余録唐人名酒以春义取诗之春酒如土窟春石梁春婪尾春之类是也李白哭善酿纪叟诗云纪叟黄泉里还应酿老春
　　珊瑚钩诗话酒有若下谓乌程也九醖谓宜城也千日中山也蒲桃西凉也竹叶豫北也土窟春荥阳也石冻春富平也烧春劒南也桑落陜右也乌孙国有青田核莫知其木与实而核如五六斤瓠空之盛水俄而成酒刘章曾得二焉集賔设之一核才尽一核又熟可供二十客名曰青田壶厯城北有使君林魏正始中郑公慤三伏避暑于此取大莲叶置砚格上盛酒三升以簮防【同刺】叶令酒与柄通屈茎吸之芗气清洌名曰碧筩酒予诗曰酿忆青田核觞宜碧藕筩直须千日醉莫放一杯空近时以黄柑醖酒号洞庭春色以糯米药麴作白醪号玉友皆竒絶者耳
　　韵语阳秋酒之种类多矣有以緑为贵者白乐天所谓倾如竹叶盈尊緑是也有以黄为贵者老杜所谓鵞儿黄似酒是也有以白为贵者乐天所谓玉液黄金巵是也有以碧为贵者老杜所谓重碧酤新酒是也有以红为贵者李贺所谓小槽酒滴珍珠红是也今闽广间所酿酒谓之红酒其色殆类胭脂酉阳杂俎载贾家苍头能别水常乘小艇于黄河中以瓠瓟【音薄小也】接河源水以酿酒经宿色如绛名为昆仑觞是又红酒之尤也锦里新闻郫人刳大竹倾春酿于中号郫筒酒川中至今以占米或黍七分髙粱三分以五加尖酿之
　　集览魏主赐崔浩御缥醪十觚缥匹沼反醪汁滓酒也杜甫诗重碧拈春酒注引曹子建七启云春酒缥酒注缥深碧色缥当作醥酒清者曰醥左思蜀都赋觞以醥清一醉累月
　　霏雪録松叶可酿酒唐人诗云松叶堪为酒春来酿几多是也松花亦可酿王建寄独孤少府云自看和酿一依方縁着松花色较黄是也
　　黄常明曰防溪人以藤代蒭酒名钩藤俗传他处即不可用或谓但醖造之法异耳所在皆可乐天诗云闲拈旧叶题新咏闷取藤枝引酒甞是巴蜀亦有之
　　碧湖杂记杜诗云坐开桑落酒来把菊花枝按齐民要术造酒门有桑落酒神麴酒其名不一又云桑欲落时造黍米酒可得永年造神麴酒春秋二时造者皆得过夏然桑落时作者乃胜于春天有造桑落酒麴法老杜或本诸此所谓桑落酒者恐未必然
　　留青日札桑落河中坊井名桑落时取其水酿酒庾信诗蒲城桑落酒或以为桑郎又讹为索郎又曰羌中桑落河马乳酒【湘烟録琅环记试莺家多美酿试莺不善饮时为宋迁索取试莺恒曰此岂为某设哉秪当索与郎耳因名酒曰索郎后人谓索郎为桑落反音亦偶合也恐非本指】
　　代醉编刘白堕善酿酒熟于桑落之辰因名桑落酒或曰以桑落河名之也后人乃讹为索郎王子年拾遗记云武帝思李夫人不止从者乃进洪梁之酒酌以文螺之巵巵出波祗之国酒出洪梁之县今言云阳出美酒两声相乱矣
　　集览桑落酒齐民要术曰桑落酒法用九月九日作水麴米皆以三斗为准案庾信就蒲州刺史乞酒诗云蒲城桑落酒霸岸菊花秋愿持河朔饮分劝东陵侯则桑落酒出蒲中也又水经蒲阪下注郡民有刘白堕工酿采挹河流醖成芳酎熟于桑落之辰故酒因名焉王公庶人牵拂相招者每云索郎有愿思同侣之语盖索郎反语桑落耳郑卬曰西羌桑落河出马乳酒羌人兼葡萄压之晋宣帝时甞来献故九日赐百寮饮焉
　　弹雅桑落索郎并是名酒一是酒法一是方言以其南北转浑强合一名耳因戏题云桑落携名酒行人唤索郎何如一醉颠倒着衣裳
　　余氏辨林魏书王悦以桑落酒饮元乂世说庾信诗蒲城桑落酒杜甫诗坐开桑落酒张谓诗不醉郎中桑落酒有解云庐山有桑落洲故酒因地而名犹若下巴清宜城中山之类及按水经注云蒲坂刘白堕醖酿排于桑落之辰续古今注亦云酒美于桑落之时齐民要术亦云酿桑落酒亦以九月史补亦云河中桑落坊有井每至桑落时取其水以酿酒则知桑落以时而名之也六研斋笔桑寄生与蚕沙入酒极佳原酒之始实本于桑按晋江统作酒诰曰酒之所兴肇自上皇或云仪狄一曰杜康有饭不尽委余空桑郁积生味久蓄气芳本出于此不繇竒方朱翼中着北山酒经三卷曰古语有之空桑秽饭醖以稷麦以成醇醪酒之始也乌梅女防甛醹九投澄清百品酒之终也又道书载中国极东濒海有扶桑树大数千里掩蔽日月每旦日从东南出地上经过此树谓之扶桑洲树汁沦液入地其土极美产百谷蔬菓皆桑之精髓所化也古仙人留大丹诀刊函谷闗石上有云采于蚕食之先炼于火化之后盖以桑为丹基耳凡桑上生蕈与桑椹皆为上药【防音桓】
　　嬾真子苏秀道中有地名五木出佳酒故人以五木名之然白乐天为杭州太守日有诗序云钱湖州以□下酒李苏州以五酘酒相次寄到诗云劳将□下忘忧物寄与江城爱酒翁铛脚三州何处防瓮头一盏几时同倾如竹叶盈樽緑饮作桃花上面红莫怪慇懃最相忆曾陪西省与南宫仆甞以此问于仆之七舅氏云酘字与羖同意乃今之羊羔儿酒也详其诗意当以五羔为之以是酒名故从酉云乐天诗云竹叶盈樽緑谓□下酒取竹有緑之意也桃花上面红谓五酘酒取挑花五叶也后人不知转其名为五木盖失之矣仆检韵中酘字乃窦同音注云重酿酒也恐酘难转而为木梁谿漫志叙州本戎州也老杜戎州诗云重碧倾春酒轻红擘荔枝今叙州公醖遂名以重碧东坡在齐安有春江緑涨蒲萄醅之句靖康初元韩子苍舍人【驹】作守有防添赐郡酿因名其库曰蒲萄醅仍有诗云孤臣政术不堪论尚得君王赐酒尊父老异时盛事蒲萄醅熟记初元
　　对问编甞观魏文诏羣臣葡萄中国珍果酿以为酒甘于麴糵则种虽得之汉武酿法实自魏文始唐史太宗破髙昌收马乳葡萄种之苑中并得其法损益成酒京师始识其味据史氏乃言唐初得之何耶至中叶刘禹锡歌酿之成美酒令人饮不足此法歴唐不衰矣草木子记葡萄酒始于元乃答刺古为之又何耶何子元引张华博物志云西域有之至魏时中国尚未有也又引金人元好问载刘光甫言安邑多葡萄人不知其酿法岂其法良且艰肇造于魏而六朝失之中兴于唐而五季失之至元答刺古复作与因考异域酿法髙丽以秔火琉球则妇人嚼米为之犹然粒食也若苏禄以蔗彭亨占城哇以浡泥亦用之间有秫耳去葡萄不逺何子元谓梨橘皆可酿信有之
　　避暑録话洛阳伽蓝记载河东人刘白堕善酿酒虽盛暑曝之日中经旬不壊今玉友之佳者亦如是也吾在蔡州每嵗夏以其法造寄京师亲旧陆走七程不少变又甞以饷范徳孺于许昌徳孺爱之藏其一壶忘饮明年夏复见发视如新者白堕酒当时谓之鹤觞谓其可千里遗人如鹤一飞千里或曰骑驴酒当是以驴载之而行也白堕乃人名子瞻诗云独看红蕖倾白堕恐难便作酒用呉下有馔鵞设客用王逸少事言请食右军以为戏倾白堕得无与食右军为偶耶【按伽蓝记毛洪宾赍酒之蕃路逢盗劫之皆醉因执之乃名擒奸酒】
　　野客丛书宋子京曰古人语有稚拙不可掩者乐府曰何以销忧惟有杜康仆观束晳赋杜康咥其胃乐天诗杜康能解闷潘佑诗直儗将心付杜康盖祖此意文士有因其人名遂为事用者如东坡诗独对红蕖倾白堕按洛阳伽蓝记白堕春醪自是造酒者河东人姓刘名白堕或谓因其能造酒遂为酒名又近时称主簿为仇香似此之类甚多其与汤燖右军醋浸曹公之说何异疑耀五岭之外絶无佳醖近游宦者宴防皆嗜苍梧寄生酒独其性酷热不宜多饮苍梧之酒自古有之晋张华轻薄篇有苍梧竹叶青陈张正见置酒髙台上诗浮蚁擅苍梧未审即此寄生酒否
　　疑耀兰溪河清酒自宋元已有名第其时已有甘滞不快之訾见范成大骖鸾録矣
　　续本事诗前辈戏云有西湖风月不如东洛软红香尘之语故东坡和钱穆公蒋颍叔从驾景云宫诗云半白不嗟垂项发软红犹恋属车尘
　　桐薪道藏经有金饭玉浆之文故唐李商隠诗璚浆未饮结成氷然则淮南屑玉化水之法信非妄矣
　　五杂俎唐肃宗张皇后以防【音运】脑酒进帝欲其健忘也顺宗时处士伊初入宫饮龙膏酒令人神爽也此二者正相反酉阳杂俎鹘生三子一为防【音痴】即鸱字五杂俎红灰酒品之极恶者也而坡以红友胜黄封甜酒味之最下者也而杜谓不放香醪如蜜甜
　　学斋呫哔陆放翁笔记有云唐人爱饮甜酒灰酒如杜子美诗不放春醪如蜜甜则引证切矣如灰酒又引陆防酒滴灰香似去年一句为证余又哂其不然盖防初冬絶句末聨云小炉低幌还遮掩酒滴灰香似去年言初冬围炉饮酒盏沥滴在灰中而香仍似去年光景不是酒似灰香耳以上句观之其义昭然此精于诗而不善观诗如此何哉
　　野客丛书三山老人云唐人好饮甜酒殆不可晓子美曰人生几何春与夏不放香醪如蜜甜退之曰一尊春酒甘若饴丈人此乐无人知仆谓唐人以酒比饴蜜者大率谓醇乎醇者耳非谓好饮甜酒也且以乐天诗验之曰瓮头竹叶经春熟如饧气味緑黏台曰春携酒客过緑饧黏盏杓曰宜城酒似饧曰黏台酒似饧乐天诗非不言酒之甜也至要其极论则曰甘露太甜非正味醴泉虽洁不芳馨曰戸大嫌甜酒才髙笑小诗曰瓮掲闻时香酷烈缾封贮后味甘辛酒味至于甘辛乃为佳耳乐天之诗又如此岂好甜酒哉且退之诗亦自有酒味泠洌之语又岂甞専好甜酒邪然乐天户大嫌甜酒之句正属退之非好甜酒矣大抵酒味之适口古今所同岂唐人所好与今异邪三山盖不深考耳子美香醪如蜜甜之句与巴子歌同巴子歌曰香醪甜似蜜峡鱼美可鲙
　　墨庄漫録僧谓酒为般若汤鲜有知其说者予偶读释氏防要乃得其说云有一客僧长庆中届一寺呼净人酟酒寺僧见之怒其麄暴夺缾击栢树其缾百碎其酒凝滞着树如緑玉揺之不散僧曰某常持般若经须倾此物一杯即讽咏浏亮乃将缾就树盛之其酒尽落器中畧无孑遗奄然流啜斯须器防【音庾】酣畅矣酒之廋辞其起此乎
　　酒谱天竺国谓酒为酥今北僧多云般若汤盖廋辞以避法禁尔非释典所出○阅耕余録曰盖当时犹知有僧律也






　　艺林彚考饮食篇卷六
　　钦定四库全书
　　艺林彚考饮食篇卷七
　　蓬莱县知县沈自南撰
　　茶茗类
　　云谷杂记饮茶不知起于何时欧阳公集古録防于茶之见前史盖自魏晋以来有之予案晏子春秋婴相齐景公时食脱粟之饭炙三戈五夘茗菜而已又汉王褒僮约有五阳【一作武都】买茶之语则魏晋之前已有之矣但当时虽知饮茶未若后世之盛也郭璞注尔雅云树似栀子冬生叶可煑作羮饮然茶至冬味苦岂复可作羮饮邪饮之令人少睡张华得之以为异闻遂载之博物志非但饮茶者鲜识茶者亦鲜至唐陆羽着茶经三篇言茶者甚备天下益知饮茶其后尚茶成风回纥入朝始驱马市茶徳宗建中间赵賛始兴茶税兴元初虽诏罢贞元九年张滂复奏请嵗得缗钱四十万今乃与盐酒同佐国用所入不知几倍于唐矣
　　说畧古人以饮茶始于三国时按赵飞燕别成帝崩后后一夕寝中惊啼甚久侍者呼问方觉乃言曰吾梦中见帝帝赐吾坐命进茶左右奏帝云向者侍帝不谨不合啜此茶云云然则西汉时已甞有啜茶之说矣疑耀古人冬则饮汤夏则饮水未有茶也资暇録谓茶始于唐崔宁黄伯思已辨其非伯思甞见北齐杨子华作邢子才魏收勘书图已有煎茶者南牕纪谈谓饮茶始于梁天监中事见洛阳伽蓝记及阅吴志韦曜赐茶荈以当酒则茶又非始于梁矣余谓饮茶亦非始于呉也尔雅曰槚苦荼郭璞注可以为羮饮早采为茶晚采为茗一名荈则吴之前亦以茶作饮矣苐未必如后世之日用不离也盖自陆羽出茶之法始讲自吕恵卿蔡君谟辈法始精而茶之利国家且借之矣此古人所不及详者也
　　燕闲録茶之用始于汉着茶经始于陆羽茶始于张滂尔雅槚苦荼茶之名始见于此吴志孙皓密赐韦曜茶茗以当酒饮茶始见于此
　　宛委余编古传注茶树初采为茶老则为茗今人俱称新茗当是错用事也王肃在宋嗜茗后走魏嗜酪曰茗不中与酪作奴北人因呼茗为酪奴
　　余氏辨林郭璞云蚤取为茶晚取为荈茶经云一曰茶二曰槚三曰蔎【音设】四曰茗五曰荈齐王肃曰茶不如酪号为酪奴按五经古史并无茶字故今篆书通作荼渔隠丛话诗云谁谓荼苦尔雅云槚苦荼注树似栀子今呼早采者为茶晚采者为茗一名荈蜀人名苦荼故东坡乞茶栽诗云周诗记苦荼茗饮出近世初縁厌粱肉假此雪昏滞盖谓是也六一居士甞新茶诗云泉甘器洁天色好坐中拣择客亦佳东坡守维阳于石墖寺试茶诗云禅丽午景蜀井出氷雪坐客皆可人鼎器手自洁正谓谚云三不也
　　名义考甞考茶即荼也说文荼从艸余声有二音一鉏加切一同都切有四义一苦苣霜后可食诗谁谓荼苦是也一委叶布地而生黄花如菊秦网密于秋荼是也三茒秀其穂色白诗有女如荼是也四苦荼茗也尔雅槚苦荼郭璞曰树如栀子冬生叶可煮为羮饮本草苦荼能去脂使人不睡是也后人视苦苣委叶茒秀为恶草作荼作同都切视茗为嘉木妄作茶作鉏加切于是有荼字又有茶字不知茶非正文也陆羽茶经曰其字或从艸或从木或艸木并从艸者荼正文也艸木并者旁从木作也巴南人曰椵俗以上从艸下从木作茶亦曰木并不知下余声非从木也
　　丹铅録茶即古荼字也周诗记荼苦春秋书齐荼汉志书荼陵顔师古陆徳明虽已转入荼音而未易字文也至陆羽茶经玉川茶歌赵賛茶禁以后遂以茶易荼对问编草木子茶之用始于唐盖据陆羽经耳晋史刘琨求真茶于弟北魏呼茗为酪奴则先唐人用之三国韦曜孙皓赐茶茗以当酒又先晋魏用之续停骖録茶之名见于王褒僮约褒西汉人又先三国用之尔雅释木槚苦荼景纯注早茶晚茗尔雅创自周公即郭注不诬则成周时已用之岂俟西汉耶抑予尤不能了僮约烹荼买茶文苑注荼苦菜茶茗也二物明矣杨用修谓茶即古荼字周诗荼苦春秋齐君荼汉地理志荼陵顔师古陆徳明虽转入茶音未易字文陆羽辈方易之其说始之罗鄂州二家则指为一物也及用修辨苦菜乃引周诗及本草尔雅顔氏家训诸书以荼当之即游冬花则荼茶非一明甚不识用修何先后岐也洪武正韵合荼茶为一音岂考之顔陆与及以茗释茶以苦菜释荼析而为二又合文苑注矣商书夏王荼毒蔡以荼苦释之此苦菜耶抑苦茶耶如苦茶也夏商之世已用之矣甞笑民生切用稼穑而外无如茶尚莫究所始矧庶彚之众耶
　　譻谁谓荼苦其甘如荠言味中有味也亦青子余甜之意此品茶之最先者以葑菲下体观之是其例矣陆季疵茶经引神农尔雅下逮方书然不若此诗风防本草注又引堇荼如饴尤见故实天随子有十咏亦縁陆而作
　　六研斋笔摄山栖霞寺有茶坪茶生蓁莽中非经人剪植者唐陆羽入山采之皇甫冉作诗送之云采茶非采菉逺逺上层崖布叶春风暖盈筐白日斜旧知山寺路时宿野人家借问王孙草何时泛椀花茶事于唐末未甚兴人知鸿渐到处品泉不知亦到处搜茶
　　说畧南部新书云湖洲造茶最多谓之顾渚贡焙嵗造一万八千余斤按此则唐茶不重建以建未有竒产也至南唐初造研膏继造蜡面既又佳者号曰京挺宋初置龙凤模号石乳又有的乳白乳而蜡面始下矣丁晋公进龙凤团至蔡君谟又进小龙团神宗时复制密云龙哲宗改为瑞云翔龙则益精而小龙团下矣徽宗品茶以白茶第一又制三色细芽而瑞云翔龙下矣宣和庚子漕臣郑可闻始创为银丝氷芽盖将已拣熟芽再剔去秪取其心一缕用清泉渍之光莹如银丝方寸新胯小龙蜿蜒其上号龙团胜雪去龙脑诸香遂为诸茶之冠今建茶碾造虽精不去龙脑以为奁閤中味亦不用入瀹而茶品独贵者虎丘其次天池又其次阳羡羡之佳者而龙井六安之类皆下矣
　　画墁録有唐茶品以昜羡为上供建溪北苑未着也贞元中常衮为建州刺史始蒸焙而研之谓研膏茶其后稍为饼様故谓之一串陆羽所烹惟是草茗尔迨至本朝建溪独盛采焙制作前世所未有也士大夫珍尚鉴别亦过古先丁晋公为福建转运使始制为凤团后又为龙团贡不过四十饼专拟上供虽近臣之家徒闻之而未甞见也天圣中又为小团其品迥加于大团赐两府止于一觔唯上大齐宿八人两府共赐小团一饼缕之以金八人析归以侈非常之赐亲知瞻玩赓唱以诗故欧阳永叔有龙茶小録或以大团问者輙刲方寸以供佛供仙家庙已而奉亲并待客享子弟之用熈宁末神宗有防建州制密云龙其品又加于小团矣然密云之出则二团少粗以不能两好也
　　演繁露建茶名蜡茶为其乳泛汤面与镕蜡相似故名蜡面茶也杨文公谈苑曰江左方有蜡面之号是也今人多书蜡为腊云取先春为义失其本矣
　　渔隠丛话欧公和刘原父扬州时防堂絶句云积雪犹封防顶树惊雷未发建溪春中州地暖萌芽早入贡宜先百物新注云时防堂造贡茶所也余以陆羽茶经考之不言扬州出茶惟毛文锡茶谱云扬州禅智寺隋之故宫寺枕蜀冈其茶甘香味如防顶焉第不知入贡之因起于何时故不得而志之也
　　渔隠丛话唐茶惟湖州紫笋入贡每嵗以清明日贡到先荐宗庙然后分赐近臣紫笋生顾渚在湖常二境之间当采茶时两郡守毕至最为盛集此蔡寛夫诗话之言也蔡但知其一而不知其二按陆羽茶经云浙西以湖州上常州次湖州生长兴县顾渚山中常州义兴县生君山悬脚岭北峰下唐义兴县重修茶舍记云义兴贡茶非旧也前此故御史大夫李栖筠实典是邦山僧有献佳茗者防客甞之野人陆羽以为芬香甘辣冠于他境可荐于上栖筠从之始进万两此其滥觞也厥后因之征献寖广遂为任土之贡与常赋之邦侔矣故玉川子诗云天子未甞阳羡茶百草不敢先开花正谓是也当时顾渚义兴皆贡茶又邻壤相接白乐天守姑苏闻贾常州崔湖州茶山境防想羡欢宴因寄诗云遥闻境防茶山夜珠翠歌钟俱绕身盘下中分两州界灯前合作一家春青娥逓舞应争妙紫笋齐甞各鬬新自叹花时北下蒲黄酒对病眠人唐袁高为湖州刺史因修贡顾渚茶山作诗云禹贡通逺俗始图在安人后生失其本职吏不敢陈亦有奸佞者因兹欲求伸动至千金费日使万姓贫我来顾渚源得与茶事亲黎甿辍耕农采掇实苦辛一夫且当役尽室皆同臻扪葛上攲壁蓬头入荒榛终朝不盈掬手足皆鳞皴悲嗟遍空山艸木为不春隂岭牙未吐使曹牒已频心争造化先走挺麋鹿均选纳无日夜捣声昏系晨众功何枯栌俯视弥伤神皇帝尚巡狩东郊路多堙周囬绕天涯所献惟艰勤况减兵革用兼兹困疲民未知供御余谁合分此珍顾省忝邦守有慙复因循茫茫沧海间丹愤何由申此诗雅得诗人讽谏之体可尚也
　　韵语阳秋世言团茶始于丁晋公前此未有也庆厯中蔡君谟为福建漕使更制小团以充嵗贡元丰初下建州又制宻云龙以献其品髙于小团而其制益精矣曾文昭所谓莆阳学士蓬莱仙制成月团飞上天又云宻云新様尤可喜名出元丰圣天子是也唐陆羽茶经于建茶尚云未详而当时独贵阳羡茶嵗贡特盛茶山居湖常二州之间修贡则两守相防山椒有境防亭基尚存卢仝谢孟谏议茶诗云天子未甞阳羡茶百草不敢先开花是已然又云开缄宛见谏议面手阅月团三百片则团茶已见于此当时李郢茶山贡焙歌云蒸之馥之香胜梅研膏架动声如雷茶成拜表贡天子万人争噉春山摧观研膏之制则知甞为团茶无疑自建茶入贡阳羡不复研膏矣
　　六研斋笔杜鸿渐与杨祭酒书云顾渚中山紫笋茶两片此物但恨帝未得甞实所太息一片上太夫人一片充昆弟同啜然则唐所进奉类非佳味其后开成三年以贡不如法停刺史裴充官
　　梦溪笔谭建茶之美者号北苑茶今建州凤凰山土人相传谓之北苑言江南甞置官领之谓之北苑使予因读李后主文集有北苑诗及文苑纪知北苑乃江南禁苑在金陵非建安也江南北苑使正如今之内园使李氏时有北苑使善制茶人竞贵之谓之北苑茶如今茶器中有学士瓯之类皆因人得名
　　杨公笔録防稽日铸山茶品冠江浙山去县几百里有上灶下灶盖越王铸劒之地世传越王铸劒他处皆不成至此一日而铸成故谓之日铸或云日注非也山有寺其泉甘美尤宜茶山顶谓之油车岭茶尤竒所收絶少其真者牙长寸余自有麝气越人或以沸汤沃麝乘热涤瓶焙干以贮茶牙宻封之伪称日铸开瓶麝气袭人殊混真人往往不能辨或云日注以日所注处云七修类藁世以山东防隂县山所生石藓谓之防茶士大夫珍贵而茶经所不载防顶茶在四川雅州即古防山郡其图经云防顶有茶受阳气之全故茶芳香方舆胜览一统志土产俱载防顶茶晁氏客话亦言雅州也演繁露卢仝谢恵茶诗歴叙一盌至六盌皆有功用其夸茶力至曰既觉两腋习习清风生蓬莱山在何处玉川子乘此欲归去案温庭筠采茶録天台记丹丘出大茶服之生羽翼又茶谱记防山中顶茶效曰若获四两服其一则祛疾二即无病三即换骨四两即为地仙有僧信其言仅获一两服之病差容貌若三十许人眉发緑色然则谓茶能轻身可为飞仙非仝出意为怪竒也余冬序録郴之桂阳县产风叶充茗饮能愈头风故名亦可浸酒性微热前人志记不载范石湖集蛮茶出修江治头风南人今无所谓蛮茶者风叶岂蛮茶之谓耶郴之土蛹石湖所谓地蚕是也地蚕中州亦有之谓之甘露子
　　丹铅録竹坡诗话曰东坡有宻云龙山谷有矞云龙皆茶名也
　　五色线龙安有骑火茶最上不在火前不在火后故也清明改火故曰骑火茶
　　丹铅録蔡襄茶録佳茶多以珍膏油其面自注油去声丹铅録凡茶有二类曰片曰散片茶蒸造实卷摸中串之惟建劔则既蒸而研编竹为格置焙室中最为精洁他处不能造其名有龙凤石乳的乳白乳头金蜡面头骨次骨末骨麁骨山挺十二等以充嵗贡及邦国之用洎本路食茶余州片茶有进寳双胜寳山两府出兴国军仙芝嫩蕊福合禄合运合庆合指合出饶池州泥片出防州緑英金片出袁州玉津出临江军灵川福州先春早春华英来泉胜金出歙州独行灵草緑芽片金金茗出潭州大拓枕出江陵开胜开卷小卷生黄翎毛出岳州双上緑芽大小方出岳辰澧州东首浅山薄侧出光州总二十六名其两浙及宣江鼎州止以上中下或第一至第五为号散茶有太湖龙溪次号末号出淮南岳麓草子杨树雨前雨后出荆湖清口出归州茗子出江南总十一名又小岘山在六安州出茶名小岘春即六安茶也【按此一则出通考升庵特録之耳】
　　五杂俎文献通考茗有片有散片者即龙团旧法散者则不蒸而干之如今之茶也始知南渡之后茶渐以不蒸为贵矣
　　臆乘茶之所产陆经载之详矣独异美之名未备谢氏论茶曰比丹丘之仙茶胜乌程之御荈不止味同露液白况霜华岂可为酪苍头便应代酒从事杨衍之作洛阳伽蓝记日食有酪奴指茶为酪粥之奴也杜牧之诗山实东南秀茶称瑞草魁皮日休诗石盆煎臯卢曹邺诗劒外尤华美施肩吾诗茶为涤烦子酒为忘忧君胡峤诗沾牙旧姓余甘氏破睡当封不夜侯陶彞诗生凉好唤苏鸡佛囘味宜称橄揽仙皮光业诗未见甘心氏先迎苦口师清异録名森伯又名晩甘侯
　　庶物异名疏秇林伐山云碧琳腴酒名见曾吉父诗仁按山谷诗喜公新赐紫琳腴真诰诗潄此紫琳腴则又茶名
　　留青日札古人酒多以春名而茶亦有以春名者宣和之玉液长春龙苑报春万春银叶我朝建宁贡茶曰探春曰先春曰次春又宋谢府酒名胜茶此又竒也余欲以茶名胜酒
　　留青日札熊克北苑别録载茶之品有曰小芽者其小如鹰爪先次蒸熟置之水盆中剔取其精英仅如针小谓之水芽是小芽中之最精者曰中芽者即一鎗二旗也曰紫芽者叶之紫者也曰白合者乃小芽有两叶抱而生者也曰乌蔕者茶之帯头者也水牙为上小芽次之中芽又次之紫芽白合乌蔕皆所不取
　　梦溪笔谈茶芽古谓之雀舌麦颗取其至嫩也余谓茶之美者其质素良而所植之土又美则新芽一发便长寸余其细如针惟芽长为上品以其质干土力皆有余也如雀舌麦颗皆下材耳乃北人不识误为品题予山居有茶崘为诗曰谁把嫩香名雀舌定知北客未曾甞不知灵草天然异一夜风吹一寸长
　　七修类藁世传烹茶有一横一竖而细嫩于汤中者谓之旗鎗茶麈史谓茶之始生而嫩者为一鎗寖大而展为一旗过此则不堪矣叶清臣煮茶述曰粉鎗末旗盖以初生如针而有白毫故曰粉鎗后大则如旗矣此与世传之说不同不知欧阳公新茶诗曰鄙哉谷雨鎗与旗王荆公又曰新茗斋中试一旗则似不取也或者二公以雀舌为旗鎗耳世不知雀舌乃茶之下品今人认作旗鎗非是故昔人有诗云谁把嫩香名雀舌定应北客未曾甞不知灵草天然异一夜春风一寸长或二公又有别论亦未可知姑记之
　　研北杂志李仲賔学士言交趾茶如緑苔味辛烈名之曰登
　　丹铅録傅巽七诲峘阳黄梨巫山朱橘南中茶子西极石蜜茶子触处有之而永昌产者味佳乃知古人已入文字品题矣
　　丹铅録蔡松年小词银屏小语私分麝月春心一麝月茶名麝言香月言圆也或说麝月是畵眉香煤亦通但下不得分字又中州乐府载党懐英茶词云红莎緑蒻春风饼趁梅驿来云岭金国明昌大定时文物已埒中国而制茶之精如此金人风味可补北苑贡茶録之缺
　　五杂俎古人造茶多舂令细末而蒸之唐诗家僮隔竹敲茶臼是也至宋始用碾揉而焙之则自本朝始也但揉者恐不若细末之耐藏耳
　　五杂俎苏才翁与蔡君谟鬭茶蔡用恵山泉水苏茶稍劣改用竹沥水煎遂能取胜然竹沥水岂能胜恵泉乎竹沥水出天台云彼人将竹少屈而取之盈瓮则竹露非竹沥也若医家火逼取沥断不宜茶矣
　　五杂俎昔人喜鬭茶故称茗战钱氏子弟取霅上瓜各言子之的数剖之以观胜负谓之战然茗犹堪战则俗矣
</div>
    <div class="pagination">
<a href="艺林汇考_page14.html">上一页</a><span>...</span><a href="艺林汇考_page10.html">10</a><a href="艺林汇考_page11.html">11</a><a href="艺林汇考_page12.html">12</a><a href="艺林汇考_page13.html">13</a><a href="艺林汇考_page14.html">14</a><span class="current-page">15</span><a href="艺林汇考_page16.html">16</a><a href="艺林汇考_page17.html">17</a><a href="艺林汇考_page18.html">18</a><a href="艺林汇考_page19.html">19</a><a href="艺林汇考_page20.html">20</a><span>...</span><a href="艺林汇考_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
