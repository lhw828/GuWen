<!DOCTYPE html>
<html>
<head>
    <meta charset="UTF-8">
    <title>类说 - 第 2 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 2 页/共 176 页</h1>
    <div class="content">　　天子西南升王居【似説古贤圣之居】有大木硕草□□之人献酒百□于天子【百下脱盛酒器名】
　　珠泽
　　天子北征舎于珠泽因献食马三百【可供膳者】牛羊三千
　　悬圃
　　舂山之泽清水出泉温和无风先王之所谓悬圃天子得玉防枝斯之英
　　穄麦
　　天子西征至于赤乌献酒千斛穄麦百载【穄似黍而不粘】天子赐墨乘黄金贝带乃膜拜而受天子取嘉草嘉禾以归树于中国赤乌之人亦献二女于天子曰赤乌氏
　　白鹄之血
　　巨搜之人献白鹄之血以饮天子具牛马之湩以洗天子之足
　　与井公博
　　天子与井公博三日而决居于台以聴天下之政
　　马歕玉
　　天子东游黄泽宿曲洛使宫乐謡曰黄之池其马歕沙皇人威仪黄之泽其马歕玉皇人受谷
　　黄竹歌三章
　　天子南逰黄室之丘以观夏后啓之所居猎苹泽大寒雨雪作诗三章以哀民曰我徂黄竹□员閟寒帝收九行嗟我公侯百辟冢卿皇我万民旦夕勿忘
　　盛姬璧台
　　天子舎于泽中盛姬告病取浆而给是曰壶輲【輲与遄同】至于累璧之台殡于毂丘之庙葬于池諡曰哀淑人天子丘之是曰淑人之丘天子除丧始乐素服而归降休于两栢之下永念伤心七萃之士諌曰自古有死有生岂独淑人天子南征入于南郑
　　汉武帝内
　　紫兰室女
　　武帝忽见青衣女子曰七月七日王母暂来帝问东方朔此何人朔曰西王母紫兰室女命徃来至日帝盛服立阶下夜闻云中有箫鼔声王母乘紫云车驾九色斑龙别有天仙皆身长一丈王母上殿自设精馔以柈盛桃七枚帝食之甘美母曰此桃三千嵗一生实
　　命侍女鼔吹
　　王母命侍女王子登弹八琅之璈董双成吹云和之笙许飞琼鼓震灵之簧法婴歌灵之曲
　　乞度世之术
　　帝叩头曰以臣之受质不才沉沦流俗政事多阙兆民不和仰慕灵仙幸瞻上圣是臣宿命合得度世母曰汝恣欲淫乱杀伐奢侈欲解脱三尸全身永久难可得也子但爱精握固闭气吞液气化为血血化为精精化为液液化为骨行之不倦一年易气二年易血三年易脉四年易肉五年易髓六年易筋七年易骨八年易髪九年易形变化则道成道成则位为仙人吐纳六气口中甘香
　　上元夫人
　　王母遣侍女与上元夫人相问曰天子好道适来视之见其了了似可成进然形慢神秽五脏不淳肉多精少三尸狡乱恐非仙才客主对坐悒悒不乐夫人可暂来否须臾侍女返云阿环再拜上问起居逺隔绛河扰以官事遂替顔色近五千年先被大帝君勅诣洲校定天元正尔暂徃如是当还时顷夫人至从官文武千余人皆女子夫人可二十余服青霜之袍作三角髻余髪散垂至腰戴九灵夜光之冠曳六出火玉之佩垂凤文琳华之绶腰流黄挥精之剑
　　五性
　　上元夫人谓帝曰汝好道乎数招方士登山祠神亦为勤矣然汝胎性暴胎性淫胎性奢胎性酷胎性贼五者常舎于荣卫之中五脏之内若従今舍尔五性返诸柔善常为隂徳救济死厄不泄精液斋戒勤俭鸣天鼓饮玉浆荡华池叩金梁按而行之当有冀尔今阿母迂大道之重驾降蟪蛄之窟屈霄虚之灵鸾诣孤鸟之俎子厉之哉
　　尸解下方
　　王母曰此子勤心已久不遇良师尸解下方吾甚不惜今匈奴未弭邉陲有事何必令其仓猝舍天下之尊便入林岫如其廻改吾方数来
　　五岳真形图
　　帝见王母巾箱中有卷小书盛以紫金囊帝乞瞻览母曰此五岳真形图也昨青城诸仙就我请来乃三天太上所出其文秘禁岂汝秽质所宜佩乎今且与汝灵光生经可以通神帝叩头不已母曰欣子有心今以相与
　　十二事
　　上元夫人曰阿母发紫台之文赐八防之书五岳真形虽睹妙理而无五帝六甲灵飞之符太隂六丁之箓太阳六戊之书左乙东之文右庚摄杀之律壬癸六遯隐地术丙丁入火赤班符六辛致水月华之法六已藏景化形之方八禀十诀长生紫书内眎中方凡十二事何以总摄万精驱防百鬼帝曰愿赐指授夫人曰扶广山青真小童有此金书秘字相告篇目幸加捜访帝叩头固请不已王母曰吾既赐以真形夫人告以十二事当为成之夫人曰阿环初学道于广都之丘倒景君无常先生授十二事二君曰初学道者聴四十年一得道者四百年一得仙者四千年一得真者四万年一阿环受书以来凡六十八女子固不可以授男也青真小童所受者文同青真男官也即命侍女徃扶广山勅青真出六甲十二事来以授天子须防侍女还捧八色玉笈凤文之蕴云弟子阿昌受教金书秘字十二事輙封一通阿昌近在帝处见有上言者甚众云山鬼哭于丛林孤魂号于异域淫酷自恣必不度世讵宜以术于行尸奈真尊见勅不敢违耳王母笑曰此子诚多愆夫好道者精诚斋戒刻已反善存真守一行此一月除过一年上元夫人离席起立手执八色笈示帝母曰若汝反恶修善后三年七月更来告汝要道也
　　东方朔窥
　　南下有人窥看帝惊问何人王母曰是汝侍郎东方朔我隣家小儿性多滑稽曾三来偷桃此子昔为太上仙官太上令到方丈山但务游戏擅弄雷电激波扬风致令蛟螈陆行山崩海竭太上谪斥使在人间近金华山二仙人及九疑男陈乞原之帝乃知朔非世俗之徒也
　　云林之璈
　　上元夫人自弹云林之璈歌歩之曲于是酒酣宴毕与王母同乘而去
　　方朔乘龙飞去
　　帝乃信天下有神仙之事而淫色自性杀伐不休受书六年意防自畅以为神真见降必获度世兴起台馆劳敝百姓每事不従王母之深言上元之妙戒二真遂不复来太初二年栢梁台灾真形图六甲五帝灵飞十二事灵光生经并烧失不存但帝先承王母言以五岳图授董仲君又承上元夫人言以六甲授李少君二书遂行于世帝既焚书自知道丧其后东方朔一旦乘龙飞去帝愈懊恨
　　经见山室
　　建康二年河东功曺采药得经卷后题东观臣姓名太守以进典书中郎曰孝武皇帝物也宣帝以付庙中赵后外传
　　伶字子于学无不通善属文简易尚真朴扬雄独知之雄贪名矫激子于谢不与友子于厯刺守为淮南相出入有风情买妾樊通德嫕之弟有才色知书颇能言飞燕姊弟故事子于曰斯人俱灰灭矣方盛时疲精力驰骛嗜欲蛊惑之事宁知归荒田野草乎通德拮袖顾烛影以手拥髻泣下曰淫于色非慧男子不至此慧则通通则流流而不得其防则百物变态为沟为洼无所不往焉礼义成败之説不能止其流惟感之以盛衰可以防其壊君怅然有荒田野草之悲婢子拊形属影虽媫妤闻此不少遣乎幸主君着其使婢子执研削道所记于是撰赵后别右汉河东都尉伶自叙
　　宜主合徳
　　冯万金善歌世事江都王王孙女嫁江都中尉赵曼万金又事曼因与主通曼有疾不能近妇人主有身恐乃称疾居王宫一产二女归之万金长曰宜主次曰合徳遂冒姓赵氏宜主聦悟家有彭祖方脉之书善行气术长而纎细举止翩然谓之飞燕合徳肤滑出浴不濡善歌知音皆絶色也
　　新兴髻慵来妆
　　樊嫕进言合徳美容貎帝召入宫合徳新沐膏九廻沉水香为卷髪号新兴髻为薄眉号逺山黛施小朱号慵来妆左右啧啧嗟赏宣帝时披香博士淖方成白髪教授宫中号淖夫人在帝后唾曰此祸水也灭火必矣
　　祸水灭火【见上】
　　逺条馆
　　帝为后开逺条馆赐紫茸云气帐文玉几赤金九层博山
　　温柔乡
　　帝谓合徳为温柔乡曰吾老是乡矣不能效武帝求白云乡也樊嫕贺曰陛下真得仙者合徳号为媫妤
　　唾袖
　　后与媫妤坐误唾媫妤袖曰姊唾染人绀袖正似石上华假令尚方为之未必能如此衣之华也以为石华广袖
　　媫妤翊防
　　后多通侍郎宫奴多子者媫妤倾心翊防常谓帝曰姊性刚或为人排陷则赵氏亡种矣每泣下凄恻以故白后奸状者帝輙杀之后终无子
　　七香荳汤
　　后浴五蕴七香汤媫妤浴荳汤帝曰后虽有异香不若媫妤体自香也后燎降神百蕴香媫妤傅露华百英粉
　　万年蛤不夜珠
　　真腊国进万年蛤不夜珠光采皆若月照人无妍丑皆美艶帝以蛤赐后以珠赐媫妤曰吾昼视后不若夜视汝之美且令人忽忽如失媫妤即并以不夜珠为后寿终不道帝语
　　二十六物
　　后始加大号媫妤奏二十六物以贺金屑组文茵一铺沉水香莲心椀一面五色同心结一盘万金锦一疋琉璃屏风一张枕前不夜珠一枚含香緑毛貍借一铺通香虎文檀象一坐龙香握鱼二首独揺宝箑一铺七廻光雄肪髪泽一盎紫金被褥香炉三枚菱花镜一奁金彄环四指绛绡衣一袭文罗手借三幅文犀辟毒箸二只碧玉膏奁一合后报以云锦五成帐沉水香玉壶媫妤怨帝曰非贵人姊赐我死不知此器帝诏益州留三年输为媫妤作七成锦帐以沉水香饰
　　合宫之舟
　　帝于太液池作千人舟号合宫之舟起瀛洲广榭后歌归风送逺之曲帝以文犀簪击玉瓯酒酣风起后扬袖曰仙乎仙乎去故而就新帝令左右持其裙久之风止裙为之皱后曰帝恩我使我仙去不得他日宫姝或襞裙为绉号留仙裙媫妤益贵幸号昭仪
　　簪击玉瓯
　　留仙裙【并见上】
　　赤凤自为姊来
　　后所通宫奴燕赤凤者雄防能超楼阁兼通昭仪十月五日宫中故事上灵安庙吹埙击鼓连臂踏歌歌赤凤皇来曲后曰赤凤皇为谁来昭仪曰赤凤自为姊来宁为他人来乎后怒以杯抵昭仪裙曰防子能噬人乎昭仪曰穿其衣见其私足矣安在噬人乎昭仪素卑事后不虞见答之暴樊嫕扶昭仪拜泣曰姊宁忘共被夜长苦寒不成寐使合徳拥姊背耶今幸得贵且无外搏其忍内相搏乎后抽紫玉九鶵钗为昭仪篸髻乃罢帝防闻其事以问昭仪昭仪曰后妬我耳以汉家火徳故以帝为赤凤帝信之大悦
　　紫玉九鶵钗【见上】
　　少嫔馆
　　帝为昭仪作少嫔馆为露华殿含风殿博昌殿来安殿又为温室凝缸室浴兰室曲房连槛饰金玉为壁连逺条馆号通仙门
　　杨妃外传
　　霓裳羽衣曲
　　天宝四载册太真宫女道士杨氏为贵妃半后服进见之日奏霓裳羽衣曲注刘禹锡诗云开元天子万事足惟惜当时光景促三乡陌上望仙山归作霓裳羽衣曲仙心从此在瑶池三清八景相追随天上忽乘白云去世间空有秋风词按逸史云天宝初中秋罗公逺曰陛下能従臣月中游乎取桂枝掷空为大桥色如白金上行至月宫女仙数百素衣飘然舞于广廷上问何曲曰霓裳羽衣也是夕授金钗钿合却暑犀如意辟香尘云母起花屏风舞凤交烟香炉润玉合欢条脱紫琼杯玉竹水纹簟并白花文石砚上又持紫金双歩摇亲与挿鬓上喜曰朕得杨氏女如得至宝制曲曰得宝子
　　得宝子【见上】
　　给粉翠千缗
　　七载加贵妃从兄国忠御史大夫铦鸿胪卿女兄弟韩国次虢国次秦国三夫人皆嵗给粉翠千缗
　　杜甫诗
　　虢国夫人不施粉妆自有美艶杜甫诗云虢国夫人承主恩平明上马入宫门却嫌脂粉汚顔色澹扫蛾眉朝至尊上赐虢国七宝冠国忠琐子金带皆希代之宝
　　七宝冠
　　琐子金带【并见上】
　　窃宁王玉笛吹
　　明皇旧置五王帐与兄弟同处妃子窃宁王玉笛吹故张祜诗云小花静院无人见闲把宁王玉笛吹因此忤防放出妃泣谓中使曰妾罪万死衣服之外皆圣恩所赐唯髻与肤生従父母耳引刀剪髻髪一结以献上遽召归
　　生女勿悲酸
　　十载上元日杨家五宅夜游与广宁公主骑従争西市门杨氏奴挥公主堕马驸马程昌裔扶主因及数挝主泣奏上令决杀杨家奴昌裔停官于是杨氏转横时謡云生女勿悲酸生儿勿喜欢又曰男不封侯女作妃君看女却为门楣
　　紫云廻
　　上尝梦仙子十余辈御卿云而下各执乐器有仙人曰此曲神仙紫云廻今授陛下为正始之音
　　凌波曲
　　上又梦艶女梳交心髻大袖寛衣曰妾是陛下凌波池中龙女卫宫防驾妾实有功陛下洞晓钧天之音乞赐一曲梦中为鼔胡琴为凌波曲后于凌波宫奏新曲池中波涛涌起复有神女出池心乃梦中女子也上因于池上立庙毎嵗祀之
　　谢阿蛮
　　新丰进女伶谢阿蛮善舞上就按于清元殿宁王吹笛上羯鼓妃琵琶马仙期方响李龟年觱栗张野狐箜篌贺懐智拍秦国夫人端坐观之上戏曰阿瞒乐籍今日幸得供养夫人请一纒头对曰岂有大唐天子阿姨无钱用耶遂出三百万为一局
　　请一纒头【见上】
　　緑玉磬
　　妃善击磬上令琢蓝田緑玉成磬妃琵琶以龙香板为拨
　　芍药
　　开元中初重木芍药即今牡丹也花开上乘照夜白妃以歩辇从于沉香亭上命李龟年持金花牋宣赐李白立进清平调词三篇上命龟年歌妃持颇梨七宝杯酌西凉州蒲萄酒饮罢敛绣巾再拜髙力士终以脱靴为耻异日妃重吟前词力士曰始谓妃子怨太白入骨髓何乃拳拳如是妃曰何学士能辱人如斯力士曰以飞燕指妃子贱之甚矣上三欲命李白官卒为宫中所捍而止
　　任风吹多少
　　上览汉武内传时妃后至以手整上衣领曰看何文书上笑曰莫问知则又须人覔去乃飞燕身轻为造水精盘令宫人掌上歌舞又作七宝避风台上曰尔则任风吹多少盖妃子防有肌故也妃子曰霓裳一曲可掩前古
　　水精屏
　　水精屏上刻前代美人可三寸许器玩杂用众宝妃以遗国忠置之楼上常偃息其下一日屏风上诸女悉下各通名曰当垆人也歩莲人也拾翠人也金屋人也解佩人也为云人也画眉人也窃香人也吹箫人也许飞琼也金谷人也结绮人也临春人也又有纎腰十余妓曰楚宫章华踏謡娘也又三妓曰楚宫弓腰人也便为本艺呈讫一一复归屏风国忠惧走下楼未防果败
</div>
    <div class="pagination">
<a href="类说.html">上一页</a><a href="类说.html">1</a><span class="current-page">2</span><a href="类说_page3.html">3</a><a href="类说_page4.html">4</a><a href="类说_page5.html">5</a><a href="类说_page6.html">6</a><a href="类说_page7.html">7</a><span>...</span><a href="类说_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
