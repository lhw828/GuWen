<!DOCTYPE html>
<html>
<head>
    <meta charset="UTF-8">
    <title>隐居通议 - 第 16 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>隐居通议 - 第 16 页/共 20 页</h1>
    <div class="content">　　世本云埙乃暴辛公所造不知何代人周畿内有暴国岂其时之人乎尔雅注曰烧土为之大如鹅子鋭上平底形如称锤六孔小者如鸡子大者曰嘂【音叫○毛诗何人斯苏公何人斯苏公刺暴公也】篪世本云苏成公所造旧制云一曰管非也虽不知其为何代人然非舜前之人明矣舜时西王母献琯则是舜时有之成公安得造篪乎尔雅曰大篪谓之沂注云篪以竹为之长尺四寸围三寸一孔上出寸三分名翘横吹之小者尺二寸广雅云八孔今有胡吹非雅器也蔡邕月令章句云篪竹也六孔有距横吹之诗云仲氏吹篪是也今人常言埙篪而不识其制谩着于此尝见宾退録言埙篪之篪则竹虎二字之中犹加二撇今冩者多只从竹下继之以虎即非字矣攷之说文信然
　　挽歌之由
　　鲁哀公十一年呉子伐齐将战齐将公孙夏命其徒歌虞殡孔頴达曰虞殡者谓启殡将虞之歌也今人言挽歌之由止言汉髙帝时齐王田横自杀其故吏不敢大哭为歌以寄哀而后代相承以为挽歌不知其起于春秋也由来乆矣
　　乐歌
　　六朝乐歌有丁督防二章亦曰丁都防宋武帝长女妻徐逵之为彭城内史被鲁轨所杀武帝使内直督防丁旿殡殓之逵妻呼旿至阁下自问殡送之事毎问輙叹息曰丁都防其声甚哀后人因其声广其曲焉其辞二首一曰督防初征时侬亦恶闻许愿作石尤风四靣断行旅二曰黄河流无极洛阳数千里坎轲戎旅间何由见欢子○又有【阙】








　　隐居通议卷二十七
　　钦定四库全书
　　隐居通议卷二十八
　　元　刘壎　撰
　　造化
　　两仪
　　易有太极是生两仪仪匹也不曰二仪者二有先后两无彼此有相匹之意焉天一地二者乃先后之言尔地亦惟一而云地二者葢言下已落第二也李明之衡山记云朱符谓火箸如两仪不可缺一故不曰二而曰两者隂阳互为用也罗氏路史发明其义乃知两与二相似而实有辨
　　亭毒
　　人常用亭毒二字而不明其义按路史注云亭蓄其形毒散其气此谓天地之初也曰亭毒万有风行焱逝攷亭之毒之原出列子俗见习熟以毒义为不美然易曰以此毒天下而民从之正犹岐雷俞扁不惟参苓之养性其刼痼攻积虽鸟喙亦所当用何也以毒攻毒有至仁焉善去兵者不废师故曰毒天下而民从之吉
　　天地开辟数
　　皇极经世书言天地开辟之数实前古圣贤所未及今书其略于后
　　天地一开一辟谓之一元总计十二万九千六百年开自寅己至戌戊而后闭开之时凡二百四十星计八万六千四百年闭自戌戊至寅己而始开闭之时凡一百二十星计四万三千二百年自夏禹八年过午至今犹属午之中上必待满足一万八百年然后过未自开辟至今约三万八千年自今以往犹须过四万八千四百年
　　天地有初
　　祗禂新袭虮虱生之洲沼创出虫鱼产焉一气之初万物相见故虽天地必有初也按谈薮云道言天地初辟一日为鸡二日为狗三日为猪四日为羊五日为牛六
<子部,杂家类,杂说之属,隐居通议,卷二十八>日为马七日为人葢贱者易生贵者难育故今人以建寅之月一日起至七为人日谓天地有初其理则然而鸡狗羊马之説葢先生物以供人之用耳
　　夫妇所始
　　元气所孕始于子立于已子者字之始已者包之始也自子而推男左行三十而立于已女右去积二十而合之亦在巳也隂实从焉是故圣人因此制为男三十有室女二十有家之礼参天两地自然之数配也自己而妊之男十月毓于寅女十月毓于申申为三隂寅为三阳故年运起焉日生于甲月生于庚日月西东夫妇之象申统于寅庚统于甲左右巳之合以子将以顺性命之理尔又曰男子由戊子推之左行三十丁巳十月至丙寅以土生木也女子由庚子推之右行二十辛巳十月至壬申是金生水也此男女隂阳出于自然予不习数学未究其理姑记于此以待识者
　　古今一理
　　古之水火今之水火也今之声色后之声色也鸟兽竹木人民好恶以今而见古由此而知来千世之前万嵗之后无以异也此言出于王充充谓有理昧者谓古今殊观非是
　　天地毁败有数
　　天地及日月时至皆归尽此语出于无常经物莫不有数虽天地莫能逃也山亡川邕郡陷谷迁沙漠遗旧海之踪厓险着蚌螺之甲晋殿破榏昆明刼灰有以见地尝败矣土石自天星陨如雨或夜明如昼或越裂崩地有以见天尝毁矣宛首道君曰天地运度亦有否终日月五星亦有亏盈况于人乎此皆路史所载且注云今西北荒外沙漠间皆是海沧遗迹而大行麻姑朱厓等山险厓石罅皆有螺蚌之殻顔鲁公以为桑田之变也天地崩裂事史载甚多其最著者【阙】　元年十二月从天西北角至东南或拆裂二百丈或数十丈有声如雷山鸡皆呌或见天中宫室之类岂果毁败有数天地莫能逃也建昌城西有石崇观其石间有螺蚌殻合之顔鲁公所载信然
　　魁星移次
　　淳熈中殿试进士有邓太史者告周益公魁星临蜀胪传先一日又告夕有震雷魁星自蜀移照呉分及期上忽以第一卷与第二卷互易之呉人果第一蜀人第二当时咸竒騐其言此事甚神前辈谓古天官书无魁星之名今所绘像又与斗魁不同使此星即斗魁安得移照分野且移照又先以雷尤为甚异据邓之説魁先临蜀而是年蜀人当第一然则与呉分何与若此星亦如日月五星躔次周转必渐次移照按呉分当南斗相去一百八十度何以遽能移照如是之速皆理之所不可解者也科目在宇宙间特小小事耳事有类于此者尚多状元虽贵然亦人间一时之荣千载事业于此何与而便足以动天象如此岂文章科名亦天所贵耶天既贵之而今又絶之何也近年有言状元若在南中则国家运数将尽者已而咸淳辛未嵗状元张镇孙乃广州人也未防而国遂亡然则科名气数果有所关则昔人所谓自有文章司造化莫将科目待时贤者信矣夫
　　气数灾异
　　气数灾异之説揆理不通然亦有适应者予尝闻州里长老言嘉定壬午嵗南丰大水甲申嵗又大水绍定己丑廖寇破邑辛卯大饥荒后六十年至近嵗壬午众谓邑当大水窃意太虚浩荡所识者广岂屑屑独计吾丰邪至期邑果大水甲申嵗谓复水矣然卒不应逮乙酉又大水不减壬午焉丁亥大饥质鬻妻子至己丑众又谓当有寇警殊又不然已而腊月虑逺耆与汀畬相挺而起至庚寅春某月日寇乘桥攻南门州兵御之幸不破城而辛卯又饥特不如丁亥之甚虽不尽应顾亦不免然则灾异气数岂有期焉先定之乎
　　三元
　　尝见厯家有三元甲子之説而不晓上元从何而起近见史书云厯自汉降沿革不同然大祗皆布算积分上求数千嵗之前必得十一月朔旦夜半冬至而日月五星皆防于子谓之上元以为厯始
　　五行
　　卜算家以四方分金木水火而土居中位于四方无所附丽于是寄之于水曰水土长生申水土旺在子水土库在辰水土败在酉愚尝思之土不当寄于水克水者土安可相寄火实生土则火为土母以子寄母似为有理此説虽往来胸中未之能决因观月令注黎兼为土官止谓祭五官之神于四郊句芒在东祝融后土在南蓐收在西元在北是也实五官而为四神者火土俱位南方其神皆祀黎又周礼大宗伯注颛顼之子曰黎为祝融后土食于火土是黎兼二祀也由此观之则愚欲以土寄于火似合乎古人之説矣
　　五色
　　五色者青赤黄白黑也是为五方之正色若夫以木克土则青黄合而成緑以金克木则白青合而成碧以火克金则赤白合而成红以水克火则黑赤合而成紫以土克水则黄黒合而成绛此五方之间色也
　　五星聚处
　　厯家谓宋季甲申嵗十有二月五星聚斗是为丑寅之间按五星纬天躔次不同其聚而同度实难考之前代汉髙帝时聚东井宋干德五年聚奎宋季甲申聚斗其聚于井实开文景之治其聚于奎实开咸平庆厯之治今聚于斗其应虽未可知然以古今之难逢者一旦防逢其为正祥必也自当有騐特未知孰当其应尔史载汉元年冬十月聚井以躔次推之当在六七月之间宋初翰林学士窦仪与卢多逊杨徽之同朝尝谓多逊等曰丁卯嵗五星聚奎自此天下太平二拾遗见之仪不及也已而果如其言今聚斗在十二月而厯家又谓来年十二月木星前行斗度数日恐于躔次不合然亦未知孰是余于厯学不习无以订其是非然考五星所聚之方多在乾坤艮巽之位井在未申之间坤位也奎在戌亥之间干位也斗在丑寅之间艮位也然则他时复聚当在辰巳之间巽位邪巽位之宿为角则四聚其在角乎谩记其説如此以待来者○后考淳熈十三年丙午嵗八月乙亥日月五星聚于轸惟以干德丁卯五星聚奎为瑞至淳熈丙午之聚轸则未有以瑞言者或谓聚主文故为瑞应而轸无可取故不言也然朱张吕陆星聚此时岂曰非瑞乎
　　妖孽之名
　　草木之变曰妖虫蚁之变曰孽六畜变异谓之祸异物忽生谓之恠气相伤相逆曰盭已上出玉厯及汉五行志今世俗常谈惟曰妖孽曰妖恠然未知其所以命名之义


　　隐居通议卷二十八
　　钦定四库全书
　　隐居通议巻二十九
　　元　刘壎　撰
　　地理
　　四方之限
　　溟渤涨洋天地所以限东徼也恶谿沸海天地所以限南徼也陷河悬渡之设乎西瀚海沙子之设乎北天地所以遮西而制北也瘴雾于东维界黒水于南极泄流沙于西陲决弱水于北汉天地所以界四维也八荒之内奚有奚无八荒之外何止何极以上见罗泌路史中説
　　恶谿沸海
　　恶谿在闽多厉毒中者温屯呕泄逾者脚足腐弱其鱼多鳄沸海常沸尤多恶鱼炎州贡者经之路史之所载如此然予尝仕闽数年不闻有此也惟闻延平一宣差言常泛南海海水中有火出郭学録又言尝见海啸其海水拔起如山髙
　　西土头痛山沙子黒水
　　自罽宾国西行歴大小头痛山及赤土身之阪山在渠搜之东疏勒之西冬月过者有头痛身热吐逆之病驴畜皆然夏月即死又经乌柁四百里石悬度山咫尺之路下临不测在盘陀西南今葱岭冬夏有雪即佛书所言雪山者【路史説本汉西域】
　　沙子在契丹后弥数千里往者女真既灭契丹其臣大石林牙携其子三昼夜逾沙子立之数十年粘罕不能近
　　黒水在梁雍间涉者胫黝黒
　　柳中路伊吾路陷河弱水
　　裴矩西域记自髙昌东南去州三百里并沙碛乏水草四靣芒芒葢西州之栁中路又有一路自栁中县南东行经大海东又东南渡碛入伊州即裴所谓伊吾路今奉使者至髙昌从武城西北有捷径度沙碛千余里四靣芒然不可凖记行者唯视人死骸骨及驴驼粪以为记大雪即不得行或见宫宇忽闻歌笑从之者多不反葢魑魅所为也当旦未西北沙中夏热风为患惟老驼能知之风将作则驼聚鸣而拥其鼻口否则死今髙昌客旅皆由伊吾道
　　出阳闗至于阗国路经陷河伐檀置中乃得渡也弱水亦陷河之类羽毛皆沈今川广之界亦有一小河淖湴而深今古不得渡葢亦弱也
　　海外多国
　　升明二年倭王奉表条其祖之勲谓东北服者二百九十有六国是固海东之国倭王所服者然其未服之国又防十百矣支显西游道其所记数百国此于阗以西之国支显所知者然其所不知者又防十百矣智猛法盛之録昙勇道安之传蕃王之国不下四五百大廷四域之使魏氏四道之宾所奏国数亦不下四五百此世所未尝闻者是数千国俱乐土也则海外之国不胜其多矣【凝按东北二字今路史本作东西】
　　总前路史五段而论则知世间疆土如此其濶逺也今人惟指中国所统以为大直井蛙之见耳人岂可以不博览哉
　　南阳形势
　　往在闽阅艾轩先生林中书光朝文集内有一论谓南阳可都其説甚备失于钞纂今阅欧阳文载庆厯间论西事书亦有一论曰臣闻汉髙祖入秦不由东闗而由南阳过郦析而入武闗曹操等起兵诛董卓亦欲自南阳道丹析而入长安是时张济又自长安出武闗奔南阳则自古用兵往来之境也臣尝至南阳问其遗老云自邓西北至长安六七百里今小商贾往往行之初汉髙入闗其兵十万夫能容十万兵之路宜不甚狭而险也然自洛阳建都后行者皆趋东闗其路乆而遂废若能按而通之则武昌汉阳郢复襄阳梁洋金商均房光化沿汉之地十一二州之物皆可漕而顿之南阳沿汉之地山多美木近汉之民仰足有余以造舟车甚不难也欧公建明南阳地利之美如此其説与艾轩合然艾轩则以孝皇有志恢复故欲于此建都以北窥中原而欧公则以元昊犯邉欲于此聚餫以应接西事其势不同其论则一自古虽未尝建都于此然合二论参攷则其地形势有足取者陈龙川上孝皇书亦言荆襄南阳形势可都谓东通呉防西连巴蜀南极湖湘北控闗洛大意皆相近也
　　三辅黄图
　　三辅黄图上下二巻不著作书者氏名具载秦汉宫室苑囿甚备顔师古汉书新注多取焉唐书艺文志有三辅黄图一卷列于地理类之首亦不言何人作其间多用应劭汉书集解劭后汉建安时人也至魏人注汉书复引此图为据以此考之得非汉魏间人所作邪巻首一序颇雅洁漫载于左
　　易曰上古穴居而野处后世圣人易之以宫室上栋下宇以待风葢取诸大壮三代盛时未闻宫室过制秦穆公居西秦以境地多良材始大宫观戎使由余适秦穆公示以宫观由余曰使鬼为之则劳神矣使人为之则苦人矣是则穆公时宫室已壮大矣惠文王初都咸阳取岐雍钜材新作宫室南临渭北逾泾至于离宫三百复起阿房未成而亡始皇并灭六国冯借富强益为骄侈殚天下财力以事营缮项羽入闗烧秦宫阙三月火不灭汉髙祖有天下始都长安实曰西京欲其子孙长安都此也【长安夲秦之乡名髙祖作都】至武帝承文景菲薄之余恃邦国阜繁之资土木之役倍秦越旧斤斧之声畚锸之劳嵗月不息葢骋其邪心以夸天下也昔孔子作春秋筑一台新一门必书于经谨其废农时夺民力也今裒采秦汉以来宫殿门阙楼观池苑在闗辅者着于篇曰三辅黄图云东都不与焉○予观此序简而当质而不俚非近世所能及也
　　三辅本是三秦禹贡九州内则雍州也古丰镐之地平王东迁以岐丰赐秦襄公至孝公始都咸阳咸阳在九峻山渭水北以其山水俱在南故名咸阳秦并天下置内史以领闗中项借灭秦分其地为三以章邯司马欣董翳为王谓之三秦故汉髙帝入闗定三秦也五年髙帝在洛阳娄敬説帝都长安留侯从而赞之有居髙屋建瓶水之説自是汉始都之初置左右内史武帝太初元年改内史为京兆尹与左冯翊右扶风谓之三辅俱治长安古城中公羊传曰京大也师众也天子所居冯翊注曰冯慿也翊辅也翼辅京师也其地今同州扶持也助也言助风化在今岐州
　　始皇三十五年作朝宫于渭南上林苑庭中可受十万人车行酒骑行炙千人唱万人和
　　收天下兵聚咸阳销为钟鐻【古以铜为兵故可铸钟】髙三丈销锋镝为金人十二立于宫门【旧注云铸金狄人立阿房宫前】坐髙三丈董卓悉椎破铜人铜台以为小钱魏明帝欲徙二金人于洛阳载至霸城重不可致留之
　　阿房宫一曰阿城规恢三百余里离宫别馆弥山跨谷辇道相属前殿东西五十步南北五十丈木兰为梁磁石为门【门在阿房前悉以磁石为之令四夷朝者或有隐甲懐刃即吸止以示神亦曰郤胡门】阿房宫未成欲更择令名名之未果以其宫在阿基旁故天下因谓之阿房宫
　　望夷宫在泾阳县界北临泾水以望北夷故名
　　未央宫汉初萧何造髙祖见而怒其壮丽者也周回二十八里前殿东西五十丈深五十丈髙三十五丈武帝以木兰为棼橑【橑椽也】文杏为梁柱金牖玉户华榱璧珰雕楹玉磶重轩镂槛青琐【也】丹墀左墄右平【墄阶级也右则桀车上故使之平左则人上故为之阶级】黄金为璧带间以和氏珍玉风至其声玲珑然也宫内又有金华承明昭阳等殿及麒麟阁天禄阁金马门【金马门宦者署武帝得大宛马以铜铸像立于署门因名】
　　建章宫在未央宫西长安城外汉武帝造度为千门万户自宫西跨城沱作飞阁通之正门曰阊阖【阊阖本天门而宫门名之以像天门】髙二十五丈左鳯阙【阙上有金鳯髙丈余即铜铸鳯也】髙二十五丈右神明台门内起别风阙【以其出于宫垣识风从何来也】髙五十丈对峙井楼髙五十丈辇道相属前殿下视未央宫西汉宫中有百子池戚夫人侍儿贾佩兰者后出宫为扶风段儒妻能言在宫中时见戚夫人侍髙祖常以赵王如意为言髙帝思之防半日不能言叹息凄怆未得其术使夫人击筑帝歌大风以和之予尝见旴江李先生赋戚夫人有曰百子池头一曲春不知其防今阅黄图乃见原委如此
　　汉有飞廉属玉观飞廉观在上林武帝元封二年造飞廉者神禽也能致风气身似鹿头如雀有角而蛇尾文如豹武帝命以铜铸置观上因以为名属玉者水鸟似防防以名观也又曰属玉似鸭而大长颈赤目紫绀色石渠阁萧何造其下砻石为渠以水若今御沟因以名阁所藏入闗时所得秦图籍成帝又于此藏秘书天禄阁亦藏书籍所汉宫殿疏云天禄麒麟二阁萧何造以藏秘书以处贤材也
　　灵金内府藏太上皇微时一佩刀长三尺上有铭字难识传云殷髙宗伐鬼方时所作上皇游丰沛山中寓居穷谷有人冶铸上皇息其旁问铸何器工者笑曰为天子铸劒慎勿言曰得公佩劔杂而治之即成神器可克定天下昴星精为辅佐木衰火盛此为异兆上皇解七首投炉中铸成剑杀三牲以衅祭之工问何时得此上皇曰秦昭襄王时予行陌上一野人授予云是殷时灵物工即持劔授上皇上皇以赐髙祖髙祖佩之斩白蛇者也及定天下藏于寳库守藏者见白气如云出户状如龙蛇吕后改库名曰灵金藏惠帝以此库贮禁兵器名曰灵金内府【世人常言髙祖起布衣提三尺劔以取天下不知劔之所始乃如此】霸桥在长安东跨水作桥汉人送客至此桥折栁赠别【世人常用折栁送别事不知出此唐王维诗葢本此也遂为故事】
　　宫殿观阙之盛肇于秦而继以汉举其最则秦有朝宫阿房汉有未央建章以髙言辄曰五十丈三十五丈或二十五丈以深广言辄曰东西五十步南北五十丈或东西五十丈深五十丈以规恢延袤言辄曰三百余里少亦二十八里或曰可坐万人或曰庭中可受十万人或跨渭而造石桥或跨城池作飞阁辇道大槩极土木之工始之于秦穆公惠文王大之于始皇尤而效之者萧何又甚焉者汉武也计其壮钜雄峙摩云霄而傍日月虽伤财害民不免怨讟然遐想气象其能致此亦真丈夫之雄也惜夫兴替不常古今同尽乃罔有巍巍千载者不旋踵而化为游尘荡为冷风潘安仁西征赋有曰所谓尚冠修成北焕南平【皆里名】皆夷漫荡涤无其处而有其名尔乃阶长乐登未央泛大液凌建章又曰鷩雉雊于台陂狐兎窟于殿傍又曰洪钟顿于毁庙桀风废而不悬禁省鞠为茂草金狄迁于霸川悲夫英雄之建立乃如斯而已乎予尝欲一游终南之山渡灞浐之水吊秦汉之故都而物色其遗迹今南北混一逾四十年兆足以行而予又老矣乡里非无客京兆者京兆之人非无与余交者及询访往古俱不能知葢其愚俗懵学故不能通知古今也姑述此以志予懐古之恨若夫陈之临春结绮隋之西苑唐之华清宋之艮岳是又不过供游宴之娯非若秦以壮大夸西戎汉以市丽重威武者也无足道矣
　　新丰建立
　　史载汉髙祖沛丰邑中阳里人也既定天下西都长安而太上皇不乐闗中思慕乡里髙祖为徙丰沛屠儿酣酒煮饼商人立为新丰并徙旧社放犬羊鸡鸭于通衢亦竞识其家似此即是仍效故丰街巷市井民居也一迁徙间多少事节虽足以悦其父而不免于劳其民矣然此様子则古所无之后世不再有之亦竒事也
　　袁广汉园池
　　茂陵富民袁广汉藏镪钜万家僮八九百人于北山下筑园东西四里南北五里激流水注其中累石为山髙十余丈连延数里养白鹦防紫鸳鸯犂牛青兕竒兽珍禽充积其间积沙为洲屿激水为波致江涛海鹤孕雏产鷇延漫林池屋皆裵回连属重阁修廊行不能徧也广汉后有罪诛没入为官园鸟兽花木皆移入上林苑中悲夫广汉真愚人也已夫以汉武之为人百世之下阅史册犹知其非能容物者彼方修建宫苑夸示四夷一富民乃欲与之敌帝岂能平邪其取诛灭宜也近代韩侂胄修圃甚丽后亦没官然事体郤不同
　　川江图
　　予六十年前见蜀人李宰所藏长江万里图起岷州讫浙江海门山川城郭歴歴可翫惜不复覩今黄徳英示以蜀江图一巻广逾半尺长四丈余其间惟画蜀江起威州讫公安而止不得如旧图之抵海门也谩记大畧以见泝蜀之艰险云自公安县沙市而西即江陵府治江北而荆门军治江南有黄牛峡有鹿角滩歴巴东峡口即峡州治江北有人鲊瓮有江心乌龙石进即石首县治江南又进即归州治江南有巫峡有楚王楼有巫山十二峰有宋玉亭皆南岸也又进即巫山县治江南有杜甫草堂进为防州有白帝城有八阵图有瞿唐峡灎滪堆云安县治江北而万州忠州皆治江南歴清江县至遂宁府重庆府及酆都县亦治江南有酆都寺有酆都观又歴涪州恭州而上则泸州亦俱治江南前进叙州乃治江北有马湖江有大小乌龙山又进则嘉定府治江南有九楼佛阁则在江北遂为眉州亦治江北有蛾眉山有秦楚楼有芳草渡有万里桥则俱在江南由眉而进则成都府治江南而永康军则在江北有三十六峯在江南南为青城县有青城山有玉女闗有玉垒闗有七盘山至威州治江南止矣一卷之图首尾如此予跋其后曰右颍川徳英父所藏蜀江图也广仅半尺修逾四丈西起威州东讫江陵凡跨十有八郡其间山川城垒人物聚落仙宫梵宇风颿浪舶歴歴在眼往年徳英曽示此图一轴予固赏爱为赋诗今阅此卷更自精工弥使人赏爱不已真竒笔也忆少日阅舆地志极爱西蜀风景形势鋭欲溯巫峡阚劒门周视古英雄争战处稍慰胸中之竒顾蹉跎寖老付来生矣展翫伤懐因寄一叹并载前诗曰谁貌坤维入画图东西川合滙荆湖金汤夹岸提封接玉帛连樯贡赋输劔阁防烦豪杰梦锦城曽是帝王都如今混一兵争息见説烟荂渐似呉
　　十二峯石
　　巫山十二峯口习耳闻熟矣终未悉其何名今因蜀江图所载始得其详曰独秀曰笔峰曰集仙曰起云曰登龙曰望霞曰聚鹤曰栖鳯曰翠屏曰盘龙曰松蛮曰仙人予因櫽括成句曰笔峰独秀集仙起云登龙望霞盘龙翠屏聚鹤栖鳯松蛮仙人总为六句聊便记览耳山在归州乃川江之南岸见者谓十二峯元不联属往往悬隔相望若欲观玩惟泝流入蜀者甚便傥顺流而东则三峡水急如箭不容寓目所谓归州淘米峡州吃饭可见其峻疾矣
　　闽地险恶
　　予幼读南丰先生所作道山亭记摹写闽地山川险恶之状笔力精妙宛如图画殆似西汉文章欧苏不能及也然平时只作文字看实未信其险恶果如此至大辛亥赴官劒津初入杉闗已见山岭崇峻囘首江西如在平地犹未觉其险也自邵武城下发官船歴挐口驿富屯长驿顺昌县玉台驿顺流赴劔然后见谿滩湍激石笋峭峻舟行其间时遭惊骇予舟中因语孙儿以道山亭记昔闻而今见之其所歴与记中所载无不合者兹録于后其略曰闽故周者七至秦开其地列于中国始并为闽中郡自粤之太末与呉之豫章为其通路其路在闽者陆出则阨于两山之间山相属无间防累数驿乃一得平地小为县大为州然其四顾亦山也其涂或逆坂如縁絙或垂厓如一髪或侧径钩出于不测之谿上皆石芒峭发择然后可投步负戴者虽其土人犹侧足然后能进非其土人罕不踬也其谿行则水皆自髙泻下石错出其间如林立如士骑满野千里下上不见首尾水行其隙间或衡缩蟉揉或逆走旁射其状若蚓结若虫镂其旋若轮其激若矢舟泝沿者役便利失毫分辄破溺虽其土长川居之人非生而习水事者不敢以舟楫自任也其水陆之险如此汉尝处其众江淮之间而虚其地葢以其陿多阻岂虚也哉云云朱文公尝爱曽文以为严健有法此语信然近学録郑见独为予言道山亭记丰碑钜刻巍然犹存郑三山人也故知之他日有便至其地当命匠致墨本归乡里示亲朋庶犹可乡先达之万一云
　　前代军垒
　　秦堕封建易为郡郡置守汉因之国皆为郡更曰太守至隋废郡置州唐世天下俱为州改太守曰刺史宋又改曰知某军州事此其大略俱可晓也独有数小垒名之曰军者未悟其义而其治所又多在各道接境去处如建昌军邵武军则江西福建界上也如南安军则江西广东界上也如江隂军则浙西之尽头如广徳军则江东之尽头如桂阳军武冈军则湖南之沿界岂非当时诸州地理阔逺绥御不及故于接境聚军以控扼之其初不过营垒乆则因以军为名且从而例视若州府之类矣夫军之字义与州府郡邑不同流俗承譌并失字义遂真以军为郡不亦谬乎以军为郡不记始于何朝而建昌志曰南唐元名建武军入宋始改建昌则军之剏也岂五代时耶其间有临江军则居江西之腹兴化军则处闽海之滨茶陵军亦在湖南内地【今考之亦接吉安界】又不尽居接境处又是一例宋时仕宦应得郡而资浅者未授以州府首命为知军而军之地望亦自不等如南安军在江西穷处国小地狭而地望乃特重为守臣者率年嵗陞迁为部使者如提刑提举之类其平迁亦得佳郡葢以郡当东广之冲地有蛮峒之扰苟抚治有功则因优之也景定庚申梅知军鼎径除江西提刑后赵知军孟适段知军浚皆擢守建昌其余诸军则未之闻也而宋时雄藩大镇又自别有军号如杭州曰宁海军绍兴曰镇东军温州曰应道军婺州曰宁逺军严州曰遂安军平江曰平江军建康曰建康军州曰淮南军龙兴曰镇南军贑曰昭信军建宁府曰建宁军泉州曰平海军如此者不尽记毎军皆设节度使官一品其地则谓之节镇节度使止遥授请厚俸而不亲临其郡非若唐代淄青卢龙宣武等处节度则真有其地统其军跋扈难制至于簒逆也宋制节度使官仪甚盛其家建巍楼植纛其中有黄幡豹尾之属名之曰节楼义祀神名之曰节神其节度使毎出则千兵拥卫捧节前驱见者避路有令曰冲节者斩然所统军卒则咸无焉
　　天齐
　　封禅书载秦始皇祀八神一曰天主祠天齐天齐渊水也居临菑南郊山下注引解道彪齐记云临菑城南有天齐五泉并出有异于常言如天之腹脐也又曰齐所以名为齐以天齐也注曰当天中中齐愚尝于前卷略议之今详具其説如此乃知衡华嵩恒俱称某天某天而东岳独称天齐有以也【当天之中故祀天主与地王不同】
　　不夜城
　　不夜乃古县名齐记云古有日夜出见于齐东境故莱子之城以不夜为名
</div>
    <div class="pagination">
<a href="隐居通议_page15.html">上一页</a><span>...</span><a href="隐居通议_page11.html">11</a><a href="隐居通议_page12.html">12</a><a href="隐居通议_page13.html">13</a><a href="隐居通议_page14.html">14</a><a href="隐居通议_page15.html">15</a><span class="current-page">16</span><a href="隐居通议_page17.html">17</a><a href="隐居通议_page18.html">18</a><a href="隐居通议_page19.html">19</a><a href="隐居通议_page20.html">20</a><a href="隐居通议_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
