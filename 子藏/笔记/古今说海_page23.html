<!DOCTYPE html>
<html>
<head>
    <meta charset="UTF-8">
    <title>古今说海 - 第 23 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今说海 - 第 23 页/共 59 页</h1>
    <div class="content">　　●钦定四库全书

　　古今说海卷六十二

　　（明）陆楫 编

　　说渊四十二【别传四十二】

　　○同昌公主外传【阙名】

　　咸通九年同昌公主出降宅于广化里锡钱五百万贯仍罄内库宝货以实其宅而房栊户牖无不以众宝饰之更以金银为井栏药臼食柜水槽铛釡盆瓮之属仍缕金为笊篱箕筐制水精火齐琉璃玳瑁等床悉支以金龟银堑更琢五色玉为器什合百宝为圆案更赐金麦银粟共数斛此皆太宗朝条支国所献也堂中设连珠之帐却寒之帘犀簟牙席龙凤绣连珠帐续真珠以成也却寒帘类玳瑁斑有紫色云却寒之鸟骨所为也但未知出在何国更有鹧鸪枕翡翠匣神丝绣被其枕以七宝合为鹧鸪翡翠毛羽神丝绣被三千鸳鸯仍间以奇花异叶则精巧瑰丽可得而知矣其上缀以灵粟之珠如粟粒五色辉焕更带蠲忿犀如意玉其犀圆如弹丸入土不朽烂带之令人蠲忿怒如意玉类桃实上有七孔云通明之象更有瑟瑟幕纹布巾火蚕绵九玉钗其幕色如瑟瑟阔三丈长一百尺轻明虚薄无以为比向空张之则疎朗之纹如碧丝之贯其珠虽大雨暴降不能湿漏云以蛟人瑞香膏所傅故也纹布巾即手巾也洁白如雪光软拭水不濡用之弥年亦未尝生垢腻二物称得鬼谷国火蚕绵云出火洲絮衣一袭用之一两稍过度则熇蒸之气不可近云九玉钗上刻九鸾皆九色其上有字曰玉儿工巧妙丽殆非人制有得于金陵者因以献公主酬之甚厚一日昼寝梦绛衣奴致语云南齐潘淑妃取九鸾钗及觉具以梦中之言言于左右公主薨其钗亦亡其处韦氏异其事遂以实话于门人或曰玉儿即潘妃小字逮诸珍异不可具载汉至唐公主出降之盛未之有也公主乗七宝步辇四面缀五色玉香囊囊中贮辟邪香瑞麟香金凤香此皆异国献也仍杂以龙脑金屑则镂水晶玛瑙辟尘犀为龙凤花其上仍络真珠玳瑁更以金丝为流苏雕轻玉为浮动毎一出游则所过芬香街巷晶照看者眩惑其目是时某中贵人买酒于广化旗亭忽相谓曰坐来香气何大异也同席曰岂非龙脑邪曰非也余幼给事于嫔妃宫故常闻此未知今日自何而致因顾问当垆者云公主步辇夫以锦衣换酒于此中贵人共请视之益叹其异上赐御馔汤药则道路之使相属其馔有消灵炙红虬脯其酒则有凝露浆桂花酝其茶则绿花紫英之号消灵炙一羊之肉取之四两虽经暑毒终不臭败红虬脯非虬也但贮于盘中虬健如红丝髙一尺以筯抑之无三数分撤即复其故迨诸品味人莫能识而公主家人餍饫如里中糠粃一日大会韦氏之族于广化里玉馔俱陈暑气将甚公主命取澄水帛以蘸之挂于南轩满座则皆思挟纩澄水帛长八九尺似布轻细明薄可鉴云其中有龙涎故能消暑也韦氏诸宗好为叶子戏夜则公主以红琉璃盘盛夜光珠令僧祁捧立堂中而光明如昼焉公主始有疾召术士来賨为禳法乃以香蜡烛遗之来氏之邻人觉香气异常或诣门诘其故賨则具以事对其烛方二寸其上被五彩文卷而爇之竟夕不尽郁烈之气可闻于百步余烟出其上即成楼阁台殿之状或云烛中有蜃脂也公主疾既甚医者欲难药饵奏云得红蜜白猿膏食之可愈上令检内库得红蜜数石本兠离国所贡白猿膏数瓮本南海所献也虽日加饵终无其验公主薨上哀痛甚遂自制挽歌词令百官继和及庭祭日百司与内官皆用金玉饰车舆服玩以焚于韦氏庭韦家争取灰以择金宝及葬于东郊上与淑妃御延兴门出内库金玉驼马凤凰麒麟各高数尺以为仪从其衣服玩具与人无异一物以上皆至一百二十舁刻木为楼殿龙凤花木人畜之象者不可胜计以绛罗裙绣络金银瑟瑟为帐幕者千队结为幢节伞盖弥街翳日旌旗珂佩卤簿率多加等以赐紫尼及女道士为侍从引翼则焚升霄灵芝香而击归天紫金之碧磬繁华辉焕殆余二十里上赐酒一百斛饼啖三十骆驼各径阔二尺饲役夫也京城士庶罢业来观者流汗相属唯恐居后及灵舁过延兴门上与淑妃恸哭中外闻者无不伤痛同日葬乳母上更作祭乳母文词质而意切人多传冩是后上日夕惴心挂意李可及叹追百年曲声词怨切听之莫不泪下更教千数人作叹百年队取内库珍宝雕成首饰画八百匹官绫作鱼龙波浪文以为地衣而舞一舞珠翠满地可及官歴大将军赏赐盈万甚无状左军容使西门季玄素颇梗直乃谓可及曰尔恣巧媚以惑天子族无日矣可及恃宠未尝改作可及善啭喉舌于天子前弄眼作头脑连声着词唱杂声曲须臾间百数不休是时京城不调少年相效谓之拍弹【去声】一日可及乞假为子娶妇上曰即令送酒面及米以助汝嘉礼可及归至舍见一中贵人监二银榼各高二尺余宣赐可及始谓之酒及封启皆实中也上赐可及银麒麟髙数尺可及取官库车载往私第西门季玄曰今日受赐吏用官车他日破家亦须辇还内府不道受赏徒劳牛足后果流可及于岭表旧赐珍玩悉皆进纳君子谓季玄有先见之明

　　古今说海卷六十二

　　●钦定四库全书

　　古今说海卷六十三

　　（明）陆楫 编

　　说渊四十三【别传四十三】

　　○睦仁蒨传【阙名】

　　唐睦仁蒨赵郡邯郸人也少事经学不信鬼神常欲试其有无就见鬼人学之十余年不能得见后徙家向县于路见一人如大官衣冠甚伟乘好马从五十余骑视仁蒨而不言后数见之经十年凡数十相见后忽驻马呼仁蒨曰比频见君情相眷慕愿与君交游仁蒨即拜之问公何人邪答曰吾是鬼耳姓成名景本弘农人西晋时为别驾今任临湖国长史仁蒨问其国何在王何姓名答曰黄河以北总谓临湖国都在楼烦西北沙碛是也其王即故赵武灵王今统此国总受太山控摄每月各使上相朝于太山是以数来过此与君相遇也吾乃能有相益令君预知祸难而先避之可免横苦唯死生之命与大祸福之报不能移动耳仁蒨从之景因命其从骑常掌事以赠之遣随蒨行有事令先报之即尔所不知当来告我于是便别掌事恒随逐如侍从者每有所问无不先知时大业初江陵岑之象为邯郸令子文本年未弱冠之象请仁蒨于家教文本仁蒨以此事告文本仍谓曰成长史语我有一事羞君不得道既与君交亦不能不告鬼神道亦有食然不能得饱常苦饥若得人食便得一年饱众鬼多偷窃人食我既贵重不能偷之从君请一食仁蒨既告文本文本即为具馔备设珍羞仁蒨曰鬼不欲入人屋可于外水边张幕设席陈酒食于上文本如其言至时仁蒨见景与两客来坐从百余骑既坐文本向席再拜谢以食之不精景亦传意辞谢初文本将设食仁蒨请有金帛以赠之文本问是何等物仁蒨云鬼所用物皆与人异唯黄金及绢为得通用然亦不如假者以黄色涂大锡作金以纸为绢帛最为贵上文本如言作之及景食毕令其从骑更代坐食文本以所作金钱绢赠之景深喜谢曰因睦生烦郎君供给郎君颇欲知寿命乎文本辞云不愿知也景笑而去数年后仁蒨遇病不甚困笃而不起月余问常掌事掌事不知便问长史长史报云月内不知后月应朝太山为问消息相报至后月长史来报云是君乡人赵某为太山主簿主簿一员阙荐君为此官故为文案经纪召君耳案成者当死仁蒨问计将安出景云君寿应年六十余今始四十但以赵主簿横征召耳当为请之乃曰赵主簿相问睦兄昔与同学恩情深至今幸得为太山主簿适遇一员官阙明府令择人吾已启公公许相用兄既不得长生命当有死死过际会未必当官何惜一二十年茍生邪今文书已出不可复止愿决作来意无所疑也仁蒨忧惧病愈笃景谓仁蒨曰赵主簿必欲致官君可自往太山于府君陈诉则可以免仁蒨问何由见府君景曰往太山庙东度一小岭平地是其都所君往自当见之仁蒨以告文本文本为具行装数日景又告仁蒨曰文书欲成君诉惧不可免急作一佛像彼文书自消仁蒨告文本以三千钱为画一座像于寺西壁讫而景来告曰免矣仁蒨素不信佛意尚疑之因问景云佛法说有三世因果此为虚实答曰皆实仁蒨曰即如是人死当分入六道那得尽为鬼而赵武灵王及君尚为鬼邪景曰君县内几户仁蒨曰万余户又曰狱囚几人仁蒨曰常二十人已下又曰万户之内有九品已上官几人仁蒨曰数十人景曰六道之义亦如此耳其得天道万无一人如君县内无一五品官得人道者万有数十如君县内九品数十人入地狱者万亦数十如君狱内囚惟鬼及畜生最为多也如君县内课户就此道中又有等级因指其从者曰彼人大不如我其不及彼者尤多仁蒨曰鬼有死乎曰然仁蒨曰死入何道答曰不知如人知生而不知死仁蒨曰道家章醮为有益否景曰道者代天帝总綂六道是为天曹阎罗者如人间天子太山府君如尚书令录五道神如诸尚书若我辈国如大州郡每人间事道士上章请福如求神之恩天曹受之下阎罗王云以某月日得某申诉云尽理勿令枉滥阎罗敬受而奉行之如人奉诏也无理不可求免有枉必当得申何为无益也仁蒨又问佛法家修福何如景曰佛是大圣无文书行下其修福者天神敬奉多得寛宥若福厚者虽有恶道文簿不得追摄此非吾所识亦莫知其所以然言毕即去仁蒨一二日能起便愈文本父卒还乡里仁蒨寄书曰鬼神定有贪謟往日欲郎君饮食乃尔殷勤比知无复利相见殊落漠然常掌事犹见随本县为贼所陷死亡畧尽仆为掌事所导如常贼不见竟以获全贞观十六年九月八日文官赐射于玄武门文本时为中书侍郎自语人云尔

　　古今说海卷六十三

　　●钦定四库全书

　　古今说海卷六十四

　　（明）陆楫 编

　　说渊四十四【别传四十四】

　　○韦鲍二生传【阙名】

　　酒徒鲍生家富畜妓开成初行厯阳道中止定山寺遇外弟韦生下第东归同憇水阁鲍置酒酒酣韦谓鲍曰乐妓数辈焉在得不有携挈者乎鲍生曰幸各无恙然滞维扬日连毙数驷后乗既阙不果悉从唯与梦兰小倩俱耳亦可以佐观矣顷之二双鬟抱胡琴方响而至遂坐鲍生之左摐丝击金响亮溪谷酒阑鲍谓韦曰出城得良马乎对曰予春初塞游自鄜坊厯乌延抵平夏至灵盐而回部落驵骏获数匹龙形凤颈鹿胫鳬膺眼大足轻脊平筋宻者皆有之鲍抚掌大悦乃停杯命烛阅马数匹于轩槛前与向来夸诞十未尽其八九韦戏鲍曰能以人换任选殊尤鲍欲马之意颇切宻遣四弦更衣盛装顷之而至乃命奉酒献韦生歌一曲以送之云白露湿庭砌皓月临前轩此时去留恨含思独无言又歌送鲍生酒云风飐荷珠难暂圆多生信有短因縁西楼今夜三更月还照离人泣断弦韦乃召御者牵紫叱拨以酬之鲍意未满往复之说紊然无章有紫衣冠者二人导从甚众自水阁之西升阶而来鲍韦以寺当星使交驰之路疑大僚夜至方恐悚乃入室阖户以窥之而杯盘狼籍不暇收拾紫衣即席相顾笑曰此即向来捐妾换马之筵乎因命酒对饮一人须髯甚长质貌甚伟持杯望月沈吟久之曰足下盛赋云斜汉左界北陆南躔白露暧空素月流天可谓光前絶后矣对曰殊不见赏气霁地表云敛天末洞庭始波木叶微脱长须云数年来在长安蒙乐游王引至南宫入都堂与刘公干鲍明逺看试秀才予窃入司文之室于烛下窥能者制作见属对颇切而赋有蜂腰鹤膝之病诗有重头重尾之犯若如足下洞庭木叶之对为纰缪矣小子拙赋云紫台稍逺闗山无极揺风忽起白日西匿则稍起之声俱遭黜退矣不亦异乎顾谓前长须曰吾闻古之诸侯贡士于天子尊贤劝善者也故一适谓之好徳再适谓之尊贤三适谓之有功乃加九锡不贡士一黜爵再黜地三黜爵地夫古求士也如此犹恐捜山之不髙索林之不逺尚有遗漏者乃毎岁季春开府库出币帛周天下而礼聘之当时儒墨之徒岂尽出矣智谋之士岂尽举矣山林川泽岂无遗矣日月照临岂尽得其所矣天子求之既如此诸侯贡之又如此聘礼复如此尚有栖栖于岩谷鬰鬰不得志者吾闻今之求聘之礼阙矣贡举之道隳矣贤不肖同途焉才不才汩汩焉隐岩穴者自束发穷经至于白首焉懐方策者自壮岁力学讫于没齿焉虽每岁乡里荐之于州府州府贡之于有司有司考之诗赋蜂腰鹤膝谓不中度声音清浊谓不协律虽周孔之贤圣班马之文章不由此制作靡得而达矣然皇王帝霸之道兴亡理乱之体其可闻乎今足下何乃赞扬今之小巧而隳古之大体况予乃愬皓月长歌之手岂能欢于雕文刻句者哉今珠露既清桂月如昼吟咏时发杯觞间行能援管聮句赋今之体调一章以乐长夜否曰何以为题长须云便以妾换马为题仍以舍彼倾城求其骏足为韵命左右折庭前芭蕉一片启书囊抽毫以操之各占一韵长须者唱云彼美人兮如琼之英此良马兮负骏之名将有求于逐日故何惜乎倾城香暖深闺未厌夭桃之色风清广陌曾怜喷玉之声人以矜其容马乃称其徳既各从其所好谅何求而不克长跪而别姿容休耀其金钿右牵而来光彩顿生于玉勒紫衣曰步及庭砌効当轩墀望新恩惧非吾偶也恋旧主疑借人乗之香散绿騘意已忘于绿鬓汗流红颔爱无异于凝脂长须曰是知事有兴废用有取舍彼以絶代之容为鲜矣此以轶羣之足为贵者买笑之恩既尽有类卜之据鞍之力尚存犹希进也赋四韵讫芭蕉尽韦生发箧取红笺跪献于庑下二公大惊曰幽显路殊何见逼之若是然吾子非后有爵禄不可与鄙夫相遇谓生曰异日主文柄较量俊秀轻重无以小巧为意也言讫行十余步而失

　　古今说海卷六十四

　　●钦定四库全书

　　古今说海卷六十五

　　（明）陆楫 编

　　说渊四十五【别传四十五】

　　○张令传【阙名】

　　浮梁张令家业蔓延江淮间累金积粟不可胜计秩满如京师常先一程致顿陆海珍美毕具至华阴仆夫施幄幕陈罇罍庖人炙羊方熟有黄衫者据盘而坐仆夫连叱神色不挠店妪曰今五方弋罗之辈横行闗内此其流也不可与竞仆夫方欲求其帅以责之而张令至具以黄衫者告令曰勿叱召黄衫者问曰来自何方黄衫但唯唯耳促暖酒酒至令以大锺饮之虽不谢似有愧色饮讫顾炙羊着目不移令自割以劝之一足尽未有饱色令又以奁中餤十四五啖之凡饮二斗余酒酣谓令曰四十年前曾于东店得一醉饱以至今日令甚讶之乃勤恳问姓氏对曰某非人也葢直旬送闗中死籍之吏耳令惊问其由曰太山召人魂以将死之籍付诸岳俾某捕送耳令曰可得一观乎曰略窥亦无患于是解革囊出一轴其首云太山主者牒金天府其第二行云贪财好杀见利忘义人前浮梁县令张某即张君也令见名泣告使者曰修短有命谁敢惜死但某方强仕不为死备家业浩大未有所付何术得延其期某囊槖中计所直不下数十万尽可以献于执事使者曰一饭之恩诚宜报答百万之赐某何用焉今有仙官刘纲者谪在莲花峰足下宜匍匐径往哀诉奏章舍此则无计矣吾昨闻金天王与南岳博戏不胜输二十万甚被逼迫足下可诣岳庙厚数以许之必能施力于仙官纵力不及亦得路于莲花峰下不尔荆榛蒙密川谷阻絶无能往者令于是赍牲牢谒岳庙以千万许之然后直诣莲花峰得幽径凡数十里至峰下转东南有一茅堂见道士隐几而坐问令曰腐骨秽肉神亡魂耗者安得来此令曰钟呜漏尽亡在顷刻窃闻仙官能复精魂于朽骨致肌肉于枯骸既有好生之心岂惜奏章之力道士曰吾顷为隋朝权臣一奏遂谪居此峰尔何徳于予欲陷吾为寒山之叟令哀祈愈切仙官神色甚怒俄有使者赍一函而至则金天王书札也仙官览书笑曰闗节既到难为不应召使者反报曰不知又为上帝谴责否乃启玉函书一通焚香再拜以遣之凡食顷天符乃降其上署彻字仙官复焚香再拜以启之云张某弃背祖宗假窃名位不顾法礼茍偷官荣而又鄙僻多藏诡诈无实百里之任已是叨居千乗之富全因茍得今案罪已实待戮余魂何为来章求延厥命但以扶危拯溺者大道所尚纾刑宥过者玄门是宗狥尔一甿全我弘化希其悛恶庶乃自新贪生者量延五年奏章者不能无罪仙官览讫谓令曰大凡世人之寿悉可数百岁而以喜怒哀乐汩没心源爱恶嗜欲戕伐性根而又扬己之能掩彼之长颠倒方寸顷刻万变神倦思怠难全天和如彼淡泉汩于五味欲其不壊其可得乎勉遵归途无坠吾教令拜辞举首已失所在复寻旧路稍觉平易行十余里黄衫吏迎前而贺令曰将欲奉报愿知姓字吏曰吾姓锺生为宣城县脚力亡于华阴遂为幽所录递符之役劳苦如旧令曰何以免执事之困曰但酬金天王愿日请置予为阍人则吾饱神盘惠矣文符已遣半日难更淹留便与执事别入庙南柘林三五步而没是夕张令驻车华阴决东归计酬金天王愿所费数踰二万乃语其仆曰二万可以赡吾十舍之资粮矣安可受祉于上帝而私谒于土偶人乎明旦遂东至偃师止于县馆见黄衫旧吏赍牒排闼而进叱张令曰何虚妄之若是今祸至矣由尔偿三峰之愿不果决俾吾答一饭之恩无始终悒悒之怀如痛毒螫言讫失所在顷刻张令有疾留书遗妻子未讫而终

　　古今说海卷六十五

　　●钦定四库全书

　　古今说海卷六十六

　　（明）陆楫 编

　　说渊四十六【别传四十六】

　　○李清传【阙名】

　　李清北海人也代传染业清少学道多延齐鲁之术士道流必诚敬接奉之终无所遇而勤求之意弥切家富于财素为青州之豪甿子孙及内外婣族近数百家皆能游手射利于益都毎清之生日则争先馈遗凡积百余万清性仁俭来则不拒纳亦不散如此相因填累藏舍年六十九生日前一旬忽召婣族大陈酒食已而谓曰吾莱尔辈勤力无过各能生活以是吾获优赡然吾布衣蔬食逾三十年矣宁复有意于华侈哉尔辈以吾老长行每遗吾生日衣装服玩其侈亦至矣然吾自乆所得缄之一室曾未阅视徒损尔之给用资吾之粪土竟何为哉幸天未録吾魂气行将又及生辰吾固知尔辈又营续寿之礼吾所以先期而会葢止尔之常态耳子孙皆曰续寿自逺有之非此将何以展卑下孝敬之心愿无止絶婚婣故旧不安也清曰茍尔辈之志不可夺则从吾所欲而致之可乎皆曰愿闻尊旨清曰各能遗吾洪纎麻縻百尺总而计之是吾获数千百丈矣以此为绍续吾寿岂不延长哉皆曰谨奉教然尊旨的有所以卑小敢问清笑而谓曰终亦须令尔辈知之吾下界俗人妄意求道精神心力夙夜勤劳于今六十载矣而曾无影响吾年老矣耄朽殆尽自期筋骸止可迁延三二年耳欲乗视聴步履之尚能将行早志尔辈幸无阻吾先是青州南十里有髙山俯压郡城峯顶中裂豁为关崖州人家家坐对岚岫归云过鸟厯厯尽见按圗经云云门山俗亦谓之劈山而清蓄意多时及是谓婣族曰云门山神仙之窟宅也吾将往焉吾生日坐大竹篑以辘轳自缒而用纎縻为媒焉脱不可前吾当急引其媒尔则出吾于媒未振候及实而止肆吾志所如当复来归子孙婣族泣而谏曰冥寞深逺不测纪极况山精木魅蛇虺怪物何类不储忍以千金之身自投于斯岂久视永年之阶乎清曰吾之志也汝辈必阻则吾私行矣是不获竹篑洪縻之安也众知不可回则共成其事及期而婣族乡里凡千百人竞赍酒馔迟明大会于山椒清乃挥手谢辞而入焉良久及地其中极暗仰视天纔如手掌扪四壁止容两席许东南有穴可俯偻而入乃弃篑游焉初甚狭细渐往则可伸腰如此约行三十里晃朗微明俄及洞口山川景象云烟草树宛非人世旷望久之惟东南十数里隠映若有居人焉因徐步诣之至则陡絶一台阶级极峻而南行可以登陟遂虔诚而上颇懐恐惧及至先窥堂宇甚严中有道士四五人清于是叩门俄有青童应门问曰青州染工李清青童如词以报清闻中堂曰李清伊来也乃令前进清惶怖趋拜当轩一人遥语曰未宜来何即遽至因令遍拜诸贤其时日已午忽有白发翁自门而入礼谒启曰蓬莱霞明观丁尊师新到众圣令邀诸真登上清赴会于是列真偕行谓清曰汝且居此临出顾曰慎无开北扉清巡视院宇兼启东西门情意飘飘然自惟永栖真境因至堂北见北户斜掩偶出顾望下为青州宛然在掌离思归心良久方尔悔恨欲返诸真则已还矣其中相谓曰令其勿犯北门竟尔自惑信知仙界不可妄至也因与瓶中酒饮一瓯其色浓白既而谓曰汝可且归清则叩头求哀又云无路却返众谓清曰会当至此但时限未耳汝勿苦无途但闭目足至地则到乡也清不得已流涕辞行或相谓曰遣其归须令有以为生清心恃豪富讶此语为不知已一人顾清曰汝于堂内阁上取一轴书去清既得谓清曰脱无依赖可以此书自给清遂闭目遂觉身如飞鸟但闻风水之声相激须臾履地开目即青州之南门其时纔申末城隍阡陌髣髴如旧至于屋室树木人民服用俱已变改独行尽日更无一人相识者即诣故居朝来之大宅宏门改张新旧曾无仿像左侧有业染者因投诣与之语其人称姓李自云我本北海富家因指前后闾闬曰此皆我祖先之故业曾祖求道隋开皇四年生日自缒南山不知所终因是家道沦破清悒怏久之乃换姓氏寓游城邑即取所得书开之则疗小儿诸疾方也其年青州小儿疠疫清之所医无不立愈不旬月财产复振时髙宗永徽元年天下富庶而北海往往有知清者因是齐鲁人从而学道术者凡百千辈至五年清乃谢门徒云吾往泰山观封禅自此莫知所往

　　古今说海卷六十六

　　●钦定四库全书

　　古今说海卷六十七

　　（明）陆楫 编

　　说渊四十七【别传四十七】

　　○薛昭传【阙名】

　　薛昭者唐元和末为平陆尉以气义自喜常慕郭代公李北海之为人因夜直宿囚有为母复仇杀人者与金而逸之故县闻于廉使廉使奏之坐谪为民于海康勑下之日不问家产但荷银铛而去有客田山叟者或云数百岁时来平生正与昭洽乃赍酒阑道而饮饯之谓昭曰君义士也脱人之祸而自当之真荆聂之俦也吾请从子昭不许固请乃许之至三乡夜山叟脱衣易酒大醉其左右谓昭曰可遁矣与之携手出东郊赠药一粒曰非唯去疾兼能去食又约曰此去但遇道北有林薮繁翳处可且匿不独逃难当获美姝昭辞行过兰昌宫古木修竹四合其所昭踰垣而入追者但东西奔走莫能知踪矣昭濳于古殿之西间及夜风清月皎见阶间有三美女笑语而至揖让升于花茵以犀杯酌酒而进之居其首女子酹之曰吉利吉利好人相逢恶人相避其次曰良宵宴会虽有好人岂易逢邪昭居窻隙间闻之又志田生之言遂跃出曰适闻夫人云好人岂易逢邪昭虽不才愿备好人之数三女愕然良久曰君是何人而匿于此昭具以实对乃设坐于茵之南昭询其姓字长曰云容张氏次曰凤台萧氏次曰兰翘刘氏饮将酣兰翘命骰子谓二女曰今夜嘉宾相逢须有匹偶请掷骰子遇采强者得荐枕席遍掷云容采胜兰翘遂命薛郎近云容姊坐又持双杯而献曰真所谓合卺矣昭拜谢之遂问夫人何许人何以至此答曰某乃开元中杨贵妃之侍儿也妃甚爱惜常令独舞霓裳于绣岭宫妃赠我诗曰罗袖动香香不已红蕖袅袅秋烟里轻云岭上乍摇风嫩栁池边初拂水诗成皇帝吟讽久之亦有继和但不记耳遂赐双金扼臂因兹宠幸愈于羣辈此时多遇帝与申天师谭道余独与贵妃得窃聴亦数侍天师茶药颇获天师悯之因闲处叩头乞药师云吾不惜但汝无分不久处世如何我曰朝闻道夕死可矣天师乃与绛雪丹一粒曰汝但服之虽死不壊但能大其棺广其穴含以真玉疎而有风使魂不荡空魄不沈寂有物拘制逃出阴阳后百年得遇生人交精之气或再生便为地仙耳我没兰昌之时同辈具以白贵妃怜之命中贵人陈玄造受其事送终之器皆荷如约今已百年矣仙师之兆莫非今宵良会乎此乃宿分非偶然耳昭因诘申天师之貌乃田山叟之魁梧也昭大惊曰山叟即天师明矣不然何以委曲使余符曩日之事哉又问兰凤二子容曰亦当时宫人有容者为九仙媛所忌毒而死之藏吾穴之侧与之交游非一朝一夕耳凤台请击席而歌送昭容酒歌曰脸花不绽几含幽今夕阳春独换秋我守孤灯无白日寒云陇上更添愁兰翘和曰幽谷啼莺整羽翰犀沈玉冷自长叹月华不忍扃泉户露滴松枝一夜寒云容和曰韶光不鉴分成尘曾饵金丹忽有神不意薛生携旧律独开幽谷一枝春昭亦和曰悞入宫墙漏网人月华清洗玉阶尘自疑飞到蓬莱顶琼艳三枝半夜春诗毕旋闻鸡鸣三人曰可归室矣昭持其衣超然而去初觉门户至微及经阈亦无所妨兰凤亦告辞而他往矣灯烛荧荧侍婢凝立帐幄绮绣如贵戚家焉遂同寝处昭甚慰喜如此觉数夕但不知昬旦容曰吾体已苏矣但衣服破故更得新衣则可起矣今有金扼臂君可持往近县易衣服昭惧不敢去曰恐为州县所执容曰无惮但将我白绢去有急即蒙首人无能见矣昭然之遂出三乡货之市其衣服夜至穴侧容已迎门而笑引入曰但启榇当自起矣昭如其言果见容体已生及回顾看帷帐但一大穴多明器服玩金玉惟取宝器而出遂与容同归金陵幽栖至今见在容鬓不衰岂非俱饵天师之灵药乎申师名元之

　　古今说海卷六十七

　　●钦定四库全书

　　古今说海卷六十八

　　（明）陆楫 编

　　说渊四十八【别传四十八】

　　○王贾传【阙名】

　　婺州参军王贾本太原人移家覃懐而先人之垄在于临汝贾少而聪颖未尝有过沈静少言年十四忽谓诸兄曰不出三日家中当恐且有大丧居二日宅中火延烧堂室祖母年哀震惊自投于床而卒兄以贾言闻诸父诸父讯贾贾曰卜筮知之后又白诸父曰太行南泌河湾澳内有两龙居之欲识真龙请同观之诸父怒曰小子好诡言骇物当笞之贾跪曰实有故请观之诸父因与同行贾请具雨衣于是至泌河渊深处贾入水以鞭画之水为之分下有大石二龙盘绕之一白一黑各长数丈见人冲天诸父大惊良久瞻视贾曰既见矣将复之因以鞭挥之水合如旧则云雾昼昬雷电且至贾曰诸父驶去因驰未里余飞雨大注方知非常人也贾年十七诣京举孝廉果擢第乃娶清河崔氏女选授婺州参军还过东都贾母之表妺死已经年常于灵帐发言处置家事儿女童妾不敢为非毎索饮食衣服有不应求即加笞骂亲戚咸怪之贾曰此必妖异因造姨宅唁姨诸子先是姨谓诸子曰明日王家外甥来必莫令进此小子大罪过人贾既至门不得进贾令召老苍头曰宅内言者非汝主母乃妖魅耳汝但私语汝郎君令引我入当为除去之家人素病之乃濳言于诸郎郎悟因哭令贾行吊已因向灵言曰闻姨亡来大有神异言语如旧今故来谒姨何不与贾言也不应贾又邀之曰今故来谒姨若不言终不去矣当止于此魅被其勤请帐中言曰甥比佳乎何期别后生死遂隔汝不相忘犹能相访愧不可言因涕泣言语泣声皆姨平生声也诸子闻之号泣令具馔坐贾于前命酒相对殷勤不已醉后贾因请曰姨既神异何不令贾一见姨曰幽明道殊何要相见贾曰姨不能全出请露半面不然呈一手一足令贾见之如不相示亦终不去魅既被邀苦至因见左手于几宛然又姨之手也诸子又号泣贾因前执其手姨惊命诸子曰外甥无礼何不举手诸子未进贾遂引其手扑之于地尚犹哀呌扑之数四即死乃老狐也真形既见体裸无毛命火焚之灵语遂絶贾至婺州以事到东阳令有女病魅数年医不能愈令邀贾到宅置茗馔而不敢有言贾知之谓令曰闻令有女病魅当为去之因为桃符令置所卧床前女见符泣而骂须臾眠熟有大狸腰斩死于床下疾乃止时杜暹为婺州参军与贾同列相得甚欢与暹同部领使于洛阳过钱塘江登罗刹山观淛江潮谓暹曰大禹真圣者当治水时所有金柜五符以镇川渎此杭州城不镇压寻当陷矣暹曰何以知之贾曰此石下是相与观焉因令暹闭目执其手令暹跳下暹忽闭目已至水底其空处如堂有石柜髙丈余鏁之贾手开其鏁遂去其葢引暹手登之因同入柜中又有金柜可髙三尺金鏁鏁之贾曰玉符在中然世人不合见暹观之既已则鏁石柜又接其手令腾出暹纔跳跃则至岸矣既与暹交熟乃告暹曰君有宰相禄当自保爱因示其拜官厯任及于年寿周细语之暹后迁拜一如其说既而至呉郡停船而女子天生五年矣母抚之哀恸而贾不哭暹素重贾各见妻子如一家于是对其妻谓暹曰吾第三天人也有罪谪为世人二十五年今已满矣后日当行此女亦非吾子也所以早夭妻崔氏亦非吾妻即吉州别驾李乙妻也縁时岁未到乙未合娶以吾既为世人亦合有室故司命权以妻吾今期已尽妻即当适李氏李氏三品禄致仕生五子大数已定不知何为妄哭妻久知其夫灵异因辍哭请曰吾方年盛君何忍见舍且暑月在途零丁如此请送至洛阳得免栖迟行路之人犹合矜愍况室家之好而忍遗弃邪贾笑而不答因令造棺器纳亡女于中置之船下又嘱暹以身后事曰吾卒后为素棺漆其缝将至先茔与女子皆附之于墓是后即发至宋州崔氏伯任宋州别驾当留其侄聴之至冬初李乙必充计入京与崔氏伯相见即伯之故人也因求婚崔别驾以侄妻之事已定矣暹然之其妻日夜涕泣请其少留终不答至日沐浴衣新衣暮时召暹相对言谈顷而卧遂卒暹哭之恸为制朋友之服如其言殓之行及宋州崔别驾果留其侄暹至则如临汝厚葬及其子其冬李乙至宋州求壻其妻崔别驾以妻之暹后作相厯中外皆如其语

　　古今说海卷六十八

　　●钦定四库全书

</div>
    <div class="pagination">
<a href="古今说海_page22.html">上一页</a><span>...</span><a href="古今说海_page18.html">18</a><a href="古今说海_page19.html">19</a><a href="古今说海_page20.html">20</a><a href="古今说海_page21.html">21</a><a href="古今说海_page22.html">22</a><span class="current-page">23</span><a href="古今说海_page24.html">24</a><a href="古今说海_page25.html">25</a><a href="古今说海_page26.html">26</a><a href="古今说海_page27.html">27</a><a href="古今说海_page28.html">28</a><span>...</span><a href="古今说海_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
