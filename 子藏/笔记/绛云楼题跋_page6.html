<!DOCTYPE html>
<html>
 <head>
  <meta charset="utf-8"/>
  <title>
   绛云楼题跋 - 第 6 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   绛云楼题跋 - 第 6 页/共 9 页
  </h1>
  <div class="content">
   赖古堂宝画记
古之高人胜流。蜚遯遗俗者。其神情兴寄。必栖托于山水。或清斋燕处。未遑登涉。往往以图画代之。如渊明之诗。所谓泛览周王传。流观山海图者。是已。人生此世界。沈埋五浊恶世。市廛桎其身。名利梏其心。如蛣蜣转丸。不能自出。惟是栖名山。临大川。空灵秀发之气。吸而取之。可以涤荡尘俗。舒写道心。若乃天外数峯。云山一角。烟岚云物。涌现笔墨间者。化工妙韵。与方寸灵心。熏染映望。相逼而出。向子平之五岳。宗少文之四壁。着屐非遥。卧游非近。此可与解人道也。栎园好近代名士画笔。藏□甚富。舟车南北。恒贮箧衍。予以为栎园非独爱其画而已。其栖托盖有进于此者。道书言宇内洞天福地。皆仙眞所治。如人间之宫府。而佛言人间深山旷野。诸阿罗汉圣道场地。世间麁人所不能见。夫世之麁人。既不能见名山洞天圣道场地。则其于烟云风月所变现之笔墨。玩之无声色而嚼之无滋味。固其宜也。无始来二气。与业识和合。成就人身。此心识所变之境一分。与心识和合成人一分。即是山河大地国邑。山河大地皆依第八业识变现。而画家之灵心妙韵涌现笔墨间者。由觉人观之。比之于山河大地。不尤近乎。栎园妙契唯识。试于此着眼。故知文字性离。即是般若。此画册中能炽然说法矣。丙申正月三日虞山蒙叟钱谦益书于报恩僧舍。钞本周栎园藏画题记
黄正义扇
三代以降。人才莫盛于三国。三国之主。皆名士也。苏子瞻每唾骂曹公以为视操如鬼。及其出官于黄。夜游赤壁。则赋之曰。酾酒临江。横槊赋诗。此固一世之雄也。盖亦为之慨然太息。企慕以为不可及。故曰。孙刘相显。曹公相隐。善相者至于发声大哭。则三分割据。属此三人。天下之人。皆能指而目之矣。有三主者。鼎足而起。则其臣亦玄感而应之。读三国名臣赞。吴蜀之士。殆与两汉同风。非偶然也。典午之后。宇宙之劈裂。凡三降而为五胡。又降而为五代。戎翟盗贼。交窃神器。求其衣冠文物之似。不可得矣。而况于所谓名士者乎。耶律德光升殿会朝。语羣臣曰。我亦人也。可勿惧。言之可悲可悯。至此极矣。而祸所由来。则自世之无名士始。世无名士。则上无孙刘之主。下无管葛之佐。神州陆沉。而天地或几于熄矣。余老废。归于空门。愿作不求名比丘。然未尝不愿斯世有名士也。余姚黄子正义。忠端之孙。太冲之子。非聊尔人也。奉其父叔之命。过余而请益。余为书所诵慕于三国者以广其志。有学集补
闻照法师所藏画册
古之善画者。以山河城郭宫室人民为吾画笥。以风云雪月烟雨晦明为吾粉本。不知此世界中。山河大地。水陆空行。一切唯识中之相分也。画家之心。玲珑穿漏。布山水于行间。吐云物于笔底。一切皆唯识中之见分。从觉海澄圆妙明明妙中。流现侧出者也。华严五地菩萨登地之后。乃能妙解世间画笔琴书。种种伎艺。至于尘里转轮。豪端见刹。而画家之能事毕矣。王右丞曰。宿世谬词客。前身应画师。杜工部曰。一重一掩吾肺腑。山鸟山花吾友于。孰谓文人为不知道乎。闻照法师精通性相。开演唯识。苦爱无补画册。不忍去手。其高足琼师。丹靑特妙。余恐世之观者。以二师皆有画癖。非衲衣本色也。故书示之。有学集卷四十六
柳敬亭册子
太史公滑稽传曰。优孟摇头而歌。负薪者以封。吾观汉人孙叔敖碑文。言楚王置酒招客。优孟前举酒为寿。即为孙叔敖衣冠。抵掌谈笑其中。楚王欲立为相。归而谋诸其妻。为言廉吏不可为。孙叔敖之子。贫贱负薪。为之歌辞。以感动楚王。复封其子。此盖优孟登场扮演。自笑自说。如金元院本。今人弹说之类耳。而太史公叙述。则如眞有其事。不露首尾。使后世纵观而自得之。此亦太史公之滑稽也。嗟乎。孙叔敖相楚之烈。自若敖蚡冒荜路蓝缕之后。于荆尸无两。一旦身死。其子贫贱负薪。楚之列卿大夫。无一人为楚王言者。而寝丘之封。乃出于一优人之口。则卿大夫之不足恃赖。而优人之不当鄙夷也。自古已然矣。虽然。孙叔敖之身后。而优孟可以属其子。假令优孟而穷且无后也。楚国之人。其复有一优孟为之摇头而歌者乎。士大夫恬不知愧。顾用是訾謷优孟。以为莫己若也。斯可为一喟已矣。柳生敬亭。今之优孟也。长身疎髯。谈笑风生。插齿牙。树颐颊。奋袂以登王侯卿相之座。往往于刀山血路骨撑肉薄之时。一言导款。词组解颐。为人排难解纷。生死肉骨。今老且髦矣。犹然掉三寸舌。餬四方口。负薪之子。溘死逆旅。旅榇萧然。不能返葬。伤哉贫也。优孟之后。更无优孟。敬亭之外。宁有敬亭。此吾所以深为天下士大夫媿也。三山居士。吴门之义人。独引为己责。谋卜地以葬其子。幷为敬亭营兆域焉。延陵嬴博之义。伯鸾高侠之风。庶几兼之。余谓梁氏生赁伯通之庑。死旁要离之墓。今谋其死而不谋其生。可乎。平陵七尺。玉川数间。故当并营。不应偏举。敬亭曰。此非三山只手所能办也。士大夫之贤者。吾侍焉游焉。章甫韎韦之有闻者。吾交焉友焉。闾巷之轻侠。裘马之少年。轻死重气。骨腾肉飞者。吾兄事焉。或弟畜焉。生数椽而死一坏。终不令敬亭乌鹊无依而乌鸢得食也。某不愿开口向人。惟明公以一言先之。余笑曰。太史公记孟尝君客。鸡鸣狗盗。信陵君从屠狗卖浆博徒游。生之所称引者。冶游则陆博蹴踘之流。豪放则椎埋臂鹰之侣。富厚则驵侩洗削之类。其人多重然诺。好施与。岂龌龊阘茸。两手据一钱惟恐失者。要离鱄诸。春秋时吴门市儿也。岂可与裒衣博带大冠如箕者。比长而较短哉。子姑以吾言号于吴市。吴市之人。有能投袂奋臂。感慨而相命者。吾知其人可以愧天下士大夫者也。子当次第记之。他日吾将按籍而从游焉。有学集补
本草
金源氏以彝狄右文。隔绝江右。其遗书尤可贵重。平水所刻本草。题泰和甲子。下己酉岁金章宗太和四年甲子。宋宁宗嘉泰四年也。至己酉岁。为宋理宗淳佑九年。距甲子四十五年。金源之亡已十六年矣。犹书泰和甲子者。蒙古虽灭金。未立年号。又当女后摄政。国内大乱之时。而金人犹不忘故国。故以己酉系太和甲子之下。与作后序浑源刘祁。字京叔。着归潜志。事见金史。及王秋涧先茔碑。亦金源之遗民也。有学集卷四十六
唐人新集金刚般若经石刻
唐弘农杨□(左皋右页)。取金刚经六译。排纂删缀。命曰新集。金刚般若波罗蜜经。成于太和元年。经文五千一百六十七字。今本仅四千四百五十六字。翰林诸学士郑覃。王源中。许康佐。路羣。宋申锡。李让夷。柳公权为之赞。太和四年四月。奉宣上进新刻碑本。署特进行右威卫上将军知内侍省事上柱国弘农郡开国公食邑二千户臣杨承和状进。其略云。披诸异义。一贯羣宗。为麁愚却妄之程。岂上达不刊之法。臣惭为小善。遂刻私名。伏奉恩华。不敢追改。据状则杨□(左皋右页)即承和之私名也。其年八月。敕并示左右街功德使。令编入藏经目录。其石经在上都兴唐寺安立。初刻是八分书难读。右卫仓曹参军唐玄度翻集。晋右将军王羲之书刻石。太和六年春毕功。赵明诚金石录。标目王右军六译金刚。今新安程穆倩所宝藏也。有唐君臣。于此碑刻。崇重庄严如此。□(左皋右页)之自叙。谓金刚前后六译。贝叶皆自西来。而五天音韵。非一如小失佛心。即大讹秘典。今为合诸家之译。择其言寡而理长。语近而意远者。其状又曰。鸠摩最上。美冠后来。然不舍菁华。犹疑珪璧。恐绝编隐耀。匣智镜于阙文。蠹轴韬明。鏁心灯于坠典。盖唐人宗慈恩之说。料拣秦译。有由然也。予观宋有孙知县及龙舒王日休。皆以己意刊定金刚经文。大慧杲禅师及宋学士景濂。后先弹驳。有招因带果。毁谤圣教之呵。不谓唐人已先有此。柳诚悬之赞曰。揣摩一经。前后六译。今之而七。毕竟斯获。殆明谓六译不容有七。而稍讔其词耳。穆倩少多病骨立。从其父游天目。遇异人于阴林席箭之间。顾穆倩曰。儿骨峭而方。终朝寿且昌。又曰。记取一人口千人。六译七译三晋王。三十余年。穆倩贫病益甚。感异梦。购得是刻于新安故家。病不药而愈。数腴如壮盛时。连举四丈夫子。始悟异人谶记云云。所谓一人口千人者。即太和年号也。此经冥祥感应。耸动幽明。以丛残石本。犹能于千载之下。现此灵异。安知穆倩非有唐诸人。宿世信持。乘彼愿轮。重来开显者欤。余窃谓是刻。在今已为绝编蠹轴。而师心删略之文。又不可以行远。穆倩工二王书。当钩搨此碑书法。依秦译经文摹而刻之。不独右军之书。得仗法宝以柱灰劫。而昔人刊削圣教之过愆。亦隐然代为忏除。斯或如来护念付嘱之遗意也。穆倩当谨思吾言毋忽。有学集卷四十六
苏眉山书金刚经
余久滞宦途。与稼轩遭湖州之离。桎梏邸舍。楚囚相对者经年。得邀天恩。赦归闾里。尽谓余生誓念。此身日礼空王。忏悔宿业。终此残年。弗意稼轩公纶音重。召移镇西粤。不两年间。四方瓦解。有破碎山河之叹。余亦驻节江上。进退维谷。究作画虎不成之举。归而谋遯湖山。葺红豆村庄。瑟缩畏人。如秋末寒蝇。敛迹十年。得老农老圃之趣。偕故人程孟阳耦耕垄上。放纵徜徉。茶铛酒盏。从事诗章。联床夜话。索句推敲。极人生之乐。不几何而孟阳长别舍我去矣。镜花水月。眞可寒心。从此究心内典。自宋元法派禅宗律旨诸书。不惜朱提徧访。汇成楞严经疏钞。金刚心经注疏。偶在苕溪僧舍。觅得苏眉山所书弥勒下生经一卷。嗣后逢人说项。即片纸只字。亦以白镪易归。数年间。所得全卷。十仅二三。徐孺安之长君圣木。持眉山手书金刚经一卷授余。余以赤金一握赠之。喜而忘寐。日为展诵。幷道及兴化李石麓之孙藏坡公眞迹法华经七卷。欲归此即尔装裱成帙。以五百金购求两年。究不可得。此志少衰。坡公字迹。自内府收藏外。世所罕见。独于经典徧书施舍。特现居士身而为说法。实佛菩萨再世也。余平生所宝。惟北苑夏山。巨然听瀑。摩诘春山云树。米南宫楚山晴晓。幷黄大痴赵文敏卷册。同此经秘藏含晖阁中。皆希世之珍。而聚萃一堂。眞人间之奇遇也。病榻婆娑。翻经禅退。杜门谢客已久。奈文魔诗债。不肯舍我。友生故旧四方请告者绎络。何今且休矣。执笔如握石。看书如障绡。穷年老朽。如幻泡然。未知能圆满此愿否。后人克继我志者。悉为潢池完好。以此跋为左券云。海印弟子八十一翁蒙叟钱谦益书。墨迹
书金刚经后
此吴人杜大绶所书金刚经不全之本。太仓王异公补成之。以追荐其母夫人者也。韩昌黎儒者。抗言排佛。其为绛州马刺史行状。则曰。司徒公之薨也。刺臂出血。书佛经千余言。期以报德。然则书经荐亲。固亦大儒辟佛者之所不禁。与般若智炬。炳乎文字。当异公书经时。当有六种金刚涌现笔端。不离卷帙。已恍如见母夫人珠宫贝阙生天之处矣。有学集卷四十六
宋版法华经
子羽方便现病。烟客奉常驰赠宋版法华经。以代文殊师利。诣彼问疾。昔者智者大师诵经至药王品。悟知灵山一会。俨然未散。子羽今于病榻受持。便当不离一床而现莲华国土。始知老维摩随心净土。非为虚语。庶不虚奉常问疾一段因缘也。己亥阳月二日蒙叟谦益拜手谨题。牧斋外集卷二十五
善继上人血书华严经
半塘寿圣禅师藏善继上人血书华严经。故学士承旨宋文宪为序赞。新安有谢陛少连者为之跋尾。备载此经去来事。而曰永明师一转为善继。再转为文宪。以文宪为善继后身。误也。文宪序云。无相居士未出母胎。母梦异僧手写是经来。谓母曰。吾乃永明延寿。宜假一室。以终此卷。母梦觉已。居士即生。其赞永明遗像曰。我与导师有宿因。忽悟三世了如幻。此文宪为永明再来之证也。若永明之为善继。善继之为文宪。陛之言将安据耶。文宪序赞。载其门人李端郑渊所刻潜溪后集中。盖文宪未入国朝之作。而善机写经。始于至正二十五年乙巳。成于次年丙午。文宪生于元至大庚戌。计是时五十有七年矣。序云。今逢胜因。顿忆前事。文宪殆亲见善继者。安得为善继后身乎。三世去来。如屈信臂。不可思议。然以应身信之。则后先历然。谢氏之讹。不可不订也。丙辰冬十月过半塘瞻礼是经。因志其后。初学集卷八十六
张善士墨书华严经
华严大经。经中之王。受持读诵书写。是功德无量无数无边。往吾友昆山王提学淑士。嘉定李孝廉长蘅。皆发愿写华严经。淑士临终正定。耳中闻天乐来迎。殁后亦数见生天之兆。嘉定人有入冥者。见沈公路在善趣中。问曾见长蘅否。沈答曰。长蘅写经功德大。吾辈安得见之。余亦梦长蘅告曰。吾写经功德。受用不可赀省。此中专设一官。为我典守。此二事皆余所灼知者。以是知传记所载盥水拯虫蚁。一偈破地狱。皆是实理实事。如语不诳语也。张善士发大愿心写是经。一字一画中。种种具足。若谓但是书写流通。须更踏向上关头。作如是合头语。于华严法界观门。尚未梦见在。庚子七月海印弟子钱谦益合十敬题。
大悲心陀罗尼经秘本
右经为宋人写本。题云大唐三藏不空译。较今藏函伽梵达摩译本。唯经前偈稽首观音大悲王。乃至所愿从心悉圆满十六句。与达摩本十四句互异。从南无大悲观世音。乃至说神妙章句陀罗尼后无量众生发菩提心。则宛是一本也。呪中每一句下。有白描小画像。夹住诸佛菩萨诸天神鬼名于其下。此则达摩本所无。亦今世间人所未晓者。余敢以臆通之。昔者金刚萨埵。亲于毘卢遮那佛前。受瑜伽密部最上乘义。后五百岁。传龙猛菩萨。龙猛又数百岁。传于龙智。龙智传金刚智。金刚智传大广智不空。自毘卢遮那如来至于不空。才六叶耳。不空年十五。师事金刚智。受金刚界大曼荼罗法。又诣龙智扬搉十八会金刚灌顶。及大悲胎藏建坛之法。传经论至五百余部。当玄肃之朝。建灌顶道场。则文殊现身。诵仁王密语。则天兵助阵。非其五部教门。别有密印。观法行果得总持中密中之密。何以有此。唐世梵僧。写进陀罗尼梵本。必于细妙氎上图画形质。及结坛手印。上每令宫女绣成。或匠人画出。其尤秘密者。藏诸册府。不许流布；唐末丧乱。经画销毁。亦有流入日本者。此本必是不空所翻五百余部之一。其画像。则梵僧细氎图形之遗制。丧乱之后。或自册府流落人间也。或疑此本画像。有马鸣龙树二菩萨。本身佛与观音大士说经呪时。何以有此。余应之曰。佛说此经。在补陀落迦山观世音菩萨宫殿中。子亦将疑曰。佛说经处所。不在竺国。则在天宫。何以降迹于南方之补陀耶。楞伽中。佛告大慧善逝涅盘。后未来世。当有持于我法者。南天竺国中大名德比丘。厥号为龙树。则又将疑曰龙树生于像法之末。何以佛于楞伽会上。先为记莂耶。瑜伽密教。一祖为毘卢遮那如来。二祖即龙猛菩萨。圣位玄功。难思难议。岂止分身百亿。现影三千。而可以时分数量。比拟测度也哉。毛子子晋获此本于苍雪法师。余见而叹曰。灵文秘典。仅存于后五百岁。东夏之人。有如一行慧朗者。传教金轮。用以显神功而求轨迹。其必有取于此乎。子晋其善护持之。余敬书其后以竢。有学集卷五十
憨山师十六观颂
楞严二十五圣。齐说圆通。如月光童子自叙水观。自入室安禅。童子误投瓦砾。乃至开门除去已。叙致详委。历历如画。自家屋里人。说家常话。故应尔尔。憨大师枯坐东海。入海湛空澄观。楞严观境。了然心目。厥后作净土十六观颂。一门超出。宜其凿凿如悬镜也。学人影掠光影。辄思拈弄偈颂。余每诃之。霍光将假银城卖与单于。谁人作保耶。杭城毒热如焚。圣可上座以大师手迹见示。不觉凉风沁骨。谨书其后。有学集卷五十
憨山大师大学纲领决疑
此憨山大师所著大学纲领决疑也。大师居曹溪。章逢之士。多负笈问道。大师见举子身而为说法。今年过吴门。举似谦益曰。老人游戏笔墨。犹有童心。要非衲衣下事也。子其谓何。某闻张子韶少学于龟山。窥见未发之中。及造径山。以格物物格宗旨。言下叩击。顿领微旨。晚宋称气节者。皆首子韶。繇今观之。子韶抗辨经筵。晚谪横浦。执书倚立。双趺隐然。视少年气节。殆如雪泥鸿爪。非有得于径山之深而能然耶。然径山以物格折子韶。而大师欲遍摄今之为子韶者。愿力不同。其以世谛而宣正法则一也。扁鹊闻秦人爱小儿。即为小儿医。今世尚举子。故大师现举子身而为说法。何谓非衲衣下事乎。子韶尝云。每闻径山老人所举因缘。如千门万户。一蹋而开。今之举子能作如是观。大师金刚眼睛。一一从笔头点出矣。初学集卷八十六
宋文宪公壁峯禅师塔铭
金陵梵刹志载嘉靖元年碧峯寺记云。洪武五年壬子。勅工部黄侍郎重建。先是碧峯禅师奏上建寺请名。高皇帝御赐号。因以题寺。按建寺之年。即禅师示寂之岁也。宋文宪碑文立于次年癸丑七月既望。何以不载建寺缘起章明法门盛事耶。国初工侍仅黄立恭一人。考之钦录集。洪武二十年五月。鞍辔局大使黄立恭于大庖西奉圣旨。至二十一年戊辰御制修报恩寺塔记。始称工部左侍郎黄立恭。昔本技流。今职工部。安得于五年先官工侍耶。记称师弃发存须。出使西洋诸国。授爵固辞。俗所传西洋记。称碧峯同三宝太监下西洋事。盖委巷小人之语。寺记殆承此讹也。郑和等使西洋。始自永乐七年。师示寂久矣。如有之。则文宪于天界昙公记奉使西域事甚详。何独略于师耶。记又称师祈雨灵异。为眞人所谮。投之水火无损。后辞归西域。巳时陛辞。期午时出潼关。是日以上赐袈裟。遣守关吏奏上。师生于干州名族。而曰西域胡僧。示寂金陵茶毗聚宝山。而曰辞上西归。师世寿六十五。而记称高帝赞碧峯像云。年逾七十几。益又谬矣。国初大浮屠。惟碧峯最着。流传神异。未易更仆。寺记所载。皆非实录。他可知已。示现微权。与诸法实相无二。末法无正知见。往往以神通相眩惑。请以文宪塔铭正之。初学集卷八十六
清教录一
清教录条列僧徒爰书交结胡惟庸谋反者。凡六十四人。以智聪为首。宗泐来复。皆智聪供出逮问者也。宗泐往西天取经。其自招与智聪原招迥异。宗泐之自招。以为惟庸以赃钞事文致大辟。又因西番之行。绝其车马。欲陷之死地。不得已而从之。智聪则以为惟庸与宗泐合谋。故以赃钞诬奏遣之西行也。果尔。则宗泐之罪。自应与惟庸同科。圣祖何以特从宽政。着做散僧耶。岂季潭之律行。素见信于圣祖。知其非妄语抵谩者。故终得免死耶。汪广洋贬死海南。在洪武三十二年十二月。去惟庸之诛纔一月耳。智聪招辞惟庸于十一年。已云如今汪丞相无了。中书省惟我一人。以此推之。则智聪之招。未可尽信也。闻清教录刻成。圣祖旋命庋藏其版。不令广布。今从南京礼部库中钞得。内阁书籍中亦无之。初学集卷八十六
清教录二
按清教录复见心招辞。本丰城县西王氏子祝发行脚至天界寺。除授僧录司左觉义钦发凤阳府槎芽山圆通院修寺住。洪武二十四年。山西太原府捕获胡党僧智聪。供称胡丞相谋举事。时随泐季潭长老及复见心等。往来胡府。复见心坐凌迟死。时年七十三岁。泐季潭钦蒙免死。着做散僧。野史称复见心应制诗有殊域字。触上怒。赐死。遂立化于阶下。不根甚矣。田汝成西湖志余。载见心临刑。道其师诉笑隐语。上逮笑隐而释之。尤为傅会。笑隐入灭于至正四年。而为之弟子者。宗泐也。来复未尝师笑隐。野史之传讹可笑如此。同上
石刻首楞严经
新安程生高明。少而好学。岁乙卯。有眞灵降于其室。如紫阳桐柏之于杨许者。久之辞去。有冯于叶者而告曰。余唐李太白也。有问焉则如响。多谭名理。书画奇逸无俗笔。人以为眞太白也。为生书首楞严经。将刻之石以传。而属余序其缘起。夫首楞严言鬼道。则莫辨于十类矣。言仙道；则莫辨于十种仙矣。今之冯于程生者以为仙。则犹有冯焉。而所谓昼游而夜伏不及于人者。其族类犹未离乎鬼也。以为鬼则归依大乘。以笔墨流通佛法。其识已超越于仙趣矣。而况于鬼欤。然则其为鬼与仙欤。非鬼欤。非仙欤。固不可得而定也。麻姑取米掷地成丹砂。王方平笑曰。吾老矣。不喜作狡狯变化也。太白少遇司马子微。自谓神游八极之表。而今犹作此伎俩。比于神君紫姑之流。得无为方平笑欤。以仙籍考之。如太白者。未有不度名东华简刊上帝者也。使世有陶隐居。则眞灵位业之图周班。固有序矣。而犹滞淫于鬼与仙之界欤。然则其太白欤。非太白欤。又不可得而定也。眞诰称有圣德为地下主者。凡二千四百年。乃得入仙阶。而又有以三百年为一阶者。以二百八十年为一阶者。繇宝应壬寅以迄今日远矣。以仙阶之迁转。则年限历然。非如人间历数考如历刼也。今之冯于叶者。即眞太白也。其鬼道欤。仙道欤。抑繇鬼而仙。如仙阶之有等数欤。吾亦无从而定之也。吾所知者。佛事门中。不舍一法人之情。傲化而亲诱。尊鬼而说仙。有鬼神冯仪其间。游戏神通。以引众生而起其正信。神道设教。庶乎末法之宜也。是举也。无问其为鬼为仙。为太白与非太白。要为诸佛所共护念。有欢喜赞叹而已。初学集卷八十六
金陵旧刻法宝三书
金陵少宗伯殷秋崖先生。手订楞严解十卷。采录华严合论为约语四卷。又得宗镜会要于长干精舍。锓梓行世。又七十有余年而滇南陶仲璞太守获其版于公之诸孙。将募送嘉兴经藏。以广流通。而属余书其事。当嘉靖中。士大夫之崇信佛乘者。公与故太宰陆庄简公为最。陆以弘获金汤为能。而殷以精研性相为要。皆法门龙象。自具金刚眼睛者。近世魔禅横行。聋参哑证。瞎棒胡喝。世尊四十九年所说。彼将束之高阁。屏为故纸。而何有于此三书乎。宰官长者。影慕禅宗。互相唱叹。以为甚难希有经所谶。佛法将灭。魔子出家。师子身中虫。还食师子肉。正为此辈授记也。今者狂焰少息。病根未除。正须昌明宗教。以扶元之药。治狂易之症。譬如奴□交讧。生民涂炭。必差择兵将。储偫粮食。然后可以为扑灭之计。欲救魔禅。则此三书者。亦佛法之赀粮兵食也。佛言乌洛迦蛇最毒。尝患毒热。以身遶栴檀香树。其毒旋息。魔禅如毒蛇。三书如栴檀香树。流布津梁。此末法中第一义谛。世岂无如陆殷两公深心尘刹者乎。仲璞为龙湖高足弟子。而时时抵齿于三峯禅。余尝以躶国解衣讽之。今观其沈酣于三书。汲汲然欢喜赞叹。知其眼光烁然。不为波旬只手所障也。喜而为之证明如此。癸未正月聚沙居士书。初学集卷八十六
十八祖道始颂
蕅益法师旭公。请郑千里绘西方此土诸祖。凡十八人。作序颂以志皈依。旭公殁。弟子圣可藏弆供奉。请余题其后。旭公于诸祖数止十八。每宗各师一人。非有轩轾。本朝则奉云栖紫柏憨山三老。继诸祖后。嗟夫。师子辍响。野于雷鸣。临济一宗。储胥林立。而位置三老于门屏之外。旭公于此中郑重顶礼。拣别僭伪。风雪当门。孤危搘拄。斯所谓田光贯高之用心与。余顷者刊定憨大师全集。撰曹溪肉身记。及紫柏密藏遗集序。不惜以短兵匹马。横身四战之地。惜乎旭公久逝。不得见其危身竦坐。展纸疾读。拊几而流涕也。有学集卷五十
远公明报应论
远公明报应论。载在弘明集。但书为远公之作。考出三藏记目录云。远法师答桓玄明报应论。论中问曰者。皆玄之文也。玄之难问报应。可谓精矣。初明四大结结为神宅。灭之无害于神，影掠拂经四大分散之言。次明因情致报。乘感生应自然之迹。顺何所寄。窃取老子道法自然之义。故远公评之曰。此二条是来问之关键。立言之精要。晋宋以后。何承天范缜之徒。诤论神灭。要皆述祖桓玄。但得其少分麄义耳。远公之答。伐树得株。炙病得穴。自宗少文已后。极论形神者。一一皆远公注脚。故此论即神不灭之宗本也。卢循瞳子四转。远公谓之曰。君体涉风素。而志存不轨。灵宝之凶慝。固已悬镜久矣。感应之论。条分祸福。所以翦其奸萌。折其弑械。岂但是求理中之谈哉。玄倚恃邪见。不信罪福。窃位扇恶。无复顾忌。不知义旗电发。推步厌胜。闻人怨神怒之言。拊心自悔。尚能执冥科幽司。都无影响否。凶渠即僇。县首大桁。此时地冰火风。结为神宅。亦无受伤之地否。循览远公之论。而披寻其扣击之所以然。后知拨无因果。乃乱臣贼子积劫之芽种。刳心克骨。以桓玄为殷鉴。寻影响之报。以释往复之迷。无父无君之流毒。庶可以少杀矣乎。孟子曰。春秋成而乱臣贼子惧。吾以楼烦之着论。比东鲁之春秋。非虚语也。后世儒者。诛逆臣于晋季。失席痛恨。莫桓玄若也。及其标榜竖义。排斥三报。抹摋三界。胥归命于神灭。其不以玄为太宗者几希。呜呼。其亦弗思之甚也哉。有学集卷五十
华严法会笺启
含光法师坐莲子峯头。宣讲清凉大钞。毕苍汰二师未了誓愿。学徒英敏者。翘勤启请。连章累牍。烂然可观。法师剧喜为法筵盛事。驰示聚沙居士。居士翻阅一过。熙恬微笑。赞叹不已。既而思之。昔者圭峯大使讲悬疏于上都。泰恭小师断臂庆法。今日听徒。岂无观智增上如斯人者。又当知泰恭闻法时。玄妙难思。若何领会。遂能庆法断臂。定慧说法时。甚深妙义。若何举扬。至能令人庆法断臂。倘能于每一会中。师资扣击。谘决印可。一一披其关键。开其钩锁。于以宣畅玄宗。唱导聋聩。正须闾巷街谈。家常俗语。良不必排比四六。装潢尺幅也。大法将开。龙象蹴踏。老夫在华严法界中。头面礼足。犹恐不及。岂徒欢喜赞叹而已耶。有学集卷五十
藏逸经书标目后记
密藏开法师捜访教乘。手录标目一册。留平湖陆季高家。余得之吴江周安石氏。此册为藏师甲乙掌簿。草次标识。然实有益于禅讲两家。吾尝谓圭峯大师讲清凉疏钞于东都。泰恭小师至于断臂庆法。今之讲疏钞者。寻行点句。动云一标二释三结。未知古人讲演。果如是否。师谓经疏钞不应并讲。又谓单讲会玄为大愚。以此正告讲席。斯可谓天鼓发声矣。其抗辨宗门。有云。救少林绢帕之讹。则披根评唱。惩白莲邮册之祸。则斩蔓兰风。斯二者其病症粗。其攻伐显。若以正法眼藏剔邪别伪。由茕绝法舟而抉摘笑岩。在法门。则金刚之眼也。在儒门。则春秋之笔也。盖昔者紫柏海印二太师。谓五灯之传不正。则慧命不续。而狮弦则遂绝于楚石。藏书谓入室弟子。接鹅王之油。而择牧女之乳。点胸刻骨。非师而谁。奉二师之正印。全提眞吼。勘辨诸方。推倒回头。趯翻不托者。非师而谁。法运陵迟。魔外恣横。法门中师子虫。不在绢帕。不在部册。而炽然于登堂付法。僭王窃号之徒。金刚王宝剑沈薶断落。如电光一线。偶烁昏涂。其谁信而从之。岂惟不信。殆必有血牙炬口。锋起而妨难者矣。师之誓愿。不惜头目脑髓。回向法界众生。假令阿僧祗劫恒河沙数无量无边众生。各化无量无边口舌。咀嚼于师。各由无量无边笔墨。描画于师。各殚无量无边智辨。推剥于师。师以一言半句为弄引。与无量无边众生作缘。于其婆心热血。庶有少分相应也。然则师于佛法中。古人所谓程婴公孙杵臼田光贯高之用心。固无憾于斯人之徒。而余为奋笔举扬。留眼目于末后。亦何惮矣哉。师以万历己丑。驻锡虞山东塔。余方童稚。从祖父存虚府君。携往礼足。标目中所谓钱文学顺化也。距今七十年矣。师得龙树尊者不死之法。长髯褐衣。时时游行人间。偶睹此册。必将曰。此吾向日摩顶抚慰八岁小儿也。今老大掉弄笔舌如此。能无粲然而顾笑乎。有学集卷五十
无可道人借庐语
金华宋学士。至正末。坚辞辟命。入仙华山为道士。镏靑田赋诗以招之。濠泗眞人。从非非想天出定。云龙风虎。应期而起。握三寸管。阐扬佛法。龙华法界。变现于龙荒沙漠之余。学士故永明智觉后身。乘大愿轮。现身说法。时节因缘。不可思议如此。无可道人后三百年。踵金华之后尘。其人与其官皆如之。遘遇丧乱。薙发入庐山。披坏色衣。作除馑男。又何其相类也。金华题庐山十八贤图。以谓君子在山林则天下乱。至于披图流涕。道人借庐之诗。茫茫焉。落落焉。不复知有情器世界。尘劫坏成之事。翎弹松漠。规啼居庸。如风起靑苹之末。迢然过吾耳也。白香山居庐山艹堂。炼丹垂成。除书至而丹鼎败。龙河之币聘。亦仙华败鼎之日也。恐道人未免捉鼻耳。癸巳元日海印弟子某题。有学集卷五十
蕅益道人自传
道人辞世之日。遗嘱诸弟子勿起塔。勿刻铭。荼毘之后。以骨肉施禽鸟。岂复有意于身后名哉。此传是癸巳岁手书。以遗其上足圣可者。圣可出以视余。请书其后。呜呼。今世宗师座主。踞曲盝床。建大法幢者。多矣。孰有千经万论。如水泻瓶。横心横口。信心信口。横说竖说。具大辨才如道人者乎。孰有持木叉戒。冰清玉栗。虽复白刃穴头。飞铁灼身。断不肯毁缺针鼻。如道人者乎。孰有笃信大乘最上乘法门。破斥第二义谛。不游兔径。不内牛迹。不乘羊鹿二车。如道人者乎。其立论。以为随机羯□磨出而律学衰。指月录盛行而禅教坏。四教仪流传而台宗昧。举世若教若律若禅。无不指为异物。嫉若仇雠。道人坦怀当之。攒锋集矢。无可引避。昔者宋人论洪觉范曰。宁我得罪于先达。获谤于后来。而必欲使汝曹闻之。于佛法。与救鸽饲虎等。于世法。程婴公孙杵臼田光贯高之用心也。吾尝谓紫柏海印二老后。道人殆庶几不媿此语。于乎难哉。然道人眼捷手快。立心公虚。余尝见其四书解。微言规切之。幡然有省。遂秘不复出。初未尝封己贡高。自以为是也。今其著书行世者。诸方耆宿。或然或疑。佛无定法。教有多门。在作者意广言高。岂能以一手握定。在观者射声问影。未免以众矢拾决。要以门墙既别。标指各殊。未尝往复酬对。谘决于生前。而徒以函矢碪锥。抉摘于身后。道人为正法。为末法。一往深心苦心。穷尘积劫。孰有能明之者。此余所为咨嗟惋惜。愿与斯世法将。共表明之者也。余老皈空门。辱道人有支许之契。哲人往矣。安仰安放。每读其书。时有弋获。灯前茶罢。不复能执卷请益。永言思之。潸然泪下。遂书以示圣可。幷以告诸上首弟子。其未知以余言为然邪否邪。道人名智旭。号素华。亦云蕅益。传文不载。法得附书。有学集卷五十
汰如法师塔铭
余为汰如法师塔铭。狥苍雪彻师之请。据其行状而作也。后十余年。汰师高足含光渠师。来告我曰。有人议先师塔铭。寥寥数言。不足以称道德业。愿奋笔改定。渠以为不若仍请于公。取次增润。不独于先师有光。亦聊以塞谣诼之口也。余唯唯曰。吾文芜陋多矣。敢不唯命。翻经少闲。取旧稿及新所撰述。循览反复。哑然而笑曰。彼何人哉。殆欧阳子论尹师鲁墓志。所为世之无识者也。凡志浮屠师者有三。一曰授受师资。系法脉啮节则书。二曰讲演经论。系教海关键则书。三曰道场住持。系人天眼目则书。舍是无书焉。今之铭汰师也。先书其行履。次书其讲演。后书其归宿。于苍师之状。无溢词焉。用古书法也。书行履。曰随雨师住铁山。继师住中峯。既而说法于杭之皋亭。吴之花山。白门之长干寺。军持锡杖。至止略具足矣。必欲补书曰。以何年住某处。以何梦兆住某山。甲乙编次。古无是也。法师应期。必有檀越启请。四众围绕。必欲详书曰。某宰官致书。某宰官护持。某捐资供养。某具舟津送。古德住五山十刹。犹唾弃为挂名官府。如有户籍之民。而今之津津利养者。何也。书讲演则莫大乎创讲大钞。与苍雪践更法席。故次及之。书归宿则莫要乎临行怡然。惟自念言心不知法。法不知心。直如谭倦欲息。声息旋微。故又次及之。末复引据苍师之论。谓师事业福德。未能如古人。亦未可与今之不教不禅欺世盗名者比。此苍师之直言也。亦寔语也。所谓古人者。杜顺贤首清凉之流。谓师不如古人。非抑之也。虽未能如古人。而其戒力见地。已迥绝乎世之不教不禅欺世盗名者。则已横截末流。如麞独跳。不可谓非扬之至也。然而师之生平。以华严为大宗。以讲演大钞为弘愿。法席有终。此愿无已。故余为之铭也。然则师之说法。固未尝止。而大钞之讲席。其可以为未终乎。其所以藏往愿。启后缘。赞叹而唱导者。其亦可谓深切着明已矣。谓未足称道德业者。何也。文不载嗣法弟子。此苍师之略。非予过也。张说大通碑。不载普寂义福。王维大鉴铭。不载南岳靑原。古人亦有之矣。添亦无害。勉狥而添之可也。其最可嗤者。不言余文之不工。而讥其寥寥数言。无以称道德业。然则称道人之德业。必连篇累牍。更仆罗缕。而后为愉快胜任乎。黄鲁直陆务观为高僧塔铭。寥寥数言。亦将买菜求益乎。行船之顺风。听众之挤压。僧徒老少之寒暄。丛林交单之諈诿。鄙猥琐碎。岁时咸将一一书之。拈花因缘。出于大梵天王经者。特因为博闻证据。得毋令善星比丘掩口而笑乎。欧阳公有言。世之无识者。不考言之重轻。但责言之多少。夫巳氏尚不读欧阳文。安责其它僧家。不谙外教。不知古文法。则心欲推崇其师。而妄为无识者所撼。不直则道不见。故不敢不以正告也。余为此言。不独以告汰师之徒。亦欲使后之铭浮屠者。知有所谓古法而从事也。丁酉阳月十六日。钞本牧斋有学集补遗题跋
又书汰如塔铭后
崇祯十二年。汰如河法师讲大钞于花山。开讲日。天池石鼓有声。四众咸有喜色。师蹙然曰。谶有之。石鼓鸣。吴中兵。今江淮多警。岂宜有是。一朝讲毕。白鹤数十。飞鸣盘舞。咸以为讲演之瑞。师正色曰。来鹤之事。道家有之。非吾佛法所重也。坐上为之敛容。石鼓主兵。所在多有。吾往习道家科仪。醮坛炼度。结旛召鹤。道流以为固然。良不足异。师之言信也。余往撰塔铭。据苍老行状。略书其事。戊戌冬。毛子晋过村庄。备道其亲闻于讲席者。乃知师深心渊识。具正法眼。迥绝于流俗若此。谨书之以备前志之阙。余尝有诗赠讲师云。谁拈齩蚤家常话。忽漫天花下讲台。意亦如此。庚子中秋二十五日。同上
惟谔上座传
即中见公。赞惟谔上座行履。极称其舍道归禅。得三圣设教之意。而愚以为归禅犹易。归禅之后。习禅于闻谷。学教于新伊。晚而谘决于灵峯。一时魔禅盛行。开堂付拂。纷起如猬毛。而能湛寂自守。不堕其云雾中。此则枝柱末法。为风雪当门之人。斯为难能也。溯其生平。乘戒两急。福慧双修。以六度万行。训迪子孙。俾其谨守木叉。精严持诵。重规迭矩。击蒙守拙。而不敢掠虚。头标影悟。扇狂风而卷恶慧。厥孙苍晖。受灵峯遗嘱。杰然称师子儿。其家风可知也。苍晖勉之。眞修实悞。勿负二老人为法苦心。即堪从佛转轮。作人天眼目。余将援笔以观其有成。有学集卷五十
觉浪和尚天界初录
余下根钝器。衰老失学。每见世间文字。及诸方语录。堆床积案。便眼昏头运。不能开卷。每拈懒瓒语。那有闲功夫。替俗人拭鼻涕耶。然每于灯残月落。梦回寱醒。先佛古师。一一染神克骨。语句影略逗漏。时时落齿牙喉吻中。如小儿弄语时。婆婆和和。有人诘之。茫然不能置答。有掩口一笑耳。与觉浪和尚相闻十余年。始得把臂。不交一语。顿觉心腑清凉。辄伸笔为文以赠。顷又见其天界初会语。是三十年前与焦弱侯诸先生聚首提唱和者也。迄今藏弆箧笥。未有人着语。而公之上首鹤溪。猥以见属。每欲下笔。辄作婆婆和和状。是又可一笑也。尝闻长者言。本朝禅门。自琦楚石泐季潭后。一灯迢然。而憨大师盛称寿昌无明。此为法眼。圆明振起末俗。今浪老实寿昌的骨。子孙建大法幢。狮弦继响。读斯语者。有以洞见其提挈纲要。照用遮夺之机。无以斯世颟顸龙统。冬瓜瓠子之印。同类而举扬之。庶不为延津刻舟之人所窃笑也。昔吾憨师。赞寿昌之像曰。突出大好山。千里遥相见。博山见之。以为知寿昌之深。无如憨师也。今吾幸于暮年得见浪老。相与敲空作响。无舌而谈。善财童子登妙峯顶。不见德云比丘。及见德云。乃在别峯之上。盖余与浪老。所谓千里遥相见者如是。鹤溪以为然否。钞本牧斋有学集补遗题跋
沈石天洞书
孔自孔。老庄自老庄。禅自禅。乘流示现。面目迥别。宋儒林鬳斋。影掠禅宗。注庄子河伯海若。谓与传灯录忠国师无情说法。无心成佛同看。却又不敢不依傍程朱。移头换面。三家门庭。从此无风起浪。葛藤不断。庄生云。凿混沌之窍。七日而混沌死。其鬳斋之谓与。石天居士具正法眼。具大辨才。说庄颂庄。横说竖说。非鬳斋一知半解之比。方今魔外盛行。矫乱论议。佛法世谛。如金银铜铁搅和一器。其罪业尤甚于毁佛谤经。请石天特出手眼。横截众流。勿使明眼人谓鬳斋一往败阙。延津剑已去。尚有刻舟人也。有学集卷五十
武闇斋印心录记事
予老归空门。患苦目学。妄思设三大火聚。以待世间之书。一曰炎祖龙之火。以待儒书。凡儒林道学剽贼无根者。投畀于是。一曰然须弥之火。以待释典。凡文句语录。骈赘无根者。投畀于是。一曰扇丁甲之火。以待玄文。凡经方符箓。诞谩无稽者。投畀于是。盖尝用是法以销归世间文字。虽大地为纸。微尘为墨。而吾以灰心闭目。冥置之而有余。戊戌良月之晦。有一伟丈夫扣我柴门。闯然而入。拱揖肃拜。捧持所著书。盈箱溢帙。出而就正于予。其为书也。网罗三教。悬镜一心。穿天心。压月窟。凌四游。贯八极。骤而即之。如入鲛人之室。明珠夜光。撤地而涌出也。如登羣玉之府。琬琰珪璋。触目而森列也。徐而探之。如涉大海。天吴阳候。鱼颉鸟哘。砐硪而逆击也。如入深山穷谷。豪猪虎豹。迅奋而攫挐。急与之角而力不暇也。予耳嘈金奏。目眩银海。一不知丈夫之为何人。是书之为何书也。其以为儒家也。则未知为河雒之图与。端门之命与。赤虹黄玉之刻文与。其以为释家也。则未知为阿难海之集与。遮具盘之藏与。昙无竭之宝床金牒与。其以为道家也。则未知为灵飞之经与。良常之铭与。骊山老母之丹杖与。其以为诸子百家也。则未知为雕龙炙踝与。白马非马与。蒯通之隽永。郑虔之荟蕞与。始而惊。已而喜。既而愕眙徊徨。不能自持。则曰有三大火聚在。盍畀诸。畀诸儒火。则有缥笔绛衣之大儒。摄斋而临之。畀诸佛火。则有赤幡白牛之天神。执杵而护之。畀诸道火。则有星冠霞帔之仙眞。佩玺而守之。余为之手战头晕。口呿而不合也。兴金藏之云。不能覆也。鼓毘岚之风。不能吹也。张炎官之伞。不能焦也。所谓三大火聚者。其赫熹可以焚铁围。亘梵天。而此书无恙也。余所设投畀之法。穷矣。于是乎荡荡墨墨。隐几而卧。如游帝所。如入墨穴。如魇如寱。求寤不得者久之。绍介丈夫来者。陈子金如。趣呼予曰。是夫也。非他人。兖之曹县武闇斋先生名张聪者也。是东鲁洙泗之名儒。而先皇帝玄纁之遗臣也。是曹安邑之入室弟子。张藐山黄石斋之畏友也。弱冠壮游。明心访道。效善财童子南询。徧历百城。顶礼善知识。而今首及于夫子。夫子其安意以接之。无恐。予乃憬然而寤曰。予知是人久矣。于安邑为吾同门。于张黄为吾同志。今南询百城以及我。予酰鸡也。其发吾覆也多矣。予其为弥伽俗士乎。故当下座。于善财所散花供养。起立称叹。若还升本座。为善财说法。则非所能也。予闻西域善财塔庙。于今现在居人。多唱善财歌辞。虞山城东。亦有福城塔庙。予请为丈夫唱善财歌。以代弥伽散花作礼。不亦可乎。丈夫闻之。辗然而笑。践席酌酒。唱和歌辞。再拜别去。而予篝灯拂纸。为记其事。有学集卷五十
紫柏大师手札
右紫柏大师手札十二通。故祭酒冯公开之家藏。其孙硏祥装裱为一册。冯公万历中名宰官。皈心法门。大师以末法金汤倚重。故其手札丁宁付嘱。如家人父子。而其猛利烹炼。毒手钳锤。迥出于软暖交情之外。公为人眞实无枝叶。则以心眞而才智疎。终非金汤料勖之。其御物疏通多可。则以世故重而道念轻。恐中心柱子不甚牢固。砭之。官位稍进。则以官渐大疾亦大。谓南宫冷静。可以久禄。为自食其言。警之。公技痒好作时文。则以秀铁面诃。李伯时画马。应入驴胎马腹。药之。公以吉凶悔吝商榷行止。则以断发如断头。更有何头可断。决之。横行直撞。热喝痛棒。剺破面皮。隳落情网。皆所谓自敌已下不能堪者。师既不惜饶舌。而公则奉为金口。师资吸受。如磁引铁。近古所希有也。大师去世已久。读其手札。慈容悲诲。俨然如生。一腔心血。倾倒为人。角芒槎牙。涌现于笔尖幅上。虽欲不俯首下拜。热泪迸流。而不可得也。大师作书。都不属草。缘手散去。全集载与祭酒书。才二纸。甬东陆符搜访为别集。而未尽也。硏祥以念祖之故。念法念僧。郑重藏弆。俾余得翻阅缮写。岂不幸哉。硏祥胚胎前光。熏染深厚。正法眼藏。如力士宝珠在额上。久当自现。余愿执简以须之。有学集卷四十六
古源上人募缘引
古源上人。以英灵汉子。厌离世俗。一旦须眉自落。袈裟着坚。持木叉。备头陀行。靑莲出于污泥。良可嘉叹。令挂锡虞山拂水之西。结草庵中。偕一二衲子。日中一餐。将篾束肚皮过日。思鹑鸠苦行。请指拾斋。不可持久。又不欲为上下仰口食以犯净戒。发愿广告善信。置田为庵中常住。上以香花供佛。下以韲盐供僧。分卫不烦。钟鱼多暇。庶可以昼夜六时。诵经念佛。修习静观。其志良可嘉尚。而所求不奢。缁白四众。但肯发心。便是祗树林中布金长者。我知福不唐捐。应之如响矣。钞本牧斋有学集补遗题跋
屠隆重建破山寺碑
余儿时游破山。残灯石壁。依稀如谢昼诗。常少府所称禅房花木。几成往劫事矣。先君子奉王母卞夫人命。延高僧无着经营十余年。稍还旧观。而余家城南数顷。亦日割长卿碑云。善女人罄产倡缘。几似昔贤之舍宅。盖亦先君子志也。长卿文成三年而无着殁。钵庵师弟。住持此山。亦相继殁。余又奔先君丧以归。藏舟日走。抟沙易离。树静鱼枯。俛仰增恸。不惟远公墓木之悲而已。本石先生书长卿碑勒石。如子属余志其后。不觉沾臆。嗟乎。本石书与长卿文竞爽千古。劫火洞然。恐不免贬眼陵谷。余乃犹兴悲雪涕。惘惘作有情痴。祗令牛山笑人耳。万历壬子立冬日钱谦益跋。搨本
　　按如子。释孚如。钵庵禅师乃远公也。见龚立本志。
书修建聚奎塔院殿宇缘起后
吾邑聚奎塔之建。创始于故观察萧公。天启中。余以宫僚里居。有感于里人戴老。承护法神。示现付嘱之事。遂与稼轩留守。应缘唱导。邦君大夫。以暨邑绅。咸协力佽助。而溃于成。落成之后。世运阳九。俄而沧桑变易。干戈俶扰。塔院香火。仅余粥饭残僧。莫克肩营造之役。堂殿之基址徒存。伽蓝之规模不立。席肩蓬户。梵呗荒凉。板屋衡门。僧徒漂寄。雀离浮图。干云孤起。高檐积拱。树经云旛。与风铃替戾之声。晨夕应和而已。大都护关西杨公。以元戎休沐。寓居兹邑。瞻礼塔院。周视廊庑。循览废兴。徘徊太息。会长干大报恩寺刻箴法主松影和尚。仗缘驻锡。讲演楞严。妙义弘宣。四众歙集。都护公顿悟夙因。弘思佛嘱。遂慨然以缔构殿宇。了毕塔院为己任。公之宾友吕君心生。及旧部将刘君集之。共礼佛发愿。誓竭乃心力。相助胜缘。公自为文以唱导。相地命工。既有日矣。余考内典。阿育王取世尊舍利建塔。勅诸鬼神于阎浮提主。海际城邑聚落满一亿众者。为世尊立塔。况窣堵波所在。必有伽蓝梵刹。庄严表示。阿育王取金华金旛。悬诸刹上。塔寺低昂。未有浮图孤起。而不用刹摩标表者也。此世界一切众生。沉沦五浊。轮回六道。三灾八难。相挺而起。受诸无量苦恼。皆一念贪瞋炽然。为之种子。佛言三灾起时。阎浮提中一切国土。遭大疾疫饥馑。起大甲兵。一切鬼神起瞋恶心。损害世人。寿命短促。所可资食。稊稗为上。人发衣服。以为第一。父母儿子兄弟眷属。互相斗诤。瓦石刀仗。互相悕畏。劫未七日。手执草木。即成刀兵。三灾劫尽时。有一人合集阎浮提男女。惟余一万。为当来人种。惟此万人。能持善行。诸善鬼神拥护是人。欲令人种不断绝也。由此观之。众生一念贪杀。即是三灾劫因。一念善行。即是当来人种。我佛大慈哀愍。劝诱末世。众生修造塔寺。营建伽蓝。供佛供僧。舍财舍业。以布施破贪。以慈悲去杀。庶几三毒销薄。五福增长。当来为善鬼神护持。不为恶鬼神吞噉。经言后劫火起时。曾作伽蓝所不为火焚。又言涂埽佛僧地。造像塔如毋指。常生欢喜心。不为三灾所动。如来过戏论。宁有虚词诳惑众生哉。十年以来。刀兵劫炽海内。流血成川。暴骨满野。吾邑庐井无恙。生聚日蕃。岂非仗我佛菩萨慈光加被塔院中。天龙八部。冥感阴护之力。劫数甫定。恶业繁兴。家藏衷甲。人怀腹钊。悭贪滋甚。杀盗交作。恶强善弱。福往业留。具天眼者。岂能无沉灰骤雨之虑哉。护公之唱斯缘也。仗佛慈。挽劫运。为合邑销业种。为众生植善根。其愿力甚深。其机缘甚切。观音大士三十二应。应天大将军身得度者。即现天大将军身。而为说法。公岂非夙受佛勅。现身说法者耶。是举也。尘沙诸佛。于相论光中。同声赞叹。凡我善信。踊跃欢喜。兜率天宫。下移人世。在刹那间耳。余敬合掌以俟之。钞本牧斋有学集补遗外集
刘西佩放生阁赋
天台泐子后生为慈月夫人。以台事示现吴中。劝人蠲除杀业。是为痛切。其言曰。鱼虾之属。方下箸时。犹唧唧悲鸣。入喉方止。惟天耳能听之。而人与鬼神皆不知也。现身鬼神道中。劝诱血食者。俾受佛戒。虽未尽奉行。亦有为减膳者。呜呼。可以人而不如鬼乎。豫章王于一。持刘西佩放生阁赋示余。以锦绣綦组之文。宣扬戒杀放生第一义。谛以慈月之事观之。此诸天鬼神所共护念者也。而况于人乎。东坡作岐亭诗。岐亭之人化之。有不食肉者。坡作诗以戒杀。西佩作赋以放生。世之君子。愿以文章作佛事者。应作如是观。初学集卷八十六
放生池册
嘉生议捐华汇田三十亩。凿放生池。归之福城塔院。为一邑普利。时武林无生上人住持福城。而佛日法师以讲演疏钞至。相与证明其事。合掌赞叹。嘉生兄弟。服习宫相之教训。而乃祖封太史公。往游长安。结放生社于燕中。栴檀佛前。着为条约。盖慈心功德。其家世演迤若此。昔北齐颜侍郎作归心篇。勒之家训。言好杀生之报验。最为详切。而其五世孙鲁公。撰天下放生池碑铭。流传金石。今之许氏。庶几近之。夫放生之福报。莫先于多男子。而诗人美周之公子。必取兴于麟趾。以其不履生虫。不践生草。为文王后妃仁厚之报。故知此生孤单短折。为多生杀生之报。即子姓烦多。而产破镜鸱鸮之属。或噬人。或自杀。其种杀业尤深。感杀报尤重。而世人或未之知也。邑之人莫不愿多男子。莫不愿有贤子弟。覩嘉生此举。其谁不欢喜踊跃。竭心力而佽助之。两湖泽国。皆将化为八功德水。而何有于斯汇乎。初学集卷八十六
佛海上人卷一
佛海上人欲续修传灯录。谒余而请曰。愿有以教我也。嗟乎。禅学蛊坏。至今日而极矣。吴中魔民横行。鼓聋导瞽。从者如市。余辞而辟之良苦。要之殊不难辨也。拈椎竖拂。胡喝盲棒。此丑净之排场也。上堂下座。评唱演说。此市井之弹词也。缪立宗祧。妄分枝派。一人曰我临济之嫡孙。一人曰彼临济之假嗣。此所谓郑人之争年。以先息为胜者也。古德之立言。如精金美玉。而今人如瓦砾。古德之行事。如寒冰凛霜。而今人如粪土。希声名。结俦党。图利养。营窟穴。以乞儿市驵之为。而袭诃佛骂祖之迹。入地狱如箭射。鬼神皆知谴诃。而愚人如蛾之附火。死而不悟。岂不悲哉。昔人谓赞宁为僧中之董狐。觉范为禅门之迁固。当斯任者。必如将印在手。纵夺惟我。又如摩尼在握。胡汉俱现。然后可以勘辨机缘。发挥宗旨。不然。手眼未明。淄渑莫别。宵行之熠耀。夜然之阴火。将与兰膏明烛。争光夺照。长夜昏涂。伥伥乎莫知所适。从何传灯之与。有续禅灯者。所以续佛命也。传灯之指一淆。则佛命亦几乎断矣。可不慎哉。上人将徧走海内名山古刹。网罗放失。以蒇续灯之役。新安江似孙辑本朝僧史有年矣。上人之采访。必自似孙始也。其幷以余言告之。初学集卷八十六
佛海上人卷二
佛海发愿修续传灯录。乞言于余。别去八载。已俨然成帙矣。当佛海载笔之初。魔民外道。横踞法席。靡然从之者。如中风饮狂。叫号跳趵。余辞而辟之。欲以一掌諲江河。故于斯录之修。嗟咨太息。三致意焉。曾几何年。而向之横行倒植者。灰飞烟灭。其所著之书。皆已扬为尘沙。鞠为粪土矣。从上诸尊宿。眞参实悟。一言一偈。如牟尼宝珠。揭日月而尝新。经劫火而不坏。有眞必显。无假不归。可不畏哉。可不醒哉。佛海斯录。区别宗派。勘辨机缘。其用心之良苦。传灯之源流既明。一切野狐恶。又不攻而自破矣。闲邪去伪之指。隐然于笔削之间。此又其著录之深意也。云栖净土之宗子。雪浪论师之巨擘。其于单传一宗。门户少别。要其归宿如旅人之赴家。未始不一也。末法刓敝。影掠话头者。往往艳禅门而薄宗教。故以一门该之。收其不禅而禅者。正以拒其禅而不禅者。兵之有交有攻。药之有泄有补。皆此志也。世固多金汤弘护者。人天眼目。从此不孤矣。初学集卷八十六
李小友戒杀文
山家村舍。客至无时。杀鸡烹伏。用为常供。不知鸡之被杀者。宛转沈痛。受诸苦恼。手提绳缚。无复出路。即铁笼弥覆地狱。砧几割截。鸾刀细脔。即刀山剑镢地狱。挦毛剥翼。汤水煎沸。即镬汤洋铜地狱。猛火烧煑。骨髓焦烂。即热灰炉炭地狱。彼虽旁生。毛羣羽族。神识受苦。与我何异。尔时宾主周旋。祝延酬劝。一谈一笑。匕箸相向。岂知盘中之物。受如是无量苦恼耶。况坐中之客。岂无受持杀戒。权开五净者。彼若不食。我强之食。我既杀生。又破彼戒。彼戒既破。我业增重。又复我虽强彼食。彼终不食。彼不破戒。不为我杀。彼戒无损。我自以杀生。强人破戒。我业增重。又若贪夫大嚼。饥口垂涎。凿齿摩牙。撑肠拄腹。了无悲愍之心。但有饕餮之乐。恶业相成。招报牵引。愚人放箸而一笑。智者染指而痛心。是可忍也。不亦伤乎。广仁居士慈悲说法。聚沙蒙叟赞叹助缘。愿我同人。共相戒勉。当知人生食羊。羊死为人。人羊相食之果。佛语昭然。即鸡蛊相啖之因。交报不爽。菜羹蔬食。吾儒自有素风。酌醴焚枯。古人传为佳话。守烹鸡之一戒。广戒杀之多门。今日之祝鸡翁。即他劫之救鱼长者。诸佛诸天。共相欢喜称叹。其独小有斯文。能现广长舌相哉。有学集卷五十
舍田册子
里中顾善士伯永。辛勤拮据。治生创业。家产不过数千金。而能捐舍三百亩。归诸招提。供佛及僧。为忏罪植福之计。斯可谓甚难希有者矣。昔年西天戒日王。积集财宝于两河间。立大会场。五年一大施。已成五会。欲作第六会。请玄奘大师随喜。会成。踊跃欢喜。合掌告法师曰。某积此财宝。常惧不入坚牢之藏。今得贮福田中。可谓入藏矣。逝多太子曰。佛为福田。宜植善种。今善士施田三百亩。一锥一粒。皆坚牢入藏中。又以此田为子孙植善根。即子孙之福田也。由此观之。世之拥帑藏。据膏腴。不肯发心布施者。斯眞寠人穷子。身无半分。家无寸土。又率其子孙。生生世世为寠人穷子者也。吾于斯举。深为善士庆。又深为善士之子孙庆也。有学集补
坡书陶渊明集
北宋刻渊明集十卷。文休承定为东坡书。虽未见题识。然书法雄秀。绝似司马温公墓碑。其出坡手无疑。镂版精好。精华苍老之气。凛然于行墨之间。眞希世之宝也。西蜀雷羽津见之云。当是老坡在惠州徧和陶诗日所书。吾以为笔势遒劲。似非三钱鸡毛笔所办。古人读书多手钞。坡书如渊明集者何限。但未能尽传耳。先生才大如海。不复以斗石较量。其虚怀好古。专勤笃挚如此。吾辈无升合之才。慵堕玩愒。空蝗梁黍。读古人书未终卷。欠申思睡。那能缮写成帙。每一翻阅。辄兴不殖将落之叹。未尝不汗下如浆也。癸未夏日书于优昙室中。初学集卷八十五
王右丞集一
文苑英华载王右丞诗。多与今行椠本小异。如松下清斋折露葵。清斋作行斋。种松皆作老龙鳞。作种松皆老作龙鳞。并以英华为佳。送梓州李使君诗。山中一夜雨。树杪百重泉。作山中一半雨。尤佳。盖送行之诗。言其风土。深山冥晦。晴雨相半。故曰一半雨。而续之以僰女巴人之联也。崔颢诗。寄语西河使。知余报国心。英华云。余知报国心。如俗本则颢此句为求知矣。如此类甚多。读者宜详之。初学集卷八十三
王右丞集二
王右丞集。宋刻仅见此本。考英华辨证字句。与此互异。彼所云集本者。此又不载。信知右丞集好本。良不易得也。有学集卷四十六
高丽板柳文
高丽国刻唐柳先生集。茧纸坚致。字画瘦劲。在中华亦为善本。陪臣南秀文跋尾。称其国主读书好文。虑词体之不古。命陪臣有文学者。会倅韩柳二家注释印布国中。嘉惠儒士。使之硏经史以咀其实。追韩柳以摛其华。跋之前后。敬书正统戊午夏。正统四年冬十一月。尊正朔大一统之意。肃然着见于简牍。盖李氏虽篡弑得国。箕子之风教故在。而明皇家文命诞敷。施及蛮貊。信非唐宋所可比伦也。呜呼。天倾地昃。八表分崩。高句丽久不作同文梦矣。摩挲此本。潸然陨涕。陪臣奉教编次者。集贤殿副提学崔万里。直提学金镔。博士李永瑞。成均司艺赵须等。而南秀文应教署衔。则云朝散大夫集贤殿应教艺文应教知制诰经筵检讨官兼春秋馆记注官。幷书之以存东国故事。有学集卷四十六
张司业诗集
唐新书韩愈传后云。张籍。和州乌江人。番阳汤中据退之张中丞传后序。称吴郡张籍。及司业寄苏州白使君云。登第早年同座主。题诗今日是州民。知司业为吴人。后尝居和。故唐史误以为和人也。同时张洎亦曰苏州吴人。此本多古诗十数首。学仙董公二诗。乐天所称可上讽人主下诲藩臣者。亦具载焉。较它本为完善。初学集卷八十五
钞本元微之集
微之集旧得杨君谦抄本。行间多空字。后得宋刻本。吴中张子昭所藏。始知杨氏钞空字。皆宋本岁久漫灭处。君谦仍其旧而不敢益也。嘉靖壬子。东吴董氏用宋本翻雕。行款如一。独于其空阙字样。皆妄以己意揣摩填补。如首行山中思归乐。原空二字。妄补云。我作思归乐。文义违背。殊不可通。此本流传日广。后人虽患其讹。而无从是正。良可嘅也。乱后。余在燕都。于城南废殿。得元集残本。向所阙误。一一完好。暇日援笔改正。豁然如翳之去目。霍然如疥之失体。微之之集。残阙四百余年。而一旦复完。宝玉大弓。其犹有归鲁之征乎。着雍困敦之岁皋月廿七日东吴蒙叟识于临顿里之寓舍。牧斋外集卷二十五
南丰集
临川李涂曰。曾子固文学刘向。余每读子固之文。浩汗演迤。不知其所自来。因涂之言而深思之。乃知西汉文章。刘向自为一宗。以向封事及列女传观之。信涂之知言也。及观王子发南丰集序云。异时齿发壮。志气锐。其文章之慓鸷奔放。雄浑瓌伟。若三军之朝气。猛兽之抉。江湖之波涛。烟云之姿状。一何奇也。方是时。先生自负为刘向。不知韩愈为何如耳。退之进学解。言太史相如子云。而不及刘向。盖古人之学问。各有原本。深造独得。如昌歜羊枣之嗜。甘苦自知。非如今之人。夸多炫博。而其中茫无所解也。欧阳公曝书。得介甫许氏世谱。忘其谁作。曰当是子固作。介甫未便会如此。荆公铭子固之母曰。宋且百年。大江之南。有名世者先焉。是为夫人之子。今人或訾謷子固。不知其自视于欧阳公及荆公。果如何也。初学集卷八十三
东坡先生诗集
吴兴施宿武子。增补其父司谏所注东坡诗。而陆务观为之序。务观序题嘉泰二年。是书刻于嘉定六年。又十二年而后出。故其考证人物。援据时事。视他注为可观。然如务观所与范致能往复云云。不知果无憾否。诗以记年为次。又附和陶一卷。坡诗尽于此矣。读者宜辨之。初学集卷八十五
苏长公文
  </div>
  <div class="pagination">
   <a href="绛云楼题跋_page5.html">
    上一页
   </a>
   <a href="绛云楼题跋.html">
    1
   </a>
   <a href="绛云楼题跋_page2.html">
    2
   </a>
   <a href="绛云楼题跋_page3.html">
    3
   </a>
   <a href="绛云楼题跋_page4.html">
    4
   </a>
   <a href="绛云楼题跋_page5.html">
    5
   </a>
   <span class="current-page">
    6
   </span>
   <a href="绛云楼题跋_page7.html">
    7
   </a>
   <a href="绛云楼题跋_page8.html">
    8
   </a>
   <a href="绛云楼题跋_page9.html">
    9
   </a>
   <a href="绛云楼题跋_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
