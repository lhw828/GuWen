<!DOCTYPE html>
<html>
 <head>
  <meta charset="utf-8"/>
  <title>
   通雅 - 第 21 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通雅 - 第 21 页/共 40 页
  </h1>
  <div class="content">
   唐之献纳院宋之检院古纳言也　唐虞纳言以出纳帝命故今以通政司为古之纳言周官内史掌叙事之法受纳访以诏王所治葢其职也秦汉以来统于三省门下省侍中黄门侍郎掌出纳帝命中书省掌制诏宣尚书省令丞掌通章奏北周保定改侍中为纳言唐因之又改侍中又改左相掌献替赞相礼仪审覆奏抄垂拱置匦以谏议充知匦使中丞为理匦使天宝九载改为献纳使宋雍熈改匦为检景徳改登闻检院命直学士张咏判又有鼓院凡文武臣僚阁门无例通进文字并先经鼓院未经鼓院者检院不得收接周礼逹穷者与遽令郑司农云穷寃击此鼓以逹于上则敢谏之鼓此其遗矣匦使属谏议大夫即属门下省则犹纳言属也宋又有通进司银台司掌受天下章奏进御院进奏院掌受勅及百司符牒故今称通政司为银台宋朝通进银台司旧枢密院凡内外奏覆文字必闗二司然后进御枢密学士向敏中请别置局淳化四年以宣徽北院听事为通进银台司命敏中及张咏同知二司事发勅司旧録中书寻命银台司兼领之又以给事中封驳通进银台司由此观之通进银台其职在禁中或如今之防极门收本之文书也明徳元年文徳殿两廊门赐名左右嘉福又东西上阁门内正南门曰左右长庆北曰左右嘉肃次北门曰左右银台学士翰林院在其内李肇记学士出银台乗马是也
　　大棘廷尉也　有虞曰士夏曰大理周为司冦秦制廷尉汉景更名大理武帝复名廷尉哀复名大理后汉复名廷尉葢汉无司冦故廷尉为重有正监及平谓廷尉三官隋名大理寺唐宋因之宋有大理狱官左断刑右治狱分左右防防各五案郑氏绮谈云大理曰大棘晏公类要云棘司近日既有刑部又设大理寺与都察院称三法司有大狱则公断之
　　汉以后之九寺棘卿非三代之九卿也　夏商九卿周六官与三少周礼朝士掌外朝之法左九棘孤卿大夫位焉六卿三孤也汉袭秦自丞相御史大夫外有正卿九太常光禄勲卫尉太仆廷尉鸿胪宗正大司农少府亦曰九寺大卿又至十二卿有执金吾大长秋将作大匠魏晋宋齐如旧梁置十二卿北齐九寺唐亦因之皆曰棘卿宋设九卿皆以为命官之品秩而无职事元丰正名始有职掌中兴以来并省冗职除太常寺大理寺不罢外宗正以太常兼而卫尉并工部太仆并驾部太府司农并户部光禄鸿胪并礼部绍兴复置太尉司农余遂废废之是也今制以六部都通大为九卿此外则太常太仆光禄鸿胪尚宝而已
　　三珪之位谓三卿皆执珪也　楚昭王迎屠羊説以三珪之位
　　藻衣花绶卿服也　汉官仪曰衣裳卿大夫藻火又曰绶青地桃花
　　尚书里行太常也　秦为奉常景帝六年改为太常汉官解诂曰太常为九卿之首职略曰太常在六曹之下与尚书承郎同次谓之尚书里行属有大乐令大予雅乐郎大祝太宰今用大史令大卜令医令大官令汉有宗伯乃宗正卿非礼部也　汉平元始五年诏曰宗室自太上皇以来族亲各以世民郡国置宗师以纠之致教训焉二千石选有徳义者以为宗师考察不从教令有寃失职者宗师得因邮亭书言宗伯请以闻晋灼曰宗伯宗正也近时宗人府以勋戚领之周语曰仲山甫曰古者司民协孤终司商协名姓注司商掌赐族受姓之官此即宗正之职矣
　　今之光禄寺非昔光禄勲汉之光禄勲乃秦之郎中令也　秦郎中令掌宫殿掖门户汉更名光禄勲解诂曰勲之言阍也此解不通北齐曰光禄寺兼掌膳食帐幕唐龙朔改司宰光宅改司膳自此与光禄勲絶特袭其名耳宋仍唐元丰官制属有大官令上林司而自宋及元复有宣徽院客省使亦掌燕飨饔饩前代初置宣徽院后改光禄寺与古悬远而进阶有光禄大夫犹古遗意也汉光禄勲属有諌议大夫中郎三将郎中三将骑郎将羽林令监奉车都尉骑都尉谒者光禄郎表有中大夫太初改光禄大夫
　　大农令秦之治粟内史也　汉因秦置景帝更名大农令武帝更名大司农掌钱谷货币以当时无户部也属有太仓令均输令平凖令都内令借田令导官令斡官廪牺令騪粟都尉市长导官主舂御米及作干【详下条】斡官斡盐鐡也
　　秦汉之少府犹周之玉府内府也　掌山海池泽之税名曰禁钱志曰掌中服御宝货珍膳属有符节令大官令尚食五尚太官献丞汤官令丞乐府令若卢令荘戈令织室令黄门令给事中钩盾令尚方令御府令掖庭令守宫令上林令凡太医大官守宫上林四官属少府自侍中至御史皆以文属焉宋中兴裁司农少府并于户部极是惜又复之耳
　　秦汉之卫府周之宫正也　掌宫门卫屯兵实宫正之职而秦郎中令亦掌宫殿掖门户或曰亦宫正也锦衣卫考略以为郎中令似锦衣之职此特谓羽林属之耳汉表自有中尉太初更名执金吾掌循徼京师有缇骑二百人然今锦衣卫司朝内卤簿防卫则正兼卫尉之任矣而唐之内宦主军如神策军使正中尉也古今之官名相仿而职掌不同安能强定而合之乎卫尉属有公车令大谁长卫士令卫司马卫侯旅贲令
　　执御前驱犹古太仆之遗意也　周礼有太仆下大夫掌正王之服位出入王之大命王出入则自左驭而前驱周穆置太仆正以伯冏为之秦特袭其名耳汉太仆领五监六廏王莽改太御后汉复名太仆天子每出奏驾上卤簿用大驾则执御魏因之晋宋不尝置郊祀则权置执辔事毕则省唐领乗黄典廏典牧车府等四署天下监牧置八使宋初舆马之政分郡牧骐院太仆但掌天子五辂属车耳今之太仆则竟管马政矣汉太仆属有骑马令未央廏令考工令车府令牧师菀令汉之鸿胪秦之典客周官之大行人也　周官有行人掌大賔客之礼象胥掌蛮夷闽貉之国使秦有典客掌诸侯及归义蛮夷即是官也汉名鸿胪应劭曰鸿声也胪也属官有行人译官别火三令丞及郡邸长丞凡事之尊重者遣大鸿胪而轻贱者遣行人也景帝改名大行令武帝更名大鸿胪秦有典属国成帝并入大鸿胪隋开皇废之入太常寻复置唐曽改司文司賔皆复旧领典客司仪二署宋南渡并入礼部近代鸿胪卿専为胪赞之官士夫不厯此官惟南都之鸿胪卿为大老回翔之地耳周行人司聘问春秋列国皆有之风俗通曰周秦以八月遣輶轩之使采异代方言皆是也艺文志曰纵横家者流葢出于行人之官秦汉以后奉使者不名行人如巡行之博士直指之绣衣观风之八使按察之六条其职尊其事重矣今日之行人司正古行人职也
　　汉之谒者今鸿胪之职也　仆射为谒者台率常侍谒者五人谒者三十人初为权谒者满嵗为给事谒者表曰掌賔赞受事智以为正鸿胪鸣赞之事也而汉鸿胪属国之职则今有提督四蛮舘属之太常少卿
　　舌人译官也　周语使舌人体委与之注舌人能逹异方之志象胥之官也周礼大行七嵗属象胥谕言语司农云象胥译官也汉志象来致福注象译也汉表典属国属官有九译令
　　符玺令合典瑞掌节之职也　春官有典瑞地官有掌节汉因秦置符玺令位次御史中丞别为一台晋并兰台置符节御史齐置主玺令史隋有符玺局置监属门下省炀帝改为郎唐因之宋元仍置符宝郎属门下殿中此时为尚宝司
　　大均祭酒也　胡广曰凡祭酒者賔得主馔老者举酒祭地言为长也大均即成均也虞命典乐教胄子周礼有师保成王时彤伯入为祭酒战国荀卿为祭酒汉呉王濞年老为刘氏祭酒祭酒之名久矣汉置博士祭酒一人晋立国子学宋太始置总明观祭酒一人有四科齐梁号为国师北齐曰国子寺隋置太学大业改为国子监有祭酒司业丞主簿録事博士助教唐龙朔改为司成馆天宝置广文馆宋置判监事元丰始名祭酒司业南渡并归礼部近日设之専以词林升转
　　将作少府周官之匠人也　景帝更秦之将作少府曰大匠光武省以谒者领之章帝复置隋改监匠为大令唐复为匠宋建炎并归工部绍兴复置
　　节度开府赐旌节者也　唐初道有将一人曰大总管巳更名大都督太宗时行军曰总管在其本道曰大都督髙宗永徽都督带使持节者始谓之节度使然犹未以名官通典曰自景云二年始以贺防延嗣为凉州都督充河西节度使通鉴纲目景云元年冬以薛纳为幽州经略节度大使节度之名自此始考孙权初置节度官使典掌军粮汉顺帝时武都太守赵冲平羌有功诏冲督河西四郡兵为节度节度之义起此质帝时以滕抚中郎将都督州军事都督之义起此唐髙宗仪凤元年遣大臣分道廵抚以宰相来恒为河南道大使薛元超为河北道大使左丞崔知悌司业郑祖为江南道大使后又谓之存抚于文定曰此巡抚所由起也智谓名义巳起于后汉事任巳起于魏隋通鉴与实録皆载武徳元年淮安王神通为山东道安抚大使山东诸军并受节度防要载武徳中唐俭为并州道安抚大使李靖为岭南抚慰大使郑善果为山东招抚大使又后魏太和中广陵王羽持节安抚六镇郦道元慰抚闗右隋杨素为河北安抚大使岂必以存抚之名为近于巡抚哉其实自黄帝以四监舜以五长周以十连秦汉而后名称杂出汉文遣丞相出刺光武置部刺史察州宣帝置都防加官魏文置都督军事或领刺史晋武置大都统后周改总管此后废大都督府置大行台即节度也贞观别置经略又遣人使巡省则有巡察安抚存抚诸名元和置宣抚宣慰大中置招讨要之使名虽多而主其事任者道止一人而已加官有大小大至使相其曰开府一也嗣是有以边阨开府以总制者即古制置总管都督节度宣抚等也有开府以巡抚者即古安抚等使而専省提封亦有都督节度之权特官次于总督犹之魏晋大都督为上次有监将军督诸军使持节与假节隋有大都督师都督都督也时有宰相经略开府者即古大都统招讨使相也有以盐法屯田漕储河渠开府以总理者即古总领经制度支营田之任也开府之名昉于魏黄权以车骑将军开府仪同三司是也唐初遣御史按察十道即今之巡按立二十四府都督即今之巡抚已复停止改为五十四道采访使以刺史领之又一变也宋宣抚甚重即今总制也郑刚中为宣抚副使大将呉璘官至少师请讲钧敌之礼刚中曰少师虽尊犹都统制耳倘变常礼是废军容璘乃惶恐听命曽见边帅于制府犹此礼也元用御史台言各路按察嵗二月分廵按治十月还司此乃各省设行台行台御史其体轻也近代廵方嵗更与汉时遣刺史法同唐宋以来未行也近日坏天下者廵方此官在得人岂官制不善乎智对徳政殿谓用兵之地撤监军并撤廵方以其掣督抚肘也
　　今以方伯称藩司亷使称臬司谓其近似也　何武曰刺史古之方伯上所委任一州表率也其实汉刺史秩卑于太守非古方伯之位也今遂以刺史事比藩臬汉遣刺史一嵗而更有似乎今之巡方而绣衣乃闲遣者也今两司则外官矣观察提举大约相似自唐置廵察使开元置采访处置使其有戎旅之地即为节度使宋有转运使又有提举是唐之州县不过一使临之而宋则有帅漕宪仓四司故州县极难承奉葢节度主兵观察主民然节度多兼之各道虽有度支营田招讨等使然亦多兼使名虽多而主其事者一人而已宋则监司各有建台之所元设行中书省故官为多明亦因之改承宣布政按察之名余常笑两府一道而有巡方则监司亦大知府耳絶非有古刺史之权也呉曽曰徐邈与范书曰择公方之人以为监司监司名见此
　　京部置尹古今所同也　秦京师为内史景帝分左右武帝更右名京兆尹左名左冯翊秦有主爵中尉景帝更名都尉武帝更名扶风是为三辅治长安城中尹一人丞二人后汉置河南尹三辅不改号但减秩耳又以左冯翊右扶风属司校尉寻省魏晋因之江左为丹阳尹北魏曰代尹东魏曰魏尹北齐清都尹北周及隋复为京兆尹唐京兆本雍州置牧亲王领之别驾贰牧永徽改长史开元改京兆尹少尹二人魏晋有治中隋改司马炀改赞治后改为丞五代有开封尹宋置权知府以待诏以上充蔡京乞罢之置牧尹各一牧以皇子领尹以文官充崇寕中定京畿四府明制南北两京尹丞皆与京堂一例治中而下以他流充之唐判司有双曹徐抗当徳宗时奏省之
　　古今州郡之名异刺史太守之任亦异　春秋时县大而郡小左曰上大夫受县下大夫受郡周书作雒篇曰千里百县县有四郡战国时郡大而县小甘茂谓秦武王曰宜阳县大名曰县其寔郡也汉有郡国皆统于州然州乃部之名或十二或九后汉分十四部至南北朝天下有余州而郡犹属焉隋废郡存州州即郡也炀帝又改唐又罢郡置州宋元以来设府于州府即州也明制以州属府则分为二矣此郡国州县名实之辨也智以为古州县之名亦有同时同名而实不同者作雒篇亦未可据也别有论秦罢侯置守汉景帝中元二年更名太守郡为诸侯王国者置内史成帝省内史以相治民如太守或以尚书令仆射出为郡守钟离意黄香桓荣胡广是也或自郡守入为三公虞延第五伦桓虞鲍昱是也汲黯以诸侯相秩居淮阳冯野王为大鸿胪以秩出为上郡太守此秩尊于守也京房守魏郡以八百石居黄霸守颍川以比二千石居官后归颍川故官以八百石居郡此秩卑于守也晋郡守皆如将军后魏初郡置三太守北齐制郡九等隋如之至开皇罢郡以州统县大业又改郡唐武徳改州改太守为刺史加号持节后加号为使持节诸军事而实无但颁铜鱼符而已天宝初改州为郡自是州郡史守更相为名其实一也垂拱间诸州都督刺史准京官带鱼长安中以台阁省寺分典大州于是凤阁侍郎韦嗣立御史大夫杨再思二十人以本官检校刺史后有兵镇刺史皆加圑练使五代仍刺史之号宋召诸镇于京师赐第留之分命朝臣出守列郡号权知军州事与后文武官参为知州军事及带中书枢密院宣徽使职事称判太守亦称知府张文定方平权知开封府张忠定咏知益州曰尔辈得好知府矣元置上路逹噜噶齐上路总管兼府尹正三品又有下路上州中州下州至五品而止近时知府上有监司抚按户工刑三部郎为之间有台臣年例转知府以为大辱权轻极矣今人用太守事犹可借若用刺史称今之知州则相去殊逺秦有郡丞汉因之设治中别驾从事晋省丞隋改别驾治中为长史司马炀帝罢之置通守又置赞治位通守下唐废丞改别驾已复为长史宋置诸州通判诏知府公事并须长史通判佥议聫书方许行下又考唐天宝后有判官之名后汉长兴间诏有两使判官防团推官于时判官多本州自辟举清泰中始择朝士为之宋两司置判官推官余州亦置判推二官元止置司马焉司理参军则因五代以来诸州皆有马歩狱以牙校充马歩都虞侯掌刑法谓之马歩院宋开宝始置诸州司冦防军进士及选人为之后改为司理掌讼狱勘鞫之事不兼他职是亦唐之司法防军也今日特重司理耳
　　即拜就其所在拜授也　成帝即拜班伯定襄守哀帝即拜龚舎为泰山守文帝就加魏尚亦即拜也旧云即拜者便道之官其曰策拜者初除之官大行奏策如萧昱为南郡太守入殿受策是也
　　秦汉以来县分二等北齐分九等隋复古分令长唐六等宋三等其曰畿赤者京县与畿内也　郑珣瑜贞元初诏择十省郎治畿赤唐县有赤畿望紧上中下六等赤畿为一等也一作七等京都所治为赤县旁邑为畿县明代初县亦分三等上县命从六品中正七下从七已定命并七品今选亦分大小而京县反无甲科按周有县正秦制县万户以上为令减万户为长汉因之绥和初长相墨绶建平间复黄绶晋制不经宰县不得入为台郎后魏县置三令长北齐置县为九等唐分六等宋建隆初诸县除赤畿外有望紧上中下五等始以朝臣为知县干徳初诏京官知县以三年为任于文定曰宋大县四千户以上选朝官知小县三千户以下选京官知故知县与县令异县令即古长吏之职知县则以京朝官之衔知其县事非外吏也朝官京官亦自有别朝臣知县自大理正奚与等始元县各有逹鲁花赤掌县印以知县为县尹掌判县事而丞也尉也主簿也皆古有之元之呼赤者言正掌职事也凡官皆有赤绍兴中诏将作监丞簿等任满已改官来厯民事者各与堂除知县一次并借绯章服寻诏吏部自后县差文臣又诏非两任县令不除监察御史干徳诏京官知县以三年为任今则进士初选为之考选与中行评博皆以四年四月为期榆墩集曰唐虞之诸侯不世及而受黜陟于朝政与后世守令同特名异耳周成王曰唐虞建官惟百内有百揆四岳外有州牧侯伯故知唐虞诸侯皆天子之官也观于虞夏分州而知郡县非秦始也铃阁铃下阁中也　铃阁之下侍卫不过十数人三省曰铃铃下阁阁中官有铃下威仪之名是也今人皆似以辕门郡阁之类视之误矣管辂为安平太守王基言乌与燕鬬者老铃下之妖卢充见铃下唱客前
　　日官周日正也　程本曰召子元而训之曰昔吾之宗君为周日正周公定鼎郏鄏修和周郊吾宗君荐其所以为祥者曰井田之璞大山之器车唐叔异畆之禾始有蒲璧以朝作程典令其显庸书在故府左桓十七年天子有日官诸侯有日御日官居卿以底日注谓典厯数者张衡再转复为太史令曰曩滞日官今又原之史记有日者因日官主日故善卜者以为名陈渉世家周文视日谓能择日也
　　畴官世习以为官也　如淳曰律年二十三之畴官各从其父畴学之史厯书畴人子弟分散乃习天文者如淳曰家业世世相为畴智按汉仪注民二十三为正为卫士材官曰畴官犹言常规官法也管子曰人与人相畴家与家相畴言习为常也后山以为筹人言筹算也弱侯曰俦辈也与亮采惠畴之畴同
　　计相主计也　北平侯张苍为计相注如淳曰计相官名主计防
　　掌故掌故事也　晁错儿寛匡衡皆为之应劭曰掌故六百石主故事属太常而表与志不载汉官仪太史有掌故三十人房凤射策乙科为太史掌故又有文学掌故
　　稗官小官也　蓺文志小説家出于稗官如淳曰王者欲知闾巷风俗故立稗官使称説之师古曰稗音稊稗之稗小官也汉名臣奏唐林请省署吏公卿大夫至都官稗官减什二
　　三工官谓考工室右工室东园匠也　见贡禹师古注皆属少府谷永有工服官续志郡有盐官鐡官工官都水官元纪罢齐三服官地理志南海郡有圃羞官交趾嬴有羞官严道有木官防鱼复有橘官丹阳铜官桂阳金官唐六典注汉将作属有甄官亲蚕有蚕官此表志多遗者或云唐虞有殳斨以所事名亦工官也
　　鼎官鼎士也　东方朔夏育为鼎官注今殿前主鼎者邹阳书全赵之时武力鼎士盐鐡论戏车鼎跃咸出补吏正谓举鼎之士也
　　静室令即请室令也　续志光禄勲有请室令车驾出在前请所幸贾生造请室注亦引此言此官有别狱史记作清室后汉张禹表曰王者止则交防清道而后行清室而后御文纪注应劭曰遣静室令令先案行清静殿中以虞非常杨秉传警跸而行静室而止注静室谓先使清宫也前书音义曰静室令汉有之由此论之必有一讹在前请所幸之説乃傅防矣
　　大与主爵禄之官也　阏氏侯冯解散以代大与降汉师古曰大与主爵禄之官
　　游徼乡之游行徼循督察者也　有被杀伤者亭长与游徼相参杂诊之十里一亭亭有楼候望乡啬夫治之游徼即啬夫之所统也徼工钓切凡边疆通称徼王宫之边亦为徼道游循所部之境亦曰徼徼边路也臧宫少为县亭长游徼黄霸少为阳夏游徼
　　门候周之门下士也　周礼司门干宝注如今城门校尉每门下士二人如今门侯公车谁长之类蔡仪覆盎门侯萧望之小苑东门候周秩官有门尹闗令尹喜是也宋有门尹郑有北门之管夜士注如今都候谓行夜徼候者
　　辑濯船官也　表水衡有辑令刘屈牦太子矫制发辑濯士注辑濯行船者短曰辑长曰濯与楫櫂同元后传张周惟辑濯越歌地理志京兆尹船司空注本主船之官遂以名县
　　傔人倅也　唐制大使副使皆有傔【苦念切】人别奏大使傔二十五人河西节度崔希逸袭破吐畨于青海防希逸傔人孙诲入奏事説文新附曰傔从人类篇曰侍从也智按即今之承差也古者副谓之倅倅又通为萃又谓之簉杜预曰副倅左传曰翟泉人之女奔孟僖子僖子使助防氏之簉
　　后判□后司也　周礼赞治注曰赞治若今起文书草也疏起文书草乃后判□是赞治之法今请人专管文移刑名因号之曰后司
　　尉氏古狱官也　汉志注陈留尉氏应劭曰郑之狱也因以名其县
　　鸡人歌鸡鸣者也　蔡质汉仪曰凡中官漏夜尽鼓鸣则起钟鸣则息卫士甲乙徼相甲夜毕传乙夜相传尽五更卫士传言五更未明一刻后鸡鸣卫士钟丞郎趣严上台候朱雀门外守传鸡鸣于宫中鸡鸣歌也周礼鸡人夜嘑旦以百官象其知时也庭燎注王有鸡人之官王不正其官而问夜早晚巾车大祭祀鸣铃以应鸡人东坡志林曰汉官仪汝南出长鸣鸡王洙曰谓取能歌鸡鸣之人也晋太康地记曰后汉固始公安细阳鲖阳四县卫士习鸡鸣曲于阙下歌之顔师古不考本末妄破此説唐有绛帻鸡人舒元舆御史台中书院记监察御史二人立朝堂甎道鸡人报防押百官由通干观象入宣政门近制升殿有鸡人于东廊下唱日出晓之歌
　　有秩乡吏之名号也　黄长睿论欧阳集古録有疎脱处如防汉仓颉庙碑云此碑有莲勺左乡有秩池阳左乡有秩池阳集丞有秩皆不知是何名号余按前汉书张敞以乡有秩补太守卒史后汉百官志乡置有秩三老游徼本注曰有秩郡所署秩百石掌一乡人又注引汉官仪载户五千则置有秩风俗通有秩则田间大夫智按礼记缁衣注纶今有秩啬夫所佩也疏引汉百官公卿表十亭一乡乡有三老有秩啬夫
　　枝官校官也　赵彦卫曰溧阳有东汉潘长史枝官碑或疑其为校官字按后汉书永平十年南巡狩祠章陵日北至又祠旧宅召校官子弟作雅奏鹿鸣帝自御埙竾和之则东汉乡县有校官矣
　　导官掌导择米麦者唐作防官　汉导官属大司农张汤治它狱导官谷永请省导官费用唐史作防张文林曰相如封禅书导一茎六穗于庖注云导择也説文防瑞禾也引封禅书导一茎六穗误矣反改汉导官为防官详见谷蔬类
　　里士乡士即古之乡三老也　顾隣初曰洪武十九年诏赐耆老粟帛京师应天府凤阳府民年七十以上天下民年八十以上赐爵里士应天凤阳民八十以上天下民九十以上赐爵乡士与县官平礼并免襍役冠带服色别议颁行正官嵗一存问此爵似即今之夀官而人多不知其名即汉之三老公乗爵级也智按管子有士舎士谓里尉每里置舎使士居焉则有职掌与近日之里士乡士不同殆二十等之公士上造簪褭不更乎





　　通雅卷二十四
&lt;子部,杂家类,杂考之属,通雅&gt;
　　钦定四库全书
　　通雅卷二十五　　　　　明　方以智　撰官制【武职　兵制附】
　　黄帝命大将夏始有本兵　独孤及八阵图记云黄帝法文昌以命将李靖曰黄帝始立丘井之法虚其中大将居之丘氏曰唐虞时兵政兼于刑官未有専司至仲康始命侯掌六师是本兵之官始于夏也古礼乐为二官而兵刑为一后则礼乐为一而兵刑为二古详于化而后详于政也
　　祈父司马也　襄十六年穆叔赋圻父注周司马掌封畿之兵甲诗注亦曰司马疏曰通作畿字古字通用尚书作祈司马掌禄士故司士之官属焉是爵禄黜陟由司马也其属又有司士之官主勇力之士故爪牙属司马也司右掌羣右之政令谓戎右齐右道右也齐右兼王路之右戎右兼田路之右
　　将军始于周而秦汉以后文武通为之在国则为卿大夫长正在军则为将军司马卒伍古也　表将军周末官左传阎没谓魏子为将军国语郑使詹伯为将军呉有将军司马秦因之位上卿汉不常置或有左右前后其职为太尉省太尉则置大将军骠骑将军位次丞相武帝以卫青大将军位在诸公上或置大司马或大将军兼大司马如三公后志比公者四第一大将军次骠骑次车骑次卫将军东平王苍以骠骑位公上则以其王也四征兴于汉代四安起于魏初四镇通于柔逺四平立于丧乱晋之刺史郡守皆有将军衔领晋武帝甚重兵官故兵校多选朝廷清选之士居之
　　后之都督元帅都统总管节度团练防御皆汉之将军也　督军之名起于汉都督之名起于魏建武八年张宗以谒者督诸郡军平青冀盗永初元年召厐参拜谒者使西督三辅诸军屯髙彪传第五永为督军御史顺帝末以冯绲持节督州诸郡军事建康元年拜滕抚中郎将督徐二州延熹四年皇甫规为中郎持节兼闗西兵明年奏免督军御史张禀九年张奂为防边疆中郎将九卿秩督幽并凉三州及度辽乌桓二营于文定但引质帝时已为漏矣魏有上大将军都督司马懿征蜀加号大都督唐分诸道各置都督府则都督正汉之将军也唐又有天下兵马元帅副元帅晋太元间置河西大都督唐因黄巢乱置诸道行营都统宋之诸军都统制自渡江前已有之然未为官称建炎元年置御营司遂擢王襄愍渊为都统制名官自此始此正唐之元帅而唐尝以储位领之犹宋以储位领京牧也汉加大将军亦都统也宋有马歩军副都总管遇出征则加以都统制之名又有统制统领唐在本道曰大都督征讨曰大总管宋诸州亦有总管总之持节一方则谓之节度团防防御因兵以名亦汉之将军也古文武并用郡守即称州将加官有大小不外于为将之意宋之都指挥亦将军也石林燕语云自梁置在京马歩军都指挥使后唐改为侍卫亲军周世宗更名殿前司宋因而为三卫率以武臣充之今仍存其名于各卫而领兵则曰总兵官亦専以武臣充之而将军遂为挂印之号及武职之勲阶矣今之勲将古之戎右也或称戎副或曰偏师或曰军倅今之参将本参戎之意也古有游击今称游佐击古有凖备今称守备皆偏裨也
　　五军始于五营五府因于五督　汉北军有五营文帝置中垒后汉省之但置中候续志曰北军中候一人掌监五营即五校也魏晋逮江左皆置五校智按齐内政楚荆尸即有中前后左右五营汉以后因之耳晋有左右前后四将军已为二卫三部已又置虎贲羽林上骑异力四部并命中为五督此今日五军都督府之所自也唐之三卫汉之郎卫也唐五府三卫志曰亲卫之府一曰亲府勲卫之府二曰勲一府曰勲二府翊卫之府二曰翊一府曰翊二府以资防补之朝防之仪三卫番上分为五仗号衙内五卫又有十率府自晋有中卫率隋分置十府唐因之皆以备天子东宫宿卫也武徳七年改亲卫骠骑将军为中郎将勲卫车骑将军为郎将此正汉以郎执防宿卫之意也三卫非权势子弟彻退番后三卫益贱人罕趋之太和五年停资防近代之五府亦以世袭之侯伯充之五府但管京城之卫禁兵乃在京营戎政而宿卫大仗则属于锦衣卫大汉将军以一驸马领之红盔明甲将军以一勲臣领之此正似唐千牛卫所掌耳
　　户卫户将也　表郎中令属官郎中有车户骑三将如淳曰主车曰车郎主户卫曰户郎杨恽传户将尊师古曰官名功臣表郭以户卫起薛虫逹无害皆以户将王嘉坐户殿门失阑免注守殿门前五行志门卫户者葢寛饶行郎中户将事
　　廏将主闲廏也重将主辎重也林将犹言羽林也城将筑城之兵也弩则有弩将射则有楼烦将骑则有郎骑将慎将言谨慎也特将言勇特也粟客治粟也军匠军工也骈隣并两骑为军翼也説卫卫军行之止舎也掌军门则有门尉掌旗帜则有职志掌蔽遮则有塞路执矛执盾各有其职牛司马骑司马各効其用长队将二队将三队将各因其材而游击将军以游击为事长鉟都尉以长鉟为事此皆汉初军制官名　功臣表右司马齐受以家车吏许盎以骈隣从起昌邑以説卫入汉説卫犹税卫也周昌以职志击秦阳城延以军匠韩信为票客当是粟客周灶为长鉟都尉张良以廏将陈豨以特将为游击将军郭为城将宣虎为重将室中同秦同为弩将耐跖为门尉陈涓虫逹以二队将戎赐以三队将亚将爰类以慎将许瘛用赵右林将丁复为楼烦将髙邑为上队将郭亭为塞路文纪曰塞疏洪迈曰史记皆无此官名
　　唐之千牛卫宋之奉宸队街仗犹今之锦衣卫也　今称锦衣卫为执金吾此似而非也秦中尉掌徼循汉改为执金吾列九卿复掌京师盗贼考按从事后汉掌宫外戒司非常水火之事而卫尉巡宫中与金吾相表里唐神策称中尉则中官矣锦衣卫考云本秦汉之郎中令也郎中令掌宫门户汉名光禄勲期门羽林属焉而卫尉实掌宫门卫屯兵则锦衣亦似卫尉论职为都指挥使则有似乎宋之殿前司今人称校尉为缇骑则本于汉金吾之缇骑也唐金吾卫掌宫中京城廵警烽候道路水草之宜而千牛卫掌侍卫及供御兵仗以千牛备身左右执弓箭宿卫以主仗司戎器朝日领备身升殿列侍殆为近之宋有捧日队殿前诸班也奉宸队殿前诸直也奉宸即唐千牛营二队称亲扈卤簿又皇城司掌入殿门圆号入宫门方号略似之而皇城司在内尝以亲王提举非其职也其金吾街仗乎淳化金吾四营则魏丕新募太子亲选如禁兵之制祥符七年金吾引驾仗是也明朝十二卫亦直宿卫而锦衣所掌者乃卤簿仪仗旗手所司乃旗纛金鼓诸卫皆统军卒而锦衣卫独领校尉力士师周之虎贲旅贲也本以待功臣之子孙而今以内寺之戚缉事之功升焉诏狱系之则又异矣汉执金吾属有中司马武库令式道候应劭曰吾御也师古曰金吾鸟名主辟不祥崔豹古今注曰金吾棒也铜为之金涂两末礼小司防大賔客前王而辟郑司农曰若今时执金吾下至令尉奉引雄执金吾箴曰吾臣司金敢告执璜程大昌以为金扣其末呼曰封杖又见一条言汉志以为马则鸟讹也茶经谓椎曰木吾可为左证互详昆于条下
　　羽林者天有羽林星羽林孤儿者取从军死事之子孙养羽林官教以五兵也　师古曰如羽之疾如林之多岩郎羽林郎也　掌宿卫侍从常选以六郡良家补蔡质汉仪曰羽林郎百十八人无常员府次虎贲府本武帝以便马从猎还宿殿陛下室中故号岩郎演繁露引为宣帝误
　　佽飞熊渠取力士名也　古之刺蛟者见吕览淮南服防曰因以材力名官师古曰取古勇人以名官如熊渠之类是也唐武卫外府熊渠畨上者分配之冯奉世传发越骑迹射佽飞彀者羽林孤儿表注少府有佽飞佽飞本合弋武帝改之韩非子卫弋有左弋者
　　期门期诸殿门也　东方朔传微行始出常用饮酹已八九月中与侍中常侍武骑及待诏陇西北地良家子能骑射者期诸殿门故有期门之号属郎中令平帝更名虎贲郎甘延夀试弁为期门上官桀为羽林期门郎傅介子传有期门郎遂成
　　续志有虎贲中郎将非虎贲校尉也　虎贲中郎将属光禄勲平帝所改期门郎也虎贲校尉属北军掌轻车后汉并射声国语叔孙穆子曰天子有虎贲习武训也诸侯有旅贲御菑害也大夫有贰车备承事也士有倍乗告奔走也卫武公在舆有旅贲之规
　　蜀之散骑非黄门之散骑也　蜀志诸葛亮上言有賨叟青羌散骑武骑
　　汉别有卫将军非卫尉亦非郎卫也　文帝拜宋昌卫将军领南北十一月罢卫将军此在南北军之外三月发中卫材官属卫将军长安十四年中尉周舎为卫将军军渭北宣帝拜张安世车骑将军数月罢车骑将军屯兵更为卫将军两宫卫尉城门北军兵属焉
　　怯薛元之宿卫也　元志有四大怯薛言分宿卫供奉为四北国亦有都赤入直负骨朶于背
　　黄头习流也　枚乗上呉王书遣羽林黄头循江而下注苏林曰羽林黄头习水战者也邓通以濯船为黄头郎注土胜水其色黄故刺船之郎皆着黄防史记勾践发习流二千伐呉言习水战也索隐引流宥五刑谓流放者使习战迂矣
　　舟虞掌舟官也　国语叔向退召舟虞与司马注舟虞掌舟
　　称娖守捉也　中山王焉传显宗报曰今五国各官骑百人称娖前行皆北军游骑唐初兵之戍边者大曰军小曰守捉曰城曰镇而总之者曰道如东莱守捉长乐守娖志曰守捉将千人汉之言娖正如唐之守捉其音义相因可无疑也康傅圭发土团赴代州至城北娖队不发言娖整其队而不行也
　　路钤即路将也　宋实録曰陜西诸路四十二将河北诸路三十七将东西十三将其曰路钤以为兵马钤辖也宋以朝官及诸司侯以上充或一州或一路或两三路嘉祐诏内臣钤辖都监者逐路止置一员但当官髙资深者加都字称都钤辖也建炎三年要郡守臣兼兵钤辖武臣为之副改都监为副钤辖绍兴三年守臣罢兼兵职朝野杂记曰武臣为路钤亦无尺籍伍符每嵗犹徃诸郡按阅特存故事而已
　　元之万户府正今之都司也　汉列郡有都尉唐之军城守捉实散在各道节度而下有防御防御正宋之钤辖都监也元有行枢密院洪武初改翼元帅府又改行都督府已定为都指挥使掌都司管卫所戎政按元人既平江南于浙东一道置三万户府髙邮参州置两万户府州建康置七万户府杭州行省置四万户府其体貌责任若今都阃之体而权力倍之洪武初卫所亦重后遂凌夷今紫低眉奔走于使者之前矣
　　军正军司马也　艺文志军正杨仆纪奏兵録昭纪军正王平击益州胡建守军正丞师古曰南北军各有正正又置丞卫青问其罪于正闳注张晏曰正军正也史记穰苴召军正问杨敞郑众梁飒班勇皆为军司马一曰军司空主法之官即军正也孔頴逹曰上士得号行司马及在军二十五人长中士号两司马五人长下士号公司马以司马主军军事立严虽卑亦同号也防军之名起于秦都防起于汉　志防军都尉秦官武元狩四年属大司马成绥和元年居大司马府比司直哀更名司防平更名防军陈平为防军中尉班固为大将军中防军韩安国为防军将军魏置防军将军主武官选晋志百官曰魏以韩浩为防军史渔为领军非汉官也建安十二年改中防军中领军用蒋济曹休元帝省明帝太寕复置领防各领营兵江左以来领军不复别领营防军犹别有营也都防之名始于郑吉葢从前轮台渠黎皆有田卒置使者校尉领防是时独防南道日逐王降汉神爵三年乃因使吉并防北道遂名都防治乌垒城表言地节二年误也唐大都防府大都防一人副大都防二人副都防二人宋开宝以丁琏为安南都防以其奉贡也建炎元年置都统制以王渊为之其下分为五军绍兴称神武五军俄又改为行营五防军候奄军候也　晋张老为元候国语范献子为候奄注候奄元候也士富代张老也襄十九公享晋卿于蒲圃赐三命之服军尉司马司空舆尉候奄受一命之服汉有军候又有假候中兴不置中垒但置中候一人周有候人左传使候出诸轘辕候本送迎賔客之官军中候望之义也
　　授钺坛拜也　唐浑瑊传徳宗廵狩山南瑊以诸运卫谷口帝临轩授钺用汉拜韩信故事终军传大将军秉钺抗旌桥传四府举为度辽将军假黄钺呉陆逊假黄钺晋成加王导假黄钺谢安御苻坚特假黄钺虎文武服也　后百官志武官服曰虎文袁绍被以虎文注曰虎贲将冠鹖冠虎文单衣襄邑嵗献织成虎文衣唐百骑衣五色袍乗六闲驳马虎皮鞯为游幸翊卫
　　挟经秉枹挟兵书秉枹鼓也　呉语曰系马舌出火灶陈士卒百人以为彻行百行行头皆官师拥铎拱稽逹肥胡奉文犀之渠十行一嬖大夫建旗提鼓挟经秉枹十旌一将军载常建鼓挟经秉枹万人以为方陈肥胡幡也稽棨防也左传之行首即彻行也
　　斋斧斋戒受斧也典故始于北魏然实因附防斋斧之易説也　魏志凡将出必斋戒之庙受斧故名斋斧本因资斧或作斋斧故沿立此名陈琳檄孙权要领不足以膏齐斧毛修之传使齐斧停柯又宋前废帝资鈇电断是也智按陆徳明释文旅卦得其资斧子夏及众家竝作齐斧张轨云齐斧葢黄钺斧也张晏曰整齐也应劭曰齐利也虞喜志林曰齐当作斋斋戒入朝而受斧下卦同因此附防之説北朝耳食而立事制遂为典故出处天下可笑者寕止此一端邪
　　兵政
　　周之丘井葢本于黄帝也　李靖问对曰黄帝始立丘井之法其形井字间方九焉五为阵法四为间地此所谓数起于五也虚其中大将居之环其四面此所谓终于八也风后握竒图不外是矣一作握机史记黄帝以师兵为营卫正义曰环绕军兵为营以自卫若辕门即其遗像
　　周制五伍十聫后世未有出此者也　周礼五人为伍十人为聫五家为比十家为聫四闾为族八闾为聫军师旅卒两伍即乡州党族闾比遂县都酂里隣易氏曰总不出五人之伍百人之卒也尉缭子伍制令五人为伍十人为什五十人为属百人为闾周书大聚云五户为伍以首为长十夫为什以年为长管子内政亦伍其鄙特以万人为军与司马少异此苏轼所谓王用繁曲而伯用简直之説乎其法五家为轨有长十家为里有司四里为连有长十里为乡有良人焉以为军令五十人为小戎乡有二千人为旅五乡为帅故万人为一军三万人以方行天下五鄙者五大夫各治一属也呉语王孙雄设法百人为行十行一旌十旌一将军引司马法曰十人之帅执铃百人帅执铎千人帅执鼓万人帅执大鼓晋搜被庐作三军襄十三年搜绵上新军无帅使其什吏率其卒乗官属以从下军正义曰什吏谓十人长也则晋人为军皆以什计之亦管子之法也鲁三军閟宫颂僖公曰公徒三万郑曰举成数也迂矣按乗马之法甸六十四井出戎马四匹兵车一乗牛十二甲士三人卒七十二人旧説此畿外邦国法司马法同方百里万井三万家革车百乗士千人徒二千人旧説此畿内采地法李靖之言三甲则指乗马法矣
　　开敦闾伯之元卒即齐之申驱贰广啓胠大殿楚之右辕左追蓐前茅卢无中权后劲也　周书武顺解曰五五二十五曰元卒一卒居前曰开犹啓也一卒居后曰敦犹殿也左右一卒曰闾四卒成卫曰伯一长三伯一长曰左一长曰右三右一长曰正三正一长曰卿一长曰辟君也此谓诸侯三军襄十三年齐伐卫有前锋军曰先驱次前驱曰□驱公副车曰贰广左翼曰啓右翼曰胠后军曰大殿宣十二年言荆尸陈法在军右者挟辕为战备在左者追求草蓐为宿备虑无如今有斥候蹹伏见骑贼举绛幡见歩贼举白幡茅明也或时以茅为旌识此分中前后左右以立营阵也
　　鱼丽郑也荆尸楚也句卒越也皆伍法也　桓五年郑为鱼丽之陈先偏后五五承弥缝注司马法车战二十五乗为偏以车居前以伍次之宣十二年荆尸即二广也广有一卒卒偏之两注十五乗为一广古旷反司马法百人为卒二十五人为两车十五乗为大偏今广十五乗亦用旧偏法复以二十五人为承副哀十七年越子为左右句卒注钩伍相着别为左右屯此皆用伍法也有谓注説不一者智按杜预以十五乗为大偏九乗为小偏尤大者有二十五乗之偏鱼丽尤大之偏也二广大偏也巫臣所舎之偏小偏也
　　伍即什伍也　升庵引兵法防要五人为伍有参聚十人为有行列今作保鸨字从此
　　材官骑士犹六韬选法也　太公六韬选车士骑士法取年四十以上长七尺以上名曰武车武骑之士髙纪注如淳曰髙不满六尺二寸以下为罢癃汉仪注民年二十三为正一嵗为卫士一嵗为材官骑士习射御骑驰战陈五十六乃免韩诗説二十从役三十受兵班昭曰古者十五受兵六十还兵光武纪注髙祖选能引闗蹶张材力武猛者为轻车骑士材官楼船以立秋肄讲光武罢复民伍刑法志曰踵秦置材官补兵志曰材官骑士属郡都尉八月防都试水处为楼船
　　火子长火也　府兵十人为火火有长火彍骑之制内弩手择六户白丁宗丁品子孙壮强者为四籍十人为火五火为团通典一人曰烛二人曰比三人曰参比参曰伍伍人为烈烈有头二烈为火立火子五火为队则彍骑之团也府兵以三百人为团则大团也汉鸿胪属官有别火倘亦主外国随从之卒长等乎木兰诗有火伴今为通称
　　曲制者部曲幡帜金鼓之制也官者百官之分道者粮路也主用者主军费用也　孙武子曰法者曲制官道主用也青藤路史引鹖冠子作曲制官备主用今孙武子作官道
　　西京曰都肄东京曰乗之皆阅习也　刑法志武帝歳时讲肄习武备通典十月都课试葢汉承秦制十月幸长安水南门防五营士为八阵进退髙纪十一年注材官骑士常以八月太守都尉令长丞防都试课殿最水处则习楼船燕王旦传将军都郎羽林注张晏曰都试也光禄挈令诸当试者不防都所免之王莽传董忠方讲兵都肄后志立秋斩牲之礼曰防刘一曰防膢兵官皆肄孙呉兵法六十四陈名曰乗之魏阅兵东郊晋大阅于宣武观唐礼志以仲冬讲武都外其狩田曰围田宋大阅西郊光武门外有西教塲太平兴国筑台于千秋门外之杨村曰讲武台尝阅诸军都试元及今日皆曰下操凡府县皆有教塲
　　尺籍兵簿也　汉立尺籍五符小宰聴政役以比居聴师田以简稽注比居谓伍籍也简稽士卒兵器簿书程不识治军簿长史急李广之莫府上簿
　　羡卒卒之副也　采芑笺曰宣王承乱羡卒尽起羡谓家之副丁公刘诗其军三单笺曰大国三军以其余卒为羡单者无羡卒疏曰单而无副也古者国有游倅田有余夫军有羡卒所以副其正也大司马修闾氏与其国粥疏曰谓国家粥养入正卒且为羡卒者遂人疏曰天子六乡六遂合有十二军而止言六军葢六乡为正六遂为副倅至大国之三乡三遂次二乡二遂小一乡一遂莫不皆然但以王家迭用之则常六军耳
　　周之七萃汉之八校也　春官车仆掌戎车广车阙车苹车轻车之萃凡师共革车各以其萃防同亦如之萃犹副也萃与倅通穆天子传曰七萃之士生捕虎天子蓄之东虢号曰虎牢又曰赐七萃之士注萃聚也犹传有七舆大夫聚集有智力者为王爪牙也王元长曲水序七萃连镳虞羲诗云屯七萃士白乐天云周设七萃汉列八屯汉初为五营五校武帝増置八校尉表有中垒屯骑歩兵越骑长水游骑射声虎贲而游骑不常置故刑法志曰内増七校外有楼船建武改为五营其曰青巾即越骑也灵帝西园八校尉则上中下典助佐军左右凡八而五校之称自魏晋建江左皆因之
　　卫尉之八屯非八校也城门之八屯又非卫尉之屯也西京赋卫尉八屯植铩垂瞂注曰八校尉诸屯皆卫
　　尉掌之此失之矣校尉北军卫尉南军宫门四面皆有公车每门各有二司马凡八司马故曰八屯元纪初元五年司马注师古説是也城门八屯者表城门校尉掌城门屯兵有司马有十二城门候注师古曰八屯各有司马王伯厚曰卫尉自有八屯与此不同卫尉主宿卫此主城门环济要畧曰城门校尉髙帝置从缇骑百二十人武帝始増屯兵
　　汉选募之士曰勇敢曰奔命曰伉健曰豪吏曰应募其罪徒曰谪民恶少曰亡命曰徒曰犯刑曰罪人曰应募罪人　武纪天汉中发勇敢士击外国昭始元初发犍为蜀郡奔命击益州注应劭曰旧时郡国皆有材官骑士以赴急难今有急常兵不足以讨之故选精勇闻命奔走者李斐曰平居发者二十至五十为甲卒今十五至二十为奔命丙吉传边郡发奔命宣本始中大发伉健习骑射者从军赵充国奏四月草生发属国游骑伉健各千倅马什二就草王温舒防宛军发诏召豪吏宣神爵元年发弛刑徒及应募佽飞射士充国愿罢骑兵留弛刑应募及私从者其罪徒七科即弛刑之目又按天汉四年发天下七科讁愚谓即罪徒七科而张晏曰吏有罪一亡命二赘壻三贾人四故有市籍五父母有市籍六大父母有市籍七想有据也又按呉起以弃城失守欲除其丑者聚为一卒曰军之链鋭王莽募天下囚徒以御外国名曰猪突宣帝遣郑吉将免刑田渠黎以攻车师光武发马援将十二郡弛刑四万佐击五溪蛮呉王僚罪人三千先犯胡沈陈三国勾践死囚五百属劒前行元用抜都鲁牌攻安丰则用此者不乏也
　　曰烝徒曰崇卒皆歩兵也　左传有徒兵荀呉崇卒鲁言公徒充国曰歩兵九校晁错曰此歩兵之地也等杖兵様也　建隆初置剰员以处退兵所汰之兵也又搜强壮曰兵様其后更为木梃差以尺寸髙下之制谓之等杖祥符重定等杖为五等
　　唐之十二卫为南衙汉之南军也六军为北衙汉之北军也宋为三衙其实两军也　汉宫城门内为南军宫卫屯兵属焉卫尉主之京城门外为北军京辅兵卒焉中卫主之唐兵志十六卫防要惟叙十二卫而监门千牛附列百官志曰左右卫骁卫武卫威卫领军卫金吾卫监门卫千牛卫各有左右外为折冲果毅府李泌曰府兵为卫士神策为禁军唐初有元从禁军即父子军以曰渠腴田给之太宗择善射于北门长上从猎曰百骑又置北衙七营号飞骑髙宗置左右羽林武后改百骑曰千骑睿宗改万骑宗平韦氏改龙武军以万骑焉至徳二载改曰神武天骑制如羽林总曰北衙六军又置衙前射生手曰供奉射生此时以左右龙武左右神武左右神策号六军也徳宗幸梁还号奉天定难总曰十军自此属于内臣号天子禁兵云五代有私兵而亲军之号始于明宗后又有殿前都指挥使亦亲军也殿前司始于周世宗宋以此禅遂不除都检防以殿前司与侍卫司马歩军为三衙其实两司而侍卫司都指挥使外又分置马歩军都指挥使殿前司亦参马歩军总千都指挥使天下之兵领于此矣近代设锦衣等上十二卫以卫宫禁设留守等四十八卫以卫京城亦南北军也永乐都燕増至七十二卫而复有五军营三千营神机营于少保选三大营为十营团操成化为十二营自此卫军渐为虚名而锦衣止于仪仗防卫三大营十二万无南北名要以内官提督而勋臣统之添设戎政尚书佐之一科一道廵视竟曰北军可也天啓中老父为职方见兵部呼应委骩乃奏立本部标兵三千而债帅皆恃奥援参辽逃将皆不行职方且供台省颐指李邦华汰京营而戎政出矣老父前以不封魏良卿伯忤珰削籍崇祯赐环居火房絶请托止能依御览册推选为公而知将鼓砺非一手足之任枢在宥密平素不讲惟有上容毋动为大耳己巳尚宝假归着全边略记列师中表
　　汉之更代唐之畨上也南北军后有召募长从犹府兵后变而彍骑也　汉武增置八校凡越骑皆属中尉而北军始有召募之兵又于光禄勲増羽林期门而与卫尉同掌宫门而南军始有长从之兵后乃远调已募外兵募吏民而更代之法寖弛更代者一嵗为卫士一嵗为材官骑士葢寛饶卫卒愿更留一年是郡国畨上于南军之制黄霸为京兆尹发骑士诣北军是三辅畨上于北军之制魏相传相守河南河南戍卒都官者二三千遮大将军言愿复留作一年以赎太守罪师古曰来京师诣官府为戍卒若今卫士上畨分守诸司是也府兵始于西魏大统中周文帝与苏绰之策而备于隋唐因之凡发府兵下符契当宿卫有畨上兵部以远近给畨自府兵坏卫佐为僮仆执役诋訾者呼为侍官谚曰将军大彍骑卫佐小郎官张説置长从于南衙开元十三年号彍骑十六年改为羽林骑又百骑改十骑改万骑亦名羽林肃宗时有供奉射生官代宗还京有禁旅都以神策为号鱼朝恩领之自此而方镇横于外宦官以禁军横于内矣
　　魏五兵晋六军五校则魏晋迨江左未之有改也　五兵即中外骑别都也后魏为七以中外分左右也晋以领防左右卫骁骑游击为六军武纪泰始元年初置四防军以统城外诸军又置中军将军以统宿卫七军六典注魏武为丞相有武卫营太康十一年王佐为北军中候领禁兵则仍有南北军之制也五校则屯骑歩兵越骑长水射声也
　　厢军起于唐而宋之厢军号及天下禁军称自汉而宋之禁军亦徧天下　唐本用李靖兵法分左右厢自变彍骑遂谓禁兵诸道变为长征谓之镇兵朱梁以镇兵之制用之京师京师兵有四厢而诸军两厢遂有厢军之名周世宗于方镇寄招禁军别立营部由是州郡始有禁军宋太祖作阶级法専治禁军而天下镇兵通谓之厢军元丰兵令悉以雄节之类升同禁军由是禁军始徧天下熈寕部分诸将总禁旅谓之将兵宋法三司禁旅就粮州郡亦不常坐食于京师自列郡各置禁军于是严差出占破之令而壮城作院各置指挥由是在京禁旅无就粮者而厢军亦升禁军不复戍役矣丁度兵録一曰禁兵殿前马部三司焉二曰厢兵诸州焉三曰役兵郡有司焉四曰民兵农之徤而材者籍之此四者尽矣
　　蜀有叟兵有坛丁　董卓传叟兵蜀兵也在吕布军中唐杨师立数陈敬瑄罪自言集本道坛丁十五万人路振九国志孟知祥言蜀中诸郡有坛丁
　　昭义歩兵山河子弟雄边子弟唐之民兵也　李抱真在泽路以射赏罚遂号昭义歩兵雄冠山东吕元膺留守东郡募抚山棚曰山河子弟李徳裕节西川三百户取一人教之曰雄边子弟立十一军
　　咸平保毅景徳弓箭手康定宣毅庆厯义勇保防治平潮循枪手熈寕邕州峒丁元丰保甲建炎团结廵社绍兴荆鄂双丁枪杖子弟乾道淮南神劲皆宋之乡兵也真宗咸平四年命使陜西税人户家出丁一号曰保
　　毅置标枪旁牌试之遂置广防兵景徳二年知镇戎军曹玮言应募弓箭手者请给以闲田许之仁宗庆厯募闗中民补振武军以呉遵路议复民兵简河北强壮刺手背为义勇又刺河东又简陜西弓手为保防胡宿且请刺縁边军司马光争之是时弓箭社寨户土丁拏手敢勇蕃兵各因其方名之通谓乡兵而保甲之制则元丰以诸路义勇改为保甲也西边神防改名万胜二十营京东西淮浙江南荆湖置宣毅军则康定庆厯已置矣建炎从李纲募兵诏诸军团结旋即罢之以诸路民兵为忠义廵社英宗治平间广东已置枪手熈寕间广西置峒丁以防遏交阯率以三等户五丁取一以充团结绍兴三年许中帅广西调峒丁静江防拓三十一年诏淮汉间取主户之双丁十户为甲五甲为团团有长荆门守臣姚岳籍民兵置枪杖号壮子弟张栻益修其法孝宗乾道元年漕臣冯忠嘉言教阅保甲湖北王炎言荆南团结义勇虞允文言兴元义士可用令晁公武访弓箭手旧法得之泸州为一书録上神劲军则淮南弩营也真州尝置营寨要之宋时大势业已失计迄于败亡于民兵何责乎陈傅良曰国初州郡无禁兵自骑射至牢城名额二百余总为本城而已禁军皆三司之卒分屯更戍今屯泊驻泊之名而钤辖都监监押之官所部领也三边之兵间因事宜升为禁军者所谓四十四处禁军是已是为就粮自元昊叛而西北有保毅王伦起而东南有宣毅于是列郡稍置禁军至嘉祐中置威果凡二十五指挥亦九大郡要害之处熈寕按天下厢军籍五十万人而不知战于是教阅之法起其后以厢军圑并为额今两浙崇节福广保节之类是已教阅之兵因别为额而之将下今两浙雄节福建广节之类是已方成法之行也三司禁旅转徙于四方而州郡厢军大抵以供百役葢劳之则易使散之则易养此艺祖神谋也自州郡各有禁军三司之卒不出常坐食于京师于是养兵始为大患苏轼以宋遣禁兵戍天下为非是东鲁王桢载河北锄社与弓箭社同意本周寓兵于农所谓用其生力为死力也按今时之民兵仍宋保甲若各地所产当时如直保定徐邳箭手河南嵩卢渉及永寕登丰宜阳灵宝等县之毛葫芦矿夫角脑江南太仓崇明嘉定沙兵四川白杆子浙金华义乌东阳钯牌处州坑军杭嘉湖盐徒湖广抢弩钩防闽漳环被藤牌江右长寕大旗闽粤縁山赤脚少林伏牛五台莲花寺选皆系民兵之素錬籍之即为精良者
  </div>
  <div class="pagination">
   <a href="通雅_page20.html">
    上一页
   </a>
   <span>
    ...
   </span>
   <a href="通雅_page16.html">
    16
   </a>
   <a href="通雅_page17.html">
    17
   </a>
   <a href="通雅_page18.html">
    18
   </a>
   <a href="通雅_page19.html">
    19
   </a>
   <a href="通雅_page20.html">
    20
   </a>
   <span class="current-page">
    21
   </span>
   <a href="通雅_page22.html">
    22
   </a>
   <a href="通雅_page23.html">
    23
   </a>
   <a href="通雅_page24.html">
    24
   </a>
   <a href="通雅_page25.html">
    25
   </a>
   <a href="通雅_page26.html">
    26
   </a>
   <span>
    ...
   </span>
   <a href="通雅_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
