<!DOCTYPE html>
<html>
<head>
    <meta charset="UTF-8">
    <title>太平广记 - 第 176 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 176 页/共 228 页</h1>
    <div class="content">　　汉髙后时下书求三寸珠仙人朱仲在会稽市贩珠乃献之赐金百斤鲁元公主私以金七百斤从仲求珠复献四寸者【出列仙传】
　　汉章帝
　　后汉章帝元和元年明珠出馆陶大如李有明耀三年明月珠出豫章海昏大如鸡子圆四寸八分【出列仙传】
　　梁武帝
　　梁大同中骤雨殿前有杂色宝珠梁武有喜色虞寄上瑞雨颂【出酉阳杂俎】
　　火珠
　　贞观初林邑献火珠状如水精云于罗刹国得其人朱髪黑身兽牙鹰爪【出国史纂异】
　　鲸鱼目
　　南海有珠即鲸目瞳夜可以鉴谓之夜光凡珠有龙珠龙所吐也蛇珠蛇所吐也南海俗云蛇珠千枚不及一玫瑰言蛇珠贱也玫瑰亦珠名越人俗云种千亩木奴不如一龙珠越俗以珠为上宝生女谓之珠娘生男名珠儿吴越闲俗説明珠一斛贵如玉者合浦有珠市【出述异记】
　　珠池
　　廉州边海中有洲岛岛上有大池谓之珠池每年刺史修贡自监珠户入池采以充贡赋耆旧传云太守贪即珠逸去皆采老蚌剖而取珠池在海上疑其底与海通又池水极深莫测也珠如豌豆大常珠也如弹丸者亦时有得径寸照室之珠但有其説不可遇也又取小蚌肉贯之以篾曝干谓之珠母容桂率将脯烧之以荐酒也肉中有细珠如粱粟乃知珠池之蚌随其大小悉胎中有珠矣【出岭表录异】
　　少城珠
　　蜀石笋街夏中大雨往往得杂色小珠俗谓地当海眼莫知其故蜀僧惠嶷曰前史説蜀少城饰以金璧珠翠桓温恶其太侈焚之合在此地今拾得小珠时有孔者得非是乎【出酉阳杂俎】
　　青泥珠
　　则天时西国献毗娄博义天王下颔骨及辟支佛舌并青泥珠一枚则天悬额及舌以示百姓额大如胡床舌青色大如牛舌珠拇指微青后不知贵以施西明寺僧布金刚额中后有讲席胡人来听讲见珠纵视目不蹔舍如是积十余日但于珠下谛视而意不在讲僧知其故因问故欲买珠耶胡云必若见卖当致重价僧初索千贯渐至万贯胡悉不醻遂定至十万贯卖之胡得珠纳腿肉中还西国僧寻闻奏则天敕求此胡数日得之使者问珠所在胡云以吞入腹使者欲刳其腹胡不得已于腿中取出则天召问贵价市此焉所用之胡云西国有青泥泊多珠珍寳但苦泥深不可得若以此珠投泊中泥悉成水其宝可得则天因寳持之至宗时犹在【出广异记】
　　径寸珠
　　近世有波斯胡人至扶风逆旅见方石在主人门外盘桓数日主人问其故胡云我欲石捣帛因以钱二千求买主人得钱甚悦以石与之胡载石出封外剖得径寸珠一枚以刀破臂腋藏其内便还本国随船泛海行十余日船忽欲没舟人知是海神求宝乃徧索之无宝与神因欲溺胡胡惧剖腋取珠舟人呪云若求此珠当有所领海神便出一手甚大多毛捧珠而去【出广异记】
　　宝珠
　　咸阳岳寺后有周武帝冠其上缀冠珠大如瑞梅歴代不以为宝天后时有士人过寺见珠戏而取之天大至寺门易衣以底褁珠放金刚脚下因忘之翼日便往扬州债途次陈留宿于旅邸夜闻胡鬭宝摄衣从而视之因説冠上缀珠诸胡人骇曰久知中国有此宝方欲往求之士人言已遗之胡等叹恨苦云若能致此当有金帛相答今往扬州所债几何士人云五百千诸胡乃率五百千与之令还取珠士人至金刚脚下珠犹尚存持还见胡胡等喜抃饮乐十余日方始求市因问士人所求几何士人极口求一千缗胡大笑云何辱此珠与众定其价作五万缗羣胡合钱市之及邀士人同往海上观珠之价士人与之偕行东海上大胡以银铛煎醍醐又以金瓶盛珠于醍醐中重煎甫七日有二老人及徒党数百人赍持宝物来至胡所求赎故执不与后数日复持诸宝山积云欲赎珠胡又不与至三十余日诸人散去有二龙女洁白端丽投入珠瓶中珠女合成膏士人问所赎悉何人也胡云此珠是大宝合有二龙女卫防羣龙惜女故以诸宝来赎我欲求度世宁顾世闲之富耶因以膏涂足步行水上舍舟而去诸胡各言共买此珠何为独专其利卿既往矣我将安归胡令以所煎醍醐涂船当得便风还家皆如其言大胡竟不知所之【出广异记】
　　水珠
　　大安国寺睿宗为相王时旧邸也即尊位乃建道塲焉王尝施一宝珠令鎭常住库云亿万寺僧纳之柜中殊不为贵也开元十年寺僧造功徳开柜阅宝物将货之见函封曰此珠亿万僧共开之状如片石赤色夜则微光光髙数寸寺僧议曰此凡物耳何得亿万也试卖之于是市中令一僧监卖且试其醻居数日贵人或有问者及观之则曰此凡石耳瓦砾不殊何妄索皆笑而去僧亦耻之十日后或有问者知其夜光或醻价数千价益重矣月余有西域胡人阅寺求宝见珠大喜偕顶戴于首胡人贵者也使驿问曰珠价値几何僧曰一亿万胡人抚弄迟回而去明日又至译谓僧曰珠价诚亿万然胡客久今有四千万求市可乎僧喜与之谒寺主寺主许诺明日纳钱四千万贯市之而去仍谓僧曰有亏珠价诚多不贻责也僧问胡从何而来而此珠复何能也胡人曰吾大食国人也王贞观初通好来贡此珠后吾国常念之募有得之者当授相位求之七八十岁今幸得之此水珠也每军行休时掘地二尺埋珠于其中水泉立出可给数千人故军行常不乏水亡珠后行军每苦渴乏僧不信胡人命掘土藏珠有顷泉涌其色清泠流泛而出僧取饮之方悟灵异胡人乃持珠去不知所之【出纪闻】
　　李勉
　　司徒李勉开元初作尉浚仪秩满防汴将游广陵行及睢阳忽有波斯胡老疾杖防诣勉曰异乡子抱恙甚殆思归江都知公长者愿托仁荫皆异不劳而获防焉勉哀之因命登舻仍给饘粥胡人极怀慙愧因曰我本王贵种也商贩于此已逾二十年家有三子计必有求吾来者不日舟止泗上其人疾亟因屏人告勉曰吾国内顷亡传国宝珠募能获者世家公相吾衒其鉴而贪其位因是去乡而来寻近已得之将归即富贵矣其珠价当百万吾惧怀宝越乡因剖肉而藏焉不幸遇疾今将死矣感公恩义敬以相奉即抽刀决股珠出而絶勉遂资其衣衾瘗于淮上掩坎之际因密以珠含之而去即抵维扬寓目旗亭忽与羣胡左右依随因得言语相接傍有胡雏质貌肖逝者勉即询访果与逝者所叙契会勉即究问事迹乃亡胡之子告瘗其所胡雏号泣发墓取而去【出集异记】
　　李灌
　　李灌者不知何许人性孤静常次洪州建昌县倚舟于岸岸有小蓬室下有一病波斯灌悯其将尽以汤粥给之数日而卒临絶指所卧黑氊曰中有一珠可径寸将醻其惠及死氊有微光溢耀灌取视得珠买棺葬之密以珠内胡口中植木志墓其后十年复过旧邑时杨平为观察使有外国符牒以胡人死于建昌逆旅其粥食之家皆被梏讯经年灌因问其罪囚具言本末灌告县寮偕往郭墦伐树树已合拱矣发棺视死胡貌如生乃于口中探得一珠还之其夕棹舟而去不知所往【出独异志】又尚书故实载兵部员外郎李约葬一商胡得珠以含之与此二事略同
　　上清珠
　　肃宗为儿时常为宗所器每坐于前熟视其貌谓武惠妃曰此儿甚有异相他日亦吾家一有福天子因命取上清玉珠以绛纱裹之系于颈是开元中宾国所贡光明洁白可照一室视之则仙人玉女云绛节之形摇动于其中及即位宝库中往往有神光异日掌库者具以事告帝曰岂非上清珠耶遂令出之绛纱犹在因流泣遍示近臣曰此我为儿时明皇所赐也遂令贮之以翠玉函置之于卧内四方忽有水旱兵革之灾则防恳祝之无不应验也【出酉阳杂俎】
　　守船者
　　苏州华亭县有陆四官庙元和初有盐船数十只于庙前守船者夜中雨过忽见庙前光明如火乃窥之见一物长数丈大如屋梁口弄一团火或吞之船者不知何物乃以竹篙遥掷之此物惊入草光遗在地前视之乃一珠径寸光耀射目此人得之恐光明为人所见以衣裹之光透出因思宝物怕秽乃脱防衣裹之光遂不出后无人知者至扬州胡店卖之获数千缗问胡曰此何珠也胡人不告而去【出原化録】
　　严生
　　冯翊严生者家于汉南尝游岘山得一物其状若弹丸色黑而大有光视之洁彻若轻冰焉生持以示于人或曰珠也生因以弹珠名之常置于箱中其后生游长安乃于春明门逢一胡人叩马而言衣槖中有奇宝愿求得一见生即以弹珠示之胡人捧之而喜曰此天下之奇货也愿以三十万为价曰此宝安所用而君厚其价如是哉胡人曰我西国人此乃吾国之至宝国人谓之清水珠若置于浊水泠然洞彻矣自亡此宝且三嵗吾国之井泉尽浊国人俱病故此越海逾山来中夏以求之今果得于子矣胡人即命注浊水于缶以珠投之俄而其水澹然清莹纎毫可辨生于是以珠与胡获其价而去【出宣室志】
　　张文
　　张文牧农日捕获伐墓盗十余辈中有一人请问言事公因屏吏独问对曰某愿以他事赎死卢氏县南山尧女塜近亦曾闻人开发获一大珠并玉盌人亦不能计其余宝器极多世莫之识也公因遣吏按验即塜果有开处旋获其盗考讯与前言无异及牵引其徒称皆在商州冶务中时商牧名卿也州移牒公致书皆怒而不遣窃知者云珠玉之器皆入京师贵人家矣后自京东出过卢氏复问邑中具如所説【出尚书故实】
　　卫庆
　　卫庆者汝坟编户也其居在温泉家世游惰至庆乃服田尝戴月耕于村南古项城之下倦憩荒陌忽见白光熖熖起于陇亩中若流星庆掩而得之遂藏诸怀晓归视之乃大珠也其径寸五分莹无纎翳乃裹以缣嚢缄以漆匣曾示博物者曰此合浦之宝也得蓄之纵未贵而当富矣庆愈宝之常置于卧内自是家产日滋饭牛四百蹄垦田二千亩其余丝枲他物称是十年间郁为富家翁至干符末庆忽疾虽医巫并进莫有征者逾月病且亟忽闻枕前铿然有声庆心动使开匣珠有璺若缕色如墨矣数日而卒珠亦亡去自是家日削子复不肖货鬻以供蒲酒之费未释服室已如悬磬矣【出三水小牍】
　　鬻饼胡
　　有举人在京城隣居有鬻饼胡无妻数年胡忽然病生存问之遗以汤药既而不愈临死告曰某在本国时大富因乱遂逃至此本与一乡人约来相取故久于此不能别适遇君哀念无以奉答其左臂中有珠宝惜多年今死无用矣特此奉赠死后乞为殡瘗郎君得此亦无用处今人亦无别者但知市肆之间有西国胡客至者即以问之当大得价生许之既死破其左臂果得一珠大如弹丸不甚光泽生为营讫将出市无人问者已经三岁忽闻新有胡客到城因以珠市之胡见大惊曰郎君何得此宝珠此非近所有请问得处生因説之胡乃泣曰此是某乡人也本约同问此物来时海上遇风流转数国故五六年到此方欲追寻不意已死遂求买之生见珠不甚珍但索五十万耳胡依价醻之生诘其所用之处胡云汉人得法取珠于海上以油一石煎二防其则削以身入海不濡龙神所畏可以取寳一六度也【出原化记】

　　太平广记卷四百二
　　钦定四库全书
　　太平广记卷四百三　　　宋　李昉等　编宝四
　　马脑　　　　犀　　　　　月镜
　　秦宝　　　　珊瑚　　　　四寳宫
　　延清室　　　玉如意　　　七宝鞭
　　犀导　　　　王清三宝　　宝骨
　　紫靺鞨　　　紫贝　　　　魏生
　　马脑
　　帝颛顼时丹邱之国献马脑瓮以盛甘露帝徳所被殊方入贡以露充于厨也马脑石也南方者为上今善别者马死则扣其脑而视其色如血者则日行万里能腾飞空虚脑色黄者日行千里脑色青者嘶闻数百里外脑色黑者入水毛鬛不濡日行五百里脑色白者多力而驽今为器多用赤色者若是人功所制者多不成器成器亦拙其国人聴马鸣别其脑色【出王子年拾遗】
　　犀
　　犀牛大约似牛而猪头脚似象蹄有三甲首有二角一在额上为兕犀一在鼻上挍小为胡帽犀鼻上者皆窘束而花防少多有奇文牯犀亦有二角皆为毛犀俱粟文堪为腰带千百犀中或偶有通者花防大小奇异固无常定有偏花路通者有顶花大而根花小者谓之倒插通此二种亦五色无常矣通白黑分明花防奇差则价计巨万乃希世之宝也又有堕罗犀犀中最大一株有重七八觔者云是牯牛额上者必花多是撒头豆防也深者堪为銙散而浅即拍为盘楪器皿之又有骇鸡犀【羣鸡见之惊散】辟尘犀【为妇人簮梳尘不着也】辟水犀【云此犀行于海水为之开色于雾之中不湿矣】明犀【处于暗室则有光明】此数犀但闻其説即不可得而见也【出岭表録异】
　　月镜
　　周灵王起处昆昭之台有侍臣苌巧智如流因而得侍长夜宴乐或俳谐舞笑有殊俗之技百戏骈列钟石并奏亦献异方珍寳有如玉之人如龙之锦亦有如镜之石如石之镜此石色白如月照靣如雪谓之月镜玉人皆有机自能转动谓之机妍苌言于王曰圣德所招也故周人以媚谄而卒杀之流血成石或言成璧不见其尸矣【出王子年拾遗】
　　秦宝
　　汉高祖初入咸阳宫周行府库金玉珍宝不可称言其所惊异者有玉五支灯髙七尺五寸下作蟠螭以口衔灯灯燃则鳞甲皆动焕炳若列星而盈室焉复铸铜人十二枚皆髙三尺列在一筵上琴筑笙竽各有所执皆结华彩若生人筵下有二铜管上口髙数尺出筵后其一管空一管内有绳大如指使一人吹空管一人纽绳则琴筑笙竽皆作与眞乐不异焉玉琴长六尺上安十三二十六徽皆用七寳饰之铭曰璵璠之乐玉笛长二尺三寸六孔吹之则见车马山林嶙相攻吹息亦不复见铭曰昭华之管有方镜广四尺髙五尺九寸表里洞明人来照之影则倒见以手掩心而来即见肠胃五脏厯厯无碍人有疾病在内者则掩心而照之必知病之所在又女子有邪心则胆张心动秦始皇帝常以照宫人胆张心动则杀之也高祖悉封闭以待项羽羽并将以东后不知所在【出西京杂记】
　　瑚
　　汉宫积草池中有瑚高一丈二尺一本三柯上有四百六十三条是南越王赵佗所献号曰烽火树夜有光常欲然【出西京杂记】
　　又郁林郡有瑚市海客市瑚处也瑚碧色一株株数十枝枝间无叶大者髙五六尺尤小者尺余蛟人云海上有瑚宫汉元封二年郁林郡献瑚妇人帝命植于殿前谓之女瑚忽柯叶甚茂至灵帝时树死咸以为汉室将衰之征也【出述异记】
　　又箖国海去都城二千里有飞桥渡海而西至且兰国自且兰有积石积石南有大海海中瑚生于水底大船载铁网下海中初生之时渐渐似菌经一年挺出网目间变作黄色支格交错髙者三尺大者丈余三年色青似铁钞发其根于舶上为绞车举铁网而出之故名其所为瑚州久而不采却蠧烂糜朽【出洽闻记】
　　四宝宫
　　武帝为七宝牀杂宝按屏风杂宝帐设于桂宫时人谓之四宝宫【出拾遗录】
　　延清室
　　董偃常卧延清之室以画石为牀葢石文如画也石体甚轻出郅支国上设紫瑠璃帐火齐屏风列灵麻之烛以紫玉为盘如屈龙皆杂宝饰之视者于戸外扇偃偃曰玉石岂须扇而后清凉耶侍者屏扇以手摹之方知有屏风也偃又以玉精为盘贮冰于膝前玉精与冰同洁彻侍者言以冰无盘必融湿席乃和玉盘拂之落阶下冰玉俱碎偃更以为乐此玉精千涂国所贡也武帝以此赐偃哀平之世民皆犹有此器而多残破王莽之世不复知所在【出拾遗记】
　　玉如意
　　吴孙权时有掘得铜匣长二尺七寸以琉璃为葢又一白玉如意所执处皆刻龙虎及蝉形莫能识其由使人问综综博物者也曰昔秦皇以金陵有天子气平诸山阜处处埋宝以当王气此葢是乎【出酉阳杂俎】
　　七宝鞭
　　晋明帝单骑潜入窥王敦营敦觉使骑追之帝奔仍以七寳鞭顾逆旅妪扇马屎王敦追之人见马屎以为帝去已逺仍寳鞭不复前追【出世説】
　　犀导
　　晋东海蒋潜尝至不其县见林下踣一尸已臭烂乌来食之辄见一小儿长三尺许来驱乌乌乃起如此非一异之乃就看之见死人头上着通天犀导价数万钱乃防取之既去众乌争集无复驱者后以此导上晋武陵王王薨以衬众僧王武刚以九万钱买之后落褚太宰处褚以饷齐故丞相豫章王王死后内人江夫人遂断以为钗每夜辄见一儿绕床头啼呌云何为见屠割必当相报终不独受枉酷江夫人恶之月余遂薨【出续齐谐记】
　　玉清三宝
　　杜陵韦弇字景昭开元中举进士第寓游于蜀蜀多胜地防春末弇与其友数辈为花酒宴虽夜不怠一日有请者曰郡南去十里有郑氏亭亭起苑中眞尘外境也愿偕去弇闻其説喜甚遂与俱南出十里得郑氏亭端空危危横然四峙门用花辟砌用烟矗弇望之不暇他视眞所谓尘外境也使者揖弇入既入见亭上有神仙十数皆极色也凝立若伫半掉云袂飘飘然其侍列左右者亦十数纹绣杳殆不可识有一人望弇而语曰韦进士来命左右请上亭斜栏层去既上且拜羣仙喜曰君不闻刘阮事乎今日亦如是愿奉一醉将尽春色君以为何如弇谢曰不意今日得为刘阮幸何甚哉然则此为何所女郎义何为者愿一闻知羣仙曰我玉清之女也居于此久矣此乃玉清宫也向闻君为下第进士寓游至此将以一言奉请又惧君子不顾且贻其辱是以假郑氏之亭以命君果副吾志虽然此仙府也虽云不可滞世间人君居之固无损耳幸不以为疑即命酒乐宴亭中丝竹尽举飘然泠然凌越防不为人闲声曲酒既酣羣仙曰吾闻唐天子尚神仙吾有新乐一曲曰紫云愿授圣主君唐人也为吾传之一进可乎曰弇一儒也在长安中徒为区区于尘土间望天子门且不可见之又非知音者曷能致是羣仙曰君既不能吾将以梦传于天子可也又曰吾有三寳将以赠君能使君富敌王侯君受之乃命左右取其寳始出一杯其色碧而光莹洞澈顾谓弇曰碧瑶杯也又出一枕似玉微红红防枕也又出一小函其色紫亦似玉而莹澈则过之曰紫玉函也已而皆授弇弇拜谢别去行未及一里回望其亭茫然无有弇异之亦竟不知何所也遂挈其寳还长安明年下第东游至广陵因以其寳集于广陵市有胡人见而拜曰此天下之奇寳也虽千万年人无得者君何得而有弇以告之因问曰此何宝乎曰乃玉清眞三宝也遂以数千万为而易之弇由是建甲第居广陵中为豪士竟卒于白衣也【出宣室志】
　　宝骨
　　长安平康坊菩提寺缘李林甫宅在东故建钟楼于西寺内有郭令玳瑁鞭及郭令王夫人七宝帐寺主元意多识故事云李相每至生日常转请此寺僧就宅设斋有一僧尝赞佛施鞍一具卖之价七万又僧广有声口经数年次当赞佛因极祝林甫功徳冀获厚衬毕帘下出防篚香罗帊籍一物如朽钉长数寸僧归大失所望惭惋数日且意大臣不容欺己遂携至西市示于胡商索价一千胡见之大笑曰未也更极意言之加至五百千胡人曰此宝价一千万遂与之僧访其名曰此宝骨也【出酉阳杂俎】
　　紫防羯
　　乾元中国家以尅复二京粮饷不给监察御史康云间为江淮度支率诸江淮商旅百姓五分之一以补时用洪州江淮之间一都防也云间令录事叅军李惟燕典其事有波斯胡人者率一万五千贯腋下小瓶大如合拳问其所实诡不实对请率百万惟燕以所纳绐众难违其言诈惊曰上人安得此物必货此当不违价僧试求五千而去胡人至扬州长史邓景山知其事以问胡胡云瓶中是紫防羯人得之者为神所防入火不烧涉水不溺有其物而无其价非明珠杂货宝所能及也又率胡人一万贯胡乐输其财而不为恨瓶中有珠十二颗【出广异记】
　　紫贝
　　紫贝即砑螺也儋振夷黎海畔采以为货南越志云土产大贝即紫贝也【出岭表录异】
　　魏生
　　唐安史定后有魏生者少以勲戚厯任王友家财累万然其交结不之徒由是穷匮为士旅所摈因避乱将妻入岭南数年方宁后归舟行至防州界因暴雨息后登防肆目忽于砂碛闲见一地气上冲数十丈从而寻之石闲见石片如手掌大状如瓮片又如石半青半赤甚辨焉试取以归致之书箧及至家故旧荡尽无财贿以求叙录假屋以居市肆多贾客胡人等旧相识者哀之皆分以财帛尝因胡客自为宝防胡客法每年一度与乡人大防各阅宝物宝物多者戴帽居于坐上其余以次分列召生观焉生忽忆所拾得物取怀之而去亦不敢先言之坐于席末食讫诸胡出宝上坐者出明珠四其大逾径寸余胡皆起稽首礼拜其次以下所出者或三或二悉是宝至坐末诸胡咸笑戏谓生君亦有宝否生曰有之遂所出怀以示之而自笑三十余胡皆起扶生于座首礼拜各足生初为见谑不胜惭悚后知诚意大惊异其老胡见此石亦有泣者众遂求生请市此宝恣其所索生遂大言索百万众皆怒之何故辱吾此寳加至千万乃已问胡此宝名何胡云此是某本国之宝因乱遂失之已经三十余年我王求募之云获者拜国相此归皆获厚赏岂止于数百万哉问其所用云此宝母也但每月望王自出海防设坛致祭之以此置坛上一夕明珠宝贝等皆自聚故名宝母也生得财倍其先资也【出原化记】









　　太平广记卷四百三
　　钦定四库全书
　　太平广记卷四百四　　　　宋　李昉等　编宝五
　　肃宗朝八宝　灵光豆　　　万佛山
　　玳瑁盆　　　辟尘巾　　　重明枕
　　三寳村　　　火玉　　　　马脑柜
　　岑氏
　　肃宗朝八宝
　　开元中有李氏者嫁于贺若氏贺若氏卒乃舍俗为尼号曰眞如家于巩县孝义桥其行髙洁逺近宗推之天寳元年七月七日眞如于精舍戸外盥濯之间忽有五色云气自东而来云中引手不见其形徐以囊授真如曰寳之慎勿言也眞如谨守不敢失坠天寳末禄山作乱中原鼎沸衣冠南走真如展转流寓于楚州安宜县肃宗元年建子月十八日夜眞如所居忽见二人衣皁衣引眞如东南而行可五六十歩値一城楼观严饰兵卫整肃皁衣者指之曰化城也城有大殿一人衣紫衣戴寳冠号为天帝复有二十余人衣冠亦如之呼为诸天诸天坐命眞如进既而诸天相谓曰下界丧乱时久杀戮过多腥之气达于诸天不知何以救之一天曰莫若以神寳压之又一天曰当用第三宝又一天曰今厉气方盛毒凝固第三宝不足以胜之须以第二宝则兵可息乱世可清也天帝曰然因出宝授眞如曰汝往令刺史崔侁进达于天子复谓眞如曰前所授汝小囊有宝五段人臣可得见之今者八寳唯王者所宜见之汝愼勿易也乃具以宝名及所用之法授真如已而复令皁衣者送之翼日眞如诣县摄令王滔之以状闻州州得滔之状防刺史将行以县状示从事卢恒曰安宜县有妖尼之事怪之甚也亟往讯之恒至县召真如欲以王法加之眞如曰上帝有命谁敢废坠且宝非人力所致又何疑焉乃以囊中五宝示恒其一曰黄天符形如笏长可八寸余濶三寸上圆下方近圆有孔黄玉也色比蒸栗潭若凝脂辟人间兵疫邪疠其二曰玉鸡毛文悉备白玉也王者以孝理天下则见其三曰谷璧白玉也径五六寸其文粟粒自生无异雕镌之状王者得之则五谷丰稔其四曰王母玉环二枚亦白玉也径六寸好倍于肉王者得之能令外国归向其玉色光彩溢发特异于常卢恒曰玉信玉矣安知宝乎眞如乃悉出寳盘向空照之其光皆射日仰望不知光之所极也恒与县吏同视咸异之翼日侁至恒白于侁曰宝葢天授非人事也侁覆验无异叹骇久之即具事白报节度使崔圆圆异之征眞如诣府欲厯观之眞如曰不可圆固强之眞如不得已又出八宝一曰如意寳珠其形正圆大如鸡卵光色莹澈置之堂中明如满月其二曰红靺鞨大如巨栗赤烂若朱樱视之可应手而碎触之则坚重不可破也其三曰琅玕珠其形如环四分缺一径可五六寸其四曰玉印大如半手其文如鹿陷之印中着物则形见其五曰皇后采桑钩二枚长五六寸其细如筯屈其末似金又似银又熟铜其六曰雷公石二枚斧形长可四寸濶寸许无孔腻如青玉八宝置之日中则白气连天措诸隂室则烛耀如月其所压胜之法眞如皆秘不可得而知也圆为录表奏之眞如曰天命崔侁事为若何圆惧而止侁乃遣卢恒随眞如上献时史朝义方围宋州又南陷申州淮河道絶遂取江路而上抵商山入关以建巳月十三日达京时肃宗寝疾方甚视宝促召代宗谓曰汝是楚王为皇太子今上天赐宝获于楚州天许汝也宜保爱之代宗再拜受赐得宝之故即日改为宝应元年上既登位乃升楚州为上州县为望县改县名安宜为寳应焉刺史及进宝官皆有超擢号眞如为寳和大师宠锡有加自后兵革渐偃年谷丰登封域之内几至小康宝应之符验也眞如所居之地得宝河壖髙厰境物润茂遗址后为六合县尉崔珵所居西堂之间相传云西域胡人过其傍者至今莫不望其处而瞻礼焉【出杜阳编】
　　灵光豆
　　代宗大厯中日林国献灵光豆龙角钗因其国在海东北四万里国西恠石方数百里光明澄澈可鉴人五藏六腑亦谓之仙人镜国人有疾辄照之使知起于某脏某腑即自采神草饵之无不愈焉灵光豆大小中华之菉豆其色殷红而光芒可长数尺本国亦谓之诘多珠和石上菖蒲叶煮之即大如鹅卵其中纯紫称之可重一觔帝防一丸叹其香美无比而数日不复言饥渇龙角钗玉绀色上刻蛟龙之形精巧奇丽非人所制帝赐独孤妃子与帝同泛舟于龙池有紫云自钗上而生俄顷满于舟中帝由是命置之于掌内以水喷之化为二龙腾空飞去矣【出杜阳编】
　　万佛山
　　上崇释氏教乃舂百品香和银粉以涂佛室遇新罗国献五色氍毹及万佛山可髙一丈上置于佛室以氍毹借其地氍毹之巧丽亦冠絶于一时每方寸之内即有歌舞之乐列国山川之状或微风入室其上复有蜂蝶动摇鷰雀飞舞俯而视之莫辨其眞假万佛山雕沉檀珠玉以成之其佛形大者或逾寸小者八九分其佛之首有如黍米者有如菽者其眉目口耳螺髻毫相悉具而辫缕金玉水精为幡葢流苏庵萝薝卜等树搆百宝为楼阁台殿其状虽微势若飞动前有行道僧不啻千数下有紫金钟阁三寸以蒲牢衔之每击钟行道僧礼拜至地其中谓之梵声葢关綟在乎钟也其山虽以万佛为名其数则不可胜计上置九光扇于岩巘间四月八日召两街僧徒入内道塲礼万佛山是时观者叹非人工及见有光出于殿中咸谓之佛光即九光扇也由是上命三藏僧不空念天竺密语千口而退【出杜阳杂编】
</div>
    <div class="pagination">
<a href="太平广记_page175.html">上一页</a><span>...</span><a href="太平广记_page171.html">171</a><a href="太平广记_page172.html">172</a><a href="太平广记_page173.html">173</a><a href="太平广记_page174.html">174</a><a href="太平广记_page175.html">175</a><span class="current-page">176</span><a href="太平广记_page177.html">177</a><a href="太平广记_page178.html">178</a><a href="太平广记_page179.html">179</a><a href="太平广记_page180.html">180</a><a href="太平广记_page181.html">181</a><span>...</span><a href="太平广记_page177.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
