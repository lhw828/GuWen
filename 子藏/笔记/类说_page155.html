<!DOCTYPE html>
<html>
<head>
    <meta charset="UTF-8">
    <title>类说 - 第 155 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 155 页/共 176 页</h1>
    <div class="content">　　一絇丝
　　张昌仪兄弟恃易之昌宗之宠所居奢溢有题其门曰一絇丝能得几日络昌仪遂书其下云一日即足无何祸及
　　沈三兄诗
　　沈佺期以诗见张燕公公曰沈三兄诗须还他第一
　　锦袍
　　武后游龙门命群臣赋诗先成者赏锦袍左史东方虬旣拜赐宋之问诗复成文理兼美乃夺锦袍赐之
　　三二百年无此文
　　崔融作武后哀防文因发疾而卒时人以为三二百年无此文
　　定昆池
　　中宗朝安乐公主请昆明池帝曰前代以来不以与人主不恱因大役人徒别掘一池号曰定昆池旣成中宗往观令公卿赋诗李日知云但欲暂思居者逸无使当时作者劳
　　诉子不孝
　　李杰之为河南尹有妇人诉子不孝其子涕泣不自辨明但言得罪于母死甘心母固请杀之李曰可买棺来取儿尸因使人尾其后妇出谓一道士曰事了矣俄棺至李令擒道士乃与妇有私常为儿所制故欲除之李杖杀母及道士以棺载母丧以归
　　张底
　　崔湜为中书令张嘉贞为舍人湜轻之常呼为张底后因议事皆出人右湜惊曰张底乃我辈一般人此终是其坐处
　　望省楼
　　崔日知恨不居八座及为太常于防事创一楼正与尚书省相望时号崔公望省楼
　　玉树青葱
　　云阳县界多汉离宫故地有树似槐而叶细土人谓之玉树杨子云甘泉赋云玉树青葱后左思以雄为假称珎怪不详也
　　晋长明灯
　　江陵县寺有晋长明灯岁乆火色青而不热隋文帝平陈已讶其古
　　索靖书
　　王厉右军叔也得索靖书一纸永嘉防乱乃四叠于衣中以渡江
　　为魏公藏拙
　　魏收北朝之秀徐陵聘齐收録其文遗之令江左陵济江沉之曰吾为魏公藏拙
　　灵运须
　　晋谢灵运须美临刑施为南海只洹寺维摩诘须
　　假面
　　高齐兰陵王长恭白类妇人乃着假面以对敌与周师战勇冠三军齐人壮之乃为舞以效其指麾撃刺之容面具是也
　　踏揺娘
　　隋末河间有人鼔鼻使酒自号郎中每醉必殴撃其妻妻美而善歌每为悲怨之声輙揺其身好事者为假面以写其状呼为踏揺娘今转为容娘是也
　　千秋节
　　八月五日明皇生辰号千秋节王公戚里进金镜绶带士庶结承露丝囊以相遗问
　　水调歌
　　隋炀帝凿汴河自制水调歌
　　阿婆堂主
　　炀帝燕群臣以唐高祖面皱呼为阿婆高祖归不恱以语窦后后曰此吉兆公封于唐唐者堂也阿婆即是堂主高祖大恱
　　毬塲
　　武崇训用油洒地以筑毬塲
　　司农卖菜
　　高宗时司农欲卖冬藏余菜以墨勅示仆射蘓良嗣判曰公仪相鲁犹拔去园葵况临御万邦而贩蔬鬻菜事竟不行
　　醉僧图
　　张僧繇作醉僧图道士毎以此嘲僧群僧于是聚钱数十万赠阎立本作醉道士图今并传于世
　　为贤尊报讐
　　许敬宗奏流其子昻于岭南敬宗死博士袁思古议諡曰谬昻子彦伯于众中将撃之袁曰今为贤尊报讐何为反怒彦伯惭而止
　　覔活覔死
　　武后方谋诛戮大理卿胡元礼承防欲防人死李日知改断再三不从元礼曰胡元礼在此人莫覔活日知曰李日知在此人莫覔死竟免之
　　峡口棺
　　将军王果峡口见一棺于崖侧将坠迁之平处得铭云后三百年水漂我欲堕不堕逢王果
　　刘禹钖佳话
　　韦绚
　　绚少陆机入洛之三歳多重耳在位之二年投谒故尚书刘公二十八丈记其所话续为谈柄大中十年江陵少尹韦绚叙
　　张巡诗
　　张巡守睢阳作诗曰接战春来苦孤城日渐危合围侔月晕分守若鱼丽屡厌黄尘起时将白羽挥裹疮犹出阵饮血更登陴夜间闻笛诗曰不辨风尘色安知天地心
　　志公防
　　梁朝志公大师曰两角女子緑衣裳却背太行邀君王一止之月必消亡两角女安字緑衣者禄也太行山也一止正月也果正月败亡
　　诗注有饧字六经无餻字
　　宋考功诗云马上逢寒食春光不见饧毛诗郑笺说吹箫处注云即今卖饧人家物六经惟此注中有饧字吾因重阳拟押一餻字诗六经未见有餻字不敢为之
　　五夜
　　五夜者甲乙丙丁戊更相送之惟一夜子夜未详
　　三公入市
　　杜司徒常言我致政之后必买小驷饱食讫跨之着粗布襴衫入市看盘铃傀儡即足矣后致仕果行其志谏官上疏言三公不合入市公曰在吾计中矣
　　蒸胡美不可言
　　刘晏五鼔入朝时寒中路见卖蒸胡处熟气腾辉使人买以袍袖包裙幆底啖之谓同列美不可言
　　鬻饼讴歌
　　刘伯刍侍郎所居巷口有鬻饼者早过户必闻讴歌当炉召与万钱令多其本曰取胡饼偿之后过其户寂不闻歌声呼至问曰何辍歌之遽乎曰本流旣大心计转麄不暇唱矣
　　宇文融百日宰相
　　永徽中卢齐卿暴死及蘓说见其舅为防司判官有吏押案曰宇文融为宰相舅曰融岂堪为宰相吏曰天符已下数目多少即由判官舅乃判一百日旣拜果百日而罢
　　持此秤量天下
　　上官昭容其母将诞梦人与秤曰持此秤量天下郑氏兾是男及生昭容母曰秤量天下岂是女耶呕哑如应曰是
　　宋之问乞刘希夷诗
　　刘希夷诗曰年年岁岁花相似歳歳年年人不同宋之问苦爱此句悲泣不与之问怒以土袋压杀之宋生不得其死天报也
　　鹤鸬鷀
　　世间只有鹤胎生所以赋云胎化仙禽不知鸬鷀亦是胎生若縁鸬鷀食鱼不与鹤同今见养鹤者啖腥秽甚于鸬鷀若以色黒于鹤则白鹤千年方变为鹤君子恶居下流其鸬鷀之谓乎陈标蜀葵诗云能共牡丹争几许得人憎处只縁多鸬鷀之谓也
　　菠棱
　　菜之菠棱出西国中有僧自菠棱将子来或云是颇棱将来语讹也
　　挿打
　　范希朝赴鎭太原辞省中郎官曰郎中有事但处分第二遍不应亦且恕至第三遍不应即任郎中下手挿打挿造箭者之挿翰打谓损箭财弃也
　　诸葛菜
　　诸葛所止独种蔓菁取其才出甲可生啖一也菜舒可煮二也乆居滋长三也弃去不惜四也回则易寻五也冬有可掘食六也蜀呼诸葛菜
　　崔群聪明过人
　　韩十一愈直是太轻薄谓李程曰某与崔大丞相群同年往还直是聪明过人李曰何处过人韩曰与愈往还三十余年不曾共愈说着文章此是过人也
　　韩愈制词
　　韩愈初贬制词席舍人为之曰早登科第亦有声名席旣物故友人曰席元令子弟岂有病隂毒伤寒而与不洁吃耶韩曰席十八吃不洁大迟也或问何也曰出语不是当盖忿其责词云亦有声名
　　十八年宰相妻
　　元载败妻王氏曰某乃节度使女十八年宰相妻今日相公犯罪死即甘心使妾为舂婢不如死也主司上闻俄亦赐死
　　宰相夜醮
　　王缙下狱问词云身为宰相夜醮何求王曰知则不知死则合死
　　乞一快死
　　元载于万年县佛堂中谒主官乞一快死主者曰相公今日受些子汚泥不怪也乃脱秽袜塞其口而终
　　宰相碑
　　杜鹏举父尝梦见一大碑云是宰相碑已作者金填字未者刋名碑上杜问曰杜家有否曰有任看之姓下有鸟偏旁曵脚而忘其字乃名鹏举曰汝不为相即世世名子鸟旁曵脚及鹏举生子名鸿渐
　　三台
　　北齐高洋毁铜雀台筑三个台宫人拍手呼上台因以送酒则天时刺史邓庆进送酒三台
　　道州参军湖州文学
　　杨国忠防诸亲时知吏部铨事欲大噱呼选人名引入中庭不问资叙短小者补道州参军胡者与湖州文学帘中大笑
　　三教圣人
　　德宗诞日内殿三教讲论诸人谈毕僧鉴虚曰臣请奏事元皇帝我唐天下文宣王古今之圣人释伽如来西方之圣人皇帝陛下南赡部州之圣人
　　蜀道易
　　陆畅谒韦臯作蜀道易云蜀道易易于履平地臯大恱
　　寳章集
</div>
    <div class="pagination">
<a href="类说_page154.html">上一页</a><span>...</span><a href="类说_page150.html">150</a><a href="类说_page151.html">151</a><a href="类说_page152.html">152</a><a href="类说_page153.html">153</a><a href="类说_page154.html">154</a><span class="current-page">155</span><a href="类说_page156.html">156</a><a href="类说_page157.html">157</a><a href="类说_page158.html">158</a><a href="类说_page159.html">159</a><a href="类说_page160.html">160</a><span>...</span><a href="类说_page156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
