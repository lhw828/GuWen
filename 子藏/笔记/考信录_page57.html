<!DOCTYPE html>
<html>
<head>
    <meta charset="UTF-8">
    <title>考信录 - 第 57 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>考信录 - 第 57 页/共 77 页</h1>
    <div class="content">　　【村僧】
　　村僧居村中，所见惟农牧。朝出刈青茭；暮归饭黄犊。芸田烈日下，胼手胝其足。尽日无休闲，《法华》从不读。问以因与缘，茫然舌如木。自云“有弟子，授书入乡塾。《大学》与《中庸》，经年犹未熟。每愁食指众，田少仓无粟。那堪度牒钱，县隶复来促。”我闻僧此语，不觉笑捧腹。佛教人出家，出家果何欲？方期离六尘，况乃计盈肉。儒者辟异端，谓佛害最酷。今且读儒书，力耕艺禾菽。观其所行为，何以异凡俗？然犹名为僧，但以其头秃。若令发勿，娶妻入禅屋：即此同齐民，何烦汰且逐。
　　【杂诗】
　　孔子慎钓戈；孟子远庖厨；圣贤用禽兽，有节不可逾。
　　太古餐毛血，未有犁与锄。礼乐既已兴，此事当踌躇。
　　佛氏戒杀生，其说虽近愚；要之过於厚，仁者之心与？
　　佛之为异端，不在此区区；所以害名教，乃因虚与无。
　　後儒学识浅，自谓圣人徒；唐虞道渐微，不能一补苴。
　　《六经》踵讹谬，谁敢异注疏？甚乃言心性，掇拾佛之余！
　　独此稍近理，胡为苦揶扌俞？乃知耳食者，徒得古人粗。
　　面牲诚可戒；敝帷亦有须。此言世不信，留以待真儒。
　　【清明晚眺】
　　到山仅十日，凭眺已三度。初观崖下泉，汩汩清流注。
　　继登白羊城，俯瞰漳东骛。群岭各杈牙，数行迭交互。
　　值兹清明辰，桃林复信步。朱英虽未繁，艳芷已先吐。
　　夹岸尽苍崖，西山远盘踞。隔山见遥岑，苍茫若烟雾；
　　云是大行脊，悬岩最高处。却亿少年时，胜游昔曾屡。
　　壮岁反悬车，经年萦俗务。常恨无佳境，为我诵读助。
　　常恨无幽人，同领《诗书》趣。今年来山隈，悠然感吾素。
　　赏心或不远，隐者倘可遇。夙愿庶几偿，便欲溯流去。
　　【九日登烂石山】
　　积雨当新晴，山川可眺玩。况值重九晨，秋深物已换。
　　摄衣升崔巍，从游备童冠。丹柿耀林间；白草明溪畔。
　　北顾衡漳流，蜿蜒绕匹练。远树渐苍茫，洪波半隐见。
　　西山生白，青翠忽中判；截然横两重，遥天互一线。
　　登临畅幽怀，留连遂忘倦。黄花虽未开，此乐亦足羡。
　　归来自倾倒，景物犹在眄。还胜杜少陵，霜鬓徒悲叹。
　　【自东水度响石岭】
　　适从山上来，回首不相识。山势须臾变，行人迷物色。
　　岭峻石嵯峨；屋峭径逼仄。控辔不敢瞬，况乃暇喘息。
　　登高群峦来；下坡众峰匿。升降无了时，乱山何所极。
　　前山隙忽开，平原蓦在即。莫嗟行路难，白日幸未昃。
　　【观《华山图》】
　　昔闻太华山，高出诸山外。头戴天为笠；腰绕虹作带。
　　常思浚绝顶，一与白帝会。濯足天河流；引手星晨队。
　　匏瓜一系身，此意久茫昧。岂知丹青手，力与造化配。
　　竟将西岳尊，移来与我对。仙掌何がテ，桃林连楚塞。
　　崎岖陡盘路；砰氵訇飞急濑。峰插霄汉心；壁立霞背。
　　十年旷观志，此日始觉快。出门视城府，藐如芥与蒂。
　　何必问真源，方知天地大？
　　【京邸岁暮】
　　霜雪催岁暮，北风吹衣巾。游子何所思？鹤堂上亲。
　　两儿各出外，衾枕畴为温？况复忧家事，晨夕自苦辛。
　　我闻古人言，有时仕为贫。但得抱关禄，敢辞击柝勤。
　　不然弃《诗书》，俯首事耕耘。莫笑江上贾，洗腆亦足珍。
　　甘旨聊可供，荣辱谁复论！
　　【九日与纪东川登儒山，兼以志别】
　　久识儒山胜，无因共跻攀。秩风肃原野，携手何辞艰，
　　系马古槐下，觅径乱石间。不惜谢公屐，宁论孟嘉冠。
　　渐升云木上，顿觉天地宽。四山豁如退，蜿蜒遥相环。
　　危桥跨水，水落平无澜。日晶长空回；沙白孤村寒。
　　山风高转急，凛冽难久观。归心浩莫遏，欲去仍盘桓。
　　佳节古所重，别离况无端。遥知同乐处，他日梦中山！
　　【梦中送别李翰林琪园，因成短韵寄之】
　　别意已如梦，梦中仍送别。琪园从此去，泪尽不忍诀。
　　世事尚周旋，而我性独拙。感君重故旧，不肯遗蹇劣。
　　贵贱交乃见；升沉情愈热。忽云归海上，使我肝肠裂。
　　我时新坠车，扶杖痛欲折。握手问後期，相视未敢说。
　　放声尽一哭，幻影瞥然灭。乃知身在床，独卧秋窗月。
　　愿君长自爱，相期追前哲。尤宜惜此躯，欢乐不可竭。
　　富贵君自有，无为羞一蹶。安知非黄金，百炼始奇绝！
　　耿耿怀此心，无由自陈列。因风寄远情，以诗代喉舌。
　　【庚寅仲夏书事】
　　去年龙昼眠，三秋乾不雨。禾稼既瘠收，种麦百无五。
　　春日复愆阳，四月始播黍。农夫忧如焚，秋禾远难许。
　　且幸麦将登，饥腹暂可鼓。平明入野田，腰镰呼亚旅。
　　来来何处人？千百不可数。弱者乘时窃，强者公然取。
　　大言通姓名，其猛如狼虎。顷刻茎穗尽，一粒不得煮。
　　始信为盗乐，不似为农苦。方今太平时，岂宜纵狐鼠。
　　况乃近城市，非有山泽阻。县令不行法，我为嗟何补！
　　【宿青石滚】
　　暮投青石村，村小乏逆旅。有屋陋且狭，再三请乃许。入屋惟灰尘，其深寸四五。扫除一席地，税驾暂兹处。出门问居民，饼肆设何所？皆云“旧有之，门闭因天暑。”温言白主人：“为我暂炊煮；但求得粗粝，不敢论鸡黍。”主人摇手言：“妻病室无女。”踌躇良久时，乃为倩邻父。坐久杳无声，徨见河鼓。饥肠枵欲鸣，渴舌焦难语。食至更已深，草草充肺腑。解衣就枕欹，无床代以户。饱蚤跃被中；饥马喧檐下。竟夜眠未成，迟明天复雨。雷电势交加，滂沱泽应普。屋漏坠泥多，纷纭污蓝缕。推枕起披衣，中庭浩无浒。前途辽水深，何以能达府？我闻昔晋重，乞食五鹿野：在外十九年，历历尝险阻。夫丈多艰难，安知非玉汝？自念生平来，如此众难数。避水登空台；操舟出荒渚。半年七徒家，至今为酸楚！此後数浪游，往往亦龃龉。岁月忽已非，辛勤复奚补。腰痛劳即伸；眼昏字难睹。百病相纠缠，壮心渐已腐。初困後必亨，兹念久黄土。此身非少年，谁堪复此苦！有儿甫弥月，何时可继武？天命当忧劳，人力岂能去。且将枕上怀，细向诗中谱。写寄殷广文，牢骚恐不取。
　　【黄鹂】
　　余尝读少陵诗，其《杜鹃篇》首云：“西川有杜鹃，东川无杜鹃；涪万无杜鹃，云安有杜鹃。”盖叙地气之殊，以开下文意耳。後人不识文体，求其字句之工而不可得，遂谓此本诗序而误合之；或又从而为辞，以为其古在此；皆谬论也。古人论诗，但观通篇命意所在，及其顿挫结构之奇，原不以三四语判工拙也。浅学之士求新奇於字句，其於论诗下矣，况欲以此绳少陵乎！余居河之北，未尝见黄鹂；游关中始遇之。及来邺西，此鸟颇多，乃知河北固自有之。喜之，为吟一篇，而不觉其句势之与少陵同也。高下殊科，由才之异；而词旨相犯，则境之同。古今事原有极相类者，此何足怪，且其工拙亦不在是。然论少陵诗者，使见余作，又必以为袭少陵矣。
　　关中有黄鹂；河北无黄鹂。邺东无黄鹂；濒山有黄鹂。我昔游秦川，豳原初结。青山绕官舍，好音发幽枝。乍洗风尘耳，顿忘身为羁。归来多株守，遂与清景辞。结庐近市井，混迹事委蛇。盈耳者何声？群鸦噪阶墀。不然风雨夜，屋後号枭鸱（舍後有鸱巢）。可怜廿五载，烦嚣少宁时。岂知今年春，西来山之陲。重闻见声，使我心再怡。知与故人别，江海复相携。乃知地气殊，遂使物情移。出谷能求友；止隅不履危。尔声良足爱，尔智尤可思。微物多兴怀，从古皆如斯。不见《杜陵集》，中有《杜鹃诗》？
　　●知非集七言诗
　　【忆旧游诗寄朱松田】
　　忆我与君惜年少，把酒晚香（堂名，在郡署东偏）乘夜凉。池中洗手弄明月，珍珠洒落盈莲塘，晓来却看草亭雨，玉团迸碎声玎。自谓与君有仙骨，世人未许同翱翔。秋深老菊尤奇绝，三峰（堂东北隅有假山，上有三峰）俱戴黄金妆。“十八学士”争索句，（是时有菊一本而十八花，花皆美盛；观察公题之以“十八学士”云）笔墨浸渍东篱香。年年此时共欢乐，岂知一旦成参商。惆怅清原分手去，湘水茫茫苍梧暮。湖南已恨信音稀，何况雁飞不到处。我亦漂泊风尘间，数年未得开心颜。回首旧游如天上，惟有梦中时往还。青槐依旧当窗倚，携手同行百花里。共怜久别乍相逢，命仆开樽颜色喜。秋风吹寒梦易觉，觉後始知人万里。古寺惟闻落叶声，青灯终夜凉如水。问君南归何日来？流光冉冉春花开；应须共醉三百杯。胸中无限鬼语，留待松田来时吐。
　　【送董公常南归】
　　董公不乐居长安，飘然乘风归故山。一杯两杯清夜醉；千里万里明月寒。雪埋马兮北风起，滹沱冰坚兮不闻流水。甯不知冰坚雪重行路难，为念老亲思稚子。与君同乡更同客；欲共君归归未得。为君今夜发清歌，明日君归奈我何？
　　【雪後寄成自堂】
　　玉龙昨日战旷野，纷纷鳞甲自空下。阶前数寸扫还积，须臾埋尽庭中石。
　　是时崔生方闭门，虚窗砚冻炉火温。来朝风定拔关视，冰壶浴出乾与坤。
　　青陂紫陌香何有，粉勾几点林中村。四围渐远益浩荡，上混天色无线痕。
　　廓然引望意未足，缓控霜蹄踏琼玉、道凹陇突了不分，岸合川平水潜伏。
　　厚者为风所摺皱，势若江湖浪相逐。薄者经日面破穿，窍纹细碎如绮。
　　侵晨雾重林更妍，条条玉带垂马前。花纤叶密削不就，空明洞彻琉璃寒。
　　亭午雾消冰渐坠，窠间曲处留三四。浑是江南溪上梅，冷蕊疏枝写幽思。
　　贪奇嗜怪轻寒威，须结为冰不自知。直疑身在瑶台住，肌骨清灵欲仙去。
　　忽怜城市人几许，楼馆重遮竟谁睹。惟有街头三尺泥，朝蹂暮蹴深埋股。
　　羊羔美酒饮者乐，锦帐佳人笑相谑。终身不愿知外事，况兹清景更索莫。
　　郡城中人成自堂。曾共逍遥山水傍。紫薇踏雪冰澌滑，至今此意忘未忘？
　　吟成寄去廿馀韵，和否由君都不问。丁宁莫向外人语，笑落唇中齿四五。
　　【酬同年殷兰亭见赠】
　　我家旧住漳河曲，家传数卷残书簏。有时携书河上读，不识书中有金屋。十八衡漳没吾县，单衣御冬豆充饭。始知禄仕因家贫，素衣奔走长安尘。买得新来好花样，午夜寒灯到鸡唱。磨龙豪气逐时趋，有亲不敢言高尚。可怜点额终无己，自负锄给甘旨。椿堂白日沉西山，从此功名淡如水。
　　无聊且读簏中书，偶然有得还踌躇。漫向晴窗污故纸，岂有文章追《左史》君不见围棋客，呼卢人，夜忘倦，昼忘食，亦不过破除岁月而何足为贤者陈！近来愁多病日积，已都却去不复惜。感君贻我金玉言，读之再四心豁然。不辞结束学年少，但恐颜色非从前。会当攘臂作冯妇，安得春风马上随君鞭！
　　【赠东明沈铭亭】
　　少年意气凌青，秋风走马长安尘。结交天下豪杰士，酒杯诗卷同逡巡。龙门点额十五载，故交升沈复谁在？石渠、天禄位已高；绾符分郡情应改。敝衣黧面归故乡，乡人见之走相藏。经年不识邻与里，况复天涯书一纸。已甘落魄为人弃，不待人嫌先自避。短衣操作混佣奴，新诗题向空山寺。岂知负笈郡城游，犹有沈郎同应求。倾盖如故不足异，百遍相过无厌意。清才逸思自无敌，迂拙何由得君惜？乃知自有嗜痂人，不须和峤方为癖。沈郎沈郎且自爱，恐被旁人笑君怪！长风波浪须臾间，而我宁堪值一钱！
　　【《迂歌》赠别王懋勤】
　　十六游府宅，同学笑迂僻。至今二十有四载，须长短迂犹在。少年虽迂迂可说，中年因迂与世绝。高轩飞盖各逡巡，白月寒山自怡悦。凤台王子何翩翩：正定相逢正少年。别来六七载，风度仍清鲜。聪明溢眉宇，心细如丝缕。察言观色世无二，不语已能知人意。自言“智慧无须书，白头黄卷多迂儒。平生不解有疑事，周爱咨谋胡为乎？”每与我言常微笑，笑迂疏，弹古调；“古来俊杰无不识时，君今持此将奚为？”然犹胡为乎不相弃，殷然与我缔交谊？围炉长恨不三更，洗盏从来只半醉。不迂重迂世所稀，迂已为君分半归。不然岂有宿缘在，与君前世同双飞（古诗：“何况双飞龙，羽翼临当乖。”）月穷岁暮吾将转，此别未知相逢之近远！烦君记取迂何如，他日还看加损无。
</div>
    <div class="pagination">
<a href="考信录_page56.html">上一页</a><span>...</span><a href="考信录_page52.html">52</a><a href="考信录_page53.html">53</a><a href="考信录_page54.html">54</a><a href="考信录_page55.html">55</a><a href="考信录_page56.html">56</a><span class="current-page">57</span><a href="考信录_page58.html">58</a><a href="考信录_page59.html">59</a><a href="考信录_page60.html">60</a><a href="考信录_page61.html">61</a><a href="考信录_page62.html">62</a><span>...</span><a href="考信录_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
