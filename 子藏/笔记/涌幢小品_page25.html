<!DOCTYPE html>
<html>
<head>
    <meta charset="UTF-8">
    <title>涌幢小品 - 第 25 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>涌幢小品 - 第 25 页/共 56 页</h1>
    <div class="content">韩襄毅公初至广时。三司官以地方残破。皆待罪行事。故初见行跪礼。后因之。嘉靖壬子都御史遂昌应槚谕令改正。
先朝巡抚不许携家。亦如巡按之制。景泰初。给事中李实等奏言。镇守巡抚等官。动经三五七年。或一二十年。室家悬隔。一切疾病婚嫁。不能相通。甚有无子可矜者。乞敕各官携妻子完住。许之。由是巡抚始得携家。
门旗
抚台衙门前立竿。以黄布帖军门二大字。久矣。在外兵道亦用此例。帖饬兵二字。按臣从来无之。一日。登慈感寺阁。望见二大黄旗。如抚台坐处。异而问之。则盐臣也。因问上帖何等字。僧曰。贞肃。不知起于何时。悬此有何意趣。假如坐八人轿。抚臣以示威重。犹可。其它乘之。岂不羞死。
部属凌压
六部属官。礼部以清秩。与吏部相近。压居户部之前。每每争执。可笑。闻近日兵部亦压户部。工部又欲压刑部。益可骇。
官名
国朝官制。稽古为式。惟大理左右寺丞为堂官。而左右寺正则属官。仓务、税库、皆称大使。而按察则称副使。府县学掌印曰教授、教谕。而州曰学正。
驸马教习
凡驸马教习。宣德中有本家学录。正统中俱令赴国子监习礼读书。祭酒依学规教之。成化中令驸马二十五以下者送监读书。弘治中令习兵书。嘉靖六年令吏部会同礼部查照勋戚事例。于国子监博士、助教等官。或在部及附近教官内。推一人教习。遂以礼部主事一员司其事。
调吏部
由礼曹郎调吏部者。前朝往往有之。近时则陆太宰光祖、王光禄守素及朱左通政敬循、三人。朱。余所及见。乃吾师阁学金庭太保之子。魁梧有气韵。戊戌。以仪制郎入会场。填副榜、副考、若都给事中。强之皆不从。及太保在位。君以本官入京。至嘉禾病作。亟抵家而卒。未及中寿。可惜。太保因之惊悸。又为人言所困。刚一年而没。此天人交穷之会。要之。太保清约忠慎。终始不渝。逢时不辰。未展所抱。天乎何尤。
调官
嘉靖庚戌。虏薄都城。一时被掠州县官悉调用。有昌平知州肃礼者最贤。常为五河知县。凡十年。清节爱民。方升此官。到未二月。甚有守御功。亦被调为嵩明知州。此最无谓。大虏突入。与民牧何与。而受罚乃尔。惟壬午浙中兵变。二司普代。是时顾冲庵养谦代为杭严兵备。大能镇服。其年秋闱。余入试。方纳卷。一卒盗烛。执而挞之。狃故态不服。有一长官亲莅严喝。乃默默受杖而去。问之。则顾公也。大约人情蠢动必起于微。而赏罚操纵必谨于细。达权变。审时势。惟知者能之。
藩臬久任
先朝二司官久任。各自本司加升。如佥事则九年。少亦六年。径升副使。副使升按察使。藩司亦然。太守九年为参政。又九年为布政。有副使李隆。仅三年升参政。见邸报。泣曰。我何负于职。而升此官乎。遂致仕去。正德间图速化。藩、臬、互相迁转。而祖宗之法坏。官亦渐轻矣。盖二司体最重。以两衙门出者必由大臣所荐。即太守亦然。今以外转为劣。盖由当事者轻其官。怀有不肖心。故人亦轻之也。世道一至于此。可叹。可叹。
监司上坐
屠竹墟大山开府楚中。孟公淮为监司。公设燕。置孟公上坐。孟亦不让。
考选台谏
祖宗旧制。凡给事中御史缺。止于进士内。年二十以上者选补。或径入吏部。弘治间。始及中行评博。正德始及推官、知县。正德末年。尽废进士考选之例。嘉靖初。悉复旧制。间尝一行。旋废。格以夏言疏。再及进士王崇等十八人。次年复停。至神宗初。停评事不与。其六馆之停。又嘉靖间事也。
盐运官
近日苏州太守石昆玉以卓异升运使。时谓申、王、二相国恶其强直。故重此官。因以与石。实抑之也。后见章元礼通政问之。则实出吏部本意题准。重其事权。崇其体貌。与巡盐道相抗。庶几得清利源。比石将至。御史副使驳其移文。遂弃官归。由此言之。并圣旨亦不作准矣。何况其它。然考之永乐平凉太守何士英亦以廉吏第一升两淮运使。则前朝诚有故事。而今不可行矣。
唐、宋之转运使。利权无所不握。并兼刑名。故声势甚重。国朝一一分析。银解藩司。米归漕储。而运使独主盐政。其居官最著者。无如耿清惠九畴。杨东里以首揆过维扬。止馈鸡一只。东里厚加接引。荐之朝。得升侍郎。当日京官、外官、相与如此。即谓之三代以上气象可也。清惠升后。盐政颇弛。乃命以侍郎再出整理。后乃差都御史。且分南北增为二。又增为四。中间惟鄢懋卿最为骄汰可恨。庞惺庵欲振刷。即便见阻。至穆庙初停遣。颛任巡盐御史与盐法道。而运使益轻。史部欲复旧制加优异。是矣。然不深惟极重之势。别有调剂。而仅于体貌间争上下。其能有济乎。谓宜择其优者加兼副使。着令盐法道抗衡。得同见抚按。毋班太守之列。盐法道缺即用填补。以次推择为布政开府。则官重人亦重。庶几其弊可革。而所重在彼不在此。卒亦无如之何也。
奖县佐
王阳明以礼币奖兴国主薄于旺。又送官马一匹。带鞍一副。今有此否。
经历清廉
嘉靖十一年考天下清廉官。以浙江都司经历章献中为第七。献中。广东钦州人。岁贡。仅升判大理府。
进阶
进阶只从本品。此旧制也。品中之阶有二、有三。亦须以渐而进。后乃渝品。文臣自相为重耳。末流之弊。遂不可返。吾乡有为太守再进阶而建坊。于右曰二品坊。左曰五马第。则失之远矣。子孙妄作。祖宗亦何自知之。
少僊
宋人称县尉为少府。甚无谓。且少府自是汉官名。不可移。又称日少僊。盖因梅福尝为尉以僊去。故以称之。然僊人为官者甚众。假如稚川为句漏令。则县正官便可称大僊矣。等而上。何官无僊。余欲举以称南京司业甚佳。盖南司业。优游体尊无一事。私署极水竹园亭之胜。真可当此名也。或曰。祭酒何如。曰。有印在手。便不得称僊矣。又曰。南翰林掌院亦有印而无一事。体又尊。独不得称僊耶。对曰。僊则僊矣。食无果。居无室。行无徒。此苦行道人耳。闻者皆失笑。
坐部考察
朝觐。旧有坐部之制。今皆踵行。然亦习套虚数耳。嘉靖二十年。给事中刘天直请于大典隆废寺画为十五区。区为舍数楹以处各官。曰轮吏部主事一员稽出入。夫省直入觐官约可二千员。首领官如之。从者十之。不知一寺地几何。可以尽容否。又其间有公会、私会。可尽稽查否。如此条陈。徒烦纸笔。可笑也。
朝觐。自藩、臬、下至苑马寺。上林苑监各署及各处土官衙门。官吏各一员名。各賷须知文册。进京奏缴。惟市舶提举司例免。
两京兆府官在六年京察例而复与觐察。嘉靖中治中庞嵩上疏请止之。得旨。着为令。庞字振卿。南海人。由乡举授官。后官知府。有特祠云。
废旧规
考察时。吏部一司属往请大中丞宿部行事。此旧例也。己亥年次当主事某往。吏白故。某大怒。骂曰。若岂请客者。冢卿李对泉戴不得已以务厅往。中丞温一斋纯知状。亦不得已来赴。后遂为例。余谓旧规不可废。有如此司属便当参处。身往迎中丞。中丞非司属。至亦决不当赴。虽细事。岂可使属官得遂强梁之性。
凡朝觐官。递降京官一班序立。此天顺中所定。若祖制。则布政原班于侍郎副都之上。
骤黜
黄一道字唯夫。嘉靖乙未进士。兴化府太守。有善政。仅八阅月。南拾遗去。舆论愤愤不平。曰。唯夫黜骤也。霍渭厓。其同乡人。问闽布政使徐干曰。唯夫为郡如何。徐曰。闽省第一守也。问闽按察使屠侨。亦曰。唯夫者。闽第一守也。乃竟黜也。先是林方斋文俊。为会试考官。唯夫，方斋取士也。甚厚。唯夫守兴化。实方斋荐。既而方斋族弟杀人。坐罪死。祈恩。唯夫曰。曲人命之狱。媚事举主。吾不能。由是牾。坐黜科道。反其词曰。唯夫受林金巨千。脱死囚狱。然林狱实不脱。或曰。方斋不诋唯夫。方斋族弟荷校在狱。祈脱死不得。曰。黄守复任。吾死已。乃以金行反间。贿闽吏黠者办事南都。腾流言曰。黄守赃。黄守赃云。且林狱诬曰亦受林金云。言官当考劾年。例耳。流言求官员短长。得词组。即忻忻动色。曰。是实迹。是实迹。告之僚。僚亦忻忻曰。得实迹。得实迹。遂载劾牍。人曰。科道交劾。公也。已不知猾胥翕张。弄官喉舌。
门户
京官六年。外官三年。考察。皆据在任事件、实迹、严核为准。前朝太宰如盐山三原题奏。历历可据。而又禁私揭杜中伤。不遗余力。以后节节申明。务在毖慎。而人情滋伪。百弊丛生。犹曰出于无心。可以理恕。至张太岳用以逞忿。辛巳一案。诸名贤皆不得免。而先年高中玄借闰考黜科道数人。不厌人心。便有昭雪。有至尚书侍郎者。此则阁臣权重。罪亦重。而张为甚。当与夺情两子中鼎甲同论。乃近年以门户分别。求之官评。不可得。则借乡评处之。又不可得。胡卢以莫须有三字处之。夫皆好皆恶。原不足据。布流言与有意搜求者。尤不可据。即确确是实黜之矣。不知是祖宗旧制否。若创为新法。不知是公心否。善善长。恶恶短。今不可望。乃当事者以善为恶。用于门外嫉之。其长竟天。以恶为善。用于门内庇之。其短无迹。咆哮颠倒。亘古所无。且所谓门户者谁定。是天门、人门、鬼门、禽门也。世变至此。可嘅。而又有未履任永锢者。更可怪。
两佐伯
葛端肃以秦佐伯入觐。有小吏。注。老疾当罢。公为请留。尚书曰。计簿出自藩伯。何自忘也。公曰。边吏去省远。徒取文书登簿。今见其人。方知误注。过在布政。何可致小吏受枉。尚书惊服曰。谁能于吏部堂上自实过误。即此可谓贤能第一矣。
己未年。闽佐伯黄琮。马平人。为一主簿力争得免。当事者甚不喜。曰。以二品大吏为一小官苦口。此其人伎俩可知。注调。黄有清操。质实为人所称。命蹇不如葛公远甚。故不免耳。
增年待劾
贾俊。束鹿人。为山东副使。年纔五十有六。须鬓皤然。不事淄饰。清戎御史恶其肮脏。因考满。将劾之。一日。正色问曰。贾宪副高寿几何。对曰。犬马之年。八十有二矣。御史默然。既退。同僚问曰。何故不以实对。俊曰。渠以我老。将劾我。虚认几岁。以成袖中弹文之美。不亦可乎。家宰尹旻素知其贤。得寝。后官至工部尚书。
白岩知人
叶公天球。婺源人。为东昌太守。善总条纲。立团甲法。准定繇役。尤笃意人材、风俗。忤总漕、御史。总漕入内台风御史。奏移登州。乔白岩为太宰。知之。曰。东人殊宜。叶格不行。
品服
唐制。三品服紫。四品、五品、朱。六品、七品、绿。八品、九品、青。今皆以青。而辨以补。
武臣品级
太祖以武定天下。故纪元洪武。武官自勋臣外。左右都督。正一品。同知。从一品。都督佥事。正二品。即在外指挥千百户。递至从六品而止。原无七、八品。惟土官有从七品。亦不支俸。盖制之隆重如此。今武臣体貌。陵夷已极。遂成偏重。一日有事。文臣不得复贵倨以面孔向此曹。可虑。可虑。
参游佐击
左右参将之名起于洪武二十年。即左右副将军也。游击之名见于武则天。以傅游艺为之。用以罗织者。佐击起嘉靖年间。
龙虎将军
于文定笔尘谓虏求加封兵部儗柱国云云。上批。加龙虎将军。谓。此官中国所无。而虏所甚羡。考之。龙虎将军乃武职二品加授之散官也。
皇亲封伯
国家于皇太后、皇后之父兄或子侄。皆封伯。而诰命则曰推诚宣力武臣。夫亲臣也。而曰武。名实相违殊甚。如张軏、张輗、以外戚兼军功。用之则可。余则不可。但当封伯而停其号。量加保傅阶级。则得其情矣。
土司衔
凡土司官有衔者。宣慰使同知、安抚司正长官、副长官、土千户、百户、之类是也。有文衔者。土府同知、通判、推官、土州同、土县丞、主簿、巡检、之类是也。长官司有属宣慰司者。有属府州县者。有属卫者。武衔。土官与属宣慰长官专用目把、汉把。夷而夷者也。文衔。土官与属府州长官事统于郡守、州守、县令。夷而汉者也。属卫长官与卫官世姻。而势难钳制。不夷不汉者也。
衙门体统
衙门体统。一失不可复振。章元礼职符玺御史。奉敕用宝章。争旧规。班其上。遂为两衙门所恶。终摈之归。考之弘治十年。南通政夏崇文。被拾旧规。六科行移通政司。俱用呈文。通政徐说畏其弹劾不能执。始有手本。崇文继之。欲复旧。于是南科嚣然劾之。北亦为助。终不能申也。
会议
朝廷会议皆成故套。先一日应该衙门于各该与议官通以手本画知。至期。集于东阙。该衙门印官首发一言。或班行中一二人以词组微言略为答问。遂轮书题稿。再揖而退。既出阙门。尚不知今日所议为何事。或明知其事不言。出门啧啧道其状。以告人者。
随朝米
大小官员俱有随朝米十二石。即于品俸内除去。其翰林而上。支白粲者。每石值一两四五钱。犹曰从优。若各衙门止支糙米。每石贱时不过五钱。视正俸支本色折八钱者。又减于数之内矣。
李临川先生戊辰进士。观政礼部。随朝米一石白粲加三斗。后癸酉。先生官礼科给事中。云。米不及前五倍。意者江陵克削为之。今四衙门一体。科道尤为雄峻。其复旧例。不言可知。若各衙门。决不可复矣。
选官图
今之选官图。唐人谓之骰子选格。房千里有序云。安知数刻之乐。不如数年之荣耶。千里。字鹄举。河南人。
换职
常衮为宰相。劾侍郎崔佑甫。贬河南少尹。郭子仪入言。佑甫不宜贬。德宗怒衮罔上。即两换职。衮为少尹。而佑甫平章事。快哉。快哉。
谬姓
唐薛志远知选事。有王忠者被放。吏谬书其姓为士。欲拟讫增成之。志远曰。调者三万无士姓。此必王忠。吏叩头服罪。
启事
甄拔人物。各为题目。此所谓山公启事也。想即今注考语之类。当时州有大中正。能上下人品目。则不独吏部为然。而其原又起于月旦评。盖雌黄之口。其来久矣。唐虞时即曰。知人官人。至周尤详。巨源每一官缺。辄启儗数人。俟诏旨所向。然后显奏。明明是观望。盖恬静之人不乐居职。又不欲拂人意也。以此得久安其位。而当日用人行政大约可见。自后杂乱。至有闹于堂上。大呼有鬼者。历唐及宋。与时高下。国初重会举。家卿不得尽颛。盐山能举其职。而稍嫌于愎。卢氏为后进所詈。三原最佳。困于内阁。屠、倪、马、许。极为盛际。依稀三代。不可复见矣。
二大
天下无事。所重只一大冢宰。有事。只一大司马。盖吏治常清。兵何由动。兵动矣。吏治尤为吃紧。提衡者元辅。振迭者台长。窃谓吏如温剂。养脾胃者。兵如凉剂。疏肠胃者。人身以脾胃为主。吏不可一日不清。兵乃不得已而用之。国朝兼长者。前惟马钧阳。后惟杨蒲州。今则李长垣。李若作冢宰。必有可观。惜乎其不待也。
 

涌幢小品卷之九
使相
宰相领使最多者。唐杨国忠。领四十余使。元燕帖木儿。领五十余使。又元人曰。我官衔半版写不尽。其滥如此。国朝已革此弊。文臣最贵最多者。曰特进光禄大夫、上柱国少师、兼太子太师、吏部尚书、中极殿大学士、知经筵制诰实录总裁事。然经筵以下。非官衔。而前十六字并勋阶。皆在其中。武臣除受封。与命将不同。而勋阶亦如之。乃官至尚书矣。并以前历官悉载之。三品、四品、以下皆然。最烦冗可厌。且如一庶吉士耳。未受馆职者。即甚贵亦必列之。岂以翰林为重。沾一字亦光荣也耶。
唐宰相
唐之宰相。最重世系。裴氏、崔氏、张氏、最着。裴氏五房。宰相十七人。崔氏十房、十七人。张氏十七人。韦氏九房。十四人。刘氏七房。十二人。萧氏二房。十人。窦氏二房。六人。杨氏、杜氏、皆十一人。王氏三房。十三人。郑氏二房。九人。魏氏六人。卢氏八人。高氏、韩氏、赵氏、郭氏、各四人。陆氏六人。武氏、苏氏、五人。其三人而下者不与焉。
李氏最繁。陇西四房。宰相十一人。赵郡六房。十七人。唐高祖系出兴圣皇帝暠。暠子歆。歆子重耳。凡四传。为高祖昞。世祖虎。以至高祖。三十七房。宰相十一人。此外有柳城二李氏。一契丹酋长。徙京兆万年。一本奚族。高丽李氏、鸡田李氏。河曲部落稽阿跌之族。代北李氏、沙陀部落。皆赐姓。范阳李氏。自云常山愍王之后。三公七人。三师二人。
李赞皇贬崖州。卒。虽得归葬。而子孙遂有留其地者。至今蕃衍。蛮人极知敬重。不敢讲钧礼。氏李者至多。北陷于虏。南没蛮中。而皆雄盛。此他姓所无者。
郑綮有歇后之称。盖自度力。不任宰相也。然初为庐州刺史。移檄黄巢无犯州境。巢笑。为敛兵去。赢钱十万缗。藏州库。他盗至。终不犯郑使君钱。及杨行密擅淮南。都送还綮。由此观之。綮之才。必有大过人者。因末季。托诽谐自晦。又知时不可为。宣麻后。亟引疾耳。孙偓。字龙光。唐末宰相。性通简。尝曰。士有行。必不以己长形彼短。己清彰彼浊。同时朱朴有经济才。亦入相。惜末造。与韩偓皆不尽用。可惜。
真宗问相
王旦疾甚。真宗问可为相者。独荐寇准。得之矣。又问张咏。不应。似不可解。 【 乖崖有相才而无相度。】 看来张之才略毕竟在寇之上。乃其刚则相似。非真宗不能容也。
内阁
洪武十三年革丞相学士及大学士等官。皆儒臣备顾问者。至永乐。始有入阁之名。三杨历年既久。名位益崇。然止称曰阁臣。曰阁老。不敢着辅相字面。世宗御笔有元辅之称。后遂因之。亦有称相者。若阁中规制。至景泰中陈方洲始备。并奏定常朝与锦衣卫官对立。经筵立尚书都御史之上。午朝。翰林院先奏事。 【 明初因胡惟庸反。而革丞相之名。至今不设此官。】 
文敏子弟
文敏年十七。染疫已棘。医者皆谢去。父母具棺服待之。夜半索水饮。遂苏。永乐十九年。仲弟义、仲子让、来省。与嘉兴通判陈原佑同舟。行次山东。天暑舟狭。适同乡翁良兴以黔阳县丞考满入京。舟稍宽。邀与共载。是夜盗杀原佑。尽掠舟中财物。义与让独得免。人咸谓公厚德所致。夫公之福德不必言。然当时阁臣子弟。至附舟潜行。通判舟狭。县丞舟虽大。亦得几何。盖国初规制如此。即大臣不敢过分。何况子弟。余入京。见阁臣子弟驾驿舟极宏丽。气势烜爀。所司趋奉不暇。乡里亲戚皆缘为市。其风大约起于严氏父子。后遂不能禁。且尤而效之也。
焦严终始
王怙云中丞集有祀焦少师乡贤文。焦。泌阳人。刘六入泌阳。焦遁去。跪其衣冠斩之。曰。吾为百姓泄此愤。过钧州。以马少师家在城。去之。二人之贤不肖。草贼尚自分明。焦之入祀。必居乡果有善状。人不能忘耳。分宜之恶。谭者以为古今罕俪。乃江右人尚有余思。袁人尤甚。余过袁。问而亲得之。可见舆论乡评。亦自有不同处。二公不作少师。其令终何疑。
分宜大宗伯。以前极有声。不但诗文之佳。其品格亦自铮铮。钤山隐居九年。谁人做得南大司成分馔。士子至今称之。
分宜读钤书山之下。凡九年。遂以名堂。堂与学宫相邻。面山历历。秀而且整。王文恪公作铭。有作求惟德。世蕃以昌之句。遂以名其子。字德求。此佳铭也。不善用。以亡。
分宜之高祖号本庵。中永乐辛卯举人。官四川右布政。卒官。吾乡顾箬溪尚书抚滇中。严之同年也。得小录以寄严。严宝藏之。后严败。其册复流入于顾。顾不省。落埃中。余偶过其家。得见。惜非好古董也。
夏贵溪
</div>
    <div class="pagination">
<a href="涌幢小品_page24.html">上一页</a><span>...</span><a href="涌幢小品_page20.html">20</a><a href="涌幢小品_page21.html">21</a><a href="涌幢小品_page22.html">22</a><a href="涌幢小品_page23.html">23</a><a href="涌幢小品_page24.html">24</a><span class="current-page">25</span><a href="涌幢小品_page26.html">26</a><a href="涌幢小品_page27.html">27</a><a href="涌幢小品_page28.html">28</a><a href="涌幢小品_page29.html">29</a><a href="涌幢小品_page30.html">30</a><span>...</span><a href="涌幢小品_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
