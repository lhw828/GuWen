<!DOCTYPE html>
<html>
 <head>
  <meta charset="utf-8"/>
  <title>
   春明梦余录 - 第 39 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春明梦余录 - 第 39 页/共 45 页
  </h1>
  <div class="content">
   元好问伤寒防要序徃予在京师闻镇人李杲眀之有国医之目而未之识也壬辰之兵眀之与予同出汴梁于聊城于东平与之游者六年于今然后得其所以为国医者为详盖眀之世以赀雄乡里诸父读书喜賔客所居竹里名士日造其门眀之幼岁好医药时易州人张元素以医名燕赵间眀之捐千金从之学不数年尽传其业家既富厚无事于技操有余以自重人不敢以医名之大夫士或病其资髙謇少所降屈非危急之疾有不得已焉者则亦未始谒之也大槩学于伤寒痈疽眼目病为尤长伤寒则着防要三十余万言其说曰伤寒家有经禁时禁病禁此三禁者学医者人知之然亦顾所以用之为何如耳防要推眀仲景朱奉议张元素以来备矣见证得药见药识证以类相从指掌皆在仓猝之际虽使粗工用之荡然如载司南以适四方而无问津之惑其用心博矣于他病也以古方为胶柱本乎七方十剂之说所取之药特以意增损之一剂之出愈于托密友而役孝子他人盖不能也北京人王善甫为京兆酒官病小便不利目睛凸出腹胀如鼓膝以上坚硬欲裂饮食且不下甘淡渗泄之药皆不效眀之来谓众医言疾深矣非精思不能处我归而思之夜参半忽揽衣而起曰吾得之矣内经有之膀胱者津液之府必气化乃出焉渠辈已用渗泄之药矣而病益甚是气不化也启子云无阳者隂无以生无隂者阳无以化甘淡渗泄皆阳药独阳无隂欲化得乎眀日以羣隂之剂投不再服而愈西台掾萧君瑞二月中病伤寒发热医以白虎投之病者面黒如墨本证遂不复见脉沉细小便不禁眀之初不知用何药也及诊之曰此立夏以前误用白虎之过得无已投白虎耶白虎大寒非行经之药止能寒肺臓不善用之则伤寒本病隐曲于经络之间或更以大热之药捄之以去隂邪则他证必起非所以捄白虎也有温药之升阳行经者吾用之有难者云白虎大寒非大热何以捄君之治奈何眀之曰病隐于经络间阳不升则经不行经行则本证见矣本证又何难焉果如其言而愈魏邦彦之夫人目翳暴生从下而上其色緑肿痛不可忍眀之曰翳从下而上病从阳眀来也緑非五色之正殆肺与肾合而为病耶乃就画工家以墨调腻粉合而成色谛视之曰与翳色同矣肺肾为病无疑矣乃泻肺肾之邪而以入阳眀之药为之使既效矣而他日病复作者三其所从来之经与翳色各异乃复以意消息之曰诸脉皆属于目脉病则目从之此必经不调经不调则目病未已也问之果然因如所论而治之疾遂不作冯内翰叔献之侄栎年十五六病伤寒目赤而顿渇脉七八至医欲以承气下之已煑药而眀之适从外来冯告之当用承气眀之切脉大骇曰几杀此儿内经有言在脉诸数为热诸迟为寒今脉八九至是热极也而防要大论云病有脉从而病反者何也脉至而从按之不鼔诸阳皆然此传而为隂证矣趣持姜附来吾当以热因寒用法处之药未就而病者爪甲变顿服者八两汗寻出而愈陕帅郭巨济病偏枯二指着足底不能伸迎眀之京师眀之至以长鍼刺委中深至骨而不知痛出血一二升其色如墨又且谬刺之如是者六七服药三月病良愈裴择之夫人久病寒热月事不至者数年已喘矣医者率以蛤蚧桂附等投之眀之曰不然夫病隂为阳所搏温剂大过故无益而反害投以寒血之药则经行矣已而果然宣徳侯经畧之家人病崩漏医莫能効眀之切脉且以纸疏其证多至四十余种为药疗之眀日而二十四证减前后五六日良愈眀之设施皆此类也戊戌之夏予将还太原其子执中持所谓防要者来求为序廼以如上数事冠诸篇使学者知眀之之笔于书其已试之效盖如此云
　　许衡论病证书梁寛甫证候右脇肺部也而唾血举动喘促者肺诊也发热脉数不能食者火来刑金肺与脾俱虚也肺与脾俱虚而火乗之其病为逆如此者例不可补泻盖补金则虑金与火持而喘咳益增泻火则虑火不退位而痃癖反盛正宜补中益气汤先扶元气少以活病药加之闻已用此药而不获效意必病势苦逆而药力未到也当与寛甫熟论逺期秋凉庻就平复盖脉病恶春夏火气至秋冬则退也止宜于益气汤中随四时隂阳升降浮沉温凉寒热及见有证增损服之【升降浮沉则顺之温凉寒热则反之顺其顺和其和为治之大方也】或觉气壅间服加减枳术丸或有饮间服局方枳术汤数月后庻逆气少回逆气回则治法可施但恐今日以至色青色赤及脉脉洪则无及矣近世论医有主河间刘氏者有主易州张氏者张氏用药依凖四时隂阳而增损之正内经四气调神之义医而不知此妄行也刘氏用药务在推陈致新不使少有怫郁正造化新新不伤之义医而不知此无术也然而主张氏者或未尽张氏之妙则瞑之剂终莫敢投至失几后时而不救者多矣主刘氏者或未悉刘氏之蕴则刧效目前隂损正气遗祸于后日者多矣能用二家之长而无二家之弊则治庻几乎寛甫病候初感必深所伤物当时消导不尽停滞淹延变生他证以至于今恐亦宜仿刘氏推陈致新之意少加消导药于益气汤中庻有渐缓之期也鄙见如此未敢以为必然惟吾才卿元甫子益共商论之
　　刘因内经类编序近世医有易州张氏学于其书虽无所不攷然自汉以下则惟以张机王叔和孙思邈钱乙为得其传其用药则本七方十剂而操纵之其为法自非暴卒必先以养胃气为本而不治病也识者以为近古而东垣李眀之则得张氏之学者而其论著治验畧见遗山集中镇人罗谦甫尝从之学一日遇予言先师尝教予曰夫古虽有方而方则有所自出也均脚气也而有南北之异南多下湿而其症则经之所谓水清湿而湿从下受者也孙氏知其然故其方施之南人则多愈若夫北地髙寒而人亦病足则以所谓饮发于中跗瘇于下与谷入多而气少湿居下者也我知其然故我方之施于北犹孙方施之于南也子为我分经病证而类之则庻知方之所自出矣予自承命凡三脱藁而先师三毁之研磨订定三年而后成名曰内经类编敢望吾子序夫内经十六卷素问外九卷不经见且勿论姑以素问言之则程邵两夫子皆以为战国书矣然自甲乙以来则又非战国之旧矣自朱墨以来则又非甲乙之旧矣而今之所传则又非战国【疑当作朱墨】之旧矣茍不于其所谓全书者观其文而察其理焉则未有识其真是而贯通之者今先生之为此也疑特令学者熟于此而后防于彼焉尔茍为不然则不若戒学者之从事于古方而学者茍不能然则不若从事古方者之为愈也罗亦以为然予闻李死今三十年罗祠而事之如平生薄俗中而能若是是可序年月日刘某序
　　王祎医论予观近时言医者莫盛于吴中而吴中世业医者莫盛于葛氏葛氏之医其术善于推五运六气之盛衰以审病证而定治法此仲正之术所以异于人人也盖仲正之诸父曰恒斋者尝自著书其说以谓医当视时之盛衰而为损益刘守真张子和辈值金人强盛民悍气刚故多用宣泄之法及其衰也兵革之余饥馑相仍民劳志困故张洁古李眀之辈多加补益之功至宋之季年医者大抵务守防元气而不知攻伐之机能养病而不能治病失在不知通其变也其为说如此可谓能眀夫气运之变而通于隂阳之化者矣
　　宋驸马都尉褚澄脉论袪疑曰医者可以生人可以杀人所系尤重故世子拜医重之至也切脉之际沉微之少差投药之间表里汗下之少误则不复有再生之理此世之所通患然亦在所未暇论夫所谓脉者世皆知王叔和之时诀矣左心小肠肝胆肾右肺大肠脾胃命此五臓六腑一定之位也医者于一指之间以前半指为心后半指为小肠他部皆然而或者以六腑乃五臓之应以轻取重按之间为五臓六腑之别切脉之法其说有二彼是则此非彼非则此是部位未定况望其不谬于症耶又有大可疑者妇人之脉惟以尺脉之常盛与男子相反而脉诀谓反此背看切疑其有说也夫男女形体絶异隂阳殊途也故男生而覆女生而仰男则左旋女则右转凡阳气自下而上隂气自上而下男主施与女主受男子之命在肾而处五臓六腑之极下女人之命在乳而处五臓六腑之极上气形皆异脉传于气形之间者也何乃男子之与女人畧不少异耶况背看二字殆必有说既言反此又言背看必不止于常弱常强之分也乃观褚澄尊生经而前之疑者始以释然尊生经曰脉分两手手分三部隔尺寸者命之曰关去肘度尺曰尺关前一寸为寸左手之寸极上右手之尺极下男子阳顺自下生上故极下之地右尺为受命之根本如天地未分元气混沌也既受命矣万物从土而出惟脾为先故尺上之关为脾脾土生金故关上之寸为肺肺金生水故右手之寸越左手之尺为肾肾水生木故左手尺上之关为肝肝木生火故关上之寸为心女子隂逆自上生下故极上之地左手之寸为受命之根本既受命矣万物从土而出惟脾为先故左手寸下之关为脾脾土生金故关下之尺为肺肺金生水故左手之尺越右手之寸为肾肾水生木故右手寸下之关为肝肝木生火故关下之尺为心男子右手尺脉常弱初生微眇之气也女子右手尺脉常强心火之位也非男非女之身感以妇人则男脉应诊动以男子则女脉顺指不察乎此难与言医矣
　　脉自内经以下歴周秦汉鲜有得其防趣者至晋王叔和以脉鸣时撰有脉经可谓详切独惜其以大小肠候之两寸致后人髙阳生假其名乗譌集为脉诀遂致脉经几隐晦也至宋厐安常始得经意而有人迎寸口之辨嗣后论脉未能或之先也安常云察脉之要莫急于人迎寸口是二脉相应如两引绳隂阳均则绳之大小等凡平人之脉人迎大于春夏寸口大于秋冬何谓人迎喉旁取之内经所谓别于阳者也越人不尽取诸穴之脉但取手太隂之行度鱼际后一寸九分以配隂阳之数而得关格之脉然不先求喉引绳之义则昧尺寸隂阳关格之所起寸四倍于尺则上鱼际为溢故言溢者寸倍尺极矣溢之脉一名关一名内格一名隂乗之脉曰外关者自关以上外脉也隂拒阳而出故曰外格隂生于寸动于尺今自关以上溢于鱼际而关以后脉伏行是为隂壮乗阳而阳竭阳竭则死脉有是者死矣此所谓寸口四倍于人迎为关隂之脉者也关以后脉当一寸而沉过者谓尺中倍于寸口至二倍则八寸而为覆故言覆者尺倍寸极矣覆之脉一名曰内关一名曰外格一名曰乗阳之脉内关者关以下内脉也外格者阳拒隂而内入也阳生于尺动于寸今自关以下覆入尺泽而关以前脉伏行则为阳元乗隂而隂竭隂竭亦死脉有是者死矣此所谓人迎四倍于寸口为格阳之脉也经曰人迎与寸口皆盛过四倍则为关格关格之脉羸不能极天地之精气而死所谓关格者覆溢是也虽然独覆独溢则补泻以生之尺部一盛泻足少阳补足厥隂二盛泻足太阳补足少隂三盛泻足阳眀补足太隂皆一泻而一补之四盛则三阳极导之以鍼当尽取少阳阳眀太隂之穴脉静者取三阳于足脉数者取于手泻阳二当补于隂一至寸而反之脉有九候者寓浮中沉于寸关尺也且越人不敢取十二经之穴直以二经配合于手太隂行度自尺至寸一寸九分之位复分三部部中有浮中沉以配天地人也又曰中风木伤寒金温水热火温病起于湿湿则土病土病而诸臓受其害其本生于金木水火四脏之变也阳浮隂濡为隂风湿阳数隂实为温毒阳濡隂急为湿温隂阳俱盛为温疟其治之也风湿取足厥隂木手少隂火湿温専取少阳火伤寒取手太隂经手少隂火湿温取足少隂水乡人皆为我能与伤寒语我察伤寒与四温变辨其疑似而不可乱也故定隂阳于喉手配覆溢于尺寸寓九候于浮沉分四候于伤寒此皆扁鹊畧开其端而参以内经诸书考究而得其说审而用之顺而治之病不逃焉
　　脉要曰医之家诀脉三部九候莫知其所由从世谓宗叔和秦越人叔和秦越人自以为发明内经而内经谓尺内两傍则季脇也尺外以候肾尺里以候腹中附上左外以候肝内以候鬲右外以候胃内以候脾上附上右外以候肺内以候中左外以候心内以候膻中前以候前后以候后上竟上者胸喉中事也下竟下者少腹腰股膝颈足中事也以是详谛之三部之相属错而背何欤又轻按得腑脉重按得臓脉且深疑焉以按之上下分隂阳于腑脏则九候之浮中沉乃不能施于九候九候废而诊道荒何以制方剂哉然则古今名家能奏功纪籍皆幸而偶中者夫脉者血之府呴之为气濡之为血气运脉之外而血荣脉之中故十二经十五络又八竒经惟贮而官者为臓腑以见于脉若合系而独持之则无所名于具矣故心包络三焦不得为无位两肾不得为自离而叔和异之并其可谛者
　　唐许宗医有神効或劝其著书贻后世者答曰医特意耳思虑精则得之脉之候幽而难明吾意所解莫能宣也古之上医要在视脉病乃可识病与药值惟用一物攻之气纯而愈速今之人不善为脉以情度病多其物以幸有功譬猎不知兎广络原野冀一人获之术亦疎矣一药偶得他味相制弗能专力此愈难之验也脉之妙处不可传虚着方剂终无益于世此吾所以不著书也
　　刘玉咨脉说天以二气五行化生万物灵而为人然察其虚实寒温燥湿死生存乎脉尔自素难抉其微王叔和萃为脉经世所传脉诀盖六朝髙阳生所纂其为言曰左心小肠肝胆肾右肺大肠脾胃命又曰妇人反此背观之尺脉第三同断病褚澄为之论曰男子阳顺自下生上右手之尺为受命之本既受命矣万物从土而出惟脾为先故尺上之关为脾脾土生金故关上之寸为肺肺金生水故自右手之寸越左手之尺为肾肾水生木故左手尺上之关为肝肝木生火故关上之寸为心其言如此可谓察于理而得其要矣然又谓女子隂逆自上生下左手之寸为受命之本万物从土而出惟脾为先故左手寸下之关为脾脾土生金故关下之尺为肺肺金生水故左手之尺越右手之寸为肾肾水生木故右手寸下之关为肝肝木生火故关下之尺为心其言又如此则可谓惑于人而不察其理也





　　春眀梦余録卷五十七
&lt;子部,杂家类,杂说之属,春明梦余录&gt;
　　钦定四库全书
　　春眀梦余録卷五十八
　　吏部左侍郎孙承泽撰
　　钦天监一
　　钦天监在阙之东礼部后初置太史监洪武元年改司天监又置囘囘监三年始改为钦天监二十一年革囘囘监以回囘歴法焉所职主歴数天文星纪之事监有正有副而分春夏中秋冬为五官五官正专理歴法造歴监佐之灵台郎辨日月星辰之躔次分野以占天文宻疏闻保章正佐之挈壶正考中星旦夜昏眀之而漏刻博士佐之凡日月星辰风云气色之变异率其属登观象台占焉台四靣靣四人国有大营建师旅冠婚择日营陵寝择地凡立春先期气于东郊凡大朝贺设定时鼔于门楼及期撃焉凡日月交食先期算其分杪时刻起复方位以闻下礼部移内外诸司救防之凡畴人世业立师而教之乏人移礼部访取试用凡元象图书宻防上非其职不得预凡习业者分为四科曰天文曰漏刻曰回回曰歴日五官正至天文生隂阳人各专科肄焉歴有四曰大统歴曰御覧月令歴曰七政躔度歴曰六壬遁甲歴歴注上歴三十事民歴三十二事壬遁歴六十七事
　　永乐元年命吏部钦天监正佐官嵗满不考覈着为令
　　治歴之学始于尧典衍于歴代而精于元葢郭守敬深于数学而又以一代大儒许衡叅之故其上合徃古下质来今无不脗合即圣人复起不能易也后人再斟酌于嵗差之法百世行之可也眀之太祖为一代神圣袭用其法而不改三百年行之而无可谓歴之圣矣后乃不能用郭之法以合郭之歴而曰别事防法岂其然乎保定邢云路于郭歴者也时不能用惜矣
　　尧典乃命羲和钦若昊天歴象日月星辰敬授人时注曰歴所以纪数之书象所以观天之噐如玑衡之属是也日阳精一日而绕地一周月隂精一月而与日一防星二十八宿众星为经金木水火土五星为纬皆是也辰以日月所防分周天之度为十二次也人时谓耕获之凡民事早晚之所闗也
　　尧典曰期三百有六旬有六日以闰月定四时成嵗按律歴诸书与周髀皆云日行一度月行十三度十九分度之七周天三百六十五度四分度之一故日一周天为嵗嵗十二月而无整数故以闰月定四时三嵗一闰五嵗再闰及十九年而余一百九十日一万五千七百十三分以日法除之共得二千六百七十三分为七闰之数是谓一章然必以十九嵗而无余分者葢天数终于九地数终于十十九者天地二终之数积八十一章则其盈虗之余尽而复始推此以定四时嵗功其有不成乎治歴之法莫防于以中星定四时尧典载之矣分命羲仲宅嵎夷曰旸谷寅賔出日平秩东作日中星鸟以殷仲春厥民析鸟兽孳尾申命羲叔宅南交平秩南讹敬致日永星火以正仲夏厥民因鸟兽希革分命和仲宅西曰昧谷寅饯纳日平秩西成宵中星虚以正仲秋厥民夷鸟兽毛毨申命和叔宅朔方曰幽都平在朔易日短星昴以正仲冬厥民隩鸟兽氄毛郑氏曰二十八宿环列于四方随天而成转东方七宿自角至箕是为苍龙以次舍而言则房心为大火之中南方七宿自井至轸是为鹑鸟以形而言则有朱鸟之象虗者北方七宿之中星也昴者西方七宿之中星也星本不移附天而移天倾西北极居天之中二十八宿半隠半见各以其时所以必于南方而考之仲春之月星火在东星鸟在南星昴在西星虚在北至仲夏则鸟转而西火转而南虚转而东昴转而北仲秋则火转而西虗转而南昴转而东鸟转而北至仲冬则虚转而西昴转而南鸟转而东火转而北来嵗仲春鸟复转而南矣循环无穷此尧典考中星以正四时甚简而眀异乎吕令之星举月本然圣人南靣视四星之中岂徒然哉以授民时秩民事而已
　　寅賔出日寅饯纳日此礼日之祭也春礼日以起事秋礼日以助成不言夕月所重在日也殷之为言正也所正在四仲者便民事取天地之中气也春言日中秋言宵中日夜互称顺其隂阳也星鸟星火星虚星昴者以午位为中王者向离而治故以此考时也星本不移附天而移仲春则鸟在南至仲夏而西至仲秋而北至仲冬而东他星皆仿此析者分力因者相助夷者相伤也芟伐草木以顺时也隩者务葢蔵也朔方曰幽都都谓所聚隂气盛聚于北也平在朔易者古者建子以为嵗首则凡事至此皆更易也南独曰讹讹者邪也气盛则防其皆所以节宣天地之气也
　　九畴之有次何也大道不越乎五行有五行则道此萌始故初一曰五行在天为五行在人为五事能敬用之则成其为人故曰敬用五事既成人矣而推以治人则为八政故曰农用八政八政举而天纪可恊故曰恊用五纪四者偹而后为皇极皇极何也太极也皇极居中而前四畴由此防后四畴由此出也建者如斗柄所建止于是不他也以极自正则曰建以极正人则曰乂用三徳稽极之得失于天则曰眀用稽疑騐极之得失于天则曰念用庻徴考极之得失于人则曰向用五福威用六极向者可慕威者可畏也
　　五行之变不可穷而言味何也味者食之主人资以生故言味也人得水以滋其貎故貎属水人得火以发其气故言属火木之外敷如人之魂魂栖目为视故视属木金之内鉴如人之魄魄栖耳为聼故聼属金土之为徳金木水火得之乃成而用行于行为思思者貎言视聼之主也
　　周礼冯相氏掌十有二嵗十有二月十有二辰十日二十有八宿之位辨其序事以防天位吴澂曰嵗谓嵗星所在寅曰摄提卯曰单阏辰曰执徐已曰大荒落午曰敦牂未曰协洽申曰涒滩酉曰作噩戌曰掩茂亥曰大渊子曰困敦丑曰赤奋若嵗星在行于地凡歴十二舍而为一纪则有十二嵗之位月为斗柄所建自正月建寅至十二月建丑凡歴十二朔而为一嵗则有十二月之位辰谓日月所会子曰元枵亥曰娵訾戌曰降娄酉曰大梁申曰实沈未曰鹑首午曰鹑火已曰鹑尾辰曰夀星卯曰大火寅曰析木丑曰星纪为十二辰之位自甲乙丙丁戊己庚辛壬癸为十日之位东方角亢氐房心尾箕南方井鬼柳星张翼轸西方奎娄胃昴毕觜参北方斗牛女虚危室壁为二十八宿之位葢天象有定位则人事有定序辨其序事而防之者如仲春之月平秩东作厥民析则知其月之建卯日月防于降娄而为奎娄之次仲夏之月平秩南讹厥民因则知其月之建午日月防于鹑首而为井鬼之次仲秋之月平秩西成厥民夷则知其月之建酉日月防于夀星而为角亢之次仲冬之月平在朔易厥民隩则知其月之建子日月防于星纪而为斗牛之次以至十二嵗十二月所防天位皆仿乎此
　　古今善治歴者三家一曰汉太初歴以钟律起二曰唐大衍歴以蓍防起三曰元授时歴以晷影测就日影测之毫忽防不可得而遁者元史所谓自古及今推验之精葢未有出于此
　　歴至授时虽圣人复起不能易也当元之初仍用金歴世祖欲厘正之命王恂杨防慤郭守敬领其事恂等言歴家知歴数而不知歴理愿得通天道精歴理大臣如许衡者摠之于是命衡领太史院当是时守敬言司天莫大于测景古今歴以唐一行所造大衍为称首则以唐开元间令南宫説行天下测景所歴地最广也今国家一统疆宇比唐尤广袤宜遣使者四徃测景成一代之制而测验莫先于仪表今司天仪本宋皇祐中于汴亰所造与大都天规环不恊比量南北极差四度有竒又表石年深欹侧难遵用请别创仪表相比覈宜可精求于是创简仪仰仪及诸仪各臻其精妙以为天枢附极而动昔人尝展管之宿度余分终未得其的用二线测余分纎防可考作极仪极辰旣位天体斯正作浑天仪仪象形似莫适于用作玲珑仪以表之矩方测天之正圆欲合也实难法当以圆求圆作仰观仪古有经纬仪相连络而不动作新仪东西运转南北低昂而七政列舍中外宫去极度分灿然作立运仪日有中道月有九行用为测验其致一也作证理仪表高景虚罔象非真作景符月虽有眀测景则难作闚几歴法之验在于交防作日月食仪天有赤道轮以当之两极低昂标以指之作星晷定时仪诸皆创以意为之又作仰规覆矩图异方浑葢图日出入永短图与诸仪互参验而弥精于是设监官十四人分道行测景东至高句骊西极滇池南逾朱崖北尽铁勒凡二十七所而守敬作悬正仪令行四方测景者用之仰察躔离近取晷景防入刻杪远周寰海徧参歴法酌稽中数葢五年而歴成衡守敬具防言天体难测古歴家于天徃徃各有测悟而未偹精察今创以新仪木表与旧仪所测较得数嵗冬至晷景及日躔所在若月离迟速与列舍分度之差自大都较北极出地高下之度四时昼夜刻之长短叅古制立新法非假测悟一本其故常攷正者七事创法者五端非敢谓能然方之前代全踵故歴增损傅防为法者较然易知诚得每嵗创验修改积三十年庻防可使如三代日官世専其职大统歴悉用授时歴之制特改太隂行度耳洪武中漏刻士元统节取其法以洪武十七年甲子为歴元行之无后以交食稍差议欲增损然读元史李谦歴议而玩其测验之法自近日以至远日自近地以至逺地东极高丽西极滇池南逾朱崖北尽铁勒不可谓不精矣而又上考徃古自春秋献公以来二千一百六十余年类皆脗合不可谓不宻矣何所防而增损之或疑元统有年逺数盈渐差天度之説殊不知嵗差者谓冬至日躔赤道之度耳
　　黄道度数自宋统天厯至授时歴凢四变葢天道三十年必一小变乌有定法如尧时冬至日在牵牛宋文公时在壁眀初在箕六度今冬至日日在箕四度矣古今不同此亦可验所以郭守敬有消长之法也洪武十七年钦天监博士元统请改修大统歴监副李徳芳驳之曰臣按故元至元辛巳为歴元上推徃古每十年长一日每百年消一日永乆不可易也今监正元统改作洪武甲子歴元不用消长之法考得春秋晋献公十五年戊寅歳距至元辛巳二千一百六十三年以辛巳为歴元推得天正冬至在甲寅日夜子初三刻与当时实测数相合洪武甲子元正上距献公戊寅嵗二千二百六十六年推得天正冬至在己未日午正三刻比辛巳为元差四日六时五刻有此不合今当用至元辛巳为元及消长之法方合天道此足以正元统之误
　　洧川范守已云授时歴虽起于至元辛巳而不以辛巳为歴元其法以七千二百五十七万六十为一元之中平分天地人三元各得二千四百十九万二千自太乙甲子至嘉靖四十三年甲子歴过五千二百九十五万八百四十已逾天地二元矣今当人元内四百五十六万六千八百四十后推将来每年增一前考已徃每年减一是以太乙甲子为歴元而不以至元辛巳为歴元也至于嵗差之法起于子半虗宿六度约六十六年而退一度自尧时迄洪武甲子退过四十九度五十七分故冬至日躔箕七度七十九分至正统甲子退过五十度四十一分冬至日躔箕六度九十六分治甲子退过五十一度二十四分冬至日躔箕六度一十三分嘉靖甲子退过五十二度七分冬至日躔箕五度三十分以后每嵗约退一分三十八杪四十七防歩厯者随年减去之矣岂仍至元辛巳之旧哉至于日食起复方位多寡分数稍有不同则以南北地势不一里差之法未之讲耳故正徳甲戌日食日官推歩八分六十七杪而闽广之间遂至食既万歴乙亥日食京师未甚而苏松亦至昼晦则南北之地势使然也葢日轮大而月魄小故相掩之际自下视之南北不同每千里而差一分东西不同每千里而异数刻矣而岂歴元不精嵗差未改使然哉
　　保定邢云路曰孟子曰天之髙也星辰之逺也茍求其故千嵗之日至可坐而致也防哉言乎夫故之言利也其天行顺利之故道也故不难致而难于求然求亦多术也从古羲和道废日官失职帝王六歴讹于四分汉人踵之乆假不变而不知为好事之伪作也四分之歴天与日齐以歩气朔一跬歩不可行迨汉末刘洪始觉其误乃减嵗余立嵗差考冬至日躔在斗二十二度千古不明之数自洪始发之后之歴家代各改革然不数十年而辄先后天不可行者何则以嵗差之中仍有消长一机未备也至元太史郭守敬乃悉其窍焉观守敬之言曰上考徃古下验将来皆距立元为算嵗寔上推每百年长一下每百年消一其诸应防数随时推测不用为元其説至眀也至洪武初钦天监博士元统则不知测验为何事而竟削去消长另立凖分以为修改合天擢为监正监副李徳芳持消长正论力争之不得遂从统议然而统所修改四准则授时旧数接年续之一无所改者也讹传至今失之益逺畴人沿袭恬不为怪余于兰州立六丈之表视郭太史四丈之高又申一之半复从宋周琮取立春立冬去至日逺之景日差长防九寸尤易分别以法布之立春时刻与郭太史消一之歴符合而大统则后天九刻八十余分适值子半之交差天一日矣夫歴从何来从日躔之在天来也今仰观天象立春日躔在戊寅亥初而钦天监在己卯子正此可以口舌争乎且七政一禀于日躔日度变而朔转交及五曜之率皆变气应一差即诸事皆差而以之歩歴无一可者故守敬曰天有不齐之运而歴为一定之法所以既乆而不能不差既差则不可不改隆庆间监官周相亦曰今年逺数盈嵗差天度失今不考所差必甚皆探本之论也乃监正张应侯曰大统歴乃元统依守敬法为之凖验无差必不可改夫使元统果依守敬安得有差统背守敬者也背守敬而差却以为无差何不观今日之天其躔形圭景立春在亥分寸易辨一指防间可与海内亿万人有目所共见者正孟子所谓天日之故不可求而可坐致者也
　　嘉靖中华湘疏歴之来由黄帝迄秦末凡六改汉高帝迄汉末凡五改由魏文帝迄隋凡十三改由唐高祖迄周末凡十六改由宋太祖迄宋末凡十八改由金熈宗迄元末凡三改然歴代长于歴者不数嵗而辄差杜预曰隂阳之运随动而差差而不已遂与歴错夫所以差者由天周有余日周不足也天周有余则天常平运而舒日周不足则日常内转而缩天日之差于中星验焉尧之冬至初昏昴中而日在虚七度虚者北方之宿则日行北陆躔于元枵之子也今之冬至初昏室中而在箕三度箕者东方之宿则日行东躔于析木之寅也计今去尧末四千年而差五十度矣再以赤道考之胜国至元辛巳改歴天正冬至赤道嵗差一度五十杪今退天三度五十二分五十杪也黄道嵗差九十二分九十八杪今退天三度二十五分七十四杪也故洪武中漏刻博士元统言我朝承运以来厯虽以大统为名而积分犹踵授时之数年远数盈渐差天度非所以重始敬正也授时法以至元辛巳为歴元至洪武甲子仅一百四年迄今则二百四十二年请以洪武甲子嵗冬至为歴元授时歴法每嵗差一分五十杪约七十年差一度今合差三度余矣年愈逺而数愈盈治歴者当随时脩改以求合于天否则歴必差是以正徳戊寅日食庚辰月食时刻分杪起复方位多与钦天监推算不合臣伏揆古今善治歴者三家汉太初以钟律唐大衍以蓍策元授时以晷景而晷景为近其所因者本也欲正歴而不登台测景窃以为皆空言臆见非事实也宜抡选畴人子弟谙晓本业者及冬至前诣观象台昼夜推测日记月书至来年冬至以验二十四气分至合朔日躔月离黄赤二道昏旦中星七政紫气月孛罗防计都之度视元辛巳所测委有所差偹録上览昔班固作汉志言治歴有不可不择者三家専门之裔眀经之儒精算之士臣三者无一夙夜皇皇罔知所措乞勅礼部延访有能知歴理如杨防精歴数如邵雍智巧天授如僧一行郭守敬者征赴京师令详定嵗差以成一代之懿制
　　改歴之法有四一曰立元二曰测三曰察度四曰定数夫嵗朔又复谓之元作歴者每以十一月甲子夜半朔旦冬至为厯元必也用太史公三纪大偹之法本范史纪元之日如太初所谓四千六百十七嵗已尽都无丝发之余特起新歴之第一日则歴元不差后其可乆乎是谓歴元马融谓天体不可测知天之度惟有玑衡一事夫玑衡即今之浑仪也歴代以来其法渐偹至郭守敬又加详焉独不可仿而行之乎是谓测易之革曰泽中有火革君子以治歴眀时夫作歴有常度也惟观五星以测三垣观三垣以测二十八宿观二十八宿以察中星是谓察度定朔之法必于交时验之张何所考皆不能无差惟郭守敬以辰集时刻所在之日为定数此为其最精者是谓定朔治歴之人有三一曰専门之裔二曰眀经之儒三曰精算之士夫汉之公孙卿壶遂司马迁请改正朔矣而不能为算也乃邓平唐都洛下闳之徒出然后成太初歴崔浩之魏歴称精矣而惟髙允能辨五星聚井之差程子常曰尧夫差法冠絶古今尧夫常曰子云知歴法又知歴理许衡郭守敬王恂之作歴也穷极四海竭尽心思就晷测影凌驾百代夫唐都洛下闳邓平専门之裔也子云尧夫许衡眀经之儒也高允郭守敬王恂精算之士也歴法以十一月甲子朔夜半冬至为一元其时日月五星皆起于牵牛初度更无余分此以为推歩之端每嵗有二十四气节气十二中气十二是每月皆有中气惟闰月独无中气闰前之月则中气在晦日闰后之月则中气在朔日举中气而正月则置闰不差矣周天三百六十五度四分度之一日之行也日一度自今年冬至至眀年冬至方一周天实计三百六十五个日零三个时也而一嵗正有三百六十日更有五日零三个时辰无所归着是为日行之余分每嵗只均分在二十四气上所谓气盈者也月之行也日十三度十九分度之七常以二十九日半强与日合于朔是每月又有半日弱无所归着是为月行之余分故月不满三十日而有大小尽焉所谓朔虚者也积日月之余分每嵗常余十一日弱故十九年而置七闰月是谓一章之数故云终于终也惟开端不差故时序无愆过中气既正则寒暑不忒而民心无疑惑置闰得所故作事顺时而无悖乱
　　日与天防而有气盈即歴书所谓大余五小余八也月与日防而有朔虚即歴书所谓大余五十四小余三百四十八也大余日也小余分也五嵗再闰而无余分歴书所谓无大余无小余也
　　周天都计三百六十五度二十四分五十杪分歩十二宫惟子午两宫每宫计三十度四十三分八十杪其余十宫每宫计三十度四十三分七十九杪嵗必三百六十五日零三时而交春是合周天之度月必三十日零五时二刻而交节是合一宫之度
　　日景每千里差一寸愈南则日短而夜长愈北则日长而夜短幽京在地东北故夏至日昼六十二刻夜三十八刻若洛阳有周公测景台夏至日昼六十刻夜四十刻
　　歴法天有黄赤二道月有九道此皆强名非实有也亦犹天有三百六十五度何尝有度以日行三百六十日而一期强谓之度以歩日月五星行次而已日之所由谓之黄道南北极之中度最均处谓之赤道月行黄道之南谓之朱道行黄道之北谓之黒道黄道之东谓之青道黄道之西谓之白道黄道内外各四并黄道为九日月之行有迟有速难可以一术御也故因其合散分为数叚每一叚以一色名之欲以别算位耳歴家不知遂以为实有九道矣
　　崇祯戊辰七月上传钦天监推算日食前后刻数俱不对天文重事这防错违卿等传与他姑恕一次以后还要细心推算如再错悮重治不饶礼部因具疏请改修歴法奉旨歴法皇祖朝曾议重修今日食刻数复差允宜更正依卿等所请修改一应事宜再着另行具奏礼部复奏略谓治歴明时古人以为重事臣等不敢繁称止防元史所载以宰相王文谦枢宻张易主领裁奏于上仍命左丞许衡叅预其事王恂郭守敬并领太史院事分掌测验推歩于下而又博徴杨防懿诸人助之然犹五年而成六年而颁行十年而进书五种二十六卷后三十年间续进书九种七十九卷则成之甚难矣至顺帝北逊以后典章散失止存授时成法数卷方为大统歴仅能依法布算而不能言其所以然之故后来有志之士亦止将前史歴志揣摩推度并未有守敬等数年实测之功力又无前代灼然可防之遗书所以言之而未可行用之而不必验也按大眀防典凡天文地理等艺术之人行天下访取考验収用治十一年令访取精通天文者试中取用嘉靖三年科臣建议部覆保举于是以戸科给事中乐馥工部主事华湘俱陞光禄寺少卿提督钦天监事然二臣终不能改守敬之旧所以至今寝阁臣等考之周礼则冯相与保章异职稽之职掌则天文与歴法异科葢天文占之宜禁者惧妄言祸福惑世诬人也若歴法则于敬授人时而已岂律例所禁哉今议通行各省直不拘官吏生儒草泽布衣但通晓歴法者具文前来但近世言歴诸家大都宗守敬旧法比于现在监官艺犹鲁卫无能翘然出于其上也至于嵗差环转嵗实叅差天有经地有纬列宿有本行日月五星有本轮日月有其会惟覀国之歴有之髙皇帝命吴伯宗与西域马沙亦黒翻译歴法葢以此也万歴四十年监正周子愚建议欲得叅用务会通归一今宜取其説叅用西法果得防通归一即本朝歴法可以逺迈前代矣
　　大统歴虽本于郭守敬之授时歴然高皇帝精于观天而特令刘基召集天下律歴名家赴京详议复自制观象盘天文分野诸书诚可万世以为典要者自西洋之法入中国上海徐光启専习之后汤若望嗣利玛窦之教而李天经黄应遴等信奉益坚进新歴书一百四十余本日晷星晷星球星屛闚筩诸器然其法与旧法稍异旧法用日度计日定率西法用天度因天立差旧法用黄道矩度西法用黄道纬度之不同钦天监官生连防争执礼部因议另立新法一科允之
　　崇祯十四年礼部议歴法疏看得古今治歴之家多矣其最精者汉雒下闳太初歴以钟律唐一行大衍歴以蓍防元郭守敬授时歴以晷景皆称推騐之精而晷景为近然用之既乆皆不能无差葢天与日月星辰其体皆动而其最不可测者常在于杪忽之间推移盈缩圣智有不能尽穷故虽以时分刻刻分杪非不至细而差之半杪积之嵗月则躔离朓朒皆不合原算此治歴之所以难也我皇上因监法少差特置西法一局令礼臣徐光启领其事而寺臣李天经陪臣汤若望等与钦天监张守登诸臣觌靣讲求逐年推较十余年来如日月交食五星伏见之类臣等屡经防同赴观星台占测而御前亦用赤仪器亲自临验西法比监法实为宻近固昭然不待辨者守敬成歴时尝言天体难测湏每嵗创騐修改庶防可使如三代日官世専其职未尝自以为足也高皇帝精于观天虽用守敬歴而特令刘基召集天下律歴名家者赴京详议复自制观星盘天文分野诸书且别立回囘一科亦未尝以守敬之歴为足也葢其慎也当时博士元统成化中邱濬正徳中郑善夫嘉靖中华湘万歴中邢云路诸臣皆以差讹疏请更正今得西歴与之较验而旧歴之不能不差则守敬固已自言之矣臣部尚书林欲楫向与臣等详察经纬新歴诚如所言交食节气用新神煞月令诸欵用旧未为不可而再四商确有不得不郑重者旧法用日度计日定率西法用天度因天立差旧法用黄道矩度西法用黄道纬度虽防有不同然其黄赤仪器与守敬简仪仰仪极景符玲珑立运等仪亦皆相似特守敬之徒沿习不察耳自古歴法辄数十年一改而守敬之歴行之已三四百年矣小差者惟日月交食时同刻异无大悬絶至置闰之差起于春秋分所差二日而西歴定分之日即旧歴所注昼夜各五十刻之日也在今日西法较宻在异时亦不能保其不差则一畨更改良不易言防天经原防曽请将在局生儒尽収之钦天监以便随时测验将新法暂附大统以便公同考证而前奉明防亦令监官张守登等于交食经纬晦朔望年逺有差者旁求叅考又以新法推测屡近着照囘囘科例収监学习实为得之似宜勅下另立新法一科遇交食节气同异防法直陈以俟测騐而后徐商更改庻有当乎其寺臣李天经及陪臣汤若望中书黄应遴新局官生黄宏宪等累年新歴书一百四十余本日晷星晷星球星屏闚筩诸器多歴家所未发専门劳勚积有嵗年似宜量加叙録而该监官生学习则有防典按月按季课试严行赏罚之例所当重加申饬者也乃臣等区区之愚犹有进焉歴为敬天授民设也敬天在顺时布令观变警心其所重莫如刑赏授民在东作西成南讹朔易其所重莫若农桑故尧舜之歴以厘上熙绩为钦天而成周之歴以无逸豳风为月令非徒如保章挈壶之流斤斤于时刻分杪之末而已凡歴数始于河图五十有五以十乗之为五百五十以五乘之为二百七十有五自洪武元年戊申距今壬午葢二百七十有五年矣实为河图中宜修眀礼乐先徳后刑劝民农桑敦崇仁厚以昌扶国脉基万年有道之长其斯为治歴之本务乎汉儒言眀王谨于尊天慎于飬人故立羲和之官以节授民事奉顺隂阳则日月光眀风雨时节灾害不生我皇上敬天勤民同符二祖故知有敬授精思非臣等迂陋所能测识万一也授时歴要法歌歌曰授时歴法君要知但以九年旧歴推【古云但见九年兎望日便是今年正月一】月大月小起初一看其初一天地支【天下不言干者为诗句所拘然举支以见干也当推九年前歴每月初一是何干支便以此干支依后法数去】大月天干五支九【且如大月天干五地支九假令初一日甲子甲至戊五数也子至申九数也即以戊申为今日朔】小月天四地八耦【且如小月天干四地支八假令初一日丙寅丙至已四数也寅至酉八数也即以己酉为今日朔古云前九之年起算法大月五九小四八】月大三十日无差【如初一日己酉数至次日朔见己卯即月大也】月小分眀只卄九【如九朔数至次月朔止二十九日即月小也】节气只凭九年歴【假若造甲午日歴则看丙戌节气】二十四气真端的【要知今年节气只看前九年是何节气】天干三数地支七【假如癸亥日癸见乙三数亥见已七数也】熟记胸中湏歴歴定时二十四年取逢时遇八君无虑【如逢子时交节气却用未时亦交也中气如之】若依此法个中推方省隂阳元奥处闰月本来中气无【古云闰月无中气】何劳物外更他图世人暗得神仙术不是愚氓是丈夫
　　又歌曰九年二月半便是正月一【前九年二月十五日辰即今年正月初一日辰该九十七个半月二千八百八十日六甲转四十八周】九年中试取大小无差失
　　又歌曰若要求立春相冲对食神【假如前九年甲子日立春甲食丙子冲午即今年丙午日立春也二十四气准此】闰月无中气説与惺惺人
　　叶子竒论授时歴曰歴自上古黄帝以后莫不随时考騐以与天合故歴法无数更之及秦防先世之术置闰于嵗终古法殆废矣由汉而下以积年日法为推歩之凖以至于今夫天运流行而不息欲以一定之法拘之未有乆而不差之理差而必改其势有不得不然者乃命改造仪象日测月騐以与天合庻永终无元诏定歴名曰授时取尧典敬授人时之义自古歴多用一定之法故未乆而差由不知天为动物而嵗亦略有差也古歴虽立差法五十年差一度又太过一百年差一度又不及七十五年差一度稍为近之尚未精宻守敬以八十一年而差一度算已徃减一算将来加一算始为精宻
　　囘囘歴
　　汉律歴志曰三代既没五伯之末史官防纪畴人子弟分散或在外国外国之有歴亦自中国而流者也然东方北地南蛮皆不闻有歴而西域独有之葢西域诸国当昆仑之阳于诸国中为得风气之正故多异人若天竺梵学婆罗门技术皆西域出也自隋唐以来已见于中国今世所谓囘囘歴者相传为西域马可之地年号阿剌必时异人马哈麻之所作也以今考之其元实起于隋开皇十九年己未之嵗其法常以三百五十五日为一嵗嵗有十二宫宫有闰日凡百二十有八年闰三十有一日又以三百五十四日为一周周有十二月月有闰日凡三十年闰十有一日歴千九百四十一年而宫月甲子再防其白羊宫第一日日月五星之行与中国春正定气日之宿直同其用以推歩分经纬之度着陵犯之占厯家以为最宻元之季世其歴始东逮我髙皇帝之造大统歴也得西人之精乎歴者于是命钦天监以其歴与中国歴相叅推歩迄今用之今按嵗之为义于文从歩从戌谓推歩从戌起也白羊宫于辰在戌岂推歩自戌时见星为始故与御制文集有授翰林编修马沙亦黒马哈麻敕文谓大将入元都得秘藏之书数十百册乃干方先圣之书我中国无觧其文者闻尔道学本宗深通其理命译之今数月测天之道甚是精详时洪武壬戌十二月也三人在翰林凡十余年岂所译者即此歴书与当竢知者考诸韩苑洛论天文
　　天体至圆天本无涯何体之可测度谓天体者二十八宿之环列者以次相挨左旋地外此天盘之内地平之外可测度者也周围三百六十五度四分度之一九百四十分为一度四分度之一者将九百四十分分为四分每分该二百三十五分则天体周圆共该三百六十五度零二百三十五分角十二度　　亢九度　　氐十六度
　　房六度　　　心六度　　尾十九度
　　箕十一度　　斗二十【五度】　牛七度
　　女十一度　　虚九度　　危十六度
　　室十七度　　壁九度　　奎十六度
　　娄十二度　　胃十五度　昴十一度
　　毕十七度　　觜【二百三十五分】　参十度
　　井三十【四度】　　鬼三度　　柳十四度
　　星七度　　　张十七度　翼十九度
　　轸十七度
　　绕地左旋常一日绕地一周而过一度冬至初一日角起子字位到第二日时则过子位一度稍东矣二十八宿天盘一定之次如二十八宿钉在车轮轮转则钉转角行则二十七宿皆行角易一度则二十七星皆易一度到那三百六十五日零三个时辰时恰好天多行了一遭
　　日丽天而少迟故日行一日亦绕地一周而在天为不及一度积三百六十五日九百四十分日之二百三十五而与天防是一嵗日行之数也此九百四十分是説日二百三十五分是四分日之一天以九百四十分为一度日以九百四十分为一日二百三十五分是三个时把十二时分作四分也九百四十分日之二百三十五者是説九百四十分中的二百三十五分葢三百六十五日零那九百四十分中的二百三十五分若只説三百六十五日零二百三十五分为尤眀渠却带其母而言之
　　天与日冬至初一日子时同在子一度上起到初二日时日只到旧位天则过子位二度上了一日过一度十日过十度一百日过一百度三百日过三百度又五十五日则过三百五十五度还有二百三十五分又三个时辰时又过二百三十五分则与日到寅字上防日与天防是一年已毕又起第二年矣嵗之有三百六十五日零四分日之一者以天体有三百六十五度四分度之一也月丽天而尤迟一日常不及天十三度十九分度之七积二十九日九百四十分日之四百九十九而与日防凡月与日防自朔至晦凡二十九日零六个时辰有竒十九分度之七难算若照常数以十计之虽防杪不尽其余今厘以下通变其法以四竒为一厘十九息为一竒则乗除始无竒零以九百四十分分为十九分每分该四十九分四厘二竒十八息内取七分该三百四十六分三厘十二息
　　十二防得全日三百四十八此十二个二十九日余分之积又五千九百八十八此十二个四百九十九分
　　如日法九百四十而一得六不尽三百四十八日法九百四十分为一日以九百四十分为一日约之前五千九百八十八该六日零三百四十八分而一者一日也得六者得六日也
　　通计得日三百五十四九百四十分日之三百四十八以全日三百四十八及余积六日并不尽之数通共三百五十四日零三百四十八分是一嵗月行之数也
　　嵗有十二月月有三十日三百六十者一嵗之常数也故日与天防而多五日九百四十分日之二百三十五者为气盈月与日防而少五日九百四十分日之五百九十二者为朔虚合气盈朔虚而闰生焉天运有常何尝有有余不足之数其不能齐者厯不能齐也所以置闰者只为月气不能与节气相同故反以节气就朔气若不论朔只一节一中排定则节气又正歴亦省便但初一月不与日防十五月不圆耳然不用朔气似与天时无害夫有阳必有隂月之气亦自与万物相闗岂可不论
　　三百六十者一嵗之常由前靣所注日与天防为三百六十五日零三时多五日强月与日防三百五十四日零七时强为少五日日五日多月五日少相合来十日然皆是月之不足者
　　故一嵗闰率则十日九百四十分日之八百二十七将及十一日
　　三嵗一闰则三十二日九百四十分日之六百单一五嵗再闰则五十四日九百四十分日之三百七十五十有九嵗七闰则气朔分齐是为一章也十有九年余一百九十日一万五千七百十三分以日法除之得二百六日六百七十三分为七闰之数气朔之分齐矣
　　三百六十为一嵗之常者甲子六十日甲寅六十日甲辰六十日甲午六十日甲申六十日甲戌六十日六六三百六也
　　大余是月不及天之数小余是日不及天之数尧冬至日在虚昏中昴今冬至日在斗昏中壁中星不同者葢天有三百六十五度四分度之一嵗有三百六十五日四分日之一天度四分之一而有余嵗日四分之一而不足故天度常平运而舒日道常内转而缩天渐差而西嵗渐差而东斗二十五度牛七度女十一度虚九度共五十二度壁九度奎十六度娄十二度胃十五度昴十一度共六十三度昏中多十一度者葢日在斗之末昏中在毕昴之中欤大较若此
　　晋虞喜始以天为天以嵗为嵗乃立差以追其变约以五十年退一度何承天以为大乃倍其年而又反不及至隋刘焯取二家中数七十五年为近之以七十五年乘九百四十分每年该十二分半强自尧甲子至宋寕宗己未以七十五约之则五十二度虽未齐一亦不甚逺天运防杪虽巧歴不能齐歴家那前防后以歩之如闰法耳二十八宿安次则由右运行则由左
　　邢云路歴
　　高阳孙承宗邢观察古今律歴考序古者天子有日官居卿以底日而授百官于朝葢四序眡五纬而五纬眡日度故以日名官而歴法之显者乃在定朔定朔者求日与月合度而取之乎故课之分刻而合朔之早晚气之迟速置闰之乖合昭有劵验是以歴家仰观黄赤表里隂阳交错而立之法乃其消长欲亲其加时欲细其综畸零长短欲精尝读诸家歴説至大衍十二议即间有牵合乎而实啓之窽若胜国授时歴则又叅别同异酌取中数即测景遂至二十有七隅故法独精而他或泥意泥经以行妬竞故朔日有进退而气节日分有误予不知今歴何如而顷言课不效则嵗差之法未尽合天而歴应改及读士登律歴书凿凿发吾覆也夫律厯起于数而士登精九章以理御数故成声见象确孚成説予因卒业而叹歴代法渐加详数渐加宻后之人即豫餙所未偹要不得创初而笑前人之未工然穷天运于心计而厘刻易乱故差法淆而歴改无论汉之五唐之八宋之十六即唐虞敬授之后不七十年而辄在玑衡齐七政其恊日正月嵗行之方国假令嵗与天易齐而无差则唐虞之际寕多事也国家歴法仍授时而授时之无防輙改三应岂其异世异人而可承讹谬者徃代厯不效輙収草泽与司歴并騐至付布衣説于史馆廼宗伯韪士登议请仿居卿之意而格不行夫歴竟安讹谬也则已倘欲正讹定嵗则士登议具在安得格勿行昔鲁史螽书之误説者曰过在司歴而次年再误则説不行于鲁耳岂眀盛之世而亦格正议者常叹立言家谈改率习空文而至可见之行事辄结舌不谈即谈所可行亦或从旁怂恿而不必以身试今士登议凿凿可行而又可身试也乃不可与草泽之説一叅騐乎然士登抱经世术天子方用以康国寕人即律歴之学未易而首可穷星翁可歩乃何足尽士登士登且入践九列天子将以其暇召司天有心计者受士登法而试之以正其讹则歴何足烦士登也王郡公翼庭以大中丞孙公蓝石大叅执张公和节之檄刻其书于郡且以予郡人也而弁之辞
　　河南佥事邢云路修歴四事防略谓窥天之器无逾观象测景时筹策四事乃今之日至大统推在申正二刻臣测在未正一刻是大统实后天九刻余矣不寕惟是今年立春夏至立冬皆值子午之交臣测立春乙亥而大统推丙子臣测夏至壬辰而大统推癸巳臣测立冬巳酉而大统推庚戌夫立春与冬乃王者行阳徳隂徳之令而夏至则其祀方泽之期也今皆相隔一日则理人事神之谓何是岂为细故且歴法踈宻验在交食自昔记之矣乃今年闰八月朔日有食之大统推初亏已正二刻食防既而臣初亏已正一刻食止七分余大统实后天防二刻而计闰应及转应若交应则各宜如法增损之矣葢日食八分以下隂歴交前初亏西北固歴家所共知也今闰八月日食实在隂歴交前初亏西北其食七分余眀甚则安得谓之初亏正西食甚九分八十六杪耶而大统之不效亦眀甚然此八月也若或值元日于子半则当退履端于月穷而朝贺大礼当在月正二日矣又可谓细故耶此而不改臣窃恐愈乆愈差将不流而至春秋之食晦不止臣故曰闰应转应交应之宜俱改也乆之刑科给事中李应防亦言国朝歴元圣祖崇谕二説难凭但騐七政交防行度无差者为是惟时以至元辛巳揆之洪武甲子仅百四年所律以差法似不甚逺至正徳嘉靖已当退三度余奚俟今日哉春秋不食犹直书官失之今日食后天防二刻冬至后天逾九刻计气应应损九百余分乃云弗失乎歴理防日月五星运转交防咸取应于窥管测表欧阳修所谓事之最易差者虽古太初大衍诸书讵不深思元觧行羲和氏之歴象授时遗意然果以钟律为数无差则太初歴宜即定于汉而后之为三统四分者若何又果以蓍防为术无差则大衍歴亦当即定于唐而后之为五纪贞元观象者又若何葢隂阳迭行随动而移移而错错而乖违日防不止则躔离之谬分至之忒积此焉穷云路持观象测景时筹防四事议者应宜俱改使得中秘星歴书一编阅而校焉必自有得于是钦天监正张应侯等疏诋其诬礼部言使旧法无差诚宜世守而今既觉少差矣失今不修将嵗愈乆而差愈逺其何以齐七政而厘百工哉理宜俯从云路所请即行考求磨算渐次修改但歴数本极元防修改非可易议葢更歴之初上考徃古数千年布算虽有一定之法而成歴之后下行将来数百年不无分杪之差前此不觉非其术之踈也以分杪布之百余年间其防不可纪葢亦无从测识之耳必积至数百年差至数分而始防见其端今欲验之亦必测数年而始防得其概即今该监人员不过勦袭故常推衍成法而已若欲斟酌损益録旧为新必得精谙歴理者为之总綂其事选集星家多方测积算累嵗较析毫芒然后可为凖信裁定规制伏乞即以邢云路提督钦天监事该监人员皆聼约束本部仍博访通晓歴法之士悉送本官委用务亲自督率官属测二至太阳晷刻逐月中星躔度及騐日月交食起复时刻分杪方位诸数随得随録一切开呈御覧积之数年酌定嵗差修正旧法则万世之章程不易而一代之寳厯惟新其于国家敬天勤民之政诚大有禆益矣防奏留中不报
　　授时歴至元辛巳黄道躔度十二交宫界守敬所测也至今三百余年冬至日躔已退五度则宜另歩日躔宫界另以赤道变黄道以合今时在天宫界从古歴家未有以三百年后仍用三百年前黄道者而何钦天监之茫然莫觉也考唐志云日躔宿度如邮传之宿度既差黄道随而变矣元志云黄道宿度防嵗差每移一度依术推变嘉靖初乐頀掌监事上言歴经即嵗差以推变黄道六十七年该推变一次本监失于推变頀又尝语人云徃年在监未奉更正甚为遗憾頀有文集可考也胡大统不是之察也
　　元大都即今顺天府授时歴大都测影夏至昼六十二刻夜三十八刻冬至昼夜刻反是洪武初南京测影夏至昼五十九刻夜四十一刻冬至反是今钦天监以授时大都之歴法布洪武南京之刻漏冬夏二至各差三刻以故正统十四年歴冬夏至六十一刻想监官以漏记之觉其差而改者人验以为异而不知为顺天测影宜然之数也夫冬夏二至盈缩之始二至既差则分至以次皆差然则一期之中盈缩损益有一日一时一刻之不参差者乎以是而颁行天下为民授时空使人梦中度日骨董瞢防也
　　西洋歴
　　徐光启修歴十事疏其一议嵗差每嵗东行渐长渐短之数以正古来百五十年六十六年多寡互异之説其二议嵗实小余昔多今少渐次改易及日景长短嵗嵗不同之因以定冬至以正气朔其三每日测验日行经度以定盈缩加减真率东西南北髙下之差以歩月躔其四夜测月行经纬度数以定交转迟疾真率东西南北髙下之差以歩月离其五宻测列宿经纬行度以定七政盈缩迟疾顺逆违离逺近之数其六宻测五星经纬行度以定小轮行度迟疾留逆伏见之数东西南北髙下之差以推歩凌犯其七推变黄赤道广狭度数宻测三道距度及月五星各道与黄道相距之度以定交转其八议日月去交逺近及真防似防之因以定距午时差之真率以正交食其九测日行考知二极出入地度数以定周天纬度以齐七政因月食考知东西相距地轮经度以定交食时刻其十依唐元法随地测验二极出入度数地轮经纬以求昼夜晨昏永短以正交食有无先后多寡之数因举南京太仆寺少卿李之藻西洋人龙化民邓玉函同襄厯事防奏报可
　　李之藻请译西洋歴法防伏见大西洋国归化陪臣厐廸我龙化民熊三防阳玛诺防诸人慕义逺来读书谈道俱以颖异之资洞知歴算之学携有彼国书籍极多乆渐声教晓习华音在京仕绅与讲论其言天文歴数有我中国昔贤谈所未及者凡十四事一曰天包地外地在天中其体皆圆皆以三百六十度算之地径各有测法从地窥天其自地心测算举其地靣测算者皆有不同二曰地靣南北其北极出地髙低度分不等其赤道所离天顶亦因而异以辨地方风气寒暑之节三曰各处地方所见黄道各有髙低斜直之异故其昼夜长短亦各不同所得日影有表北影有表南影亦有周围圆影四曰七政行度不同各自为一重天层层包褁推算周径各有其法五曰列宿在天另有行度以二万七千余嵗一周此古今中星所以不同之故不当指列宿之天为书夜一周之天六曰月五星之天各有小轮原俱平行特为小轮旋转于大轮之上下故人从地靣测之觉有顺逆迟疾之异七曰嵗差分杪多寡古今不同葢列宿天外别有两重之天动运不同其一东西差出入二度二十四分其一南北差出入一十四分各有定算其差极防从古不觉八曰七政诸天之中心各与地心不同处所春分至秋分多九日秋分至春分少九日此由太阳天心与地心不同处所人从地而望之觉有盈缩之差其本行初无盈缩九曰太隂小轮不但算得迟疾又且测得髙下逺近大小之异交食多寡非此不确十曰日月交食随其出地髙低之度看法不同而人从所居地靣南北望之又皆不同兼此二者食分乃审十一曰日月交食人从地靣望之东方先见西方后见凡地靣差三十度则时差八刻二十分而以南北相距二百五十里作一度东西则视所离赤道以为减差十二曰日食与合朔不同日食在午前则先食后合在午后则先合后食凡出地入地之时近于地平其差多至八刻渐近于午则其差时渐少十三曰日月食所在之宫每次不同皆有防法定理可以用器转测十四曰节气当求太阳真度如春秋分日乃太阳正当黄赤二道相交之处不当计日匀分凡此十四事者臣观前此天文歴志诸书皆未论及或有依稀揣度颇与相近然亦初无一定之见惟是诸臣能偹论之不徒论其度数而已又能论其所以然之理葢縁彼国不以天文歴学为禁五千年来通国之俊曹聚而讲究之窥测既核硏究亦审与吾中国数百年来始得一人无师无友自悟自是此岂可以踈宻较者哉
　　嵗差考
　　嵗差法尧时冬至躔在虚一度夏至在柳十四度春分在胃十二度秋分在氐十度至唐开元大衍厯冬至日躔在斗十度夏至在井十度春分在奎七度秋分在轸十四度宋统元歴冬至在牛二度夏至在井六度春分在奎初度秋分在轸七度此歴代之歴可验者如此然虽有进退其度不出一舍前后葢天运星行动体也未免或前或却小有不齐歴家歩算乃死法耳安得与天相符故曰嵗差后世随时占修改求与天合又不得不然也汉自邓平改歴之后洛下闳谓八百年当差一度当时史官考诸上古中星知大初歴已差五度而闳未究葢古之为歴未知有嵗差之法其论冬至日躔之宿一定而不移不知天日防道不得均齐余分积乆度数必爽今嵗之日躔在冬至者视去嵗冬至之躔常有不齐之分至晋虞喜始觉其差乃以天为天嵗为嵗立差法以追其变而算之约以五十年日退一度然失之太过宋何承天倍増其数约以百年退一度而又不及至隋刘焯取二家中数以七十五年为近之然亦未甚宻至唐僧一行乃以大衍歴推之得八十三年而差一度自唐以来歴家皆宗其法【大衍法有云日躔一岁行周天度未遍而日已至故每嵗有不及之分约天一度为三千四十分计一嵗不及之分三十有六大积而至于八十三年则差三千四十分为差一度矣】然犹未至也至元朝郭守敬算之约六十六年而差一度算已徃减一算算将来加一算而嵗差始为精宻至今三百余年台官推演又多不合天道识者徃徃奏请再改歴元以正嵗差嗟乎天动物也进退盈缩未免少有不齐一定之法不可拘也刘焯取虞何二家中数定以七十五年当时善矣至唐而复差僧一行以八十三年时为合天矣至宋元之交而复差许衡郭守敬定以六十六年当时以为精矣至今又复有差然则一定之法顾可拘执也哉况法亦自有权宜者如定嵗之法四期余一日之数分于四期则二至之定每疑于丝忽之间湏酌量以定无常凖者定日之法一日变为九百四十画者以气朔有不尽之数难分也每月三十日一气盈四百一十一画二十五杪一朔虚四百四十一画积盈虚之数以成闰故定朔必视四百四十一画之前后以为脁朒故定朔每疑于一画之间要亦湏酌量以定无常凖者如日月交食之法时刻分杪最为精防及至半杪难分之处亦湏酌量以定无常凖焉夫至之丝忽朔之一画食之半杪积之嵗乆则皆差失不合原算矣以天道不齐之动加以嵗乆必差之法欲守一定之算夫安可得是故随时考验以求合于天此为至当尧时冬至在虚于今岂可固执也哉
　　唐顺之勾股测望论勾股所谓矩也古人执数寸之矩而日月之运行脁朒迟速之变山谿之髙深广逺凡目力所及无不可知葢不能逃于数也勾股之法横为勾纵为股斜为勾股求勾股自乗相并为实平方开之得勾求股勾自乘相减为实平方开之得股股求勾同法葢一实藏一勾一股之实一勾一股之实并得一实也数非两不可行因勾股而得因股而得勾因勾而得股三者之中其两者显而可知其一者藏而不可知因两以得三此勾股法之可通者也至如逺近可知而高下不可知如卑则塔影髙则日影之类塔影之在地者可量而人足可以至于戴日之下而日与塔高低之数不可知则是有勾而无股三者缺其二数不可起而勾股之法穷矣于是有立表之法葢以小勾股求大勾股也小勾股每一寸之勾为股长防何则大勾股每一尺之勾其长防何可知矣此以人目与表与所望之高三相直而知之也人目至表小也人目至所望之髙大也又法表为小股其高防何与至塔下之数相乘以小勾除之则得塔高葢横之则为小股至塔之积纵之则为小勾至塔顶之积纵横之数恰同是变勾以为股因横而得纵者也勾股三者有一可知则立表之法可得而用若其髙与逺之数皆不可知而但目力可及如隔海望山之类则勾股三者无一可知而立表之法又穷矣于是有重表之法葢两表相去防何为影差者防何因其差以求勾股亦可得矣立表者以通勾股之穷也重表者以通一表之穷也其实重表一表也一表勾股也无二法也
　　崇祯七年山东叅政李天经防七政之余依新法则火土金三星本年九月初旬防于尾宿之天江左右木星于是月前犯鬼宿之积尸气一时五纬已有其四非必以数合天即天验法之一防也从来歴家于列宿借星有经度无纬度虽回回歴近之犹然古法故臣等所推经纬度数时刻与监推各各不同如本年八月秋分大统厯算在八月三十日未正一刻新法算在闰八月二日未初一刻一十分相距两日臣于闰八月二日同监局官生测太阳午正髙五十度零六分尚差一分入交推变时刻应在未初一刻一十分脗合新歴随取辅臣徐光启从前测影簿数年俱合春秋传曰分同道也至相过也二语可为今日节变差讹之一证葢太阳行黄道中线迨二分而黄道与赤道相交此昼夜之所以平而分应所由起也迨二至则过赤道内外各二十二度有竒夫过赤道三十三度为真至则两道相交于一线讵不为真分乎太阳有平行有实行平则每日约行若干而实则有多有寡不独秋分为然谨将诸曜防合凌犯行度开具礼部委司官同监局官生详议以闻






　　春眀梦余録卷五十八
&lt;子部,杂家类,杂说之属,春明梦余录&gt;
　　钦定四库全书
　　春眀梦余録卷五十九
　　吏部左侍郎孙承泽撰
　　钦天监二
　　观象台
　　观象台在城东南隅台上有浑天仪如世所图璇玑皆铸铜为器四柱以铜龙架而悬之又有简仪状相似而省十之七止周围数道而已玉衡亦以铜为之如尺而首尾皆曲有二孔对孔直窥以中星又有铜球左右旋转以象天体以方函盛之函四周作二十八宿真形南面有正统御铭台下小室有量天尺铸铜人有捧尺北面室穴其顶以日中测景之长短冬至后可得一丈七尺夏至后可得二尺中为紫微殿殿傍有铜壶滴漏其简仪乃耶律楚材制
　　周礼保章氏掌天星以志日月星辰之变动以观天下之迁辨其吉凶以星土辨九州之地所封封域皆有分星以观妖祥以十有二嵗之相观天下之妖祥以五云之物辨吉凶水旱降丰荒之祲象以十有二风察天地之和命乖别之妖祥凡此五物者以诏救政访叙事
　　吴澂曰天星天文星度也歩占之法以星为主故曰天星十有二辰经天左旋常度不移不足以见吉凶惟日月五星行乎十二辰之次纬天左旋而日有薄蚀晕珥之变月有盈亏朓朒之变五星有盈缩圜角之变故总言日月星辰之变动变动即所谓迁也顺则为吉逆则为凶二者相叅变矣星土十二土也合而言之曰九州星土之书虽无可攷然十二国之分野载诸传记灾祥所应亦皆可证若昭十年有星出于婺女郑禆灶曰今兹嵗在颛顼之墟姜氏任氏实守其地此元枵为齐之分星而青州之星土也昭三十二年吴伐越晋史墨曰越得嵗而吴伐之必受其凶释者曰嵗在星纪此星纪为越之分星而扬州之星土也昭元年郑子产曰成王灭唐而封叔虞焉故参为晋星实沈为参神此实沈为晋之分星而并州之星土也襄九年晋士弱曰陶唐氏之火正阏伯居商邱相土因之故商主大火此大火为宋之分星而豫州之星土也昭十七年星孛及汉申湏曰汉水祥也衞颛顼之墟故为帝邱其星为大水此娵訾为衞之分星而冀州之星土也郑语周史曰楚重黎之后也黎为髙辛氏火正此鹑尾为楚之分星而荆州之星土也尔雅曰析木为津释者谓天汉之津梁为燕此析木为燕之分星而幽州之星土也以至周之鹑火秦之鹑首赵之大梁鲁之降娄无非以其州之星土而为其国之分星以星土而占灾祥其应有可徴矣嵗星在木则水为相之类五星顺度为祥流逆失度为妖襄二十八年嵗在星纪而淫于元枵是谓蛇乗龙梓慎以为宋郑必饥则言其所属以为周楚所恶则言其所冲其嵗星乖次之应乎嵗在星纪而吴伐越史墨谓不及四十年越其有吴乎以嵗星十二年一周存亡之数不过三纪非嵗星顺次之应乎以类求之则嵗星太嵗皆可参决妖祥之事物色也视日旁云气之色左氏所谓凡分至启闭必书云物占法青为虫赤为兵荒白为防荒黄为丰黒为水既言辨吉凶水旱又言降丰荒之祲象盖水旱之降为荒年荒年之降为丰年其序如此十二风者艮为条风从大吕太簇之律兑为阊阖风从南吕之律干为不周风从无射应钟之律坎为广莫风从黄钟之律所谓八风从律是也又法于缇室之中因逐月管入律地之浅深月气至则葭灰飞以此察天地之和气然左氏载师旷歌北风又歌南风而知晋楚之胜负妖祥之应可决于此乖则异别则离此天地之不和而为妖祥也故命之使知所趋避上文五事即救政叙事之所从出也政者国之本诏救政于上则人君修省之道事者有司之常职访叙事于下则人臣知警戒之意君臣交修而天降祥矣星厯总论曰夫天以轻清之气而运乎上一昼一夜而过一周其道右行日月五星亦以轻清之气而丽乎天日不及一度月不及十三度随天而左转日有中道月有九行日月相推嵗凡十二防方防则月光尽灭而为晦已防则月光复苏而为舒遅先后近一逺三则月斜倚而为相与为对当天之中则月光满而为望晦而日月之行东西同道南北同度则月掩日而日为之食至望而日月之对同度同道则月亢日而月为之食日至角牛之方月行青赤之道则为春为夏日至娄井之方月行白黒之道则为秋为冬日道发南去极弥逺其景弥长逺长乃极冬乃至焉日道敛北去极弥近其景弥短近短乃极夏乃至焉二至之中道齐景正春秋乃分焉日月之光聚而为星中元为北极上元为太微宫下元为天市垣二十八宿众星者言乎其经也金木水火土五星者言乎其纬也其曰防者言乎日月星辰之所防也其曰客者言乎星辰之不出太白也其曰主者言乎星辰之出乎太白也金水附日一嵗而周天火二嵗而周天木十二嵗而周天土二十八嵗而周天故曰有遅有速北极则出地上三十六度常见而不隠南极则入地下三十六度常隠而不见故曰有伏有见朝出曰赢夕出曰缩西行曰迷日月同度曰陵不顺不逆芒及曰犯妖变曰孛含誉之射示其喜也格泽之生示其怒也执法郎官象其官也眀堂灵台象其物也此其理之精深而存乎物感者也马融有言上天之理不可测知天之事者惟有璇衡一事则求夫得天之实者惟浑天仪近之矣盖璇衡之制起于髙辛氏而虞舜察之以璿为玑而用以转动是之谓玑以玉为管而横置其中是之谓衡玑以定天体衡以齐七曜即今之所谓浑天仪也是故黄帝得之厯起辛夘颛帝得之厯起乙夘厯之所作非浑天不可也青道二出黄道东朱道二出黄道南道之所出非浑天不可也钱藻则以朱黒白而别二家星葛衡则以青白黄而别三家星以考星宿非浑天不可也自轸十二度至氐四度则知为夀星自氐五度至尾九度则知为大火而其余莫不皆然是考躔度非浑天不可也秦火之后其法荡然汉洛下闳始经营之鲜于妄人又度量之至耿夀昌始铸而为之象转而望之以知日月星辰之所在也唐李淳风因之而为三重仪在外曰六合其内曰三辰其最内曰四游而一行复益之以黄道仪焉其为论亦宻矣靖康之乱仪象归于金元人袭之而规环不协难复施用于是郭守敬乃创为简仪仰仪及诸仪表其说以为昔人以管窥天宿度余分未得其的乃用二线推测于余分纎微皆有可攷又当时四方测景之所凡二十有七东极髙丽西极滇池南逾朱崖北尽鐡勒古人所未为者其法俱载元史而仪表至今用之岂天唘文眀之治而预生是人以创为一代之器乎
　　分野之说以中国之九州应上天之十二次丑星纪吴越也子元枵齐也亥娵訾衞也娵訾一名豕韦戌降娄鲁也酉大梁赵也申实沈晋也未鹑首秦也午鹑火周也已鹑尾楚也辰夀星郑也夘大火宋也寅析木燕也按晋语云实沈之虚晋人是居周语云嵗在鹑火我有周之分野左襄九年商主大火昭元年参为晋星二十八年龙宋郑之星又曰以害鸟帑周楚恶之则分野之说其来已久然星纪在东北而吴越实在东南鲁宋郑相去甚迩而分为四次且娵訾降娄戌亥之次也而鲁衞属之三家分晋始有赵何以大梁独属赵韩魏不闻汉书地理志分郡国以配诸次其地分或多或少鹑首极多鹑火极狭徒祖相传未闻源委于其分野或有妖祥占者多效皆圣哲度知非后人所能测也周官九州分野角亢氐兖州房心豫州尾箕幽州斗牛女扬州虚危青州室壁并州奎娄胃徐州昴毕冀州觜参益州井鬼雍州栁星张三河翼轸荆州
  </div>
  <div class="pagination">
   <a href="春明梦余录_page38.html">
    上一页
   </a>
   <span>
    ...
   </span>
   <a href="春明梦余录_page34.html">
    34
   </a>
   <a href="春明梦余录_page35.html">
    35
   </a>
   <a href="春明梦余录_page36.html">
    36
   </a>
   <a href="春明梦余录_page37.html">
    37
   </a>
   <a href="春明梦余录_page38.html">
    38
   </a>
   <span class="current-page">
    39
   </span>
   <a href="春明梦余录_page40.html">
    40
   </a>
   <a href="春明梦余录_page41.html">
    41
   </a>
   <a href="春明梦余录_page42.html">
    42
   </a>
   <a href="春明梦余录_page43.html">
    43
   </a>
   <a href="春明梦余录_page44.html">
    44
   </a>
   <span>
    ...
   </span>
   <a href="春明梦余录_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
