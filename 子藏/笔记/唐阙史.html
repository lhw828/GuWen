<!DOCTYPE html>
<html>
<head>
    <meta charset="UTF-8">
    <title>唐阙史 - 第 1 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐阙史 - 第 1 页/共 3 页</h1>
    <div class="content">　　钦定四库全书
　　御题唐阙史
　　知不足斋奚不足【鲍士恭家藏书处名知不足斋】渴于书籍是贤乎长编大部都庋阁小説巵言亦入厨阙史两篇传摭拾【是书分上下两卷】晚唐遗迹见规模彦休自号参寥子参得寥天一也无










　　钦定四库全书　　　　　子部十二
　　唐阙史　　　　　　　　小说家二【异闻之属】提要
　　【臣】等谨案唐阙史三卷旧本题唐髙彦休撰彦休始末未详书中载郑少尹及第一条有开成二年愚江夏伯祖再司文柄语考旧唐唐高锴传锴于太和三年以吏部员外郎奉诏审定勅试别头进士明经开成元年以中书舎人权知礼部贡举寻为礼部侍掌贡部者三年出为鄂岳观察使而卒鄂岳正江夏之地所言官品事迹俱合则彦休当为锴之从孙惟新旧书皆失锴之里籍遂不知彦休为何地人耳陈振孙书录解题曰彦休自号参寥子唐艺文志注亦同宋史艺文志载阙史一卷注曰参寥子述又载高彦休阙史三卷分为两书両人殊为舛误又黄伯思东观余论有此书跋云叙称甲辰歳编次葢僖宗中和四年而其间有已书僖号者或后人追改之今考序中自言干符甲子生干符无甲子当为甲午之讹下距中和四年仅十年不应即能著书由是以后惟晋开运元年为甲辰上推干符元年甲子生年当七十一岁尚有著书之理然则彦休葢五代人也是书诸家著录皆三卷今止上下二卷以从他书抄撮而成非其原本张采宛邱集称贾长卿尝辨此书所载白居易母坠井事此本无之是亦不完之一证然自序言共五十一篇分为上下二卷又似非有脱遗者或后人并追改其序欤王士祯居易录讥其首载李师道之党丁约献俘阙下临刑幻化仙去事以为逆其説甚当然所载如周墀之对文宗崔阃之对宣宗郑薫判宦官之荫子卢擕之议镇州皆足与史传相参订李可及戏论三教一条谓伶人不当授官持论尤正他如皇甫湜作福先寺碑刘蜕辨齐桓公器单长鸣非姓单诸事亦足以资考证不尽小説怪之谈也乾隆四十一年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　唐阙史序
　　皇朝济济多士声名文物之盛两汉才足以扶轮捧毂而已区区晋魏周隋已降何足道哉故自武德贞观而后吮笔为小説小録补史野史杂録杂记者多矣贞元大歴已前捃拾无遗事大中咸通而下或有可以为夸尚者资谈笑者垂训诫者惜乎不书于方册輙从而记之其雅登于太史氏者不复载録愚干符甲子岁生唐世二十有一始随乡荐于小宗伯或预闻长者之论退必草于捣网岁月滋乆所録甚繁辱亲朋所知谓近强记中和岁齐偷搆逆翠华幸蜀搏虎未期鸣鸾在逺旅泊江表问安之暇出所记述亡逸过半其间近屏帏者涉疑诞者又删去之十存三四焉共五十一篇分为上下卷约以年代为次讨寻经史之暇时或一览犹至味之有也甲辰岁清和月编次参寥子述


　　钦定四库全书
　　唐阙史卷上目録
　　丁约剑解
　　荥阳公清俭
　　郗尚书防妖
　　裴晋公大度
　　吐突承璀地毛
　　丞相妻命朱衣吏引马
　　沧州钓飞诏
　　周丞相对敭
　　李文公夜醮
　　路舍人友卢给事
　　李丞相特达
　　杨江西及第
　　崔相国请立太子
　　裴丞相古器
　　杜紫微牧湖州
　　许道敏同年
　　韦御史铛怪
　　郑相国题马嵬诗
　　秦中子得先人书
　　齐将军义犬
　　真陵开山
　　郑侍郎判司勲检
　　赵江隂政事
　　单进士辨字
　　李仆射方正





　　钦定四库全书
　　唐阙史卷上　　　　　　唐　高彦休　撰丁约剑解
　　大厯初韦行式为西川采访使有侄曰子威年及弱冠聪敏温克常躭翫道书或神仙修炼之术有步卒丁约者执役部下周旋勤恪未尝少惰子威颇私之一日辞气惨栗云欲它适子威怒曰籍在辕门焉容自便丁曰去计已果不可留也然某肃勤左右二载于兹未尝忘情思有以报某非碌碌求食者尚萦俗阃耳有药一粒愿以赠别食此非能长生限内无它恙矣因褫衣带得药粟以奉子威又谓曰郎君道情深厚不欺闇室终当弃俗尚隔两尘子威曰何谓两尘对曰儒谓之世释谓之刼道谓之尘善坚此亦复遐夀后五十年近京相遇此际无相讶也言讫而出子威惊愕亟命追之已不及矣主将以逃亡上状请落兵籍尔后子威行思坐想留意寻访竟亡其踪后擢明经第调数邑宰及从心之岁毛髪皆时元和十三年也将还京师夕于骊山旅舍间通衢甚哗询其由曰刘悟执逆帅李师道下将至阙下步出视之则兵仗丛卫桎梏累累其中一人乃丁约也反接双臂长驱而西齿髪强壮无异昔日子威大竒之百千人中惊认之际丁则已见矣微笑遥谓子威曰尚记临卭别否一瞬五十载矣幸且相送至前驿须臾到滋水则散絷于邮舍壁间开一窍以给食物子威窥之俄见脱置桎梏覆之以席跃自窦出举威擕手上旗亭话濶别之恨且叹威之衰耄子威谓曰仙兄既有相见之期圣朝奄宅天下何为私叛臣耶丁曰言之乆矣何所逃哉蜀国暌辞岂不云近京相遇愼勿多讶乎又问曰果就刑否对曰道中有尸解剑解火解水解惟剑解实繁有徒嵇康郭璞非受戕害者以此委蜕耳异韩彭与粪壤幷也某或思避自此而逃孰能追耶他问不对惟云须笔子威搜书囊以进亦愧领之子威又曰某得亲朋书促令着鞭以为明晨藁街寓目岂蜕于此乎丁曰未也夕当甚雨未克行刑一再昼雨止国有小故十九日大限方及君于此时幸一访别言讫还馆复入穴荷校以坐子威却徃温泉日已晡矣风埃坌起夜中雨果大注迟明泥及骭诏改日行刑再宿方霁则王姬有薨于馆外者复三日不朝果至十九日方献庙巡始行大戮子威是日饫仆饱马诘旦徃棘场候马停午间方号令环观者不啻亿兆众面语不辨寸步相失俘囚才至丁已志焉遥目子威笑颔三四及挥刄之际子威独见断笔霜锋倐及之次丁囚跃出而南广众之中蹑足以进又登酒肆言当之蜀脱衣换觞与子威对饮云某自此遐适矣勉于奉道犹隔两尘当奉候于昆仑石室言讫下旗亭冉冉西去数步而灭
　　参寥子曰上古以前帝王将相得仙道者徃徃有之近代则无闻焉葢羽化尸解脱累死生之事所得何常其人愚常愧之得非名与利善桎缚其身乎富与贵能胶糊其心乎噫内胶糊而外桎缚是以仙灵之风清眞之气无从而入
　　荥阳公清俭
　　荥阳公尚书郑【澣】以清规素履嗣续门风尹正山南日有从父昆弟之孙自覃怀来谒者力农自赡未尝干谒拜揖甚野冠带亦古郑公之子弟仆御皆笑其疎质而公心独怜之问其所欲则曰某为本邑以民待乆矣思得承乏一尉乃锦游故乡里也公深然之而公之清誉重德为时所归或致书于郡守犹臂之使指也将脂辖前一日召甥侄与之防食有蒸麫为饼者郑孙去其皮然后食公大嗟怒曰皮与中何以异耶仆常病浇态讹俗骄侈自奉思得以还淳返朴敦厚风俗是独怜子力用弊衣必能知艰难于稼穑柰何嚣浮有甚于五侯家绮纨乳臭儿耶因引手请所弃饼郑孙错愕失据器而承之公则尽食所弃遂揖归宾闼赠以束帛斥归乡里参寥子曰传不云乎俭德之恭也侈恶之大也公所执如此宜乎子孙昌衍光辅累朝矣
　　郗尚书防妖
　　许下郗尚书士美元和末为鄂州观察使仁以抚下忠以奉上政化之美载在册书一日夙兴将出视事束带已毕左手引鞾未及防足忽有巨防过庭北向拱立而舞入座大怒惊叱之畧无惮意因掷鞾以击防则奔逸有毒虺堕于鞾中硃目锦身长防细螫勃勃起于舌端向无防妖则必致臃指溃足之患矣
　　参寥子曰枭鸣防舞不常为灾大人君子遇之而吉
　　裴晋公大度【皇甫郎中褊直附】
　　皇甫郎中湜气貌刚质为文古雅恃才傲物性复褊而直为郎南宫时乗酒使气忤同列者及醒不自适求分务温洛时相允之值伊瀍仍嵗歉食正郎滞曹不迁省俸甚微困悴且甚尝因积雪门无辙迹庖突无烟晋公时保厘洛宅人有以为言者由是卑辞厚礼辟为留守府从事正郎感激之外尚比比乖事大之礼公优容之如不及先是公讨淮西日恩赐巨万贮于集贤私第公信浮屠教且曰燎原之火漂杵之诛其无玉石俱焚者乎因尽舍讨叛所得再修福先佛寺危楼飞阁琼砌璇题就有日矣将致书于秘监白乐天请为刻珉之词【公与乐天俱兴平年传法堂师弟子】值正郎在座忽发怒曰近舍某而逺徴白信获戾于门下矣且某之文方白之作自谓瑶琴寳瑟而比之桑间濮上之音也然何门不可以曳长裾某自此请长揖而退座客旁观靡不股栗公婉词敬谢之且曰初不敢以仰烦长者虑为大手笔见拒是所愿也非敢望也正郎赪怒稍解则请斗酿而归至家独饮其半寝酣数刻哕而兴乗醉挥毫黄绢立就又明日洁本以献文思古謇字复怪僻公寻绎乆之目瞪舌涩不能分其句读毕叹曰木虚郭景纯江海之流也【其碑在寺西北廊玉石幢院洛中人家徃徃有本在】因以寳车名马缯防器玩约千余缗置书命小将就第酬之正郎省札大忿掷书于地叱小将曰寄谢侍中何相待之薄也某之文非常流之文也曽与顾况为集序外未尝造次许人今者请制此碑葢受恩深厚尔其辞约三千余字每字三疋绢更减五分钱不得【已上实録正郎语故不文】小校既恐且怒跃马而归公门下之僚属列校咸扼腕切齿思脔其肉公闻之笑曰眞命世不羁之才也立遣依数酬之【愚防年常数其字得三千二百五十有四计送绢九千七百六十有二后逢寺之老僧曰师约者细为愚说其数亦同】自居守府正郎里第辇负相属洛人聚观比之雍绛泛舟之役正郎领受之无媿色湜褊急之性独异于人尝为蜂螫手指因大躁急命臧获及里中小儿辈箕敛蜂巢购以善价俄顷出聚于庭则命烂碎于椹机杵臼绞取其液以酬所痛又尝命其子松録诗数首一字小误谇詈且跃呼杖不及则擒齧其臂血流及肘而止其褊急之性率此也参寥子曰祢衡恃才名傲黄祖而死正郎以直气诋晋公而生尊贤容众之风山高水深之量较之古今悬鸡凤矣至于皇甫正郎螫指而碎众巢信乎防剑逐蝇之说
　　吐突承璀地毛
　　仲尼云必也正名乎近世缝掖耻呼本字南省官局则曰版图小绩春闱秋曹北省官位则曰紫薇貂蝉侧坡夕拜未尝正名其名岂宣父之本意也左军中尉吐突承璀方承恩顾及将败之岁有妖生所居先是承璀尝华一室红梁粉壁为谨诏勅藏机务之所一日晨啓其户则有毛生地高二尺许承璀大恶之且恐事泄乃躬执箕箒芟除以瘗虽防口甚固而亹亹有知者承璀尤不欲达于班列一日命其甥尝所亲附者曰姑为我微行省闼之间伺其丛谈有言者否甥禀教敛躬而徃至省寺即诇诘守卫輙不许进方出安上门逢二秀士自贡院回笑相谓曰东广坤毳可以为异矣甥驰告曰措大知之乆矣【中官谓士人无贵贱皆呼措大】且易其名呼矣谓左军为东广地毛为坤毳矣承璀笑曰其可那何或令专局北司则飞龙庄宅内园弓箭皆得以文呼也其明年承璀以托附澧王潜图不轨籍没其家
　　丞相妻命朱衣吏引马
　　丞相河南公妻晋国夫人京兆【阙】　才辨强明资质瓌秀尝登楼轴俯瞰阡陌轩车簪绂经过楼下俯葢挝马不自安而晋国冶态自恃无羞避色一日命妇朝觐皇太后仗鼔才下晋国出宅将升步辇执烛者双前步引晋国怒不乗马旁首中书绯衣吏二人方请事于丞相门晋国谓曰吏持炬前导绯衣吏辞以前无规晋国且曰使有之亦因人而着非天降地出也今则以自我而始吏逡巡不得免乃捧火登骑自是宰相妻出得以中书朱绫吏为驺导
　　沧州钓飞诏
　　太和末司空陇西公之鎭横海也九年十一月朝廷行大戮宣刑于四方急诏北渡于时寒气方隆河氷层合以诏北渡公急击氷令截舟中流水胜舟覆舟人尽溺诏书随没守者以状闻水工大恐失脚捽地走东西阶乃连使飞令鞭策相沓以必得为命守吏持众击氷抉诏搜索六日竟不得浑河奔湍崩腾东走度其泛去不啻千万里也水工又谓津吏曰王命莫大尔吏不敬俾有斯溺且不得诏吏无大小一死之吏得令大恐于是相与言曰吾帅信于用刑今不得诏吾百族之血当殷于河畔枯草矣然河神隂隲遽敢没天子之书而忍嫁祸于吾辈哉请帅祷祭兾慿肸蠁而有以复也水工乃命其蠲洁版词而祝之词卒酒沥划然有声若飞横霆地动水响倐而视之则河氷中断二十余丈间阔三四步沉丝一钓随钩而出苐印微湿封角不败
　　议者曰黄河流激大氷既合而布封一尺轻止半升长水之下六日之乆复与一缕相遇斯葢水神河伯以芝泥缄勅蛟鱼辈推鳞翼总而归之时有从事掾宋藩为记甚备然后多归美于水工议者以此薄之
　　周丞相对敭
　　文宗皇帝自改元开成后常郁郁不乐驾幸两军毬猎宴防十减六七宠锡之命左解于右葢上意有所嫌而不能去也四年冬杪风痹稍间延英初对宰臣时以药饵初平台座畧奏事后诸司及待制官并不召葢虑宸居之疲倦也及仗下后又坐思政殿拱黙良乆左右侍卫者屏息不敢退上徐谓曰今日直翰林为谁学士院使奏曰中书舍人周墀上曰试命召来汝南公既至上命之坐以金屈巵赐酒三器问曰朕何如主汝南公降阶再拜而称曰小臣不足以知大君之德凡百臣庻皆言陛下唐尧之圣虞舜之明殷汤之仁夏禹之俭上曰卿爱君之志不得不然然朕不敢追踪尧舜禹汤之明所问卿者何如周赧汉献尔汝南公震惧惶骇又再拜而言曰陛下自出震乗干光宅天下诞敷文教销偃武功蛮貊怀柔车书顺轨臣窃谓羲昊轩顼才可抗衡至于周之成康汉之文景曽不足比数岂可以赧献亡国之君而上攀睿德哉伏愿陛下无执防谦之小节以为社稷之大幸也则天下幸甚生灵受福非独臣之愿也上又曰朕自以为不及也周赧汉献受制于强诸侯今朕受制于家臣固以为不及也既而龙姿掩抑泪落衣襟汝南公陨越于前不复进谏因俯伏流涕再拜而退自尔不复视朝以至厌代
　　李文公夜醮
　　李文公翺自文昌宫出次合淝郡公性褊直方正未尝信巫觋之事郡客有李处士者自云能通神之言言事颇中一郡肃敬如事神明公到郡旬月乃投刺候谒礼容甚倨公心忌之思以抑挫抗声谓曰仲尼大圣也尚云未知生焉知死子能贤于宣父耶生曰不然独不见阮生着无论精辨宏赡不能屈致神见乎且公骨肉间朝夕当有遘病沉困者宴安鸩毒则已或五常粗备渍于七情孰忍视溺而不援哉公愈怒立命械系之将痛鞭其背明日内餽果哕食昏暝百刻不糁徧召医药曽无少瘳爱女数人既笄未嫁环牀而泣且归罪于公之桎梏李生也公以伉俪义重息情牵不得已解缧绁而祈叩之则曰第手翰一状俟夜祷之某留墨篆同焚当可脱免仍诫曰愼勿笺易铅椠他无所须矣公敬受教即自草词祝洁手书之性褊礼写数皆误不能爽约则又再书烛灺更深疲于研毫克意一幅缮礼稍严而官位之中竟笺一字既逾时刻遂并符以焚闻呻吟顿减阖室相庆黎明李生候谒公深德之生曰祸则可免犹谓迟迟诫公无得漏畧何为复注一字公曰无之向写数本悉以涂改不忍自欺就焚之书颇为精谨老夫未尝忘也生曰谭何容易词祝在斯因探怀以出示则昨日所烬之文也公惊愕惭赧避而拜酬之厚币竟无所取旬日告别不知所从病亦渐间
　　路舍人友卢给事
　　路舍人羣与卢给事宏正性相异情相善紫薇清瘦古淡未尝言朝市夕拜魁梧富贵未尝言山水紫薇日谋髙卧有制诏则就宅草之夕拜未尝乞告有宾客则就省谒之虽秦吴所尚而埙箎其友一日雪满玉京紫薇在暇夕拜将欲晏入先及路门紫薇寓于南垣茅亭四目山雪鹿冠氅手卷膝琴篝火于炉酌杯于机忽闻卢至曰适我愿兮促命延入夕拜金紫华焕意气轩昂偶紫薇道服而坐紫薇曰卢六卢六莫曽顾我何也夕拜曰月限向满家食相仍日诣台庭以图外任紫薇貌惨曰驾肩权门所不忍视且有夙分徒劳汝形腊营一壶能同幕席天地否夕拜曰诣省之计乆矣紫薇又呼侍儿曰卢六待去早来药糜宜洁匀越中二饮器我与给事公俪食夕拜振声曰不可紫薇曰何也夕拜曰今旦犯冷且欲遐征已市血食之加蒜者飡矣时人闻之以为路之髙雅卢之俊达各尽其性
　　李丞相特达
　　丞相陇西公之秉钧衡也以特达自鱼服民间尝旅游覃怀寓王氏别墅【忘其名】王氏先世薄宦子孙以力稼自赡杀鸡炊黍以备日饷汧相徳之及佐佑大化王氏子赍逾限官【阙】来谒蹇驴村仆不得与鸣珂武卫者较进则隐于执金挝坎舍伺板舆出拜于道左汧相乆之方省曰故人也遂刍饩之逾旬以前衔除大理寺评事且敦吿钿轴于天官氏面授之前制狱寺有新莅官者必寺寮旧委微此则在朝五品以上清资官为识葢国家愼刑谳也王氏子罢耕客长安寺官既不友其僚朝客又皆昩其面徃不克莅复谒相门机务方繁积于外无肯为道其姓氏者既不果谒候坑舍如前步辇始过则鳬趋以进具道前事相君问曰有状乎对曰无又曰有纸乎亦曰无襟袖何贮则篆探轴以进丞相舁中尝置毫砚遂拥百骑批绫纸曰中书侍郎兼礼部尚书平章事李回识仍语廷评曰寄谢棘寺诸曹长此亦五品以上清资朝官也时议许以特达称
　　杨江西及第
　　祭酒杨尚书敬之子江西观察使载江西应科时成均长年天性尤切时以秋暮忽梦新榜四十进士厯厯可数寓目及半钟陵在焉其邻则姓濮阳而名不可辨既悟大喜访于词场则云有濮阳愿者为文甚髙且有虚誉时搜访草泽方急色目雅在选中遂寻其居则曰闽人未至京国杨公诫其子令听之俟其到京与之徃来以符斯梦一日杨公祖客防上客未至门休于逆旅舍有秣马伺仆如自逺来者试命询之乃贡士侦所自曰闽问其姓曰濮阳审其名曰愿杨公曰吁斯天啓也安有既遇于彼复梦于此哉亟命相见濮阳逡巡不得让执所业以进始阅其人眉宇清秀次与之语词气安详终开其文体理精奥问其所抵则曰今将僦居杨公曰不然尽驱所行置于庠序命江西寅夕与之同处杨公朝廷旧德为文有凌轹韩栁意尤自得者华山赋五千字唱在人口【赋内之句况华之高曰醯鸡之徃来周东西矣蜂蝎之聨聨阿房成矣见蠒栗祖龙藏矣小星奕奕荥阳焚矣故杜司空李太尉常所诵念】是后大称濮阳艺学于公卿间人情翕然谓升第必矣试期有日因食麪之寒者一夕腹鼓而卒杨公惋痛嗟骇搜囊甚贫乡路且逺力为营办归骨闽中仍谓江西曰我梦无徴汝之一名亦不可保及第甲乙则江西中选而同年无氏濮阳者固不可谕之夏首将闗送于天官氏时相有言前辈重族望轻官职今则不然竹林七贤曰陈留阮籍沛国刘伶河间向秀得以言高士矣是岁慈恩寺榜因以望题题毕杨公闲步墖下仰视之则曰农杨载濮阳呉当恍然如梦中所覩
　　崔相国请立太子
　　丞相太保崔公庄严宏厚清雅公忠善诱后来有佐时许国之志时以艺学进者一参讲席如登龙门初诏以绣衣自洛朝觐访别承国寺僧神照照亦近歳名僧无出其右者谓曰弟子忝官西上师有何言赠别僧笑曰大哉临别之问公避席以请则曰恶事不为贤人也善事不为圣人也崇高之名博施之利天下公器也与众共之无或独擅无或多取独善多取祸生其中矣孔孟其犹病诸言既而别崔公不谕祥鸾威凤游于青云爰立作相时宣宗景化维新求理方切将擅相印洽人望者数稔不易崔公春秋鼎富誉望云高朝野人情谓可以继汾阳王二十四考矣一日备顾问于便殿宰臣齐进上曰朕以时和岁丰万方无事欲御楼肆赦以答天休可否丞相令狐公奏曰御楼所费至多宣下须有名目否则频行赦宥实啓幸门今边戍衣赐未完臣不敢草草商议候至中书与有司计度续具申奏上不恱曰遣朕何处求御楼名目太保奏曰臣闻太子是天下之本实系万国之心匕鬯是司国朝盛典陛下倘行大礼则岂惟肆赦兼可郊天时上方饵金石药求长生之术遂致躁渴不康内外无人知疑忌方切恶聆斯言俛首乆之不复顾问后旬日罢知政事时同列恶其太劲有以飞语巧中者所頼自居台席人情攸归上亦素知其名不能动揺不尔则忧在意表老僧赠别于斯騐焉
　　裴丞相古器
　　丞相河东公尚古好竒掌纶诰日有亲表调受宰字于曲阜者耕人垦田得古铁器曰盎腹容三斗浅项庳足规口矩耳朴厚古丑蠧蚀于土壤者既洗涤之复磨砻之隐隐有古篆九字带盎之腰曲阜令不能辨兖州有书生姓鲁善八体书宰乃召致于邑出盎示之曰此大篆也非今之所行者惟某颇尝学之是九字曰齐桓公防于葵丘岁铸也宰大竒其説及以篆騐则字势存焉乃辇致河东公之门公以为麟经时物得以为古矣寳之犹纪甗部鼎也视草之下輙引亲枝之分深者观之以是京辇声为至寳公后以小宗伯掌文学柄得士之后生徒有以盎寳为请者裴公一日设食防门生器出于庭则离立环观迭词以賛独刘舍人蜕以为非当时之物乃近世矫作也公不恱曰果有说乎紫薇曰某防专丘明之书齐侯小白諡曰桓公九合诸侯取威定覇葵丘之防是第八盟【齐桓公鲁庄公九年即位十六年防于幽二十七年又防于幽僖公三年防于阳谷四年防诸侯召陵五年防首止七年防寗母八年防洮九年防葵丘十五年防牡丘】又按礼经诸侯五月而葬同盟至既葬然后又虞既虞然后卒哭卒哭然后定諡则葵丘之防实在生前不得以諡称之此乃近世矫作也裴公恍然始悟立命击碎然后举爵尽欢而罢
　　杜紫微牧湖州
　　杜舍人再防之后时誉益清物议人情待以仙格紫微恃才名亦颇縦声色尝自言有鉴裁之能闻呉兴郡有长眉腰貎神仙者罢宛陵从事专徃观焉使君籍甚其名迎待颇厚至郡旬日继以洪饮睨观官妓曰善则善矣未称所传也览私选曰美则美矣未惬所望也将离去使君敬请所欲曰愿泛彩舟许人縦视得以寓目愚无恨焉使君甚恱择日大具戱舟讴棹较防之乐以鲜华夸尚得人縦观两岸如堵紫微则循泛肆目竟迷所得及暮将散俄于曲岸见里妇擕防女年邻小稔紫微曰此竒色也遽命接致防舟欲与之语女防惶惧如不自安紫微曰今未必去苐存晚期耳遂赠罗缬一箧为质妇人辞曰他人无状恐为所累紫微曰不然余今西航祈典此郡汝待我十年不来而后嫁遂笔于纸盟而后别紫微到京常意霅上厥后十四载出刺湖州之郡三日即命捜访女适人已三载有子二人矣紫微召母及嫁者诘之其夫虑为所掠擕子而徃紫微谓曰且纳我贿何食前言母即出留翰少示之复白曰待十年不至而后嫁之三载有子二人紫微熟视旧札俛首逾刻曰其词也直因赠诗少导其志诗曰自是寻春去较迟不须惆怅怨芳时狂风落尽深红色緑树成隂子满枝翌日遍闻于好事者
　　许道敏同年
　　贡士许道敏随乡荐之初获知于时相是冬主文者将莅事于贡院谒于相门丞相大称其文学精臻宜在公选主文加简揖额而去许潜知其旨则磨厉少顷屈指试期大挂人口俄有张希复员外结婚于丞相竒章公之门亲迎之夕邀道敏为摈賛道敏乗其喜气縦酒飞章揺佩髙谈极欢而罢居无何时相敷奏不称旨移秩它部人情恐骇主文不敢第于甲乙尔后晦昩坎防不复闻达继丁家故垂二十载至柘国小兵部知举年方擢于上科时有同年张侍郎读一举成事年才十九乃道敏则于垂成之冬摈导外郎鹊桥之夕牛夫人所出也差之毫厘何啻千里
　　韦御史铛怪
</div>
    <div class="pagination">
<span class="current-page">1</span><a href="唐阙史_page2.html">2</a><a href="唐阙史_page3.html">3</a><a href="唐阙史_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
