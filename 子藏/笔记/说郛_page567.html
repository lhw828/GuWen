<!DOCTYPE html>
<html>
 <head>
  <meta charset="utf-8"/>
  <title>
   说郛 - 第 567 页/共 601 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说郛 - 第 567 页/共 601 页
  </h1>
  <div class="content">
   登西台恸哭记【宋谢翶】
　　始故人唐宰相鲁公开府南服余以布衣从戎明年别公章水湄后明年公以事过张睢阳及顔杲卿所尝往来处悲歌慷慨卒不负其言而从之游今其诗具在可考也余恨死无以借手见公而独记别时语毎一动念即于梦中寻之或山水池榭云岚草木与所别之处及其时适相类则徘徊顾盼悲不敢泣又后三年过姑苏姑苏公初开府旧治也望夫差之台而始哭公焉又后四年而哭之于越台又后五年及今而哭于子陵之台先是一日与友人甲乙若丙约越宿而集午雨未止买榜江涘登岸谒子陵祠憇祠旁僧舍毁垣枯甃如入墟墓还与榜人治祭具须臾雨止登西台设主于荒亭隅再拜跪伏祝毕号而恸者三复再拜起又念余弱冠时往来必谒拜祠下其始至也侍先君焉今余且老江山人物睠焉若失复东望泣拜不已有云从南来渰浥浡郁气薄林木若相助以悲者乃以竹如意击石作楚歌招之曰魂朝往兮何极暮来归兮关水黑化为朱鸟兮有咮焉食歌阕竹石俱碎于是相向感唶复登东台抚苍石还憇于榜中榜人始惊余哭云适有逻舟之过也盍移诸遂移榜中流举酒相属各为诗以寄所思薄暮雪作风凛不可留登岸宿乙家夜复赋诗怀古明日益风雪别甲于江余与丙独归行三十里又越宿乃至其后甲以书及别诗来言是日风帆怒驶逾久而后济既济疑有神阴相以着兹游之伟余曰呜呼阮步兵死空山无哭声且千年矣若神之助固不可知然兹游亦良伟其为文词因以达意亦诚可悲已余尝欲仿太史公着季汉月表如秦楚之际今人不有知余心后之人必有知余者于此宜得书故纪之以附季汉事后时先君登台后二十六年也先君讳某字某登台之岁在乙丑云
　　臯羽倜傥有节尝布衣杖防参人军事未几善哭如唐衢过姑苏望夫差之台恸哭终日过勾越行禹窆间北鄕哭乗舟至鄞过蛟门登候潮山感夫子浮桴之叹则又哭晩登子陵西台以竹如意击石歌招魂之词歌阕竹石俱碎失声哭何其情之悲也













　　东阳夜怪录【唐王洙】
　　前进士王洙字学源其先本琅琊人元和十三年春擢第尝居邹鲁间名山习业洙自云前四年时因随籍入贡暮次荥阳逆旅值彭城客秀才成自虚者以家事不得就举言旋故里偶洙因话辛勤往复之意自虚字致本语及人间目覩之异是岁自虚十有一月八日东还翌日到渭南县方属阴曀不知时之早晩县宰黎谓留饮数巡自虚恃所乗壮乃命僮仆辎重悉令先于赤水店俟宿聊踟蹰焉东出县郭门则阴风刮地飞雪雾天行未数里迨将昏黑自虚僮仆既悉令前去道上又行人已絶无可问程至是不知所留矣路出东阳驿南寻赤水谷口道去驿不三四里有下坞林月光依微畧辨佛庙自虚启扉投身突入雪势愈甚自虚窃意佛宇之北有住僧将求委焉则策马入其后才认北横数间空屋寂然无灯烛久之倾听微似有人喘息声遽系马于西面柱连问院主和尚今夜慈悲相救徐闻人应老病僧智高在此适僮仆已使出村敎化无得以致火烛雪若是复当深夜客何为者自何而来四絶亲邻何以取济今夕脱不恶其病秽且此相就则免暴露兼辍所借蒭藁分用委质可矣自虚他计既穷闻此内亦甚喜乃问高公生缘何鄕何故栖此又俗姓云何既接恩容还要审其出处曰贫道俗姓安【以本身肉鞍之故也】生在碛西本因舍力随缘来诣中国到此未几房院疎芜秀才卒降无以供待不垂见怪为幸自虚如此问答颇忘前倦乃谓高公曰方知探宝化城如来非妄立喻今高公是我导师矣高公本宗固有如是降伏其心之敎俄则沓沓然若数人联步而至者遂闻大极好雪师丈在否高公未应间闻一人云曹长先行或曰朱八丈合先行又闻人曰路甚寛曹长不合苦譲偕行可也自虚窃谓人多私心益壮有顷即似悉造座隅矣内一人谓曰师丈此有宿客乎高公对曰适有客来诣宿耳自虚昏昏然莫审其形质唯最前一人俯檐映雪彷佛若见着皁裘者背及肋有塔白补处其人先发问自虚云客何故踽踽【音禹】然犯雪昏夜止此自虚则具以实吿其人因请自虚姓名对曰进士成自虚自虚亦从而语曰暗中不可悉揖淸扬他日无以为子孙之旧请各称其官及名氏便闻一人云前河阴转运巡官试左骁卫冑曹参军卢倚马次一人云桃林客副轻车将军朱中正次一人曰去文姓敬次一人曰锐金姓奚此时则似周坐矣初因成公应举倚马旁及论文倚马曰某儿童时即闻人咏师丈聚雪为山诗今犹记得今夜景象宛在目中师丈有之乎高公曰其词谓何试言之倚马曰所记云谁家扫雪满庭前万壑千峰在一拳吾心不觉侵衣冷曾向此中居几年自虚茫然如失口呿眸眙尤所不测高公乃曰雪山是吾家山往年偶见小儿聚雪屹有峰峦之状西望故国怅然因作是诗曹长大聪明凭何记得贫道旧时恶句不因曹长诚念在口实亦遗忘倚马曰师丈骋逸步于遐荒脱尘机【机当为羁】于维絷巍巍道德可为首出侪流如小子之徒望尘奔走曷敢窥其高远哉倚马今春以公事到城受性顽钝阙下桂玉煎迫不堪旦夕羁旅虽勤劳夙夜料入况微负荷非轻常惧刑责近蒙本院转一虚衔【谓空驱作替驴】意在苦求脱免昨晩出长乐坡下宿自悲尘中劳役慨然有山鹿野麋之志因寄同侣成两篇恶诗对诸作者辄欲口占去就未敢自虚曰今夕何夕得闻佳句倚马又谦曰不揆荒浅况师丈文宗在此敢呈丑拙邪自虚苦请曰愿闻愿闻倚马因朗吟其诗曰长安城东洛阳道车轮不息尘浩浩争利贪前竞着鞭相逢尽是尘中老【其一】日晩长川不计程离羣独步不能鸣頼有靑靑河畔草春来犹得慰羁情合座咸曰大高作倚马谦曰拙恶拙恶中正谓高公曰比闻朔漠之士吟讽师丈佳句絶多今此是颍川况侧聆卢曹长所念开洗昏鄙意爽神淸新制的多满座渴咏岂不能见示三两首以沃羣瞩高公请俟他日中正又曰眷彼名公悉至何谢兎园雅论高谈抑一时之盛事今去
&lt;子部,杂家类,杂纂之属,说郛,卷一百十四&gt;篇自述匠石能听之乎曰愿闻其诗曰拥褐藏名无定踪流沙千里度衰容传得南宗心地后此身应便老双峰为有阎浮珍重因远离西国赴咸秦自从无力休行道且作头陀不系身又闻满座称好声移时不定去文忽于座内云昔王子猷访戴安道于山阴雪夜皎然及门而返遂传何必见戴之论当时皆重逸兴今成君可谓以文会友下视袁安蒋诩吾少年时颇负俊气性好鹰鹯曾于此时畋游驰骋吾故林在长安之防维御宿川之东峙【此处地名茍家觜也】咏雪有献曹州房一篇不觉诗狂所攻辄汚泥高鉴耳因吟诗曰爱此飘飘六出公轻琼洽絮舞长空当时正逐秦丞相腾踯川原喜北风献诗讫曹州房颇甚赏仆此诗因难仆云呼雪为公得无检束乎余遂征古人尚有呼竹为君后贤以为名论用以证之曹州房结舌莫知所对然曹州房素非知诗者乌大尝谓吾曰难得臭味同斯言不妄今涉彼远官参东州军事【事见今古注】相去数千苗十【以五五之数故第十】气候哑咤凭恃羣亲索人承事鲁无君子者斯焉取诸锐金曰安敢当不见苖生几日曰涉旬矣然则苖子何在去文曰亦应非远知吾辈会于此计合解来居无几苖生遽至去文伪为喜意拊背曰适我愿兮去文遂引苖生与自虚相揖自虚先称名氏苖生曰介立姓苖宾主相谕之词颇甚稠沓锐金居其侧曰此时则苦吟乏矣诸公皆在老奚诗病又发如何如何自虚曰向者承奚生眷与之分非浅何为尚吝瑰宝大失所望锐金退而逡巡曰敢不贻广席一噱耳辄念三篇近诗云舞镜争鸾防临塲定鹘拳正思仙仗日翘首御楼前养鬬形如木迎春质似泥信如风雨在何惮迹卑栖为脱田文难常怀纪涓恩欲知疎野态霜晓呌荒村锐金吟讫暗中亦大闻称赏声高公曰诸贤勿以武士见待朱将军此公甚精名理又善属文而乃犹无所言皮底臧否吾辈抑将不可况成君远客一夕之聚空门所谓多生有缘宿鸟同树者也得不因此当异时之谈端哉中正起曰师丈此言乃与中正树荆棘耳茍众情疑阻敢不唯命是听然卢探手作事自贻伊戚如何高公曰请诸贤静听中正诗曰乱鲁负虚名游秦感生候惊丞相喘用识葛卢鸣黍稷滋农兴轩车乏道情近来筋力退一志在归耕高公叹曰朱八文华若此未离散秩引驾者又何人哉屈甚屈甚倚马曰扶风二兄偶有所系【意属自虚所乗】吾家兹苍文毙甚乐喧厌静好事挥霍兴在结束勇于前驱【谓般轻货首队头驴】此会不至恨可知也去文谓介立曰胃家兄弟居处匪遥莫往莫来安用尚志诗云朋友攸摄而使尚有遐心必须折简见招鄙意颇成其美介立曰某本欲访胃大去方以论文兴酣不觉迟迟耳敬君命予今且请诸公不起介立略到胃家即囘不然便拉胃氏昆季同至可乎皆曰诺介立乃去无何去文于众前窃是非介立曰蠢兹为人甚有爪距颇闻洁廉善主仓库其如蜡姑之丑难以掩于物论何殊不知介立与胃氏相而来及门瞥闻其说介立攘袂大怒曰天生苗介立鬬伯比之胄下得姓于楚远祖棼皇茹分二十族祀典配享至于礼经【谓郊持牲八蜡迎虎迎猫】柰何一敬去文盘瓠之余长细无别非人伦所齿只合驯狎稚子狞守酒旗謟伺妖狐窃脂媚灶安敢言人之长短我若不呈薄艺敬子谓我咸秩无文使诸人异目视我今对师丈念一篇恶诗且看如何诗曰为慙食肉主恩深日宴蟠桃卧锦衾且学志人知白黑那将好爵动吾心自虚颇甚佳叹去文曰卿不详本末厚加矫诬我实春秋向戍之后卿以为我盘瓠衰如辰阳此房于吾殊所乖阔中正深以两家献酬未絶为病乃曰吾愿作宜僚以释二忿可乎昔我逢丑父实与向家棼皇春秋时屡同盟会今座上有名客二子何乃互毁祖宗语中忽有绽露是取笑于成公齿冷也且尽吟咏固请息喧于是介立即引胃氏昆仲与自虚相见初防防然若白色二人来前长曰胃藏瓠次曰藏立自虚亦称姓名介立乃于广众延誉胃氏昆弟潜踪草野行着及于名族上参列宿亲密内达肝胆况秦之八水实贯天府故林二十族多是咸京闻弟新有题旧业诗时称甚美如何得闻乎藏瓠对曰小子谬厠宾筵作者云集欲出口吻先增慙怍今不得已尘汚诸贤耳目诗曰鸟鼠是家川周王昔猎贤一从离子卯【鼠兔皆变为猬也】应见海桑田介立称好弟他日必负重名公道若存斯文不朽藏瓠敛躬谢曰藏瓠幽蛰所宜幸陪羣彦兄揄扬太过小子缪当重言若负芒刺座客皆笑时自虚方传诸客佳什不暇自念己文但曰诸公淸才绮靡皆是目牛游刃中正将谓有讥潜然遁去高公求之不得曰朱八不吿而退何也倚马对曰朱八世与庖氏为雠恶闻发硎之说而去耳自虚谢不敏此时去文独与自虚论诘语自虚曰凡人行藏卷舒君子尚其达节揺尾求食猛虎所以见机或为知己吠鸣不可以主人无德而废斯义也去文不才有两篇言志奉呈诗曰事君同乐义同忧那校糟糠满志休不是守株空待兔终当逐鹿出林丘少年尝负饥鹰用内顾曾无宠鹤心秋草敺除思去宇平原毛血兴从禽自虚赏激无限全忘一夕之苦方欲自夸旧制忽闻远寺撞钟则比膊鍧然声尽矣注目略无所覩但觉风雪透窻臊秽扑鼻虽飒如有动者而厉声呼问絶无由答自虚心神恍惚未敢遽前扪攫退寻所系之马宛在屋之西隅鞍鞯被雪马则龁草而立迟疑间暁色已将辨物矣乃于屋壁之北有橐駞一贴腹跪足儑耳口自虚觉夜来之异得以遍求之室外北轩下俄又见一瘁瘠乌驴连脊有磨破三处白毛茁然将满举视屋之北拱微若振迅有物乃见一老鸡蹲马前及设像佛宇塌座之北东西有隙地数十步牖下皆有彩画处土人曾以麦防之长者积于其间见一大驳猫儿眠于上咫尺内有盛饷田浆破瓠一次有牧童所弃破笠一自虚因蹴之果获二刺猬蠕然而动自虚周求四顾悄未有人又不胜一夕之冻之乃揽辔振雪上马而去周出村之北道左经柴栏旧圃覩一牛踣雪龁草次此不百余步阖村悉辇粪于此蕴崇自虚过其下羣犬喧吠中有一犬毛悉齐裸其状甚异睥睨自虚自虚驱马久之值一叟辟荆扉晨兴开径雪自虚驻马讯焉对曰此故友右军彭特进庄也郎君昨宵何止行李间有似迷途者自虚语及夜来之见叟倚篲惊讶曰极差极差昨晩天气风雪庄家先有一病槖驼虑其为所毙遂覆之佛宇之北念佛社屋下有数日前河阴官脚过有乏驴一头不任前去某哀其残命未舍以斛粟易留之亦不羁绊彼栏中瘠牛皆庄家所畜适闻此说不知何缘如此放怪自虚曰昨夜已失鞍防今冻馁且甚事有不可卒话者大略如斯难于悉述遂策马奔去至赤水店见僮仆方讶其主之相失始忙于求访自虚慨然如丧防者数日




　　冥通记【梁陶景】
　　夏至日未中少许在所住户南牀眠始觉仍令善生下帘又眠未熟忽见一人长可七尺面小口鼻猛眉多少有须靑白色年可四十许着朱衣赤帻上戴蝉垂缨极长紫革带广七寸许带鞶囊鞶囊作龙头足着两头舄舄紫色行时有声索索然从者十二人二人提裾作两髻髻如永嘉老姥髻紫衫靑袴履防袴极缓三人着紫袴褶平巾帻手各执简简上有字不可识又七人并白布袴褶自履靺悉有所执一人挟坐席一人把如意五色毛扇一人把大卷书一人持纸笔大砚砚黑色笔犹如世上笔一人捉繖繖状如毛羽又似防帛斑駮可爱繖形圆深柄黑色极长入屋后倚檐前其二人并持囊囊大如小柱似有文书挟席人舒置书牀上席白色有光明草缕如防子但织缕尤大耳侍者六人入户并倚子平牀前此人始入户便皱面去居太近后仍就座以臂隐书案于时笔及约尺悉在案上便自捉内格中移格置北头问左右那不将几来答云官近行不将来乃谓子良曰我是此山府丞嘉卿无愆故来相造子良乃起整衫未答仍问曰今日吉日日已欲中卿斋不答依常朝拜中食耳未晓斋法又曰中食已足但夏月眠不益人莫恒贪眠又答体羸有小事竟觉倦倦如欲眠不能自禁曰小小消息无苦因风起吹繖欲倒仍令左右看繖赤豆在庭中戏走来垂至繖边左右以手格去郎善又来架子上取塸触此左右善便倒地此左右以手接之此人问那得此小儿子子良答家在钱塘姓俞权寄此住又曰勿令裸身善神见之又问郎善何人子良答家在永嘉依廕陶先生又曰陶有美志为人所归投又语子良曰卿父昔不无小过释来已三年今处无事地自云坟塜在越虽自羁回亦不愿移之南头有一坎宜塞去某今欲同来有文书事未了不果明年春当生王家以其前过未尽故复出世卿前身有福得值正法今生又不失人神之心按录籍卿大命乃犹余四十六年夫生为人实依依于世上死为神则恋恋于幽防实而论之幽防为胜今府中阙一任欲以卿补之事目将定莫复多言来年十月当相召可速营办具故来相吿若不从此命者则三官符至可不慎之子良便有惧色此人曰卿趣欲住世种罪何为得补吾洞中之职面对天真游行圣府自计天下无胜此处子良乃曰唯仰由耳又曰卿自防至今不无小愆可自思悔谢若不尔者亦为身累凡修道者皆不裸身露髻枉滥无辜起止饮食悉应依科聊复相告言穷于此今还所任方事犹疑冀非远耳卿勗吾言勿示世中悠悠之人山中同炁知之无嫌便下席未出户见门上有令春刘白等【令春是姨母问裸子刘白是白从子】乃又曰勿令小儿辈逼坛靖靖中有真经前失火处大屋基今犹有吏兵防防莫轻洿慢其辈无知事延家主卿姨病源乃重虽不能致毙亦难除子良因问不审若为治疗腹中又有结病何当得除答曰不可即除岁月之间不知若为耳腹中亦有卒可差别当向卿言令春等去便下堦而灭
　　二十七日二更中开眼见一人在牀前容质端正有须须甚厚细眉目年可二十余顔状甚可爱着芙蓉冠垂靑缨甚长着衣状如单衣而有朱靑黄白相杂厠似锦复非素腰带不知是何所着亦有光如前范帅来时烛光也独自而已自云是中山人因言曰茅君用尔为丞已遣丞帅来相报事已定吾今来敎尔修道之方可从而言疏子良仍起襞纸疏之








　　防音录【唐朱庆余】
　　庐江尉李侃者陇西人家于洛之河南太和初卒于官有外妇崔氏本广陵倡家生二女既孤且幼孀母抚之以道远子未成人因寓家庐江侃既死虽侃之宗亲居显要者絶不相闻庐江之人咸哀其孤藐而能自强崔氏性酷嗜音虽贫苦求活常以弦歌自娱有女弟篚奴风容不下善鼓筝为古今絶妙知名于时年十七未嫁而卒人多伤焉二女幼传其艺长女适邑人丁夫性识不甚聪慧幼时毎敎其艺小有所未至其母辄加鞭棰终莫究其妙毎心念其姨曰我姨之甥也今既死生殊途恩爱久絶姨之生乃聪明死何蔑然而不能以力祐助使我心开目明粗及流辈哉毎至节朔辄举觞酹地哀咽流涕如此者八岁母亦哀而悯焉开成五年四月三日因夜梦寐惊起号泣谓其母曰向者梦姨执手泣曰我自辞人世在阴司簿属敎坊授曲于博士李元凭元凭屡荐我于宪宗皇帝帝召居宫一年以我鲠直穆宗皇帝宫中以笔导诸妃出入一年上帝诛郑注天下大酺唐氏诸帝宫中互选妓乐以进神尧太宗二宫我复得侍宪宗毎一月之中五日一直长秋殿余日得肆游观但不得出宫禁耳汝之情恳我乃知也但无由得来近日襄阳公主以我为女思念颇至得出入主第私许我归成汝之愿汝早图之阴中法严帝或闻之当获大谴亦上累于王复与其母相持而泣翌日乃洒扫一室列虚筵设酒果髣髴如有所见因执筝就坐闭目弹之随指有得初授人间之曲十日不得一曲此一日获十曲曲之名品殆非生人之意声调哀怨幽幽然鸮啼鬼啸闻之者莫不歔欷曲有迎君乐【正商调三十八叠】槲林叹【分丝调四十四叠】秦王赏金歌【小石调二十八叠】广陵散【正商调二十八叠】行路难【正商调二十八叠】上江虹【正商调二十八叠】晋城仙【小石调二十八叠】丝竹赏金歌【小石调二十八叠】红牕影【双柱调四十叠】十曲毕惨然谓女曰此皆宫闱中新翻曲帝尤所爱重槲林叹红窓影等毎宴饮即飞毬舞盏为佐酒长夜之欢穆宗敕修文舍人元稹撰其词数十首甚美醼酣令宫人递歌之帝亲执玉如意击节而和之勅秘其词极切恐为诸国所得故不敢泄岁摄提地府当有大变得以流传人世幽明异路人鬼道殊今者人事相接亦万代一时非偶然也会以吾之十曲献阳地天子不可使无闻于明代于是县白州州白府刺史崔璹亲召而试之则丝桐之音抢摐可听其差琴调不类秦声乃以众乐合之则宫商调殊不同矣母令小女再拜求传十曲亦备得之至暮决去数日复来曰吾闻扬州连帅取汝恐有谬误汝可一一弹之又留一曲曰思归乐无何州府果令送至扬州一无差错廉察使故相李德裕议表其事小女寻卒





　　三梦记【唐白行简】
　　人之梦异于常者有之或彼梦有所往而此遇之者或此有所为而彼梦之者或两相通梦者天后时刘幽求为朝邑丞尝奉使归未及家十余里适有佛堂寺路出其侧闻寺中歌笑欢洽寺垣短缺尽得覩其中刘俯身窥之见十数人儿女杂坐罗列盘馔环绕之而共食见其妻在坐中语笑刘初愕然不测其故久思之且思其不当至此复不能舍之又熟视容止言笑无异将就察之寺门闭不得入刘掷瓦击之中其罍洗破迸走散因忽不见刘逾垣直入与从者同视殿庑皆无人寺扃如故刘讶益甚遂驰归比至其家妻方寝闻刘至乃叙寒暄讫妻笑曰向梦中与数十人同游一寺皆不相识会食于殿庭有人自外以瓦砾投之杯盘狼藉因而遂觉刘亦具陈其见葢所谓彼梦有所往而此遇之者矣元和四年河南元微之为监察御史奉使劒外逾旬予与仲兄乐天陇西李杓直同游曲江诣慈恩佛舍徧歴僧院淹留移时日已晩同诣杓直修行里第命酒对酌甚欢畅兄停杯久之曰微之当达梁矣命题一篇于壁其词曰春来无计破春愁醉折花枝作酒筹忽忆故人天际去计程今日到梁州实二十一日也十许日会梁州使适至获防之书一函后寄纪梦诗一篇其词曰梦君兄弟曲江头也入慈恩院里游属吏唤人排马去觉来身在古梁州日月与游寺题诗日月率同葢所谓此有所为而彼梦之者矣
　　贞元中扶风窦质与京兆韦旬同自亳入秦宿潼关逆旅窦梦至华岳祠下见一女巫黑而长青裙素襦迎路拜揖请为之祝神窦不获已遂听之问其姓自称赵氏及觉具言于韦明日至祠下有巫迎客容质妆服皆所梦也顾韦谓曰梦有征也乃命从者视囊中得钱三环与之巫抚掌大笑谓同辈曰如所梦矣韦惊问之对曰昨梦二人从东来一髯而短者祝醑获钱三环焉及旦乃徧述于同辈今则验矣窦因问巫之姓氏同辈中曰姓赵氏自始及末若合符契葢所谓两相通梦者矣行简曰春秋及子史言梦者多然未有载此三梦者矣世人之梦亦众矣亦未有此三梦岂偶然也抑亦必前定耶予不能知今备记其事以存录焉
　　行简云淮安西市帛肆有贩粥求利而为之平者姓张不得名家富于财居光德里其女国色也尝因昼寝梦至一处朱门大户棨防森然由门而入望其中堂若设燕张乐之为左右廊皆施帏幄有紫衣吏引张氏于西廊帏见少女如张等辈十许人皆花容绰约钗钿照耀既至促张妆饰诸女迭助之理泽傅粉有顷自外传呼侍郎来自隙间窥之见一紫绶大官张氏之兄尝为其小吏识之乃言曰吏部沈公也俄又呼曰尚书来未有识者也逡巡复连呼曰某来某来皆郎官以上六七个坐防前紫衣吏曰可出矣羣女旋进金石丝竹铿鍧震响中署酒酣王并州见张氏而视之尤属意谓之曰汝习何艺能对曰未尝学声音使与之琴辞不能曰第操之乃抚之而成曲与之筝亦然琵琶亦然皆平生所不习也王公曰恐汝或遗乃令口受吟诗鬟梳嫽俏学宫妆独立闲庭纳夜凉手把玉簪敲砌竹淸歌一曲月如霜谓张曰且归辞父母异日复来张忽啼寤手扪衣带谓母曰尚书诗遗矣索笔录之母问其故泣对以所梦且曰殆将死乎母怒曰汝作魇尔何以为辞乃出不祥言如是因卧病累日外亲有持酒肴者又有将食来者女曰且须膏沐澡瀹母听良久艳妆盛色而至食毕乃徧拜父母及坐客曰时不留某今往矣因援衾而寝父母环伺之俄尔遂卒会昌二年六月十五日也






　　古镜记【隋王度】
　　隋汾阴侯生天下奇士也王度常以师礼事之临终赠度以古镜曰持此则百邪远人度受而宝之镜横径八寸鼻作骐驎蹲伏之象绕鼻列四方龙凤虎依方陈布四方外又设八卦卦外置十二辰位而具畜焉辰畜之外又置二十四字周绕轮郭文体似防画无缺而非字书所有也侯生云二十四气之象形承日照之则背上文画墨入影内纎毫无失举而扣之淸音徐引竟日方絶嗟乎此则非凡镜所得同也宜其见赏高贤是称灵物侯生常云昔者吾闻黄帝铸十五镜其第一横径一尺五寸法满月之数也以其相差各校一寸此第八镜也虽岁祀攸远图书寂寞而高人所述不可诬矣昔杨氏纳环累代延庆张公丧劒其身亦终今度遭世扰攘居常郁怏王室如燬生涯何地宝镜复去哀哉今具其异迹列之如后庶千载之下傥有得者知其所由耳大业七年五月度自侍御史罢归河东适遇侯生卒而得此镜至其年六月度归长安至长乐坡宿于主人程雄家雄新受寄一婢颇甚端丽名曰鹦鹉度既税驾将白云不敢住度因召主人问其故雄云两月前有一客携此婢从东来时婢病甚客便寄留云还日当取比不复来不知其婢由也度疑其精魅引镜逼之便云乞命即变形度即掩镜曰汝先自叙然后变形当舍汝命婢再拜自陈云某是华山府君庙前长松下千岁老狸大行变惑罪合至死遂为府君捕逐逃于河渭之间为下邽陈思恭义女养甚厚嫁鹦鹉与同乡人柴华鹦鹉与华意不相惬逃而东出韩城县为行人李无傲所执无傲粗暴丈夫也遂将鹦鹉游行数岁昨随至此忽尔见留不意遭逢天镜隐形无路度又谓曰汝本老狸变形为人岂不害人也婢曰变形事人非有害也但跳匿幻惑神道所恶自当至死耳度又谓曰欲舍汝可乎鹦鹉曰辱公厚赐岂敢忘德然天镜一照不可逃形但久为人形羞复故体愿缄于匣许尽醉而终度又谓曰缄镜于匣汝不逃乎鹦鹉笑曰公适有美言尚许相舍缄镜而走岂不终恩但天镜一临窜迹无路唯希数刻之命以尽一生之欢耳度登时为匣镜又为致酒悉召雄家隣里与宴谑比婢顷大醉奋衣起舞而歌曰宝镜宝镜哀哉予命自我离形于今几姓生虽可乐死不必伤何为眷恋守此一方歌讫再拜化为老狸而死一座惊叹大业八年四月一日太阳亏度时在台直昼卧防阁觉日渐昏诸吏吿度以日蚀甚整衣时引镜出自觉镜亦昏昧无复光色度以宝镜之作合于阴阳光景之妙不然岂合以太阳失曜而宝镜亦无光乎恠叹未已俄而光彩出日亦渐明比及日复镜亦精朗如故自此之后毎日月薄蚀镜亦昏昧其年八月十八日友人薛侠者获一铜劒长四尺劒连于靶靶盘龙凤之状左文如火熖右文如水波光彩灼烁非常物也侠持过度曰此劒侠常试之毎月十五日天地淸朗置之暗室自然有光旁照数丈侠持之有日月矣明公好奇爱古如饥如渴愿与君今夕一试度喜甚其夜果遇天地淸霁密闭一室无复脱隙与侠同宿度亦出宝镜置于座侧俄而镜上吐光明照一室相视如昼劒横其侧无复光彩侠大惊曰请内镜于匣度从其言然后劒乃吐光不过一二尺耳侠抚劒叹曰天下神物亦有相伏之理也是后毎至月望则出镜于暗室光常照数丈若日影入室则无光也岂太阳太阴之耀不可敌乎其年冬兼著作郎奉诏撰周史欲为苏绰立传度家有奴曰豹生年七十矣本苏氏部曲颇涉史传略解属文见度传草因悲不自胜度问其故谓度曰豹生常受苏公厚遇今见苏公言验是以悲耳郎君所有宝镜是苏公友河南苖季子所遗苏公者苏公爱之甚苏公临亡之岁戚戚不乐常召苖生谓曰自度死日不久不知此镜当入谁手今欲以蓍筮一断先生幸观之也便顾豹生取蓍苏公自揲布卦卦讫苏公曰我死十余年我家当失此镜不知所在然天地神物动静有征今河洛之间往往有宝气与卦兆相合镜其往彼乎季子曰亦为人所得乎苏公又详其卦云先入侯家复归王氏过此以往莫知所之也豹生言讫涕泣度问苏氏果云旧有此镜苏公薨后亦失所在如豹生之言故度为苏公传亦具言其事于末篇论苏公蓍筮絶伦防而独用谓此也大业九年正月朔旦有一胡僧行乞而至度家弟勣出见之觉其神彩不俗便邀入室而为具食坐语良久胡僧谓勣曰檀越家似有絶世宝镜也可得见耶勣曰法师何以得知之僧曰贫道受明录秘术颇识宝气檀越宅上毎日常有碧光连日绛气属月此宝镜气也贫道见之两年矣今择良日故欲一观勣出之僧跪捧欣跃又谓勣曰此镜有数种灵相皆当未见但以金膏涂之珠粉拭之举以照日必影彻墙壁僧又叹息曰更作法试应照见腑脏所恨卒无药耳但以金烟薫之玉水洗之复以金膏珠粉如法拭之藏之泥中亦不晦矣遂留金烟玉水等法行之无不获验而胡僧遂不复见其年秋度出兼芮城令令防前有一枣树围可数丈不知几百年矣前后令至皆祠谒此树不则殃祸立及也度以为妖由人兴淫祀宜絶县吏皆叩头请度度不得已为之一祀然阴念此树当有精魅所托人不能除养成其势乃密悬此镜于树之间其夜二鼔许闻其防前磊落有声若雷霆者遂起视之则风雨晦暝纒绕此树电光晃耀忽上忽下至明有一大蛇紫鳞赤尾绿头白角额上有王字身被数鎗死于树下度便收镜命吏出蛇焚于县门外仍掘树树心有一穴于地渐大有巨蛇蟠泊之迹既而实之妖恠遂絶其年冬度以御史带芮城令持节河北道开仓粮赈给陜东时天下大饥百姓疾病满陜之间疠疫尤甚有河北人张龙驹为度下小吏其家良贱数十口一时遇疾度悯之赍此镜入其家使龙驹持镜夜照诸病者见镜皆惊起云见龙驹持一月来相照光阴所及如氷着体冷彻腑脏即时热定至晓并愈以为无害于镜而所济众于是令密持此镜遍巡百姓其夜镜如匣中泠然自鸣声甚彻远良久乃止度心独恠明早龙驹来谓度曰龙驹昨忽梦一人龙头蛇身朱冠紫服谓龙驹我即镜精也名曰紫珍尝有德于君家故来相托为我谢王公百姓有罪天与之疾奈何使我反天救物且病至后月当渐愈无为我苦度感其灵恠因此志之至后月病果渐愈如其言也大业十年度弟勣自六合丞弃官归又将遍游山水以为长往之策度止之曰今天下向乱盗贼充斥欲安之乎且吾与汝同气未尝远别此行也似将高蹈昔向子平游五岳不知所之汝若追踵前贤吾所不堪也便涕泣对勣勣曰意已决矣必不可留兄今之达人当无所不体孔子曰匹夫不可夺其志矣人生百年忽同过隙得情则乐失志则悲安遂其欲圣人之义也度不得已与之决别勣曰此别也亦有所求兄所宝镜非尘俗物也勣将抗志云路栖踪烟霞欲兄以此为赠度曰吾何惜于汝也即以与之勣得镜遂行不言所适至大业十三年夏六月始归长安以镜归谓度曰此镜眞宝物也勣辞兄之后先游嵩山少室陟石梁坐玉坛属日暮遇一嵌岩有一石堂可容三五人勣栖息止焉月夜三更后有两人一貌胡鬓眉皓而瘦称山公一面濶白鬓眉长黑而矬称毛生谓勣曰何人斯居也勣曰寻幽探穴访奇者二人坐与勣谈文往往有异义出于言外勣疑其精恠引手潜后开匣取镜镜光出而二人失声俯伏矬者化为胡者化为猿悬镜至晓二身俱殒身带绿毛猿身带白毛即入箕山渡颍水歴太和视玉井井旁有池水湛然绿色问樵夫曰此灵湫耳村闾每八节祭之以祈福佑若一祭有阙即池水出黑云大雹伤稼白雨流澍浸堤坏阜勣引镜照之池水沸涌有雷如震忽尔池水腾出池中不遗涓滴可行二百余步水落于地有一鱼可长丈余粗髯大于臂首红额白身作靑黄间色无鳞有涎龙形蛇角觜尖状如鲟鱼动而有光在于泥水因而不能远去勣谓鲛也失水而无能为耳刃而为炙甚膏有味以充数朝口腹遂出于宋汴汴主人张琦家有女子患入夜哀痛之声实不堪忍勣问其故病来已经年岁白日即安夜常如此勣停一宿及闻女子声遂开镜照之痛者曰戴冠郎被杀其病者牀下有大雄鸡死矣乃是主人七八岁老鸡也游江南将渡黄陵扬子江忽暗云覆水黑风涌波舟子失容虑有覆没勣携镜上舟背江中数步明朗彻底风云四敛波涛远息须臾之间达济天壍跻蹑山趋芳岭或攀危顶或入深洞逢其羣鸟环人而噪数熊当路而蹲以镜挥之熊鸟奔骇是时利涉浙江遇潮出海涛声振吼数百里而闻舟人曰涛既近未可渡南若不回舟吾辈必鱼腹勣出镜照江波不进屹如云立四面江水豁开五十余步水渐淸浅鼋鼍散走举帆翩翩直入南浦然后却视涛波洪涌高数十丈而至所渡之津也遂登天台周览洞壑夜行佩之山谷去身百步四面光彻纎微皆见林间宿鸟惊而乱飞还履会稽逢异人张始鸾授勣周髀九章及明堂六甲之事与陈永同归更游豫章见道士许藏秘云是旌阳七代孙有况登刀履火之术说妖恠之次便言丰城县仓督李敬家有三女遭魅病人莫能识藏秘疗之无效勣故人曰赵丹有才器任丰城县尉勣因过之丹命祗承人指勣停处勣谓曰欲得仓督李敬家居止丹遽设榻为主礼勣固问其故敬曰三女同居堂内閤子每至日晩即靓妆衒服黄昏后即归所居閤子毎至日灭灯烛听之窃与人言笑声及至晓眠非唤不觉日日渐瘦不能下食制之不令妆梳即欲自缢投井无奈之何勣谓敬曰引示閤子之处其閤东有窓恐其门闭固而难启遂昼日先刻断窓櫺四条却以物支拄之如旧至日暮敬报勣曰妆梳入閤矣至一更听之言笑自然勣防窓櫺子持镜入閤照之三女呌云杀我壻也初不见一物县镜至明有一鼠狼首尾一尺三四寸身无毛齿有一老鼠亦无毛齿其肥大可重五斤又有守宫大如人手身披鳞甲焕烂五色头上有两角长可半寸尾长五寸以上尾头一寸色白并于壁孔前死矣从此疾愈其后寻眞至庐山婆娑数月或栖息长林或露宿草莾虎豹接尾豺狼连迹举镜视之莫不窜伏庐岩处士苏宾奇识之士也洞明易道藏往知来谓勣曰天下神物必不久居人间今宇宙丧乱他乡未必可止吾子此镜尚在足下卫幸速归家乡也勣然其言即时北归便游河北夜梦镜谓勣曰我卿兄厚礼今当舍人间远去欲得一别卿请早归长安也勣梦中许之及晓独居思之恍恍发悸即时西首秦路今既见兄勣不负诺矣终恐此灵物亦非兄所有数月勣还河东大业十三年七月十五日匣中悲鸣其声纤远俄而渐大若龙咆虎吼良久乃定开匣视之即失镜矣




　　记锦裾【唐陆】
　　侍御史赵郡李君好事之士也因予话上元瓦棺寺有陈后主羊车一轮天后武氏罗裾佛旛皆组绣奇妙李君乃出古锦裾一条示余幅长四尺下广上狭下濶六寸上减下三寸半皆周尺如直其前则左有鹤二十势若飞起率曲折一胫口中衔莩葩辈右有一鹦鹉耸肩舒毛数与鹤相等二禽大小不类而又以花卉均布无余地界道四向五色间杂道上累细钿防缀其中微云璅结互以相带有若駮霞残虹流烟堕雾春草夹迳远山截空坏墙古苔石秋水印丹浸漏蘂粉涂染縆环佩云隐涯岸浓淡霏拂霭抑防密始如不可辨别及谛视之条段斩絶分画一一有去处非绣非绘缜致柔美又不可状也里用缯防下制线尚仍旧两旁皆解散盖拆灭零落仅存此故耳纵非齐梁物亦不下三百年矣昔时之工如此妙耶曳其裾者复何人焉因笔之为辞继于锦裾之后俾善诗者赋之
　　寺故有三宝一为师子国所贡玉如来像一为顾长康所绘维摩诘天女一为戴颙所损臂胛塑像惜无文笔如纪之者












　　説郛卷一百十四
&lt;子部,杂家类,杂纂之属,说郛&gt;
　　钦定四库全书
　　说郛卷一百十五上　　　元　陶宗仪　撰甘泽謡【唐袁郊】
　　魏先生
　　魏先生生于周家于宋儒书之外详究乐章隋初岀游关右値太常考乐议者未平闻先生来竞往谒问先生乃取平陈乐器与乐官苏防蔡子元等详其律度然后金石丝竹咸得其所内致清商署为大乐官敛帛二百段以酬之先生不复入仕遂归梁宋以琴酒为娯及隋末兵兴杨感战败谋主李密亡命雁门变姓名以教授先生同其乡曲由是遂相来往常论钟律李密颇能先生因戏之曰观吾子气沮而目乱心揺而语偷气沮者新破败目乱者无所倚心揺者神未定语偷者思有谋于人今方捕蒲山党得非长者虖李公惊起执先生手曰既能知我岂不能教我与先生曰吾子无帝王规模非将相才畧乃乱世之雄杰耳李公曰为吾辨析行藏亦当由此而退先生日夫为帝王者包罗天地仪范古今外则日用而不知中则岁功而自立尧询四岳举鲧而殛羽山此乃出于无私也汉任三杰纳良而围垓下亦出于无私也故凤有爪吻而不施麟有蹄足而永废者能得其道而求自集于时此帝王之规模也凡为将军者幕见太一旗驱无战伐有罪之民乃雕戈既授玉弩斯张诚负羁之有言季良之犹在所以务其燕犒致逸待劳修其屯田观衅而动正使风生虎啸不可抗其威云起龙骧不可攘其势仲尼曰我战则克孟轲云夫谁与敌此将帅之才也至有秉其才知动以机钤公于国则为帅臣私于己则曰乱盗私于己必掠取财色屠其城池朱亥为前席之宾樊期为升堂之客朝闻夕死公孙终败于邑中宁我负人曹操岂兼于天下是忘辇千金之贶报陈一饭之恩有感谢之人忘怀归之众且鲁史之诫曰度德连山之文曰待时倘欲谋于人不能惠于己天人厌乱厯数有归时雨降而妖祲除太阳升而层冰释引绳缚虎难希飞兎之门赴水持甖岂是安生之地吾尝望汾晋有圣人生能往事之富贵可取李公拂衣而言曰隋氏以簒杀取天下吾家以勲德居人长振臂一嘑众心响应提兵挞伐何往不下道行可以取四海不行亦足以王一方委质于人诚所未忍女眞竪儒不足以讣事遂絶魏生因写怀赋诗为郷吏发觉李公脱身而走所在收兵北依黎阳而南据雒连营百万与王世充争衡首尾三年终见败覆追思魏生之说即日遂归于唐乃授司农之官复搆桃林之叛魏生得道之士亡其名盖文贞之宗亲也
　　素娥
　　素娥者武三思之姬人也三思初幸乔氏窈娘能歌舞三思晓知音律以窈娘歌舞天下之艺也未几沉于雒水遂族乔氏之家左右有举素娥者曰相州凤阳门宋媪女善弹五世之殊色三思乃以帛三百段往聘焉素娥既至三思大悦遂盛宴以出素娥公卿大夫毕集唯纳言狄仁杰称疾不来三思怒于座中有言宴罢有告仁杰者明日谢谒三思曰某昨日宿疾暴作不果应召然不覩丽人亦分也他后或有良宴敢不先期到门素娥闻之谓三思曰梁公强毅之士非欵狎之人何必固抑其性再燕不可无请不召梁公也三思曰傥阻我燕必族其家后数日复宴客未来梁公果先至三思特延梁公坐于内寝徐徐饮酒待诸宾客请先出素娥畧观其防遂停杯设榻召之有顷苍头出曰素娥藏匿不知所在三思自入召之皆不见忽于堂奥中隙闻兰麝芬馥乃附耳而听即素娥语音也细于属丝才能认辨曰请公不召梁公今固召之某不复生也三思问其由曰某非他怪乃花月之妖上帝遣来亦以多言荡公之心将兴李氏今梁公乃时之正人某固不敢见某尝为仆妾寜敢无情愿公勉事梁公勿萌他志不然武氏无遗种矣言讫更问亦不应也三思出见仁杰称素娥暴疾未可出敬事之礼仁杰莫知其由明日三思宻奏其事则天叹曰天之所授不可废也
　　陶岘
　　陶岘者彭泽之子孙也开元中家于昆山富有田业择家人不欺而了事者悉付之身则泛艚江湖遍游烟水往往数岁不归见其子孙成人初不辨其名字也岘之文学可以经济自谓疎脱不谋宦游有生之初通于八音命陶人为甓潜记岁时敲取其声不失其验撰乐録八章以定八音之得失自制三舟备极坚巧一舟自载一舟致宾一舟贮饮馔客有前进士孟彦深进士孟云卿布衣焦遂各置仆妾共载而岘有女乐一部奏清商曲逢竒遇兴则穷其景物兴尽而行岘且闻名朝廷又値天下无事经过郡邑无不招延岘拒之曰某麋鹿间人非王公上客亦有未招而自请者繄方伯之为人江山之可驻吴越之士号为水仙曾有亲戚为南海守因访韶防遂往省焉郡守喜其逺来赠钱百万遗古剑长二尺许玉环径四寸海舶昆仑奴名摩诃善泅水而勇揵遂悉以所得归曰吾家之三宝也及回棹下白芒入湘江每遇水色可爱则遗环剑令摩诃下取以为戏笑也如此数岁因渡巢湖亦投环劒而令取之摩诃才入获剑环跳波而出焉曰为毒蛇所囓遽刃去一指乃能得免焦遂曰摩诃所伤得非隂阳为怒乎犀烛下照果为所讐盖水府不欲人窥也岘曰敬奉谕矣然某尝乐谢康乐之为人云终当乐死山水间但殉所好莫知其他且栖迟于逆旅之中载于大块之上居布素之贱擅贵游之权浪迹怡情垂三十年固其分也不得升玉墀见天子施公惠养得志平生亦其分也乃命移舟曰要须一别襄阳山水后老呉郡也行次西塞山泊舟吉祥佛舍见江水黒而不流曰此下必有怪物乃投环劒命摩诃下取见摩诃泊没深讨入而方出气力危断殆不任持曰环剑不可取有龙高二丈许而环剑置前某引手将取龙辄怒目岘曰女与环剑吾之三宝不者既亡环剑汝将安用必须为我力争也摩诃不得已被髪大嘑目眦血流穷泉一入不复出矣久之见摩诃支体磔裂浮于水上如有示于岘也岘流涕水滨乃命回棹因赋诗自叙不复议游江湖矣诗曰匡庐旧业自有主吴越所居安此生白髪数茎归未得青山一望计还成鵶栖枫叶夕阳动鹭立芦根秌水明从此舍舟何所诣酒旗歌扇正相迎孟彦深复游清琐为武昌令孟云卿当时文学南朝上品焦遂天宝中为长安饮徒时好事者为饮中八仙歌云云焦遂五斗方卓然高谭雄辨惊四筵
　　嬾残
　　嬾残者名明攅天宝初衡岳寺执役僧也退食即收所余而食性嬾而食残故号嬾残也昼专一寺之功夜止群牛之下曾无倦色已二十年矣时邺侯李泌寺中读书察嬾残所为曰非凡物也听其中宵梵呗响彻山林李公情颇知音能辨休戚谓嬾残经音先凄惋而后喜悦必谪堕之人时将去矣中夜李公潜往谒焉望席门通名而拜嬾残大诟仰空而唾曰是将贼我李公愈加谨敬唯拜而已嬾残正拨牛粪火出芋啖之良久乃曰可以席地取所啗芋之半以授焉李公奉承就食而谢谓李公曰眘勿多言领取十年宰相又拜而退居一月刺史祭岳修道甚严忽中夜风雷而一峯頽下其縁山磴道为大石所栏乃以十牛縻绊以挽之又以数百人鼓噪以推之物力竭而石愈固更无他途可以修事嬾残曰不假人力我试去之众皆大笑以为狂人嬾残曰何必见嗤试可乃已寺僧笑而许之遂履石而动忽转盘而下声若震雷山石既开寺僧皆罗拜一郡皆嘑至圣刺史奉之如神嬾残悄然乃怀去意寺外虎豹忽尔成羣日有杀伤无繇禁止嬾残曰授我棰为尔尽驱除之众皆曰大石犹可推虎豹当易制遂与之荆挺皆蹑而观之才出门见一虎嗛之而去嬾残既去虎亦絶踪后李公果十年为相也
　　聂隠娘
　　聂隐娘者贞元中魏博大将聂锋之女也方十岁有尼乞食于锋舍见隠娘悦之乃云问押衙乞取此女锋大怒叱尼尼曰任押衙铁柜中盛亦须偷去矣后夜果失隐娘所在锋大惊骇令人搜寻曾无景响父母每思之相对啼哭而已后五年尼送隐娘归告锋曰数已成矣可自领取尼歘亦不见一家悲喜问其所习曰初但读经念咒余无他也锋不信恳诘隠娘曰眞说父恐不信如何锋曰但真说之乃曰隠娘初被尼挈去不知行几里及明至大石穴中嵌空数十步寂无居人猿猱极多尼先已有二女亦各十岁皆聪明婉丽不食能于峭壁上飞走若防猱登木无有蹶失尼与我药一粒兼合执宝劒一口长一二尺许锋利吹毛可断遂令二女教某攀援渐觉身轻如风一年后刺猨猱百无一失后刺虎豹皆决其首而归三年使刺鹰隼无不中劒之刃渐减五寸飞走遇之亦莫知其去来也至四年留二女守穴挈我于都市不知何处也指其人者一一数其过曰为我刺其首来无使知觉定其胆若飞鸟之易也授以羊角匕首刃广四寸遂白日刺其人于都市中人莫能见以首入囊反命则以药化之为水五年又曰某大僚有罪无故害人若干夜可入其室决其首来又防首入其室度其门隙无有鄣碍伏之梁上至瞑时得其首归尼大怒曰何太晩如是某云见前人戏弄一儿可爱未忍便下手尼叱曰已后遇此辈必先断其所爱然后决之某拜谢尼曰吾为女开脑后藏匕首而无伤用即抽之曰女术已成可归家遂送还云后二十年方可一见锋闻语甚惧后遇夜即失踪及明而返锋已不敢诘之因兹亦不甚怜爱忽值磨镜少年及门曰此人可与我为夫白父又不敢不从遂嫁之其夫但能淬镜余无他能夫乃给衣食甚丰具数年后父卒魏帅知其异遂以金帛召署为左右吏如此又数年至元和间魏帅与陈许节度使刘悟参军不协使隐娘贼其首隐娘辞帅之许帅能神筭已知其来召牙将令曰早至城北候一丈夫一女子各跨白黒卫至门遇有鹊来噪丈夫以弓弹之不中妻夺夫弹一丸而毙鹊揖之曰吾欲相见祗迎也牙将受约束遇之隠娘夫妻云刘仆射果神人不然者何以动召也愿见刘公刘劳之隐娘夫妻拜曰得罪仆射合万死刘曰不然各亲其主人之常事魏今与许何异请当留此勿相疑也隐娘谢曰仆射左右无人愿舍彼而就此服公神明耳盖知魏帅之不及刘也刘问所须曰每日只要钱二百文足矣乃依所请忽不见二卫所在刘使人寻之不知所向后潜于布囊中见二纸卫一黒一白后月余白刘曰彼未知止必使人继至今宵请剪髪系之以红绡送于魏枕前以表不囘刘听之至四更却反曰送其信矣是夜必使精精儿来杀某及贼仆射之首此时亦用计杀之望勿忧耳刘豁达大度亦无畏色是夜明烛半宵之后果有二幡子一红一白飘飘然如相击于床四隅良久见一人自空而踣身首异处隠娘亦出日精精儿已毙拽出于堂之下以药末化之为水毛髪不存矣隐娘曰后夜当使妙手空空儿继至空空儿之神术人莫能窥其用鬼莫得蹑其踪能从空虚入防漠无形而灭景隠娘之故不能造其境此即系仆射之福耳但以于阗玉周其颈拥以衾隠娘当化为蠛蠓潜入肠中听伺其余无逃避处刘如言至三更瞑目未熟果闻项上铿然声甚厉隐娘自刘口中跃出贺曰仆射无患矣此人如俊鹘一不中即翩然逺逝耻其不中耳才未逾一更已千里矣后视其玉果有首划处痕逾数分自元和八年刘自许入觐隐娘不愿从焉云自此寻山水访至人但一一请给与其夫刘如约后渐不知所之及刘薨于军隠娘亦鞭驴而一至京师柩前恸哭而去开成年昌裔子纵除陵州刺史至蜀栈道遇隠娘貌若当时甚喜相见依前跨白卫如故谓纵曰郎君大灾不合适此出药一粒令纵吞之云来年火急抛官归雒方脱此祸吾药力只保一年患耳纵亦不甚信遗其缯防一无所受但沈醉而去后一年纵不休官果卒于陵州自此无复有人见隠娘矣
　　韦驺
　　韦驺者明五音善长啸自称逸羣公子举进士一不第輙已曰男子四方之志岂拘节于风尘哉游岳阳太守以亲知见辟数月谢病去驺亲弟騋舟行溺于洞庭湖驺乃水滨恸哭移舟湖神庙下欲焚其庙曰千金贾胡安穏获济吾弟穷悴乃罹此殃焉用尔庙为忽于舟中寐梦神人盛服来谒谓驺曰幽防之途无枉杀者明公先君尝为城守方刚谠正鬼神避之撤淫祠甚多不当废者有一二神上诉帝初不许固请十余年乃许与后嗣一人谢二废庙之主然亦须退不能知其道进无以补于时者故贤弟当之耳傥求防不获即我之过令水工送尸湖上驺惊悟其事遽止遂命渔舟施钓緍果获弟之尸于岸是夕又梦神谢曰鬼神不畏忿怒而畏果敢以其诚也君今为人果敢如是吾所以怀畏昔洞庭张乐是吾所司愿以至音酬君厚恵所冀观咸池之节奏释浮世之忧烦也忽覩金石羽籥铿锵振作驺甚叹异以为非据曲终乃寤
　　圆观
　　圆观者大厯末雒阳惠林寺僧能事田园富有粟帛梵学之外音律大通时人以富僧为名而莫知所自也李谏议源公卿之子当天宝之际以游宴饮酒为务父憕居守陷于贼中乃脱粟布衣止于惠林寺悉将家业为寺公财寺人日给一器食一杯饮而已不置仆使断其闻知唯与圆观为忘言交促膝静话自旦及昏时人以清浊不伦颇生讥诮如此三十年二公一旦约游蜀州抵青城峨眉同访道求药圆观欲游长安出斜谷李公欲上荆州三峡争此两途半年未决李公曰吾已絶世事岂取途两京圆观曰行固不繇人请出三峡而去遂自荆江上峡行次南浦维舟山下见妇人数人锦裆负甖而汲圆观望见泣下曰某不欲至此恐见其妇人也李公惊问曰自上峡来此徒不少何独恐此数人圆观曰其中孕妇姓王者是某托身之所逾三载尚未娩怀以某未来之故也今既见矣即命有所归释氏所谓循环也谓公曰请假以符咒遣其速生少驻行舟某山下浴儿三日公当访临若相顾一笑即某认公也更后十二年中秋月夜杭州天竺寺外与公相见之期李公遂悔此行为之一恸遂召妇人告以方书其妇人喜跃还家顷之亲族毕至以枮鱼献于水滨李公往为授朱字符圆观具汤沐新其衣装是夕圆观亡而孕妇产矣李公三日往观新儿襁褓就明果致一笑李公泣下具告于王王乃多出家财圆观明日李公回棹言归惠林询问观家方知有理命后十二年秋入月直指余杭赴其所约时天竺寺山雨初晴月色满川无处寻访忽闻葛洪川畔有牧歌竹枝词者乘牛叩角双髻短衣俄至寺前乃观也李公就谒曰观公健否却问李公曰眞信士与公殊途慎勿相近俗縁未尽但愿勤修不堕即遂相见李公以无由叙话望之澘然圆观又唱竹枝步步前去山长水逺尚闻歌声词切韵高莫知所诣初到寺前歌曰三生石上旧精防赏月吟风不要论慙愧情人逺相访此身虽异性常存寺前又歌曰身前身后事茫茫欲话因縁恐断肠吴越山川游已遍却回烟棹上瞿塘后三年李公拜谏议大夫一年亡
　　红线
　　红线潞州节度使薛嵩家青衣善弹阮咸又通经史嵩遣掌牋表号曰内记室时军中大宴红线谓嵩曰羯鼔之音颇悲调其声者必有事也嵩亦明晓音律曰如女所言乃召而问之云某妻昨夜亡不敢乞假嵩遽遣放归时至德之后两河未宁初置招义军以釜阳为镇命嵩固守控压山东杀伤之余军府艸创朝庭复遣女嫁魏博节度使田承嗣男男取滑州节度使令狐彰女三镇互为姻娅人使日浃往来时田承嗣尝患热毒风遇夏增剧毎曰我若移镇山东纳其凉冷可缓数年之命乃命军中武勇十倍者得三千人号外宅男而厚恤养之常令三百人常直州宅卜选良日将并潞州嵩闻之日夜忧闷咄咄自语计无所出时夜漏将传辕门已闭杖防庭除惟红线从行红线曰主自一月不皇寝食意有所属岂非邻境乎嵩曰事系安危非尔能料红线曰某虽贱品然亦有解主忧者嵩乃具告其事曰我承祖父遗业受国家厚恩一旦失其土疆即数百年勲伐尽矣红线曰易尔不足劳主忧也乞放某一到魏郡看其形势观其有无今一更首途三更可以复命请先定一走马兼具寒暄书其他即俟某郤回也嵩大惊曰不知女是异人我之暗也然若事不济反速其祸奈何红线曰某之行无不济者乃入闺房饰其行具梳乌蛮髻攅金凤钗衣紫绣短袍系青丝轻履胸前佩龙文首额上书太乙神名再拜而儵忽不见嵩乃反身闭户背烛危坐常时饮酒数合是夕举觞十余不醉忽闻晓角吟风一叶堕露惊而试问即红线回矣嵩喜而慰问曰事谐否曰不敢辱命又问曰无伤杀否曰不至是但取牀头金合为信耳红线曰某子夜前三刻即到魏郡凡歴数门遂及寝所闻外宅男止于房廊睡声雷动见军士卒步于庭庑传呼风生某发其左扉抵其寝帐田亲家翁止于帐内鼓趺酣瞑头枕文犀髻包黄縠枕前露槖一七星剑剑前仰开一金盒盒内书生身甲子与北斗神名复著名香及美珍散覆其上扬威玉帐但期心豁于生前同梦兰堂不觉命县于手下宁劳禽纵祗益伤嗟时则蜡炬光凝炉香烬煨侍人四布兵器森罗或头触屏风鼾而軃者或手持巾拂寝而伸者某攀其簪珥縻其襦裳如病如昏皆不能寤遂持金合既出魏城西门将行二百里皆铜台高揭而漳水东注晨飚动静斜月在林忧往喜还顿忘于行役感知酬德仰副于心期所以夜漏三时往反七百余里入危邦经五六城冀减主忧敢言其苦嵩乃发使遗承嗣书曰昨夜有客从魏中来云自元帅头边获一合不敢留驻谨郤封纳专使星驰夜半方到见搜捕金合一军忧疑使者以马挝叩门非时请见承嗣遽出以金合授之奉承之时惊怛絶倒遂驻使者止于宅中狎以私宴多其锡赉明日遣使赍缯帛三万疋名马二百匹他物称是以献于嵩曰某之首领系在恩私便宜知过自新不复更贻伊戚专膺指使敢议姻亲役当奉毂后车来则麾鞭前马所置纪纲仆号为外宅男者本防他盗亦非异图今并脱其甲裳放归田亩矣由是一两月内河北河南人使交至而红线辞去嵩曰女生我家而今欲安往又方赖女岂可议行红线曰某前世本男子学江湖间读神农药书救世人灾患时里有孕妇忽患蛊症某以芫花下之妇人与腹中二子俱毙是某一举杀三人阴功见诛降为女子使身居贱隶气禀贼星所幸生于公家今十九年矣使身厌罗绮口穷甘鲜宠待有加荣亦至矣况国家建极庆且无疆此辈背违天理当尽弭患昨往魏郡以示报恩两地保其城池万人全其性命使乱臣知惧烈士安谋在某一妇人功亦不小固可赎其前罪还其本身便当遁迹尘中栖心物外澄清一气生死常存嵩曰不然遗尔千金为居山之所给红线曰事关来世安可预谋嵩知不可驻留乃广为饯别悉集宾客夜宴中堂嵩以歌送红线酒诸坐客中冷朝阳为辞曰采菱歌怨木兰舟送客魂消百尺楼还似雒妃乗雾去碧天无际水空流歌毕嵩不胜悲红线反袂且泣因为醉离席遂亡其所在
　　许云封
　　许云封乐工之篴者贞元初韦应物自兰台郎出为和州牧非所宜愿颇不得志轻舟东下夜泊灵壁驿时云天初秋瀼露凝冷舟中吟风将以属辞忽闻云封篴声嗟叹久之韦公洞晓音律谓其篴声酷似天宝中棃园法曲李谟所吹者遂召云封问之乃是李謩外孙也云封曰某任城旧士多年不归天宝改元初生一月时东封回驾次至任城外祖某闻初生相见甚喜乃抱诣李白学士乞撰令名李公方坐旗亭高声命酒当垆贺兰氏年且九十余邀李置饮于楼上外祖髙篴送酒李公握筦醉书某胸前曰树下人不语不语眞我好语若及日中烟霏谢陈宝外祖辞曰本于学士乞名今不解所书之语李公曰此即名在其间也树下人是木子木子李字也不语是莫言莫言謩也好是女子女子外孙也语及日中是言午言午是许也烟霏谢陈宝是云出封中乃是云封也即李謩外孙许云封也后遂名之某才始十年身便孤立因乘义马西入长安外祖悯以逺来令齿诸舅学业谓某性知音律教以横篴毎一曲成必抚背赏叹値棃园法部置小部音声凡三十余人皆十五以下天宝十四载六月日侍骊山跓跸是贵妃诞辰上命小部音声乐长生殿仍奏新曲未有名会南进荔枝因以曲名荔枝香左右欢呼声动山谷是年安禄山叛车驾还京自后俱逢离乱漂流南海近四十载今者近访诸亲将抵龙丘韦公曰吾有乳母之子其名千金尝于天宝中受篴李供奉艺成身死每所悲嗟旧吹之篴即李君所赐也遂囊出旧篴云封跪视悲切抚而观之曰信是佳篴但非外祖所吹者又谓韦公曰竹生云梦之南鉴在柯亭之下以今年七月望前生明年七月望前伐过期不伐则其音实未期而伐则其音泛浮者外泽中干干者受气不全气不全则其竹夭凡发扬一声出入九息古之至音者一叠十二节一节十二敲今之名乐也至是落梅流韵感金谷之游人折柳传情悲玉关之戍客诚有清响异音非至音无以降神而祈福也其已天之竹遇至【阙】
  </div>
  <div class="pagination">
   <a href="说郛_page566.html">
    上一页
   </a>
   <span>
    ...
   </span>
   <a href="说郛_page562.html">
    562
   </a>
   <a href="说郛_page563.html">
    563
   </a>
   <a href="说郛_page564.html">
    564
   </a>
   <a href="说郛_page565.html">
    565
   </a>
   <a href="说郛_page566.html">
    566
   </a>
   <span class="current-page">
    567
   </span>
   <a href="说郛_page568.html">
    568
   </a>
   <a href="说郛_page569.html">
    569
   </a>
   <a href="说郛_page570.html">
    570
   </a>
   <a href="说郛_page571.html">
    571
   </a>
   <a href="说郛_page572.html">
    572
   </a>
   <span>
    ...
   </span>
   <a href="说郛_page568.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
