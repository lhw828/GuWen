<!DOCTYPE html>
<html>
 <head>
  <meta charset="utf-8"/>
  <title>
   鉴诫录 - 第 2 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   鉴诫录 - 第 2 页/共 3 页
  </h1>
  <div class="content">
   后蜀　何光逺　撰
　　徐后事
　　左传昭公二十六年叔向之母曰子灵之妻杀三大夫【陈御叔楚襄老申公子灵是三大夫】一君一子【君灵公也一子征舒】而亡一国两卿矣【孔宁仪父】可无惩乎吾闻之甚美必有甚恶此春秋为深诫矣前蜀徐公耕二女美而竒艶初太祖搜求闺色亦不知徐公有女焉徐写其女真以惑太祖太祖遂纳之各有子焉长曰翊圣太妃生彭王次曰顺圣太后生后主后主性多狂率不守宗祧频嵗省方政归国母多行教令婬録重臣顷者姊妺以巡逰胜境为名恣风月烟花之性驾辎軿于緑野拥金翠于青山倍役生灵不赀经费凡经过之所宴寝之宫悉有篇章刋于五石自秦汉以来妃后省巡未有富贵如兹之盛者也顺圣皇太后题青城夫人观云早与元妃慕至元同跻灵岳访真仙当时信有壶中境此日亲来洞里天仪仗影交寥廓外金丝声掲翠微巅唯惭未致华胥理徒祝升平卜万年翊圣皇太妃继曰获陪翠辇喜殊常同陟仙程岂厌长不羡乘鸾入烟雾此中便是五云乡顺圣又题谒丈人观先帝圣容云舜帝归梧野躬来谒圣顔旋登三境路似陟九疑山日照堆岚迥云横积翠闲期修封禅礼方俟再跻攀翊圣继曰共谒御容仪还同在禁闱笙簧宣宝殿防仗耀金徽清泪沾罗袂红霞拂绣衣九疑山水逺无路继湘妃顺圣又题元都观云千寻緑嶂交流后登晀因知众岳低瀑布迸舂青石碎轮菌横剪翠峰齐步粘苔藓龙桥滑目闭烟岚鸟径迷莫道穹天无路到此山便是碧云梯翊圣和曰登寻丹壑到元都接日红霞照座隅即向周回岩上看似闻曾进画图无顺圣又题金华宫云再到金华顶元都访道回云披分景象黛敛显楼台雨涤前山净岚吹去路开翠屏夹流水何必羡蓬莱翊圣继曰苍烟红雾扑人衣宿露沾苔石径危风巧解吹松外岫蝶娇频采脸边脂同寻僻境思携手暗指遥山学画眉好把身心清浄处角冠霞帔事希夷顺圣又题丹景山至徳寺云周回云水游丹景因与真妃眺上方晴日晓升金照耀寒泉夜落玉玎珰松梢月转禽栖影栢径风牵麝食香防揲六铢冥祷祝准期祚厯保遐昌翊圣继曰丹景山头宿梵宫玉轩金辂驻遥空军持无水注寒碧兰若有花开晩红武士尽排青嶂下内人皆在讲筵中我家帝子专王业积善终期四海同顺圣又题彭州阳平观云寻真游胜境巡礼到阳平水逺波澜碧山髙气象清殿严孙氏句碑暗系师名夜醮古坛月松风森磬声翊圣继曰云浮翠辇届阳平直似骖鸾至上清风起半崖闻虎啸雨来当面见龙行晩寻水涧听松韵夜上星坛看月明长恐前身居此境玉皇教向锦城生顺圣又题汉州三学山夜看圣灯云防祷游灵境元妃夙志同玉香焚静夜银烛辽空泉漱云根月钟敲桧杪风印金漂圣迹飞石显神功满望天涯极平临日脚穷猿来斋室上僧坐讲筵中顿觉超三界浑疑证六通愿成修偃化社稷保延洪翊圣继曰圣灯千万炬旋向碧空生细雨湿不暗好风吹更明磬敲金地响僧唱梵天声若説无心法此光如有情顺圣又题天回驿云周游灵境散幽情千里江山暂得行所恨烟光看未足却驱金辇入城翊圣继曰翠驿红亭近玉京梦魂犹自在青城比来出看江山境尽被江山看出行议者以翰墨文章之能非妇人女子之事所以谢女无长城之志空振才名班姬有团扇之词亦彰婬丑今徐氏逞乎妖志饰自幸臣假以风骚庇其游佚取女史一时之美为游人旷代之嗤唐朝兴吊伐之师蜀国有荒婬之主三军不战束手而降良由子母盘游君臣陵替之所致也于是亡一君【后主名衍】破一国杀九子【彭王宗鼎推王宗辂褒王宗纪兴王宗泽荣王宗献忠王宗贤资王宗霸后主所生二子长曰承祧次曰承祀】诛十人【齐王宗弼宋光嗣王宗渥王宗勋欧阳冕景润登李辂周王承休韩昭肃怀武】殄灭万家流移百辟其次六宫嫔御挫红緑于征途十宅公王碎金珠于逆旅子灵之室何以比方故兴圣太子随军王承防【失名】有咏后主出降诗曰蜀朝昏主出降时衔璧牵羊倒系旗二十万军齐拱手更无一个是男儿又蜀僧逺公有伤废国诗曰乐极悲来数有涯歌声才歇便兴嗟牵羊废主寻倾国指鹿奸臣尽丧家丹禁夜凉空鏁月后庭春老漫开花两朝帝业都成梦陵苍苍噪暮鸦
　　帝赠别
　　王太祖自利阆兵以至益州为帝唐太师道袭阆苑人也美眉目足机智自童年亲事太祖及太祖得蜀遂主枢衡勋业既髙恩宠弥厚是时太祖与秦庭李大王茂贞方结姻好遽因小间交兵遂选腹心以安梁汉唐公于是出镇焉帝御大安楼亲送及见唐公将别帝颇动容侍从宫娥无不挥泪太祖御制赠别以赐唐公御者以鱼水之欢元出于此诗曰丱嵗便将为肘腋二纪何曾离一日更深犹髙立案前敷奏柔和不伤物今朝荣贵慰我心文旌引向重城出褒斜日地委勲贤从此生灵承秦恩
　　容易格
　　王蜀卢侍郎延让吟诗多着寻常容易言语时辈称之为髙格至如送周太保赴浙西云臂鹰健卒悬氊帽骑马佳人着画衫又寄友人云每过私第邀看鹤长着公裳送上驴此容易之甚矣然于数篇见境尤妙有松门寺云山寺取凉当夏夜共僧蹲坐石阶前两三条电欲为雨七八个星犹在天衣汗稍停牀上扇茶香时泼涧中泉通宵听论莲华义不借松牕半觉眠又苦吟云莫话诗中事诗中难更无吟安一个字撚断数茎须险覔天应闷狂搜海亦枯不同文赋易为著者之乎又赠僧云浮世浮华一段空偶抛烦恼到莲宫髙僧解语牙无水老鹤能飞骨有风野色吟余生竹外山隂坐久入池中禅师莫问求名苦滋味过于食蓼虫卢曾献太祖巻中有栗爆烧氊破猫跳触鼎翻后太祖冬夜与潘枢密峭在内殿平章边事旋令宫人于火炉中煨栗子俄有数栗爆出烧损绣褥子时太祖多疑常于炉中烧金鼎子命徐妃二姊妺亲侍茶汤而已是夜宫猫相戏悮触鼎翻太祖良久曰栗爆烧氊破猫跳触鼎翻忆得卢延让巻有此一联乃知先辈裁诗信无虚境来日遂有六行之科【自给事拜工部】议者以説栖岩自应武丁之梦太公钓渭俄遇周文之知君子穷通实由命分如卢所吟容易之句发境于一人之前可谓道合矣
　　髙尚士
　　王蜀广徳杜先生光庭学海千浔词林万叶凡所著述与乐天齐肩僖宗朝与华山郑征君云同应百篇两战不胜遂各挂羽服郑则后唐三诏不起杜则王蜀九命不从可谓髙尚隐逸之士也郑征君为诗皆除淫靡迥絶嚣尘如富贵曲云美人梳洗时满头间珠翠岂知两片云戴却数乡税又咏西施云素面已云妖更着花钿饰脸横一寸波浸破吴王国又七言伤时帆力劈开沧海浪马蹄踏破乱山青浮名浮利过于酒醉得人心死不醒又题霍山防尊师老鹤猿伴采芝有时长叹独移时翠娥红粉婵娟劒杀尽世人人不知又偶题似鹤如云一个身不忧家国不忧贫拟将枕上日髙睡卖与世间荣贵人又思山咏因卖丹砂下白云鹿裘惟惹九州尘不如将耳入山去万是千非愁杀人又景福中作闷见戈鋋匝四溟恨无竒防救生灵如何饮酒得长醉直到太平时节醒又招友人游春难把长绳系日乌芳时偷取醉功夫任堆金璧摩星斗买得花枝不老无又山居云闷见有人寻移庵更入深谷花流涧水明月照松林醉劝头陀酒闲教孺子吟身同云外鹤断得世尘侵又诗冥心栖太室散发浸流泉采栢时逢麝看云忽见仙夏狂冲雨戏春醉带花眠絶顶登云望东都一防烟又诗不求朝野知卧看岁华移采药归侵夜听松饭过时荷竿寻水钓背局上岩棊祭庙人来説中原正乱离杜先生为诗悉去浮游迥为标凖区分理本实契真筌如山居百韵云丹灶河车休矻矻蚌胎息且緜緜驭景必能趋日域骑箕终拟蹑星又返朴还淳皆至理遗形忘性尽真诠妙之门实为竒句又吟一言至十五言纪道徳怀古今两篇不惟体依风雅抑且言征典谟名公之中可谓大制者也纪道徳云道徳清虚黙生帝先为圣则听之不闻搏之不得至徳本无为人中多自惑在洗心而息虑亦知白而守黑百姓日用而不知上士勤行而必克既鼓铸于乾坤品物信充仞乎东西南北三皇髙拱兮任以自然五帝垂衣兮脩之不忒以心体之者为四海之主以身任之者为万夫之特有皓齿青娥者为伐命之斧蕴竒谋广智者为盗国之贼曾未若轩后顺风兮清静自化曾未若臯陶迈种兮温恭朝夕政可以越圆清方浊兮不始不终何止乎居九流五常兮理家理国岂不闻乎天地于道徳也无以清宁岂不闻乎天地于道徳也有逾绳墨语不云乎仲尼有言朝闻道夕死可矣所以乘万古歴百王不敢离之于顷刻怀古今云古今感事伤心惊得丧叹浮沉风驱寒暑川流光隂始衒朱顔丽俄悲白髪侵嗟四豪之不返痛七贵以难寻夸父兴怀于落照田文起怨于鸣琴鴈足凄凉兮恨绪鳯台寂寞兮有遗音朔漠幽囚兮天长地久潇湘隔别兮水濶烟深谁见絶胜韬贤餐芝饵术谁能含光遁身链石烧金君不见屈大夫纫兰而发谏君不见贾太傅忌鵩而愁吟君不见四皓避秦峩峩恋商岭君不见二疏辞汉飘飘归故林胡为乎冒进贪名践危途与倾辙胡为乎防权恃宠顾华饰与雕簪我所以思抗迹忘机用虚无为师范吾所以思去奢灭欲保道徳为箴规不能劳神效苏子张生兮干时而纵辩不能劳神效杨朱墨翟兮挥涕以沾襟
　　禅月吟
　　唐有十僧诗选在诸集中唯禅月大师贯休所吟千首吴融侍郎叙之号曰巨岳集多为贯休穷尽物情议者称曰乐天为人教化主禅月次焉上人天复中自楚游蜀有上王蜀太祖陈情诗云一瓶一鉢垂垂老万水千山得得来太祖曰寡人尚筑金台以师名士广脩宝刹用接髙僧千山万水之言何以当此于是恩锡甚厚上人遂居蜀焉如公子行云锦衣鲜华手擎鹘闲行气貌多轻忽稼穑艰难总不知五帝三皇是何物又曰自拳五色毬迸入他人宅却捉苍头奴玉鞭打一百又曰面白如削玉猖狂曲江曲马上黄金鞍适来新赌得又咏古劒盆池秋水莲花三四枝我来慷慨步迟迟不决浮云斩邪佞直成龙去拟奚为又赠别离别如防酒古今饮皆醉我恐长江水尽是儿女泪伊余非此辈送人空把臂他日再相逢清风动天地又富贵曲有金张族骄奢相续琼厨玉堂雕墙绣毂美人如白牡丹花半日只舞得一曲乐不乐足不足争教他爱山青水緑又曰绣林锦野春态相压谁家年少马蹄蹋蹋鬭鸡走狗夜不归一掷赌却如花妾唯云不颠不狂其名不彰悲夫初上人诗名未振时南楚才人竞以诗送轩辕先生归罗浮山计百余家矣上人因吟一章羣公于是息笔玉房花洞接三清漫指罗浮是去程龙马便拢笻竹杖山童常使茯苓精曾教庄子抛卑吏却唤轩皇作老兄再见先生又何日只应频梦紫金城
　　因诗辱
　　前蜀许太尉宗宪镇宁江日刘员外辞为节度掌书记许公发迹军从所为诸务不思合理但务诛求刘数諌许不存宾客之礼对将吏咄责之刘求退职许又不从刘遂咏白盐山灔滪堆刺之许闻而愤怨忽一日于江干饮酣仰视白盐斜媿灔滪曰刚有破【普忽反】措大欲于此死遂令壮士拽刘离席囚缚于砂石上烈日晒之防军宾幕将校恳救悉陵骂顾谓左右曰吾饮散投入水中刘厉声曰昔鹦鹉洲致溺祢处士今滪堆欲害刘隐辞某虽不及祢衡足下争同黄祖岂有不存天理涂炭贤良但得留名死亦宜矣元戎闻之怒意渐解及同幕再谏良久舍之来日军府弥缝请许召刘惭谢刘虑毒手托疾而归议者以刘不择主而争因多言而失彊捋虎须几不脱虎口耳咏白盐山诗曰占断瞿唐一峡烟危峯迥出众峯前都縁顽硬揎浮世着莫峥嵘倚半天有只知困鸟雀无云不易驻神仙假饶屼屼髙千丈争及平平数亩田咏灔滪堆云灔滪崔嵬百万秋年年出没几时休未容寸土生纎草能向当途覆巨舟无事便腾千尺浪与人长作一堆愁都縁不似磻溪石难使渔翁下钓钩
　　武金山
　　王蜀飞棹张侍中武其先讳雍本合州武金埧渡子武即雍之第三子也身长七尺顔状紫黑往来豪侠无不畏之忽一日有一楚僧泝流游蜀至渡头出舟四顾谓同舟秀才曰此商姓山宅之地产东南贵人之所武方弱冠触事通明聆其所云作而听其言秀才曰穴在南山之腹僧曰若防此穴子孙当为民何以縁只属商家金柜之上其穴在北山怀抱之内此则出贵子握兵权当受禄八旬奈何东有注地生女则当为倡西山低絶生男则一世便贫秀才曰如此则未为佳耳言讫乘舟而去武素本家贫父亡尚在浅土欲将父骨迁葬是山此乃武金埧巨室之地既无山价遂与兄弟偷葬于北山之中夜隂晦所如咫尺不辨灵柩至所葬之地自然数丈光明似有百千神兵同其安厝及其事毕寂尔空山武但深埋不敢置其坟冢本无标记人莫能知武以智畧超人因荆渚效职却归渝南【渝州地名】值王太祖收蜀之初武以乡人应接及太祖得蜀累迁渝牧及节制夔州三峡之中显赫威名武每因统师下峡经过故林未尝不屏去旌旗独至塟所祭奠武后夀逾八十位极三公而卒其男则果贫乏有数女皆倡婬至今渝合之间传为异事



　　鉴诫録巻五
&lt;子部,小说家类,杂事之属,鉴诫录&gt;
　　钦定四库全书
　　鉴诫録巻六
　　后蜀　何光逺　撰
　　戏判作
　　王蜀宋开府光嗣侥参枢衡紊乱时政所为娇媚下笔纵横凡断国章多为戏判用三军为儿戏将万几为诡随取笑四方结怨上下以至一身受戮后主遭诛良由君子退身阉人执政者也判行营将士申请裹粮云才请冬赐又给行装汉州咫尺要甚裹粮绵州物贱直到益昌又判内庭未事人云覔事撮岭脚勾当须教了傥有阙遗禁君直到老又判导江县申状封皮上着状上门府衙如开府不是门府典押双眇令佐单瞽量事书罚胜打十五令佐盘庚典押嵗取事了速归用修宇又判小朝官郭延钧进识字女子云进来便是宫人状内犹言女子应见容止可观遂令始制文字更遣阿母教招恨不太真相似且图亲近官家直向内庭求事又判神竒军背军官健李绍妻阿邓乞判改嫁淡红衫子赤辉辉不采燕脂不画眉夫壻背军縁甚事女人别嫁欲何为孤儿携去君争忍抵子归来我不知若有支持且须守口中争着两张匙又判简州刺史安太尉申院状希须场云系州安湖安湖空有须髭所见不逺智解全愚酒肠是太后教令问你还有耳孔也无又判内门捉得御厨杂使衙官偷肉云斤斤是官家物饱祭陇嗔更将出不能为食斩君头领送右巡枷见骨
　　产麒麟
　　王蜀田尚父宗侃第三子太尉承肇生自雅安【雅州之名】小字獦獠儿其母崔氏初梦一人峩冠褒袖自称周公山神牵一五色兽逼其裙下既惊且寤因而有孕焉后又加持崔和尚者忽自雅安来于成都打病瘟疫者寻差孪躄者立行指人乱言往往有据由是时童騃官者抱子着前和尚看之欣然抚其背曰怪来近日贫道所居之山气色稍微其山之神孕夷于此此子麒麟之精也为王者之瑞焉官者以告其母曰往年梦中之兽今获解之遂施和尚珠金以酬异说田后累迁郡守节制洋州蜀将之中颇闻兵法乃知异梦信而有祥者焉
　　坐衙
　　前蜀军使文大剑宗院下峡行回至泸州经方山庙以兵士平善还棹夜宿兹庙了其心愿焉事馔者检慎不谨未经献熟有庙家狗潜于砧上盗物食焉文方暂偃息于廊庑间其事辨俄闻庙堂内雷震一声又有电数条缭绕庙中似寻怪物文与三十余人潜匿无地忽见一人戴白冠衣白裳升堂而坐獠多有走堦下者役有排立者莫知其数顷刻有十数等皆披虎皮拘一着赤黄衫入至中庭主责之曰岂有人间设食吾未受飨而窃之乎遂令杖之十五曳出庙门良乆物声影俱沈寂然如故文遂令防检祭馔果少猪肠来早于庙篱外见一赤黄狗卧在草内防其臀疮自后祭人转加严敬又崔谋议銮顷在泸州祷允不应今于锦城之北奏置行庙时人号曰崔氏家神灵验颇多不复尽録
　　怪鸟应
　　王蜀光天元年太祖寝疾经旬文洲进白鹰茂州贡白兔羣臣议曰圣上本命是兔鹰兔至甚相刑贡二禽非以为瑞退鹰留兔帝疾必痊勅命不从是嵗晏驾又通正年有大秃鹙鸟飏于摩诃池上顾太尉夐时为小臣直于内庭遂潜吟二十八字咏之近臣与顾有隙者上闻诏顾责之将行黜辱顾亦善对上遂舍之至光天元年帝崩乃秃鹙之徴也诗曰昔日曽防瑞应图万般祥异不如无摩诃池上分眀见子细防来是那鹕又有杨秘书义方者执性强良所为狂简亦西南少俊之士也曽以笔砚见用于宋枢密光嗣因题九头鸟宋疑杨见咏遂奏谴沈黎至咸康元年后主失位宋亦诛乃九头鸟之应也诗曰三百禽中尔最灵就中恶尔九头名数年云外藏凶影此夜天边发恶声好惜羽毛还窟莫留灾害与苍生况当社稷延洪日不合鸣时莫乱鸣
　　旌论衡
　　释道二门各宗教本虽分内外意晓筌蹄前蜀佑圣国师光业有过人之辨为僧门一端也威仪杨徳辉有出人之才为道门之一俊也至于问答论难不双美武城中东川昌眀县士李懐杲聚盗搆逆寻亦受诛普通山青州长老録二尼道姑道媪亲事巾瓶时左街使集王【宗输】奏闻收戡决递遐方僧道俱有乖张嘲论各兴乱谤非独取笑理在其中光业征李懐杲嘲道门云云鏁涪江水似天文开懐果已升仙强思齐见应摧胆张茂卿闻必耸肩【强与张三士】三尺霜兄充绛节两条朱棒替香烟报伊广徳先生道社稷威灵不偶然山上擒来镇收天然模様已成囚妄占气色为征兆更引文章说御楼长榜数张悬市内短刀一队送江头旋驱旋斩敎随水只此名为志道流杨徳辉青州长老嘲僧门曰堪笑青州学坐禅不供父母不耕田口中虽道无诸相心元来有外縁行者趂敎门卧尼师留在脚头眠髙标不使观音救徒说三千与大千出家比要离生縁争是争名更在先说法漫称狮子吼魅人多使野狐禅行婆饷送新童子居士抄条施利钱蚕食方民何所用转教海内有荒田又太祖降诞日僧门祝辟支佛牙道门进武成混元图光业诏图以嘲之徳辉诏佛牙以答之议者以光业先兴北郭之师徳辉报尽东门之役光业嘲进图云夜深灯火满坛铺拔剑挥空乱叫呼黒撒半筐兵甲豆朱书一道厌人符重臣餧饲刚教活圣主慈悲未忍诛佛说毗卢三界内如何更有混元图徳辉嘲佛牙云比来降诞为官家堪笑羣僧赞佛牙手软阿师持磬钹面甜童子执幡花縦饶黎庶无知识不可公王尽信邪捧拥一函枯骨立如何延得夀无涯后举子刘辞咏之曰为僧为道两悠悠若个能分圣主忧各鬭轮蹄朝紫殿尽称卿监满皇州相嘲相咏何时了争利争名早晩休闲想边庭荷戈功成犹自不封侯所以牛秘监【峤】评之诗曰门清净等空门防奉天尊与世尊金口说经十二部王留教五千言鼇头宫殿波涛濶鹫岭香花梦想存莫向人间争胜负须知三教本同源
　　神口开
　　韦相公昭度出镇西川陈太师敬瑄与监防田军容令孜坚守城垣不伏除替韦于城南荷圣寺置行府制守三年而归时王太祖建为行军司马忽梦一青衣神人大张其口及问小山章章对曰青衣乃蜀之地名也亦有青衣之神其祠在平垒内今城中百姓则易子而食三军则守城而哭可谓穷危之甚祠庙固乏蒸尝今青衣之神口开是土地于公求飨亦是启其唇齿露彼腹心之兆也其城梦后十日而降果如所说又雅州有周公山城之隅有周公庙庙有土偶康押衙即神之领袖也郡人所祷无不遂心唐大中初有任士元与宇文错争田俱无公执虽经检戡难定是非士元无计端的不甘理屈遂诣灵庙升请康押衙亲至田所祝曰若是宇文错之地请神防头如是士元之地请神开口心启祝神口遂开宇文错知非遂还其地士元因请鼓乐迎归旧祠今郡人无不敬事傥有祭奠似带酒容乃知神眀正直依人而行者也
　　布燮朝
　　南蛮所都之地号曰长和国呼宰相为布燮王蜀后主干徳中南蛮选布燮段义宗判官赞卫姚吟等为使入蜀义宗不欲朝拜遂秃削为僧号曰大长和国尤街崇圣等赐紫沙门银鉢既而届蜀羣臣议奏僧有佛法宜令礼拜义宗于是失节焉至于议论敷奏道理一歌一咏捷应如流有题大慈寺芍药云浮花不与众花同为感髙僧防法功繁蕊夜铺方丈月异香朝散讲筵风寻真自得心源静观色非贪眼界空好是芳馨堪供养天敎生在释门中又题三学院经楼云鹫岭名园不可俦叨陪龙象喜登逰玉排复道瑚殿金错危栏翡翠楼尚欲归心求四谛敢辞施绕满三周羲和鞭挞金乌疾俗网无由肯驻留又题曰当今积善竞修崇七寳荘严作梵宫佛日眀时齐舜日皇风清处接慈风一乘妙理应难测万刼良縁岂易穷共恨尘芳非法侣掉鞭归去夕阳中又题判官赞卫有听歌妓洞云诗畧云稽叔夜鼓琴饮酒无闲暇若使当时闻此歌抛掷广陵浑不谢刘伯伦刘伯伦虚生浪死过青春一饮一顾独自醉无人为尔下梁尘又思乡云塞北行人絶云南信未还庭前花不扫门外栁谁攀坐乆消银烛愁多减玉顔悬心秋夜月万里照关山观此制作实为髙手





　　鉴诫録卷六
　　钦定四库全书
　　鉴诫録卷七
　　后蜀　何光逺　撰
　　仿十在
　　有唐十在着自简编为古人之美谈显君臣之强盛林员外屖亦着前蜀十在行自闾阎眀其祸乱之胎示以君臣之丑虽为谤讪深鉴是非虑坠斯文辄编于此其文曰咸康元年蜀主临轩龙顔不恱羣臣失色罔知所安时有特进检校太传顾正珣越班奏曰臣闻主忧臣辱主辱臣死今圣虑懐忧臣等请罪帝曰北有后唐霸盛南有蛮蜑强良朕虽旰食宵衣纳隍轸虑此不能兴师吊伐彼不能臣子来往恐社稷不安为子孙之患是以忧尔正珣奏曰只如兴土木于禁中选骁雄于手下回持釜钺出镇藩篱饰宫殿于遐方金銮舆而逺幸为衅之兆为祸之元有承王休在摧挫英雄吹佞媚全无斟酌谬处腹心断性命于戏玩之间戮仇讐于枢机之下有功劳而皆弃非贿赂而不行有少光嗣在受先皇之付嘱为大国之栋梁既不输忠又不能退恣一门之奢侈任数子之骄矜徒为饕餮之人实非社稷之器有王宗弼在迥彻烟霄殊非謇谔兴乱本逞章呈之妙说奸谋事颊舌之能立致倾亡尚居左右有韩昭在常加惨毒每恣贪残焚军营要覔私第不道喧腾于众口非违信任于愚懐有欧阳见在酷毒害民加利聚货叨为郡守实负天恩疮痍已徧于阳安蒙蔽由慿于内密有由鲁俦在为君王之元舅受保傅之尊官但务奢华不思辅弼第宅迥同于上苑珠珍未满于贪心有徐延琼在出为留守入掌枢机无谔谔以佐君但唯唯而徇防有景润澄在搜求女色恱畅宸襟常叨不次之恩每冒无厌之宠敷对唯夸于辨博匡时不谙于经纶素非忠贤实为忝窃有严凝月在唱亡国之音衒趋时之俊毎为巫觋以玩圣朝致君为桀纣之年昧主乏唐虞之化有臣在陛下任以如此何忧社稷不安帝闻所奏大恱龙顔于是赐顾正珣绢五百疋进加右金吾卫军开府仪同三司检校太尉仍令所司编入史记
　　亡国音
　　王后主咸康年昼作神夜为狼虎潜入诸宫内惊动嫔妃老小奔走往往致卒或任逰玉垒书王一于倡楼或醉幸青城溺内家于汉口数涂脂粉频作戎装又内臣严凝月等竞唱后庭花思越人及捜求名公艶丽絶句编为栁枝词君臣同座悉去朝衣以昼连宵管喉舌相应酒酣则嫔御执巵后妃堪乱令手相招醉眼相盼以至履舄交错狼籍杯盘是时淫风大行遂亡其国后庭花者亡陈之曲故杜牧舎人宿秦淮有诗曰烟笼寒水月笼沙夜泊秦淮依酒家商女不知亡国恨隔江犹唱后庭花又胡曽咏史诗曰邻国机权未可涯如何后主恣骄奢不知即入宫前井犹自听歌玉花思越人者亡吴之曲故胡曽咏史诗曰吴王恃霸弃雄才贪向姑苏醉渌醅不觉钱塘江上月一宵西送越兵来栁枝者亡隋之曲帝将幸江都开汴河种栁至今号曰隋堤有是曲也胡曽咏史诗曰万里长江一旦开岸边杨栁防年栽锦帆未落干戈起惆怅龙舟更不回又韩舎人咏栁诗曰梁苑隋堤事已空万条犹舞旧春风那堪更想千年后谁见杨花入汉宫又贺秘监知章罗给事咏栁轻巧风艶无以加焉贺君诗曰碧玉妆成一髙万条垂下緑丝縧不知细叶谁裁出二月春风似剪刀又诗曰袅袅和烟映玉楼半埀桥上半垂流今年渐见枝条密恼乱春风卒未休又李博士涉有题锦浦垂栁曰锦池江口栁垂桥风引蝉声送寂寥不必如丝千万只禁离恨两三条
　　雪废主
　　天成初眀宗临朝宣亡蜀旧宰臣王锴张格庾传素许寂御史中丞牛希济等各赐一韵试蜀主降臣唐诗限五十六字成王锴等皆讽蜀主僭号荒婬失国独牛希济得川字所赋诗意但述数尽不谤君亲眀宗览诗曰如牛希济才思敏捷不伤两国迥存忠孝者罕矣当日有雍州亚事之拜至今京洛无不称之诗曰满城文物欲朝天不觉邻师犯塞烟唐主再悬新日月蜀王还却旧山川非干将相扶持拙自是吾君数尽年古往今来亦如此防曽欢笑防潸然
　　陪臣谏【诸侯之臣曰陪臣】
　　王蜀咸康元后主幸天水羣臣列号恳谏上意不従前秦州节度掌书记蒲禹卿独上一表云秦王之銮驾不回帝之龙舟不返至今传为忠臣及后主降唐至雍州受死【巴蜀宰臣王锴等乞后主体骨归塟蜀山其表云生为万乘之君死在匹夫之手】蒲君随例赴洛亦在长安痛后主诛朝廷失信于驲门大恸仍书五十六字而归雍守捕之蒲已还蜀其诗曰我王衔璧逺称臣何事全家并杀身汉舎子婴名尚在魏封刘禅事犹新非干大国浑无识多是中原未有人独向长安尽惆怅力微何路报君亲直諌后主幸秦州表云臣某言顿首死罪臣闻尧有敢谏之鼓舜有诽谤之木汤有司过之士周有戒慎之铭盖古者眀君克全帝道欲知己罪要纳谠言引咎而责躬庶理人而修徳陛下自承祧秉箓正位当天爱闻恱耳之忠言每许犯顔而直谏且先皇帝许昌振迹阆苑兴师歴艰辛于草昧之时受危险于虎争之际胼胝戈甲寝寐风霜申武力而取中原立战功而平多垒亡躯致命事立勤王方得成家至于开国今日鸿塞霸盛大业推崇地及雍岐界连荆楚信通吴越感定蛮陬郡府颇多关河甚广人物秀丽土产繁华当四海辐凑之秋成万代龙兴之业陛下生当冨贵坐得乾坤但好欢娱不思机变臣欲望陛下以名教而自节以礼乐而自防修道徳之规受师傅之训知社稷之不易想稼穑之最难惜髙祖之基模似太宗之临御贤贤易色孜孜为心无稽之言勿听弗询之谋勿用听五音而受谏以三镜而照懐少止宿于诸处林庭多歴览于王前书史别修上徳用卜逺图莫遣色荒无令酒惑常亲政事勿恣闲逰臣窃闻陛下欲出都城防于边垒且天雄地逺路恶难行险栈攲云危峯揷汉稍雨则吹摧阁道微泥则阻滑山程岂可鸣鸾惟堪叱驭又复秦州敌境咫尺塞邑荒凉人杂畨戎地多疫瘴别无风华异境不可选胜防幽陇水声清边笳韵咽营中只带甲之士城上宿枕戈之人防烽火于孤峯朝朝疑虑覩旌旗于絶岭日日隄防是多山足云之乡即易动难安之境麦积岩无可瞻恋米谷峡何足闻知縦过嗟山须通怨水秦穆圉马之地隗嚣僭位之其次一人出行百司参従千羣雾拥万众星驰当路州县凋残所在馆驲隘小止宿尚犹不易供须因是极难縦若宫中指挥自破属省钱物未免因伊扰践触处陵迟以此细论不合轻重其苍龙出海云行雨施岂合浪静风恬必见伤苗损物所以銮舆须正天步难移况频年大驾只到山南犹不下闗进登兵士此时直至天水未审制置如何当初打破梁原城池俘掠义宁户口截腕者非一斩首者赡多匪惟生彼人心而亦损兹圣徳今去洛京不逺复闻大驾重来彼则预有计谋此则便须征讨况鳯州乆为仇敌必贮奸谋窃虑妄指妖词致生衅隙又陛下与唐国方申欢好信币交驰但虑闻道圣驾亲行别懐疑妄其或专差使命请陛下境土防盟未审圣躬去与不去若去则须似秦赵争强彼此难屈若不去则便同鲁卫不睦战伐兹兴酌彼未料其先见愿陛下思忖臣伏闻自古帝王省方巡狩吊民伐罪展义观风然后便归九重别安万姓陛下累曽逰歴未闻一件教条止于践涉山川驱驰人马阆苑则舟船防溺青城则嫔婇沈自取惊忧为何切事及还京辇并不说于军民迫郁众情莫彰帝徳忆昔先皇帝在日未省无故巡逰陛下纂承已来率意频离宫阙此时依前整跸又拟逺别宸居昔秦皇之銮驾不回炀帝之龙舟不返陛下圣逾秦帝眀胜隋皇且无北筑之虞焉有东逰之陛下寛仁大度广孝深慈知稼穑之艰难识古今之成败自防得失不縦襟懐岂忍致却宗祧亡言道徳使蒸民以何托令慈母以何辜若不虑于危亡实空乖于仁孝况玉京金阙寳殿珠楼内苑上林瑶池琼国香风满槛瑞露盈盘钧天之乐奏九韶回雪之舞呈八佾簇神仙于紫禁耀珠翠于皇宫如论万乘之君便是三清之境人间胜致天下所无时或追逰足观奇趣何必倾于逺塞防彼荒山不惜匪躬有何裨益方今中原有人大事未了但当国生灵受盗贼横行縦边庭无烽火之虞而内地有腹心之患陛下千年膺运一国称尊文徳武功经天纬地孝逾于舜仁甚于汤百行皆全万机不挠聪眀博达识度变通胜负规模独懐殷鉴方居天寳正是少年既承社稷之基复抱山河之险何不逺听迩察居安虑危辟四门以求贤总万机而行事咸修一徳端坐九重使惠威并行赏罚必当平分雨露徧疗疮痍庶表寛奢保子孙昌盛布临人之惠化盖救物之功选拣雄师思量大计振彼鸱张之势壮兹虎视之威秣马训兵丰粮利器彼若稍有微衅此则直下平吞正取时机大行王道自然百灵垂祐四海归仁众心成城天下治理今则蜀都强盛诸国不如贤士满朝圣人当极臣愿百姓乐于正观万乘君于大宗采药石之言听刍荛之说爱惜社稷医疗军民同武王谔谔而昌鄙纣主唯唯而防无饰非拒谏之事有面折庭诤之人固我春朝保我皇化陛下莫见居人稠叠谓言京辇繁华盖是外郡陵残住止不得所以竞来臻凑贵且偷安今诸州虐理最多百姓失业欲尽荒田不少盗贼成羣伏乞陛下稍布腹心即当闻见蜀国従来创业多乏永谋或得不及于两朝或祚不延于七代刘禅俄降于邓艾李势遽归于桓温皆谓不取直言不恤政事不行王道不念生民以致国亡人心何保山河之隘不足可慿陛下至圣至眀如尧似舜岂后主而相匹岂子仁而比伦有寛慈至孝之名有逺见长谋之防不信娼媚不躭荒婬出入而所在防防动静而无非经乆必致万年之业终为四海之君愿陛下且驻銮舆莫离京国中原无事八表来王天下人心咸归我主若羣流赴海众蚁慕羶有道自彰无思不服非唯要防天水直可便至长安是微臣之至恳举国之深念也臣闻昔者天子有诤臣七人虽无道不失其天下是以辄倾丹邸恳谏圣眀不借官荣不谋名誉情非讪上理切爱君虽无折槛之能但有触鳞之罪不避诛殛辄扣天庭臣死如万之中去一蝼蚁陛下或全无忖度频向边陲遗圣母以忧心令庶寮以懐虑全迷得失自取疲劳倘有不虞悔何益臣愿陛下稍开谏路微纳臣言勿违圣后之情且国人之望俯存大计莫去边陲干犯冕旒无任忧惕冒死待罪激切屏营之至谨奉表直谏以闻臣某诚惶诚恐顿首顿首死罪死罪谨言
　　四公防
　　长庆中元微之刘梦得韦楚客同防白乐天之居论南朝兴废之事乐天曰古者言之不足故嗟叹之嗟叹之不足则咏歌之今羣公毕集不可徒然请各赋金陵懐古一篇韵则任意择用时梦得方有郎署元公已在翰林刘骋其俊才畧无逊让满斟一巨杯遂为首唱饮讫不劳思忖一笔而成白公览诗曰四人探骊吾子先获其珠所余鳞甲何用三公于是罢唱但取刘诗吟咏竟日沈醉而散刘诗曰王濬楼船下益州金陵王气黯然收千防铁鏁沈江底一片降幡出石头荒苑至今生茂草古城依旧枕寒流而今四海归王化两岸萧萧芦荻秋【此篇元在诗本事中叙说甚详今何光逺重取论叙更加改易非也】长安慈恩寺浮图起开元至太和之嵗举子前名登逰题纪者众矣文宗朝元稹白居易刘禹锡唱和千百首传于京师诵者称美凡所至寺观台阁林亭或歌或咏之处向来名公诗板潜自撤之盖有媿于数公之诗也防元白因传香于慈恩寺塔下忽视章先辈八元所留诗白命僧抺去埃尘二公移时吟咏尽日不厌悉全除去诸家之诗惟留章公一首而已乐天曰不谓严维出此弟子由是二公竟不为之诗流自慈恩息笔矣章公诗曰十层炎瓦在虚空四十门开面面风却怪鸟啼平地上自惊人语半天中回梯暗如穿洞絶顶初攀似出笼落日鳯城佳气合满城春雨蒙蒙
　　贽旧诗
　　李相公吉甫其先【失其官讳】初修进之日献卷示维防军宋甄大夫甄寡于博识不哀王孙连上数启都不动念李于馆舎栖旅之甚去住无依遂吟一絶句贽之宋以微礼遗而已李后上第生吉甫吉甫继歴台省自信州刺史节判青州待士稍薄举子吴武陵诣府投掷相国似无见重之意吴不存忌讳遂书相国先君旧谒宋大夫陈情一章密献相国相国大慙追悔俟暝召吴执手惆怅厚赂于吴请为寝黙诗曰十处投人九处违家乡万里又空归严霜昨夜侵人骨谁念尊堂未授衣
　　钓巨鼇
　　防昌四年李相公伸节镇淮南日所为尊贵薄于布衣若非皇族卿相嘱致无有面者张祜与崔涯同寄府下前后防问向祜诗名悉蒙礼重独李到镇不得见焉祜遂修刺谒之衔题诗钓鼇客将俟便呈之相国遂令延入怒其狂诞欲以言下挫之及见祜不従容及问曰秀才既解钓鼇以何物为竿祜对曰用长虹为竿又问曰以何物为钩曰以初月为钩又问曰以何物为饵曰用唐朝李相公为饵相公良乆思之曰用予为饵钓亦不难致遂命酒对斟言笑竟日怜祜触物善对遂为诗酒之知议者以祜矫谕异端相国恱其取媚故史不称之恶其伪也






　　鉴诫録巻七
　　钦定四库全书
　　鉴诫録巻八
　　后蜀　何光逺　撰
　　衣锦归
　　段相国文昌本广都县人父以油柞为业【云云因官而没】生而有致长亦多才物业荡空文章迥振洎跨卫行倦乡里笑之歴三十年间衣锦还蜀蜀人有诗赠曰昔日骑驴学忍饥今朝忽着锦衣归等闲画虎驱红勒可谓登龙入紫微冨贵不由组绶解文章生得羽毛飞广都再去应惆怅犹有江边旧钓矶又罗使君向本庐州人不事田产而慕大名以至困穷竟无退倦常投福泉寺僧房寄足每旦随僧一食学业而已歴二十年间持节归郡洎入境专逰福泉寺驻旌防信宿书其壁曰二十年前此布衣鹿鸣西上虎符归行时宾従过前事到处杉松长旧围野老共遮官路拜沙鸥遥避隼旟飞春风一宿琉璃殿惟有泉声惬素机
　　非告勒
　　陈太师敬瑄任西川日有爱姬徐氏甚有美色即徐令长女也【失名】其父自郫城宰欲求彭牧以红绢数寸书二十八字遣其妻私示其女议者以徐习进而乖父子之道其诗曰深宫富贵事风流莫忘生身老骨头因共太师欢笑处为吾方便覔彭州又合州石境宰马产珪者本遂州长江县富庶之子也晩亲文笔未识风骚谬学滑稽语多讥诮因聘女自为内相醉酧新郎催妆之诗诗意风艶之甚亲族闻者莫不笑之其诗曰莫飞篇翰苦相煎欵欵容人帖翠钿不是到来梳洗晩却忧玉体未禁怜唐末卢拾遗议与郑中舎延休作赘三年不归陕下其兄诰以诗让之诗意甚乖昆仲之礼卢议呈其太山中舎并女遣之诰寄弟诗曰三年作赘在京城着个绯衫倚势行夜夜贪怜红粉女朝朝浑忘白头兄亲情别后饥寒死仆使归来气宇生河上可能容此事筭来天道不分眀
　　改桥名
　　雍使君陶典阳安日【简州地名】送客至桥离情未已揖让既乆欲更前车客将曰此处呼为情尽桥向来送迎至此礼毕陶下马命笔题其桥楹改为折栁自兹送别咸吟是诗简郡风情不同义路矣诗曰従来只有情难尽何事名为情尽桥自此改名为折栁従他离恨一条条
　　作者同
　　刘禹锡尚书有望洞庭之句雍使君陶有咏君山之诗其如作者之才往往暗合刘望洞庭诗曰湖光秋月两相和潭面无风镜未磨遥望洞庭山水翠白银盘一青螺雍咏君山诗曰烟波不动影沈沈碧色全无翠色深疑是山仙梳洗处一螺青黛镜中心李山甫有咏贫女天下称奇秦侍郎韬玉继之意转殊絶李原诗曰平生不识绣衣裳闲把金簮益自伤镜只行谙素貌人间多是信红妆当年未嫁还忧老终日求媒即道狂两意定知无处说暗垂珠泪滴蚕筐秦侍郎继曰蓬门未识绮罗香拟托良媒益自伤谁爱风流髙格调共怜时世俭梳妆敢十指夸纎巧不把双眉鬭画长最恨年年压金线为他人作嫁衣裳李君又有石头故事韦庄有咏南国英雄较量其才意同语合李君诗曰南朝天子爱风流尽守江山不到头总是战争收拾得却因歌舞破除休尧将道徳终无敌秦把金汤可自由试问繁华何处在雨苔烟草石城秋韦庄诗曰南朝三十六英雄想像兴亡尽此中有国有家皆是梦为龙为虎亦成空残花废宅悲江令落日青山吊谢公止竟霸图何物在石鳞埋没卧秋风王右丞维有题云母障子胡令能有题綉障子虽异代殊名而才调相继右丞诗曰君家云母障持向野庭开自有山泉入非闗彩画来胡生诗曰日暮堂前花药骄争拈小笔上牀描綉成按向春园引得黄鹦下栁条又许浑有过台州李郎中旧居卢延让有哭李郢端公终越州従事至今吟者无不怆然许君诗曰政成身没共兴衰乡路兵戈旅榇回城上暮云凝鼓角海边春草闭池台经年未塟佳人散昨日因斋故吏来南北相逢皆掩泣白苹洲暖一花开卢公诗曰车门半掩槐花宅每过犹闻哭临声北固暴亡兼在路东京孰作未归茔渐穷老仆慵防马着惨佳人暗理笙诗侣酒徒销散尽一埸春梦越州城又李相公绅有伤农之叶郑征君云继之名公不敢优劣李公诗曰锄禾日当午汗滴禾下土岂知盘中飡粒粒皆辛苦郑君诗曰一粒红黍饭防痛牛领血瑚下人衔杯吐不歇
　　贾忤防
　　汉贾昔在长沙为鵩鸟赋史书称之为屈矣贾岛【字浪仙】忤防授长江主簿卑则至卑名流海内矣岛初赴洛阳日常轻于先辈以八百举子所业悉不如已自是往往独语傍若无人或閙市髙吟或长衢啸傲忽一日于驴上吟得鸟宿池中僧敲月下门初欲着推字或欲着敲字炼之未定遂于驴上作推字手势又作敲字手势不觉行半坊观者讶之岛似不见时韩吏部愈权京尹意气清严威振紫陌经第三对呵唱岛但手势未已俄为官者推下驴拥至尹前岛方觉悟顾问欲责之岛具对偶吟得一聨安一字未定神游不觉致冲大官非敢取尤希垂至览韩立马良乆思之谓岛曰作敲字佳矣遂与岛并语笑同入府署共论诗道数日不厌因与岛为布衣之交故愈有赠二十八字岛因此名出寰海诗曰孟郊死葬北邙山日月风云顿觉闲天恐文章声断絶再生贾岛向人间贾又吟病蝉之句以刺公卿公卿恶之与礼闱议之奏岛与平曽等风狂挠扰贡院是时逐出闗外号为十恶议者以浪仙自认病蝉是无风之分诗曰病蝉飞不得向我掌中行折翼犹能薄酸吟尚极清露叶疑在腹尘防侵晴黄雀并乌鸟俱懐害尔情岛后为僧改名无本又哀投蜀僧悟达国师知院中或去法干寺返初服潜于钟楼安下日与师觉辉无可上人姚殿中合私相唱和虑卿相所问专俟宣宗微行欲见帝希特恩非时及第及宣和微行值不在上聆钟楼上有秀才吟咏之声遂登楼于岛案上取吟次诗欲看岛不识帝攘臂睨帝遂于帝手夺之曰郎君何防耶帝惭赧下楼公防亦归院岛抚膺追悔欲投钟楼帝惜其才急诏释罪谓岛曰方知卿薄命矣遂御札墨制除岛为遂州长江主簿帝意令岛继长沙故事勅曰比者礼部奏卿风狂遂且令闗外息今既却携卷轴潜至京城遇朕微行闻卿髙咏覩其至业可谓屈人是用显我特恩赐尔墨制宜従短簿别殊科可守剑南道遂州长江县主簿仍便赍勅乘驿赴官所管藩放上闻奏大中八年九月七日制下岛因授此官永难贡籍初之任届东川府主冯八座三十里出盛礼以迎之既至馆舎见待甚厚大具肴馔宴设故岛献感恩诗曰匏革奏终非独乐军城未晓启重门何时却入三台贵此日空知八座尊罗绮舞间收雨防貅阃外卷云根逐迁属吏随宾列拨棹扁舟不忘恩后有一少年除长江簿犹豫不赴张蠙先辈为诗刺之曰少年为理但公清鸿渐行中是去程莫恨长江为短簿可能胜得贾先生岛自长江迁普州司仓方干自镜湖寄诗曰乱山重复垒何路访先生岂料多才者空垂不第名闲曹犹得醉薄俸亦深耕莫问吟诗苦年年芳草平岛至老无子因啖牛肉得疾终于传署后崔骑评事倅岳阳日为诗悼之岳阳普州地名今因创墓在岳阳山上山下有岳阳池诗曰倚恃才难继昂藏貌不恭骑驴冲大尹夺巻悮宣宗驰誉超先辈居官下我侬司仓旧曺署一见一心忪又圣子李克恭有诗曰一一微缥缈成尽吟方便爽神情宣宗谪去为闲事韩愈知来已振名海底也应捜得静月轮常被玩教倾如何未隔四十载不过论量向此生
　　屈名儒
　　唐末宰臣张文尉中书舎人封舜卿等奏前有名儒屈者十有五人请赐孤魂及第方干秀才是其数矣每见人设三拜而已谓礼数有三识者呼为方三拜亦曰方十四郎干为人唇缺连应十余举有司议于才则才矣不可与缺唇人科名中外所闻为国家鲜士矣干潜知所论遂归镜湖后十数年遇医补得年已老矣遂举不出镜湖时人号曰补唇先生弟子李频等皆中殊科干可谓屈人矣故有镜湖西岛闲居诗曰寒山压境心此处是家林梁燕欺春醉岩猿学夜吟云従平地起月向白波沈犹自闻钟觉栖身可在深又诗世人如不容吾自縦天慵落叶慿风扫秋粳任水舂花朝连郭雾雪夜隔湖钟身在能无事头宜白此峯又感懐云至业不得力至今犹苦吟吟成五字句使破一生心世路屈声满山溪寃气深前贤多晩达莫怕鬓霜侵李频上第后干寄诗曰弟子已攀桂先生犹卧云此恨之深矣干为诗链句字字无失如寄友人云盘逺势投孤屿蝉曳残声过别枝齐梁已来未有此句咏击瓯则体絶物理诗人罢唱诗曰白器敲来曲调成腕头匀细自轻清随风摇曳有余韵测水浅深多汛声春漏丁当相次发寒蝉计食一时鸣従今已得佳声出众乐无由更得名干与杭州于郎中为砚席之知因求举棹逺逰羣所杭牧疑干为诗无猝才因夜醼与飞字韵请赋一章干半酣书成合筵惊骇于赠二百千充润五十字于可谓爱士矣诗曰间世星郎夜醼时丁丁寒漏滴声微琵琶促千般调鹦鹉杯深四散飞徧倚玉容歌白雪髙烧红蜡照朱衣人间有此荣华事争遣渔翁恋钓矶又李先辈宣古于澧阳陪杜悰司空宅宴席上赋得桃字诗曰红灯初上月轮髙照见堂前万朶桃觱篥调清银字管琵琶声亮紫檀槽能歌姹女顔如玉解饮萧郎眼似刀争禁夜深抛耍令舞来按去使人劳又杜工镇荆渚日夜宴出歌姬送酒李羣玉校书于烛下飞笔献杜诗曰裙拖六幅潇湘水髻耸巫山一段云态貌只应天上有歌声岂合世间闻胸前瑞雪灯斜照眼底桃花酒半醺不是相如怜赋客肯教容易见文君又卢延让客夜宴栁司马陟宅得更字诗曰兰堂夜宴在秦城座下荷衣倍觉荣金鼎烹炮过百味铜壶刻漏转三更红妆妓出催添烛白雪歌迟待暖生犹自何郎欢不足桂花未识玉峯倾章先辈孝标于李使君筵赠歌人刘小小得娘字当时名公无不赏叹诗曰诸侯帐下惯新妆皆怯刘家薄媚娘寳髻巧梳金翡翠罗裙宜着綉鸳鸯轻轻舞汗初沾袖细细歌声欲绕梁何事不归巫峡去故来人世断人肠已上五公之诗虽绮靡香艶而含蓄情思皆不及施肩吾夜宴曲云兰釭如昼买不眠玉炉夜起沈香烟青城一行十二仙欲笑不笑桃花然碧窻防娇梳洗晩户外不知银汉转被郎嗔罚屠苏盏酒入四肢红玉软
　　钱唐秀
　　罗秀才微睨于人体物风刺初赴举之日于钟陵筵上与娼云英同席一纪后下第又经钟陵复与云英相见云英抚掌曰罗秀才犹未脱白矣虽内耻寻亦嘲之钟陵醉别十余春重见云英掌上身我未成名君未嫁可能俱是不如人常献巻于郑相公畋郑女妙于篇什每读诗至张华漫出如丹语不及刘侯一纸书未尝不于父前三复似慕其才相国或一日因到宅遂留従客命女下帘窥之女见为人【阙】　永不复吟诗矣又与顾云先辈谒淮南髙相公骈顾为人风雅时渤海公辟留遂辞归钱塘髙与宾幕小酌賮于海风亭是时盛暑有青蝇入座渤海公命扇驱之顾谑曰青蝇被扇扇平离座立酧之曰白泽钉钉去在门议者以才调相讥两俱全美度髙公欲继淮王求仙所为妖乱潜题后土庙刺之连夕挂帆而返巫者告公公既悔且怒急棹追之已出境矣诗曰四海干戈尚未宁又于汾水达仪形九天女犹无圣后土夫人岂有灵一带野云侵鬓緑两条宫栁入睂青常郎年少知何事端坐唯看太白经髙后失致因吕用之等幻惑为师毕师铎所害自钱唐着妖乱志以非之故有题延和阁云延和髙阁势凌云卿语犹疑太乙闻烧尽降香无一事开门迎得毕军昔僖宗在蜀时吟诗数首以刺诸侯及銮辂还京为朝贵所嫉竟不成名后钱尚父镠为诗酒之侣继遇中原丧乱无复所闻驾在蜀诗曰白丁攘臂犯长安翠辇苍皇路屈盘丹鳯有情云外逺玉龙无迹渡头寒静思贵族谋身易危惜文皇创业难不不侯何处是钓鱼船上泪阑干又寄咏漫天岭云南去休夸蜀道难此中危峻已多端到头不防苍苍意争得淋零曲度漫驾还京诗曰马嵬杨栁尚依依又见銮舆幸蜀归泉下阿蛮应有语这回休更说杨妃以讽刺颇深连年不第举子刘赞赠之诗曰人皆言子屈我独谓君非眀主既难谒青山何不归年虚侵雪鬓尘枉汚麻衣自古逃名者至今名岂微覩之因起式微之思遂自归五湖诗曰江东日暖花又开江东行客思悠哉髙阳酒徒半凋落终南山色空崔嵬圣代也知无弃物侯门未必用非才一船眀月一竿竹家住五湖归去来
　　走山魈
　　施肩吾先辈为诗竒严冠于当时着千韵山居才情富赡如荷翻紫盖摇波面蒲莹青刀揷水湄又烟粘薜茘龙软雨打芭蕉鳯翅垂又赠边将诗曰轻生奉国不为难苦战身多旧箭瘢土匣鏁龙鳞甲冷金铃衬鹘羽毛寒皂貂拥出花当背白马骑来月在鞍犹恐犬戎临紫塞栁营时把阵图防又上礼部侍郎陈情云九重城无亲识八百人中独姓施弱羽飞时攒箭险蹇驴行处薄氷危晴天欲照盆难覆贫女如花镜不知却向従来受恩地再求青律变寒枝又赠友人下第闲居云花眼绽红斟酒防药心抽緑带烟锄如是之皆轻秀之极及第后逰南楚楚多山魈为患俗号圣者是时亦来馆谷搅扰施君施君当风一咏于是屏迹诗曰山魈本是伍家奴何事今为圣者呼小不须乖去就国家才子号肩吾
　　鉴诫録巻八
　　钦定四库全书
　　鉴诫録巻九
　　后蜀　何光逺　撰
　　梦太白
　　懿宗之代有处士张孜本京兆人躭酒如狂好诗成癖然于吟讽终昧风骚尔来二十余年不成轴巻孜与李山甫友善常为山甫鄙之张乃图写李白真仪日夕防祷忽梦一人自天降下飒曳长裾是夕星月晃然当庭而坐与孜对酌论及歌诗孜问姓名自云李白孜因备得其要已而超然上升孜后所吐篇章悉于敎化当时诗者稍稍善之有遇雪云长安大雪天鸟雀难相覔其中豪贵家捣椒泥四壁别处生红炉同围下罗羃暖手调金丝蘸甲斟琼液醉唱玉尘飞困融香汗滴岂知饥寒人脚手生皴劈又庚子年遇赦云时清无大赦何以安天下直到赤睂来始寻黄纸写草草蠲赋役忙忙防兵马天子自蒙尘何曽济孤寡又驾在蜀日孜着杂言数篇伤时颇切其一首两聫云只爱轻与肥不忧贫与贱着牙卖朱紫断钱賖举选反驾还京之后相府遣人捕之孜乃易名姓越淮而去故李山甫尝代孜歌歌其当时易字梦白云天使翰林生我前相去后来二百年英神絶气归天日月星辰空慼然我识翰林文不识翰林面上天知我忆其人使向人间梦中见瑞光闪烁天门开五云着地长裾来华山秀作英雄骨黄河泻作縦横才巍峩宛似神仙客一段风雷扶气魄低头语了却抬头指防胸前称李白梦中一面何殷勤髙吟大语喧青云白言天府偶闲暇与我握手论髙文一论耳目清再论心骨惊豁如混沌初凿破天地海岳何分眀利若剑防坚健如虬龙争神机圣法说畧尽造化与我新増灵不问尘埃人不语尘埃事罇前半日空归云扫筵起自言天上作先生许向人间为弟子梦破青霄春烟霞无去尘若夸郭璞五色笔江淹却是防常人
　　削古风
　　梁朝杜舎人荀鹤为诗愁苦悉于教化每于吟讽得其至理如赠僧云安禅不必须山水灭得心头火自凉又利门名路两何凭百嵗风前短焰灯只恐为僧心未了为僧心了总输僧南宗睹之传为心印杜在梁朝献朱太祖时世行十首欲令太祖省徭役薄赋敛是时方当征伐不洽上意遂不见遇旅寄寺中敬相公翔谓杜曰希先辈稍稍古风即可进身不然者虚老矣杜遂课颂徳诗三十章以恱太祖议者以杜虽有玉堂之拜顿移教化之词壮志清眀中道而废时世行聊纪两首颂徳诗不复録之夫因兵死守蓬茅麻纻裙衫鬓髪焦桑柘废来犹纳税田园荒尽尚徴苗时挑野菜和根煑旋斫生柴叶烧任是深山更深处也应无计避征徭八十老翁住破村村中牢落不堪论因供寨木无桑柘为防乡兵絶子孙还似平宁徴赋税未曽州县畧安存至今鸡犬皆星散日落西山哭倚门
　　分命録
　　咸通中王建侍御吟诗寒碎竟不显荣干符末李洞秀才出意穷愁不登名第是知诗者陶人性情定乎穷通故韦荘补阙有长安感懐云大道不将鑪冶去有心重筑太平基此则苞括生成末为台辅长兴末何仆射瓒有蜀城书事云到头须卜林泉自愧无能继卧龙诗后十旬得疾而卒今録四公全什用眀来王建侍郎寄贾岛诗曰尽日吟诗坐忍饥万人中覔似君稀僮眠冷榻朝犹卧驴放秋田夜不归傍暖旋收新落叶觉寒重着旧生衣曲江池畔时时到为爱鸬鷀雨里飞李洞秀才上崇贤曺郎中云闲坊宅枕穿宫水听水分衾盖蜀僧药杵声中捣残梦茶铛影煑孤灯刑曺防千年井华岳楼开万里氷诗句变风宫渐紧夜涛舂尽海边藤韦补阙感懐曰长年方悟少年非人道新诗胜旧诗十亩野塘留客钓一轩春雨对僧棊花间醉任黄鹦语亭上吟従白鹭窥大道不炉冶去有心重筑太平基何仆射书事云果决生涯向洛中西投知已悮恩容云遮剑阁三千里水隔瞿唐十二峯频步文翁坊月闲防杜甫宅前松到头须卜林泉自愧无能继卧龙
　　卓絶篇
　　陈眀秀才题破吴王夫差庙汪遵先辈咏絶万里长城程贺员外因咏君山得名时人呼为程君山刘象郎中因咏仙掌得名时人呼为刘仙掌以上名公称为卓絶千百集中无以加此陈秀才题夫差庙云姑苏台上千年木刻作夫差庙神幡盖寂寥尘土满不知箫鼓乐何人汪先辈咏史诗曰秦筑长城比铁牢蕃戎不敢过临洮虽然万里连云际不及尧家三尺髙程员外咏君山曰曽逰方外见麻姑说道君山此本无元是昆仑山顶石海风飘落洞庭湖刘郎中咏仙掌曰万古亭亭倚碧霄不成擎亦不成招何如掬取莲池水洒向人间救旱苗
　　改名达
　　梁震先辈蜀川人也比名霭僖宗在蜀日方修举业时刘象先辈随驾在蜀震以所业贽于刘畧吟咏震诗曰据郎中少年才思清秀傥随乡赋成器非遥若不改名无因显达向以縁霭字雨下従谒雨下谒人因甚得见此后请改为震震字雨下従辰辰者龙也龙遇水雨变化烧尾之事不亦宜乎震后果得上第名闻诸侯髙令公李昌召赴荆南以笔砚筹画见托终身不就宾席虑因玷汚前眀至今南楚之间独步而已
  </div>
  <div class="pagination">
   <a href="鉴诫录.html">
    上一页
   </a>
   <a href="鉴诫录.html">
    1
   </a>
   <span class="current-page">
    2
   </span>
   <a href="鉴诫录_page3.html">
    3
   </a>
   <a href="鉴诫录_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
