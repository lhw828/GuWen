<!DOCTYPE html>
<html>
<head>
    <meta charset="UTF-8">
    <title>德育古鉴 - 第 3 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>德育古鉴 - 第 3 页/共 13 页</h1>
    <div class="content">　　施佐、施佑，兄弟俱为知州。致仕家居，田产参差，有唇齿之隙。亲友日为处分，不能解。同邑严公名凤，素以孝友着闻，事兄如父，周恤保爱，无所不至。偶遇施佑于舟中，语及产事。公颦蹙曰：「吾兄懦，吾正苦之。使得如令兄之力量，可以尽夺吾田，吾复何忧？」因挥涕不已。施佑乃恻然感悟，遂拉严公同至兄所，且拜且泣，深自悔责。而施佐亦涕泣慰解，各欲以田相让。遂友爱终身。 

　　袁氏君载世范云：「骨肉失欢，有本于至微，而终至不可解者，止由失欢之后，各自负气，不肯相下尔。有一人能先下气与之趋事，与之话言，则彼此酬复，自然不异平时。」观此益信。 

　　郑大郁有云：「大凡吾人处兄弟之间，偶有不相惬处，即宜明白说破，随时消释，无伤亲爱。看大舜待傲象，只是不藏怒、不宿怨，所以为圣。今人外假怡怡之名，而中怀嫌隙。至于阴妒明结而不可解，是自乖其天性也。」愚按此论最佳，陈几亭所以极言张公艺忍字之非也。然忍不必定是藏蓄不发，当如俗说耐得事一般，或加我所不堪，便随而解之，不置胸次。曰；此其不思耳！此其无知耳！失误耳！此其所见小耳！其利害能有几何？不使之入于吾心，则虽日犯我者十数，可不至形于言而征于色矣！是谓善处忍者。此说本司马温公，足救忍字之误。 

　　刘彻，家颇饶，学亦有声，累试不第。同邑有朱轼者，家贫，教学里中。岁暮得束修归，遇一田夫，械系悲泣。问其故，曰：「贷青苗钱，无偿耳。」轼尽以束修依数纳官，其人得释。时彻以前程祷于神，梦神告曰：「汝有微禄，奈德亏不可得矣！」彻问所亏，神曰：「尔弟负官钱，坐视不少助，几致死，非亏德乎？」彻曰：「弟自不肖，某复何罪？」神曰：「行路之人，见且不忍。尔乃同气，何不动心？汝不知朱轼代纳青苗事耶？行将获阴德之报矣！」彻觉，诣轼访之，果有此事，惘然自失。轼生三子皆显，而彻终身不第。 

　　不济兄弟者，举世多刘彻也。其以兄弟不肖为辞者，举目尽刘彻也。亦思兄弟诚贤，岂复须汝济乎？兄弟而甘心穷困以死，冥责固无所逃，其不甘心穷困者，外而为非致祸，岂不贻累一家；内而酿怨积嫌，甚至寇 同气，可不鉴哉？！（以上辑兄弟） 

　　王僧虔，携诸子侄到郡。兄子俭，中途得病，僧虔为之废寝食。诸人或慰谕之。僧虔曰：「昔马援，子侄之间，一情不异。邓攸于弟之子，更逾所生。吾怀其心，不异古人。亡兄之嗣，岂宜忽诸？若此儿不救，便当回舟谢职。」兄子寻愈。 

　　袁氏世范曰：「父之兄弟，谓之伯叔父，其妻谓之伯叔母。盖以其抚字教育，有父母之道，与亲父母不相远。而兄弟之子，谓之犹子。亦以其奉承报效，有子之道，与亲子不相远。故幼无父母者，茍有伯叔父母，则不至于无所养；老无子孙者，茍有犹子，则不至于无所归。此圣王制礼立法之本意。」今或自爱其子，而不顾兄弟之子；尚有因其无父母，而并兼财产，百端侵害者，何哉？！ 

　　宋燕泰肃王，轻财厚费，常预借料钱，多至数岁；仁宗诏给者屡矣。御史沈邈，谓不可以常典奉无厌之求。上曰：「御史误矣！太宗子八人，今惟王尔。先帝之弟，朕之叔父也。每恨不能尽天下以为养；数岁之禄，何足计焉！」 

　　标出如许分谊，旁人再开不得口矣！尝论：己之伯叔，父之分形同气也。薄待伯叔，即是薄待其父。然世容或有因父之兄弟不和，而遂以为失礼于伯叔无伤者。不知父之兄弟不和，父之过也。为子者于此，所当婉转劝谕，以合其欢。尤宜委曲弥缝，以补其阙。若竟曰本父意而为之，恐其父但一目击，无有不歉然于中者也。 

　　张士选，幼丧父母，依叔以居，恩养如子。叔生子七，祖产未分。叔曰：「吾当与析产为二。」选请分为八，叔固辞。选固请，卒如选言。选年十七，入京应举。同馆二十余辈，有术士遍视之，曰：「南宫高第，独此少年。」诸同馆斥之。术士曰：「文章非某所知，但少年满面有阴德气。」揭榜，果独成名。 

　　士选诚贤，叔亦古君子也。读之，觉一家和气蔼然，反似被士选大占了便宜。 

　　扈铎早孤，事伯父如所生。伯老无子，铎为买妾。伯卒，遗腹生一男，铎诫其家谨视之。自处户外，中夜审察，不敢安寝。弟有疾，铎夜祷北辰曰：「吾父子可去一，勿丧弟，使伯父无后也。」弟竟愈。（以上辑伯叔侄） 

　　昌化章氏，兄弟俱未有子。其兄抱育族人子；未几，自举一子。弟偕妻请曰：「嫂既生子，盍以所抱与我？」兄以告妻妻曰：「未得子而抱之，甫得子而弃之，人谓之何？且新生安必可保也。」弟请不已。嫂曰：「重拂叔娣意，宁以吾生子与之。」娣不敢当。嫂曰：「子固吾子，为侄亦犹子也。何异之有？」后二子又各生二孙，六进士。 

　　金生某妻，溧阳施氏女也。某生家贫，游学金陵，为上元庠生，因赘一小妻而居焉。氏独养一子，与伯叔一姒居溧阳。某生岁止一二归，氏从无啧言也。金固窘乏，伯叔俱力农，家费半出某生。氏不敢挟为已赀，自纺绩舂爨，以及收场治圃，无不尽瘁；视姒又加劳焉。一日，某生归，氏谓之曰：「尔在省安乐，予在家劳苦，盍买一婢，少代我乎？」某生与之十金。氏因持谓其姒曰：「念娣岂堪伏役者哉？顾思叔尚未有室，可与伯经营二三载，或可勉强娶也。」其伯常语人曰：「吾弟妻之贤，阖邑宜一二数矣！」 

　　予尝往来濑水间，亲见其事如此。嗟乎！岂独一邑哉？是可以风矣！ 

　　李光进。弟光颜先娶，而母委以家事。及光进娶，母已亡。弟妇籍资贮，纳管钥于姒。光进命反之曰：「娣逮事姑，且尝命主家事，不可改。」因相持泣，乃如初。 

　　唐张孟仁妻郑，弟仲义妻徐，共处一室纺绩，寸丝不入私房。有所馈，俱纳于姑。临用则请取之，不问孰为己物。徐母家富不骄，郑贫不谄。郑归宁，则徐乳其子；徐归亦然。郡表其门曰「二难」。 

　　苏少娣，姓崔氏。苏兄弟五人，娶妇者四矣。各以女奴语，日有争言，甚者阋墙操刃。少娣始嫁，姻族皆以为忧。少娣曰：「木石鸟兽，吾无如彼何矣；世岂有不可与之人哉？」事四姒，执礼甚恭。姒有缺乏，少娣曰：「吾有。」即以遗之。姑有役其姒者，相视不应命。少娣曰：「吾后进当劳，吾为之。」母家有果肉之馈，召诸子侄分与之，姒不食，未尝先食。姒各以怨言告少娣者，少娣笑而不答。少娣女奴以妯娌之言来告者，少娣笞之，寻以告姒引罪。尝以锦衣抱其姒儿，适便溺，姒急接之。少娣曰：「毋遽，恐惊儿也。」了无惜意。岁余，四姒自相谓曰：「五婶大贤，我等非人矣！奈何若大年为彼所笑。」乃相与和睦，终身无怨语。 

　　袁君载有云：「家不和，多由妇构，其原又多出于婢妾。盖此辈愚贱无识，以传递他人背后之言为忠于主母。稍一听信，则必日造虚妄，使主母与人深成雠隙；而彼且扬扬得意，自昵处于心腹也。」足征苏氏四姒之相争，各以女奴语。而少娣不笞女奴以告姒，女奴之语，岂遽肯已也！ 

　　迪吉录曰：「人家不和，每因妇女。盖妇女所见，不广不远。又其所谓舅姑伯叔妯娌者，皆人合称呼，非自然天属。故轻于割恩，易于修怨。非丈夫有远识，则为其役而不自觉。于是有亲兄弟子侄至死不相往来者；有无子而不肯以犹子为后，有多子而不肯与其兄弟者；有不恤兄弟之贫，必欲供膳如一，宁弃亲而不顾，葬亲必欲均费，宁留丧而不恤者；有为小姑则谮嫂于母，为嫂妗则谮姑于夫者，事难殚述。不知我既入人家，长与此家传世，则其亲者，乃我之亲也。待舅姑处，即是儿妇待我样子；待伯叔妯娌处，即我儿妇相处家法。日与人亲厚，好恩情，好礼数，岂不快活？！终日与人作对，赤面拌舌，懊恼争竞，有甚佳趣？要不过放宽些肚肠，时带些忍耐，略让些便宜，就人人和好矣！我以好意待人，人必知；一时不知，过后必知。纵彼人不知，旁观诸亲感我盛德，亦必加亲加敬于我也。但要实心相爱，积久自能感动，不可以我有好意，遂责望于彼。一不见答，而遂谓好意无用也。盖感动自有渐尔。」 

　　福建漳浦卫氏，妯娌三人，最不和顺。日诟悖相胜，各以恶言唆斗其夫。嘉靖辛卯七月中，白昼轰雷一声，化为牛羊犬三畜，惟头面不变。雷神现于空中，观视良久而后隐。三畜见人，口不能言，惟低头垂泪而已。久之方死。时陈瀛为令，图形刻传其事。（以上辑妯娌） 

　　邹偀，宋人，继母之女也。前母兄娶妻荆氏，继母恶之，饮食常不给，偀私以己食继之。母苦役荆，偀必与俱。荆有过误，偀不令荆知，先引为己罪。母每扑荆，则跪而泣曰：「女他日不为人妇耶？有姑若是，吾母乐乎？奈何令嫂氏父母日蹙忧女之眉耶？」母怒，欲笞偀。偀曰：「愿为嫂受笞，嫂无罪。」母徐察之。后适为士人妻，归宁，抱数月儿，嫂置诸床上。儿偶坠火烂额，母大怒。偀曰：「吾卧于嫂室不慎，嫂不知也。」儿竟死，嫂悲悔不食。偀不哭，为好语相慰曰：「嫂作意耶？我夜梦凶，儿当死，否则我将不利。」强嫂食而后食。卒劝母成慈。偀尝病，嫂为素食三年。偀五子，四登进士。年九十三而卒。 

　　欧阳氏，廖宗臣之妻也。嫁甫踰年，而舅姑死于疫，遗一女闰娘，纔数月。欧阳适生女，同乳哺之。又数月，乳不能给，乃以其女分邻妇乳，而自乳闰娘。二女长成，欧阳于闰娘每加厚焉，女以为言。欧阳曰：「汝我女；小姑，祖母之女也。且汝有母，小姑无母，何可相同？」因泣下。女愧悟，诸凡让姑，而自取其余。宗臣后判清沔，二女及笄，富贵家多求己女。欧阳曰：「小姑未字，吾女何敢先？且聘吾女者，非以吾爱吾女乎？其问诸邻人。」卒以富贵家先闰娘。簪珥衣服器用，罄其始嫁妆奁之美者送之；送女之具不及也。终其身如是。闰娘每谓人曰：「吾嫂，吾母也。」欧阳殁，闰娘哭之至呕血，病岁余。闻其哭者，莫不下泪。（以上辑姑妗） 

　　鲍宣，汉渤海人。娶妻桓氏，字少君。宣尝就少君父读，父奇其清苦，故以女妻之。装送资贿甚盛；宣不悦，谓妻曰：「少君生富骄，习美饰，而吾实贫贱，不敢当礼。」妻曰：「大人以先生修德守约，故使贱妾执侍巾栉。既奉承君子，惟命是从。」宣答曰：「能如是，是吾志也。」妻乃悉归侍御服饰，更着短布裳，与宣共挽鹿车，归乡里。拜姑，礼毕，提瓮出汲，修行妇道。乡邦称之。 

　　先辈有云：「余尝见娶富室之女者，骄奢淫佚，动笑丈夫家之贫，务逞华靡以图胜人。一切孝公姑、睦妯娌、惠臧获，置弗预闻。曾几何时，而奁橐俱罄。其夫始虽得沾余沫，而举动受制，笑啼不敢，并为其下而不辞矣！」若少君之谦顺，鲍宣之志节，得数数见哉？ 

　　刘廷式，定邻女为婚。俄入太学，越五年登第。及归，则定婚女双瞽矣；家又不振。廷式涓日成礼，女家辞曰：「女子已为废人，何可奉箕帚？」廷式竟娶之，生二子。及倅高密，盲女得疾死，廷式哭之哀。时苏轼为守，慰之曰：「予闻哀生于爱，爱生于色。子娶盲女，爱从何生？」廷式曰：「某知所亡者妻，所哭者妻而已，不知有盲。若缘色生爱，缘爱生哀，色衰爱绝，于义何有？今之扬袂倚市，目挑心招者，皆可使为妻耶？」苏为叹服。盲女所生二子皆登第。 

　　文绍祖，福州人。有子，聘柴氏女。寻柴女中风，绍祖欲更之，其妻怒曰：「我有儿，当使顺天理，自然长久；悖礼伤义，是为速祸。」即娶柴女为妇。次年，子即登第；柴氏风疾竟痊。生三子，皆登第。 

　　全副道理，几句朴实话头说尽。 

　　南昌有李某业木，段某业针，刘某业星命。俱以嘉靖岁饥，迁湖省金沙洲，比邻亲戚，至厚也。李有侄名乔者，依于叔，工文章。刘视其命当显，为作伐，聘段女。隆庆庚午，乔当应试，欲娶女偕归，而段妻忽中变，谓富贵未可期，奈何舍爱女远适乎？遂以假女代行。乔与刘媒，皆不知也。乔归，即联捷。擢守成都，过湖省，馈遗段父女甚厚。段女适萧氏子，习为贱工，日至贫瘁，私羡膺者荣显，郁愤而死。 

　　汉王骏，为少府，丧妻。或劝其更娶，骏曰：「昔曾子丧妻不娶，其子元请焉，曾子曰：『高宗以后妻杀孝己，尹吉甫以后妻杀伯奇。吾上不及高宗，中不比吉甫，庸知其得免于非乎？』逐终身不娶。吾德非曾子，子非曾元，亦何娶为？」 

　　凡人之丧偶，多在中年。其继娶者，耽少姿，入巧言，缠爱狃情，牢不可拔。妻计日行，夫势日削，因而惨酷遗孤，甚至亡人之家者多矣！魏管宁丧妻，亦不娶。或问之，宁曰：「每省曾参、王骏之言，意尝嘉之，岂违其本心哉？」 

　　房氏，太守湛女也。年十六，归魏溥。溥疾病，谓曰：「死不足恨，恨汝少，吾母老家贫，子蒙稚无托耳。」妻泣曰：「妾承先人遗训，事君子，义在偕老，今如此，命也。太夫人在堂，弱子襁褓，妾岂以年少抱长往之恨乎？」溥卒，将敛，房刑左耳投棺中，曰：「相期泉壤矣！」姑哭抚之曰：「妇何为若是？」对曰：「妇年少不幸，虑父母未谅至心，欲持此自誓耳。」时子缉，生未十旬。鞠室内，不出户，终身不听丝竹，不预宴席。训子有母仪，后成名，为济阴守。疏母苦节，特封夫人。 

　　郑朝议之从子，娶陆氏，伉俪甚绸缪。郑尝于枕席间谓陆曰：「我不幸死，汝毋得嫁。汝死，我亦如之。」陆曰：「要期百年偕老，奚为出此不祥语？」居数年，郑感疾。临终，与陆对父母腹申言之。陆俛首悲泣而已。郑死，陆竟携赀改适曾工曹。一日，昏暮独坐，恍见一卒投书。视之，则郑手笔也。词曰：「十年结发夫妻，一生祭祀之主。朝连暮以相欢，俸有余而共聚。忽大幻以长往，慕何人而轻许。违弃我之田畴，攘赀财而遂去。不惜我之有子，不念我之有父。义不足为人妻，慈不足为人母。吾已诉于上苍，行对理于幽府。」陆愧骇流汗，未几而卒。 

　　裴章，河东人。幼随父裴胄，镇荆门州。有僧昙照者，客其父所，能知休咎，甚重章，言其官位过于父。弱冠娶李氏女。数年，父移镇太原，章从职焉。弃妻于洛，过门不入，别有所挈。李氏自感薄命，褐衣髽髻，读佛书，饭蔬食。一日，僧复至太原，与章叙旧。僧一见惊曰：「贫道十年前，曾言郎君必贵。今削尽，何也？」章自以薄妻启之，僧曰：「夫人生魂诉上帝，以罪处君矣！」旬日后，为其下所杀。 

　　史堂，微时已娶。及登第，遂恨不得宦家女为妻。因日睽隔，其妻郁郁成疾。数岁，堂不一顾，妻深饮恨。临终，隔壁呼堂曰：「我今死矣，尔忍不一视耶？」堂终不顾。及妻死，心不自安，乃谋压胜，束缚其尸而殓。是夕，妻托梦与父曰：「女托非人，生怀愁恨，死受压胜。然彼亦以女故，禄寿皆削尽矣！」明年，堂果卒。 

　　迪吉录曰：人生莫作妇人身，百般苦乐由他人。彼其离亲别爱，生死随人，所主惟一夫耳！饥不独食，寒不独衣，舍其身而身我，舍其父母而我父母。一遇远旅之商、游学之士，孤房独处，寒夜铁衾，岂易受哉？一旦富贵，姬侍满前，罔念结发，恐惧与汝，安乐弃予。噫嘻！何待人以不恕也。长舌之妇，恣志凭陵，失行之女，忘身撤泼，固宜已矣。若乃事舅姑、睦妯娌、和姑叔，以及前后嫡庶间，人各有心，众皆为政，其于忧烦展转，忍辱吞声，殆未可言。而衣食不充之家，最夜无炊，针黹自活，种种艰苦，又有不能殚述者。岂其终身望我，甫得出头，遽中道弃之，其情理谓何哉？ 

　　洪武中，京师有校尉，与邻妇通。校瞷夫出，入门登床，夫复归，校伏床下。妇问夫：「何故复回？」夫曰：「天寒，思汝熟寝，恐伤冷，来添被耳。」乃加覆而去。校念彼爱妻之至，乃忍负之，拔佩刀，杀妇去。有卖菜翁供蔬妇家，邻里执而抵之。狱成，将弃市。校出呼曰：「妇是我杀，忽累人。」上闻之，曰：「杀一不义，生一无辜，可嘉也。」释之。（以上辑夫妻） 

　　慈教类 

　　柳公绰，字子宽，唐京兆人。世为名家，最有家法。每平旦，诸子皆束带晨省于中门。公绰出至小斋，决私事，接宾客。与弟公权及群从弟再会食，皆不离小斋。烛至，命子弟执经史，躬读一过，乃讲议居官治家之法。或论文，或听琴。人定，然后归寝。诸子复昏定于中门。凡二十余年如一日也。岁饥，饭不过一食。诸子平时皆蔬食，曰：「昔吾兄弟侍先君为丹州刺史，以学业未成，不听食肉，吾不忍忘也。」尝居外藩，子来省，郡邑不之知。夫人韩氏，亦最严整。常以熊胆为丸，令诸子学舍含之，以资勤苦。公绰卒，子仲郢一遵其法。事叔父权如事父。非甚病，见公权，未尝不束带。出遇于路，必下马端笏立，候过，乃敢上。公权暮归，必束带候马首。三为大镇，无良马，衣不熏香。公退必读书，私居未尝不拱手。郢子玼，复述家训以戒子弟曰：「凡门第高，可畏不可恃也。立身有失，得罪重于他人，无以见先人于地下。此所可畏也。门高易骄，族盛招忌。懿行，人未之信；少有疵隙，众指乘焉。此所不可恃也。故膏梁子弟，学加勤，行加励，仅得比他人尔。」 

　　吕希哲，字原明，正献公公着长子。正献公家居，简重寡默，不以事物经心。申国夫人，性严有法度，教子事事循蹈规矩。祁寒暑雨，侍立终日，不命之坐不敢坐。日必冠带以见长者，虽甚热，在父母前，不得去巾袜裤。出入不得入茶坊酒肆。市井里巷之语、郑卫之音，未尝一经于耳；不正之书、非礼之色，未尝一接于目。有焦千之者，方正士也，正献公延之使教诸子。诸生小有过差，焦端坐竟日不与语。诸生恐惧畏服，焦方略降辞色。时希哲方十余岁，内则正献公与夫人教训如此之严，外则焦先生化道如此之笃，故德器成就，大异众人。 

　　颜光衷有云：「凡家世茂盛者，必以仁厚谦谨立教，故能保世滋大，不为造物所忌。有父兄令仪令范，而子弟渐以趋时、渐以轻脱，便是渐以衰替之道。然亦由少年不早教，使成性子来，故大来教，不若小时教。教贫家儿，稍宽犹可；教富贵子弟，切须痛绳。何则？彼其骄贵痴养，颐指气使，种种已积之胸中，非严父良师共加追琢，鲜不败也。乃有一种人，极知要子弟学好，一时上心，便急厉迫切，严挞毒楚，顷刻欲其成器。一旦放下，便任其悠悠荡佚，夷然不复记忆。如此岂能有成？不知教子弟全同养子弟一般，不可宽懈，而又不可性急，必须依规蹈矩，循循渐进，使之日就检束，而全然不觉其苦，自然成得好人。又有一种人，只思教子弟作文，而不教子弟作人，所学止知有章句吟诵，且时常以声色货利、权焰威宠激其读书志气，而自以为善教也。就使遂志居官，必傲桀贪婪，思以偿其初愿。名厕衣冠，心忘礼义，曷足贵乎？茍未能然，即为下流不肖人也。君子爱子，但教之以孝弟忠信其日用持循，则惟习之以小学洒扫应对进退揖让之节，以默化其乖心戾气，使之鞭向入微。夫然，故才高学瞻者，固可望之辅主庇民；即才学钝劣者，亦自成一端人善士，于以寖炽寖昌何有哉？」 

　　程母侯夫人，大中公恦之妻，明道、伊川之母也。事舅姑尽孝，治家有法，而性谦顺自牧，虽小事，必禀之大中公而后行。不喜鞭扑侍婢，或诸子小有呵责，必戒之曰：「贵贱虽殊，人则一也。」恕仆妾之色，惟恐有伤；独诸子有过，小则诘大则请命于大中公，必求其改而后止。尝曰：「子之所以不肖，皆母蔽其过，则父不知，而无由以正之也。」母生男六人，所存惟二，珍惜非不至矣！纔数岁，行而或踣，家人急前扶抱，恐其惊謕。母未尝不呵之曰：「汝若安徐，宁至踣乎？」饮食常置之坐侧。尝絮羹，即叱止之曰：「幼求称欲，长当何如？」与人争忿，虽直不右。曰：「患其不能屈，不患其不能伸。」故二程夫子少时，便于饮食衣服一无所择，绝无恶言骂人。及长，遂成大儒。 

　　颜氏家训曰：「上智不教而成，下愚虽教无益；中庸之人，不教不知也。当抚婴稚，识人颜色，知人喜怒，便加教诲，使为则为，使止则止，此及数岁，可省笞罚。父母威严而有慈，则子女畏慎而生孝矣！吾见世间无教而有爱，每不能然。饮食云为，恣其所欲，无故叫号，不知禁止，而以罪保母；凌轹同辈，不知戒约，而以咎他人。或言其不然，则曰『小未可责。』宜诫反奖，宜诃反笑。至有知识，谓法当尔。骄傲已习，方复制之。捶挞至死而无威，忿怒日隆而增怨，逮于成长，终为败德，亦可惜哉！」 

　　刘忠肃公挚儿时，父居正督课极严，动必绳以规矩。或谓曰：「君止一子，独不可少宽耶？」居正曰：「正以一子，不忍纵也。」 

　　家训又曰：「凡人不能教子女者，亦非欲陷其罪恶，但重于诃怒伤其颜色，不忍楚挞惨其肌肤耳。当以疾病为喻，安得不用汤药针艾救之哉？又思勤督训者，岂愿苛虐于骨肉乎？诚不得已也。」 

　　司马温公尝语人曰：「光幼时弄胡桃，女兄年亦尚小，欲脱其皮，不得。女兄去，一婢代光脱之。女兄来问，光曰：『自脱也。』先公适见之，呵曰：『小子何得谩语！』光自是不敢谩语。」 

　　长者言云：「凡小儿嬉戏，杀蝶蝇虫蚁之类，俱宜禁之。非惟伤生，亦将炽其杀心，长大不知仁恕。」同一慎微之论。 

　　陈了翁，日与家人会食，男女各为一席。食已，必举一话头，令家人答。一日问曰：「并坐不横肱，何也？」孙女方七岁，答曰：「恐妨同坐者。」 

　　李亦人曰：「凡人日用行常，及古人单辞词组，皆有一至理寓于其间，特习而不察，遂视之贸贸耳。若为父兄者能处处指点，俾为子弟者在在思惟，道理有不日熟，见解有不日开乎？」 

　　王沂公教子弟，求馆宾必博学善士。或谓：「发蒙何必尔？」曰：「先入者为之主。」 

</div>
    <div class="pagination">
<a href="德育古鉴_page2.html">上一页</a><a href="德育古鉴.html">1</a><a href="德育古鉴_page2.html">2</a><span class="current-page">3</span><a href="德育古鉴_page4.html">4</a><a href="德育古鉴_page5.html">5</a><a href="德育古鉴_page6.html">6</a><a href="德育古鉴_page7.html">7</a><a href="德育古鉴_page8.html">8</a><span>...</span><a href="德育古鉴_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
