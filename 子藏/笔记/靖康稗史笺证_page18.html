<!DOCTYPE html>
<html>
<head>
    <meta charset="UTF-8">
    <title>靖康稗史笺证 - 第 18 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>靖康稗史笺证 - 第 18 页/共 38 页</h1>
    <div class="content">　　▲向子扆十七岁，尚顺德。 

　　△宋史卷二四八公主传：「顺德帝姬……下嫁向子扆。」 
　　宋会要帝系八之三九：「顺德公主，政和元年三月封顺福公主，三年闰四月，改封帝姬。靖康元年七月，改封顺德，以其将下降向子扆故也。」 

　　▲大金（骨卢你移赉勃极烈左皇　　　子　　　右）副元帅府指挥： 
　　契勘二庶人誓约，愿献犒金一百万锭、银五百万锭，先续过纳金二十四万七千六百两，用情准四万九千五百二十锭；银七百七十二万八千两，准一百五十四万五千六百锭。不欲照五十两一锭旧例，所缩已多。是依庶人续约，准折金六十万单七千七百锭、银二百五十八万三千一百锭，具详别幅。仍缩金三十四万二千七百八十锭、银八十七万一千三百锭。限五日内尽数津纳，如仍隐匿延稽，当府即纵兵大索，毋贻悔吝，须议指挥。 
　　右下开封府准此。 
　　大金天会五年三月十四日。 

　　○别幅 

　　▲契勘庶人手允事目： 
　　帝姬、王妃一人准金一千锭。 
　　宗姬一人准金五百锭。 
　　族姬一人准金二百锭。 
　　宗妇一人准银五百锭。 
　　族妇一人准银二百锭。 
　　良家女一人准银一百锭。 
　　照对先续申状遣解人数，左司申验名册，汰除不入寨者，未应计数，自余见在及汰还名口，用情统计： 
　　选纳妃嫔八十三人，王妃二十四人，帝姬、公主二十二人，人准金一千锭，得金一十三万四千锭，内帝妃五人倍益。 
　　嫔御九十八人，王妾二十八人，宗姬五十二人，御女七十八人，近支宗姬一百九十五人，人准金五百锭，得金二十二万五千五百锭。 
　　族姬一千二百四十一人，人准金二百锭，得金二十四万八千二百锭。 
　　宫女四百七十九人，采女六百单四人，宗妇二千单九十一人，人准银五百锭，得银一百五十八万七千锭。 
　　族妇二千单七人，歌女一千三百十四人，人准银二百锭，得银六十六万四千二百锭。 
　　贵戚、官民女三千三百十九人，人准银一百锭，得银三十三万一千九百锭。 
　　都准金六十万单七千七百锭，银二百五十八万三千一百锭。 

　　△宋史卷三五七梅执礼传：「金人围京都，执礼劝帝亲征，而请太上帝后、皇后、太子皆出避，用事者沮之。洎失守，金人质天子，邀金帛以数百千万计，曰：『和议已定，但所需满数，则奉天子还阙。』执礼与同列陈知质、程振、安扶皆主根索，四人哀民力已困，相与谋曰：『金人所欲无艺极，虽铜铁亦不能给，盍以军法结罪，傥窒其求。』而宦者挟宿怨，语金帅曰：『城中七百万户，所取未百一，但许民持金银换粟麦，当有出者。』已而果然。酋怒……而枭其首，时靖康二年二月也。」 
　　南征录汇：天会四年 【 宋靖康元年】 十二月「二十二日，萧庆奉二帅命，与宋臣吴幵、莫俦等议定事目，令少帝押为据： 
　　一、准免道宗北行，以太子、康王、宰相等六人为质，应宋宫廷器物充贡。 
　　一、准免割河以南地及汴京，以帝姬两人，宗姬、族姬各四人，宫女一千五百人，女乐等一千五百人，各色工艺三千人，每岁增银绢五百万疋两贡大金。 
　　一、原定亲王、宰相各一人，河外守臣血属全速遣送，准俟交割后放还。 
　　一、原定犒军金一百万锭、银五百万锭、须于十日内输解无缺。如不敷数，以帝姬、王妃一人准金一千锭，宗姬一人准金五百锭，族姬一人准金二百锭，宗妇一人准银五百锭，族妇一人准银二百锭，贵戚女一人准银一百锭，任听帅府选择。 【 见秘录、随笔。】 」 
　　南征录汇耐庵校语：「初十日，王妃、帝姬九人下，李本云；独一妇不从。二太子曰：『汝是千锭金买来，敢不从？』妇曰：『谁所卖？谁得金？』曰：『汝家太上有手敕，皇帝有手约，准犒军金。』妇曰：『谁须犒军谁令抵准，我身岂能受辱。』二太子曰：『汝家太上宫女数千，取诸民间，尚非抵准？今既失国，汝即民妇，循例入贡，亦是本分。况属抵准，不愈汝家徒取。』妇语塞气恧……」三朝北盟会编卷七三靖康元年十二月二十四日乙酉所引朝野佥言、避戎夜话云，粘罕、斡离不遣书来索金银表段犒军，以书榜于市： 
　　骨卢你移赉勃极烈左副元帅谨致书于大宋皇帝：提师远涉，惟赖金银犒设军兵。近日差官入京城检视府库藏积，绢一色，约有一千四百万匹于内，准备犒赏，所须一千万匹。今承来示搜寻深意，恐似防再索，假以为辞，于理未安。初破城时，本议纵兵，但缘不忍，以致约束。今欲犒赏诸军，议定合用金一百万锭、银五百万锭，段子、衣绢数不限。官私望早依数应副，且见在库绢，虽见有余，惟取所须之数，金银段子亦依所须，之外亦必不取。累承示谕，金帛丰耗，验今所谕，似谬前言，且冀亮悉，无多浮辞。专奉书启达不宣，谨言。









　●靖康稗史之四 

　　南征录汇笺证 

　　▲天会四年 【 宋靖康元年】 十一月二十五日 【 宋闰十一月】 ，固伦尼伊勒齐孛堇左副元帅宗翰、二皇子右副元帅宗望克宋大兵，自南壁登城，禁军士下城纵掠。夜，宋遣景王杞、谢克家至刘家寺皇子寨求和，谕令何■来议。 【 见刘同寿圣院札记】 

　　△金史卷三太宗纪：天会四年「闰月壬辰朔，宋出兵拒战，宗望等击败之。癸巳，宗翰至汴，丙辰，克汴城。」丙辰为二十五日，则「十一月」上当有「闰」字，此脱，同书卷七四宗翰传：天会四年「闰月，宗翰至汴，与宗望会兵。宋约画河为界，复请修好。不克和。丙辰，银朮哥等克汴州。」又同卷宗望传：天会四年「闰月壬辰朔，宋兵一万出自汴城来战。宗望选劲勇五千，使当海、忽鲁、雏鹘失击败之。癸巳，宗翰自太原会军于汴。丙辰，克汴州。」又：「宗望本名斡鲁补，又作斡离不，太祖第二子也。」故此处称「二皇子」。宋史卷二三钦宗纪：靖康元年闰十一月「丙辰……金兵登城……京城陷。」 
　　瓮中人语：靖康元年闰十一月「二十五日……金帅令敛兵登城。夜，遣景王杞、谢克家以书诣斡离不军。」 
　　三朝北盟会编卷七０靖康元年闰十一月二十六日云：「城陷，上急召大臣、亲王、侍从，而至者三人，谢克家其首也。因与徒步入小阁中计议，俄顷遣谢克家及景王使军中请命……」 

　　▲二十六日，国相 【 即左副元帅】 令宋使李若水入城，谕勿播迁。 【 见克锡青城秘录】 

　　△宋史卷四四六李若水传：「钦宗将遣使至金国，议以赋入赎三镇，诏举可使者，若水在选中。召对，赐今名，迁著作佐郎，为使，见粘罕于云中。纔归，兵已南下，复假徽猷阁学士，副冯澥以往。甫次中牟，守河兵相惊以金兵至，左右谋取间道去……若水……令敢言退者斩，众乃定。既行，迭具奏，言和议必不可谐，宜申饬守备。至怀州，遇馆伴萧庆，挟与俱还。及都门，拘之于冲虚观，独令庆、澥入。既所议多不从，粘罕急攻城，若水入见帝，道其语，帝命何■行。」 
　　三朝北盟会编卷七０靖康元年闰十一月二十六日条云：「遗史、泣血录皆曰，李若水初同冯澥奉使，留军中。澥已归而城陷。馆伴见若水说，景王请命书上犹有御宝，料城中未甚乱。国相教徽猷来，欲令入城，若水遂同馆伴者至城破处见粘罕，斡离不云，京城已破，可遽归报皇帝勿须播迁，五百里内皆吾兵也……又曰，可令何相公来议事……」 

　　▲宋遣何■至寨哀恳，国相令回奏少帝，速请道宗出城。■曰：「此非臣子所宜言。」国相怒云：「尔家太上事事失信，弗亲出城便须出质妻女，此外更无计议。」 【 见高有恭行营随笔。】 

　　△宋史卷二三钦宗纪：靖康元年闰十一月「丁巳……命何■及济王栩使金军。戊午，何■入言，金人邀上皇出郊。帝曰：『上皇惊忧而疾，必欲之出，朕当亲往。』」按是月壬辰朔，丁巳乃二十六日，戊午为二十七日。 

　　▲二十七日，宋使济王栩及李过庭来求哀。 【 见札记。】 

　　△大金吊伐录卷三宋主求哀书：「靖康元年闰十一月二十六日，大宋皇帝致书大金国相元帅、皇子元帅：久蒙恩惠，深用感铭。不省过尤，尚烦责数。比者大兵累至城下，危然孤垒，攻击何难？及已登临，犹存全爱。方图请命，更辱使音。特俾安心，仍无后虑。感极垂涕，夫复何言！谨遣右仆射何■、济王栩、中书侍郎陈过庭求哀恳告，切冀收兵。天雪冱寒，敢祈保啬。不宣，白。」 
　　三朝北盟会编卷七０靖康元年闰十一月二十七日条：「济王及陈过庭出使，同伸恳告也。」 

　　▲二十八日，宋遣秦桧、李若水求和，二帅谕须上皇、皇子出质，别差近上官，与已画定州、府、军、县长官血属各一人，往同交割，并将干戾人童贯、蔡京、蔡攸、王黼、李纲、李弥大、刘韐、王安中、马扩、詹度、陈遘、吴敏、徐处仁、折彦实、折可求、吕绅、张孝纯、王禀，及归朝人滕茂实、范直方、李嗣本、蔡靖、高世由、赵良嗣、折可存、张观、杨忠敏、张谦、张翼等家属交出。二十九日，又遣燕、越、郓、景、济、祁、莘、徐、沂、和、信十一王来请命，弗纳。 【 见随笔。】 

　　△大金吊伐录卷三宋求哀请命书：「靖康元年闰十一月二十七日，大宋皇帝致书于大金国相元帅、皇子元帅：比者遣何■等奉书，想已呈彻。危迫之恳，必蒙矜悯。言念和好之重，出于大德；听从弗明，以致召衅；远烦旌旗，深所不遑。然念师徒既登城堞，何■、济王栩等又未回归，城内人情，惶扰异常；抚谕不定，深忧自致生事，却使不能奉承德意。敢望特加存全，早赐指挥，少驻兵马，以安人心。所有欲约事目，一一谨即听从，便当歃血着盟，传之万世。其为大恩，何以方此？谨再遣使御史中丞秦桧、徽猷阁学士朝奉郎李若水、武翼大夫王履求哀请命。祁寒应候，冀倍保调，不宣。白。」 
　　又同卷元帅与宋主书：「天会四年闰十一月二十七日，大金固伦尼伊拉齐贝勒左副元帅、皇子右副元帅致书于大宋皇帝阙下：币章既报，美问复臻，虽承恳告之言，未副质亲之素。再叙悃悰，更烦听览。且重兵才至，屡望会盟，因谓疑惑，乃从高意，惟索上皇已下为质而已。亦不依应，遂生兵怒，以致攻击；而一无他辞，但云收兵，其理安在？况事势及此，宜从初议：早冀上皇与皇子出质；别差近上官员交割已画定州、府、军、县；及比至开门抚定以来，更遣逐州府长官血属执质；仍使前项逐官亲戚每州各一名，同交割官前去说谕，俾知纳土。又一面速送所索官员并家属。缅惟照亮，曲认恳诚。专奉书陈达，不宣。白。」 
　　又同卷闰十一月十三日与宋主书后有取干戾人札子，录于下： 
　　取干戾人札子 
　　童贯(有子师杨、师孔等)　　蔡京、蔡攸 
　　王黼　　李纲　　李弥大 
　　刘韐　　王安中　　马扩 
　　詹度　　陈遘　　吴敏 
　　徐处仁　　折彦实　　折可求 
　　吕仲　　张孝纯　　王禀 
　　已上干戾人数。 
　　滕茂实　　范直方　　李嗣本 
　　蔡靖　　高世由 
　　已上本身或有兄弟在本朝，取家属团聚。 
　　赵良嗣(并众房伯叔兄弟，元系北人) 
　　折可存(系归降逃走) 
　　又右班殿直张观、东头供奉官杨忠敏(自身)、张谦、张冀、将领长行军二十余人、八月内走。(系忠顺军) 

　　▲宋遣何■来求哀，国相云：「道宗来质？妻女来质？以何为可？」■语塞。继云，当请少帝自来议。三十日，宋主出城，使乌凌葛思美馆伴于斋宫。 【 见秘录。】 

　　△三朝北盟会编卷七０靖康元年闰十一月二十八日己未，「何■至军前，祈请上皇免出郊，且言上出郊之意，粘罕从之」。 
　　宋史卷二三钦宗纪：靖康元年闰十一月「辛酉，帝如青城」。按是月壬辰朔，辛酉为三十日。 

　　▲宋发蔡京子鞗出城。 【 见随笔。】 

　　△大金吊伐录卷三送蔡驸马书：「靖康元年闰十一月三十日，赵桓谨致书于大金国相元帅、皇子元帅：近蒙惠书，具见美意，不胜感激。所需奸臣亲属，谨应如命。但以前此误国，尽窜岭外。独有蔡京之子鞗，见以除名勒停，缘系驸马都尉，当时不曾远窜，今令枢密都承旨王健押送军前。余人以方在围城中，追究未得，更俟续次根寻遣发，不敢少有失信。凝寒在候，倍冀珍啬，不宣。白。 

　　▲十二月初二日，宋主上降表，礼成，请退兵，愿献世藏珍异，一应女乐。国相云：「一人人物何非我有？皇帝且归候旨。」令乌凌葛思美等五人送入城，即驻宋宫。 【 见秘录。】 

</div>
    <div class="pagination">
<a href="靖康稗史笺证_page17.html">上一页</a><span>...</span><a href="靖康稗史笺证_page13.html">13</a><a href="靖康稗史笺证_page14.html">14</a><a href="靖康稗史笺证_page15.html">15</a><a href="靖康稗史笺证_page16.html">16</a><a href="靖康稗史笺证_page17.html">17</a><span class="current-page">18</span><a href="靖康稗史笺证_page19.html">19</a><a href="靖康稗史笺证_page20.html">20</a><a href="靖康稗史笺证_page21.html">21</a><a href="靖康稗史笺证_page22.html">22</a><a href="靖康稗史笺证_page23.html">23</a><span>...</span><a href="靖康稗史笺证_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
