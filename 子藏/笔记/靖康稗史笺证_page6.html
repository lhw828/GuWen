<!DOCTYPE html>
<html>
<head>
    <meta charset="UTF-8">
    <title>靖康稗史笺证 - 第 6 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>靖康稗史笺证 - 第 6 页/共 38 页</h1>
    <div class="content">　　△金史卷三八礼志朝辞仪：「次引宋使副左入，傍折通班毕，至丹墀，依上通六拜，各祗候，平立。合使赐衣马，鞠躬，闻勑，再拜。赐衣马毕，平身，搢笏，单跪，受别录物过尽，出笏，拜起，谢恩，舞蹈，五拜。有敕赐酒食，舞蹈，五拜。引使副左上露阶，齐揖入栏内，揖鞠躬，大使少前拜跪受书，起复位。揖使副齐鞠躬，受传达毕，齐退，引左下至丹樨，鞠躬，喝「各好去」，引右出。次引宰执下殿，礼毕。」按除一些繁琐跪、拜礼仪外、赐衣帛鞍马等，乃朝辞之传统内容。 

　　▲次日回程，起发至兀室郎君宅，馆伴使副展状辞，送伴使副于此相见如仪。有中使抚问，赐酒果如来时。至信州、滦州同此。回程在路，更不再叙。 

　　△按上文第十一程由清州至滦州云：「回程锡宴是州。」又第三十程自同州至信州亦云：「回程锡宴于此。 

　　▲至清州，将出界，送伴使副夜具酒食，为惜别之会。亦出衣服三数件，或币帛交遗，情意甚欢。次早发行，至界内幕次，下马而望，我界旗帜、甲马、车舆、帟幕以待，人皆有喜色。少顷乐作，酒五行，上马，复同送伴使副过我幕次。作乐，酒五行，上马，复送至两界中，彼此使副回马对立，马上一杯，换所执鞭，以为异日之记。引接展辞状，举鞭揖别，各背马回顾，少顷进数步，踌躇为不忍别之状。如是者三乃行。虏人情皆凄恻，或挥泪，吾人无也。 

　　△按清州参见第十程笺证。 

　　▲是行回程，见虏中已转粮发兵，接迹而来，移驻南边，而汉儿亦累累详言其将入寇。是时，行人旦暮忧虏有质留之患，偶幸生还，既回阙，以前此有御笔指挥：「敢妄言边事者流三千里，罚钱三千贯，不以赦荫减。」繇是无敢言者。是秋八月初五日到阙。 

　　●靖康稗史之二 

　　瓮中人语笺证 

　　▲政和元年辛卯冬，辽李良嗣来归，献约金灭辽策，赐姓赵氏。 

　　△宋史卷二０徽宗纪：政和元年「九月戊寅，王襄罢……是月，郑允中、童贯使辽，以李良嗣来，良嗣献取燕之策，诏赐姓赵。」 
　　又同书卷四七二赵良嗣传：「本燕人马植，世为辽国大族，仕至光禄卿……政和初，童贯出使，道卢沟，植夜见其侍史，自言有灭燕之策，因得谒。童贯与语，大奇之，载与归，易姓名曰李良嗣，荐诸朝……徽宗召见，问所来之因，对曰：『辽国必亡，陛下念旧民遭涂炭之苦，复中国往昔之疆，代天谴责，以治伐乱，王师一出，必壶浆来迎。万一女真得志，先发制人，后发制于人，事不侔矣。』帝嘉纳之，赐姓赵氏，以为秘书丞。图燕之议自此始。」 

　　▲三年癸巳，金主乌雅施卒，阿骨打嗣位 【 即太祖。】 

　　△金史卷二太祖纪：「岁癸巳十月，康宗梦逐狼，屡发不能中，太祖前射中之。旦日，以所梦问僚佐，众皆曰：『吉。兄不能得而弟得之之兆也。』是月，康宗即世，太祖袭位为都勃极烈。」 
　　又同书卷一世纪：康宗「讳乌雅束，字毛路完，世祖长子也。」此作「乌雅施」乃同名异译。癸巳恰为宋政和三年。 

　　▲重和元年戊戌二月，遣马政使金约攻辽。 

　　△宋史卷二一徽宗纪：重和元年二月「庚午，遣武义大夫马政由海道使女真，约夹攻辽。」 
　　金史卷二太祖纪：天辅元年「十二月甲子……是月，宋使登州防御使马政以国书来，其略曰：『日出之分，实生圣人。窃闻征辽，屡破勍敌。若克辽之后，五代时陷入契丹汉地，愿畀下邑。』」按天辅元年乃宋政和七年，岁在丁酉，适比重和元年早一年，疑此处系年有误。 

　　▲宣和元年己亥正月，金使李善庆、散覩来聘，仍遣马政同往，金不受诏。 

　　△按「李善庆」一名不见金史记载。三朝北盟会编卷二政和八年十二月二日己卯条云：「女真发渤海人一名李善庆、熟女真一名小散多、生女真一名渤达共三人，赍国书并北珠、生金、貂革、人参、松子为贽，同马政等俾来朝觐还礼，以十二月二日至登州，遣诣京师。」 
　　又同书卷三重和二年正月十一日丁巳条：「是日，李善庆等入国门，馆于宝相院，上令蔡京、童贯、邓文诰见之议事，诏补善庆修武郎、小散多都骑从义郎、渤达秉义郎，给全俸。」 
　　宋史卷二一徽宗纪：宣和元年(按即重和二年二月改)春正月「丁巳，金人使李善庆来，遣赵有开报聘，至登州而还。」则李善庆使宋确有其事。 
　　金史卷二太祖纪：天辅三年(即宋宣和元年)六月，「散覩还自宋。宋使马政及其子宏来聘。散覩受宋团练使，上怒，杖而夺之。」按「散覩」显系「小散多」同名异译，惟报聘使者与宋史所载不同，且不及李善庆之名，未详其故。 

　　▲二年庚子，遣赵良嗣以国书使金。五月，金主自将攻辽，使良嗣观兵。克上京，良嗣与金主约金取中京大定府，我取燕京析津府。 

　　△三朝北盟会编卷四宣和二年三月六日条引赵良嗣燕云奉使录云：「宣和二年春二月，诏遣中奉大夫、右文殿修撰赵良嗣假朝奉大夫，由登州泛海使女真，忠训郎王瓌副之，以计议依祖宗朝故事买马为名，因议约夹攻契丹，取燕、蓟、云、朔等旧汉州复归于朝廷。元奉密旨，令面议，别不曾赍文字前去。三月二十六日，自登州泛海，由小谢驰碁末岛棊子滩东城会口皮囤岛，四月十四日抵蓟州关下。会女真已出师，分三路趋上京，良嗣自咸州会于青牛山，谕令相随，引看攻上京。城破，遂与阿骨打相见于龙冈，致议约之意：大抵以燕京一带本是旧汉地，欲相约夹攻契丹，使女真取中京，本朝取燕京一带。」岳珂桯史卷五赵良嗣随军诗：「余读北辽遗事，见良嗣与王瓌使女真，随军攻辽上京，城破，有诗曰：『建国旧碑胡月暗，兴王故地野风干。回头笑向王公子，骑马随军上五銮。』上京盖今虏会宁，乃契丹所谓西楼者……」 

　　▲金遣吴乞买同赵良嗣来议岁币，复使马政往。 

　　△呻吟语：「绍兴五年正旦，吴乞买……未几，殂于明德宫，时年六十一……吴乞买当金太祖朝尝使汴京，其貌绝类我太祖皇帝塐像，众皆称异。」 
　　己卯丛书本该条丁秉衡(国钧)案云：「国钧案，此条无年月，以宋史徽宗纪考之，当为(宣和)二年九月中事。惟纪作『勃谨』，不云『吴乞买』耳。又案呻吟语言吴乞买当金太祖时曾使汴京，则知徽宗纪之『勃谨』实即『吴乞买』之讹。又案，『勃谨』实『贝勒』之音转，其字又作『孛堇』。上奉使行程录所谓『孛堇，汉语为官人也。』当时吴乞买以贝勒使宋，宋人遂以贝勒名之耳。又案，「勃谨」是「台吉」之音转，而「吴乞」即「台吉」之异译，「买」其名也，前条所言亦未的。全谢山力驳范石湖诗注为吴乞买未至中朝，盖未知勃谨之即吴乞(买)耳。又案，盛意园阙特勤碑跋云，番人不愿以名语汉，汉人又不察，而即以官呼之，自汉至明比比皆然云云，亦可证也。」 
　　今按丁氏一案再案，皆纯系臆测，全不得要领。考三朝北盟会编卷四宣和二年「七月十八日丙辰，金人差女真斯剌、习鲁充回使，渤海高随大迪乌副之，持其国书来许燕地。」「九月四日壬寅，赵良嗣引习鲁等入国门，锡宴于显静寺……」「十八日丙辰，习鲁等入辞于崇政殿……」「二十日戊午，习鲁等出国门，锡宴于显静寺，良嗣押筵，王瓌充送伴，差登州兵马钤辖、武义大夫马玫持国书及事目随习鲁等前去报聘，约期夹攻，求山后地，许岁币等事……马扩随父往。」「宣和三年正月，金人差曷鲁、大迪乌充使、副来议夹攻……」按宣和二年即金天辅四年。金史卷二太祖纪：天辅「四年二月，辞列、曷鲁还自宋……」则此时似无吴乞买使宋事。且据金史卷四四兵志：「其部长曰孛堇，行兵则称曰猛安、谋克，从其多寡以为号，猛安者千夫长也，谋克者百夫长也。」如皇弟吴乞买、焉能仅为区区一孛堇？丁氏岂非妄说乎？姑存疑，俟考。 

　　▲四年壬寅，金取中京、西京、使赵良嗣赴金坚前约。 

　　△宋史卷二二徽宗纪：宣和四年正月「癸酉，金人破辽中京，辽主北走。」 
　　金史卷二太祖纪：天辅六年正月「乙亥，取中京……。」三月「壬申，西京降。」 
　　辽史卷二九天祚纪：保大「二年春正月乙亥，金克中京……夏四月……阿疏为金兵所擒。金已取西京，沙漠以南部族皆降。」 
　　又宋史卷二二徽宗纪：宣和四年九月「己未，金人遣徒孤且乌歇等来议师期……甲戌，遣赵良嗣报聘于金国。」「坚前约」云云，盖指此。 

　　▲十一月，金使李靖同良嗣来，废山前后十七州归我之约，仅许山前六州地。复遣良嗣往议。 

　　△宋史卷二二徽宗纪：宣和四年十一月「戊寅，金人遣李靖等来许山前六州。」十二月「戊子，遣赵良嗣报聘于金国。」按金史不载李靖事，但于赵良嗣使金事所载甚悉，卷六０交聘表云：天辅七年「正月，宋复遣赵良嗣来议燕京、西京地，答书如初约，合攻随得者有之……」 

　　▲金已取辽燕京，令良嗣归，献俘。 

　　△金史卷二太祖纪：天辅六年「十二月，上伐燕京……庚寅，辽统军都监高六等来送款，上至燕京……」辽史卷二九天祚纪：保大二年「十二月，知金主抚定南京，上遂由扫里关出居四部族详稳之家。」 
　　宋史卷二二徽宗纪：宣和四年十二月「辛卯，金人入燕，萧氏出奔。」 
　　三朝北盟会编卷一二宣和四年十二月十五日庚子条：「赵良嗣、周武仲至大金军前，金人不许营、平、滦三州，并要燕地税赋……」按此后赵良嗣多次使金，主要议割地及岁币事。此所谓「献俘」，未详所指。 

　　▲是年三月，诏童贯、蔡京攻辽，败绩。七月，诏刘延庆袭辽。十月，败归，金始轻我。 

　　△宋史卷二二徽宗纪：宣和四年三月「丙子，辽人立燕王淳为帝，金人来约夹攻，命童贯为河北、河东路宣抚使，屯兵于边以应之，且招谕幽、燕。」五月「乙亥，以蔡攸为河北、河东宣抚副使……童贯至雄州，令都统制种师道等分道进兵。癸未，辽人击败前军统制杨可世于兰沟甸……杨可世与辽将萧干战于白沟，败绩。丁亥，辛兴宗败于范村。」六月，「帝闻兵败，惧甚，遂诏班师。」七月「壬午，王黼以耶律淳死，复命童贯、蔡攸治兵，以河阳三城节度使刘延庆为都统制。」十月「甲寅，刘延庆自卢沟河烧营夜遁，众军遂溃，萧干追至涿水上乃还。」 

　　▲五年癸卯，金使李靖来索六州租税及岁币，仍使良嗣同往，许岁币四十万，燕京代税一百万缗。 

　　△宋史卷二二徽宗纪：宣和「五年春正月戊午，金人遣李靖来议所许六州代租钱。己未，遣赵良嗣报聘，求西京等州。」 
　　三朝北盟会编卷一三：「宣和五年正月乙卯朔，金人李靖、王度剌等来议燕地税赋。」「初四日戊午，李靖等入见于崇政殿。」「初五日己未，李靖等入辞于崇政殿。」「龙图阁直学士、大中大夫赵良嗣，朝散郎、充显谟阁待制周武仲充国信使，马扩充计议使，赍书再往军前，计以银绢代燕地税赋合定议数目。」 
　　大金吊伐录卷一南宋誓书：「缘辽国尚为大金所有，以自来与契丹银二十万两、绢三十万疋，并燕京每年所出税利五六分中只算一分，计钱一百万贯文，合值物色，常年搬送南京界首交割……」同卷金回赐誓书与此同。则此处所谓「四十万」，或将绢三十万疋折银计之。 

　　▲六月，降金辽将张觉叛据平州，归我。十一月，金遣斡离不袭平州。 

　　△宋史卷二二徽宗纪：宣和五年六月「丙戌，辽人张觉以平州来附。」十一月，「金人取平州，张觉走燕山，金人索之甚急，命王安中缢杀，函其首送之。」 
　　金史卷一三三张觉传：「张觉亦书作瑴，平州义丰人也。在辽第进士，仕至辽兴军节度副使。太祖定燕京，时立爱以平州降。当时宋人以海上之盟求燕京及西京地，太祖以燕京、涿、易、檀、顺、景、蓟与之。平州自入契丹别为一军，故弗与，而以平州为南京，觉为留守……天辅七年五月……遂据南京叛入于宋，宋人纳之。」 
　　同书卷七四宗望传：「宗望本名斡鲁补，又作斡离不……初，张觉奔宋，入于燕京，宗望责宋人纳叛人，且征军粮……议索张觉及逋亡户口于宋……上召宗望赴阙，而阇母克南京，兵执伪都统张敦固杀之，南京平。」 
　　又同书卷六０交聘表：天辅七年「五月甲寅，南京留守张觉以南京叛入于宋。」十一月庚午，「宗望败张觉于南京城东。」所记皆合。 

　　▲八月，金主阿骨打卒，吴乞买立 【 即太宗】 ，遣使责我纳叛。 

　　△宋史卷二二徽宗纪：宣和五年五月，「金主阿骨打殂，弟吴乞买立。」月份不合。 
　　考金史卷二太祖纪：天辅七年八月「戊申，上崩于部堵泺西行宫，年五十六。」(三朝北盟会编卷一八所引金国太祖实录所记与此同。)九月「丙辰，谙班勃极烈即皇帝位。」同书卷三太宗纪亦云：天辅七年「八月乙未，会于浑河北。戊申，太祖崩。」「九月乙卯，葬太祖于宫城西……丙辰，即皇帝位。」则金太祖阿骨打死于是年八月，其弟吴乞买即位于九月，这里统称「八月」，盖连书之故。然宋史将此二事系于「五月」则大误矣。又下文「遣使责我纳叛」，实在张觉叛亡于宋、宗望取平州(时为南京)之时，参见前条，疑此处略有错简。 

　　▲六年甲辰三月，金使来索赵良嗣所许粮二十万石，不与。 

　　△宋史卷二二徽宗纪：宣和六年「三月己酉朔，以钱景臻为少师。金人来匄粮，不与。」 
　　三朝北盟会编卷一九宣和六年「四月，斡离不遣使来宣抚司求所许借粮。是时，二太子来讨张觉，自军前遣使来宣抚司[求]所许借之粟二十万斛。稹曰：『二十万斛粮岂易致耶？兼自宣抚司未尝有片纸只字许粮之文。』来人云：『去年四月间，南使赵直阁已许矣。』稹曰：『赵良嗣口许，岂足凭耶？』终不之允，遣使不得已而回。」 

　　▲七年乙巳二月，金擒辽主耶律延禧归。 

　　△金史卷三太宗纪：天会三年「二月壬戌，娄室获辽主于余睹谷。」 
　　同书卷七二娄室传：「复袭辽帝于余都谷，获之。」按「余都谷」即「余睹谷」，同名异译。 
　　辽史卷三０天祚纪：保大五年「二月，至应州新城东六十里，为金人完颜娄室等所获。」 

　　▲十月，金遣左副元帅粘罕 【 即宗翰】 、右监军固新 【 即谷神】 、右都监伊覩 【 即余覩】 出云中，右副元帅斡离不 【 即宗望】 、都统挞懒 【 即达赉】 、多昂木、刘彦宗出平州，大举入寇。 

</div>
    <div class="pagination">
<a href="靖康稗史笺证_page5.html">上一页</a><a href="靖康稗史笺证.html">1</a><a href="靖康稗史笺证_page2.html">2</a><a href="靖康稗史笺证_page3.html">3</a><a href="靖康稗史笺证_page4.html">4</a><a href="靖康稗史笺证_page5.html">5</a><span class="current-page">6</span><a href="靖康稗史笺证_page7.html">7</a><a href="靖康稗史笺证_page8.html">8</a><a href="靖康稗史笺证_page9.html">9</a><a href="靖康稗史笺证_page10.html">10</a><a href="靖康稗史笺证_page11.html">11</a><span>...</span><a href="靖康稗史笺证_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
