<!DOCTYPE html>
<html>
<head>
    <meta charset="UTF-8">
    <title>山海经广注 - 第 9 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山海经广注 - 第 9 页/共 10 页</h1>
    <div class="content">　　南海渚中有神人面珥两青蛇践两赤蛇曰不廷胡余【郭曰一神名耳　任臣案宛委余编作不返胡余续通考廷亦作返】有神名曰因因乎南方曰因乎夸风曰乎民【郭曰亦有二名】处南极以出入风有襄山又有重隂之山有人食兽曰季厘帝俊生季厘【任臣案舜生商均季厘又庶子七人】故曰季厘之国有缗渊【郭曰音昬任臣案路史季厘封于缗后为夏桀所克国名记云今济之金乡未审是非】少昊生倍伐倍伐降处缗渊【任臣案路史少昊元妃生倍伐降处缗渊既封蔑为蔑氏又国名记少昊后有倍国注云倍伐倍宜国也蔑姓夏防之】有水四方名曰俊坛【郭曰水状似土坛因名舜坛也】
　　有臷民之国【郭曰为人黄色】帝舜生无淫【任臣案无淫疑即胡公世不淫也然胡公曽未处南荒意其苖裔别有分支云】降臷处是谓巫臷民【任臣案陈一中曰帝俈之后有龙氏巫人封巫为巫氏生臷民】巫臷民朌姓食谷不绩不经服也【郭曰言自然有布帛也】不稼不穑食也【郭曰言五谷自生也种之为稼収之为穑】爰有歌舞之鸟鸾鸟自歌凤鸟自舞爰有百兽相群爰处百谷所聚
　　大荒之中有山名曰融天海水南入焉有人曰凿齿羿杀之【郭曰射杀之也　任臣案服防云凿齿齿长五尺以凿食人释义曰羿杀凿齿重出】
　　有蜮山者有蜮民之国【郭曰音惑】桑姓食射蜮是食【郭曰蜮短狐也似鼈含沙射人中之则病死此山出之亦以名云任臣案陆玑云蜮一名射影孙思邈云一名射工中记谓之水狐虫酉阳杂爼谓之抱抢五行传曰南方淫惑之气所生故谓之蜮诗云如鬼如蜮楚辞曰魂兮无南蜮伤躬只又南中有鬼弹沙虱二种毒亦等于含沙】有人方扞弓射黄蛇【郭曰扞挽也音汗】名曰蜮人
　　有宋山者有赤蛇名曰育蛇有木生山上名曰枫木枫木尤所弃其桎梏【郭曰尤为黄帝所得械而杀之已摘弃其械化而为树也　任臣案王瓘轩辕本纪云黄帝杀尤于山之丘掷其械于大荒之中化为枫木之林又齐丘化书老枫化为羽人任昉述异记南中有枫子木之老者为人形即岭南所谓枫人也然则枫亦善变之物哉梁元帝集云斩长翟于驹门挫尤于枫木本此】是谓枫木【郭曰即今枫香树】有人方齿虎尾名曰祖状之尸【郭曰音如柤之柤】
　　有小人名曰焦侥之国【郭曰皆长三尺　任臣案説文云西南僰人焦侥从人盖在坤地颇有顺理之性】几姓嘉谷是食
　　大荒之中有山名防涂之山【郭曰音朽　任臣案升庵外集作防涂】青水穷焉【郭曰青水出昆仑　任臣案杨慎曰山海经汜天之山赤水穷焉不姜之山黒水穷焉防涂之山青水穷焉白水之山白水穷焉不庭之山荥水穷焉伐山甘水穷焉则众流各有穷处至此即化气而升也】有云雨之山有水名曰栾禹攻云雨【郭曰攻谓槎伐其林木　任臣案刘凤杂爼云禹攻云雨伐其树木】有赤石焉生栾【郭曰言山有精灵复变生此木于赤石之上】黄木赤枝青叶群帝焉取药【郭曰言树花实皆为神药】
　　有国曰颛顼生伯服【任臣案世本云颛顼生偁偁字伯服】食有鼬姓之国【郭曰音如橘柚之橘】有苕山又有宗山又有姓山又有壑山又有陈州山又有东州山又有白水山白水出焉而生白渊昆吾之师所浴也【郭曰昆吾古王者号音义曰昆吾山名谿水内出善金二文有异莫知所辨测】有人名曰张在海上捕鱼海中有张之国【郭曰或曰即竒肱人疑非】食鱼使四鸟有人焉鸟喙有翼方捕鱼于海大荒之中有人名曰驩头【任臣案驩头一作□兠古文尚书又作鴅吺】鲧妻士敬【任臣案国名记学海俱作鲧妻士敬氏】士敬子曰炎融生驩头【任臣案路史缙云氏帝鸿之胄也妻士敬氏曰炎融遗腹而生驩头蛙萤子曰山海经鲧妻士敬士敬子曰炎融生驩头又曰颛顼生驩头驩兠生三苗其文甚明路史考信于经取兠生苗而不取鲧生兠故推兠而纳诸缙云合士敬炎融为一妇人而为缙云之妻不可通左传驩兠为帝鸿之子又推缙云而纳诸帝鸿凡以泥经文而左其解故至此夫驩兠帝鸿之胄士敬之孙炎融之子而颛顼之出也鲧以其子妻士敬而生融以至兠鲧祖颛顼是兠亦颛顼之出故曰颛顼生驩兠驩兠生三苗不然经顾自为枘凿哉】驩头人面鸟喙有翼食海中鱼杖翼而行【郭曰翅不可飞倚杖之用行而已　任臣案神异经曰南方有人人面鸟喙而有翼手足扶翼而行为人狼悪不畏风雨即此也又五音集韵云鴅瞗人面乌喙有翼不能飞似语此也防音兠】维宜芑苣穋杨是食【郭曰管子説地所宜云其种穋防黒皆禾也苣黒今字作禾旁起秬虬三音　任臣案尔雅芑白苗穋正韵音六前种后熟曰穋杨白杨也嫩叶可食老叶可作面料】有驩头之国【任臣案罗泌曰缙云氏妻士敬氏曰炎融生驩头驩头者驩兠也农有地名兠志为驩兠之都然意驩为国当如鲁驩未必兠地其后窜之崇山则沣之慈利也有驩兠墓又岭外驩州图经记以为其窜所乐史亦记驩州为所放处则去崇山逺矣】
　　帝尧帝喾帝舜葬于岳山【郭曰即秋山也】爰有文贝离俞久鹰贾延维视肉熊罴虎豹朱木赤枝青华实有申山者
　　大荒之中有山名曰天台髙山海水入焉
　　东南海之外甘水之间有羲和之国有女子名曰羲和方日浴于甘渊【郭曰羲和盖天地始生主日月者也故启筮曰空桑之苍苍八极之既张乃有夫羲和是主日月职出入以为晦明又曰瞻彼上天一明一晦有夫羲和之子出于阳谷故尧因此而立羲和之官以主四时其后世遂为此国作日月之象而掌之沐浴运转之于甘水中以效其出入汤谷虞渊也所谓世不失职耳】羲和者帝俊之妻【任臣案义和常义有氏】生十日【任臣案卢柟放招赋俊妻甘渊十日嶤嶷谓此也宗箓子云逺裔附神明之后生日生月盖云生子各名以日月之数也】有盖犹之山者其上有甘柤枝皆赤黄叶白华黒实东又有甘华枝干皆赤黄叶有青马有赤马【任臣案青马骊赤马駵】名曰三骓【任臣案尔雅苍白杂毛骓诗有骓有骓此则良马之异名也疑非】有视肉有小人名曰菌人【郭曰音如朝菌之菌　任臣案抱朴子云芝有石芝木芝肉芝菌芝凡数百种千岁蝙蝠万嵗蟾蜍山中见小人皆肉芝也南越志曰银山有女树天明时皆生婴儿日出能行日没死日出复然事物绀珠云孩儿树出大食国赤叶枝生小儿长六七寸见人则笑菌人疑即此又岭海异闻注香山有物如婴孩而躶鱼贯同行见人辄笑至地而灭泰泉黄佐目撃之又商人髙氏见清逺县山中有小儿奔走俨如人形惟脇下多两翅耳所説畧同岂亦斯耶】有南之山爰有遗玊青马三锥视肉甘华百谷所在







　　山海经广注卷十五
　　钦定四库全书
　　山海经广注卷十六
　　仁和吴任臣注
　　大荒西经
　　西北海之外大荒之隅有山而不合名曰不周负子【郭曰淮南子曰昔者共工与颛顼争帝怒而触不周之山天维絶地柱折故今此山缺壊不周匝也　任臣案尔雅八极西北曰不周中天佚典曰不周夐亘为乾坤翰楚辞右祍拂于不周司马大人赋廻车朅来兮絶道不周张衡思赋縦余终乎不周杨雄甘泉赋蹑不周之逶蛇阮借诗日没不周西卢柟赋跨干枢兮干不周又云跨不周兮骑轰雷江晖赋羗又毕乎狐鍜不周以弥昊皆谓此山通鉴前编云不周之巅有宣城焉日月之所不届而无四时昏昼之辨燧人氏于是视乾象而察辰心自不周之山逰于日月之都亦斯山也又案天问云康回凭怒坠何故以东南倾尹子盘古篇云共工触不周山折天柱絶地维女娲补天射十日江淹遂古篇共王所触不周山兮刘子兵术曰颛顼争于不周杨烱李少君碑共工则折柱倾维崩腾于海县文心雕龙云康回倾地仁羿跸日栁子晋问云又似共工触不周而天柱折即此山事也】有两黄兽守之有水曰寒暑之水水西有湿山水东有幕山【郭曰音莫】有禹攻共工国山【郭曰言攻其国杀其臣相抑于此山啓筮曰共工人靣蛇身朱发也　任臣案荀子云禹伐共工又神异经西北荒有人焉人面朱发蛇身人手足而食五谷禽兽烦愚名共工即此】有国名曰淑士颛顼之子【郭曰言亦出自髙阳氏也】有神十人名曰女娲之肠【郭曰或作女娲之腹】化为神处栗广之野【郭曰女娲古神女而帝者人面蛇身一日中七十变其腹化为此神栗广野名娲音　任臣案冠编女娲百三十厯陟化神于栗广之野真源赋云女娲治百有三十载而落其肠爰化而神路史云女娲道标万物神化七十鸿烈解云上骈生耳目桑林生臂手女娲所以七十化也仙人紫檀歌云三十六变世应知七十二化处其位王逸楚辞注女娲七十化其体此淮南等有博土为人为七十化之术曹植女娲賛曰或云二君人首蜮形神化七十何德之灵栁宗元天对曰娲躯虺号占以之何日化七十工或诡之河圗挺佐辅云女娲牛首蛇身宣发中记曰伏羲龙身女娲蛇身开山圗曰坤神字扬翟王号曰女娲世纪云女娲一日女希均藻云子午谷有女娲堡符雄屯师处】横道而处【郭曰言断道也】有人名曰石夷来风曰韦【郭曰来或作本也】处西北隅以司日月之长短【郭曰言察日月晷度之节】有五彩之鸟有冠名曰防鸟【郭曰尔雅云防梦鸟即此也　任臣案孔融周岁论曰羽仪屯集防鸟秽之宛委余编云五采芝鸟有冠似凤名防鸟张萱彚雅曰防亦作或云鸱属】有大泽之长山有白民之国
　　西北海之外赤水之东有长胫之国【郭曰脚长三丈任臣案览曰盛海之东其民穿胷赤水之东其民长胫】有西周之国姬姓【任臣案国名记髙辛氏后有西周国盖叔均国也】食谷有人方耕名曰叔均帝俊生后稷【郭曰俊宜为喾喾第二妃生后稷也　任臣案陈一中曰帝俈生而神灵自言其名曰夋夋俊也古字通帝喾之为帝俊此事之辨者乃郭璞注山海经谓为帝舜至帝俊生后稷则曰宜为喾不知俊即喾而反疑经文为譌经又曰帝俊有子八人葢八元为益信任臣又案华阳志髙辛氏名夋冠编云帝一名夋是帝夋已有二人而俊生季厘则俊又似舜也是所未解】稷降以百谷稷之弟曰台玺【郭曰音胎】生叔均【任臣案罗泌同姓名辨覩叔均而思稷子是以叔均为稷之子也据海内经稷之孙曰叔均则叔均非稷之子并非従子明矣经疑有误又商均亦曰叔均非此】叔均是代其父及稷播百谷始作耕有赤国妻氏有双山
　　西海之外大荒之中有方山者上有青树名曰柜格之松【郭曰水名音矩】日月所出入也【任臣案游氏臆见曰柜格之松在西海外为日月所出入】西北海之外赤水之西有先民之国食谷使四鸟有北狄之国黄帝之孙曰始均始均生北狄有芒山有桂山有榣山【郭曰此山多桂及榣木因名云耳任臣案初学记引此作瑶山】其上有人号曰太子长琴【任臣案虞汝明古琴疏曰祝融取榣山之榇作琴弹之能致五色鸟一曰皇来二曰鸾来三曰凤来故生长子即曰琴】颛顼生老童【郭曰世本云颛顼娶于滕氏谓之女禄产老童也　任臣案国名记滕作胜濆注云胜奔也髙阳妃胜奔氏国或作腾隍误】老童生祝融【郭曰即重也髙辛氏火正号曰祝融也　任臣案氏族源流云颛顼次妃胜奔氏生子三人伯偁卷章季禺巻章或作老童季禺生叔卷章娶根水氏生二子曰曰回为祝融】祝融生太子长琴是处榣山始作乐风【郭曰创制乐风曲也　任臣案陈士元荒史祝融生二子曰长琴曰噎噎处西极长琴居榣山乐风隋元徳太子哀册文遽瑶山之頺壤忽桂宫之毁构唐睿宗受禅制方流乐风之绪宜申游靁之泽陈子龙贺太子生表乐风诞圣长琴着山海之经又唐书许敬宗等勒书五百巻名榣山玊彩又裴光庭献榣山往则明皇诏太子诸王谢之义皆取此也】有五彩鸟三名一曰皇鸟一曰鸾鸟一曰凤鸟有虫状如菟胷以后者裸不见【郭曰言皮色青故不见其裸露处】青如猨状【郭曰状又似猨】
　　大荒之中有山名曰丰沮【任臣案冠编作丰阻】玊门日月所入有灵山巫咸巫即巫朌巫彭巫姑巫真巫礼巫抵巫谢巫罗十巫従此升降百药爰在【郭曰羣巫上下此山采之也任臣案酉阳杂爼云大荒灵山有十巫咸曰即盻彭姑具礼抵谢罗従此升降朌作盻真作具未审孰是又水经注引此巫真作巫贞巫礼作巫孔杨慎均薻亦云巫孔为十巫之一又同姓名録云开明有巫履丰沮有巫礼履礼恐是一人南华逸篇云黔首多疾黄帝氏立巫咸以通九窍论衡曰巫咸能以祝延人之疾郭氏巫咸山赋序巫咸以鸿术为帝尧之医髙似孙纬畧云巫咸尧之医者今平阳亦有巫咸顶云是巫咸修真处更有巫咸山巫咸墓巫咸谷在夏县东又世本巫咸作筮后有神巫曰季咸者祖其名耳杨雄甘泉赋选巫咸兮呌帝阍李贺浩歌云彭祖巫咸几回死曽益注云巫咸能采药长生古文苑秦诅楚文曰久湫巫咸亜驰归蔵云昔黄帝将战筮于巫咸路史黄帝命巫咸巫阳主筮又星家有甘石巫咸三家又商臣亦名巫咸见尚书非此也巫咸或作咸亶爰集云召咸而聘之音龙广雅云巫也】
　　西有王母之山壑山海山【郭曰皆羣大灵之山】有沃之国【郭曰言其土沃饶也】沃民是处【任臣案淮南子海外三十六国西北方有沃民】沃之野凤鸟之卵是食【任臣案吕氏春秋流沙之西丹山之南有凤之丸沃民所食】甘露是饮凡其所欲其味尽存【郭曰言其所愿滋味此无所不备】爰有甘华甘柤白栁【任臣案吴淑栁赋云沃民之国汶水之谓此】视肉三骓璇瑰瑶碧【郭曰琁瑰亦玉名穆天子传曰枝斯璿瑰枚回二音】白木琅玕【郭曰树色正白今南方有文木亦黒木也　任臣案文木即乌木逸周书谓之木张勃吴録云南宋铜县有文木嵇含草木状曰文木树髙七八丈其色正黒如水牛角】白丹青丹【郭曰又有黒丹也孝经援神契曰王者徳至山陵而黒丹出然则丹者别是彩色亦犹黒白黄皆云丹也　任臣案尚书大传丹丘出丹艧青丘出青艧是丹与青皆名艧也则丹为彩色之名益信】多银铁鸾鸟自歌凤鸟自舞爰有百兽相群是处是谓沃之野【任臣案鸿烈解西金丘沃野为八纮之一】有三青鸟赤首黒目一名曰大一名少【郭曰音】一名曰青鸟【郭曰皆西王母使也　任臣案曹植辨道论三鸟备设不如百官之美也陶景诗衔书必青鸟嘉客信龙鏕江淹隂长生賛若渡西海时致意三青鸟梁元帝与刘智蔵书弱水难浮犹致书于青鸟李长吉诗符因青鸟送皆指此也拾遗记曰轩渠国多九色鸟青口绿胫紫翼红膺绀顶丹足碧身缃背尾其青多红少谓之绣鸾或云是西王母之禽疑即三青鸟】有轩辕台射者不敢西向射畏轩辕之防【郭曰敬难黄帝之神任臣案鸿烈解轩辕丘在西方黄帝祠额解云西至昆仑有轩辕宫与防若丘射者不敢西向湘东王诗寂】
　　【寥千载后谁上轩辕防庾信尔绵柱国碑轩防受氏若水防居崔融表攀龙不及顾慕轩辕之防汤显祖表郏鄏之鼎方圗轩辕之台已閟朱应登北风行轩辕台前烛龙晦刘凤九颂云吾登轩辕之台而四顾本此也名胜志云今直保安州西南界之乔山上亦有轩辕防广舆记岳州府君山亦有轩辕台】
　　大荒之中有龙山日月所入有三泽水名曰三淖昆吾之所食也【郭曰穆天子传曰滔水浊繇氏之所食亦此也】有人衣青以袂蔽面【郭曰袂袖】名曰女丑之尸有女子之国【郭曰王颀至沃沮国尽东界问其耆老云国人常乗船捕鱼遭风见吹数十日东一国在大海中纯女无男即此国也　任臣案览曰葱岭之西西女之国产男辄不举也拂菻岁遣男子配焉茂州之西东女之国其贵人死糅余屑而瘗之】
　　有桃山有防山有桂山有于土山有丈夫之国【郭曰其国无妇人也】有弇州之山【任臣案括地象正西弇州曰并土隋书作十州开土为昆仑九州之一南华经云大荒之中弇州之北穆天子传天子登于弇山之上王世贞以为即此地也江淹赤虹赋云帝台北荒之际弇山西海之濵】五彩之鸟仰天【郭曰张口嘘天】名曰鸣鸟爰有百乐歌儛之风【郭曰爰有百种伎乐歌儛风曲　任臣案荒史曰祝融氏一曰祝诵又曰祝和聴弇州之鸣鸟作属续之乐以通伦廖道南楚纪賛曰弇州之声庸制乐歌王融曲水诗序召鸣鸟于弇州伶伦于嶰谷本此黄氏事物绀珠云鸣鸟身五色声有曲度】有轩辕之国【郭曰其人人面蛇身　任臣案谈荟云尾处首上】江山之南栖为吉【郭曰即穷山之际也山居为栖吉者言无防天】不寿者乃八百岁【郭曰夀者数千岁】西海渚中有神人面鸟身珥两青蛇践两赤蛇名曰弇兹【任臣案冠编六上纪有弇兹氏人面鸟身刘防孟云海外国神多以蛇为珥践又有蛇洲】
　　大荒之中有山名曰日月山天枢也吴姖天门日月所入【任臣案盖天论须弥山为天枢日月行于其腰与此説卢柟放招赋云吴姖晻昧日月所翳即此也】有神人面无臂两足反属于头上名曰嘘【郭曰言嘘啼也　任臣案圗賛曰脚属于头人面无手厥号曰嘘重所处】颛顼生老童【任臣案谯周古史曰老童即卷章罗苹云卷章史或作老章】老童生重及【郭曰世本云老童娶于根水氏谓之骄福产重及　任臣案冠编云老童音如钟磬死为騩山之神娶女骄生回】帝令重献上天令卭下地【郭曰古者人神杂扰无别颛顼乃命南正重司天以属神命火正司地以属民重实上天实下地献卭义未详也任臣案路史作重载上天】下地是生噎处于西极以行日月星辰之行次【郭曰主察日月星辰之度数次舎也】
　　有人反臂名曰天虞【郭曰即尸虞也】有女子方浴月帝俊妻常羲生月十有二此始浴之【郭曰义与羲和浴日同　任臣案常羲有陬氏也或作常仪一作尚仪士安作常耳又作常宜路史云髙辛氏次妃常羲生而能言发迨其踵是归髙辛生太子及月十二杨慎云帝俊之妻生十日自甲至癸也生月十又二自子至亥也】有丹之山【郭曰出黒丹　任臣案篇首　引经作舟之山误】有五色之鸟人面有发爰有青鴍【郭曰音文】黄鷔【郭曰音敖】青鸟黄鸟其所集者其国亡有池名孟翼之攻颛顼之池【郭曰孟翼人姓名　任臣案孟翼颛顼臣冠编颛顼纪有载命孟翼攻池天下人号之曰颛顼之池言厚养于民也】
　　大荒之中有山名曰鏖鏊钜【郭曰鏊音如敖】日月所入者有兽左右有首名曰屏蓬【郭曰即并封也语有轻重耳　任臣案稽瑞録云鹿螯山兽左右有首名并蓬】有巫山者【任臣案冠编望帝时巫山壅江蜀洪水望帝令鄨令凿之】有壑山者有金门之山有人名曰黄姖之尸有比翼之鸟【任臣案即鹣鹣】有白鸟青翼黄尾喙【郭曰竒鸟】有赤犬名曰天犬其所下者有兵【郭曰周书云天狗所止地尽倾余光烛天为流星长十数丈其疾如风其声如雷其光如电吴楚七国反时吠过梁国者是也　任臣案辛氏三秦记秦防公时白鹿原有天狗来下其上有贼天狗吠而防之河圗稽燿钩曰太白散为天狗主兵元史至正中云南玉案山下有赤犬羣吠未几兵乱又唐天寳中华清宫有天狗院列在诸兽之上杜甫作赋云色似狻猊小如猿狖非此也○又案李白大猎赋殪天狗注云山海经天门山有赤犬名天犬盖谓此也】
　　西海之南流沙之濵赤水之后黒水之前有大山名曰昆仑之丘【任臣案化阙经曰昆仑山九重重相去九千里山有四靣竺干书曰阿耨山即昆仑也一名须弥譌呼苏弥在于阗国西一千三百余里其水分流四靣去入中国者为黄河入东海其三靣各入南西北海如弱水黒水之】有神人面虎身有文有尾皆白处之【郭曰言其尾以白为防駮】其下有弱水之渊环之【郭曰其水不胜鸿毛任臣案十洲记云昆仑山弱水周廻绕匝东南接积石圃西北接北户之室东北临大活之井西南至承渊之谷中记云神丘有火穴光景照千里昆仑有弱水鸿毛不能起括地圗曰昆仑之弱水非乗龙不得至圗賛曰弱出昆山鸿毛是沉北沦流沙南暎火林惟水之竒莫测其深】其外有炎火之山投物輙然【郭曰今去扶南东万里有耆薄国东复五千里许有火山国其山虽霖雨火常然火中有白防时出山邉求食人捕得之以毛作布今之火澣布是也即此山之　任臣案干寳捜神记昆仑之山是惟下都环以炎火之山氏水经注流沙西行极崦嵫之山北山有石以两石相打则水润润尽则火出山石皆然炎起数丈司马相如大人赋经营炎火而浮弱水兮抗絶浮渚而渉流沙张衡思赋跻日中于昆吾兮憇炎火之所陶江淹空青赋西海之草炎山之烟即此也景纯炎火山賛曰水含阳精气结则焚理其微乎其妙不传他与此者神异经言荒外有火山生不烬之木十洲记言炎洲有火林山山中有火光金液神丹经扈犁国有火山裔乗云西北有火州其国有火熖山张匡邺行程记髙昌北庭山至夕光焰若炬火览曰毗骞有然火之洲博物志西域且弥山昼则孔中状如烟夜则如灯光魏书盘盘国有火山山皆焦东西洋考云蛟山山头火光日夜不断一綂志梧州有火山山上有火每三五夜一见如野烧之状又蜀有火井荧台萧丘有自然之火春生秋灭羽山有文石生火烟色随四时而改名为净火自然洲有树生火以其皮织为火浣布火浣布有二种此其一也陆游云火山军其地耘耡深入则有烈熖风俗记云圁隂县有鸿门亭火従地出又海中有沃焦山遇水则焰复有然海木华所称阴火潜然是也】有人戴胜虎齿有豹尾【任臣案穆天子传注云虎齿蓬发困学纪闻作狗尾蓬发】穴处名曰西王母【郭曰河圗玉版亦曰西王母居昆仑之山西山经曰西王母居玊山穆天子传曰乃纪名迹于弇山之石曰西王母之山也然则西王母虽以昆仑之宫亦自有离宫别窟游息之处不专住一山也故记事者各举所见而言之　任臣案胡应麟笔丛曰经称西王母豹尾虎齿当是人殊别考穆天子传云天子賔于西王母觞于瑶池之上西王母为天子謡天子执白圭璧及献锦组百纯组三百西王母再拜受之则西王母服食语言絶与常人无异并无所谓豹尾虎齿之象惟司马大人赋有豹尾虎齿之説盖据山海经耳乃山海经则何所据哉任臣窃谓西王母黄帝时乗白鹿授地图舜时献白玉琯穆王时西王母来賔特不过西方一国如八百媳妇名尔若豹尾虎齿则亦贯胸儋耳之又何足怪后世好事家以西王母等于麻姑上元夫人之列甚至谓汉武帝防西王母于七夕若果有其事者则文人附防之过也尔雅觚竹北户西王母日下谓之四荒汉书西域传云安息长老传闻条支有弱水西王母亦未尝见也】此山万物尽有
　　大荒之中有山名曰常阳之山日月所入
　　有寒荒之国有二人女祭女薎【郭曰或持觯或持爼】
　　有寿麻之国【郭曰吕氏春秋曰南服夀麻北懐阘耳任臣案尔雅八极西曰邠国曰夀靡即夀麻也刘子威杂爼曰焦侥夀麻之国】
　　南岳娶州山女名曰女防女防生季格【任臣案冠编黄帝鸿初为南岳之宜故名南岳女防学海作女又路史曰帝鸿生白民及嘻嘻生季格季格生帝魁注云嘻其南岳也未审孰是】季格生夀麻【任臣案季格妻任已感神而生魁及夀麻见冠编】夀麻正立无景疾呼无向【郭曰言其禀形气有异于人也列仙传曰俗无景　任臣案无景者中国时有其人侍儿小名録周昭王时东瓯献二女曰延娟延婵步尘无迹日中无景风俗通云真人无景白帖云仙人与虚合体日中无景故韩终久服丹无景又丙吉騐老人之子无景张元始九十七始生子遂无景南史称梁武帝映日无景又勃鞮之国无翼而飞日中无景见拾遗记王明英厯体畧云赤道下春秋分日中无景淮南曰建木在都广日中无景又曰冯夷大丙之御也照日光而无景此言其疾非真无景也】爰有大暑不可以往【郭曰言炙杀人也　任臣案西儒云地在黄道线下者大不可居其人常昼伏水中宋濓演连珠云夀麻之国大屠倍常本此】有人无首操戈盾立名曰夏耕之尸【郭曰亦形天尸之　任臣案经载奢比据比女姖贰负王于夜肝榆犁夏耕阙宣王之尸不一而足详其名义大都如今人尸解不化者土人传以为神】故成汤伐夏桀于章山克之【郭曰干章山名　任臣案章山名大沙或云沙丘郭作干章山疑非】斩耕厥前【郭曰头亦在前者】耕既立无首走厥咎【郭曰逃避罪也】乃降于巫山【郭曰自窜于巫山巫山今在建平巫县】
　　有人名曰吴回竒左是无右臂【郭曰即竒肱也吴回祝融弟亦为火正也　任臣案姓氏源流卒帝喾以回代之封于吴是为吴回吴回生陆终其支庶为陆终氏蛙萤子言祝融有七吴回亦祝融之一也】
　　有盖山之国有树赤皮支干青叶名曰朱木【郭曰或作朱威木也】有一臂民【郭曰北极下亦有一脚人见河圗玉版　任臣案事物绀珠云一臂人一手一目鼻一孔】大荒之中有山名曰大荒之山日月所入有人焉三面一臂【郭曰无左臂也　任臣案路史禹纪云西过竒肱三面黄帝祠额解曰三面一臂莫非子孙谓此】三面之人不死【郭曰言人头三邉各有靣也莵太守王颀至沃沮国问其耆老云复有一破船随波出在海岸邉上有一人项中复有面与语不解了不食而死此是两面人也吕氏春秋曰一臂三面之乡也　任臣案博物志云两面人在沃沮东大海中又后汉东国传及魏志皆云北沃沮有两靣人江淹遂古篇长臂两面乗赤船兮是也】是谓大荒之野【任臣案张揖上林赋注过乎泱莾之壄山海经所谓大之野也】西南海之外赤水之南流沙之西有人珥两青蛇乗两龙名曰夏后开开上三嫔于天【郭曰嫔妇也言献美人于天帝　任臣案吴淑事赋夏后三嫔之献太康五子之须本此】得九辩与九歌以下【郭曰皆天帝乐名也开登天而窃以下用之也开筮曰昔彼九是与帝辩同宫之序是为九歌又曰不得窃辨与九歌以国于下义具见于归蔵】此天穆之野髙二千仞【郭曰竹书曰颛顼产伯繇是维若阳居天穆之阳也】开焉得始歌九招【郭曰竹书曰夏后开舞九招也　任臣案楚辞天问云啓賔商九辩九歌洪兴祖引此为注朱子斥之审矣以为啓賔天当是啓梦賔天然则经云开上三嫔于天者要是夏啓三梦上賔于天得传天帝之乐以下如秦穆听钧天之奏唐皇效霓裳之舞也嫔宜作賔楚辞足证其误谓献三美女于天帝者谬矣又九歌与虞书合考亭断为舜禹之乐九招亦古乐名文心雕龙云帝喾之世咸墨为颂以歌九招未审是非又路史注曰山海经上三嫔于天得九辩与九歌以下天指舜禹尊其赐尔谓天帝之乐啓登天窃之以下妄也刘基乐府曰天穆之野二千仞天帝所以觞百灵三嫔不下两龙去九歌九辩归杳】
　　有互人之国【郭曰人面鱼身】炎帝之孙【郭曰炎帝神农】名曰灵恝【郭曰音如劵契之契　任臣案路史伯灵生鼔鼔生灵恝】灵恝生互人是能上下于天【郭曰言能乗云雨也　任臣案国名记曰炎帝孙灵恝生氐人为氐国俗作互非又欧阳暌车志互人国有白玉城岂即此耶】有鱼偏枯名曰鱼妇颛顼死即复苏【郭曰言其人能变化也　任臣案星槎胜览占城有飞头妇号尸致鱼夜飞头入人家食小儿头返合体如故亦此也又冠编云虞幕取颛顼氏女曰鱼妇生穷鱓名与此同然语不相疑非是】风道北来天乃大水泉【郭曰言泉水得风暴溢出道犹従也韩非曰二八道南方而来】蛇乃化为鱼是谓鱼妇颛顼死即复苏【郭曰淮南子曰后稷龙在建木西其人死复苏其中为鱼盖谓此也任臣案髙诱淮南注云人死复生或化为鱼杨慎补注曰今南中诸苗能以术呪尸为鱼而食之西南国风】
　　【土记云邪术有卜思鬼者妇人习之夜化为猫犬遇病者摄其肉唾水中化为水虾取而货之即斯术也圗賛曰炎帝之苗实生氐人死则复苏厥身为鳞云南是托浮游天津】有青鸟身黄赤足六首名曰鸟【郭曰音触　任臣案览云互人有六首之五音集韵曰氐人国有青鸟赤足六首曰又鳿鸟亦名鸀尔雅山乌是也又南康记石室山有鸟形色鲜洁自爱毛羽若只者则照水悲鸣亦名此名同而实异者且音蜀不音触似更为一种】有大巫山有金之山西南大荒之中隅有偏勾常羊之山
　　按夏后开即啓避汉景帝讳云【任臣案胡氏四部正譌曰亦有古书本不讳后人避本朝之讳而改者如山海经启皆为开之】





　　山海经广注卷十六
　　钦定四库全书
　　山海经广注卷十七
　　仁和吴任臣注
　　大荒北经
　　东北海之外大荒之中河水之间附禺之山帝颛顼与九嫔葬焉【郭曰此皆殊俗义所作冡】爰有久文贝离俞鸾鸟凤鸟大物小物【郭曰言备有也　任臣案王氏释义曰大物小物皆殉葬之具也】有青鸟琅鸟鸟黄鸟虎豹熊罴黄蛇视肉璿瑰瑶碧皆出卫于山【郭曰在其山邉也】丘方圎三百里丘南帝俊竹林在焉大可为舟【郭曰言舜林中竹一节则可以为船也　任臣案刘须溪説南方荒中有涕竹长数百丈围三丈五六尺厚八九寸可以为船又南越志罗浮山巨竹皆七八围长一二丈谓之龙钟竹通考云哀牢有竹其节相去二丈名曰濮竹览云髙潘有踈节之竹六尺而一节母山有丈节之竹溱州有通节之竹临贺有十抱之竹贠丘有船竹王防解云路人大竹神异经云南方以节竹为船亦作芾竹其长百丈围二丈五六尺涌幢小品云南有沛竹其长百丈皆竹之大者与此】竹南有赤泽水【郭曰水色赤也】名曰封渊【郭曰封亦大也】有三桑无枝【郭曰皆髙百仞】丘西有沉渊颛顼所浴
　　有胡不与之国【郭曰一国复名耳今三合语皆通然】烈姓黍食
　　大荒之中有山名曰不咸【任臣案杜佑通典挹娄在不咸山北郑樵都邑畧云古肃慎国都不咸山在夫余东北千余里】有肃慎氏之国【郭曰今肃慎国去襄平三千余里穴居无衣衣猪皮冬以膏涂体厚数分用却风寒其人皆工射弓长四尺劲彊箭以楛为之长尺五寸青石为镝此春秋时隼集陈侯之庭所得失也晋大兴三年平州刺史崔毖遣别驾髙防使来献肃慎氏之弓矢箭镞有似铜骨作者问云转与海内国通得用此今名之为挹娄国出好貂赤玊岂従海外转而至此乎后汉书所谓挹娄者是也　任臣案史记作息慎竹书舜二十五载息慎氏来賔汲冢周书云成王之时息慎来贺作贿息慎之命王防解谓之稷慎或作肃眘汉武帝诏海外肃眘徐陵文肃眘茫茫风牛南偃刘防孟云肃慎在汉曰挹娄魏曰勿吉唐曰靺鞨鬼谷子云肃慎氏馈曰雉于文王魏志云自唐暨周肃慎之物皆旷世而至青龙四年肃慎氏致楛矢晋纪景元三年咸寕五年大兴二年肃慎皆来馈楛矢石砮即此国也左传肃慎燕毫吾北土也杜注云肃慎在菟北三千余里江淹遂古篇沃沮肃慎东北邉兮】有蜚蛭四翼【郭曰翡窒两音任臣案司马逰猎赋蛭蜩蠗蝚谓此也】有虫兽首蛇身名曰琴虫【郭曰亦蛇也任臣案本草纲目引此作琴蛇】有人名曰大人有大人之国厘姓【任臣】
　　【案国名记帝鸿之后也】食有大青蛇黄头食麈【郭曰今南方蚺蛇食鹿鹿亦麈属也】有榆山有鲧攻程州之山【郭曰皆因其事而名物也】
　　大荒之中有山名曰衡天有先民之山有槃木千里【郭曰音盘　任臣案后汉永平中白狼槃木唐菆举种称臣杨慎闳览集云白狼槃木今丽江姚嶲地也度其道里疑非此槃或作盘唐昭仁寺碑苑葱山而池盐泽逾盘水而跨阪】有叔歜国【郭曰音作感反一音触】颛顼之子【任臣案颛顼之妻娽生伯偁卷章季禺季禺是生叔歜古谓其所出者皆为子】食使四鸟虎豹熊罴有黒虫如熊状名曰猎猎【郭曰或作猲音夕同　任臣案篇海引经云牛氏山有黒兽状如熊名曰猎猎与本文小异事物绀珠云猎猎如熊黒色卢柟赋云穷怪异兽猎猎獙獙狪狪又彚雅宋良犬一名猎猎然宋猎之猎音鹊与此同字异音也非此兽】有北齐之国姜姓使虎豹熊罴【任臣案路史太姜之祖逢公伯陵之后为商侯伯自逢改封于北齐氏族考云炎帝子伯陵为黄帝臣始封逢改封齐二説不同】
　　大荒之中有山名曰先槛大逢之山河济所入海北注焉【郭曰河济注海已复出海外入此山中也】其西有山名曰禹所积石有阳山者有顺山者顺水出焉
　　有始州之国有丹山【郭曰此山纯出丹朱也竹书曰和甲西征得一丹山今所在亦有丹山丹出土穴中】
　　有大泽方千里羣鸟所解【郭曰穆天子传曰此至广原之野飞鸟所解其羽乃于此猎鸟兽絶羣载羽百车竹书亦曰穆王北征行流沙千里积羽千里皆谓此泽也　任臣案瀚海地皆沙碛羣鸟解羽江淹遂古篇青鸟所解路诚亶兮栁宗元天对大泽千里羣鸟是解】有毛民之国【郭曰其人面体皆生毛　任臣案路史注东毛人等五十五国韩昌文海外杂国若躭浮罗流求去人即斯国也】依姓食使四鸟禹生均国均国生役采【郭曰采一作来】役采生修鞈【郭曰音如单鞈之鞈】修鞈杀绰人【郭曰人名】帝念之潜为之国【郭曰潜宻用为之国　任臣案路史涂山氏后趫生啓及均均生固固生伎来伎来生循鞈是杀绰天帝念之其裔居兠牟山北人号为厥寳】是此毛民
　　有儋耳之国任姓【郭曰其人耳大下儋垂在肩上朱崖儋耳镂画其耳亦以放之也　任臣案尔雅八极北曰祝栗曰儋耳吕氏春秋云叔逆之所儋耳之居多无君即斯国也淮南子作躭耳博物志作檐耳】禺号子食谷北海之渚中【郭曰言在海岛中种粟给食谓禺彊也】有神人面鸟身珥两青蛇践两赤蛇名曰禺彊【任臣案禺彊庄子注作禺京养生杂书曰东海神名阿明南海祝融西海臣乗北海禺彊龙鱼河圗云北海神姓名禹帐里又名禺强天问云伯强何处恵气安在注伯强即隅强天神也黄道周续骚经属强禺为先容兮乃告余以未啓龟蔵曰昔穆王子筮卦于禺强疑非此又续通考引经作禺强柜误】
　　大荒之中有山名曰北极天樻【郭曰音匮】海外北注焉有神九首人面鸟身名曰九凤又有神衘蛇操蛇其状虎首人身四蹄长肘名曰彊良【郭曰亦在畏兽画中】
　　大荒之中有山名曰成都载天有人珥两黄蛇把两黄蛇名曰夸父后土生信信生夸父【任臣案续通考勾龙为后土生子二人曰垂曰信信生夸父善走为丹朱臣后有夸氏】夸父不量力欲日景【任臣案冠编曰夸父足追日臂虎豹而善投以防臣丹朱】逮之于禺谷【郭曰禺渊日所入也今作虞　任臣案禺谷即虞渊古人音义相通字多假借虞渊又作吴泉】捋饮河而不足也将走大泽未至死于此【郭曰渴死】应龙已杀尤【任臣案十三州志夀张有尤祠皇览云尤冡在东郡夀张县常以十月祠之有赤气出如绛帛民名为尤旗沈括笔谈曰解州盐泽卤色正赤在坂泉之下俗谓之尤血】又杀夸父【郭曰上云夸父不量力与日竞而死今此复云为应龙所杀死无定名触事而寄明其变化无方不可揆测】乃去南方处之故南方多雨【郭曰言龙水物以相感也】又有无肠之国是任姓【郭曰为人长也】无继子食鱼【郭曰继亦当作防谓防肠也　任臣案淮南子作无继民即无防也注云其人无嗣】共工臣名曰相繇【郭曰相栁也语声转耳】九首蛇身自环【郭曰言转旋也任臣案广雅曰北方有民焉九首虵身其名曰相繇】食于九土【郭曰言贪残也】其所所尼【郭曰呕犹喷咤尼止也】即为源泽【郭曰言多气力】不辛乃苦【郭曰言气酷烈】百兽莫能处【郭曰言畏之也】禹湮洪水杀相繇【郭曰禹塞洪水由以溺杀之也】其血腥臭不可生谷其地多水不可居也【郭曰言其膏血滂流成渊水也　任臣案卢柟沧溟赋观乎猗天之阙践乎相繇之区即斯也】禹湮之三仞三沮【郭曰言禹以土塞之地防壊也　任臣案王世贞续九辨云虞遗腥之被原兮厥之三仞而三沮本此】乃以为池羣帝是因以为台【郭曰地下宜积土故众帝因来在此共作防】在昆仑之北有岳之山防竹生焉【郭曰防大竹名】
　　大荒之中有山名曰不句海水入焉有系昆之山者有共工之防射者不敢北向【郭曰言畏之也　任臣案阮借咏懐诗共工宅髙防造青天】有人衣青衣名曰黄帝女【郭曰音如旱之】尤作兵伐黄帝【任臣案应劭曰尤古天子臣瓉曰孔子三朝记尤庶人之贪者史记索曰黄帝纪诸侯相侵伐尤最为暴则尤非天子也又管子尤受卢山之金而作五兵明非庶人盖诸侯号也龙鱼河圗云黄帝摄政有尤兄弟八十一人并兽身人语铜头铁额食沙造五兵威振天下黄帝以仁义不能禁止尤天遣女下授黄帝兵符伏尤道家谓尤天符之神故行师者祃焉博古图谓三代彛器多着尤之象以为贪虐之戒其状如兽附以两翅春秋元命苞曰尤作雾黄帝作指南车路史云尤兄弟七十二人通典曰尤即魑魅战于涿鹿黄帝吹角为龙吟御之汉书武帝时太原有尤神昼见足蛇首殃其里里人祀之归云集作尤阪泉氏集韵作孔安国以九君号尤谬汉艺文志尤二篇隋志梁有黄帝尤兵法二卷】黄帝乃令应龙攻之冀州之野【郭曰冀州中土也黄帝亦教虎豹熊罴以与炎帝战于阪泉之野而灭之见史记　任臣案焦氏易林白龙赤虎战闘俱怒尤败走死于鱼口阮嗣宗诗应龙沉兾州妖女不得眠李商隐表裂尤之肩髀谓此事也黄帝女战法曰黄帝与尤九战九不胜有妇人人首鸟身是为女授黄帝战法刘凤杂爼曰黄帝与尤战涿鹿之野尤作大雾帝乃命风后作指南车遂擒尤云笈七籖云黄帝出师伐虽尤于絶辔之野以防鼔为警黄帝出军诀曰帝伐尤龟衘符従水中出帝备之以征即日擒尤广成子传云尤铜头啖石飞空走险以馗牛皮为皷九击而止之尤不能飞走遂杀之帝王世纪黄帝使应龙杀尤于凶之丘归蔵啓筮曰尤出自羊水八肱八趾疏首登九淖以伐空桑黄帝杀之于青丘寰宇记云尤身首异处故夀张钜鹿俱有墓而夀张之即皇览所谓肩髀冡也汉宣帝立祠其上兾州今保安州轩辕都涿鹿是此州也】应龙畜水尤请风伯雨师縦大风雨黄帝乃下天女曰魃雨止遂杀尤魃不得复上所居不雨【郭曰旱气在也　任臣案览曰旱之妖状如人长三尺而戴目疾走若风其名曰魃亦谓之狢所见之国赤旱千里抱朴子云山精形如小儿独足向后夜喜犯人其名曰魃本草注云旱魃山也所居之处天不雨女魃入人家能窃物以出男魃入人家能窃物以归神异经云南方有魃长二三尺裸身目在顶上行走如风见则大旱一名旱母説郛云南方有人名曰所之国大旱一名狢子即魃也魏书载咸平五年晋阳得死魃长二尺面顶各二目通考言永隆元年长安获女魃长尺有二寸洪武正韵云魃鬼妇诗旱魃为虐是也亦作妭文字指归云女魃秃无发】叔均言之帝后置之赤水之北【郭曰逺徙之也】叔均乃为田祖【郭曰主田之官诗云田祖有神　任臣案魏书昌意之裔始均入仕尧世逐女魃于弱水之北民頼其勤帝舜嘉之命为田祖】魃时亡之【郭曰畏见逐也】所欲逐之者令曰神北行【郭曰向水位也】先除水道决通沟渎【郭曰言逐之必得雨故见先除水道今之逐魃是也】
　　有人方食鱼名曰深目民之国昐姓食鱼【郭曰亦胡但眼絶深黄帝时姓也　任臣案国名记作目深国昐作盻髙阳氏之后也】
　　有钟山者【任臣案张平子云过钟山而中休盖谓此山以上有烛龙之句也】有女子衣青衣名曰赤水女子献【郭曰神女也】
　　大荒之中有山名曰融父山顺水入焉有人名曰犬戎黄帝生苗龙苗龙生融吾融吾生弄【郭曰一作卞】明【任臣案史记正义云融吾生并明】弄明生白犬白犬有牝牡【郭曰言自相配合也　任臣案白犬黄帝之曽孙其名若后世犬子佛狸虎防非狗犬也又云有牝牡盖若今之婆罗门半释迦具隂阳二体者应劭书遂以为髙辛犬名槃瓠妻帝女生六男六女自相夫妇赵氏説文长笺亦云槃瓠之种犬也其説实衍于此】是为犬戎肉食有赤兽马状无首名曰戎宣王尸【郭曰犬戎之神名也　任臣案此神兽状非真兽也】
　　有山名曰齐州之山君山【任臣案洞庭湖闽海阳羡兖州皆有君山此非是】山【郭曰音潜】鲜野山鱼山有人一目当面中生一曰是威姓少昊之子食有继无民继无民任姓无骨子食气鱼【郭曰言有无骨人也尸子曰徐王偃有筋无骨】
　　西北海外流沙之东有国曰中防颛顼之子食有国名曰赖丘有犬戎国有神人面兽身名曰犬戎
　　西北海外黒水之北有人有翼名曰苗民【郭曰三苗之民　任臣案神异经云苗民人形而腋翼不能飞为人饕餮淫佚而无度居西北荒述异记云苗氏长齿上下相冐】颛顼生驩头驩头生苗民苗民厘姓食肉【任臣案路史驩头以狐功辅缪亡其国生三苗氏注曰山海经颛帝生驩头又云鲧妻遗腹生驩头驩头生苗民故世以苗民颛顼之后果尔则驩头为禹之弟而苗民其犹子也尧试舜时禹才十岁何由有弟若侄暴恣为乱且苗民厘姓明甚而黄帝子姓第七为厘苗民为驩头之子驩头为帝鸿之后则驩头缙云之为厘姓审矣传言三苗为缙云氏之子盖驩头犹袭缙云之号也】有山名曰章山
　　大荒之中有衡石山九阴山泂野之山上有赤树青叶赤华名曰若木【郭曰生昆仑西附西极其华光赤下照地　任臣案楚辞羲和之未扬若华何光又曰折若木以拂日淮南子曰若木在建木西末有十日其华照下地注云若木端有十日状如莲华光照其下吕览云菜之美者若木之华扬雄甘泉赋云饮若木之露英张平子赋抚若木而踌躇阮籍诗若木燿四海扶桑翳瀛洲江淹诗属我嵫景半赏尔若光初沈约游仙诗若华有余照淹留且晞发王勃南郊颂序登若木以照临杨烱浑天赋扶桑临于海上若木照于昆仑栁宗元招海贾文舳舻纷霏兮梢若木圗賛曰若木之生昆仑是濵朱华电照碧叶玊津食之灵智为力为仁】有牛之国【任臣案国名记云儋今有姥山】有人无骨儋耳之子【郭曰儋耳人生无骨子也】
　　西北海之外赤水之北有章尾山有神人面蛇身而赤【郭曰身长千里　任臣案淮南云人面龙身而无足潜确书云蛇身而赤身长千丈】直目正乗【郭曰直目目従也正乗未闻任臣案正乗言其不邪也】　其暝乃晦其视乃明【郭曰言视为昼暝为夜也】不食不寝不息风雨是谒【郭曰言能请致风雨】是烛九阴【郭曰照九阴之幽隐也】是谓烛龙【郭曰离骚曰日安不到烛龙何燿诗含神雾曰天不足西北无有阴阳消息故有龙衘精以往照天门中云淮南子曰蔽于委羽之山不见天日也　任臣案八景玊録曰乃异天之絶祝秘宣龙烛之女北鸿烈解曰烛龙在雁门北其神人面龙身而无足髙诱注云龙衘烛以照太阴盖长千里张衡思赋速烛龙令执炬兮过钟山而中休陆机演连珠云兰膏停室不思衘烛之龙左思吴都赋亦犹林萤燿而与夫桪木龙烛也傅咸烛赋六龙衔烛于北极九日登曜于扶桑陆云南征赋超烛龙之絶景岂比象于百华傅灯赋如亢烛龙而照方司马彪诗兾神龙来扬光以见烛谢恵连雪赋烂兮若爥龙衔燿照昆山王元长逰仙诗烛龙导轻鏕刘孝标啓蕲仙之望石髄太阴之望龙烛庾信志铭曰四时衔火烛龙开照地之光庾阐逰仙诗仰盻烛龙曜俯步朝广庭又曰玉房石防磊砢烛龙衔煇吐火梁元帝览赋犹然阳燧之火尚执龙之烛杨炯浑天赋龙山衔烛不能议其光景李华含元殿烛龙圻穹穴而临北方常衮表云开散皇风龙含巨烛张説赋云南穷火防之乡北尽烛龙之防李白大鹏赋烛龙衔光以照影列缺施鞭而啓涂又北风行烛龙栖寒门光耀犹旦开李邕日赋烛龙照灼以首事踆乌奋迅而演成蒋防兽炭赋火鼠兮炎丘是托比烛龙兮昆阆斯防胡济黄柑赋若菱花之绣绮井烛龙之衔金丹李贺诗天东有若木下置含烛龙唐诗云烛龙之地无日光潘恩笠江稿云烛龙衔火倚氷柱太乙经云岁星为太乙之烛龙王世贞太和山赋烛龙布涎神瀵流液卢柟放招赋烛龙长暝豹蹲旦又泰宇赋青龙衔光以烛衞白虎拥而先趋吴国伦书道言良于拱璧明规耀于烛龙顾起元咏懐诗烛龙延日光九凤畅云柯祝允明诗烛龙奔天衢不照云下人李攀龙诗焚身香象泣照鉢烛龙然文凤翔江上吟两炬鸡犀代烛龙皆本此也朱徤治平畧曰日月蚁行晋志之妄烛龙啣火天问之诬又种火之山日月所不照有青龙衔烛火以照山之四极同此唐地里志北庭有烛龙军亦取此义耳烛或作逴楚辞大招曰北有寒山逴龙赩只陆时雍注云逴龙当是烛龙又乾坤凿度曰烛龙行东时肃清行西时防防行南时大行北时严杀推测其义似不指此也】







　　山海经广注卷十七
　　钦定四库全书
　　山海经广注卷十八
　　仁和吴任臣注
　　海内经【海内经及大荒经本逸在外罗氏路史注引此通作朝鲜记】
　　东海之内北海之隅有国名曰朝鲜【郭曰朝鲜今乐浪郡也　任臣案殊域周咨録以其在东朝日鲜明故名朝鲜朱国贞大事记云朝鲜取朝日鲜明之义髙丽亦如之前史有曰丸都所谓日月两丸者此也钱溥朝鲜国志朝鲜有三种一檀君朝鲜一箕子朝鲜一衞满朝鲜考箕子封朝鲜传四十一代至王凖凡九百二十八年而失国于衞满凖入汉地金马郡自立号韩王又传二百年并入髙句丽兼有新罗百济又学海云朝鲜后入海者为鲜国】天毒其人水居【郭曰天毒即天竺国贵道徳有文书金银钱货浮屠出比国中也晋大兴四年天竺胡王献珍寳　任臣案天毒汉书作天竺汲冢周书作天竹杜笃传作天筑或作天督西域记云详夫天竺之称旧云身毒或曰贤豆今从正音宜云印度杨文公金沙塔记天毒之国纪于山经竺干之师闻于柱史通志畧云天竺即捐毒也去长安九千八百六十里王治衍敦谷北与乌孙接王崇庆释义曰天毒疑别有意义郭以为即天竺国天竺在西域汉明帝遣使迎佛骨之地此未知是非也】偎人爱之【郭曰偎亦爱也音隐隈反　任臣案言其风俗柔善以兼爱为教也又韵防曰北海之隅有国曰偎人以偎人为国名未识所据】
　　西海之外流沙之中有国名曰壑市【郭曰音郝　任臣案水经注流沙又迳北渚厯壑市之国】
　　西海之内流沙之西有国名曰汜叶【郭曰音如泛滥之汜】
　　流沙之西有鸟山者三水出焉【郭曰三水同出一山也】爰有黄金璿瑰丹货银铁皆流于此中【郭曰言其中有杂珍竒货也】又有淮山好水出焉
　　流沙之东黑水之西有朝云之国【任臣案水经注流沙又迳于鸟山之朝云国杨慎均薻云鸟山之东有朝云国】司之国黄帝妻雷祖生昌意【郭曰世本云黄帝娶于西陵氏之子谓之累祖产青阳及昌意任臣案氏族源流云黄帝元妃西陵氏谓之嫘祖生子三人曰昌意嚣龙苗】昌意降处若水【任臣案史记索隐云降下也言帝子为诸侯又路史昌意为黄帝震适逊居若水注云逊谓降封之若即江之下流在蜀国名记云今越嶲之防登盟防圗疏以为鄀九州要记曰防登县有如诺川鹦鹉山黒水之间若水出其下即斯水也在今四川州庾信集云昌意陵居初分若水之姓又尔绵永碑若水降居宇文常碑若水遥源本此】生韩流【郭曰竹书云昌意降居若水产帝干荒干荒即韩流也生帝颛顼　任臣案氏族源流云昌意姫姓生子三人长曰干荒次曰安季曰悃又华阳国志言昌意娶蜀山氏之女生子帝喾非是】韩流擢首谨耳【郭曰擢首长咽谨耳未闻任臣案路史颛顼亦擢首而谨耳注谨耳小耳也】人面豕喙麟身渠股【郭曰渠车辋言】
　　【跰脚也大传曰大如车渠】豚止【郭曰止足　任臣案黄帝祠额解云韩流冯夷三面一臂豕喙豚趾莫非子孙则妖孽耳必不其然】取淖子曰阿女生帝颛顼【郭曰世本云颛顼母浊山氏之子名昌仆　任臣案蜀国春秋云昌意娶蜀山氏女曰景生干荒干荒娶蜀山氏曰枢是为河女所谓淖子也生颛顼冠编曰淖子感瑶光贯月之祥于幽房而生颛顼】
　　流沙之东黑水之间有山名不死之山【郭曰即员丘也任臣案水经注流沙又厯员丘不死之西指此山也】华山青水之东有山名曰肇山有人名曰栢髙【郭曰栢子髙仙者也　任臣案路史尧治天下栢成子臯立为诸侯禹时栢成子臯辞为诸侯而又注云一作子髙真灵位业图曰栢成子髙汤时退耕修步纲之道通变经曰老子言自开辟以来千二百变后世得道栢成子臯是矣】栢髙上下于此至于天【郭曰言翺翔云天往来此山也】
　　西南黑水之间有都广之野后稷葬焉【郭曰其城方三百里盖天下之中素女所出也离骚曰絶都广野而直指号　任臣案事物绀珠云都广在西南方乃天地之中又八纮南为都广反户淮南子曰径蹑都广入目阙节江淹赋都广之国番禺之野黄氏续骚经过阎浮之所都兮夕以届乎都广谓此也杨慎补注曰黒水广都今之成都也素女在青城天谷今名玉女洞世纪云后稷死于黒水潢者之野路史注稷以癸巳日薨于黒水之山葬广都之野冢去中国三千里】爰有膏菽膏稻膏黍膏稷【郭曰言味好皆滑如膏外传曰膏粱之子菽豆粢粟也　任臣案刘防孟云嘉谷之米炊之皆有膏】百谷自生【任臣案杨慎曰本是百防自生今误改作谷齐民要术所引可证防即馨字陈禹谟曰后稷之生也诞降嘉种其没也墓生　百谷可谓与树艺相终始矣盖帝命率育良非偶也】冬夏播琴【郭曰播琴犹播殖方俗言耳　　任臣案琴疑琹字之譌言寂而薙草也又虞汝明古琹疏曰素女播都广之琴温风冬飘素雪夏零鸾鸟自鸣鳯鸟自舞灵夀自华与经文畧同是直以为琴瑟之琴也】鸾鸟自歌凤鸟自儛灵夀实华【郭曰灵夀木名也似竹有枝节　任臣案汉书孔光传赐大师灵夀杖孟康注扶老杖也服防曰灵夀木名似竹有节长不过八九尺庾仲雍山水记巴乡酒村侧有谿谿中多灵夀木常璩华阳国志木道有东阳下瞿数滩山有灵夀木及橘柚也览云涪陵有灵夀之木游氏臆见云灵夀木不烦削治可以扶老李时珍以为即椐樻云】
　　草木所聚【郭曰在此丛殖也】爰有百兽相羣爰处【郭曰于此群聚】此草也冬夏不死【任臣案圗賛曰都广之野珍怪所聚爰有膏谷鸾歌凤舞后稷托终乐哉斯土】南海之内黑水青水之间有木名曰若木【郭曰树赤华青　任臣案庾信齐王宪碑若木一枝旁荫数国唐逺阙方録册文东旌若木西斾条支明王偁诗客思员壶外云程若木东或谓即此也】若水出焉【任臣案郡县释名曰賔川州东北有金沙江山海经所谓若水也邹应龙诗水界金沙横地险山聨玉帯势天成朱国祯大事记曰金沙江源出吐蕃共龙州犁牛石下谓之犁水譌为佛经云扳提河一名金河池】有禺中之国【任臣案路史注若水之间地当川蜀在西南方此禺中之名所由立】有列襄之国有灵山有赤蛇在木上名曰蝡蛇木食【郭曰言不食禽兽也音如耎弱之耎　任臣案读书通曰輭通作蝡】
　　有盐长之国有人焉鸟首名曰鸟氏【郭曰今佛书中有此人即鸟夷也任臣案冠编云太昊帝咸鸟一曰帝鸟是曰鸟氏又云黄帝封风后于任锡之已姓为帝咸鸟之后于盐长之国以崇太昊之祀即斯地也】
　　有九丘【任臣案冠编帝咸鸟元厯袭太昊有九丘】以水络之【郭曰络犹绕也】名曰陶唐之丘【郭曰陶唐尧号】有叔得之丘孟盈之丘【任臣案路史作盖盈古天子号也循蜚纪盖盈氏若水之间禺中之地有盖盈之丘是其墟也王氏补衍亦云盖盈氏出若水】昆吾之丘【郭曰此山出名金也尸子曰昆吾之金　任臣案淮南子昆吾丘在南方注云祝融之孙陆终之子为夏伯又曰日出于扶桑对于昆吾梁元帝职贡圗序逾空桑而厯昆吾谓此也】黒白之丘赤望之丘参衞之丘武夫之丘【郭曰此山出美玉任臣案碔砆】神民之丘【郭曰言上有神人　任臣案冠编二十二姓纪有神民氏都于神民之丘王文録补衍云神民氏居神民丘三百岁潜夫论云天地开辟爰有神民氏神异业精气通行一目神民氏春秋命厯叙云神皇氏驾六蜚鹿政教百岁即此】有木青叶紫茎华黄实名曰建木【任臣案防氏臆见曰建木在西方水濵塩长之国九丘之上青叶黄实紫茎华建木之下日中无景呼而无响梁简文大法颂曰游经建木廵指盛唐指此耳】百仞无枝有九欘【郭曰枝回曲也音如斤斸之斸　任臣案卢柟放招赋建木九欘叶缤繙且】下有九枸【郭曰根盘错也淮南子曰木大则根欋音劬】其实如麻【郭曰似麻子也】其叶如芒【郭曰芒木似棠梨也】大皥爰过【郭曰言庖羲于此经过也】黄帝所为【郭曰言治防之也】有窫窳龙首是食人【郭曰在弱水中任臣案卢柟放招赋窫窳龙首甘人吞且】有青兽人面名曰猩猩【郭曰能言　任】
　　【臣案李时珍本草云古之説猩猩者如豕如狗今之説猩猩猪与狒狒不相逺似后世所谓野女野婆者岂即一物耶唐博物记云日南有野女羣行觅夫其状白色偏体无衣襦周宻野语云野婆出南丹州黄发椎髻裸形跣足腰间剖之有印方寸莹若苍玊文符圗賛曰能言之兽是谓猩猩厥状似猴号音若嘤自然知往颇测物情】
　　西南有巴国【郭曰今三巴是】大皥生咸鸟咸鸟生乗厘【任臣案冠编咸鸟即鸟明太昊之震子也子乗厘阙潜羣辅録鸟明主建福亦斯人也华阳志云伏羲生咸鸟咸鸟生乗厘是司水土】乗厘生后照后照是始为巴人【郭曰为之始祖任臣案路史帝后照支子顾相防处于巴巴东至鱼腹西连道北接汉中南极牂牁后巴灭巴子丑季流于黔而君之生黒穴四姓蜀志云巴人五子为五姓有巴氏樊氏曋氏相氏郑氏郡县志渝州古巴国也图白二水东南流曲折如巴字故谓之巴左传注巴国在巴郡江州县武王伐殷巴人助焉后封为巴子王防篇巴人以比翼鸟】有国名曰流黄辛氏【郭曰即酆氏也】其域中方三百里【任臣案冠编云帝咸鸟建福于民功丰徳隆是曰丰初国于流黄酆其域中方三百里】其出是尘土【郭曰言殷盛也任臣案杨氏补注曰出是尘土言其地清旷无嚣尘也董斯张吹景録云山海经巴国方三百里其出是尘】
　　【土用修谓其清旷无尘埃而郭注云言殷盛也子云蜀都赋埃防尘拂万端异财物绕瞻蓄积备具左太冲赋市所防万商之渊二赋乃原注实録也如杨所云长安陆海果亦遥指瀛渤耶】有巴遂山渑水出焉【任臣案水经注大度水经越大筰县入防南流分为二其一东经广柔县注于江其一南迳旄牛道至大筰与若水合自下通谓之防水矣即斯水也渑氏引经作防】又有朱巻之国有黒蛇青首食象【郭曰即巴蛇也】
</div>
    <div class="pagination">
<a href="山海经广注_page8.html">上一页</a><a href="山海经广注.html">1</a><a href="山海经广注_page2.html">2</a><a href="山海经广注_page3.html">3</a><a href="山海经广注_page4.html">4</a><a href="山海经广注_page5.html">5</a><a href="山海经广注_page6.html">6</a><a href="山海经广注_page7.html">7</a><a href="山海经广注_page8.html">8</a><span class="current-page">9</span><a href="山海经广注_page10.html">10</a><a href="山海经广注_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
