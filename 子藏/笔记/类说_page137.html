<!DOCTYPE html>
<html>
<head>
    <meta charset="UTF-8">
    <title>类说 - 第 137 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 137 页/共 176 页</h1>
    <div class="content">　　郭祥正金山诗王荆公极爱之有云鸟飞不尽暮天碧鱼歌忽断芦花风又山居诗云谢家庄上无多景只有黄鹂三两声
　　西山寺诗
　　唐题西山寺诗云终古碍新月半江无夕阳
　　荆公金山诗
　　金山寺留题诗云树影中流见钟声两岸闻又天多剰得月土少不生尘若用之于落星寺有何不可王荆公云天末海云横北固烟中沙岸似西兴尤为中的
　　徐寅诗
　　莆阳徐寅诗云身闲不厌频来客年老偏怜最小儿洛阳李度诗云醉轻浮世事老重故乡人
　　动人春色不须多
　　唐人诗云嫩緑枝头红一防动人春色不须多不记作者名氏王荆公亲书此两句于书上或为荆公自作非也
　　诗人以弃官为髙
　　诗人类以弃官归隠为髙赵嘏云早晚粗酧身事了水邉归去一闲人若身事了则心亦炽无归期矣王易简公青山得去且归去官职有来还自来是岂能忘情于轩冕耶尝于壁间见人题云谋身待足何时足未老得闲方是闲与所谓一日观除目三年损道心异矣
　　狄遵度诗
　　狄遵度为诗以老杜为法尝为文祭耒阳之坟忽梦子美诵诗十余篇世所未闻者及觉记其彷佛足成篇焉佳城云佳城郁郁頽寒烟孤雏乳兽号荒阡夜卧北斗寒挂枕木落霜拱鴈连天孤云西去半落日行客东尽随长川乾坤未毁吾尚在肯与蟪蛄论天年夜卧以下子美所诵也嵗余遵度卒时年二十六
　　编竹桥救蚁
　　二宋少有胡僧曰小宋他日当魁天下大宋亦不在其下后十余年僧惊谓大宋曰公丰神顿异如能救活数百万命者答曰贫儒何力及此僧曰试记之宋曰堂下比有蚁穴为暴所漂群蚁缭绕穴旁吾戏编竹桥以渡之僧曰是也小宋今嵗首捷公终不出其下比唱第小宋果中魁选章宪后临朝谓弟不可先兄乃以大宋为第一小宋为第十
　　草堂和尚
　　曽楚公居泉南有草堂和尚年九十余戒行洁公与其夫人时擕衣食遗之僧曰愿为夫人之子以报时夫人方娠一夕梦僧披帏而入夫人惊悟而生子则草堂和尚已坐化其所生子即鲁公也
　　燕巢过尺吉祥
　　俗燕巢人家巢户内向及长过尺者吉祥也集贤张公毎嵗燕巢正寝其长可容疋练户悉内向数年遂登庸焉
　　诵金刚经
　　张持国日诵金刚经二遍每展卷必焚香正坐诵经未毕不中起与语亦不答其家素多恠持国在家则帖然一日妻病恍惚见数妇人侵侮妻曰不能媚吾夫乃独困我妇人曰彼常诵金刚经吾侪安敢近妻曰吾岂不诵经耶答曰汝日诵万遍吾犹不惧妻于是始加精勤其怪遂息
　　口中芙渠花香
　　欧公知颖州有官妓卢媚儿姿貌端秀口中常作芙渠花香有蜀僧曰此人前身为尼诵法华经二十年一念之误乃至于此公后问妓曽读法华经否妓曰失身于此所不暇也公命取经示之一览辄诵如素所熟者易以他经则不能也
　　一介行李
　　左传云君不使一介行李告于寡人注云行李谓行人也今人乃谓行装为行李非是
　　李陵江淹书
　　东坡云李陵答蘓武书其词儇浅乃齐梁间人拟作萧统不悟而刘子元独知之据宋书江淹狱中上书云此少卿所以仰天捶心泣尽而继之以血也正引陵书中语是又非齐梁间人所作明矣年世既逺真伪难辨如此者多如系辞欧公尚疑非仲尼所作荆公以诗序非子夏之文礼记多汉儒所増五经如此况其余哉朱威以私意改周易正经数十处多见其不知量也
　　吉贝布
　　闽中木绵采其花为布号吉贝布南史海南诸国林邑等国出古贝木其叶如鹅毛纺之作布与苎布不异亦染成五色织为斑布葢俗呼古为吉耳
　　半夜钟
　　欧公诗话讥唐人夜半钟声到客船之句云半夜非钟鸣时或云人死鸣无常钟疑诗人偶闻此耳尝过姑苏宿一寺夜半闻钟因问寺僧皆曰分夜钟曷足怪乎寻闻他寺皆然始知半夜钟惟姑苏有之
　　打字不字
　　今土俗同讹者岂惟打字不字本分鸠切人皆以逋骨反呼之遍检诸韵并无此音
　　通印子鱼
　　莆阳通应子鱼名著天下其地有通应侯庙前有港港中鱼最佳今人必求其大可容印者谓之通印子鱼荆公亦有诗云长鱼俎上通三印此闻之讹也
　　兰芷
　　荀子云兰槐之根为芷自是两物又云蟹六距而二螯蟹实八足不应言六距荀卿楚人兰芷蟹皆楚地所有著书者既借物以为喻当能辨物之形性不知何以致误如此
　　柘枝
　　柘枝舞本后魏拓拔氏之戏后人鄙之易拓以柘易拔以枝
　　拟古诗
　　文选有江文通拟古三十首如拟休上人闺情云日暮碧云合佳人殊未来今人遂用为休上人诗故事又拟渊明田园诗云种禾在东臯苗生满阡陌今此诗又在渊明集中皆误也
　　香奁集
　　笔谈谓香奁集乃和凝所为后人嫁其名于韩偓误矣唐呉融诗集中有和韩致尧侍郎无题二首与香奁集中无题韵同偓序中亦具载其事又尝见偓亲书诗一卷其嬝娜多情春尽等诗多在卷中偓词致婉丽非凝能及凝言予有香奁集不行于世凝好为小词洎作相専令人收拾焚毁然则凝之香奁集乃浮艳小词所谓不行于世欲自掩耳安得便以今香奁集为凝作也
　　欧公疑易未完书
　　欧永叔作传易图序云予读经解至引易曰差若毫厘谬以千里之句今易无此文疑易非完书且经解所引按王充论注乃易之纬文永叔于易经求之误矣
　　论晋史
　　晋史伪诞极多有甚害名教者如邓攸挈子与兄子偕行时盗起攸恐不能两全欲活兄子遂弃已子其子追及攸乃缚于道旁而去如此则攸之灭天性何足为贤列女传王浑见王济趋庭曰生子如此足慰人意妻钟琰曰新妇得配叅军生子不翅如此何等语乃载之史册更谓之列女乎谢安捷书至正与客棋还内不觉屐齿之折谓之矫情镇物安之过海风起浪涌诸人皆惧而安自若又桓温欲害安与王坦之坦之倒执手板而安神色不变苻坚入冦独无惧色如此之类曰矫可乎故荆公诗云鄙哉斗筲人得失易惊怯妄言屐齿折吾欲刋史牒葢深疾作史者之谬也
　　南北史
　　李延夀着南北史粗得作史体故唐书本传亦谓其过本书逺甚然好述妖异兆祥谣谶特为繁猥如云陈主名叔寳以反语为少福且俚俗反语岂足载凡人以叔寳为名字者固多若从反语尽为少福乎又齐文宣即位年号天保以字文析之为一大人只十故天寳尽十年而帝崩如梁主萧归袭位亦号天保而尽二十三年一何无据也此类甚多可尽削去
　　兰亭不入选
　　王右军兰亭以天朗气清自是秋景似此不入选然丝竹管语亦重复也
　　杜预碑
　　杜预制二碑一沉水中虑数百年后水为陵则碑出预但知陵谷有迁变而不知石亦有磨灭此一说也然深谷为陵则必实以土然后为陵谷既为陵则石亦埋没岂复可见此又不达物理
　　少伏生八嵗多太公二年
　　梁灏八十二嵗雍熙二年状元及第谢启云白首穷经少伏生之八嵗青云得路多太公之二年后终秘书监卒年九十余
　　消风散
　　王荆公尝访蔡君谟取絶品茶烹防公于夹袋中取消风散一撮投茶瓯中并食之君谟失色公徐曰大好茶味君谟大笑亦叹公真率
　　合依元降指挥
　　元厚之熙寜中知福州有吏白事公问如何行遣对曰合依元降指挥公曰元降未尝指挥吏悚而退终不罪也
　　妻妬
　　抚州监酒范寺丞者妻美而妬一夕范轮宿同事戏取妓双屐宻置范卧具中诘旦吏挈衾囊归妻见履神色沮丧因拊心曰天乎吾至是耶入室自缢而死又有人任湖南倅妻生子始晬甚爱之偶因开宴命妓佐酒一妓秀慧倅与戏笑忽见老兵擎生肉二盘至倅与客前倅愕问之则其子肉也葢妻忿夫与妓戯乃手刄其子持肉以献焉妇人之妬出于天资脇以白刄不变也故小说载太宗赐房龄妻酒事至今以为口实
　　姊妹六虎
　　延平呉氏姊妹六人皆妬悍时号六虎其中五虎尤甚平生杀婢十余人凡三适人皆不终夜分尝闻堂庑间喧呼声同室皆惧五虎怒曰狂鬼敢尔耶命辟户移榻中庭持刄独寝彻旦寂然人谓五虎之威鬼犹畏之
　　误探澡豆末
　　沙阳医者邓献臣夜有叩门者甚急曰吾家去此一十里父年八十忽病腹疾困殆逺投先生邓方被酒遽于箧中探药一贴授之其人仓忙而去及晓方悟药乃澡豆末耳邓悔恨意其人必死既而其人至曰赖君灵饵父已痊安以十千为谢葢邓以无心付之此人至诚服之故疾愈
　　肠痒疾
　　傅舍人忽得肠痒之疾至剧时往往对众失笑吃吃不止此疾古人所未有也
　　李伯时画
　　李伯时至骐骥院见外国所进六马乃画图之未几六马继死人以为李画入神夺其精魄
　　四诗人名谜
　　有人作诗谜云佳人佯醉索人扶露出胸前霜雪肤走入帐中寻不见任他风水满江湖乃贾岛李白罗隠潘阆四诗人名也或云王荆公作
　　盗绢
　　有书生因盗绢被执太守令作赋获免其警对云窥户而閴无人心乎爱矣见利而忘其义卷而懐之
　　张公吃酒李公醉赋
　　郭胐有才学而轻脱夜出为醉人所诬太守诘问朏笑曰张公吃酒李公醉者胐是也太守令作张公吃酒李公醉赋朏云事有不可测人当防未然何张公之饮也乃李老之醉焉清河丈人方肆杯盘之乐陇西公子俄遭酩酊之愆守笑而释之
　　兄弟同游娼馆
　　李汉英秀才与昆弟同游娼馆题壁而去有滑稽子书昔人鴈诗于其旁曰两行何处閙文字一队谁家好弟兄
　　絶欲延夀
　　蒲正知杭州有术士请见年逾九十有婴儿之色公访以长年之术答曰某术甚简而易行惟絶色欲耳公曰若然则虽千嵗何益
　　皤然一翁公然一婆
　　有一郎官年老置婢妾数人鬂白令妻妾互镊之妻忌其少为群婢所恱乃去其黒者妾欲其少乃去白者未几颐颔遂空又进士李居仁尽摘白髪其友惊曰昔日皤然一翁今则公然一婆矣
　　三鹿为犇
　　石甫学士尝戯荆公云鹿之行速于牛牛之体壮于鹿应以三鹿为犇三牛为麤而其字文相反何耶公笑而不答
　　上官弼下官口
　　陈亚性滑稽知润州幕中有上官弼亚所亲信任满将去亚曰何以见敎弼曰郎中才行无玷但调谑过差亚笑曰君乃上官弼也如下官口何弼笑而去
　　学士院题
　　有人于学士院题云李伯阳指李木为姓生而知之杨大年见之索笔云马文渊以马革裹尸死而后已
　　云破月来花弄影
　　郎中张子野以乐章擅名宋子京往见之先令人戯曰尚书欲见云破月来花弄影郎中子野屏后呼曰得非红杏枝头春意閙尚书耶
　　嘲聂姓
　　国子博士郭忠恕尝嘲司业聂崇义云近贵全为瞆收龙只作聋虽然三个耳其奈不成聪崇义答曰莫笑有三耳全胜畜二心
　　戱作启事
　　孔大夫嗣宗为浙曹戯作启事云满肚里伴客茶汤一眼底欠人书启火炉头却如孤鬼门道里正似院翁
　　谜语
　　王荆公戱作谜语画时圆写时方冬时短夏时长吉甫解云东海有一鱼无头亦无尾更除脊梁骨便是这个谜
　　而立嵗古稀年
　　有人年七十妻才三十嵗生子东坡戯作诗云圣善方当而立嵗乃翁已及古稀年
　　门上书午字
　　李安义者谒富人郑生辞以出安义于门上大书午字而去或问其故答曰牛不出头耳此亦昔人题鳯之意
　　仆呼司徒
</div>
    <div class="pagination">
<a href="类说_page136.html">上一页</a><span>...</span><a href="类说_page132.html">132</a><a href="类说_page133.html">133</a><a href="类说_page134.html">134</a><a href="类说_page135.html">135</a><a href="类说_page136.html">136</a><span class="current-page">137</span><a href="类说_page138.html">138</a><a href="类说_page139.html">139</a><a href="类说_page140.html">140</a><a href="类说_page141.html">141</a><a href="类说_page142.html">142</a><span>...</span><a href="类说_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
