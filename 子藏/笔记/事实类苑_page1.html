<!DOCTYPE html>
<html>
<head>
    <meta charset="UTF-8">
    <title>事实类苑 - 第 1 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>事实类苑 - 第 1 页/共 43 页</h1>
    <div class="content">　　钦定四库全书　　　　　　子部十
　　事实类苑　　　　　　　　杂家类五【杂纂之属】提要
　　【臣】等谨案事实类苑六十三卷宋江少虞撰少虞字里未详据序首自题称左朝请大夫权发遣吉州军州事而江西通志亦未载其履贯盖其事迹己不可复考矣其书成于绍兴十五年以宋代朝章国典见于诸家记録甚多而畔散不属难于稽考因为选择类次之分祖宗圣训君臣知遇名臣事迹徳量智识頋问奏对忠言谠论典礼音律官政治绩衣冠盛事官职仪制词翰书籍典故沿革诗赋歌咏文章四六旷逹隠逸仙释僧道休祥梦兆占相医药书画技艺忠孝节义将相才畧知人荐举广知搏识风俗杂志凡二十四门自序作二十八门盖録之讹也所引之书悉以类相从全録原文不加増损而以书名注明毎条之下共六十余家凡用功十四年而成故征采极为浩博至其杂摭成编有一事为两书所载而先后并存者又如邉镐称邉和尚等事及诸家诗话所摘唐人诗句皆与宋朝事实无闗亦槩録之未免有汜滥之失然北宋一代遗文逸事畧具于斯实可资于辨证王士祯居易録称为宋人説部之宏偹而有禆于史者良非虚语至其间若国朝事始三朝圣政録三朝训鉴蓬山志忠言谠论元丰圣训傅商公佳话两朝寳训熈宁奏对刘真之诗话李学士丛谈等书俱已久佚无均借此足以考见一二是尤説家之总彚矣王士祯又载此书四十卷而今本寔六十三卷检勘诸本皆合并无同异疑亦士祯笔误之失云乾隆四十四年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　事实类苑原序
　　古之史者载籍极博其所表见皆不虚书其轶乃时时见于他说不可不知也太史公网罗天下放失旧闻至于分散数家之事则甚多防略后世犹或非之然则自汉以来千有余嵗君臣善恶治乱之外纷纷籍籍日有日繁使论著之人随世裒掇有所未尽况轶入他説者歴年浸乆踈残之余不少槩见则史失其传矣史册所无有学者不道也错乱磨灭不可复知者可胜计耶我宋肇兴圣神克继垂二百年太平宪物容典踵古治而増华未有缉熈炳焕可考如今者也不刋信史诚足以表覈万代然而秘省防严非外学所得见若其遗文逸説事羙一时语流千载者缙绅先生尚能言之徃徃皆前日今世巨公名卿老师宿儒以其所接于耳目可以警宪于世者笔之载録纪无虑数十家尝惜其畔散不属难以稽考曩因余暇备极讨论自一话一言皆比附伦类而整齐之去其文不雅驯或有抵牾者自余据实条次不敢以一字増损总凡防目合为一书名曰皇宋事实类苑圣谟神训朝事典物与夫勲名贤逹前言徃行艺术仙释神怪之事异域风俗之殊纎悉备有厘为二十八门选义按部考词就班如出一家语不待旁捜逺览而太平遗逸之羙丽具在足以观见当时风政庶几乎尚有典刑哉此学士大夫之所欲闻亦喜而乐道也深愧识见浅陋择焉不精取焉不详故于毎门之末不敢断以已意録而存之将以有望于后之君子云绍兴十五年五月十七日江少虞谨序







　　钦定四库全书
　　事实类苑卷一　　　　　宋　江少虞　撰祖宗圣训
　　太祖
　　太祖性至仁虽用兵亦戒杀戮亲征太原道经潞州麻衣和尚院躬祷于佛前曰此止以吊伐为意誓不杀一人开寳中遣将平金陵亲召曹彬潘羙戒之曰城陷之日慎毋杀戮设若困鬬则李煜一门不可加害故彬于江南得王师吊伐之体由圣训丁宁也初梁太祖因宣武府第修之为建昌宫晋改命曰太宁宫周世宗复加营缮犹未尽如王者之制太祖始命改营之一如洛阳之制既成太祖坐正殿令洞开诸门直望之谓左右曰此如我心少有邪曲人皆见之
　　钱俶入朝太祖眷礼甚厚然自宰相以下皆乞留俶而取其地太祖不从赐还本国复宴饯于便殿屡劝以巨觥陛辞之日俶感泣再拜太祖命于殿内取一黄袱封识甚宻以赐且戒以涂中宻观洎即涂启之凡数十轴皆羣臣所上章防俶自是益感惧江南平遂乞纳土秦亭之西地夕阳镇产巨材森鬰绵亘不知其极止利于戎建隆初国朝方议营造尚书髙防知秦州郡地数百里筑堡阨其要募兵千余人为采造务与戎约曰渭之北戎有之渭之南秦有之果获材数万本为桴蔽渭而上后蕃部率帐属絶渭夺筏杀防兵出师与我战我兵剪戮甚众生擒数十人絷俘于狱以闻太祖悯之曰夺其地之产得无争乎仍连边州之扰不若罢之下诏厚抚其酋所絷之戎各以袍带赐之遣还其部诸戎泣谢后上表愿献美材五十里于朝【并涑水纪闻】
　　太祖常与赵中令普议事有所不合太祖曰安得宰相如桑维翰者谋之乎普对曰使维翰在陛下亦不用盖维翰爱钱太祖曰茍用其长亦当防其短措大眼孔小赐与十万贯则塞破屋子矣
　　钱俶进寳犀带太祖顾谓曰朕有三条带与此盖不同俶请宣示一观太祖笑曰汴河一条恵民河一条五丈河一条俶大媿服其规模岂不宏逺哉
　　王全斌伐蜀之歳是时大寒太祖着防絮被裘御讲武殿氊帐曰此中寒尚不能御况伐蜀将士乎即脱所服裘防遣将持赐全斌其伐江南也曹彬李汉琼田钦祚入辞以匣劔授彬曰副将而下不用命斩之汉琼等皆股栗畏慑此所以见御将之恩威皆出于一
　　太祖皇帝将展外城幸朱雀门亲自规画独赵韩王普从幸上指门额问普曰何不祗书朱雀门须着之字安用普对曰语助太祖笑曰之乎者也助得何事
　　太祖服用俭素退朝常用絁袴麻鞋寝殿门悬青布縁帘殿中设青布幔【以上出杨文公谈苑】
　　太祖少亲戎事性好艺文即位未几召山人郭无为于崇政殿讲书至今讲官所领阶衔犹曰崇政殿説书云【出傅商公佳话】
　　钱俶初入朝既而赐归国羣臣多请留俶而使之献地太祖曰吾方征江南俾俶归治兵以攻其后则吾之兵力可减半江南若下俶敢不归乎既而皆如所处【出东轩笔録】
　　太祖闻国子监集诸生讲书喜遣使赐之酒菓曰今之武臣亦当使之读经书欲其知为治之道也【出涑水记闻】太祖皇帝以神武定天下儒学之士初未甚进用及卜郊肆类备法驾乗大辂翰林学士卢多逊摄太仆卿升辂执绥且备顾问上因叹仪物之盛询致理之要多逊占对详敏动皆称防他日上谓左右曰宰相须用儒者卢后果大用盖肇于此【出文正公笔録】
　　太祖讨平诸国收其府藏贮之别库曰封桩库每岁国用之余皆入焉尝语近臣曰石晋割幽燕诸郡以归契丹朕悯八州之民乆防彼中俟所蓄满五百万缗遣使北庭以赎山后诸郡如不我从则散府财募战士以圗攻取后改曰左藏库今为内藏库【出归田録】
　　魏咸信言故魏国长公主在太祖朝尝衣贴綉铺翠入宫中太祖见之谓主曰汝当以此与我自今勿复为此饰主笑曰此所用翠羽几何太祖曰不然主家服此宫闱戚里皆相效京城翠羽价髙小民窥利展转贩易伤生寖广实汝之由汝生长富贵当念惜福岂可造此恶业之端主慙谢主因侍坐与孝章皇后同言曰官家作天子日乆岂不能用黄金装肩舆乗以出入太祖笑曰我以四海之富宫殿悉以金银为饰力亦可办但念我为天下守财耳岂可妄用古称以一人治天下不以天下奉一人茍以自奉养为意使天下之人何仰哉当勿复言
　　太祖平蜀得孟昶七寳装溺器掷之于地令杵碎之曰汝以何器贮食似此不亡何待【以上见杨文公谈苑】
　　太祖豁逹既得天下赵普屡以微时所不足者言之欲潜加害太祖曰不可若尘埃中教识天子宰相则人皆物色之矣自后普不复敢言【出丁晋公谈録】
　　太祖尝谓左右曰朕每因宴防乗懽至醉经宿未尝不悔也
　　太祖尝见小黄门损画殿壁者怒之曰子可斩也此天子廨舎耳汝敢败之耶【始平公云】
　　太祖初即位颇好畋猎尝田猎坠马怒自挟佩刀刺马杀之既而叹曰我耽于逸乐乗危走险自取颠越马何罪焉自是遂不复猎
　　太祖常罢朝坐便殿不乐者乆之内侍王继恩请其故上曰汝谓天子为容易耶早来吾乗快指挥一事而误故不乐也
　　太祖采聼明逺毎遇边关之事纎悉必知有间者自蜀还上问曰劔外有何事间者曰但闻成都满城诵朱仙长苦热诗曰烦暑鬰蒸何处避凉风清冷几时来上曰此蜀民思吾之来伐也时虽已下荆楚孟昶有唇亡齿寒之惧而西讨无名昶欲朝贡王昭逺固止之干徳三年昶遣谍者孙遇赍蜡丸帛书间道徃太原结刘钧为援为朝廷所获太祖喜曰兴师有名矣执间者命王全斌率禁旅三万分路讨之俾孙遇指画山川曲折阁道逺近令工圗之面授神策令王全斌徃焉曰所尅城寨止籍器甲刍粮耳若财帛尽分给战士王师至蜀昶遣王昭逺帅师来拒未几相继就擒昶始降执昶赴阙大将王仁瞻自剑南独先归阙乞见恐彰已恶歴数全斌等数将贪黩财货纵弛兵律俱为所诉反欲以自蔽太祖笑谓仁瞻曰纳李廷珪妓擅开丰徳库取金寳此又谁耶惶怖叩伏待罪上又曰此行清介畏惧止有曹彬一人耳台臣请深治蜀诸将横越之恶太祖尽释之【已上出涑水纪闻】
　　太祖即位后遣王全斌刘光义为先锋曹彬为都监沈义伦为行营判官收复覀蜀无何全斌杀降三千人是时曺不从但收其文案不署字王曹沈等囬太祖宣送中书取勘左右曰方克复西蜀回虽杀降兵亦不可便案劾今后陛下如何用人太祖曰不然河东江南皆未归服若不勘劾恐今委任者转乱杀人又曰曹彬但退不干你事曹不退但叩头伏罪曰是臣同商议杀戮降兵朝廷问罪臣首合诛戮太祖见曹如此皆与原之王授金州节度余皆进擢之忽一日宣曹并潘美曰命汝收江南又顾曹曰更不得似徃时西川乱杀人曹徐奏曰臣若不奏又恐陛下未知曩日覀川元不是臣杀降卒縁臣商量固执不下臣见收得当日文案元不肯署字太祖令取进呈览之又谓曰卿既商量不下何为对朕坚自伏罪曰臣与王全斌等同奉陛下委任若王全斌等获罪臣独清雪不为穏便臣是以一向伏罪太祖曰卿既自欲当辜如此又安用留此文字曰臣从初谓陛下必行诛戮臣留此文书令老母进呈乞全老母一身太祖尤器遇之又潜谓曰但只要他归服慎勿杀人是他无罪只是自家着他不得卿切防取曹曰谨奉诏防不敢违越今国家享无疆之休良由是耳曹之四子璨玮琮珣皆享丰禄岂非余庆乎【已上出丁晋公谈録】
　　宋白言开寳九年雩祀西洛隂雨逾月斋宿之旦尚未霁太祖遣中使祷无畏三藏塔与之誓言倘不即止毁其浮圗又俾近臣赍诏与岳神宿斋日雨不止当施桎梏于汝至太极殿斋宿辰已间雨霁洛阳令督役夫軰除道上泥布干土及郊祀还雨复作无畏西僧唐开元中至长安宗甚礼重之毎祈雨輙应事具李徳裕次栁氏旧闻及李华碑【见杨文公谈苑】
　　太祖既纳赵韩王之谋数遣使者分诣诸道择选精兵凡其材力技艺有过人者皆收补禁军聚之京师以备宿卫厚其粮赐居常躬自按阅训练皆一以当百诸镇皆自知兵力精鋭非京师之敌莫敢有异心者由我太祖能强干弱枝致治于未乱故也
　　太祖征河东围太原乆之不防宿卫之士皆自奋告曰蕞尔城而乆不下者士不致力故也臣等请自徃力攻必取之上曰吾搜简训练汝曹心尽力竭矣汝曹天下精兵之髓而吾之股肱爪牙也吾宁不得太原岂可糜灭汝曹于此城之下哉遂引兵而还军士闻之无不感激徃徃有出涕者
　　太祖征李筠河东遣其宰相卫融将兵助筠融兵散败生获之上面责其助乱因谓曰朕今赦汝汝能为我用乎对曰臣家四十口皆受刘氏温衣饱食何忍负之陛下虽不杀臣臣终不为陛下用得间则走河东耳上怒命以鉄挝挝其首曳出融曰人谁不死得死君事臣之福也上曰忠臣也召之于御座前傅以良药赐衣及鞍勒拜太府卿王师平江南徐铉从李煜入朝太祖让之以其不早劝李煜降也曰臣在江南备位大臣国亡不能殉罪当死尚何所言上恱抚之曰卿诚忠臣事我当如事李氏也【并见涑水纪闻】
　　开寳中赵普犹秉政江南后主以银五万两遗普普白太祖太祖曰此不可不受但以书荅谢少赂其使人可也普叩头辞让上曰大国之体不可自寝弱当使之勿测既而后主遣其弟从善入贡常赐外宻赉白金如遗普之数江南君臣始震骇服上之伟度【出杨文公谈苑】
　　太祖明圣慈恵歴代创业之主不可比也初陈桥为三军拥廹而囘不得已而狥众恳乃先与三军约曰汝等入城不得惊动府君不得杀害百姓不得取夺财物能从吾令则不违汝推戴于是三军曰不敢违命【出丁晋公谈録】太祖将亲征军校有献手挝者上问曰此何以异于常挝而献之军校宻言曰陛下试引挝首视之挝首即劔柄也有刀韬于中平居可以为杖缓急以备不虞上笑投之于地曰使我亲用此物事将何如当此时此物固足恃乎
　　太祖亲征泽潞中书舎人赵达惮涉山险称坠马伤足止于泽州及师还当草制复称疾上怒宰相论逹人臣乃敢如此遂贬房州司户【已上出洓水纪闻】
　　太祖皇帝得天下破上党取李筠维诛李重进皆一举荡灭知兵力可用僣伪可平矣尝语太宗曰中国自五代以来兵连祸结帑廪虚竭必先取西川次及荆广江南则国用富饶矣今之勍敌正在契丹自开运以后益中国河东正扼两蕃若遽取河东便与两蕃接境莫若且存继元为我屏翰我完实取之未晚故太祖末年始征河东太宗即位即一举平晋也
　　周广者开寳中为内外马歩军都头尝好言外事一日白太祖曰朝廷遣使吴越钱俶南面坐旁设使者位俶虽贵极人臣民无二上而奉命者不正其名此大辱国太祖曰汝颇能折之否广曰臣请行上即日遣广为使俶犹袭故态广曰比肩事主不敢就席俶遂移床西向正賔主之礼复命广气甚骄将希宠赏太祖曰汝盖倚朝廷威势不然者俶何有于汝哉广大慙其御下之英略如此
　　刘鋹性絶巧自结真珠鞍勒为龙戱之状献太祖太祖以示尚方工皆骇服偿以钱三百索上谓左右曰移此心勤民政不亦善乎鋹在闽中多置酖以毒臣下太祖幸讲武池从官未集鋹先至诏赐巵酒鋹心疑之捧杯泣曰臣承祖父基业违拒朝廷至烦王师致讨罪在不赦陛下既待臣以不死愿为大梁布衣观太平之盛未敢饮此酒太祖笑谓之曰朕推赤心于人腹中安有此事即取鋹酒自饮别酌以赐鋹鋹惭谢
　　太祖善驭豪杰得人死力居常多幸讲武池临流观习水战目谓左右曰人皆言亡身为国然皆人之所难言之易耳时禁卫将帅军厢皆侍侧有天厢李进卿前对曰如臣者令死即死耳遂跃入池中上急令水工数十人救之得免防于委顿上左右内侍数十人皆善武艺伉健人敌数夫骑上下山如飞其慰抚养育无所不至然未尝假其威权泗州槛生虎来献上令以全羊臂与之虎得全肉决裂而食气甚猛悍欲观之也俄口呿不合视之有骨横鲠喉中上目左右内侍李承训即引手探取无所畏常因御五凤楼有风鸢堕南角楼鸱尾上上顾左右曰有能取之否一内侍失其姓名摄衣举屋桷以登縁歴危险取之以献观之胆落盖试其趫防也太祖始自总戎为士卒畏服及践阼善【阙】　籍者多以【阙】　雄武军自此或习试武【阙】　殴以教胜负渐增俸缗迁上军【阙】　侵晨出城习马至暮归饲马不合【阙】洽耐辛苦不甚肥盛初议取蜀有【阙】　曰西川除在
　　天上不可到若舟车足迹可至必取之耳士皆贾勇思奋平蜀止六十日用精兵才七千人
　　居常卫士直庐中或给以棊枰令对奕为乐曰此徒端居终日无他思虑以此使之适情耳
　　太祖平蜀择其亲兵骁勇者百余人补内殿直别立班院号川殿直南郊赏给凡夲班减五千遂相率撃登闻皷诉其事上大怒曰朝廷给赐自我而出安有例哉尽捕违状者四十人斩于市余悉配下军遂废其班一日内酒坊火悉以监官而下数十人弃市诘得遗火卒缚于火中自是内司诸署莫不整肃【并见杨文公谈苑】
　　太祖时李汉超镇关南马仁瑀守瀛州韩令坤常山贺维忠易州何继筠棣州郭进西山武守琪晋阳李谦溥隰州李继勲昭义赵賛延州姚内斌庆州董遵诲环州王彦升原州冯继业灵武搜榷之利悉以与之其货易则免其征税故边臣皆富于财以养死士以募谍者夷人情状山川道路罔不备见而周知之故十余年无西东之忧【出东斋记事】
　　太祖将改年号谓宰相曰须出古来未尝有者宰臣以干徳为请三年平蜀宫人有入掖廷者太祖因阅奁具得鉴背字云干徳四年铸大惊曰安得四年铸此鉴以出示宰相皆不能对乃召学士陶谷窦仪问之仪曰蜀中主曾有此号鉴必蜀中所得太祖大喜曰作宰相必用读书人自是大重儒臣矣
　　太祖躬履俭约多所减损常服澣濯之衣乗舆服用皆尚质素寝殿以青布縁帏帘宫中闱幕无文采之饰常出麻履布裳赐左右曰我旧所服者也【出圣政録】
　　太祖初临御欲知外事有史珪者常为队长掌卫殿防事入白颇得实后有徳州刺史郭贵知荆州贵之亲吏在徳州为奸知州国子丞梁夣升以法绳之贵素与珪善以事告珪圗去夣升珪纪于纸伺便言之一日探懐中所记进曰徳州梁夣升欺蔑刺史郭贵几至死上曰此必贵所为不法梦升真清强吏取记纸召黄门中防以夣升为賛善大夫既行又曰与左賛善珪慙怏而退俄坐漏禁中语黜官
　　太祖时赵普为相车驾偶出因忽幸其第时两浙钱王俶方遣使致书及海物十瓶普方置在庑下防车驾至仓卒迎不及屏也上顾见问何物普以实对上曰此海物必佳即令启之皆满贮子金也普惶恐顿首谢曰臣未尝发书实不知若知之当奏闻而却之上笑曰但受之无妨彼谓国家事皆由汝书生耳
　　开寳中教坊使卫某年老当外补援后唐故事求领小郡太祖曰伶人为刺史岂治朝事尚可法耶第令于本部中迁叙乃以为太常大乐令【出渑水燕谈】
　　自唐宝大后歴肃代藩镇遂不复制以及五代之乱太祖即位罢藩镇权择文臣使治州郡至今百余年生民受赐每一诏下虽拥重兵临大众莫不即时聼命太祖既好读书常曰尧舜四凶之罪止从投窜何近代法网之宻哉盖有意措刑矣【出事实】












　　事实类苑卷一
　　钦定四库全书
　　事实类苑卷二　　　　　宋　江少虞　撰祖宗圣训
　　太宗
　　太宗尝谓皇属曰朕即位以来十三年矣朕守俭素外絶游观之乐内郤声色之娱真实之言固无虚饰汝等生于富贵长自深宫民庶艰难人之善恶是必未晓略说其体岂尽余懐夫帝子亲王先须克己励精听言纳诲毎着一衣则悯妇每飡一食则念耕夫至于聼断之间勿先恣其喜怒朕每亲临庶政岂敢惮于焦劳礼接羣臣无非求于启沃汝等勿鄙人短勿恃己长乃可求永乆富贵以保终吉先贤有言曰逆吾者是吾师顺吾者是吾贼不可不察也
　　淳化三年太宗谓宰相曰治国之道在乎寛猛得中寛则政令不成猛则民无所措手足有天下者可不慎之哉吕蒙正曰老子称治大国若烹小鲜夫鱼扰之则乱近日内外皆来上对求更制度者甚众望陛下渐行清浄之化上曰朕不欲塞人言路至若愚夫之言贤者择之亦古典也赵昌言曰今朝廷无事边境寜谧正当力行好事之时上喜曰朕终日与卿等论此事何愁天下不治茍天下亲民之官皆如此留心则刑清讼息矣太平兴国九年太宗谓宰相曰朕每日所为有常节自凌晨视事既罢便即观书深夜就寝五鼓而起盛暑昼日亦未尝寝乃至饮食亦不过度行之已久甚觉得力凡人食饱无不昏浊倘四肢无所运用使就枕血脉凝滞诸病自生欲求清爽其可得乎老子云我命在我不在乎天全系人之调适卿等亦当加意无自轻于摄养也
　　上尝御便座録京城系囚至日昃近臣或以劳苦过甚上曰不然倘罪及无辜使狱讼平反不致枉挠朕意深以为适何劳之有因谓宰相曰国家设官分职本为治民耳如受任悉能尽公决断焉有不治之事古人宰一邑治一郡致飞蝗避境虎渡凤集臣下为政尚能致兹感应若帝王用意恵民申理寃滞岂不感召和气朕孜孜求治今得天下安泰亦其效也宋琪曰天下治乱系在一人陛下临御十年勤劳致治隂阳和顺寰宇寜谧毎日前殿所谈止在刑政退朝惟观古史究歴代兴亡善恶之事以准古成宪上资神圣中外甚幸
　　上谓侍臣曰法律之书甚资政理人臣若不知法举动是过茍能读之益人知识比来法寺断案多不识治体侍臣曰今天下所上案牍狱情已定法官上阅宰执定刑事之虚实不可改也当在精择知州通判庶知清狱讼若州县得良吏一二其下必无寃人上然之
　　灵州河外寨主李琼以城降贼有司将坐其家属上曰穷边孤垒又无援兵縁坐之法朕不忍行也二年契丹冦边边将言文安大成二县监军弃城遁走请以军法论上遣军吏诛之既行谓之曰此奏尚有疑得毋所部召之耶当详而后决使至部之【阙】　干宁军令部送民入城非擅离所部遽释之上之明察如此
　　上尝谓宰相曰朕于黎民孜孜访问务欲令其得所感悦人情亦不难致且虎狼之性最是难御然而能畜虎者以时饲之使知养育之意伏牙藏爪而况于人乎因思君臣之间要在上下情通即事无凝滞若稍间隔岂能尽致理之道古人有言君视臣如手足则臣视君如腹心君视臣如草芥则臣视君如冦仇此言甚有理致宋琪曰易卦干在上坤在下谓之否此天气不下降地气不上腾之谓也坤在上干在下谓之泰此天地交泰之象也则知君臣之道必在情通乃能成天下之务上恱
　　上闻汴水辇运卒有私贸市者谓侍臣曰市门如防穴何可塞之但去其尤者可矣篙工楫师茍有少贩鬻但无妨公不必究问冀官物之大无至损折可矣吕蒙正曰水至清则无鱼人至察则无徒小人情伪在君子岂不知之若大度兼容则万事兼济曹参不扰狱市者以其兼受善恶穷之则奸慝无所容故慎勿扰也圣言所及正合黄老之道【并事实】
　　至道二年夏大旱遣中使分诣五岳祈雨学士草祝上自书名随其名设香再拜而遣之王禹偁时在翰林上言五岳视三公从前祝版御署已逾礼典固无君上亲书之理上署之纪尾云昔成汤剪爪断髪祷桑林之社尚无爱矧为百姓请命岂于笔札而有所惜哉
　　内侍王继恩平李顺之乱中书议以为宣徽使太宗曰宣徽者执政之阶也朕览前籍多矣皆不欲宦者预政可授以他职宰相恳言继恩有大功合任昭宣使河州团练使非此拜不足以为赏上不恱因召翰林学士张洎钱若水议置宣政之名班在昭宣使之上以授之加领顺州防御使
　　登州海岸林中常有鹰自髙丽一夕飞渡海岸未明至者絶俊号曰海东青淳化中夏帅赵保忠得献上上叹曰朕乆罢畋游尽放鹰犬无所事此今即以赐卿当领之也【并杨文公谈苑】
　　兴国中张观乐史锁防合格不得进士及第祗以为幕职官太宗之爱惜科名如此【出渑水谈苑】
　　史【阙】唐贞观三年【阙】　以宰相监修复有修国史史舘修撰直舘之员集贤院自开元五年置丽正修书院于集仙殿十三年改为集贤殿以丽正书院为集贤书院有学士侍讲学士之名后置大学士以宰相领之并有修撰校理直院之职贞元中増置校书正字梁氏都汴贞明中以今古长庆门东北小屋十数间为三舘湫隘卑庳周庐徼道在旁卫士驺卒喧杂毎受诏有所撰述徙他所以就之太宗即位因临幸周览曰若此之陋何以待天下贤俊耶即日诏有司度左升龙门东北车府地为三舘栋宇宏大自举役车驾再临视劳赐工卒又令作园囿植卉木引金水河以注焉西序启便门通乾元殿以行幸三年春新舘成赐名崇文院悉迁西舘书分布西廊为集贤书库南廊为昭文书库西廊分经史子集南廊为史舘书库初平蜀得一万三千卷平江左得三万余卷参以旧书为八万卷凡四库皆用雕木架青绫帕幕之昭文舘集贤殿大学士监修国史常以宰相兼领此外有史舘修撰直史舘集贤院直学士检理之名淳化中复置直昭文舘直集贤院亦有修国史崇文院检讨编修只皆无定员不常置
</div>
    <div class="pagination">
<span class="current-page">1</span><a href="事实类苑_page2.html">2</a><a href="事实类苑_page3.html">3</a><a href="事实类苑_page4.html">4</a><a href="事实类苑_page5.html">5</a><a href="事实类苑_page6.html">6</a><span>...</span><a href="事实类苑_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
