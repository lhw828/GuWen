<!DOCTYPE html>
<html>
<head>
    <meta charset="UTF-8">
    <title>明语林 - 第 3 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明语林 - 第 3 页/共 11 页</h1>
    <div class="content">　　曾侍郎鲁博通史藉，有叩者，佳言如屑，理蕴霏微。偕宋文宪修《元史》，时谓公能以舌为笔，潜溪以笔为舌。
　　危学士素修《元史》，欲访寻元事，不得。每袖饼饵、果实，以啖老兵，得语即书之。
　　太祖召宋景濂作《灵芝甘露颂》，赐宴而醉，不能属草。归令方希哲代为之。次日以进，太祖读之曰："殊不似学士笔。"景濂愕然，因叩首谢："臣实醉，门人方孝孺代为之。"太祖曰："此当胜卿。"立召见试，大加宠礼。
　　王冕七八岁时，父命牧牛垄上。尝窃入学舍，听诸生诵。已忘其牛。或牵牛来责蹊田，父怒挞之。母曰："儿痴若此，盍听其所为？"因去依僧寺，夜潜出，坐佛膝上，执策映长明灯，读之达旦。像偶狞恶，冕虽小，恬弗怪。
　　蜀王椿博通经艺，旁及释典，太祖常呼为"蜀秀才"。王至中都，首辟西堂，以书自娱。阅武之馀，辄与儒生李叔、苏伯衡及名僧来复等，讲道论文，殆无虚日。
　　叶子奇博达今古，诡德匿时。以群吏窃饮祭酒，株连就狱。狱中以瓦研墨，著《草木子》，以草计时，以木计岁。
　　王止仲[行]髫时，从其父昌门为人市药，暮则为主妪看稗官演说，背诵至数十本。主人翁异之，授之《鲁论》，辄成诵，乃令遍阅所庋书。未弱冠，辞去，授徒于城北望齐门，议论踔厉，贯穿今古。洪武初，延为庠师，弟子杂进问难，肆应不穷。
　　王止仲少微，为人行货，长游诸生间。为言济南生《诗》、伏生《书》、胡安国《春秋》，洒洒不穷。诸生皆大异之，然视其居徒墅立，故未尝有书。
　　征士梁孟在礼局，讨论精审，诸儒推服。书成，将授以官，以老辞归，结屋石门山，四方多从之学，称为"梁五经"。
　　隐者杨溁，避雨泊舟黄钺舍旁。见钺方倚檐读，因就视之，问："孺子学如此，日读几何？"钺对曰："过目不忘，然苦无书。"溁曰："我有书藏，洋海店架，不下万卷，能从吾往乎？"钺喜，遂往。既至，溁令其子福与同业，三年尽其书而返。
　　吴文太与丁敏为友，皆贫而湛吟咏，无间日夕。二人尝闭户共为诗。人见其终日突无烟，往规之，方瞠目捻须，咿唔相对，都不复省饥饿。
　　杨文定在狱十馀年，上命叵测，日与死为邻。家人供食，尝数绝粮。公日手五经、诸子不辍，曰："朝闻道，夕死可矣。"
　　毗陵陈济，善记不遗。其子道侍侧，问曰："外人称翁善记，试探一书，请诵可乎？"曰："可。"因探得朱子成书，曰："是最难记，可引其端。"子如其言。遂朗诵终篇，不讹一字。文庙尝号济"两脚书厨"。
　　陈简讨继少孤贫，尝受学于俞贞木。每归饭辄反，贞木颇怪其速，窃视之。则至密芦中，怀出一饼，哺之即行。贞木以是留食于家，以为常。
　　曹月川研精理学，口事著述，座下足两砖处皆穿。
　　吕文懿[原]《宋元通鉴续编》，义例精审。书成，须发尽白。尝曰："使我进二阶，不若稽古获一事。"
　　景泰间，吉安刘公[宣]代戍于龙骧卫，为卫使畜马，昼夜读书厩中。使初不知，偶与塾师论《春秋》，师惊异之，以语使，使乃加优遇。
　　刘侍讲定之，为文常对客挥毫，稿不易幅。成化初，入秘阁，析疑稽古，一挥九札，停注演迤，顿挫奔放，变化不穷。一日，中使传旨，命制元宵诗，凭几成七言绝句百首以进。
　　宪宗于内阁得古帖，断缺不可读，命中使持至馆中。适傅瀚在，即韵为二诗以复。上大悦，赐之珍馔法酝。
　　倪公谦落笔千言，每应制赋诗，中使立候以进。奉使朝鲜，有所题咏，即席挥洒，不加点窜。远夷惊吐舌，以为神，因梓行其所作。
　　邹智才十二岁能文章，经史过目不忘。居龙泉庵，贫无继晷之给，扫树叶蓄之，焚以自照，读常达旦。
　　杨君谦好蓄书，闻有异本，必购求缮写。结庐支硎山下，课读经史，以松枝为筹，必精熟乃已。颜其堂曰松筹。
　　罗圭峰每有撰构，辄栖居乔木之巅，神思欲飞。或时闭坐一室，客于隙间窥，见其容色枯槁，有死人气。
　　陈剩夫家始寒微，幼卖油给养。一日经里塾，闻讲书义，大悦，遂从师学。已而曰："吾一于学，何以给亲养？"复请于师，愿旦夕受业，昼仍出卖油。逾年学大进，卒成名儒。
　　杨升庵强记博学，著述繁浩。所撰七十馀种，所编纂亦不下百馀。晚戍滇中，简籍不可得，惟抽讨腹笥，而笔舌间未尝窭乏。
　　吴趋之里有娶妇者，夜而风雨烛灭，无与乞火。哄然惊。谓曰："南濠都少唧[字敬玄]家，有读书灯在。"叩门果得火。
　　王元美年十四，其师骆行简赋《宝刀篇》，得"漠"字韵，思久不属。元美得句云："少年醉舞洛阳街，将军血战黄沙漠。"骆深器服之。
　　方西樵[献夫]予告南归，属吏书缴银图书疏。适刘鈗来候，止之曰："大臣虽归，不能无言，言非此不达，昔三扬亦携以归矣。"遂口诵三疏，方酌用之。后典籍呈原稿，不差只字。于时博通典实，推鈗为首，苏州刘棨贰焉，谓之"二刘"。
　　杨忠愍生七岁，家贫，父使饭牛。间往里塾，睹群儿读书，心好之。归谓兄："请得受学。"兄曰："若幼，何学？"艴然曰："幼者任牧牛，乃不任学耶？"兄言于父，听之学，然犹不废牧也。
　　杨椒山读书僧舍，恒至夜分。会寒无下襦，绕屋行，且温且诵，胫以上微暖，得稍假寐。五更起汲水，手冻属于绠，呵之乃解。
　　李于鳞少不慧，同学生戏呼为李攀鬼。及长，为制义皆勾棘不可句，每试辄蹶。年三十五，始学为诗。齐人多以入声为平，谓之转韵。于鳞刻意正之，间不谐，为座客所姗。即嚼其唇，血溅几席，曰："所不澡肠刮胃，以祛宿习者，有如此血！"
　　于鳞结七子社。一日，李伯承径入其社，于鳞不悦，以"玉河白燕"为题，使人伺伯承句，辄为报。伯承诗先成，七人共大叹赏，遂阁笔定交。
　　王昭明潜心遁世，著《六经说》。既没，而子孙贫甚，不能存其书。管志道与周道甫，各得其一二，皆以为帐中之秘。
　　龙游童子鸣，少为书贾，挟策问字，辄晓大义，遂置积书帆樯，穷心日夜，吟诗萧散。燕山词客如云，所至分曹命简，听漏刻烛，争响晷刻间。子鸣方危坐匡床，目瞪不出声，比诵一篇，风调夐绝，群客沮丧，子鸣退然无有也。尝闭户屡易而出，出则强人弹射，往往未惬，并稿削之。学于归熙甫，卒而祭之。
　　梅禹金[鼎祚]笃志篡辑，尝纳妾邹氏，一月不出。人怪其昵，问之，则已辑《青泥莲花记》十三卷。
　　瞽者唐汝询，五岁时从父兄耳学，无不暗记。笺注唐诗，旁引该博，酒间诵《上林》、《子虚》赋，杜、白长篇，铿金戛玉，琅琅不遗一字。
　　蒋八公内阁[德璟]语操闽音。其谈古事，则征二十一史，如河泻泉流。丛残小说，无不毕举。谈近事，则十三陵迹，五府、六部之故，九关十二镇兵马钱粮，新旧之籍，皆可手画而口数也。尝一日应阁中二十馀诰敕，文词典核，同官叹骇。

明语林卷四
言志
　　周太史是修尝曰："忠臣不以得失为忧，故其言无不直；烈女不以死生为虑，故其行无不果。"因取忠节遗事，辑为《观感录》，朝夕省览。
　　程济与同邑高翔，俱起明经。翔厉名节，济好术数。翔曰："愿为忠臣。"济曰："愿为知士。"后翔九十死难，济用术脱建文帝，莫知所终。
　　王良按察浙江，谒岳鄂王庙，曰："苟愧武穆，非人也！"
　　杨文敏十三岁时，从教授周质夫，与同门讲学，论古名相，皆叹为不可及。公徐曰："皋、夔、伊、周诚不易，其馀毋乃可学？"
　　王庄毅[竑]尝曰："士当希朱云、汲黯，安能局促效辕下驹？"
　　庄毅既归，躬营宅兆先垄之傍。或曰："大臣终官，国家为营葬，公胡庸此？"答曰："竑以谫薄，奉命总帅，自分马革裹尸，幸无败绩，谬膺奖擢，所惧妨贤。今幸优游林下，以终馀年，志愿毕矣！何敢希意外之宠？"
　　李时勉少负大志，每自厉曰："颜、曾希圣，四勿、三省。"
　　陈敬宗司成二十年，诸生多至卿贰，公久不调。冢宰王直，从容言以司寇相转何如，曰："某托公为知己，与天下英才终日讲学，庸讵不乐，而顾以桎梏之徒见辱哉？"
　　练御史纲归吴后，葺旧业尹山之阳，为终焉之计。复建庵，写范文正公、文信公像，语人曰："初吾自分，用则学范公，否则为文信公死耳。今两失之，奉其遗像以见志。"
　　吴康斋读《伊洛渊源》，至"程伯淳见猎"，心喜曰："审如是，是吾亦可学贤圣。"遂绝意举业，潜心义理。常自咏曰："诚能通鬼神，志当贯金石。"
　　夏正夫[寅]尝自警曰："此生不学，一可惜；此身闲过，二可惜；此身一败，三可惜。"
　　杨承芳年四十有三，乞致仕，疏曰："视钱若水致仕，臣已多三岁；视陶弘景奉朝请，臣尤多七岁。臣得与弘景、若水游地下，足矣！"
　　陈白沙答李宪长曰："平生山水稍癖，待明年服阕后，采药罗浮，访医南岳，上下黄龙洞，啸歌祝融峰，少偿夙愿。"
　　刘忠宣在兵部职方，规调兵食。太宰才之，欲以少司马太仆进公。公谓人曰：‘京堂显地，人亦岂不欲？顾吾秀才时，见郡邑政有失者，辄自奋曰：‘吾他日必不尔！'某所宜行，某所宜罢，其行与罢，又复云何？今幸登朝，不得一亲民官，非素志，且亦恐人负官。"亟坚请外。
　　忠宣教子读书，兼令力田。尝督耕雨中，曰："习勤忘劳，习逸戒惰。"
　　杨文懿语徐少詹[原缺]曰："平昔才无半斗，而喜作文；饮可数合，而喜与宾客燕酣；行不能里许，而喜游陟。今皆不复尔。比入朝班，率皆少年新贵。独以白发青衫，漫厕其后，虽未谋引去，官味固已索然。"
　　杨文懿在馆职，十六年不迁。或讽公援有力者，谢曰："嫠妇抱节三十年，今老改志耶？"
　　叶文庄[盛]崇尚名节，动跂古人，为文师欧阳，而功业自期韩、范。
　　余肃敏[子俊]尝曰："人臣为国，力随事尽。即近且小，不可不计百年；至大利害，当身任之，毋养交市恩，为远怨自全之地。"故其经理延绥，谤议纷如，而执之不易。
　　谢文肃[铎]居闲起，复谓人曰："初心冀禄为亲，今亦何及？苟仕非义也。"遂以疾闻。闭门读书，暇则侍逸老，眺方岩、雁宕，仕进之念泊然。
　　黄伯固[巩]，常自书壁曰："茅屋石田，为生太拙；鸱夷马革，自许何愚？"
　　何遵为诸生，学师王纯甫策问范滂母事。遵归，告其母曰："儿设为滂，大人为滂母乎？"母笑而许之。
　　国朝仕进，以翰林为极选，竞进恐后。戴庄简[珊]独避不往，曰："愿就部曹，习民事，为国立勋业。"
　　王伯安十岁就塾，问师何为第一事，师曰："读书登第耳。"伯安怃然曰："毋乃希圣？"
　　董萝石少耽吟咏，放浪江湖，晚更折节师事王伯安。或谓其老，那复自苦。萝石笑曰："吾方扬鬐渤海，振羽云霄，且悯若苦，顾以吾为苦耶？去矣，吾从吾所好！"自号曰"从吾道人"。
　　刘源清诸生时，读《唐史张巡许远传》，起曰："巡、远何如人，吾异日为人臣，宜何如？"同舍生相顾愕然。
　　给谏田汝耕，与崔铣交旧雅好。何舍人景明每过两人，浮白吟诗。阉瑾既诛，叹曰："引裾请剑，自许丈夫。顾事会蹉跎，迹与心违，命与世左，每自悲感于怀耳。"
　　王廷陈语余懋昭曰："仆林居无营，上不慕古，下不肖俗。为疏为懒，不敢为狂；为拙为愚，不敢为恶。高竹林之贤，而丑其放；怀三闾之忠，而过其沉；嘉鸱夷之逝，而污其富。每景物会意，命酒自歌，酒不尽量，歌不尽调。倦则偃卧，厌苦俗途，究心老庄，保养性命，此仆大略也。"
　　太初山人一无所好，独喜为诗。时出入畦径，曰："吾舍此，益与世绝。"或劝其仕，或探其学，辄抚掌大笑不答。
　　杨椒山喜鸦恶雀，云："鸦报凶，雀报喜；鸦近忠，雀近谀。"
　　王子裕[问]佥事广东，投劾而归。筑室湖滨，自言："愿屏居三十年，读尽天下有字之书，撰述以毕吾志。"
　　钱孝直[敬忠]，父坐系时，甫能言，辄诣圜土。父教以读书，洒泪受策。时头触圜墙，梦呓呼泣，暂成名赎父死。五入省闱，卒成进士，疏救父出之。尝曰："上不敢效陈圭，近不敢作冯行可。"
　　罗状元[洪先]传舻日，外舅吴太仆曰："婿乃办此，非所料也。"罗面发赤，徐对曰："丈夫事业，更有许大者。三年递一人，那足异？"是日袖米，偕何善山、黄洛村，联榻萧寺中，讲学不置。
　　陈仲醇[继儒]云："予出不能负向平五岳之笈，入不能辟香山五亩之园。惟买舟袱被，于名胜处避客息躬。所谓每月一游，则日日可度；每岁一游，可阅三十年。"
　　魏珰既诛，未尽澄汰。黄石斋谏项少保曰："正人不尽升，可矣；佥人不尽拾遗，可乎？草盛苗稀，渊明所以带月而荷锄也。"
　　金驾部铉尝读《邵子》，署其后曰："甲申之春，定我进退。进虽遇时，外而弗内；退若苦衷，远而弗滞。外止三时，远不卒岁。优哉游哉，庶没吾世。"及死闯难，人始见之。盖前此二年，壬午七月晦日题也。又巡皇城，过御河辄流连不能去，归语弟曰："吾见御河清泚，菪神志依依者。何也？"后竟投御河死。
补遗
　　章枫山以佥事福建，考绩赴部，遂疏致政。冢宰慰留之，曰："不罢软，不贪酷，不老病。如何可退？"枫山矢口云："古人正色立朝，某之罢软多矣；古人一介不取，某贪多矣；古人视民如伤，某酷多矣；年未艾而早斑，亦老疾矣。"
　　麻孟璇[三衡]幼孤，祖母徐安人严，频扑笞之。家人笑曰："臀知痛否？"答曰："使痛与肤习，吾异日好作杨继盛受廷杖耳。"
方正
　　高帝览《孟子》草(土)芥"、"寇仇"章，谓："非人臣所宜言。"欲去其配亨，诏："有谏者，以不敬论，金吾射之！"钱司寇唐抗疏入谏，舆榇自随，袒胸受箭，曰："臣得为孟轲死，死有馀荣！"帝见其诚，命太医疗其箭创，孟子配享得不废。
　　刘长史璟是刘诚意子。尝至燕，与文皇弈。璟胜，文皇怒，曰："那得不相让？"璟正色曰："可让处，璟不敢不让；不可让处，璟何可让？"
　　景清初赴举时，过宿淳化。主家有女，为妖所凭。是夜清在，而妖不来。女诘之，曰："吾避景秀才也。"清为书"景清在此"，而妖遂绝。
　　西僧大宝法王来朝，或请上亲劳之。夏忠靖不可，曰："彝人慕化近来，宜示以义。万乘一屈下，必有走死而不顾者。"上曰："尔欲效韩愈耶？"已而法王入，上命忠靖拜。忠靖曰："王臣虽微，位列诸侯之上，况彝狄乎？"卒不拜。
　　御史周新弹劾敢言，贵戚畏之，目为"冷面寒铁公"。
　　给事周彧刚直敢言，有弹奏必着绯衣。诸大臣每早候彧长安门外，彧绯衣，各令取素服，为待罪具。
　　杨文定在内阁，子某自石首来，备言所过州县，迎送馈遗之勤，独不为江陵令范理所札。文定异之，即荐知德安，再擢贵州布政使。或劝致书谢，理曰："宰相为朝廷用人，岂私于理？"卒不谢。
　　陈黄门谔，累以直谏濒死，三黜弗移。后授京兆，尝出行犯太子跸。太子诉上，上曰："陈府尹是我父母官。"不问。
　　宣德中，召用旧臣多依违者，唯黄忠宣持正不阿。命观剧，曰："臣故不好剧。"命弈，曰："臣幼奉严父师训，读书外，无益之事，非所敢问。"
　　顾中丞佐性严重，未尝口毁誉人。旦晚东朝房小憩，前呵双藤立户。官僚行道，以此为候，往往有挽驴驻马，折而还者。
　　薛文清自大理入，一日，召入便殿，上方服短衣小帽。文清望见，迟回不进者久之。上遽易服见之，左右曰："此正是薛夫子。"时拟之"不冠不见黯"。
　　初，西杨荐文清于王振。既至，李文达谓薛宜诣振谢。薛曰："原德亦为是言耶？受爵公朝，拜恩私窒，瑄所不为。"后遇诸朝，复不为礼，振遂思中之。
　　王振慕陈祭酒[敬宗]名，无缘晤觌。周文襄[忱]间以语祭酒，祭酒曰："为人师表，而求谒中贵，他日何以见诸生？"或语振："祭酒书最高，托为求书者，先之礼币，彼将报谢。"振乃遣币乞书程子《四箴》，祭酒走笔书讫，而反其币，竟不往见。
　　门达诬陷袁彬，漆工杨暄(埙)抗疏论救，复条达不法事。上令达自讯，达严刑迫之，暄(埙)知达意，谬曰："李学士以书授我，我实不知，请众鞠之。"明日，众既至，暄(埙)大呼曰："达以酒肉啖我，使我陷学士。皇天后土，实鉴临之！暄(埙)即死，曷敢诬善人？"达语塞，彬得释。
　　汪直在西厂，声势烜赫，人莫敢犯。尝怒兵部郎杨士伟，校突入其家，拷掠逼辱，及其妻孥。众咸错愕，莫敢言。陈愧斋[音]与之比邻，登墉呵之曰："有国法，何得遽尔！"校曰："尔何人，敢不畏西厂？"答曰："闻侍讲陈音乎？"校为缩颈。
　　汪直颇欲延揽名士，雅重杨承芳。时承芳忧居，直往吊于墓。既拜起，手拂杨须曰："往闻君名，今貌乃尔。"杨曰："继宗貌陋，亏体辱亲，窃所不敢。"直不复言。
　　内臣黄赐母死，朝士无不吊祭。翰林官犹未诣，徐侍讲琼言于众曰：‘时且如此，那得不往？"众或应或默，陈愧斋忽奋然曰："堂堂翰林，相率拜中官之门，谓斯文万世何？"词气愤激，声泪俱下，言者大沮。
　　陈恭愍[选]提学南畿，试卷并不弥封编号，曰："吾不自信，何以信人？"时韩襄毅颇尚崇饰，方忧制家居。闻公至，悉屏仪卫，曰："毋令陈御史知。"
　　李文祥与万安同年，安欲引文祥附己，使孙弘壁延礼之。属题画鸠，文祥即奋笔云："春来风雨寻常事，莫把天恩作己恩！"
　　张昺令铅山，邑有大木，荫二十馀亩，民祀为神，慢辄为祟。昺出勘田，欲伐去，以广垦治。父老咸谏，昺檄邻邑共伐之，莫有从者。公执愈坚，期日率徒，戎服而往。有衣冠者三人，拜谒道左，乞公中止。公叱之，忽不见。命运斤，树有血，众惧不前。公手斧倡之，树乃仆。上有巨巢，三妇人堕地，冥然欲绝。已问之，乃知树妖所摄，民惑遂解。
</div>
    <div class="pagination">
<a href="明语林_page2.html">上一页</a><a href="明语林.html">1</a><a href="明语林_page2.html">2</a><span class="current-page">3</span><a href="明语林_page4.html">4</a><a href="明语林_page5.html">5</a><a href="明语林_page6.html">6</a><a href="明语林_page7.html">7</a><a href="明语林_page8.html">8</a><span>...</span><a href="明语林_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
