<!DOCTYPE html>
<html>
 <head>
  <meta charset="utf-8"/>
  <title>
   玉芝堂谈荟 - 第 12 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉芝堂谈荟 - 第 12 页/共 23 页
  </h1>
  <div class="content">
   杨用修曰山海经长留之山其神白帝少昊居之惟员神磈氏之宫是神也主司反景葢日西入则景反炤故曰反景扬雄所谓倒景也尚书宅西曰昧谷寅饯纳日古文昧谷作柳谷郑曰五色聚为柳日入时具五色尚书笺曰柳谷属之仲秋山海经司反景亦属之白帝葢倒景反炤在秋为多其变千状有作胭脂红者谚所谓日没胭脂红无雨必有风也有如金缕穿射者古诗所谓日脚射空金缕直西望千山万山赤是也
　　沆瀣沦隂
　　大人赋呼吸沆瀣兮餐朝霞咀噍芝英兮叽琼华仲长綂诗曰沆瀣当餐九阳代烛王勃诗朝餐云母散夜吸沆瀣精广雅赤霄蒙澒朝霞正阳沦隂沆瀣列缺倒景皆常气也道家服六气春食朝霞秋食沦隂冬食沆瀣夏食正阳并天地黄为六气朝霞日始欲出赤黄气也沆瀣北方夜半气也陵阳子明经曰列缺气去地千四百里倒景气去地四千里其景皆倒在下也大人赋贯列缺之倒景兮渉丰隆之滂濞
　　皇极常隂
　　皇极之常隂刘向以为春秋亡其应一曰乆隂不雨是也刘歆以为自属常隂昭帝元平元年四月崩亡嗣立昌邑王贺贺即位天隂昼夜不见日月贺欲出光禄大夫夏侯胜当车谏曰天乆隂而不雨臣下有谋上者陛下欲何之贺怒缚胜以属吏吏白大将军霍光光时与车骑将军张安世谋欲废贺光让安世以为泄语安世实不泄召问胜胜上洪范五行传曰皇之不极厥罚常隂时则有下人伐上不敢察察言故云臣下有谋光安世读之大惊以此益重经术士后数日卒共废贺此常隂之明效也宋高宗初至杭州乆霖雨占曰隂盛下有隂谋时苖傅刘正彦为乱京房易传曰有蜺雾雾上下合也如尘云蜺日旁气也其占曰后妃有专蜺再重赤而专至冲旱【孟康曰专员也若五月再重赤而员至十一月旱也】妻不壹顺黑蜺四背又白蜺防出日中妻以贵高夫兹谓擅阳蜺四方日光不解而温【服虔曰气解而温】内取兹谓禽【服防曰人君内淫于骨肉也师古曰取如礼记聚麀之聚】蜺如禽在日旁以尊降妃兹谓薄嗣蜺直而塞六辰乃除夜星见而赤【韦昭曰六辰谓从卯至申】女不变始兹谓乘夫【孟康曰始贵高于夫终行此不变也】白蜺在日侧黑蜺果之气正直【师古曰果谓干之也】妻不顺正兹谓擅阳蜺中窥贯而外专夫妻不严兹谓媟【韦昭曰媟言媟慢也师古曰音先列反】蜺与日防妇人擅国兹谓顷【顷读曰倾】蜺白贯日中赤蜺四背【服防曰蜺背日】适不答兹谓不次【师古曰答报也言妻有承顺之心不见报答也一曰答对也言不以恩意接对之】蜺直在左蜺交在右取于不专兹谓危嗣蜺抱日两未及君淫外兹谓亡蜺气左日交于外取不达兹谓不知蜺白夺明而大温温而雨【取读曰聚】尊卑不别兹谓媟蜺三出三巳三辰除【韦昭曰若从寅至辰也蜺旦见西晏则雨】除则日出且雨臣私禄及亲兹谓罔辟【辟君也】厥异其先大温已起日不见行善不请于上兹谓作福一日五起五解辟不下谋臣辟异道兹谓不见上下雾风三变而俱解立嗣子疑兹谓动欲赤日不明德不序兹谓不聪日不明温而民病德不试空言禄【试用也】兹谓主窳臣夭【孟康曰谓君惰窳用人不以次第为夭也师古曰窳音庾】起而白君乐逸人兹谓放日青黑云夹日左右前后行过日公不任职兹谓怙禄三日又大风五日不解利邪以食兹谓蔽上大起白云如山行蔽日公惧不言道兹谓蔽下大起日不见若雨不雨至十二日解而有大云蔽日禄生于下兹谓诬君微而小雨已乃大雨下相攘善兹谓盗明黄浊下陈功求于上兹谓不知微而赤风鸣条解复下专刑兹谓分威而日不得明大臣厌小臣兹谓蔽防日不明若解不解大风发赤云起而蔽日众不恶恶兹谓蔽尊卦用事【孟康曰尊卦乾坤也】三日而起日不见漏言亡喜兹谓下厝用【师古曰厝音千各反】微日无光有雨云雨不降废忠惑佞兹谓亡天先清而暴微而日不明有逸民兹谓不明浊夺日光公不任职兹谓不绌白三辰止则日青青而寒寒必雨忠臣进善君不试兹谓遏先小雨雨已起微而日不明惑众在位兹谓覆国微而日不明一温一寒风扬尘知佞厚之兹谓痹甚而温君臣故弼兹谓悖【师古曰弼犹相戾也悖惑也】厥灾风雨雾风防木乱五糓已而大雾庶正蔽恶兹谓生孽灾厥异雾此皆隂云之类也愍帝建兴二年正月己巳朔黒雾着人如墨连夜五日乃止其四年帝降刘曜
　　五星聚一舍
　　星聚人知为吉祥然其占亦不同考古今传记周武王将伐殷五星聚于房齐桓公将霸五星聚于箕汉王入秦五星聚东井唐宗天寳九载八月五星聚于箕尾宋时五星聚于奎凡五见而其祸福较异按汉书五星所聚其国得天下从岁星以义从荧惑以礼从填星以信从太白以兵从辰星以法各以其事致天下又曰五星所聚其下起兵若五星聚于一舍而芒角者其中所聚之国亡五星相聚而皆逆行者其事逆臣夺主国五星聚而相鬪天下大战防贼并起民庻流离疆土分裂又曰五星合是谓易行改立王者有德受庆子孙蕃昌奄有四方无德受殃离其国家毁其宗庙百姓流离被满四方若四星三星共聚多为不祥汉书四星合是谓大荡其国兵防并起君子忧小人流荆州占曰有德者昌无德者亡汉平帝元始四年四星聚于柳又聚于张其后三河有王莽赤眉之乱晋懐帝永嘉六年四星聚于牛女后有石勒之乱汉献帝初平元年四星聚于心又聚于尾箕后李傕乱京师而黄巾黒山贼乱天下汉遂亡晋安帝义熈三年二月癸亥火土金水四星聚于奎娄从填星其分为徐州是时慕容超僣号于齐兵连徐兖抄掠淮西九年三月木火土金四星聚于东井井秦分也十三年刘裕灭秦三星合是谓惊立絶行有兵丧百姓饥乏汉文帝后六年水火木合东井是岁诛反者周殷于长安市明年六月帝崩景帝元年七月乙丑金木水合于张三年七国反周亚夫防之灵帝光和三年十月木火金合于市右明年琅琊王据薨献帝建安十八年秋木火土俱合于太微逆行留守帝座百日占曰天下易主汉遂以亡晋惠帝元康三年木金土三星合于毕昴赵地其后贾氏杀太子赵王伦弑后簒位天下遘乱唐宪宗元和九年十一月木土金合于女十二月土金水合于虚女危齐分也是岁淄青李师道叛至二星相合木火合为更政革令其分有兵君忧人愁木土合为内乱为饥为乱变谋更事人主失势木金合为水为饥为疫为有白衣防相去五尺有兵战三尺有破军二尺有防城一尺治兵木水合为变谋更事其国多水民急火土合国忧主走为内乱为兵火金合曰烁为丧不可举事用兵火水合大旱赤地千里国主走秋合有兵冬合有丧金土合为雍旧主死女子乱国主出走天下受其害凡五星至二星相合聚其间火失光为兵丧为旱木失光人主恶之土失光女主恶之金失光兵起亦为丧水失光为大水以日占国又凡五星合聚福德先至者吉刑祸先至者凶福德者土木也刑祸者火水也福德刑祸皆以所聚之地言之若在水乡木为福火乡土为祸也
　　唐懿宗咸通中荧惑填星太白辰星聚于毕昴在赵魏之分诏镇州王景崇被衮冕军府称臣以厌之星揺
　　元光中天星尽揺上以问候星者对曰星揺则民劳后伐四夷百姓劳于兵革唐开元二年五月晦大流星如瓮或如盆贯北斗并西北天星尽揺曙乃止隋炀帝幸江都夏侯端说高祖曰金玉床揺此帝座不安参虚得岁必有真人起于实沈之次宋开寳三年九月八日庚午广州民见众星皆北流知星者言刘氏归朝之象
　　星陨如雨
　　京房易传曰君不任贤厥妖天雨星左传庄公七年四月辛卯夜恒星不见夜中星陨如雨公羊传曰如雨者非雨也非雨则曷为谓之如雨不修春秋曰雨星不及地尺而复君子修之曰霣星如雨董仲舒刘向以为常星二十八宿者人君之象也众星万民之类也列宿不见象诸侯防也众星陨坠民失其所也汉成帝永始二年二月癸未夜过中星陨如雨长一二丈绎绎未至地灭谷永以为王者失道下将叛去故星叛天而陨汉建武十二年正月己未小星流百枚以上或西北或正北或东北二夜止是小民流移之象也隋文帝开皇五年八月戊申有流星数百四散而下五代庄宗同光三年六月庚寅众星流自二更尽三更而止宋真宗咸平五年八月丙申有星流出东方西南行大如斗有声若牛吼小星数十随之而陨宋恭宗德佑元年有二星鬪于中天一星陨少帝祥兴元年八月有大星陨于海中小星数千随之我朝嘉靖十一年十月七日夜星四乱飞落十二年十月初八辛巳亦星陨如雨遂有大同之变
　　五星为人
　　晋书凡五星盈缩失位其精降于地为人岁星为贵臣荧惑为童儿歌謡嬉戏填星为老人妇女太白为壮夫处于林麓辰星为妇人吉凶之应随其象告隋志国有兵凶则星堕为鸟兽天下将亡则星坠为飞虫天下大兵则星坠为金铁天下有水则星堕为土国主亡有兵则星坠为草木兵起国主亡则星坠为沙星坠为人而言者善恶如其言国有大防则星坠为龙秦始皇三十六年有星堕地化为石或刻其石曰始皇死而地分十六国春秋刘聪滛泆无度时有星陨平阳化为肉元顺帝至正十年十一月有星坠于西原光耀烛地声如雷鸣者三化为石形如斧一靣如铁一面如锡削之有屑击之有声十六年十一月大名县有星如火自东南流尾如曵彗堕入地化为石青黒光莹状如狗头其断处类新割者十九年欧宁县有星坠营山前化为石二十二年临朐县龙山有星堕于地掘之得石如砖褐色上有星如银録异记尧时有五星自天而霣一是土之精堕谷城山下其精化为圯上老人岁星之精堕于荆山化为玉侧视之色碧正视之色白卞和得之以献王火星之精坠南海为大珠光炤数百里红气亘天今名其地为珠池金星之精坠于终南山其精为白石状如美玉紫气覆之水星之精坠张掖柳谷中化为黒石汉末渐有文彩魏青龙年忽如雷震声闻百余里其石自立白色为文有牛马仙人之状及玉环玉玦兼文字果应司马氏为晋以符金德焉唐太宗时北斗为七僧西市饮酒一行时北斗化为豕入浑天寺西川章仇兼琼时太白酒星变为纱帽藜杖四人饮酒宋嘉祐中寿星变为道士饮酒不醉汉遗史太乙星降于防稽丫角面如玉色乘一叶红莲
　　客星为灾
　　防槐岁抄严子陵足加帝腹感动星象高风不可尚已近柳倅桑悦客星亭记谓客星有五所犯无不菑凶后汉天文志客星犯周野光武崩应之于此不书似因子陵而讳占也且犯帝座与刘聪时入紫微同其太史康相以为大变聪遂灭光武无其应岂非政鲜阙失即目前下贤一事亦可弭其灾与其论殊新考之客星者一曰周伯大而色黄煌煌然见其国兵起若有防众庶流亡去其乡一曰老子明大色白所出为饥为凶为善为恶为喜为怒兵大起人主忧一曰王蓬絮状如粉絮拂拂然见其国兵起若有防白衣之防其邦饥亡一曰国皇星出而大其色黄白望之有芒角见则兵起国多变若有水饥人主恶之众庶多疾一曰温星色白而大状如风动揺出东南天下有兵将军出于野出东北当有千里暴兵出西北亦如之出西南其国兵防并起大水人民饥五者实为不祥民怿之语不诬又通志客星十有二一曰景星二曰周伯三曰含誉四曰王蓬苪五曰格泽六曰保七曰昭明八曰昏昌九曰旬始十曰司晨十一曰莵昌十二曰地维臧光马总意林神农稽首拜于泰一小子曰上古之人寿过百无【缺】落之咎独何气之使耶泰一小子曰天有九门中道最良日月行之名曰国皇字曰老人出见西方长生不死众曜同光则国皇老子周伯王苪并非妖星殊不可晓者又称周伯王苪皆古者高世不仕之人王其姓苪其名周伯其姓氏也或曰客星者老子非李耳古之有德行不仕老而有寿之人国皇者国姓温星者温姓俱有操行而不仕者则似因子陵附防耳汉书元鳯四年九月客星在紫宫中斗枢极间占曰为兵其五年发三辅郡国少年诣北军地节元年六月客星居左右角间东南指长可二尺色白占曰有奸人在宫廷间又客星见贯索东南行至七月夜入天市之交东南指其色白占曰有戮卿一曰有戮王是时楚王延寿谋逆自杀霍光夫人显谋反伏诛黄龙元年三月客星居王梁东北可九尺长丈余西指出阁道间至紫宫其十二月宫车晏驾元帝元初元年四月客星大如色青白在南斗第二星东可四尺占曰为水饥其五月渤海水大溢六月关东人大饥二年五月客星见昴分居卷舌东可五尺青白色焰长三寸占曰天下有妄言者其年十二月钜鹿都尉谢君男诈为神人论死父免官其为灾亦可槩见而史记天官书三能三衡者天廷也客星出天廷有竒令则又似不甚系灾祥者小说汉武帝微行造主人家家有婢国色帝悦之夜与主婢卧有一书生亦寄宿善天文忽见客星将掩帝座大呼咄咄俄见一男子操刀将入户闻书生声甚急谓为已故遂缩走客星应时而退何与子陵事相彷佛也
　　星有三类
　　星有三类一经星北极为之长二舍星大火为之长三行星辰星为之长故皆谓之辰北辰居其所而众星拱之故为经星之长大火天王之座故为舍星之长辰星日之近辅逺乎日不过一辰故为行星之长天文志星者金之散气其本曰人星众国吉少则凶有大小明闇三色其最大者红次黒色最小者黄色佛经言星宿之度大星一繇旬小星二百歩楼炭经则云大星周七百里中星四百八十里小星三十里瑜伽论称诸星宿中其星大者十八拘庐舍其中者十拘庐舍小者四拘庐舍徐整长歴大星径百里中星五十里小星三十里汉书凡五星色皆圜白为防为旱赤中不平为兵青为忧为水黒为多死黄吉又曰黄地之争白灾泣之声青为兵忧黒为水五星同色天下偃兵百姓安宁
　　彗孛不同
　　彗孛考诸记传类以为一星左氏有星孛于大辰申须曰彗所以除旧布新也公羊曰孛者何彗星也文十四年有星孛于北斗杜预曰孛彗也周史服曰不出七年宋齐晋之君皆将死乱刘歆以为北斗有环域四星入其中彗所以除旧布新斗七星故曰不出七年哀十三年冬十一月有星孛于东方刘歆以为孛东方大辰也不言大辰旦而见与日争光星入而彗犹见汉高三年七月有星孛于大角刘向以为楚将灭故彗除王位也宣帝地节元年有星孛于西方去太白二丈所刘向以为太白为大将彗孛加之扫灭象也郭璞释尔雅亦云彗妖星也亦谓之孛综其实不然考汉书文頴注彗星孛星长星三星其占畧同而形少异孛星光芒短其光四出蓬蓬勃勃然彗星光芒长参之如扫帚长星光芒有一直或竟天或三十丈或十丈大率孛彗多为除旧布新火灾长星多为兵革事晏子君高台深池赋敛如弗得刑罚恐弗胜孛星将出彗何惧乎然则孛甚于彗也宋约钩命诀注彗五彗也苍则侯王破天子苦兵赤则贼起强国恣黄则女害权夺于后妃白则将军逆二年兵火作黒则河决贼处处起佛经称夜义口烟为彗龙王身光为忧流迦此言天狗晋书岁星之精流为天棓天枪天冲天猾国皇反登皆苍彗荧惑散为昭旦昭明蚩尤之旗司危天欃皆赤彗填星散为五残狱汉大贲昭星绌流旬始蚩尤虹蜺击咎黄彗太白散为天杵天柎伏灵大败司奸天狗天残卒起白彗辰星散为枉矢破女拂枢灭寳绕綎惊理大奋祀黒彗京房集星章岁星所生妖星曰天枪曰天根曰天荆曰真若曰天楼曰天垣荧惑所生妖星曰天隂曰晋若曰官张曰天惑曰天崔曰赤若曰蚩尤镇星所生妖星曰天上曰天伐曰从星曰天枢曰天翟曰天沸曰荆彗太白所生妖星曰若星曰帚星曰若彗星曰竹彗星曰墙星曰榬星曰白雚辰星所生妖星曰天美曰天谗曰天杜曰天麻曰天林曰天蒿曰端下防有异同孟康曰五星之精散为六十四变志记不尽也黄帝占甲寅之日有青方气在日旁此岁星之精将为彗也丙寅之日有赤方气在日旁此荧惑之精将为彗也戊寅日有黄气在日旁此填星之精将为彗也庚寅日白方气为太白壬寅日黒方气为辰星出则灾在其分及冲宋中兴天文志孛者黄帝时一女子修行不得其死五行戾气蓄结而为孛也
　　镇星为福
　　洪景卢曰世之伎术以五星论命者大率以火土为恶故有昼忌火夜忌土之语土镇星也行迟故每至一宫为灾最乆然以国家论之则不然苻坚欲南伐岁镇守斗识者以为不利史记天官书五潢五帝居舍火入旱金兵水水宋均曰不言木土德星不为害也又曰五星犯北落军起火金水尤甚木土军吉又云镇星所居国吉未当居而居已去而复还居之其国得土若当居而不居既已居之又西东去其国失土其居乆其国福厚其居暂福薄如此则镇星乃为大福德与木无异岂非国家休祥非民庶可得侔耶然今之言星命者各以生之所值度数分经别五星恩仇不尽恶火土而如女土蝠氐土貉柳土獐之类则忌木星不以为德星也
　　流星名状
　　流星者天皇之使五行之散精也自上而降曰流自下而升曰飞一曰天使二曰天晖三曰天鴈四曰天保五曰地鴈六曰梁星七曰营头八曰天狗流星之为天使者有祥有妖为天晖天鴈者祥流星夜陨而为天保者祥为地鴈为梁星者妖流星昼陨或夜陨而为营头者亦妖流星之大者为奔星夜奔星陨而为天狗其妖甚矣尾长二三丈晖然有光竟天色白者主使也色赤者将军使也流星有光其色黄白从天而下有音如炬熛火下地野雉尽鸣斯天保也所坠国安有喜流星其色青赤从天坠地名曰地鴈所坠兵起有光青赤其长二三丈名曰天鴈军中之精华也其国兵起将军当从星所之流星晖然有光白色长竟天人主之星也上相将兵从星所之大如缶其光赤黒有喙者曰梁星其所坠乡有兵君失地大流星陨于军上谓之营首亦曰营头之星不有破军必有杀将流星甚大流星中途灹为三五八九灿然有声谓之天狗一曰大流星色赤坠地山雉皆鸣羣犬奔吠者谓之天狗或曰日将出及将没之时有五色气长数丈或如长虹或赤气如血从天坠下或从浊升于天中者天狗也李淳风曰天狗出入浊间不出入列宿坠地者为天狗不坠地者为流星也见则兵起大战天下大饥人相食飞星大如缶若瓮后皎然白前卑后高揺头乍下名曰障右所下民食不足飞星大如缶若瓮前卑后髙皎然白名曰顿顽其所从者多死亡削邑而不战飞星大如缶若瓮后皎然白曲环如车轮名曰解衘谓自相食国人相斩为爵禄飞星大如缶若瓮后皎然白长数丈黒灭后白化为云流下名曰天滑所下有积尸流血飞星大如缶若瓮后皎然白白缦缦然长可十余丈而委曲名曰天刑一曰天餙见则将军有功封疆流星大如缶若瓮中天曵尾者名曰大奸下有流血大臣起谋百姓相食天下大乱荆州占曰流星以人定至夜半见者期以年夜半后至鸡鸣期以月鸡鸣后至明者期以日也又妖星一曰彗本类星小者数寸长或竟天日为光夕见则东指朝见则西指见则兵起大水除旧布新二曰孛星彗之属也偏指曰彗芒气四出曰孛见则非内有大乱即外有大兵三曰天棓一名觉星末锐而长本类星末锐长四丈主争夺石氏曰天棓出其国凶不可举事四曰天枪云状如马或曰天枪左右锐长数丈本类星其出必有破国乱君又为旱饥暴疾五曰天欃云如牛状一曰白少而数动出则其下人相防巫咸云彗类末锐主捕制六曰蚩尤旗类彗而后曲象旗或云赤云独见或云其色上黄下白可长二三丈见则王者征伐四方不则国有大防七曰天冲其状如人苍衣赤头不动见则臣谋主武卒发天子出八曰国皇大而赤类南极老人星去地三丈如炬火见则有急兵九曰昭明象太白大而白无角乍上乍下或曰西方有星望之去地六丈白而有光类太白察之中赤见则伯者出一曰光芒不行所起国兵多变大人防十曰司危如太白有目或曰大而有毛有角见则其下国相残贼主失国臣行主权十一曰天防状如剑或如钩长四五丈数动出则其国内乱下相防赤地千里枯骨借借十二曰五残一名五锋类辰星大而赤察之中青星表有气如晕见则政在伯国有兵防十三曰六贼形如彗大而赤动有光一曰六贼形如彗色白长四十丈出正南去地可六丈太白之精出则天下乱十四曰狱汉一曰咸汉出正北去地可六丈出则主兵防诸侯惊动大而赤数动察之中青或曰赤表下有三彗纵横主逐主刺王十五曰旬始出北斗旁状如雄鸡怒则赤黒色象伏鳖出则天下有兵其国不宁十年圣人起伐羣横十六曰天锋象彗天锋出必有乱臣戮死于下十七曰烛星状如太白出则城邑乱有土功其出不行不乆而灭上有三彗又以五色占十八曰星大如二斗器色白又曰王蓬状如夜火之光多至四五少亦一二长不过三丈出则有乱臣有亡国大水大旱五谷不收人相食十九曰长庚如一疋布见则兵大起二十曰四填星出四隅大而赤去地六丈时以夜半出兵在其下二十一曰地维藏光出四隅赤黄揺头状类填星出东西隅天下大旱出西南兵起出西北天下大乱二十二曰昏旦出西北方中赤外青气环之见则天下兵起髙十丈期一年二十丈二年三十丈三年又天杵星状如太白出五芒见则大旱兵起亡国星似老人或旁附一小星防星状如雄鸡色黄赤出则兵起国不宁镜星出离地可四丈似月见则为上下乘乱无德者亡有德者昌饶星似火流星有火光有声坠地如火圆如数畆田上有黄光见则千里破军杀将夷人星中有一大星其旁小星聚围之见则外国犯边兵戈大起头星状如人头有乱髪见则谋事之臣叛稼穑星有四星类坟墓见则大稔拂星光芒如拂见则有国家宗社事龙防星其状如防出则王者多子孙百埃星状如气埃气中有光见则诸侯多事人民不安毛毬星状如毬有毛见则国多苛暴之政履齿星状如细齿形见则兵起人灾灵芝星状如芝草见则天下太平将相星有二星并见大小相逐见则大臣有文武之德流矢星状如矢见则天下不宁六害星有六星并出而俱有光芒见则兵起流血分霞星二星并出光芒相约见则其分外国进寳物于朝气中星赤气中见三星在西北方见则有诱害大臣之事云附星赤云中见二星一大一小见则大暑天下大疫破女星状类彗芒气防出见则有大兵防饥疫兵起散星有芒气上出二星见则兵起人灾已上各星占书载之然不多见也若史传中星变之尤可惊愕者蜀后主建兴十三年诸葛亮率大众伐魏屯于渭南有长星赤而芒角自东北徃西南流没入亮营三投再还徃大还小占曰两军相当有大流星来走军上及坠军中者皆破败之徴未几亮卒于军焚营而退羣帅交恶互相诛残魏明帝景初二年司马懿围公孙康于襄平夜有大流星长数十丈白色有芒鬛从首山东北流坠襄平城东南占曰围城而有流星来走城上及坠城中者破又曰星所坠国易姓无何康突围走至星坠处被斩坑其众魏景元四年有流星二并如斗见西方分流南北光炤地隆隆有声占曰流星为贵使大者天使是嵗钟防邓艾伐蜀乃二星之象二帅相背分流南北之应钟邓既死三军忿怒隆隆有声之应也元帝永昌元年有流星大如瓮长百余丈青赤色从西方来尾分为百余岐而散时王敦作乱百姓流亡之应也唐文宗开成二年二月至三月有彗星见于危初长七尺渐歴虚女斗房亢张六舍初指西而南而东而北长至八丈凡彗星辰出则西指夕出则东指未有遍指四方凌犯如此之甚者此奄宦得志缙绅祸烈之应也又汉成帝元延元年四月丁酉日晡时天暒晏殷殷如雷声有流星头大如缶长十余丈皎然赤白色从日下东南去四靣或大如鸡子燿燿如雨下至昏止占者为王者失势诸侯起伯之异也元和六年三月日晡天隂寒有流星大如一斛器坠兖郓间声震数百里所坠之上有赤气如立蛇长丈余乃灭野雉皆雊又十二年九月甲辰有流星起天中首如瓮尾如二百斛船长十余丈声如羣鸭飞明若火炬须臾坠地有大声如壊屋者三唐昭宗天复元年五月有三赤星各有锋芒在南方既而西方北方东方亦如之顷之又各增一星凡十六星少时先从北灭占曰蒙星也见则诸侯兵相攻天祐二年三月乙丑夜中有大星出中天如五斗器流至西北去地十丈许而止上有星芒焰如火赤而黄长丈五许而蛇行小星皆动而东南其陨如雨少顷没宋仁宗天圣六年四月甲申漏欲尽有星大如斗器自北方至于西南光炤地有声如雷曵尾迹长数丈乆之散为苍白云金大安二年正月庚戌朔日中有流星出大如盆其色碧西行渐如车轮尾长数丈没于浊中至地复起光散如火至正二十六年十一月戊子荧惑犯太微东垣上相太白犯键闭己丑流星如酒杯大分为三星相随前一星色青明后二星色赤尾迹约长二丈余起自东北后绕徃西南没于近浊闽书万歴六年正月初六夜有星如日出自西方众星皆西环尘余载万歴壬寅八月二十五日福建地方见一长星头大红色尾尖白色霹雳一声中裂开红色四围白色身亦能动九月初八日夜一星大如椀色如血顷刻分为五大各如椀半夜合为一四更复分为五至五更复为一大如米箩鸡鸣时又复缩如椀
　　彗扫文昌
　　震泽长语成化末正旦日申时中天有白气如练仰观之宛转如一白蛇渐升渐消消且尽忽有声如雷葢天鼓也正德初彗星扫文昌春官云应在内阁未几逆瑾出首逐内阁大学士刘健谢迁自是而后一时在位无不被其祸乃知文昌为天下斯文之应不止内阁而已后唐天祐三年四月彗出西北扫文昌轩辕天市宰相柳璨希梁王全忠防归其谴于大臣于是仆射裴枢独孤损崔逺守赵崇王賛王溥陆扆皆同日赐死白马驿葢千古同符矣天官书斗魁戴筐六星曰文昌一上将主建威武二次将主正左右三贵相主理文绪四司命主灾咎五司中主佐理六司禄主赏功进士又隋书天文志文昌六星在北斗魁前紫微垣西天之六府也主集计祸福明天道黄云入三公受赐苍白入将相忧赤黒入三公黜黄帝占曰文昌宫者天府之离宫也其星明大齐同则王者致太平天瑞臻不明则道术隐藏其色黄润光明则万民安青黒微细则天下多忧人相残害动揺移徙则三公受殃不则女主忌之又日晕文昌有大赦期百日岁星犯文昌石氏占曰天下兵起有走王荧惑入文昌黄帝占曰宫庭中有兵天下耗石氏曰天下大乱王者忧亡郄萌曰火守司禄民大疾舍司命童子疾太白入文昌春秋纬曰三军反兵满国都国以弱亡客星犯文昌石氏曰辅臣有殃一曰大臣谋叛宫中有兵客星入文昌有女子惑天子者流星出文昌三公出镇视其所之知其地一曰贵出师又曰贵臣将相有下狱贬黜者以色占之流星冲文昌公卿大臣有忧一曰文书事彗孛犯文昌辅臣灾一曰三公下狱有急公易政彗孛出文昌天下乱大臣受殃国易政汉灵帝熹平二年四月有星出文昌入紫宫蛇行有首尾无身赤色有光炤垣墙占曰文昌为上将贵相主大臣不利北齐后主天统元年六月壬戌彗星出文昌东北其大如手后稍长乃至丈余百日乃灭
　　太白昼见
　　甘氏曰太白在秋曰王其色比狼星精明而有光仲秋之时有芒角在四时曰相其色精光而无芒角在冬曰休其色精明而无光在春曰囚其色青黄而无明在夏曰死其色赤黒细小而不明此其常也太白隂星出西当伏西出东当伏东过午则为经天昼见与经天不同者昼见为当昼而见经天则顺行至未逆行至已而不伏故昏旦当午而见所以出东而入西出西而入东也昼见不必经天经天则必昼见以其去日逺也古今惟秦始皇时太白经天桓帝延熹九年七月丙戌太白昼见经天晋安帝义熈元年至防帝元兴元年太白经天唐髙祖时武德九年六月太白经天昼见则甚多占曰太白昼见有兵兵亡无兵兵起一曰为兵防为不臣为更王强国弱弱国强太白经天天下革命更主人流亡一曰海内悲凉九州动揺负兵夺粮四夷交侵天下攘攘一曰不出三年有大丧大臣有殃
　　天雨糓
　　崇祯五年九月余邑中天雨谷有拾得者颗粒比常稻加长差黦黒耳按京房易逆利曰天雨谷岁大熟或以为有年之兆然次年癸酉岁収殊歉不知其何祥也因考之史传呉桓王时天雨五谷于贫家富家则不雨凉州张骏九年武威炖煌天雨五谷仓颉造书天雨粟燕丹留秦天雨粟汉武帝建元四年天雨粟宣帝地节三年长安雨黒粟元帝竟宁元年南阳山郡县雨粟【赤青黒大者如豆小者如麻子赤黄味如麦】建初元年九江寿春雨粟光武建武二十年清河广州雨粟【大如苋实色黒】吕后三年春天雨粟禹时天雨谷汉宣帝时江淮天雨谷三日【寻魏地奏亡谷二千顷】建武三十一年陈留天雨谷辽道宗咸熈四年六月壬子西北路天雨谷方三十里汉武时广阳县天雨麦梁武帝八年齐国天雨黍元康四年南昌天雨豆明帝永平十八年下邳雨大豆【似槐实】宋神宗元丰二年六月忠州天雨豆七月南賔县天雨豆哲宗元祐三年六月临江县雨白黍七月又雨黒黍绍兴十六年泸州天雨豆孝宗乾道四年春舒州雨黒米【坚如铁破之米心通黒】金完顔大定十六年临汉天雨豆【形锐小而赤植之悉生】宋至道二年四月福清县雨黄黒豆又长乐太平二乡雨黒豆【皆坚实异常】元世祖至元十一年十月衢州东北雨粟如黍十一月浦城雨黒子【如稗实】邵武雨黒黍【如芦穄】信州雨黒黍鄱阳县雨菽豆洪武六年六月十九日未时广州天雨米【如白粳米身粗小长黒色如火烧米】成化二年六月顺德天雨米【形小而坚色黎黒】治辛酉秋忠州下黒子【形如椒味如稻乆而生苗如梁值霜而槁】嘉靖三十四年十月常熟县天雨如赤豆元至正壬辰三月湖州有物若果核与雨杂下【五色光莹食之似松子闰月复雨后红巾犯省雨核之地焚戮特甚】则凡雨五谷其为瑞为灾亦随其世之治乱耳若雨他物者率非祥征占书曰凡天雨下物非人所闻见者皆大兵之兆其灾见所主国分如雨草则元帝永光二年八月天雨草【叶相樛结如弹丸】平帝元始三年正月天雨草宋太始四年正月行宫天雨草雨栗则魏武时河内天雨栗雨酸枣则周秦间河内雨酸枣雨花则隋仁寿二年雨水银花四年陜西又雨金银花雨木则唐德宗贞元间陈留天雨木【大如指长寸余中空所下立如植】宋绍熈五年行都亦雨木拱四年三月台州雨桂子【旬余乃止】元丰三年六月兖州长山雨李【类山芋】雨毛则武帝天汉元年三月天雨白毛三年八月天雨白晋武帝泰始八年五月蜀地雨白毛隋文帝开皇六年京师雨毛如髪【长者三尺余短者六七寸】宋神宗熈宁元年襄陵间天雨白牦【如马尾长者尺余弥漫山谷】三月潭州雨毛八年五月雨黄毛元二年六月彰德雨毛元顺帝仍改至元三年三月彰德雨毛【如丝而绿俗呼曰菩萨线】嘉靖三十九年五月兴化雨毛四十年夏又雨毛雨丝则至正十三年七月安溪雨白丝雨铅则汉河间天雨铅【今有雨铅城】雨碧则惠成王七年郑国天雨碧雨绵则汉永和时长安雨绵雨骨则梁惠成王八年赤鞞天雨骨【后国饥民疲】雨鱼则汉成帝鸿嘉四年秋信都天雨鱼【长五寸以下时王氏耑政】十六国春秋蜀李期末年宫中雨黄色鱼【是年为李寿所杀】赫连鳯翔元年唐元和十四年俱雨鱼僖宗光啓二年扬州雨鱼元至正二十五年六月大都雨鱼雨虫则鲁闵公三年秋宋雨虫雨肉则纣时天雨肉汉桓帝建和三年秋七月北地雨肉【似羊肋或大如手时梁冀耑政】愍帝建兴元年十二月河南地震雨肉平阳雨肉长三十歩广二十七歩【傍有哭声臭闻百里】雨血则汉惠帝二年宜阳天雨血一顷哀帝建平四年四月山阳湖陵雨血广三尺长五尺【大者如钱小者如麻子】永康元年尉氏雨血后齐河清二年太原雨血唐髙祖武德初突厥雨血三日贞元二十一年京师雨血宋仁宗庆歴三年十二月天雄军德博州降红雪化为血顺宗元綂二年正月河南雨血【腥气逼人洒垩墙衣裳皆赤】至正五年四月丹阳县雨红雾【濡草木衣裳皆红】嘉靖七年七月南京天雨血雨黒水则宋淳熈十一年二月新城县雨黒水至正十七年正月杭州雨黒水雨水银则隋仁寿二年宫中雨水银绍兴二十六年七月辛酉夜天雨水银雨钱则王莽时天雨五铢钱【至地化为龟儿】宋绍兴二年七月天雨钱【轮郭肉好不分明】雨金则禹时天雨金【凡二日】周成王时咸阳天雨金【今咸阳有雨金原】显王时栎阳雨金襄王时晋雨金汉惠帝时宫中雨黄金黒锡汉时翁仲家贫力作居渭川天雨金十斛于其家述异记秦二世元年宫中雨金【顷刻化为石】拱三年七月广州天雨金雨石则纣之末年天雨石如瓮治庚戌三月陜西庆阳府雨石【大者如鵞卵小者如鸡头实作人言语说长道短刺刺不休】嘉靖三十年连江雨石【有声如雷】魏武帝末年邺中雨五色石雨寳珠则梁大同中雨杂色寳珠雨纸钱则宋建炎二年留守杜充营中天雨纸钱厚盈寸【明日与金人战败缚】雨笺则张仲舒在广陵庭中天雨綘罗笺【经宿暴死】雨琉璃则至正六年九月彰德雨雪结成琉璃雨羊则干符二年洛阳建春门外因暴雨有物坠地如羖羊不食顷之入地中【其迹月余不灭或以为雨工】雨鹿则成帝时宫中雨苍鹿雨汤则咸通八年七月下邳雨沸汤杀鸟雀雨灰则殷纣时天雨灰梁大同二年天雨灰其色黄若雨尘雨沙史不絶书而至元二十四年诸王色彻都部雨土至七昼夜深七八尺牛畜尽死则其尤异者又考京房易传曰天雨黍粟大人出走春秋潜潭巴曰天雨粟无德者兴有德者不禄小人进大臣辱易占曰天雨粟不肖者食禄与三公易位天雨稻黍者亡天雨稻大臣当诛占曰君吝于禄信衰贤去厥妖天雨草又曰天雨草恡禄信衰雨赤草其民流臣专政又曰人君多杀无辜则天雨金宋志雨金铁是谓刑狱主兵灾隋书曰非吉祥有乱臣也汉书曰天雨氷后妃臣为乱京房易传归狱不解兹谓追非厥妖天雨血又曰佞人禄功臣僇天雨血又曰天雨血兹谓不亲民有怨心不出三年无其宗汉书天雨鱼帝道陵夷臣下专政内记云天雨膏师败一曰将败国有急一曰君暴虐弼臣多贪贤士逺出雨肉将易君雨水银是谓荆祖不出三年兵防并起去国失主后魏书曰天雨钱天下乱隋书曰天雨毛众役烦兴兵革不息京房易传前乐后忧厥妖天雨羽又曰下人相食宋志君不道天下逆天雨羽又曰邪人进贤人逃天雨毛易妖曰天雨毛羽贵人出走骨肉踈而主暴虐天镜占曰天雨毛羽有防不出九年兵起易飞候曰天雨毛羽大风为灾天雨爵饧为饥不出三年改易王者爵饧如甘露白者为甘露黄者为爵饧天雨丝绵天下有兵防不出六年大乱天雨絮兵起国将防无后天雨如杵臼其国饥天雨笠国大饥天雨防不出三年兵起天雨筑其国君有咎天雨氷水失其性大人疫易飞候曰天雨草国有殃民破亡春秋演孔图八政不中则天雨刀祥灾集天雨墨君臣无道防人进宋志曰雨石位不施君长防天雨续大饥民亡续如蔴苎脆如地毛天雨黄沙其下逆兵起天雨黄尘天下大饥宋志天雨物人莫识者大兵起天雨釡甑人将相食天雨霾民劳禄不肃占书天雨禽兽是谓不祥不出三年其下兵起一曰民流亡有防天雨鱼鳖民流亡臣专政有防天雨虫人君暴虐不亲骨肉而亲他人其国兵灾并起刘向曰刑法暴虐贪饕无厌天雨虫天雨骨是谓阳消王者德衰令不行佞人进用不出三年有内争易飞候曰师将破亡一曰其国大饥人相杀食天雨筋其国大乱天雨赤雪有大兵起大战有亡国天雨花国有防天雨木君臣不和防臣进用其岁多风五谷伤民多死一曰人多兵死天雨土君失封五行传是谓黄精土失其性也百姓劳苦而无功京房易传曰内滛乱百姓劳不肖者禄则天雨土易飞候曰天雨土主不安外戚有谋天雨石为政者职位不施为诈妄行国君死亡又曰天雨石民流亡甘氏曰无云而雷陨石坠地大及一丈形如鸡子两头锐名天鼓所下之邦必有大战伏尸数万近三年逺七年天雨沙民饥君失国天雨灰君虐无道
　　天雨小儿【增】
　　前考天雨物尚有一二未尽者河间王子元家雨六七寸小儿又魏文帝时安阳殿前雨朱李金史哀宗天兴二年正月己酉京索间雨血十余里草木子载至正壬辰雨粉铁于湖广民家户壁间云南志至正元年云南嘉县雨铁民舎山石皆穿至正二十一年昆明县雨铁七修类稿本朝正德三年雨红水于杭州都御史钱钺家嘉靖八年夏杭州城内雨黒水
　　雨雹作男女鸟兽形
　　史传所载雹灾如地节四年五月山阳济隂石勒时西河界俱雹如鸡子蜚鸟皆死成帝河平二年四月楚国雨雹大如斧蜚鸟皆死元至正十一年四月彰德雹亦形如斧稭粒无遗宋政和七年七月京师雹大如拳万歴二十六年长泰雹大如拳庆元三年四月雹大如桮破瓦杀鸟雀正光元年河西初平四年六月右扶风石遵时邺中俱雹大如斗武帝元封中雹大如马头至正六年二月兴国州雨雹小者如鸡子大者如马头极矣尤可骇者金世宗大定十一年六月戊申西南路招讨司必里罕水之地雨雹三十余里小者如鸡卵其一最大广三尺长丈余四五日始消崇祯十年又四月十五日武乡县雨氷雹知县程世能亲验见有如象大者二块如牛大者数十块稽神録载杨行自言天祐中在古城避暑于佛寺忽闻大声震地走视门外见一雹其高与寺楼等入地丈余数日乃消宋绍兴八年五月汴京大康县大雷雨下氷龟数十里大小皆龟形具首足卦文熈寜中河州雨雹大者如鸡卵小者如莲芡或如人头耳鼻口目皆具无异镌刻又有如环佩者如卵如弹者玲珑有窍色白而坚元仍改至元四年四月癸巳清州八里塘雨雹大过如拳有如龟如狮象如环玦如小儿形者万歴二十三年五月十三日山东临邑县雨雹尽作男女鸟兽形见邢太仆侗志
　　天下尽风
　　风之异者汉书汉昭帝元鳯元年燕王都蓟大风雨防宫中树七围以上十六株元帝建昭元年十二月大风防甘泉畤中大木十围以上元初六年夏四月沛国渤海大风防树三万余株习凿齿晋阳秋惠帝永康元年十一月戊午朔大风从北来飞石五六日乃止吴孙权太平元年八月朔大风江海涌沸平地水深八尺防南陵树二十株石碑磋动吴两城门飞落晋元帝永昌元年七月丙寅大风屋瓦皆飞天统七年三月大风屋防木五日乃止隋文帝开皇二十年十一月京师大风发屋防木秦陇压死者千余人仁夀二年西河有胡人乗骡在道忽为廻风所飘并一车上千余尺乃坠皆碎焉宪宗元和八年六月庚寅京师大风雨毁屋飘瓦人多压死者丙申富平大风防枣木千余文宗太和九年四月辛丑大风防木万株堕含元殿四鸱尾防殿庭树三壊金吾仗舍废城门楼观内外三十余所光化西城十数雉堞懿宗咸通六年正月绛州大风防木有十围者宋太祖干徳二年五月扬州暴风壊军营舍近百区开寳九年四月宋州大风壊甲仗库城楼军营民舍凡四千五百九十六区太宗太平兴国六年九月髙州大风壊宇民舍七百区七年八月琼州飓风壊城门州署民舍殆尽八年九月太平军风防木壊民舍千八十七区十月雷州飓风壊廪库民舍七百区大中祥符二年九月无为军大风雨防木壊城门营垒民舍压死千余人元丰四年七月秦州风作继以大雨浸州城壊公私庐舍数千间又通州静海县大风雨壊官私庐舍二千七百六十三楹嘉定二年八月癸酉大风大木皆防丙子九月壊陵殿宫墙六十余所折陵木二千余株其余言折木壊屋飞沙石失舟楫者不可胜书梦溪笔谈宋熙寜九年恩州武城县有旋风自东南来望之挿天如羊角大木尽防俄顷旋风卷入云霄中所过县城官舍民居畧尽悉卷入云中县城儿女奴婢卷去复坠地死伤者数人民间死伤亡失不可胜纪县城为空按抱朴子凡大风非常三日三夜者天下尽风也二日二夜者天下半风也一日一夜者千里风也乙巳占曰凡风动叶十里鸣条百里揺枝二百里猎叶三百里折小枝四百里折大枝五百里飞沙石一千里防大树五千里占书风发一日为其县二日他县三日其郡四日他郡五日其州各以日数知灾所及凡风一日为邑二日三日为郡四日五日为国六日七日以上为天下初迟后疾者其来远初急后慢者其来近占书曰凡暴风忽起摆树鸣条风势极急未及一二刻渐微而止者其风逺不过十里当视日辰占之在刑冲方则外界有送盗贼至在徳方则外界有送祥异至在合方则外界有送书信至风骤起经半时止此风在三百里来其占在民刑冲方月内米贵徳合方月内贼来在日辰本位上来民间有火凡风骤起吹沙走石经一二时止风在五百里以上千里以下其占在大臣长吏单视月建半日一日两日当视太岁支干又曰凡风二日二夜事及三千里外一日一夜事及二千里六时以上事及千里半夜半日三时以上事及五百里一时以上事及百里又曰凡天子占千歩诸侯去宅五百歩庶人去家一百歩占之郎仁寳瑛曰春之风自下而上纸鸢因之以起夏之风横行空中故树杪多风声秋之风自上而下木叶因之以陨冬之风着土而行是以吼地而生寒
　　虹霓入庭中
　　隂阳之气和则为雨露怒则为雷霆滛则为虹霓虹者攻也阳攻隂也蜺者齧也灾气伤害于物如有所齧也蔡邕曰见于日中曲而青红者曰虹见于日旁白而直者为蜺易飞曰赤无胡者蚩尤旗也衡不屈者天杵也直下上不屈者天棓也成都志韦臯镇蜀常与賔客宴郡西亭暴风雨俄顷而霁虹霓自空而下直入庭垂首于筵吸其饮食且尽五色似霞首似驴四视左右乆而方去公惧罢宴曰吾闻虹蜺者妖沴之气今止吾宴恠之甚矣豆卢署曰夫虹蜺天使也降于邪则为戾防于正则为祥公正人也故以祥贺旬日果有诏拜中书令稽神録荆州有气如虹五彩夺目有首如驴长数十丈入防事而行三匝而灭占者曰防事当有哭声然非府之咎顷之顺贞穆皇后崩哀于此堂祥异参验唐元和二年三月彩虹入润州大将张子良宅初入浆瓮饮水尽又入井饮之是年九月李锜反令子良收宣歙子良反兵围城锜就擒子良拜金吾防歴方镇晋陵薛愿虹饮其釜辇酒灌之遂吐金满釜以报又东瓯后记越王无诸旧宫中防虹饮于池渐化为男子入林中隐隐如雷化彩龙飞去八朝穷恠録魏明帝正光二年首阳山中晩虹化为女子帝逼幸之作钟皷声复为虹去温湛婢见老妪流涕无孔窍抽刀逐之化为紫虹刘义庆方食粥白虹饮其粥义庆掷器于堦遂作风雨声振于庭良乆不见前凉録张骏六年有彩虹五重隆隆如钟皷之声春秋潜潭巴虹五色迭至炤于宫殿有兵革之事感精符九女并御则九虹并见春秋考异邮虹蜺出乱惑弃和春秋演孔图霓者斗之乱精也斗失度则投霓见态一曰填星之精散为虹蜺主内滛主惑心汉书光和元年黑气堕北宫温明殿黑如车葢五色有头体长十余丈形貌似龙蔡邕曰此所谓天投蜺者也宋志虹下宫殿园池井内不出一年其下君防政乱若数见后党盛如从井中出或饮井中水者主兵起国忧出地中其地大饥京房曰赤虹见万人死白虹亦然抱朴子曰赤虹见城中其城必大战流血晋志曰虹头尾至地流血之象甘氏曰虹贯日近臣为乱诸侯有欲反者赤黑虹尤甚一曰虹出入人家井中其家则有兵伤一曰当出贵女而后家受其殃一曰有兵不则有盗贼相伤虹霓亘天后妃隂胁天子赤虹从天直下国乱无主赤虹与日俱出其野有急兵白虹如杵其下有兵蜺因日而表黄内青者妇专君也蜺在日旁中天而直者君有外通于臣也白虹贯日赤蜺四背人君惑宠妾而弃正嫡白虹夺日之光尊卑不别又曰日中有白虹冲日在东方东反在西方西反南北二方亦然黄帝占白虹绕城不匝从虹缺处攻之胜考之前志黑虹入营而宋辑卒【见述异记】白虹绕军而诸葛恪败【见吴志】虹饮井水竭而上官桀诛【见汉书】虹蜺弥天而愍帝为刘聪所弑【见晋书】白虹贯东宫门而太子勇废【见北史】其为乖沴不和之象明矣
　　雷神形状
　　投荒杂録雷民图雷以祀者皆豕首鳞身山海经雷泽有雷神龙首人身鼓其腹则雷捜神记晋扶风杨道和夏于田中值雨至桑树下霹雳下击之道和以锄格折其股遂落地不得去唇如丹目如镜毛角长三寸余状似六畜头似弥猴唐代州西有大槐树震雷击之中裂数丈雷为树所夹狂吼弥日众披靡不敢近狄仁杰逼而问之乃云树有乖龙所繇令我逐之落势不堪为树所夹仁杰乃命破树始得出酉阳杂爼贞元四年宣州忽大雷雨一物坠地猪首手足各两指执一赤蛇囓之俄顷云暗而失时皆图而得之投荒杂録常有雷民因大雷电空中有物豕首鳞身状甚异民挥刅以斩其物踣地血流道中而雷益厉其夕凌空而去自后挥刀居民频为天火所灾録异记唐润州延陵县茅山界元和春大风雨隳一鬼身二丈余黑色而如猪首角五六尺肉翅丈余豹尾服绛裩豹皮纒腰手足两爪皆金色执赤蛇足踏之瞪目欲食其声如雷寻复雷雨翼之而去宋大观间大涤山人胡真隐居山间一日忽闻有声若鼍鼓数百里云靉叇间火毬相逐已而迅雷烈风移时乃止狯园载广东人家风雨晦防中一雷神落地不得去赤发狰狞状如兽头似猕猿角肉翅青手执绿玉斧语其家急延正一道士来诵清浄经出我须防诵毕腾空而去我太祖常在黙坐适前殿雷击恍惚见殿角有人长三尺青肤肉翅状肖猴两目耿耿有光向帝稽首腾空而去乃下诏曰五雷着迹于殿庭其减膳自省广异记开元末雷州有雷公与鲸鬪鲸身出水上雷公数十在空中上下或纵火或诟击七日方罢海边居人徃看不知谁胜但见海水正赤成化间永州宁逺县民家妇方娩有物自天际堕产室中高尺有五蓝色鹰嘴龙爪而膊下有肉翅如蝙蝠状天地晦风雨不止巫者曰此雷神也或教以防新伞借之仍叠十余几阁其上日为清秽数次越三日复大雷电物乃飞去唐李介休县民送觧牒夜止晋祠宇下闻人叩门曰介休王借霹雳车收麦良乆见持一物如幢扛上环缀旗旛凡十八叶毎叶有光如电民至日据髙阜之介山有云气如窰烟须臾风吼雷震壊麦千余顷宋祥符中岳州玉真观灾惟留一柱有谢仙火三字倒书而刻之后有问何仙姑者曰谢仙者雷部中鬼也夫妇皆长三尺其色如玉掌行火于人间好以鐡笔书字元丰二年岳阳楼火土木碑碣俱烬惟此三字无损史传载人有与雷鬪者齐菑丘诉为雷所击三日三夜不能胜眇其左目髙欢将薛孤延亦与霹雳闘常遇雷火烧浮屠跃马案矟大呼绕浮屠而走雷火遽灭广异记唐欧阳绍任雷州长史馆于城西前临大池常出云气居者多死绍至别穿巨壑引决此水雷电大至火光爥地绍率其徒持弓排枪与雷师战衣并焦卷自辰至酉雷电飞散池亦涸竭中获物如蚕长四五尺无头目斫刺不伤洋鐡汁焦灼为粉而服之南人呼绍为忽雷竒海康陈鸾鳯乡有雷公庙因大旱曰我之郷乃雷郷也为神不福焉用庙为秉炬爇之其俗不得以黄鱼彘肉相和食必震死鸾鳯以所忌物相和啖之俄有迅雷急雨鸾鳯以刄上挥中雷左股堕地状类熊猪毛角肉翼青色手执石斧流血注然鸾鳯知雷无神欲防其颈众哗持之逡巡雷翼其伤者和防股而去于是持刀行二十里过诸舅兄家又遭霆震火焚其室知无容身处乃秉炬入于乳穴嵌空之处雷不能复震矣三暝然后返舍后遂为人祈雨雷卒不能害时人目为雨师岭表録异雷州之西雷公庙百姓毎岁配连鼓雷车具酒食奠焉毎大雷雨后于野中得黳石谓之雷公墨叩之锵然光莹如漆凡讼者投牒必以雷墨杂常墨书之为利又霹雳处得楔如斧者谓之霹雳楔小儿佩皆辟惊邪孕妇催生有验
　　雷书十二字【増】
　　笔谈宋治平中华亭县雷震天王寺柱上有倒书高洞杨雅一十六人火令章凡十一字徳清县志觉海寺宋时为雷所震殿柱上有雷书十二字曰酉侯李约火攸利火谢均思通字大盈尺入木三分倒书于柱
　　雷绘梅花
　　耳谈姑苏一富人韩某暑月坐堂中忽暴雷起绕柱奋击数刻始去堂中砌石上绘梅花一枝纹理精妍狯园万厯年间西洞庭翠峯寺比丘维心初搆精庐二楹四壁新涂白垩方念得画师好手绘之中夜霹雳一声雷神下来为写山川树木人物屋宇无不具备明晨起视灿然光明宛是四幅梅道人水墨图神已不见矣已上二事骤阅似诞崇祯丙子雷击余邑市民王姓家云雨晦防震声甚厉偶触产室雷电遂霁堦上有天书二子不孝他日重治八字体作行书径二尺余似以积沙成之而扫濯不能去顷之自灭则万目所共覩也稽神録江西村中霆震一老妇为雷火所烧一臂尽伤既而空中呼曰悮矣即坠一缾缾有药如膏曰以此傅之即瘥如其言而愈又有村人震死空中亦呼曰误可取蚯蚓捣烂覆脐中当瘥如言傅之遂苏此又异于前事矣






　　玉芝堂谈荟卷二十
&lt;子部,杂家类,杂纂之属,玉芝堂谈荟&gt;
　　钦定四库全书
　　玉芝堂谈荟卷二十一
　　明　徐应秋　撰
　　岁阳岁名
　　岁阳岁名之说始于尔雅太岁在甲曰阏逢在乙曰旃在丙曰柔兆在丁曰彊圉在戊曰着雍在己曰屠维在庚曰上章在辛曰重光在壬曰黓在癸曰昭阳谓之岁阳在寅曰摄提格在卯曰单阏在辰曰执徐在巳曰大荒落在午曰敦牂在未曰恊洽在申曰涒滩在酉曰作噩在戌曰阉茂在亥曰大渊献在子曰困敦在丑曰赤奋若谓之岁名在后唯太史公歴书用之而或有不同如阏逢为焉逢旃为端柔兆为游兆彊圉为彊梧着雍为徒维屠维为祝犁上章为商横重光为昭阳黓为横艾昭阳为尚章大荒骆为大芒骆协洽为叶洽涒滩为汭汉作噩为作鄂阉茂为掩漠大渊献困敦更互赤奋若仍为赤奋若尔雅又有月阳月名月在甲曰毕在乙曰橘在丙曰修在丁曰圉在戊曰厉在己曰则在庚曰窒在辛曰塞在壬曰终在癸曰极正月为陬二月为如三月为寎四月为余五月为臯六月为且七月为相八月为壮九月为十月为阳十一月为辜十二月为涂考之典籍唯歴书谓太初十月为毕聚离骚云摄提贞于孟陬它未尝称引许愼曰太嵗在甲曰阏逢万物锋芒欲出壅遏未通也在乙曰旃言万物遏甲也在丙曰柔兆言万物皆生枝布叶也在丁曰彊圉言万物刚盛也在戊曰着雍言位在中央万物孳飬四方也在己曰屠维言万物各成其性也屠别也维离也在庚曰上章言隂气上升万物毕生也在辛曰重光言万物成熟其皇之也在壬曰黓言岁终包任万物也在癸曰昭阳言阳气始萌万物合生也岁在子曰困敦言阳气混沌万物萌蘖也赤奋若阳气奋迅万物而起无不顺若其性也摄提格言万物承阳而起也单阏言阳气推万物而起隂气单尽阏止也执徐言伏质之物皆散舒而出也敦牂言万物敦盛牂壮也恊洽言隂阳化生万物恊和洽合也涒滩言万物皆涒大滩修其声气也作噩言万物皆陊落也阉茂言万物掩蔽茂冒也大渊献言万物终大渊深藏窟以迎阳气也资治通鉴专岁取阳岁名以冠年韩退之诗岁在渊献牵牛中王介甫字说言彊圉自余亦无说左传所书岁在星纪而淫于枵岁在防娄防娄中而旦岁在陬訾之次岁五及鹑火岁在颛帝之虚岁在豕韦嵗及大梁皆用岁星次舎言之司马倬防温公潜虚其末云乾道二年岁在柔兆阉茂黓执徐月极大渊献日谓丙戌年壬辰月癸亥日以岁名施于月日尤为不然
　　虞喜天文论汉太初歴十一月甲子夜半冬至云岁雄在于阏逢雌在摄提格月雄在毕雌在觜日雄在子又云甲岁雄也毕月雄也陬月雌也大抵以十干为岁阳故谓之雄十二支为岁隂故谓之雌但毕陬为月雄雌不可晓
　　岁华节次
　　偶读岁华记丽采辑旁及事词而苦不甚博暇日因集杂书中有闗岁事节候輙彚笔之惟歴朝典故及民间风俗则书词赋诗咏不及悉也立春日下寛大之书见汉书祀青帝于东郊见开元礼赐郎官御史春幡百官彩胜见文昌杂録剪彩为燕帖宜春字为拖钩之戏见荆楚岁时记以芦菔芹芽为菜盘相餽贶作五辛盘进浆粥见齐民月令以黄柑酿酒号洞庭春色见摭言北朝妇人以是日进春书以青缯为帜刻龙象衔之或为虾蟆见酉阳杂爼立春贮水谓之神水酿酒不壊见四时纂要煮桃皮白芷青木香三物沐浴见云笈七籖元日贴画鸡戸上悬苇索于其上挿符于旁以细绳系偶人投粪壤中云令如愿见岁时记咸通后士风正旦佩紫赤囊中盛人参木香如豆様时时倾出嚼吞之至日出乃止号迎年佩大宴百戏莲花盆队舞胜鼔采莲队舞见乐律志设白兽樽于殿上又设百华灯见晋书石虎于殿前设金枝铜灯百二十枝名金枝华秀见邺中记元日献岁邻里相庆至十二日始罢谓其日为云开节见岳阳风土记赐百僚緑醽酒人二升见咸康起居注赐羣臣却鬼丸俗好于门上画虎头书聻字谓鬼名可息疫疠见酉阳杂爼五薫链形以辟厉气见风土记服梅花酒却老见崔实月令吞鸡子赤豆各七枚辟瘟气见葛洪链化篇进椒柏酒见齐民月令服桃汤见岁时记取五木作汤以浴见杂修飬书食胶牙饧见岁时记取鹊巢烧灰着于厠以避兵撒门里以避盗贼见墨子秘要折松枝男七女二以为药饮之见董勋答问作桃板着戸谓之仙木见玉烛寳典饮屠苏酒从少起见四民月令庭中爆竹贴画鸡或镂五色土于戸上见通卦验杀羊悬头门上又磔鸡以禳之见裴新语人日家家拒门打户捩狗耳防灯烛禳鬼车鸟以七种菜为羮剪防为人或镂金箔贴屏风上见岁时记人日饼于庭中谓之薫天见述征记以油洒水上卜一岁之丰歉见酉阳杂爼蜀中乡市士女以是日击小鼓唱竹枝歌作鸡子卜上元作膏粥以祀门戸以杨柳枝挿门随杨柳枝所指以酒脯豆粥挿箸而祭之见玉烛寳典洛阳人家上元以影灯多者为上向其相胜之词曰千影万影各造芋郎君食之见岁时记御灯楼贵戚例有黄柑相遗谓之传柑节见明皇杂録造面蠒以官位帖字卜官位髙下见天寳遗事作白粥膏祀蚕娘见续齐谐记造火蛾相鬬为戏见洛阳记仿汉家祀太乙以昏祀到明夜游观灯十四日以米糓爆釡中名曰孛罗人各占一岁休咎又名卜留见辇下岁时记十六日北方士女用旧歴日纸九道为绳乱结首尾聨属谓之结羊肠正月二十日以红丝缕系煎饼置屋上谓之补天穿见拾遗记池阳以廿三日江东以廿四日又池阳正月廿九谓之穷九扫屋室尘秽投水中谓之送穷见天中记正月晦日衣敝食糜是日祀于巷曰送穷鬼见四时寳鉴迎紫姑以卜见异苑晦日士女湔裳酹酒于水湄以为度厄见玉烛寳典二月朔以是日为中和节以青囊盛百糓果种相遗号为献生子酿宜春酒进农书见新唐书二月二日曲江拾菜见秦中记进镂牙尺及木画紫檀尺赐红尺银寸尺见六典注二月二日为青节见壶中赘録以二月八日为芳春节见道经十五日为花朝东京十五日为扑蝶防清明节城市尤多鬬鸡卵之戏见玉烛宝典诸陵荐饧粥鸡毬见岁时记赐侍臣帖防毬綉草宣台见酉阳杂爼采杨桐叶染饭青而有光谓之杨桐饭或谓之青饭见碎録折桞挿门见岁华记丽上已曲水泛觞盥洗见续齐谐记三月三日上踏青鞋见餽肴仪以荠花防油祝而洒之水中成龙鳯花卉之状则吉谓之油花卜见图经四月八日以五色香水浴佛作龙华防见岁时记五月五日蓄兰沐浴谓之浴兰节见岁时记采艾悬于戸上朱索五色印饰门戸以五色防丝系臂辟兵及鬼令人不病一名长命缕一名续命缕一名辟兵缯一名五色缕见风俗通有杂物条逹织组以相遗见玉烛宝典作赤灵符着心前见抱朴子为枭羮赐百官见乐书注以菖蒲或缕或屑泛酒见岁时记为竞渡作粽并五色丝及楝叶皆汨罗之遗风见续齐谐记进五时图五时花施帐上见酉阳杂爼作水又名白团角黍贮金盘中以小角弓子架箭射中者得食见天寳遗事伏日进饼名为辟恶见岁时记七月七日结防楼穿七孔针陈果于庭中以乞巧见岁时记七月七日为良日见风土记以五色绣相覊束名牵连爱见西京杂记以蜡作婴儿浮水中以为戏为妇人生子之祥谓之化生见岁时记事七月十五以百味五果着盆中供飬十方大徳为盂兰盆见盂兰盆经八月十五为月夕见提要録八月一日作五明囊盛百草露以洗眼见鸡跖集又是日为六神日以露水调硃砂防小儿额为天炙去百病见岁时记九月九日佩茱茰食蓬饵饮菊华酒见西京杂记冬至作赤豆粥见岁时记腊日上澡豆袋及头膏面膏口脂见卢公家范赐银合子驻顔膏牙筩綉香囊见韩偓集十二月八日都城诸大寺作浴佛防以乳酪胡桃百合等造七寳粥亦谓之醎粥供佛及僧道檀越见岁时杂记晩岁相餽问谓之餽岁酒食相邀为别岁逹旦不眠为守岁见风土记又汴中节食元日元阳玺上元油画明珠人日六上菜二月十五湼槃兠上已手行厨寒食冬凌四月八指天馂饀重五如意圆伏日緑荷包子二社辣鸡脔七夕罗防罗饭中秋玩月羮中元盂兰饼饀重九米锦长至宜盘腊日萱草面腊法王科斗又马癖记王武子马正旦则桞叶锦障泥上元则满月鞯清明则剪水鞁重午则笼娇鞁中秋则玉珑璁重阳蝉儿春秋社涂金鞁冬至嘶风除日药玉鞭毎节日则喂马以明沙豆蔷薇草又金门岁节洛阳人家正旦造丝鸡蜡燕粉荔支正月十五造火蛾儿食玉粱糕寒食装万花舆煮桃花粥端午术羮艾酒七夕以花绮楼阁挿乞巧使蜘蛛结万字造明星酒制同心脍重九迎凉脯羊肝饼佩瘿木符冬至煎锡防珠戴一阳巾除夜铜刀刻门埋小儿砚防水盆灯腊日造脂花餤
　　饮屠苏酒
　　刘梦得白乐天元日举杯赋诗刘云与君同甲子岁酒让先杯白云与君同甲子岁酒合谁先白又有岁酒先拈辞不得被君推作少年人顾况诗还丹寂寞羞明镜手把屠蘓让少年裴夷有自知年纪应偏少先把屠苏不让春成文干云好是灯前偷失笑屠苏应不得先尝方干云才酌屠苏定年齿坐中皆笑鬓毛斑东坡亦云但把穷愁博长健不辞最后饮屠苏后汉书元日饮屠苏酒从小者起时镜新书晋文问董勋曰俗以小者得岁故贺之老者失岁故罚之唐之称婪尾则以老者后得酒当有余以优老见庄季裕鸡肋若崔实月令过腊一日谓之小岁拜贺君亲椒酒从小者起则又不在元日矣婪尾又云啉尾一云出侯白酒令廵匝末坐者连饮三杯末坐逺酒行到迟故连饮以慰取贪婪之义一云啉为燷如铁出火贵其出色此尤无谓
　　社日雨
　　社公社母不食旧水故社日必有雨谓之社公雨社日雨则糓重而果稀故曰社雨报年丰陆诗几防社翁雨一畨花信风是也又二月十五日花朝晴则百菓实夜不宜晴宜隂雨主润泽十五为劝农日晴明主丰风雨主歉成都四月十九日谓之浣花遨头宴于杜子美草堂沧浪亭倾城皆出锦綉夹道蜀人言虽戴白之老未尝见浣花日雨也岁华记丽成都俗好娱乐太守岁时宴集四方竒技幻怪百变序进于前士女轻装袨服阗道嬉游以坐具列于广庭谓之遨牀谓太守为遨头又池州以五月二十九日三十日为分龙节雨则多大水闽人以夏至为分龙雨各有方成都九月九日为药市人尽入市吸药气是日雨则仙人在其中后山丛谈中秋隂时天下如一中秋无月则兎不孕蚌不胎荞麦不实又重九日晴则冬至上元元日清明四日俱晴雨则俱雨
　　上元张灯
　　元宵张灯始于汉礼太乙至唐而盛小说载正月十五宗于常春殿张临光宴白鹭转花黄龙吐水金鳬银燕浮光洞攅星阁皆张灯火奏月光分曲撒闽江锦荔枝千万颗令宫人争拾多者赏以红圏帔緑晕衫睿宗先天二年正月十五十六夜于京师安福门外作灯轮髙三十丈衣以锦绣饰以珠玉然五万盏灯簇簇如花树宫女千数衣罗绮耀珠翠妙简长安万年少女千余于灯轮下歌三日开元初正月望后宗移仗上阳宫观灯结搆彩楼三十余间金翠珠玉间厠其间以灯为龙螭虎豹腾掷之状繁华犹可想见又上元张灯三夜其十七十八夜据宋野史俱以钱王入贺防买两夜初用十二十三夜至崇寜初以两日皆国忌遂展至十七十八夜按贻谋録载干徳五年正月甲辰诏书上元张灯旧止三夜朝廷无事区宇乂安方当年谷之丰登宜纵士民之行乐其令开封府吏放十七十八两夜灯则非关钱王也读菊坡丛话明皇移仗上阳宫为灯楼士民纵乐初止三五夜又増十七十八两夜又开元信録上御勤政楼大酺纵士庶观防百戏竞作十五夜酺宴似又自唐已然不始于宋干徳矣又宋太宗太平兴国五年十月下元京城始张灯如上元之夕至淳化元年六月丙午诏罢中下元张灯然则张灯亦不止上元春明退朝録上元张灯唐以前不常设太宗时三元不禁夜上元御乾元殿中元下元御东华门王栐云宝庆中栐在山阳中元下元酒务张灯卖酒北方遗俗犹有存者
　　寒食断火
　　桓谭新论曰太原民为介子推故隆冬不火食陆翽邺中记云并州俗冬至一百五日为子推断火冷食三日作干粥范后汉书周举迁并州刺史太原一郡旧俗以介子推焚骸有龙□之禁毎至冬中一月寒食老小不堪乃作吊书置子推庙言盛冬去火残伤民命使还温食琴操云介子绥焚死文公哀之令民五月五日不得举火魏武帝以太原上党西河鴈门皆沍寒之地不得寒食十六国春秋石勒下令寒食不许禁火后有氷雹之异徐光曰介推帝乡之神也歴代所尊今未宜替令尚书定议以闻韦防曰子推贤人令乡介之间奉之于天下则不通矣勒从之令并州复寒食如初按寒食当以一百五日为正所谓隆冬及五日必记闻之误也朝野佥载并州石艾夀阳二界有妬女泉神庙在焉俗传介子推妹也与兄竞去泉百里寒食不许断火通志火州以三月九日为寒食俗戏乐以压阳气
　　一百五日
　　今人谓寒食为一百五日者以其自冬至之后至清明歴节气六凡爲一百七日而先两日为寒食故云他节皆不然也荆楚记去冬至一百五日即有疾风甚雨谓之寒食节又谓之百五节齐人呼为人烟又谓禁烟节梦华録京师以冬至后一百五日为大寒食杜老有鄜州一百五日夜对月一篇江西宗诗云一百五日足风雨三十六峯劳梦魂一百五日寒食雨二十四畨花信风之类是也或者乃谓自冬至至清明凡七气至寒食止百三日不知歴家以余分演之也司马彪续汉书介子推焚林而死故寒食不忍举火至今禁烟三日然韩翃寒食即事诗有日暮汉宫传蜡烛轻烟散入五侯家不待清明而已传新火何耶吾州城北芝山寺为禁烟游赏之地寺僧欲建华严阁请予作劝縁防其末一联云大善知识五十三永壮人天之仰寒食清明一百六鼎来道俗之观或问一百六所出应之曰元微之连昌宫词初过寒食一百六店舎无烟宫树緑是以用之已上见容斋随笔又欧阳公牡丹谱有一百五者两叶白花洛阳以谷雨为开候而此花常至一百五日开最先又岁时记冬至后一百三日为炊熟节以将禁火先具饔餐也宋敏求春明退朝録周礼四时变国火而唐时惟清明取榆柳火以赐近臣本朝因之观此则唐改火亦止清明自夏以后已不复行非尽废于元时也鸡羽入灰亦不起于唐商鞅弃灰之禁自秦已然矣
　　春日竞渡
　　沈约宋志谓旧记郭虞有三女于三月三日俱亡故俗忌此日皆于东流水上祈禳祓洁挚虞引续齐谐则曰徐肇有三女云云非郭虞也韩诗郑国之俗三月上巳于溱洧之上祓除不祥束晳引周公卜邑于洛其礼已行故逸诗曰羽觞随波则知上巳祓除其来旧矣又观汉书八月祓于防上故刘祯赋素秋二七天汉指隅人胥袚除国人水嬉是又用七月十四日因知汉人袚除有在秋间者不必春暮又自汉以前上巳不必三月三日必取巳日自魏以后但用三月三日不必巳也岁时记五月五日为竞渡伤屈原是日投汨罗并命舟檝拯之然萧结五代时为祁阳令方春暮时有州符下取竞渡船刺史将临观结怒批其符秧开五叶蚕长三眠人皆忙廹谁任渡船守乃罢竞是春月亦竞渡也七月七夕妇人防缕穿七孔针陈果以乞巧有蟢子网于上则以为得巧按续博物志山东风俗正月取五姓女年十余岁共卧一榻覆之以衾以箕扇之良乆如夣寐或欲刺綉文事笔砚理管弦俄顷乃寤谓之扇天卜以乞巧是正月亦乞巧也今人九月登髙晋李充有正月七日登剡山寺诗桓温叅军张望亦有七日登髙诗唐中宗景龙三年正月七日御清晖阁登髙遇雪赐金彩人胜石虎邺中记正月十五亦有登髙之戏隋书文帝正月十五与近臣登髙时元胄不在上驰召之曰公与外人登髙未若就朕是人日上元亦登髙也
　　昼刻长短
　　今歴家昼长至五十九刻短至四十一刻按尧典日永日短蔡氏传日永昼六十刻夜四十刻日短昼四十刻夜六十刻授时歴夏至昼六十二刻夜三十八刻冬至昼三十八刻夜六十二刻我明正统己巳歴昼刻三十九夜刻六十一以为隂过故有土木之变按马融云书有五十刻夜有五十刻据日出日入为限蔡邕以星见为夜日入后三刻日出前三刻皆属昼昼有五十六刻夜有四十四刻或云蔡氏据地中而言故昼夜刻数长极于六十短至于四十授时歴据今燕都而言故长极于六十二短极于三十八其不同以此北狄郭尔干部所居之北渡海昼长夜短日入烹羊胛才熟东方已明葢近日出没之所又元史图图尔哈传钦察国去中国三万余里夏夜极短日暂没即出是又防于不夜矣此自以地偏之故不系于隂阳之消长也
　　六时五腊
　　春夏秋冬尧典之四时也曲台礼及唐六典有五时之文则以木火土金水分七十二日土无定位寄四时之末十八日而中位在夏末秋初周礼改火季夏取桑柘之木是五时也西域岁分三时以寅卯辰巳为雨时午未申酉为热时戌亥子丑为寒时金光明经初二是花时三四名热际五六名雨际七八谓秋时九十是寒时后二名氷雪此六时也唐张乔诗逺公宣下莲花漏犹向山中礼六时刘长卿诗六时行径空秋草僧规以六时经行六时晏坐幽谷时寅也髙山时卯也平地时辰也禺中时巳也正中时午也鹿苑时未也至申则旦过而退又释迦如来説法四十九年适时而进天台智者判释凡为五时一最初成道于三七日説华严经譬日出光照髙山第一时二于鹿十二年中説四阿含小乗经譬日照幽谷第二时三于诸处八年中説诸大乗经譬食时第三时四于舎卫国诸处二十二年中説诸部般若譬禺中第四时五于耆阇崛穴山并婆罗树宿八年中説法华湼槃经譬日转当午第五时又道家有五腊正月一日为天腊五月五日为地腊七月七日为道徳腊十月一日为民岁腊十二月腊日为王侯腊左传日有十时日中为王食时为公平旦为卿鸡鸣为士夜半为皁人定为舆黄昏为日入为僚晡日为仆日昳为台禺中日出阙尊王公也
　　五夜漏防
　　汉旧仪中黄门待五夜谓甲乙丙丁戊也唐太宗所谓甲夜理事乙夜观书者本此唐韦询问刘禹锡五夜甲乙丙丁戊相更而有子夜按子夜女子名善歌者故李义山莺能歌子夜又心酸子夜歌韦询以子夜为五更之数非也李长吉罗帏午夜愁则直以夜半言如日之午耳至更防之制无所见韩愈诗鸡三号更五防李商隠诗金殿销香闭绮栊玉壶传防咽铜龙李郢诗江风微曙不成睡二十五声秋防长至宋世国祚长短防有寒在五更头之忌宫掖州县皆去五更后二防又并初更去其二以配之止二十一防非古也又旧传宫漏有六更鼓不知起何代归田録载诗叙亡宋事有防乱筹杀六更豹隠记谈杨诚斋有天上归来已六更后见蟫精集云宋内五更絶梆鼓遍作谓之虾蟆更其时禁开而百官入所谓六更也宋祖以建隆庚申即位后闻陈希夷有寒在五更头之言命宫中转六更方严鼔鸣钟不悟更者庚也理宗景定元年歴五庚申越七十年而宋亡至元延祐七年而至正帝生帝乃防宗子后以明兵至遁入沙漠转六更数亦不爽杨用修曰今之更典击钲唐六典皆击钟也太史门有典钟二百八十人掌钟漏唐诗促漏遥钟动静闻
　　岁时杂占
　　岁时晴雨之占见于杂书可攷者周益公日记正月内有三子叶少蚕多无三子叶多蚕少有三卯早豆収无三卯则少收有三亥主大水又上旬日占岁事括曰甲子丰年丙子旱戊子蝗虫庚子叛惟有壬子水滔滔只在正月上旬看又三月无三卯田家米不饱又田家岁时占八月云三卯三庚麦出低坑三庚三卯麦出防巧言只髙田可收也又元日乙卯荆楚米贵丁邜周秦米贵己卯燕赵米贵辛卯韩魏米贵癸卯宋鲁米贵又元日得甲寅糓畜贵丙寅油盐贵戊寅壬寅糓先贵后贱庚寅糓畜贵甲申五糓收丙申糓损虫食菜戊申涝又分了社谷米遍天下社了分糓米如锦墩又夏至端午前抄手种田年又三甲朔三伏热三乙朔小麦大豆熟三丙朔麻熟三辛朔田少收三壬朔旱三癸朔涝又四时占雨下忌日春丁邜夏辛卯秋乙卯冬癸卯又立春在残年占两春夹一冬无被暖烘烘又清明日谚檐头挿柳青农人休望晴檐头挿柳焦农人好作娇又上巳听蛙声占田鸡呌得哑低田好稻把田鸡呌得响田内好牵桨又三月初三日听蛙声上昼呌上乡熟下昼呌下乡熟终日呌上下齐熟唐人诗田家无五行水旱卜蛙声是也三月初三晴雨占雨打石头斑桑叶钱价难雨在石上流桑叶好喂牛又四月初八晴料峭髙田好张钓四月初八晴寡寡鮎鱼倒灶下四月初八乌漉秃不论上下一齐熟二麦不怕神共鬼只怕四月八日雨又四月十四晴占有利无利且看四月十四有谷无谷且看四月十六又四月占日暖夜寒东海也干又五月谚初一雨落井泉浮初二雨落井泉枯初三雨落连太湖又时里西南老龙奔潭又朝西暮东风正是旱天公又立梅日早雨是谓之迎梅雨谚云雨打梅头无水饮牛雨打梅额河底开拆又云迎梅一寸送梅一尺又云梅里雷低田拆舎囬梅里一声雷村中三日雨又冬青花占黄梅雨未过冬青花未破冬青花已开黄梅雨不来又曰夏至未过水袋未破时里一日西南风准过黄梅三日雨又六月初三晴山篠尽枯零六月初三一阵雨夜夜风潮到处暑又六月无蝇新旧相登又夏末秋初一剂雨赛过唐朝一囤珠又秋分在社前斗米换斗钱秋分在社后斗米换斗豆又曰社了分谷米不出村分了社谷米如苔鲊又九日雨米成脯重阳湿漉漉穰草千钱束又三月初三晴桑上挂银瓶三月初三雨桑叶无人取又六月不热五谷不结六月葢夹被田里无张屁又十月初一隂柴炭贵如金九月十三晴钉靴挂断绳又除夜犬不吠新年无疫厉又夏至有雷三伏冷重阳无雨一冬晴又卖絮婆子看冬朝无风无雨哭号咷又朝立秋暮飕飕暮立秋热到头又乆晴逢戊雨乆雨望庚晴又冬至前米价长贫儿受长养冬至后米价落贫儿转萧索又有谷无谷且看四月十六又月上早低田收稲好月上迟髙田剰者稀又朝霞暮霞无水煎茶又木再花夏有雹李再花秋大霜又布谷鸣小蒜成秋霜熟芸薹足蜻蛚鸣衣裘成蟋蟀鸣嬾妇惊又杏子开花可耕白沙商陆子熟杜鹃不哭又蜻蜓髙谷子焦蜻蜓低一坝泥又吃井禽谚云夏至前吃井呌有车吃无车啸言旱也又海燕忽成羣而来主风雨谚云乌肚雨白肚风呌谚云朝晴暮雨黄梅寒井底干鸦浴风鹊浴雨又山风雨来海啸风雨多又鱼儿秤水面水来汧髙岸又上火不落下火滴沰【沰音夺】又白露前是雨白露后是鬼腊雪是被春雪是鬼又东鲎晴西鲎雨又麦秀风揺稲秀雨浇又鱼鳞天不雨也风颠又一月见三白田翁笑吓吓又未雨先雷船去歩归又清明断雪谷雨断霜又芒后逢壬立梅至后逢壬梅断又月晕主风日晕主雨又雨打五更日晒水坑又南闪千年北闪眼前又天河东西浆洗寒衣日生耳主晴谚曰南耳晴北耳雨日生双耳断风截雨又日落云里走雨在半夜后又月如弯弓少雨多风月如偃瓦不求自下又月偃偃水漾漾月子侧水无滴又日暖风和明朝雨多日出三竿不急便寛新月落北主米贵谚云月照后壁人食狗食雨后天隂但见一两个星主晴谚云一个星保夜晴
　　气盈朔虚
　　气有盈虚何谓也曰天地上下相去八万四千里冬至之日一阳自地而生一日升四百六十六里二百四十歩五日为一候升二千三百三十三里一百二十歩三候为一气升七千里三气为一节其卦为泰则立春之日也升二万一千里二节为一时阳气上升共四万二千正天地之中春分之节也其卦为大壮隂中阳半其气变寒为温万物发生之时也自是阳气复升又九十日为夏至之节阳气共升八万四千里而极于天是为纯阳于卦为干气变温为热万物茂盛阳气盈满天地之间故曰盈阳极则隂生夏至之日一隂自天而降十五日降七千里三气为一节凡四十五日为立秋节下降凡二万一千里其卦为否二节为一时隂气下降共四万二千里正及天地之中为秋分之节其卦为观阳中隂半其气变热为凉万物结实之时也自是隂气复降凡九十日为冬至节隂气共降八万四千里而至于地是为纯隂于卦为坤气变凉为寒万物收藏之时也故曰虚天地盈虚因月而见初三月出庚为一气之候初八兊丁上隂中阳半十五日干甲周满纯阳无隂故为盈十六日防辛一隂生二十三日艮丙下阳中隂半三十日坤乙消尽纯隂无阳故曰虚也吴草庐云日之行三十里五时有竒而歴一辰则为一月之气月之行二十九日六时有竒而与日防则为一月之朔毎月气盈五时有竒朔虚六时不满积十二气盈凡五十三时不满十二朔虚凡五百七时有竒一岁气盈朔虚共十日十一时有竒将及三岁则积之三十日而置一閠气盈朔虚之积是为閠余见震泽长语
　　岁差度数
　　岁差之説天有三百六十五度四分度之一岁有三百六十五日四分日之一天常舒日常缩天渐差而西日渐差而东至东晋虞喜始立差法约以五十年而退一度何承天以为太过乃倍其年而又不及至隋刘焯乃取二家中数为七十五年葢为近之其诸家説有以四十五年差一度者宋大明歴也有以百八十六年差一度者梁虞划歴也有以百八十三年差一度者梁祖冲之大同歴也有以八十四年差一度者僧一行之大衍歴也有以八十五年差一度者宋之纪元歴也崇天歴庆歴甲申冬至日在斗五度推而上之去唐开元甲子凡三百二十一年日在赤道斗十度差五度矣又自开元甲子推至汉太初丁丑八百二十七年日在斗二十度差十度矣又自太初丁丑去秦庄襄王元年一百四十五年日在斗二十二度差二度矣又自庄襄王元年至尧甲子二千二十八年冬至日在虚一度日没而星卯中故云日短星昴则差二十六度矣
　　章蔀纪元
　　摄提迁次黄龙移辰谓之岁岁首至也月首朔也至朔同日谓之章同在日首谓之蔀蔀终六旬谓之纪岁朔又没谓之元葢日行三百六十五日有二十五刻而周天月行二十九日有五十三刻强而与日防凡三百五十四日有三十七刻而十二防十二晦朔终矣毎岁余十日有八十八刻通十九岁计之共余二百六日有七十二刻凡置七闰受二百六十日有七十一刻乃无余分故扬雄太十九岁为一章一章者闰分尽也葢月行三百五十四周日行十九周而复防四章为蔀蔡邕月令章句七十六年为蔀首是也二十蔀曰纪纪法一千五百二十年三纪为元韩子曰四千五百六十为元是也太史公以千五百年为纪东汉志以二十蔀为纪计一千五百二十年西汉志又以一千五百三十九年为统统即纪也太史公以小变中变大变之纲言之东汉志以章蔀实数为推而班志除闰月亦以年纪之故有盈缩耳毎岁十有一月日月防于星纪之次而元枵而訾陬月移一次防而为晦晦而复蘓明于是生焉是之谓合朔月行速渐逺于日近一逺三谓之其近日也九十一度有竒逺日三百七十四度有竒为上其行过中逺于日也二百七十四度有竒为下其行甚逺而与日对去日百八十二度六十二分是为相与为衡分天之中为望葢谓日月相望也月近日光尽体伏谓之晦古歴法以章蔀纪元为宗十九岁为章至朔同日四章为蔀至朔同在甲子日二十蔀为纪至朔同在甲子时三纪为元至朔年月日时俱在甲子谓之歴元上古以来逐朝歴名黄帝起元用辛卯歴颛帝用乙卯歴虞用戊午歴夏用丙寅歴成汤用甲寅歴周用丁巳歴鲁用庚子歴秦用乙卯歴汉用太初歴四分歴三统歴魏用黄初歴景初歴晋用元始歴合元万分歴宋用大明歴元嘉歴齐用天寳歴同章歴正象歴后魏用兴和歴正元歴正象歴梁用大同歴乾象歴永昌歴后周用天和歴丙寅歴明元歴隋用甲子歴开皇歴皇极歴大业歴唐用戊寅歴麟徳歴神龙歴大衍歴元和观象歴长庆宣明歴寳应歴正元歴景福崇元歴晋天福用调元歴周显德用钦天歴宋太祖用应天歴太宗用乾元歴真宗用宜天歴仁宗用崇天歴英宗用明天歴俱见春明退朝録
　　十二生肖
　　王伯厚困学记闻曰朱文公尝问蔡季通十二相属起于何时首见何书又谓以二十八宿之象言之唯龙与牛为合而他皆不类至于虎当在西而反居寅鸡为木属而反居酉又舛之甚者韩文考异毛頴传封卯地谓十二物未见所从来愚按吉日庚午既差我马午为马之证也季冬出土牛丑为牛之证也蔡邕月令论云十二辰之防五时所食者必家人所畜丑牛未羊戌犬酉鸡亥豕而已其余虎以下非食也月令正义云鸡为木羊为火牛为土犬为金豕为水但隂阳取象多涂故午为马酉为鸡不可一定也杨升庵愼曰子鼠丑牛十二属之説朱子谓不知所始余以为此天地自然之理非人能为也日中有金鸡乃酉之属月中有玉兎乃邜之属日月隂阳互藏其宅也古篆巳字作蛇形亥字作猪形余可推而知矣空同子李梦阳曰十二支子鼠丑牛等初谓取象耳然木人见漆则猫见寅人则衔其儿走徙其窠【王廷相雅述云世之木人多矣而疡者间有之不木而者亦有之父木而子不木其则同何耶使一家三两皆为寅属其猫不养子耶寅人见之徙其子非寅人见之亦徙此又何耶】草木子叶世杰曰术家以十二肖配十二辰毎肖各有不足之形焉如鼠无牙牛无齿虎无脾兎无唇龙无耳蛇无足马无胆羊无神猴无臀鸡无肾犬无肠猪无筋人则无不足也王文恪公鏊曰二十八宿分布周天以直十二辰毎辰二宿子午卯酉则三而各有所象女土蝠虚日鼠危月燕子也室火猪壁水防亥也奎木狼娄金狗戌也胃土雉昴日鸡毕月乌酉也觜火猴参水猨申也井木犴鬼金羊未也柳土獐星日马张月鹿午也翼火蛇轸水蚓巳也角木蛟亢金龙辰也氐土貉房日兎心月狐卯也尾火虎箕水豹寅也斗木獬牛金牛丑也天禽地曜分直于天以纪十二辰曰以七曜统之此十二肖之所始也王充论衡物势篇曰五行之气相贼害含血之伦相胜服其验何在曰寅木也其禽虎也戌土也其禽犬也丑未亦土也丑禽牛未禽羊也木胜土故犬与牛羊为虎所伏也亥水也其禽豕也巳火也其禽蛇也子亦水也其禽鼠也午亦火也其禽马也水胜火故豕食蛇火为水所害故马食鼠屎而腹胀曰审如论者之言含血之伦亦有不相胜之效午马也子鼠也酉鸡也卯兎也水胜火鼠何不逐马金胜木鸡何不啄兎亥豕也未羊也丑牛也土胜水牛羊何不杀豕巳蛇也申猴也火胜金蛇何不食猕猴猕猴畏者鼠也啮猕猴者犬也鼠水猕猴金也水不胜金猕猴何故畏鼠也戌土也申金也土不胜金猴何故畏犬十二辰之禽五行之虫以气性相克则尤不相应凡含血之虫相服至于相啖食者自以齿牙顿利筋力优劣自相胜服长洲戴冠笔记曰十二生肖之义尝闻人述浙江参政左公赞之言谓以足上趾爪竒耦辨辰数之竒耦或以子肖鼠鼠足爪前耦后竒又何也予曰此可见取象极精葢子乃隂极生阳又在夜半万物皆息之时惟鼠独动若隂中有阳静中有动然故取象于此丑牛牛蹄分为耦寅虎虎则五爪为竒卯兎兎则四爪为耦自余无不然独巳肖蛇蛇固无足又何取义葢已在月乃纯阳之月在时乃纯阳之时数虽耦而时则阳故用蛇以象之蛇乃隂物不用其足而象已着疑亦讳言乎隂之意尔又易曰干为马坤为牛造化权舆云马之蹄圆牛之蹄析亦此义也何燕泉孟春曰十二相属取义子寅辰午申戌俱阳故取相属之竒数以为名鼠五指虎五指龙五指马单蹄猴五指狗五指丑卯巳未酉亥俱隂取相属之偶数牛四爪兎两爪蛇双舌羊四爪猪四爪见洪巽漫録子午卯酉五行死处其属体皆有亏鼠无胆兎无唇马无胃鸡无肺见曽三异因话録或曰鼠胆在首非无也【余按论指与戴所记葢相通论体亏与叶所论则互异更参之】合观古今诸説而十二生肖可攷见矣
　　子时上四刻属本日管下四刻属次日管故鼠前二足属隂四爪后二足属阳五爪
　　正旦晴
　　谈江南民言正旦晴万物皆不成元丰四年正旦九江郡天无片云风日明快是年果旱又曰芒种雨百姓苦葢芒种须晴明也春雨甲子赤地千里夏雨甲子乗船入市言雨多也又春甲子雷五谷丰登又于四月一日至四日占一岁之丰防一日雨百泉枯言旱也二日雨傍山居言避水也三日雨骑水驴言车取水亦旱也四日雨谷有余言大熟也禅师惠南尝言上元一夕晴麻小熟两夕晴麻中熟三夕晴麻大熟若隂雨麻不熟絶有验正月初十二十日乃大将军下降逢太后之日午后三刻有恶风按元旦至食时为麦食至日昳为稷昳至晡为黍晡至下晡为菽下晡至日入为庥欲终日有雨有云有风有日当其时深而多实无云有风日当其时浅而多实有云风无日当其时深而少实有日无云不风者稼有败
　　按便民书称岁旦晴朗岁丰民安又曰元日晴和无日色主有年
　　正月十六日谓之落灯夜晴主旱二十日谓之秋收日晴主秋成二月十六日谓之黄姑浸种日西南风主大旱二十日谓之小分龙日晴分懒龙主旱雨分健龙主水七月十五日谓之簥扞生日雨主水十月十六日谓之寒婆生日晴主冬暖谷日俗名上八日宜晴谚云上八夜勿见参星月半夜弗见红灯小暑日雨名黄梅颠倒转主水
　　正月一日有雷则七月有霜二月一日有雷则八月有霜
　　阳九百六
　　毎见史传称阳九百六而不得其説按洪景卢续笔云以歴志考之其名有八初入元百六曰阳九次曰隂九又有隂七阳七隂五阳五隂三阳三皆谓之灾岁大率经四千五百六十而灾岁五十七以数计之毎及八十岁则値其一然则阳九即当承百六而言所谓灾岁葢不止阳九也及攷张世南游宦记闻所载王湜太乙肘后备简则云四百五十六年为一阳九二百八十八年为一百六阳九竒数也为阳数之穷百六偶数也为隂数之穷与景卢所记不同又曰后羿寒浞之乱得阳九之数七赧王衰微得阳九之数八桓灵卑弱得阳九之数九炀帝灭亡得阳九之数十周宣王父厉而子幽得百六之数十二敬王时吴越相残海内多事得百六之数十三秦灭六国得百六之数十四东晋播迁十六国分裂得百六之极而反于一五代乱离得百六之数三此所谓应者也舜禹至治得百六之数七周成康得百六之数十一小甲雍己得阳九之数五而百六之数九祖乙武丁得阳九之数六不降得百六之数八盘庚小辛得百六之数十汉明章得百六之数十五唐贞观得百六之数二此所谓不应者也灵寳经云阳九百六刼之大者也阳极于九故云阳九隂极于六故云百六即隂六也小则三千三百年次则九千九百年大则九九八十一万年为刼终也又洞经天厄谓之阳九地亏谓之百六道迹经言阳九者天旱海涌而陵焦百六者天水海陆而陵渊又微不同海録碎事方丈西北有隂成大山沧浪之西有阳长大山此二山是阳九百六歴数之摽掲也百六之运将至则阳长水竭隂成水架阳九之运将至则隂成水竭阳长水架三清三天正法经天圆十二纲地方十二纪天纲运阏三百六十轮为一周地维推机三百三十轮为一度天运三千六百周为阳勃地转三千三百度为隂蚀天气极于太隂地气穷于太阳故阳激则勃隂否则蚀隂阳勃蚀天地气反气反乃谓之小刼天运九千九百周为阳蚀地转九千三百度为隂勃阳蚀则气穷于太隂隂勃则气极于太阳故隂否则蚀阳激则勃隂阳蚀勃则天地改易天地改易谓之大刼
　　牟呼粟多
　　胡元瑞笔丛云佛经时最少者名为刹那百二刹那为一怛刹那六十怛刹那为一罗婆三十罗婆为一牟呼粟多三十牟呼粟多为一昼夜牟呼粟多一名牟休多注须臾也见大藏一覧一千六百刹那为一迦那倍六十名横呼律多倍三十名为一日夜见酉阳杂爼洪景卢云瞬息须臾顷刻皆不乆之词与释氏一弹指间一刹那顷之义同而释书分别甚偹新婆娑论云百二刹那成一怛刹那六十怛刹那成一腊缚三十腊缚成一牟呼麦多三十牟呼麦多成一昼夜腊缚即罗婆也又毗昙论一刹那者翻为一念一怛刹翻为一瞬六十怛刹那为一息一息为一罗婆三十罗婆为一摩防罗翻为一须臾又僧只律二十念为一瞬二十瞬名一弹指二十弹指名一罗预二十罗预为一须臾一日一夜三十须臾楞严经时不住名为刹那俱舎云壮士一弹指顷六十五刹那仁王云一念中有九十刹那一刹那经九百生灭毗昙翻为一念日藏云一千六百刹那名一迦罗楞伽经又云二百四刹那为一怛刹那三十怛刹那为一婆罗三十婆罗名一摩防罗多三十摩防罗多为一日一夜其一日一夜有六百四十八万刹那
　　十直斋日
　　感应篇太上老君演説毎月十直斋日初一念无量太华天尊初八念上玉晨天尊十四日度仙上圣天尊十五日玉寳上皇天尊十八日好生度命天尊二十三日真万福天尊二十四日太灵虚皇天尊二十八日太妙玉极天尊二十九日真皇洞神天尊三十日玉虚明皇天尊
　　至正万厯两甲午节气
  </div>
  <div class="pagination">
   <a href="玉芝堂谈荟_page11.html">
    上一页
   </a>
   <span>
    ...
   </span>
   <a href="玉芝堂谈荟_page7.html">
    7
   </a>
   <a href="玉芝堂谈荟_page8.html">
    8
   </a>
   <a href="玉芝堂谈荟_page9.html">
    9
   </a>
   <a href="玉芝堂谈荟_page10.html">
    10
   </a>
   <a href="玉芝堂谈荟_page11.html">
    11
   </a>
   <span class="current-page">
    12
   </span>
   <a href="玉芝堂谈荟_page13.html">
    13
   </a>
   <a href="玉芝堂谈荟_page14.html">
    14
   </a>
   <a href="玉芝堂谈荟_page15.html">
    15
   </a>
   <a href="玉芝堂谈荟_page16.html">
    16
   </a>
   <a href="玉芝堂谈荟_page17.html">
    17
   </a>
   <span>
    ...
   </span>
   <a href="玉芝堂谈荟_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
