<!DOCTYPE html>
<html>
<head>
    <meta charset="UTF-8">
    <title>艺林汇考 - 第 20 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>艺林汇考 - 第 20 页/共 23 页</h1>
    <div class="content">　　蓬莱知县沈自南撰
　　编户类
　　丹铅録唐书编民有鴈户谓流民也古者民曰编民书所谓彰善瘅恶表厥宅里今之坊牌绰楔排门粉壁是也古者卒字从衣卒衣有题识三代之画衣冠秦之赭衣也古乐府鴈门太守行有云移恶子姓篇着里端又云财用钱三十买绳礼竿即书其恶迹以标示戒即庄子所谓竿牍也
　　丹铅録李斯刻石颂秦曰黔首康定太史公因此语遂于秦纪谓秦更名曰黔首朱子注孟子亦曰周言黎民犹秦言黔首盖因太史公之语也按祭义曰眀命鬼神以为黔首则内经曰黔首共饮食莫之知也二书寔先秦出黔首之称古矣恐不自秦始也　说畧或古不以称民秦必以称民故太史公云然耳礼记出汉儒手笔内经系书恐未可引以为据也
　　名义考秦本纪更名民曰黔首祭义防谓以黒布覆首谓之黔首战国防魏苍头鲍彪注谓以青帕首项也又汉名奴亦曰苍头黔首则自唐虞以来所谓黎民也亦曰黔黎
　　示儿编尝读谷梁传成公元年曰古者有四民有士民有商民有农民有工民则四民有定名矣故史记货殖曰夫业二十病农九十病末索隠曰言米贱则农人病也故云农病若米斗直九十则商贾病故云病末谓逐末为商贾也此言得之如汉食货志云粜甚贵伤民甚贱伤农韦昭曰此民谓士工商也夫岂知民即农之总名也既言民安得又言农哉乃知班固谓伤民伤农不如马迁病农病末之为别白也虽然孟坚西都赋有曰士席旧徳之名氏农服先畴之畎亩商循族世之所鬻工用髙曽之规矩又未尝失言何独于志而失之岂智于此而愚于彼乎且为韦昭之説者曰此民谓士工商强为之别也然周礼司农亦曰凡市伪饰之禁在民者十有二在商在贾在工者皆十有二又何邪韦昭言士工商而不言农周礼言民工商贾而不言士农以韦昭之説是则周礼之説非以周礼之説是则韦昭之説非周礼亦岂杂于汉儒而然若夫孟子曰信能行此五者则兼士农商旅民既言商又言旅既言士农商又言民而不言工亦不得知言之要
　　示儿编扬子重黎篇若秦楚强防震撼跆籍三正播其恶于黎苗吴秘谓布其虐甚于九黎之乱徳三苗之不恭其説甚迂司马温公曰黎苗民也余按唐韵黎苗二字皆训众也则温公之説其辞既明其理亦安信而有证
　　丹铅录唐明皇问张説曰今之姓氏皆云出自帝王后古者无民耶说对曰古者民无姓有姓者皆有土有爵者也故左传曰天子命徳因生以赐姓胙之土而命之氏黄帝之子二十五人得姓者十四而已其后居诸侯之国土者其民以诸侯之姓为姓居大夫之采地者以大夫之姓为姓莫可分辨故云皆出自帝王也説此言考古证今不刋之论予因是知尚书所称百姓与论语所言百姓可以类知矣尧典曰百姓昭明协和万邦黎民于变时雍蔡氏注云百姓者畿内之民黎民者四方之民此不通古今之説也圣人之视民逺近一也岂分畿内与四方哉百姓盖禄而有土仕而有爵者能自明其徳而后协同万国万国诸侯协和而后黎民于变时雍此其序也若以百姓为民庻则黎民又是何物亦岂有民庶先于诸侯者哉舜典曰百姓如丧考妣三年四海遏密八音百姓有爵命者也为君斩衰三年礼也礼不下庶人且有服贾力役农亩之事岂能皆服斩衰则但遏密八音而已此当时君防礼制如今大行遗诏非百姓四海不由上令而自为也至周人尚文则人皆有姓所称百姓则民庶也论语曰修己以安人又曰修己以安百姓书曰百姓有过又曰非敌百姓也是时则人皆有姓矣故指民庶亦曰百姓耳　尧典百姓昭明以百姓为有爵命者其説出孔安国尚书古注安国为汉人孔子之后其説必有所授蔡氏生千年之后何据而变之耶
　　余氏辨林自周后或以所生之地为姓或以所封之地为姓或以民为氏或以官为氏或以物为氏或以宗为氏有以声而讹因事而改不可胜纪而民皆有姓矣丹铅录氓之为字从亡从民流亡之民也周礼凡治野以下剂致氓以田里安氓以乐昏扰氓以土宜教氓【洪天开曰周礼俱甿字以土宜教甿下仍有稼穑二字】又云新氓之治注新徙来者也若是本国之民已授田矣又何必以田里安之已安土矣又何必以土宜教之乎以诗与孟子证之尤可验诗曰氓之蚩蚩抱布贸丝匪来贸丝来即我谋送子涉淇至于顿丘此盖氓之离其本土而淫于外州者也孟子陈相自楚之滕愿受一防而为氓此盖去其本土而占籍于他国者也又曰天下之民皆悦而愿为之氓若是本国何得云天下之民若是本民又何得称氓乎丹铅录春秋左传隠民皆取食焉国语勤恤民隠而除其害也隠民贫民也诗曰如有隠忧古字殷与隠同演繁露韩延夀守东海置正伍长师古曰正若今之乡正里正也伍长同伍之中置一人为长也
　　丹铅录天官以九职任万民一曰三农生九谷郑司农注曰三农平地农山农泽农也郑曰三农原农隰农平地农也司农之説未为不当而郑必欲易之孔頴达乃附防其説曰积石曰山钟水曰泽不生九谷故郑不从之可谓康成之佞臣矣慎观地官司徒掌葛掌以时徴絺绤之材于山农徴草贡之材于泽农是山农泽农周礼本有非郑司农杜撰而郑原农隰农何所本乎
　　辨物志太宰九职一日三农生九谷注三农山泽平地之农也夫山与平地生九谷泽亦生九谷乎三农者三时勤动之农也春耕夏耘秋收三时皆农所有事以一农备三时作苦故农以得名若山泽之产掌之虞衡于农何与
　　秕言治农之人曰农夫典农之官亦曰农夫治农之人曰农夫者孟子上农夫食九人之类典农之官曰农夫者诗田畯至喜释言云畯农夫也孙炎云农夫田官也选俊人主田谓之田畯典农之大夫谓之农夫
　　容齐五笔元元二字考之六经无所见而两汉书多用之如前汉文帝纪全天下元元之民元纪元元之民劳于耕耘严安元元黎民得免于战国严助使元元之民安生乐业东方朔元元之民各得其所匈奴元元万民是也予谓元元者民也而言元元之民元元黎民元元万民近于复重矣故顔注或云元元善意也留青日札丁差丁当也值也万物盛于丙成于丁其形中正象心也今人年二十为成丁古者四十歳曰丁盖人夀以百歳为期一干十年故丁在四十强仕之时苏武丁年奉使是也汉景天下男子年二十而始傅唐男女始生为黄四歳为小十六为中二十一为丁六十为老
　　秕言急就章甘麸殊美奏诸君注云进之君上非也筦子云海王之国谨正盐防十口之家十人食盐百口之家百人食盐终月大男食盐五升少半大女食盐三升少半吾子食盐二升少半杜佑注云诸君谓老男老女吾子谓小男小女急就章所云谓以此美味进之老人耳
　　丹铅录韩长孺云狱吏田甲辱安国田甲之甲犹某甲亡其名阴使聂翁壹为间翁者亦士豪之称
　　焦氏笔乘学林云论语托六尺之孤据周礼卿大夫之职国中自七尺以及六十野自六尺以至六十有五皆征之韩诗外国中二十行役则七尺者二十也其升降皆五年则六尺者十五也准此则孟子五尺之童乃十歳【本升庵集】
　　春风堂随笔仲尼之门五尺童子羞称五霸古以二歳半为一尺言五尺是十二歳以上十五歳则称六尺若晏婴身不满三尺是以律起尺矣周尺凖今八寸二尺四五寸岂成形体当是极言其短耳曹交九尺四寸以长凖今七尺五寸余
　　留青日札孟康曰古者二十而傅三年耕有一年之储故二十三而后役之如淳曰律年二十三傅之畴官各从其父畴学之高不满六尺二寸以下为罢癃盖汉仪注民年二十三为正年五十六衰老乃得免为庶民就田里今未二十三为弱过五十六为老皆发之著名籍给公家徭役也景帝二年令天下男子年二十始傅辨物志余夫程氏训一夫之弟别授田二十五亩俟其壮而有室乃授一夫百亩之田予谓一夫授田非一夫所能办必其八口竭作始足毕百亩之事一夫之弟则百亩有事之人也安得为余夫按陈氏礼书曰古者国有游倅田有余夫军有羡卒皆所以副其正也则知余夫一夫之副也周礼七家而赋一兵既已出身为兵则赋兵之时岂遂置百亩不治以其正夫就役而以其副者代井则余夫之名可考而知
　　戏瑕采薪曰樵采草曰苏庄子苏者取而爨之故鲍明逺寄妹大雷书云樵苏一叹舟子载泣盖指樵苏为采樵者若史记樵苏后爨周子仲党樵苏不爨清谈而已又直指为刍藁之属矣古人互举兼称往往如此宾退录陆放翁入蜀记载其父入沌后见舟人焚香祈神云告红头须小使头长年三老莫令错呼错唤问何谓长年三老云梢工是也长读如长幼之长乃知老杜长年三老长歌里白书摊钱高浪中之语盖如此因问何谓摊钱云博也按梁冀能意钱之戏注云即摊钱也则摊钱之谓博亦信矣
　　辍耕录吾郷称舟人之老者曰长老长上声盖唐已有之矣杜工部诗云长年三老长歌里白昼摊钱高浪中古今诗话谓川峡以篙手为三老乃推一船之最尊者言之耳因思海舶中以司舵曰大翁是亦长老三老之意
　　代醉编最能负舟水手之名子美有最能行长年舟子之称蔡梦弼曰峡中以舟师为长年舵工为三老子美拨闷诗长年三老遥怜汝
　　余氏辨林舟人谓之驾长俗呼为家长非也防璞云海壖呼篙师为长年杜诗有长年三老长歌里之句又古文诗话川峡以篙师为三长老盖推一船之最尊者呼之也若家长则奴仆媵妾称家主之辞矣
　　阅耕余录史记五宗世家赵王使使即县为贾人防索注防音桧古外反谓为贾人専贾卖之贾以取利若今之知市矣按知市者习知市中物价为两家平其交易即今所谓牙行
　　阅耕余录鹖冠子曰伊尹酒保立为世师酒保之名始见于此亦犹韩非目伊尹为庖宰也
　　老学庵笔记陈亚诗云陈亚今年新及第满城人贺李衙推李乃亚之舅为医者也今北人谓卜相之士为巡官巡官唐五代郡僚之名或谓以其巡游卖术故有此然北方市医皆称衙推又不知何谓
　　余氏辨林南人有言注为南国之人缁衣防云南人殷掌卜之人有遗余之言称云人而性行无恒不可为卜筮着犹不能知无恒之人而况于人乎
　　名义考日者占候时日者也风角占四方四隅之风者也
　　容斋续笔墨子书贵义篇云子墨子北之齐遇日者日者曰帝以今日杀龙于北方而先生之色黒不可以北子墨子不听遂北至淄水不遂而反日者曰我谓先生不可以北子墨子曰南之人不得北北之人不得南其色有黒者有白者何故皆不遂也且帝以甲乙杀青龙于东方以丙丁杀赤龙于南方以庚辛杀白龙于西方以壬癸杀黒龙于北方若子之言不可用也史记作日者盖本于此徐广曰古人占卜筮通谓之日者如以五行所置之日而杀其方龙之防安在亦可谓怪矣春风堂随笔元韶娶魏孝武帝后魏室竒寳多随后入韶家有二玉鉢相盛可转而不可出玛瑙榼容三升玉缝之皆西域鬼作也鬼作即世所谓鬼工
　　辍耕录世以疗马者曰兽医疗牛者曰牛医周礼天官冢宰篇兽医下士八人注兽牛马之属按此则疗牛者亦当曰兽医矣
　　老学庵笔记南朝谓北人曰伧父或谓之虏父南齐王洪轨上谷人事高帝为青冀二州刺史励清节州人呼为虏父使君今蜀人谓中原人为虏子东坡诗久客厌虏馔是也因目北人仕蜀者为虏官
　　杨公笔录世谓盗为绿林客按后汉新市人王匡王凤等共攻离乡聚藏于碌林中碌林山在荆州
　　老学庵笔记唐小説载李纾侍郎骂负版者云头钱价奴兵头钱犹言一钱也故都俗语云千钱精神头钱卖亦此意云
　　解酲语商人获利者曰遂心不得利曰犯耗买酒脯禳之至极贱行商呼为货脚行商亦谓坐贾曰匏汉盖相讥也
　　名义考货殖驵侩注防二家交易者如今度市师古曰驵者其首率即今所谓牙行牙本作互以交互为义互与牙字相近因讹为牙行广韵侩防合市人
　　余氏辨林唐人书互作牙互字似牙因转为牙衙门之衙押衙之衙俱宜作牙故军前大旗为牙旗而押衙者又所以押牙旗者也牙音似衙因讹为衙
　　五总志长安有龙戸见水即知有龙或引出但如鳅退之云衙时龙戸集上日马人来当是用此而马人不见于书更当详考且质于博古者
　　同话录昌黎广州诗衙时龙戸集上日马人来马人乃马援所留人种也若龙戸往往以为户而无明文近闻广人云有一种芦渟人在海防石窟中居止初亦无定处三四口共一小舟能没入水数丈过半日乃浮出形骸饮食衣着非人也能食生鱼兼取蚬蛤海物从舶人易少米及旧衣以蔽体风浪作即扛挽船置岸上而身居水中无风浪则居船中只有三姓曰杜曰伍曰陈相为婚姻意此乃龙戸之类
　　演繁露退之上广帅诗曰上日马人来传灯录曰富那夜奢昔为毗舍利国王其国有一类人如马裸露王运神力分身为蚕彼乃得衣王后复生中印度马人感恋悲鸣因号马鸣大士案中印度在西域西域地与广近岂唐时常有中印度人来至广境耶退之与佛异趣而此马人乃出佛典当是佛教已通中国马人已来亦同民庻赴上日衙集耶故退之得而记之也荀子蚕赋曰此夫身女好而头马首者欤今蚕头实不似马而卿乃云尔则蚕为马类古有其矣周礼禁原蚕为妨马也今术家末僵蚕涂傅马齿马辄不能龁草则蚕马同类信矣灯之説固専尊佛而自周礼以及荀子皆在佛教未入中国之前其説已如此殆古来已有此矣然蚕背悉有黒紫迹对出宛如马蹄而头实不似也困学纪闻送广帅诗上日马人来唐书环王传西屠夷盖马援还留不去者才十五隋末孶衍至三百皆姓马俗以其寓故号马留人与林邑分唐南境演繁露引灯录中印度乃在西域其説误矣
　　宛委余编韩退之上诗云衙时龙戸集上日马人来吴坰云长安有龙戸见水即知有龙或引出但如鳅鱼按此是潮州时上广帅作非长安也马人程大昌演繁露引灯录毗舍利王时其国有一类人如马裸露王运神力分身为蚕彼乃得衣王复生中印度马人感恋悲号以为入中国而上日有马人恐亦非也按俞益期牋云马文渊立铜柱岸北出有遗兵十余家居夀洽岸南对铜柱悉姓马婚姻至今二百余家言语饮食尚与中华同号曰马留恐此亦是马留之类耳又记得一小説龙戸在儋耳珠崖其人目睛皆青碧入水伏一二日盖即所谓昆仑奴也
　　桐薪采珠儿元时有司名曰乌蜑戸故今滇广之间诸夷采金珠者得称蜑人
　　戒庵漫笔江西省崇义县正徳间新立民皆軬种洞蛮也軬字在轸韵中音部本切后山丛谈云二广居山谷间不州县谓之猺人舟居谓之蜑人岛上谓之黎人猺音姚蜑音延韵书作蜑写者音但下注南夷海种则蜒字宜以虫从下为正軬种亦曰軬人丛谈所载三人今称无异盖有四等异人称矣
　　玉堂漫笔尝见阎闳尚有宪副云龙袖娇民为我文皇帝白沟之役时事欧阳圭斋南词中已有此语想是元时方言不知是何等也
　　鹤山雅言壤子汉书谓封于肥饶之国　山郎汉书杨恽以赀多为山郎
　　艺苑雌黄杜陵诗多言花门喜闻官军临贼诗花门腾絶漠拓羯度临洮又云花门小箭好此物弃沙场又即事诗闻道花门破和亲事却非又遣愤诗闻道花门将论功未尽归又有留花门一篇云花门既须留原野转萧瑟指囘鹘为花门注家不言其义予以唐地理志考之甘州删丹县北渡张掖河西北行千里有宁冦军军东北有居延海又北三百里有花门山堡又东北千里至囘鹘牙帐故谓囘鹘为花门也
　　杜诗正讹花门天骄子饱肉气勇决诸诗之言花门者皆囘纥也旧集作北门盖由字画小误唐以太原为北门非谓囘纥明矣卒章申言花门也
　　弹雅花门刺面以彣也説者但言囘纥不着多义因补之
　　剡溪漫笔宋孝武校猎江右选白衣左右百八十人皆面首富室面首疑俗所谓有头面人也




　　艺林彚考称号篇卷七
<子部,杂家类,杂考之属,艺林汇考__称号篇>
　　钦定四库全书
　　艺林彚考称号篇卷八
　　蓬莱知县沈自南撰
　　仆妾类
　　梁谿漫志律文有官户杂户良人之名今无此色人谳议者已不用此律然人罕知其故唐制凡反逆相坐没其男女及奴婢谓之官奴婢男年十四以下者配司农十五以上者配岭南为城奴也一免为畨户再免为杂户三免为良人皆因赦宥所及则免之凡免皆因恩言之得降一等二等直入良人诸律令格式有言官户者是畨户杂户之总号非谓别有一色葢本扵此辍耕录今蒙古色目人之臧获男曰奴女曰婢总曰驱口葢国初平定诸国日以俘到男女匹配为夫妇而所生子孙永为奴婢又有曰红契买到者则其元主转卖与人立券投税者是也故买良为驱者有禁又有陪送者则摽拨随女出嫁者是也奴婢男女止可互相婚嫁例不许聘娶良家若良家愿娶其女者聴然奴或致富主利其财则俟少有过犯杖而锢之席卷而去名曰抄估亦有自愿纳其财以求脱免奴籍则主署执凭付之名曰放奴刑律私宰牛马杖一百欧死驱口比常人减死一等杖一百七所以视奴婢与马牛无异按周礼其奴男子入于皁女子入于舂藳説文奴婢皆古罪人夫今之奴婢其父祖初无罪恶而世世不可逃亦可痛已又奴婢所生子亦曰家生孩儿按汉书陈胜秦令少府章邯免骊山徒人奴产子师古曰奴产子犹人云家生奴也则家生儿亦有所防
　　名义考奴婢之监知家务者谓之当家或云管家霍光传爱幸监奴王建诗不是当家频向説在朝之苍头卢儿在官之侍史官婢皆当家也【当平声】
　　资暇録呼奴为邦者葢旧谓僮仆之未冠者曰竖人不能直言其奴因号奴为竖髙欢东魏用事时相府法曹卒子炎误犯欢奴杖之欢讳树而威权倾于邺下当是郡寮以竖同音因目奴为邦义取邦君树塞门以句内有树字假竖为树故歇后为言今兼删去君字呼之一説邦字类拜字言奴非惟郎主是宾则拜
　　余氏辨林前汉司马臧获奴婢应邵曰方言荆淮海岱之间骂奴曰臧骂婢曰获燕齐奴谓之臧婢谓之获扬雄云凡民男而壻婢谓之臧女而妇奴谓之获张楫云壻婢之子谓之臧妇奴之子谓之获周礼云取货谓之臧笞得谓之获二字未明按风俗通云古制本无奴婢皆犯罪而为之臧者以被臧罪没入官为奴婢获者以逃亡获得为奴婢也二字了然
　　逌防璅言説文曰男入罪曰奴女八罪曰婢凡人男而壻婢曰臧女而妇奴曰获臧者犯罪没官为奴获者在逃被获为婢今祖制惟功臣家有给赏奴婢其余有犯男称雇工人女称使女在卿大夫家且不得有奴婢况士庶人乎
　　説原奴如也如女之服事人故字从女婢女之卑者故字从卑一説男曰奴女曰婢古者买人以为之厮养也析薪为厮炊爨为养又曰伴当汉子贱丈夫之号辨物志汉髙祖五年诏民饥饿自卖为人奴婢者皆免为庶人元帝时贡禹言官奴婢十余万税良民以给之宜免为庶人一也乃其实则有异周官太宰以九职任万民八曰臣妾聚敛疏材臣妾奴婢也此自鬻于人或豪家隠占力不能自赎与克自振拔者固常老死贱籍故髙祖悯其饥饿之由而免为庶人赈救之意也王猛时吏入官为奴婢官奴婢谓之臧获罪人之名或籍典撡作或分置诸苑养狗马禽兽此脱籍不得自由贡禹所谓在官游闲縻食以病民故其免为庶人者宥罪之意也宥罪之意重故光武严杀奴婢与炙灼奴婢者律
　　天中记吕不韦家僮万人师古曰婢妾总称説文男有罪曰奴奴曰童女曰妾
　　名义考左传王臣公公臣大夫大夫臣士士臣皁皁臣舆舆臣臣僚僚臣仆仆臣台礼奚八人郑曰古者从坐男女没官其少才智以为奚今侍史女婢皆古罪人周礼其奴男入于皁女入于舂藁今人家役使者但可谓之佣王逸云佣厮贱之人前功臣表咸出佣保之中师古曰佣卖功佣保可任信皆赁作者今律谓之雇工人也
　　名义考傅説胥靡庄子注刑徒之人以铁锁相连繋周公曰憎人者憎其余胥广韵须者贱妾之称古人以婢仆为余须亦作余胥
　　余氏辨林易经归妹以须本义云女之贱者考天官书织女三星须女四星陆氏震云织女三星贵须女四星贱此正取象之意
　　余氏辨林仆御车名然非贱者之役书云礼有六艺御居一焉故司徒以之教万民保氏以之教国子诗以执辔如组为贤孔子以执御为能而周官大驭戎仆田仆齐仆之官皆大夫上士为之然有同等为之仆有降等为之仆礼曰若仆降等则受不然则否是也有贵者为贱人仆礼曰君命召虽贱人大人必自驭之又襄子为鄙贤御是也有弟子为师长仆若鲁论冉有仆樊迟御是也
　　余氏辨林吴俗讳奴为鼻有解云糚门面耳或曰猪鼻善掘地义取生事云皆臆説也按契丹骂汉儿作十里鼻犹言奴仆也鼻字当是契丹国语
　　阅耕余録吾乡骂奴曰客作初不省其义及读西京杂记康衡勤学邑有大姓家富多书乃与客作得主人书徧读之又魏略焦先饥则为人客作饱食而已不取其直乃知俗语所自第为主佣作故曰客作本非骂詈之词
　　辍耕録凡婢役于婢者俗谓之重台按左氏传昭公五年日之数十故有十时亦当十位自王以下其二为公其三为卿注云日中为王食时为公平旦为卿鸡鸣为士夜半为皁人定为舆黄昏为日入为僚晡时为仆日昳为台防日中出阙不在第等王公旷其位又昭公七年天有十日人有十等故王臣公公臣大夫大夫臣士士臣皁皁臣舆舆臣台则所谓台者十等之至卑今岂亦本是与然加以重字尤有意
　　雪舟语婢之婢世谓重台评书者谓羊欣书似婢学夫人米芾学欣书故髙宗谓米字为重台今有人以非道进身而人又出其门是谓重台也干之干曰踏牀儿即重台之谓台或作擡
　　名义考陪重也陪臣重臣也诸侯之臣于天子曰陪臣陪儓犹陪臣也儓亦作台左传仆臣台方言南楚骂庸贱谓之田台
　　留青日札今呼侍婢曰丫头言头上方梳双髻未成人之时即汉所谓偏也刘賔客诗花面丫头十三四春来绰约向人时为小樊而作花面者未开脸也
　　秇林伐山南史王琨防婢所生防音骚今骂防奴本此老学庵笔记汉时送葬之礼极厚武帝之葬昭帝幼弱霍光不学取金钱财物鸟兽鱼鳖牛马虎豹生禽凡百九十物尽瘗藏之又以后宫守园陵于是园妾自此始矣后世因之遂不复变白乐天有园陵妾诗读者伤之天中记内则聘则为妻奔则为妾注妾之言接也闻彼有礼走而往焉以得接见于君子也説文有臯女子给事之得接于君者左传女为人妾妾不聘也韵会奔则为妾奔亦辠也
　　丹铅録糓梁传侄娣者不孤子之义一人有子三人缓带注侄音迭娣音第侄之为言迭也娣之为言第【一作递】也更迭次第御于君也古者天子一娶九女同姓媵之易曰其君之袂不如其娣之袂良后世目兄弟之子为侄夫男子而字从女六书之义舛矣又变迭之音而为直何啻千里　又按干令升左传注云侄娣者同姓媵女之称也兄之女来媵曰侄妹来媵曰娣若兄之女不媵者但曰兄之女而不曰侄妹不从媵者但曰妹而不曰娣古人之正名审称如此由此论之侄之字不惟不可加于男亦不可混称于兄之女也
　　野客丛书説者谓古之媵犹今之从嫁者也媵送也妾送嫡而行故谓妾为媵如女英随娥皇事舜是也仆按公羊传曰媵者何诸侯娶一国则二国往媵之以侄娣从侄者兄之子娣者女弟也又考毛诗正义凡送女适人者男女皆谓之媵僖五年左传晋人袭虞执其大夫井伯以媵秦穆姬史传称伊尹有萃氏之媵臣是送女者虽男亦名媵也毛诗求尔新特由不以礼嫁故父母之家男子妇女皆无肯媵之独自而来故谓之新特防璞江有泛序有嫡媵之説郑引公羊诸侯一娶九女二国媵之及引昏礼注古者女嫁侄娣送之晦翁以此诗不见劳而无怨之説以序为疑予固不敢妄议然考经传媵特送昏之名犹丧之赗与赙史记载伊尹为有莘媵臣古史载汤婚有莘乃以伊尹为媵送女春秋载公子结媵陈妇于鄄与执虞公及井伯以媵秦穆姬晋将嫁女于吴齐侯使析归父媵之伊尹公子结虞公井伯析归父皆尝为媵初不言某国之女为某国之媵妾也左氏同姓媵之异姓则否不过谓同姓至亲可讲餽送嫁女之礼异姓则可略也然春秋书齐人来媵与卫晋无异辞书人不书女其事甚明矧当时鲁为弱国尝为齐晋所凌犹恐不屑以女为媵齐晋大国肯以女为鲁女从妾乎古有一娶九女之事与否皆不可知考之经传断不以妾训媵楚辞九章云波滔滔兮来迎鱼鳞鳞兮媵予晦庵注媵送也波来迎鱼来送易咸封象曰咸其转颊舌滕口説也释文云滕达也郑康成虞翻作媵而亦训为送以此证媵为送益明尔雅曰媵将送也注逺于将之释曰谓从行孙炎曰将行之送也即不指为妾公羊禘于太庙用致夫人称姜氏贬也讥以妾为妻胁于齐媵之先者汉志谓董仲舒以娶于楚而齐媵之胁公立为夫人此乃汉儒之论恐因诗序而讹自后记传所载妾媵纷然矣【累瓦篇方言媵寄也托也送也】
　　秕言张南轩云予尝详味汉文帝与南越王尉佗书其首辞曰朕髙皇帝侧室子也故佗报书首亦曰老夫故越吏也文帝不以髙帝侧室之子为讳则佗敢以越吏为嫌哉愚按礼记云妻将生子及月辰居侧室夫使人日再问之注云凡生子无问妻妾皆在侧室然则侧室子未可便以为妾子也孝恵帝无子吕后潜取他人子养之宫中恵帝崩吕后立少帝及诸王皆非真孝恵子文帝云朕髙皇帝侧室子若曰朕髙皇帝亲子非如少帝比意佗亦以少帝诸王皆他人子心有不服故文帝明言此意以厌服之耳若以侧室为妾子则于礼记之义有妨青史子五十三篇今存胎教一篇其首云古者胎教之道王后有身瑞七月居于蒌室当即侧室固亦王后所居也
　　鹤山雅言内则妻将生子及月辰居侧室注侧室夹室之次燕寝也疏正寝之室在前燕寝在后侧室又次燕室之旁妻既居侧室妾亦当然文帝赐尉佗诏自称侧室之子正是本然非谦词也论者误讲
　　丹铅録卲文庄云妾之于礼久矣有媵而妾者有卜而妾者卜而妾者闻命而趋不备六礼故谓之奔传曰疲于奔命葢言速也奔者必非滛滛而奔者谓之滛奔是故女之嫁者有二道焉有聘而嫁者有奔而嫁者慎按天文有织女王贵女须女主贱女贵女则嫡也贱女则诸侯之副宫九媵大夫之侧室三归也礼之所谓买妾奔则为妾皆不备礼之谓也先王制礼岂不欲六礼皆备而后归哉礼不下庶人势也故仲春奔者不禁恐失时也荒年杀礼多昏欲繁育也许氏説文妾字从辛女之有罪者为人妾汉缇萦上书愿没为官婢以赎父罪此葢秦法周之盛也决不然也周礼有女奚之条亦刘歆附会文奸以欺王莽者殆不可信王莽末年令天下奴婢赎还为良朱子纲目亦善之岂有周公制法不如王莽乎妾字从辛葢亦秦篆非古篆也
　　鹤山雅言三代嫁嫡女则娣侄媵异姓亦媵无嫁少女法并谓之妾如戴妫生子为宣公亦只説送归妾疑买妾不知其姓则卜之此是后世秦汉来语左传奔曰妾亦同此
　　韵语阳秋何彼秾矣之诗美王姬而作也周姬姓故皇女皆称姬如陈妫楚芈齐姜之类是也后世凡妇人皆称姬误矣南朝人士皆谓姬人如萧纶见姬人诗所谓狂夫不妬妾随意晚还家刘孝绰咏姬人未出诗所谓帷开见钗影动闻钏声梁王僧择为姬人怨诗所谓还君与妾扇归妾与君裘江总为姬人怨服药诗所谓妾家邯郸好轻薄特忿仙童一丸药是也
　　避暑録话妇人以姓为称故周之诸女皆言姬犹宋言子齐言姜也自汉以来不复辨类以为妇人之名故史记言髙祖居山东好美姬汉书外戚云所幸姬戚夫人之类固已失矣注汉书者见其言薄姬虞姬戚姬唐姬等皆妾而非后则又以为众妾之称近世言妾者遂皆为姬事之流失实每如是今谓宗女为姬亦因诗言王姬之误也
　　石林燕语古者妇人无名以姓为名或系之字则如仲子季姜之类或繋之諡则如戴妫成风之类各不同周人称王姬伯姬葢周姬姓故云而后世相承遂以姬为妇人通称以戚夫人为戚姬虞美人为虞姬自汉以来失之政和间改公主而下名曰帝姬此亦沿习熟惯而不悟国姓自当为嬴余尝以白蔡鲁公惮于改作而止七修类藁叶石林燕语云云予初读之亦谓是也谛思真可谓燕语也夫姬固周姓亦谓妇人美称韵防之释也毛诗又曰彼美淑姬师古曰周贵于众国之女所以妇人之美者称姬若以国姓而后世传讹则黄帝姓姬炎帝姓姜左传虽有姬姜连称之辞独用一姜字称妇人可乎　説畧陈风曰彼美淑姬可与晤言非必姬氏女秦纪吕不韦娶邯郸姬絶美亦槩为妇人称也疑耀古者妇人不称名出嫁之后即以父母之姓为名如春秋王姬齐姜宋子之类是也故姬者周之姓也如齐称姜宋称子耳后世字学不明以姬字为女人通称已误汉有薄姬栗姬宪姬是又以姬为妾矣蔡京当国改公主为帝姬更足掩口时公主乃赵姓既于姬字不合岂以帝之女可为人之妾耶宋人精于考究而当时卒无一人驳正者则为京之权所怵也
　　戏瑕疑耀谓姬者周姓后世字学不明以姬字为女人通称耳甚似不然姬故黄帝氏姓周人孠之故春秋称王姬诸姑伯姊并得称焉鲁为同姓称叔姬季姬共姬犹齐之称姜宋之称子陈之称妫秦之称女怀嬴之类是也葢古者妇人称名率从其国姓而女之适人者明有所从则又繋诸国若郯伯姬杞叔姬宋荡姬郑季姬卫穆嬴宋穆姜之谓矣至周穆王娶盛伯之女传曰同姓之亲故称盛姬固一説也然水经注载巫山之上帝女居焉宋玉所谓天帝之季女名曰瑶姬襄阳耆旧则称赤帝女姚姬未行而卒葬于巫山之阳是不在周以前乎而楚非周姓文王得丹之姬滛朞年不聴朝魏安厘王如姬最幸为公子盗晋鄙兵符楚庄王立鼔钟之间左杖郑姬右拥越姬又左传有秦姬燕姬胡姬陈夏姬彼何以故至汉魏而后相沿为嫔嫱戚畹之通称矣然则称姬者自是美名之意在赤帝时已有之何闗后人谬戾哉窃谓今之称姬者独吴人为近古葢吴之先故姬姓也六朝三唐诗中往往称吴姬至燕赵佳人亦并称姬罪不在学之不明矣
　　兼明书宣五年左传云郑文公有贱妾曰燕姞而生穆公石癸曰吾闻姬姞耦其子孙必蕃姞吉人也后稷之元妃也明曰石癸所言是论姞字之义义即当时姞从人作吉后代改之从女若当是从女安得吉人之语乎故是从女者失其义也
　　谰言长语娘字俗书古无当作娘今通为妇女之称予观韩魏公安阳集公中云宋宫中称郭后为大娘刘妃为小娘则皇家亦如此称之不独民间
　　余氏辨林娘之为称少女也若古有吴娘泰娘窈娘杜秋娘之类今俗误以为母称葢母宜作娘字也
　　辍耕録娘字俗书也古无之当作娘按説文频扰也肥大也从女襄声女良切其义如此今乃通为妇女之称故子谓母曰娘而世谓穏婆曰老娘女巫曰师娘都下及江南谓男觋亦曰师娘娼妇曰花娘达旦又谓曰草娘苖人谓妻曰夫娘南方谓妇人之无行者亦曰夫娘谓妇人之卑贱者曰某娘曰几娘鄙之曰婆娘考之风俗通汉何敞为鬼苏珠娘按诛亭长龚寿隋书韦世康为绛州刺史与子弟书云况娘春秋已髙温凊宜奉教坊记北齐时丈夫着妇人衣行歌傍人齐和云踏謡娘南史梁元徐妃与帝左右暨季江私通季江曰徐娘虽老尚犹多情又梁临川王宏侵魏魏遗以巾帼歌曰不畏萧娘与吴姥但畏合肥有韦虎谓韦睿吕僧珍也大业拾遗隋炀帝宫婢曰雅娘唐史张旭草书见公孙大娘舞剑器而通神又武承嗣闻乔知之婢窈娘美夺取之杜工部诗耶娘妻子走相送又黄四娘家花满蹊白乐天诗吴娘暮雨萧萧曲韦应物诗春风一曲杜韦娘栁子厚下殇女暮砖记始名和娘乐府杂録张红红唱歌丐于市韦青纳为姬敬宗召入宫号记曲娘又望江南曲始自朱崖李太尉镇浙西日为姬谢秋娘所制明皇杂録呼白鹦鹉为雪衣娘甘泽謡武三思晚获一妓曰绮娘狄仁杰至遂逃壁隙中曰我天上花月之妖也樊川集杜秋娘年十五为李锜妾锜败入宫后坐谴归故里又窦桂娘父良建中初为汴州户曹掾李希烈破汴州取桂娘去李贺集贺撰申胡子觱篥歌成翔客喜擎觞起立命花娘出幙徘徊拜客刘賔客集泰娘本韦尚书家主讴者河东记唐进士段何卧病遇妊娘留诗而愈竒崔氏鸎鸎婢曰红娘霍小玉传长安中有媒氏鲍十二娘薛苍驸马青衣也余媚娘叙録陆希声娶余媚娘媚娘约媒曰陆郎中若必得儿侍巾栉须立誓不置侧室及女奴图经蚕神谓之马头娘杜阳杂编南海贡竒女卢娘娘工巧无比丽情集陈敏兄妾越娘貌美兄死遂与款狎续齐谐记齐頴寓山阴夜见前宰妾万文娘墨庄漫録李后主令宫嫔窅娘以帛绕脚令纎小右畧举一二不能悉载是则今之云云皆有所本然都下自庶人妻以及大官之国夫人皆曰娘子未尝有称夫人郡君等封赠者载考之史隋柴绍妻李氏起兵应李渊与绍各置幕府号娘子军唐平阳公主兵与秦王定京师号娘子军花蕋夫人宫词诸院各分娘子位韩昌黎有祭周氏二十娘子文以此推之古之公主宫妃已与民间共称娘子则今之不分尊卑亦有自来矣丹铅録南宋萧齐崇尚佛法阁内夫娘悉令持戒麾下将士咸使诵经【见法琳辨正论】夫娘之称本此谓夫人娘子葢是美称也是时北则胡后却扇于昙献南则徐妃赠枕于瑶光龟兹王女纳于鸠摩罗什反以为荣千金公主偶于滛毒丐僧不以为耻后世以夫娘为恶称縁此东坡戏语有和尚宿夫娘相牵正上牀云陶九成乃为骂语葢未见六朝杂説耳
　　能改斋漫録妇女以姐为称説文曰嬄字或作姐古字假借也子也切近世称女兄为姐葢尊之也按魏繁钦与文帝牋曰自左史妠謇姐名倡魏志曰文帝令吐防与左等于賔客之中吹笙防琴李善注云其史妠謇姐葢亦当时之乐人以是知妇之称姐汉魏已然矣秕言女兄曰姊字从今人作娣或作姐皆非也女弟曰娣闽人呼母曰姐不得为女兄之称
　　爱日斋丛抄史髙帝纪有武负陈丞相世家有张负绛侯世家有许负皆以为妇人记言王媪武负则信妇人矣班书如淳注俗谓老大母为阿负师古引刘向列女传魏曲沃负者魏大夫如耳之母此古语谓老母为负耳世家言户牖富人张负索隠曰妇人老宿之称然称富人或恐是大夫尔予谓张负果妇人当是清女之流亦富人也许负相者索隠引应劭注老妪也意其负妇音同古文相通用不然冯妇固晋善士欤史注犹有异论者
　　史记考要髙祖记尝从玉媪武负贳酒汉祖之母曰媪赵左师触龙称太后曰媪贵贱通称也王氏之媪武氏之负负亦媪类也郭解周勃世家所称许负亦同若陈平世家所称张负乃男子之名
　　吹剑録女以行称者既醉诗曰厘尔女士注云女有士行也汉列女传捜次材行晋列女传载循六行班姬女史箴有妇行篇然古今志妇人者止曰碑曰志未尝称行状近有乡人志其母曰行状不知何所据
　　巵言今世俗语凡画美妇人皆曰士女
　　桐新吴俗男子呼妇人为女客葢有自来宋玉髙唐赋昔者先王游髙唐怠而昼寝梦见一妇人曰妾巫山之女也为髙唐之客
　　説楛女为阴象二女为奻三女为奸日女为妟以隂掩阳之义妨防婞嫉防嫌婪媮威媿防媟嬻等字皆从女取阴私之义若训妇人处子则背矣
　　野客丛书海録碎事曰越俗以珠为寳生女名珠娘生男名珠儿緑珠之意用此仆谓不然以女名珠者珍爱之意也如彭宠之女名女珠竒章公牛僧孺爱姬名珍珠皆珍爱之意且彭宠南阳人初非越俗也
　　丹铅録説文娃圜深目貌一曰吴楚之间谓好曰娃吴有馆娃宫扬雄赋赀娵娃之珍髦师古曰美女也史记赵主父内吴广女娃嬴孟姚徐广引古史考云内其女曰娃此因内女之文而妄説也
　　弹雅女郎本是侍儿正呼亦可泛説如木兰词同行十三年不知木兰是女郎是也如详全篇词意乃庶姓民家女非侍儿也
　　弹雅妇【房九切上】字俗音误读若务【亡遇切去】古今韵书所不收而白居易琵琶行老大嫁作商人妇上协故下协去竟是三韵杂协诸本古今无通用者则知中晚有此方俗之音乱厠于韵脚前此不然也
</div>
    <div class="pagination">
<a href="艺林汇考_page19.html">上一页</a><span>...</span><a href="艺林汇考_page15.html">15</a><a href="艺林汇考_page16.html">16</a><a href="艺林汇考_page17.html">17</a><a href="艺林汇考_page18.html">18</a><a href="艺林汇考_page19.html">19</a><span class="current-page">20</span><a href="艺林汇考_page21.html">21</a><a href="艺林汇考_page22.html">22</a><a href="艺林汇考_page23.html">23</a><a href="艺林汇考_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
