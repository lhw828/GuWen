<!DOCTYPE html>
<html>
<head>
    <meta charset="UTF-8">
    <title>古今说海 - 第 28 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今说海 - 第 28 页/共 59 页</h1>
    <div class="content">　　蜗牛不独能伏蝎亦能制蜈蚣蜈蚣见蜗牛则不复能去蜗徐登其背以涎绕之其足尽落

　　太常博士李处厚知庐州梁县尝有殴人死者处厚徃验伤以糟或灰汤之类薄之都无伤迹有一老父求见乃邑之老书吏也曰知验伤不见迹此易辨也以新赤油伞日中覆之以水沃尸其迹必见处厚如其言伤迹宛然自此江淮之间官司徃徃用此法

　　世谓太守为五马人罕知其故事或言诗云孑孑干旟在浚之都素丝组之良马五之郑注谓周礼州长建旟汉太守比州长法御五马故云后见龎几先朝奉云古乘驷马秦至汉时太守出则增一马事见汉官仪也

　　杜牧华清宫诗云长安回望绣成堆山顶千门次第开一骑红尘妃子笑无人知是荔枝来尤脍炙人口据唐记明皇帝以十月幸骊山至春即还宫是未尝六月在骊山也荔枝盛暑方熟词意虽美而失事实矣

　　子瞻常自言平生有三不如人谓着棋吃酒唱曲也然三者亦何用如人子瞻之词虽工而多不入腔盖以不能唱曲耳

　　荆公禹玉熈宁中同在相府一日同侍朝忽见虱自荆公襦领而上直缘其须上顾之而笑公不自知也朝退禹玉指以告公公命从者去之禹玉曰未可轻去辄献一言以颂虱之功公曰如何禹玉笑而应曰屡游相须曽经御览荆公亦为之解頥

　　蒲传正知杭州有术士请谒盖年踰九十而犹有婴儿之色传正接之甚欢因访以长年之术答曰某术甚简而易行他无所忌惟当絶色欲耳传正俛思良久曰若然则寿虽千歳何益

　　王元泽数歳时客有以一獐一鹿同笼以问雱何者是獐何者为鹿雱实未识良久对曰獐边是鹿鹿边是獐客大竒之

　　古今说海卷八十九

　　●钦定四库全书

　　古今说海卷九十

　　（明）陆楫 编

　　说畧六【杂记六】

　　○续墨客挥犀【阙名】

　　石曼卿善豪饮与布衣刘潜为友甞通判海州刘潜来访之曼卿与剧饮中夜酒欲竭顾船中有醋斗余乃倾入酒中并饮之至明日酒醋俱尽每与客痛饮露发跣足着械而坐谓之囚饮饮于木杪谓之巢饮以藳束之引首出饮复就束谓之鳖饮其狂纵大率如此廨后为一庵常过其间名之曰扪虱庵未甞一日不醉仁宗惜其才常对辅臣言欲其戒酒延年曼卿闻之因不饮遂成疾而卒

　　刘潜以淄州职官权知郓州平阴县事一日与客饮驿亭左右忽报太夫人暴疾潜驰归已不救矣潜抱母一恸而絶其妻见潜死抚潜尸大号而卒时人伤之曰子死于孝妻死于义孝义之事并集其家

　　鄱阳龚冕仲自言其祖纪与族人同应进士举唱名日其家众妖竞作牝鸡或晨雊犬或巾帻而行鼠或白书羣出至于器皿服用之物悉自变易其常处家人惊惧不知所为乃召女巫徐姥者使治之时尚寒与姥对炉而坐有一猫正卧其侧家人指猫与姥曰吾家百物皆为异不为异者独此猫耳于是猫亦人立拱手而言曰不敢姥大骇驰去后数日捷音至二子皆髙第矣知妖异未必尽为祸也

　　华岳张超谷岩石下有僵尸齿髪皆完春时游人多以酒沥口中呼为卧仙好事者作木榻以荐之嘉佑中有石方十余丈自上而下正塞岩口岂非仙者所蜕山灵护之不欲人之亵慢邪

　　闽岭以南多木棉土人竞植之采其花为布号吉贝余后因读南史海南诸国传言林邑诸国出古贝木其花成对如鹅毳抽其绪纺之以作布与苎不异亦染成五色织为斑布正此种也盖俗呼古为吉耳

　　欧阳诗话有讥唐人夜半钟声到客船之句云夜半非钟鸣时或谓人之始死者则必鸣钟多至数百千下不复有昼夜之拘俗号无常钟疑诗人偶闻此耳余后过姑蘓宿一院夜半偶闻钟声因问寺僧皆曰固有分夜钟曷足怪乎寻闻他寺皆鸣始知夜半钟惟姑蘓有之诗人信不谬也

　　梁灏八十二歳雍熈二年状元及第其谢启云白首穷经少伏生之八歳青云得路多太公之二年后终秘书监年九十余

　　延平呉氏姊妹六人皆妬悍残忍时号六虎就中五虎尤甚凡三适人皆不终平生手杀婢十余人每至夜分常闻堂庑间喧呼击扑之声同室者皆惧五虎怒曰何鬼敢尔命开户移榻于中庭持刃独寝彻旦寂然人谓五虎之威鬼犹畏之也

　　守宫其形大槩类蜥蜴足短而加阔亦有金色者秦始皇时有人进之云能守钥人不敢窃发钥故名之曰守宫由此也又云致于宫中宫人之有异志者即吐血污其上或曰以守宫系宫人臂守宫吐血污臂者有淫心也秦皇则杀之

　　长安故宫阙前有唐肺石尚在其制如佛寺所系响石而甚大可长八九尺形如人肺亦有欵志但漫剥不可读秋官大司冦以肺石达穷民原其义乃伸寃者击之立其下就士师听辞如今之挝登闻鼔也所以肺形者便于垂又肺主声声所以达其寃也

　　张杲卿丞相知润州日有妇人夫出经数日不归忽有人报菜园井中有死人妇人惊徃视之号哭曰吾夫也遂以闻官公命属官集邻里就井验是其夫与非众皆以井深不可辨请出尸验之公曰众皆不能辨妇人独何以知其夫收付所司鞫问果奸人杀夫妇人与其谋

　　渔家以猢狲毛置之网四角则多得鱼云鱼见之如人之见锦绣也今有见人于江湖溪沼间垂钓布网者但至心黙祷诵揭谛呪一七遍则可使终日无获湘潭间有李道人常持此呪以济物命后为羣渔所仇乃越境而遁

　　北方有白鴈似鴈而小色白秋深则来白鴈至则霜降河北人谓之霜信杜甫诗云故国霜前白鴈来即此也

　　夜藏饮食器中覆之不密鼠闻其气欲盗食而不可得则环器而走涎滴器中食之者得黄病通身如蜡针药所不能疗也

　　李庭彦献百韵诗于一上官其间有句云舍弟江南没家兄塞北亡上官惕然伤之曰不意君家凶祸重并如此庭彦遽起自解曰实无此事但圗对属亲切耳

　　许义方之妻刘以端洁自许义方甞出经年始归谓其妻曰独处无聊得无时与邻里亲戚徃还乎刘曰自君之出惟闭门自守足未甞履阈义方咨叹不已又问何以自娱答曰惟时作小诗以适情耳义方欣然就命取诗观之开卷第一篇题云月夜招邻僧闲话

　　东汉人无双名者或以问乡贡进士方绚绚云王莽时禁用两字名盖沿袭所致

　　处士刘易隠居王屋山尝于斋中见一大蜂罥于蛛网蛛为蜂螫坠地俄顷蛛鼓腹欲裂徐徐行入草囓芋梗微破以疮就囓处磨之良久腹渐消轻捷如故自后人有为蜂螫者挼芋梗傅之则愈

　　王舜求云莴菜出呙国有毒百虫不近蛇虺过其下触之则目瞑不见物人有中其毒者唯生姜汁解之

　　谢正秀才云有人食黄颡鱼后食荆芥汤实时死后见医者云二物极相反食他鱼亦宜禁之

　　古今说海卷九十

　　●钦定四库全书

　　古今说海卷九十一

　　（明）陆楫 编

　　说畧七【杂记七】

　　○闻见杂录【阙名】

　　太祖为殿前都点检有殿直冲节执诣枢府枢相王朴曰太尉军制殿直庭臣无回避礼后太祖每曰安得如王朴者相之

　　故事执政奏事坐论殿上太祖即位之明日执政登殿上曰朕目昏持文字近前执政至榻前密遣中使撤其坐执政立奏事自此始也

　　慈圣光献皇后养女范观音得幸仁宗温成患之一日歳大旱仁宗祈雨甚切至然臂香以祷宫人内珰皆然祈雨之术备尽天意弗答上心忧惧温成养母贾氏宫中谓之贾婆婆威动六宫时相认之以为其姑乃阴谓丞相请出宫人以弭灾变上从之温成乃曰上非出所亲厚者莫能感天意首出其养女以率六宫范氏遂被出而雨未至上问台官李东之曰惟册免议未行耳是夕锁院贾氏营救不获时相从工部侍郎拜武鎭军节度使同中书门下平章事判北京雨遂霔

　　先公为谏官论王徳用进女口仁宗初诘之曰此宫禁事卿何从知先公曰臣职在风闻有之则陛下当改无之则为妄传何至诘其从来也仁宗笑曰朕真宗子卿王某子与他人不同自有世契徳用所进女口实有之在朕左右亦共亲近且留之如何先公曰若在疏逺虽留可也臣之所论正恐亲近仁宗色动呼近珰曰王徳用所进女口各支钱三百头即今令出内东门了急来遂涕下先公曰陛下既以臣奏为然亦不须如此之遽且入禁中徐遣之上曰朕虽为帝王然人情同耳茍见其涕泣不忍则恐朕亦不能出之卿且留此以待报先公曰陛下从谏古之哲王所未有天下社稷幸甚久之中使奏宫女已出门矣上复动容而起

　　李和文都尉好士一日召从官呼左右军官妓置会夜午台官论之杨文公以告先公不答退以红笺书小诗以遗和文且以不得预会为恨明日眞宗出章疏先公曰臣尝知之亦遗其诗恨不得徃也太平无象此其象乎上意遂释

　　丁晋公甞忌杨文公一日诣晋公既拜而髯拂地晋公曰内翰拜时须拂地杨起视其仰尘曰相公坐处幕漫天时人称其敏而有理

　　太祖一日幸后苑赏牡丹召宫嫔将置酒得幸者以疾辞再召复不至上乃亲折一枝过其舍而簮于髻上上还辄取花掷地上顾之曰我辛勤得天下乃欲以一妇人败之邪即引佩刀截其腕而去

　　金城夫人得幸太祖颇恃宠一日宴射后苑上酌巨觥以劝太宗太宗固辞上复劝之太宗顾庭中曰金城夫人亲折此花来乃饮上遂命之太宗引弓射而杀之再拜而泣抱太祖足曰陛下方得天下宜为社稷自重而上饮射如故

　　张乖崖布衣时客长安旅次闻邻家夜聚哭甚悲讯之其家无他故乖崖诣其主人力叩之主人遂以实告曰某在官不自慎私用官钱为家仆所持欲娶长女拒之则畏祸从之则女子失节约在朝夕所以举家悲泣也乖崖明日至门首俟其仆出即曰我白汝主假汝至一亲家仆迟迟强之而去出城使导马前至崖间即数其罪仆仓皇间以刃挥坠崖中归告其邻曰仆已不复来矣速归汝乡后当谨于事也

　　太祖即位方镇多偃蹇所谓十兄弟者是也上一日召诸方镇授以弓剑人驰一骑与之私出固子门大林中下马酌酒上语方镇曰此间无人尔辈要作官家者可杀我而为之方镇伏地战恐上再三谕之伏地不敢对上曰尔辈是真欲我为主邪方镇皆再拜呼万歳上曰尔辈既欲我为天下主尔辈当尽臣节今后毋或偃蹇方鎭复再拜呼万歳与饮尽醉而归

</div>
    <div class="pagination">
<a href="古今说海_page27.html">上一页</a><span>...</span><a href="古今说海_page23.html">23</a><a href="古今说海_page24.html">24</a><a href="古今说海_page25.html">25</a><a href="古今说海_page26.html">26</a><a href="古今说海_page27.html">27</a><span class="current-page">28</span><a href="古今说海_page29.html">29</a><a href="古今说海_page30.html">30</a><a href="古今说海_page31.html">31</a><a href="古今说海_page32.html">32</a><a href="古今说海_page33.html">33</a><span>...</span><a href="古今说海_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
