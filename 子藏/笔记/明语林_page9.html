<!DOCTYPE html>
<html>
<head>
    <meta charset="UTF-8">
    <title>明语林 - 第 9 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明语林 - 第 9 页/共 11 页</h1>
    <div class="content">　　陈粹之按察豫章罢归，无以朝夕，月廪于公三石。南州人过者，辄望其闾而拜。
　　有朝鲜使，于鸿胪寺见举人刘甲，问知其贯，曰："是刘公乡人耶？公起居何似？"刘问故，曰："吾闻中国李西涯、刘东山久矣！"后刘公远戍安南，使贡者问广令曰："刘司马远戍西鄙，得毋恙否？"
　　岭南人游国学，北中人士必问之曰："游白沙先生门否？"以一字一墨为验，而因以轻重其人。
　　蔡虚斋友宁永贞、孙九峰，拜何椒丘，愿为弟子。既又友储殖庵、杨月湖，好古独信，贞风渊轨，使人躁息妄消。
　　徐健尝与白良辅论学，不合而罢。比晓，白诣徐，叩门揖曰："吾中夜乃思得之，始知吾子贤予远甚。"
　　邵二泉宝云："论名臣，于正统、景泰间，刘忠愍敦君臣大义，章恭毅明国家大纪，于肃愍建社稷大功；皆愿为执鞭，而不可得！"
　　许襄毅[进]谓邢知州曰："吾遥知关西有二高，一为华岳，一为雍世隆。"
　　刘瑾慕康德涵才名，欲招致，康不肯往。及献吉系狱，康慨然诣瑾。瑾大喜过望，延置上坐，急趋治具。康曰："仆有所言，许我乃得留。"瑾曰："惟先生命。"康曰："昔高力士为李白脱靴，君能之乎？"瑾曰："请即为先生脱之。"康曰："仆何敢当李白？李梦阳之才，百倍于白。一不当公，遂下之吏，亦安肯屈白乎？"瑾从屈谢。明日，梦阳得释。
　　王龙溪少年任侠，日耽饮博。阳明欲一晤，不可得，令弟子六博投壶，歌呼饮酒。因命密瞷龙溪，随至酒肆，索与共博，龙溪笑曰："腐儒岂能尔？"曰："吾师门固日如此。"龙溪大惊，求见阳明，一接眉宇，便称弟子。
　　廖道南曰："予在翰林。见有亭一区，曰‘柯亭'，有柏二株，曰‘柯学士柏'。抑何流风遗泽，令人永矢勿谖？"
　　胡原荆[涍]为御史，言事侵中贵人，削藉从户部给繻。跨一驴，都门客争劳之，一中贵人沃之酒，以好罽衫强被原荆背，曰："毋谓我曹无人，即从君死不难也！"
　　文征仲望隆朝野，周王以古鼎、古镜，徽王以宝缶珍货几数百镒，求馈曰："王无求于先生，不尔，仰慕之私无以自致。"先生固谢勿启。四夷贡道吴门者，争望里而拜，以不得见文先生为恨。
　　黄宪副卷孤介悃朴而甚好客，常服犊鼻衣，身自临庖。一日，耿楚侗来诣，纵谈名理，因及疆场，奋臂自矢。已，有婢从屏间曰："烹鸡已熟。"时剧谈方适，应曰："少需。"如是者三，乃起入治具，盥手更出，欢笑移日，胾肋狼籍，了不为意。楚侗出语人曰："吾乃今游羲皇世矣。"
　　陆子渊云："章枫山乐易不事边幅，喜与后生谈论，终日忘倦。言若不甚切深，而其应皆如景响，所谓国家之蓍蔡。"
　　李尚书古仲尝言："刘清惠[麟]觞予岘山逸老堂，了无夙具，旋以乳羊博市沽，风雨萧萧，欣然达夜。"
　　顾泾阳[宪成]曰："自予十岁时，闻海忠介名，真如天上人，不可及；既稍知学，读忠介《直言天下第一事疏》，其有功于社稷，可千万世。"
　　唐荆川以古文负重名，胡梅林尝出徐文长所代，谬谓己作。荆川惊曰："此殆辈吾！"后又出他文，荆川曰："向固谓非公作，然其人果谁耶？愿一见之！"乃呼文长偕饮，结欢而去。
　　一直指按粤，恶万公士和，欲捃摭之。时黄公佐家居，高不可致，忽出谒直指。直指心喜能致公，自起迎公，公入揖曰："老夫久不诣公府，今为万君来。闻欲涅之，其人亦安可缁？"
　　万士和之饶，唐[原缺]以双磁罂赠之，曰："饶非乏磁，而予以磁赠，知君不取磁于饶也。"
　　山人陆中行，吐纳风流，寄词逸婉。弄扁舟五湖间，信风来遄。一日过吴门，黄淳甫异之，洒洒晨夕，拍浮曰："见陆生，引人自远，何必山水？"
　　赵高邑吏部[南星]，过王半庵司空[原缺]，图史纵横，异香絪绕，少为流连。归叹曰："司空故有佳致，不及陈少宰口口[于廷]自有香也。"一日，语叶福清[向高]曰："冢宰不足喜，喜与陈孟谔同官。"
　　袁公安[宏道]，于陶石篑[望龄]楼架上，得一阙编，恶楮败煤。挑灯读之，惊呼问："谁作？今耶，古耶？"已知徐文长，两人跃起，灯影下且叫且哦，僮仆皆错愕起。公安向人或作书，必首称文长先生。有来诣者，即出诗与读。
　　陈卧子[子龙]举进士，客来贺，则曰："一第不足喜，所喜者出黄石斋先生门下。"
　　刘念台[宗周]家居，闭门扫轨。给事中徐耀请见，念台谢之。耀曰："昔人不得见刘元城，以为如过泗州不得见大圣。耀若徒返，亦何颜对乡里父老？"都督刘应国见，辄涕泗再拜，自言："不远万里，接遘名贤，喜极难为情，不自禁其悲哽。"
　　周仲驭[騼]见刘念台，念台留饭。仲驭语人以匕著长短若何，杯盘小大若何，为一生未有之荣。
　　沈征君游金陵，年未弱冠。时郑玄岳为司农，于同邑徐生得其文，啧啧欣赏。便投刺相访，折节定交。尝命其于留之书舍，子适他往，公怒笞之，曰："沈生天下士，可同他客乎？"
　　征君足迹不涉城市，垂四十年。当事委曲纳交，罕得见面。有别驾迹其在僧刹，潜追蹑及之。退语人曰："今年晤沈耕岩，前年扪黄山天都峰，都忘尘世。二者，吾任宁国大快事，亦生平大快事！"

明语林卷十一
宠礼
　　洪武初，甘露降，上召宋文宪赐坐，躬执金杓，炼汤于鼎。以甘露投之，手注于卮，以赐文宪，曰："此和气所凝，延年愈疾，与卿共之。"
　　刘仲璟丰发伟貌，论议英发。上一日召见，喜曰："真伯温儿！"特置阁门使，使仲璟为之，曰："欲汝日夕左右。"
　　詹同、刘基，尝侍上燕乾清，同醉还史馆。未几，上乘步辇至，同馀酲犹未解。上曰："卿醉耶？"同对曰："臣虽醉，犹能赋诗，赠黄秀才。"问诗何在，对曰："在史馆。"上顾命濂取以进，笑曰："朕即和同诗，卿当为朕书之。"濂书讫，以赐夏昹。
　　宋学士不胜杯勺，一日应制，献《秋水赋》。赐宴，敕大官进膳、内官行觞。上顾问濂饮何以不尽，将撒，命更嚼一觞。濂再起固辞，引杯缩瑟。上笑，强之曰："卿男子，何不慷慨？"濂饮遂醉，行步欹侧。上命赋诗，书无行列，甫缀五韵，上亲御翰墨，赋《楚辞》一章，仍命侍臣赋《醉学士歌》，且曰："俾后世知朕君臣同乐。"
　　景濂乞归，上御制诗饯之云："白下开尊话别离，知君此后迹应希。"公续之云："微臣愿作衡阳雁，一度秋风一度归。"上悦，赐白金锦币文绮，曰："为卿作百岁衣。"自是，岁一来朝。
　　罗复仁以编修乞休，高祖赐一布衣，而题其上曰："性虽粗率，忠直可喜。赐此布衣，归于田里。"
　　蹇忠定[义]赐第大明门内，上命中人进式，皆不称，亲为画图，命工戒期落成。
　　金侍郎[问]在仁庙时，尝赐《欧阳集》二十册，宝藏之。已而不戒于火，失其八。后宣庙于文华顾问，因从容及赐书事。宣宗即令内侍补之，虽纸色不同，而两朝恩赐复完。
　　宣庙幸杨文贞第，夜已二鼓，文贞惊起，朝服逆之。銮仗绕屋，不知上所在，惟降阶北面拜。上方倚东阑看月，笑而呼曰："朕在此！"赐物充庭际。
　　文贞在内阁，夫人已蚤世，止一婢侍巾栉。一日，中宫行庆贺，命妇悉往。太后以公无命妇，召婢至，貌既寝，衣复俭陋。命妃嫔为梳整，易以首饰衣服而遣之，且笑云："若归，杨先生应不复相识矣！"翌日，命所司如制封之，不为例。
　　况伯律守苏日，李斯式角巾布袍，献诗为贽，愿为博士弟子。伯律读诗，大加称赏。即召学官，俾鸣金导入学。明日，仍野服进见，伯律为制儒衣遗之。
　　归安凌贤有独行，不乐仕进。陆平侯自荆还，荐于朝，宣宗作《招隐歌》征之。既入，命以司马，又命掌都察院，并辞不受。上曰："欲学疏广耶？朕遂汝高。"御书"赐老堂"褒遣之。
　　张英公[辅]雅重李司成[时勉]，乞休假，受讲国子，诸侯皆从。既竣而宴，英公登诸侯，揖司成而让之，曰："二三小子，备役行间，若有军事，执殳前导。今日之事，敢逾先典？"卒皆旁列。
　　于肃愍穷年不归私第，以疾在告。景帝使兴安、舒良往视，知其自奉简啬，辍尚膳醯酱之属赐之。幸万岁山，伐竹为沥，畀以和药。或以宠过甚，兴安曰："彼忘身以图国，虽宠之，亦岂为过？"
　　杨仲举介节道履，久著朝野。也先之退，诣阙表贺。景帝制衣一袭，亲命服之，以观其修短。及薨，子津八岁朝京师，帝复躬引入内，赐果食，授主簿。
　　王忠肃[翱]在铨，衡公忠上，孚宠遇特隆。上呼之"老王"而不名。
　　刘忠宣、戴庄简尝对事毕，上令中使出白金二笏，以赐曰："佐卿茶果。朕闻朝觐日，文臣有闭门谢客以避嫌者。如卿等，虽日延接，亦复何害？朕知卿，故有是赐。然亦毋庸谢，恐诸侍臣不无内愧者。"
　　孝庙君臣，密勿刘、戴，尤勤造膝。戴老病乞休，属刘上前臾之。上曰："主人留客坚，客且为强留。珊独不能为朕留耶？且天下尚未平，何忍舍朕？"因泫然久之。二人皆叩首感泣，出而相谓曰："死此官矣！"
　　章枫山请告家居，天下以其出处卜治乱。孝宗临御，思得醇儒，以变士习，特起为祭酒。公适居忧，诏复司业，摄监事，仍虚祭酒以待。
　　卢次楩被诬输作，元美方治狱大名，乃飞书邑吏，具笔札受次楩所著书若干卷。已而趣至郡台，把臂为布衣饮三日。
　　国朝辅臣，八十有赐者，毛文简[澄]、贾文靖[咏]，然亡专使玺节；守正被旌者，刘文靖[健]、谢文正[迁]，诸公有专使玺书，无特赐象龙之衮。则林下大臣，不复沾被。华亭[阶]得之玺书褒美，隐然阿衡师尚父。
　　江凌柄国，礼遇殊绝。旨敕题覆，称元辅太师而不名。御讲而暑，上先立其处，令内使扇殿隅试之，冬则藉以毡罽。讲毕，张幄文华之东偏，以待语密勿。疾则手和椒汤以赐。御书褒语颜额无算，而江陵亦渐恣。
　　林见素再起司寇，方抵任，属文征仲应贡至京。林首造其馆，延誉公卿间。冢宰乔白岩深信重林，乃奏授翰林待诏。林曰："吾此出，庶不徒行。"
　　张肖甫开御史台于句容，诸生盛仲交才气横溢，忽大醉，挝鼓戟门。肖甫曰："何物狂生，必仲交也！"使人拉入，痛饮达旦。
　　邢侗就童子试，学使者[原缺]赏其文，因即院署治具迎宾，为行冠礼。
　　徐文长在胡公幕，多与群少昵饮市肆。幕中有急，召之不得。夜深，开戟门以待。侦者得状，以报曰："徐秀才方大醉嚎嚣，不可致。"胡公反称善。督府严重，文武将吏惴揣无敢仰视，而文长戴敝乌巾，衣白布浣衣，直闯门入。无忌讳，公益优容之。

伤逝
　　高帝闻中山王讣至，披发徒步往哭，亲至龙江迎祭之。
　　孙蕡为翰林典籍，坐为蓝玉题画论死，临刑口占曰："鼍鼓三声急，西山日又斜。黄泉无客舍，今夜宿谁家？"后高祖闻诗曰："如此才，何不复奏，率尔行刑？"遂并诛监斩。
　　张适少与高启、杨基齐名，作吏桂林，衣食不给，竟抱案以死。而辛楚寒薄、困厄之意，溢之于辞，天下读而哀之。
　　馀姚成器闻刘忠愍[球]死，即邑中龙泉山巅，为文祭之，以馂颁诸同志。文凡万言，时谓"祭忠文"。
　　于忠肃之死，指挥朵甘，故彝人，隶曹吉祥麾下，以酒酬地，欷歔长恸，吉祥恚而扶之。明日，复酬恸如故，吉祥莫能禁。
　　汤胤勣以参将战死延绥，朝士皆叹曰："公让以丑卤一箭，破其书囊。"程克勤谓其不死，使提数万出阴山，功名讵下卫、霍！
　　于少保以冤死，田畯行伍，无弗哭者。为之语曰："鹭鹚水上走，何处寻鱼嗛？"
　　姚文敏[夔]知贡举，试院灾，天下贡士死者相藉。公设祭于郊，既毕，自谓："不能致防，灾及贤俊。"伏地恸哭，观者万数。
　　三原马伯循[埋]，赴任过河池，见驿丞貌类黄伯固。问之，乃其弟叔开也，泫然下涕，厚礼之。既作诗赠之，云："六年复睹先生面，为过河池见叔开。"巩乃其同谏谪友也。
　　李空同之妇左氏卒，翼日奠烹牲肠，肠自团织，文理若流苏，垂绥夹耳，提攀在上。空同观之，恸而赋《结肠》之篇凡三章，词致凄惋。又使陈鳌谱之琴，为《结肠操》，且曰："天下有殊理之事，无非情之音。"
　　正德间，王虎谷、乔白岩、王晋溪，称"晋中三杰"。杨月湖曰："虎谷廉过晋溪，方刚过白岩，惜其早逝。使永年立朝，何殊汲黯？"
　　何遵疏斥江彬，被杖时，父铎与家人墓祭，有乌悲鸣而前，心异之。抵舍，闻工部有以言获罪者，铎长号曰："遵其死矣！"已而果然。
　　郑继之居湖上，多病。病少间，必往佳山水，游赏竟日。一日，语顾华玉曰："明年海上，有紫气东来，是吾观化至矣！"赴官留省，中道奄殂。华玉叹曰："灵运乐游，嵇康慕仙，超然验封，千载同然矣！"
　　世庙时，主事周碛山[天佐]，以救杨爵死。民有张弼者，祭于柩前，哭之哀。人曰："旧识乎？"曰："否，吾伤公以忠谏死！"
　　海忠介卒于官，士大夫醵金以敛，士民罢市。恸哭者累日。丧出江上，白衣冠而送者弥望原野，雨泣动天，箪食壶浆之祭，千里不绝。
　　王元美谓宗子相"天才奇秀，前贤罕俪。中道摧殒，每一念之，不胜威明绝锷之痛。"
　　中玄疾革，适江陵还朝，邀往视之。握手欷歔，以墓文相托，江陵心动。中玄卒，张夫人以所遗器玩，悉赍献江陵，谓："先相公未有冢嗣，不腆敝器莫之守也，以充下陈。"江陵恻然，为请恤葬谥。人谓夫人胜姚崇、算张说，然亦江陵悔心之萌、悼亡之谊。

任诞
　　杨君谦[循吉]既辞官，益诡迹自如，贫无聊赖。武宗向臧贤谁善为词，贤与君谦有故，遂举君谦。君谦冠武人冠，韎韐戎锦以出。群怪之，了不为异。既见上，应制为新声，受赏亡异伶伍。
　　罗圭峰动止诡异，径情直行，人目之为鬼王。
　　王稚钦既以任诞削秩家居，愈益自放，达官贵人来购文，好见辄蓬首垢面，囚服应之。间衣红纻窄衫跨马，或骑牛，啸歌田间，人多避匿。
　　桑悦调柳州，殊不欲往。人问之，辄曰："宗元小生，擅此州名久。吾一旦往，掩夺其上，不能自安。"
　　边庭实以按察移疾还，每醉则使两伎肩臂挟路，唱乐，观者如堵。
　　随人颜木与王廷陈并名，罢官家居，有故人参政造访，木匿不见。参政行部他邑，忽田父荷炙鸡甗酒，中道入门，戟呵止之，乃木也。因共饮剧醉，委甗担去，不知其方。
　　张梦晋与唐伯虎齐名，会数贾饮虎邱山亭，且咏诗。张望见，笑曰："我且戏之。"遂更衣为丐，乞食坐前。已前请曰："谬劳诸君食，无以报，虽不能句，而以狗尾续如何？"贾大笑，漫举咏中事，试之如响。复丐酒，连举大白，挥毫顷成绝句数首，不谢而去。急易维萝阴下。贾使人伺之，无所见，大骇以为仙。
　　杨用修谪戍永昌，遍游临安、大理诸郡。所至携娼伶以从，诸夷酋欲得其诗翰，不可。乃以精白绫作裓，遣诸妓服之。使酒间乞书，杨欣然命笔，醉墨淋漓，裙袖俱满。在泸州，常醉，胡粉傅面，作双丫髻插花。门生舁之，诸伎捧觞，游行城市，了不为怍。
　　中牟举人张民表，任侠好客，往往荡舟郭外南陂。顶高冠，飘二带，带绣东坡"半升仅漉渊明酒，三寸才容子夏冠"之句。乘败车，无顶幔，一老牸牵之。朗吟车中，日醉陂头老杏下。门人子弟，扶掖以归，兀傲自放，世莫测其浅深。
　　陈中丞九畴，以将略树勋，为王琼、桂萼所忌，不获竟志。晚益纵诞声酒，常宴客不给，辄纵一捷马走百里外，必有所获而归，人都不敢问。
　　史痴翁年八十，自知死期，预命所知歌《虞殡》，相携出聚宝门，谓之"生殡"。
　　邳州汤指挥慕痴翁名，拿舟过访。时方溽暑烦冤，痴散发披襟，笑语甚适。径携手登舟游下邳，家人不知也。痴女及笄，婿贫不能具礼。诡词观灯，偕其妻携女，至婿家，大噱而去。
　　常平事伦中法罢归，益为荡恣。从外舅滕洗马饮，大醉，衣红，腰双刀，驰马。马顾见水中影，惊蹶，刃出于腹，溃而死。
　　翰林故事：两学士典司教习，体貌严重。王稚钦为庶常，俟其退食，栖院署树杪，窥其起居，大声叫呼。
　　吴孺子与客谈对竟日，客去闭门，藉虎皮危坐移日。人问之，曰："我寻味好客话言，折除对俗夫时耳。"又好洁，不畏寒，遇水清冷，虽盛冬便解衣赴濯。树兰百本，花时，闭室护拥。有索看者，窗中捉鼻，作儿女声拒之。
　　孺子癖好山水，游雁宕绝粮，取啖芦菔，四十日不返。逾天台、石梁，采万岁藤，屡犯虎豹，制为曲机，可凭而寐。
　　宋登春过邢子愿，言：将访徐宗伯[学谟]吴中。寻钱塘弄江涛，脱履江干，乘潮解去。"子愿，子愿，君视登春，岂杉柏四周中人？"子愿曰："唉，燕赵士自昔死鱼肠、龙雀，不闻死潮。"后登春卒赴潮死。
　　张幼于[献翼]与张孝资为放浪之交，刺取古人越礼任诞之事，仿而行之。或紫衣挟伎，或徒跣行乞，遨游通邑大都，自为俦侣。或歌或哭，恬不知耻，然每故人亡忌，辄为位置酒，向空酬酢。孝资生日，乞生祭于幼于。孝资为尸，幼于率子弟衰麻环哭，上食，设孝资坐而飨之。翌日，行卒哭礼，设伎乐，哭罢痛饮，谓之收泪。
　　阮坚之司理晋安，以中秋，大会词人于乌石山之邻霄台，名士宴集者七十馀人。屠长卿幅巾布衲，奋袖作《渔阳挝》，鼓声一作，广场无人，山云怒飞，海水起立。

简傲
　　王孟端尝寓京师，月夜闻箫声起邻家，倚床坐听，乘兴写竹石。次日叩门投赠，主人喜过望，以驼葭缎为报，更求配幅。孟端曰："我受箫声，报以箫材。贾竖不足当我名笔，那得相溷？"亟索画碎之。
　　景泰中，召治中刘实修《元史》，笔削任心，无所咨承。见他人书不合己意，辄大笑，声彻陛阁间。
</div>
    <div class="pagination">
<a href="明语林_page8.html">上一页</a><span>...</span><a href="明语林_page4.html">4</a><a href="明语林_page5.html">5</a><a href="明语林_page6.html">6</a><a href="明语林_page7.html">7</a><a href="明语林_page8.html">8</a><span class="current-page">9</span><a href="明语林_page10.html">10</a><a href="明语林_page11.html">11</a><a href="明语林_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
