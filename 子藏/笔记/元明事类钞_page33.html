<!DOCTYPE html>
<html>
<head>
    <meta charset="UTF-8">
    <title>元明事类钞 - 第 33 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元明事类钞 - 第 33 页/共 76 页</h1>
    <div class="content">　　酒肆趋拜　传信录燕王闻袁珙名召至王从貌类者十余人知珙饮酒肆亦入焉珙一见即趋王前拜曰殿下何自轻如此王手止之命入宫悉屏左右珙俯伏曰大王太平天子也臣逰燕市见诸将相接肩则以大王之故也王大喜
　　尚书骨法　双槐嵗抄袁廷玉过鄞县见妇人哭甚哀曰夫戍当行遂往问其夫曰我金世忠也卜课度日为强人以我代戍袁相之曰此尚书骨法也因厚赆之嘱曰他日无相忘金至戍所开卜肆以竒騐闻燕邸召问靖难事卜吉多用其谋后至兵部尚书
　　相王于　明史稿袁忠彻父相术相王文谓面无人色法曰沥血头相于谦谓目常上视法曰望刀眼后果如其言
　　摩顶卜相　于谦集古春法师于予弥月时赴汤饼防摩予顶曰此儿他日救时宰相
　　子星满容　泳化编徐昻初无嗣有相士王姓者言多中曰君相不容嗣也徐后守西安途娶一嬖诘之故家女也即焚券及之任择士人嫁之后王生见之惊曰君相异矣子星满容讵非培徳所致乎后果育五子
　　识执扇儿　献实袁尚寳忠彻相术妙天下盛琦少役于刘指挥家袁见其执扇在旁谓刘曰善视此儿乃进士知县也后果业举子登进士授无锡尹
　　圣果圆　王守仁年谱公年十二于长安街遇相者有须至下丹田圣果圆之语详见须
　　胖和尚　卓异记姚广孝尝逰嵩山佛寺遇袁珙珙相之曰宁馨胖和尚乃尔耶目三角影白形如饿虎性必嗜杀他日刘秉忠之流也广孝大笑
　　眉间气　髙啓赠薛相士诗自言解相人视予难久藏脑后骨已隆眉间气已黄
　　地师
　　当出异人　元史吴澄祖居南华盖临川二山之间望气者徐觉言其地当出异人
　　禁聴野师　元典章郭贯上言江淮无知人多发掘坟墓改售图地或聴信野师妄以风水诳惑曰某山强则某支富某水弱则某支贫以致轻发先茔请以此同恶逆定罪野师责逐刑曹是其言着为令
　　狐卧　芝园集李东阳父淳家贫业渡因渡一孝妇终身不受直忽遇一老叟指一山视之曰此中狐卧处善地也可以葬淳往果白狐稔睡不起惊狐去之而葬讫复遇叟告之叟曰惊之而去后当中衰然汝子不失为三公后果然
　　择黄土　潜确类书廖均卿精地理成祖择夀陵久不得吉壤均卿至昌平徧阅诸山择黄土山最吉成祖即日临视封为天夀山授均卿以官
　　万马腾空　卓异记王京兆某微时夣人授以一书曰读此可以衣绯翌日于道旁拾一书乃青乌家言遂以其术显文皇召见于房山指示所得地对曰此公侯地耳更扈从至窦十郎故宅奏曰万马腾空而下真龙穴也上从之今长陵是也
　　金鎻玉钩　涌幢小品舒梓溪微时尝济人之急除夕闻鬼语曰银环金鎻鎻帘卷玉钩钩后有形家者告曰此中有大地为美女梳妆形有银环金鎻珠帘玉钩先生念其与鬼语合遂葬其先人不数年廷试第一
　　风水御史　明史稿万厯时作夀宫于大峪山中有石帝躬往视之终谓其吉御史柯挺因自言习葬法力称大峪之美获督学南畿时称风水御史
　　出金　庚巳编长洲薛副使英祖墓在夷亭刘诚意舟过之曰此地当出一系金带人时薛犹未达后果然
　　玉带数条　笔麈正徳时乐长臧贤被宠给一品服相传本司门曾改方向有形家云此中当出玉带数条未几上有所幸伶儿诏尽官之使入为钟皷司后皆赐玉
　　画学
　　进比干图　元史顺帝欲观古名画库库取郭忠恕比干图以进
　　妙在界画　虞集文永嘉王振画学妙在界画运笔和墨毫分缕柝左右髙下不失锱铢
　　小弓弹粉　明都穆谭纂王叔明知泰安防事后有楼对泰山叔明张绢素于壁毎兴至輙一举笔凡三年而图成时陈汝言为经厯一日大雪叔明欲改雪景汝言曰当为小弓夹粉笔张满弹之粉落绢上俨然飞舞之势相顾以为神叔明题其上曰岱宗宻雪图因赠陈
　　西域才人　本朝查嗣瑮辑闻髙尚书画在元时推为第一危素赠诗云房山居士髙使君系出西域才超羣周伯琦云西域才人画似诗云山髙下墨淋漓
　　绘鉴　元史类编夏士良笃爱绘事赏鍳无毫髪爽乃自史皇封膜而下讫于有元刋冗补阙为五卷名图绘寳鉴
　　画欵　明沈颢画麈元以前画多不用欵欵或隠之石隙恐书不精有伤画局后来书绘并工附丽成观
　　三絶图　虞集诗注髙文简公一日逰西湖见素屏乗兴画竒石古木数日后文敏公为补丛竹后为杨侍郎所得虞文靖公题诗其上此图遂成三絶
　　补摘图　张羽集赵文敏家藏小李将军摘图厯代寳之常倩胡廷晖同补晖私记其笔意归写一幅质公公大惊赏谓其乱真
　　画解　元稗编陈汝言坐法临刑犹从容作画画毕乃就戮説者以兵解之法推之谓之画解
　　飞白体　真逸农田余话古无画葡萄者吴僧温日观于月下视葡萄影因以飞白书体为之明杨载题日观葡萄诗翠藤蟠屈那可辨但见满纸生龙蛇
　　诘金钏　元史岳柱八嵗观画陶母剪髪图诘金钏可以易酒详见幼慧
　　横披　许衡诗桃溪风景写横披浑是秦人避乱时喜怒气　元僧觉隠集吾尝以喜气写兰怒气写竹竹同八法　柯九思题魏公竹石诗石如飞白竹如籀写竹原于八法同
　　手卷四家　吴梅村词元人手卷四家中注谓倪元镇王叔明黄子久呉仲圭也
　　写逸气　元史类编倪瓒自题其画竹云人每爱予竹予之竹聊以写胸中逸气耳岂复较其是与非哉
　　红袍垂钓　陆深随笔宣庙喜绘事戴文进入京众工妬之尝进秋江独钓图一红袍人垂钓画家惟红色为难文进独得古法妬者奏曰大红是朝廷品官服以此钓鱼甚失大体遂挥去
　　工画　笔麈宣宪二宗雅好画品武英待诏精者颇多然皆工画也
　　数年一幅　悬笥探王孟端中书山水名笔尝退朝黔国公呼之不应谓同行者曰此必与我索画耳黔公又造其第求之数年始作一幅曰吾不可直寄黔公其西賔吾故人也吾寄之待彼与求耳
　　诡翻墨汁　献徴录吴次翁亦称小仙宪宗命作松风图诡翻墨汁信手涂抹而风云生屏障间上叹曰仙人笔也李夣阳诗帝命待诏仁智殿有时半酣被召见诡翻墨汁信手涂白日惨淡风云变
　　重元画　王世贞集画当重宋而三十年忽重元乃至倪元镇以逮明沈周价增十倍矣
　　仁智殿　四友斋丛説国朝设仁智殿以处画士一时在院中者人物则蒋子成翎毛则边景昭山水则商喜石鋭马轼李在倪端陈暹钟钦礼王谔朱端然皆画家第二流人
　　画兼诗书　明薛冈笔余吴中名画如啓南徴仲伯虎道复诸公后世珍之不在黄痴倪迂下以其皆文人之笔无画工色相更难在毎画之中诗与书法无不佳
　　蜂蝶丛集　籓献记荆王厚烇精绘事一日拂素图蜀葵移暴日中蜂蝶丛集花上拂之輙来其神妙动物如此
　　天真幽淡　明莫是龙画説倪迂晚年聚精于画一变古法以天真幽淡为宗要亦所谓渐老渐熟者若不从北苑筑基岂容易到
　　苍润　盛贡士时泰善画家有小轩文徴仲题曰苍润以盛画法倪迂沈啓南赠诗有笔踪要是存苍润画法还应入有无之句
　　画梅得米　宋濓集王冕善画梅不减杨补之求者相望以缯幅短长为得米之差
　　卖画为活　明诗话六如沦落明时恒卖画为活其诗有湖上水田人不要谁来买我画中山之句
　　渇苔攒苔　画麈山石防苔水泉索线常法也叔明渇苔仲圭攒苔是二氏一种学二氏以苔取肖钝汉也
　　俟时防苔　紫桃轩杂缀山水林石家以苔为眉目古人极不草草尝闻白石翁积画一箧俱未防苔语人曰今日意思昏钝侯精明澄彻时爲之
　　画松驰声　杨士竒题费同知松树障子歌当代画松谁最精王绂卓廸俱驰声两生以来鲜继者凤池周璿新得名
　　写鸟用墨　李梦阳题林良画鹰诗百余年来画禽鸟后有吕纪前邉昭二子工似不工意吮笔决眦分毫毛林良写乌只用墨开缣半扫风云黑水禽陆禽并臻妙挂出满堂皆动色
　　真菊　明荘宝题计汝和墨菊诗郎中画菊真是菊泉葡萄太常竹一时能事并驰声岂真文章难继续自注天顺中语云林良翎毛夏防竹岳正葡萄计礼菊
　　催赐金钱　吴伟业诗武宗供奉徐髯仙豹房夜直从游畋青熊苍兕写竒特至尊催赐黄金钱
　　似龙眠　陈继儒集丁南羽白描似龙眠所画阿罗汉像丝髪之间而眉睫意态毕具
　　翎毛独歩　萧镃诗宣徳年间邉景昭彩色翎毛称独歩
　　烟霜　董其昌集画家烟景与霜景淆乱余未有以易也丁酉冬燕山道上乃始悟之题诗驿楼末二句云行人不到燕山道一种烟霜也自迷
　　淡墨欹斜　白阳山人陈道复善画尤好写生一花半叶淡墨欹斜非画工可比
　　题元兔图　万厯注畧上御文华殿取宣宗元兎图示史官令赋诗复命张居正而下三十五人皆亲书于轴并得自用图记
　　琳琅照座　献徴录钱叔寳嗜读书以其余工绘事尝裒吴中先贤而像之各手录其志传而联缀之开卷一室琳琅照座
　　画状元　献徴录孝庙时复召见吴小仙命画称防赐画状元印
　　称腕痛　袁凯咏朱泽民画诗王卿巨公数见寻往往闭门称腕痛
　　侵画位　画麈石田晚年题写洒落毎侵画位翻多竒趣人多效之
　　四龄善画　明诗话陈章侯四龄见翁家新垩壁登案画关侯像长八九尺翁见下拜遂以室奉之
　　朱竹　谈荟朱竹古所无起于国初宋仲温在试院卷尾以朱笔扫之故张伯雨有偶见一枝红石竹之句管夫人常画悬崖朱竹一枝杨亷夫题其上云网得珊瑚枝掷向筼筜谷
　　江山图　徐祯卿野闻太祖召画工周元素令画天下江山图于殿壁元素曰惟陛下草建规模臣再润之帝即操笔倏成大势令加润元素进曰陛下山河已定岂可动揺帝笑而唯之
　　挟画工　明纪事本末夏主明升遣使来聘太祖遣蔡哲报之哲挟画工同往图其山川险易以献太祖览而嘉焉遂为取遂伐蜀之张本
　　画像如塑　帝京景物畧西洋天主堂藻缋特异供耶稣像其上画像也望之如塑中国缋事所不及
　　绣画　李攀龙集许太安人生十嵗兼善绘事尝曰刺绣制形图画制意形致欲实意致欲虚并伎相发若辍若起
　　求古画　明纪事本末严世蕃尝乞古画于王忬忬有临幅类真者以献世蕃知之后竟杀忬
　　射
　　贯松牌　元史张廷瑞为蛮夷部宣慰使叛蛮善飞鎗聨松枝为牌自蔽廷瑞讨之所射矢出其牌半簳蛮惊曰何物弓矢如此之力即请服
　　射雄　元史太祖与贼遇将战二飞鹜至命绰哈射之请曰为雄乎为雌乎帝曰雄一发坠雄贼大惊
　　坠雕　元史类编谔勒哲图勒诸军大猎以耀武令降人纵观之适一雕翔空中谔勒哲图引仰射雕应而坠贼大慴服
　　洞虎喉　元史张珪少能挽强命中尝从父出林中遇虎珪抽矢直前虎人立遂洞其喉一军尽欢
　　剪栁　明周賔所识小编永乐时禁中有剪栁之戱即射栁也陈继儒云以鹁鸽贮葫芦中悬桞上射中輙飞出以飞髙为胜防于清明端午日名射栁
　　折两弓　典故纪闻都督武忠善射尝使朝鲜国人请阅兵忠挽弓輙嫌其弱并张两弓折之会有雁横空忠射之应而落
　　坠翔鸱　杨士竒集平江伯陈瑄精骑射少侍大将出郊遥望孤雁杂鹅羣命从者射不中公发一矢毙之有翔鸱于上命公射应而坠
　　胜十万师　名世类苑鄱阳之战友谅自督战子兴射之死余悉降上喜曰郭子兴一箭胜十万师
　　三发三中　明纪事本末王守仁平宸濠张忠许泰軰复以内防讨濠余党忠泰自挟所长较射教塲乃强守仁守仁故不得已应之忠泰笑守仁乃三发三中北军皆同声呼跃
　　折青丝　明王直射栁诗向风飞白羽和露折青丝
　　奕
　　不能碁　泳化编故俨侍宣宗朝一日上命之围棋对不能问之对曰防时父师严只教读书不学无益之亊所以不能案献徴录作尚书福事
　　消日　明世説李西涯躭奕何燕泉劝之李曰将何消日
　　老人指示　胡应麟剰言方子振小时嗜奕尝于月下见一老人示之由是海内遂无敌者
　　以口对奕　涌幢小品韩苑洛之弟邦靖有竒质尝与客奕背坐不视局以口对奕者始终不差一着
　　命终局　王世贞集盛寅以御医入直宣宗幸内直房时方奕弗及屏上命终局且授韵俾赋奕诗明日上倚和焉
　　不敢让　卓异记刘璟文成仲子尝至燕文皇与奕不胜文皇曰卿独不少让我耶璟正色曰可让处璟不敢不让不可让处璟不敢让后文皇登极璟对语犹称殿下遂下狱自经死
　　用纸　震泽长语宣宗一日过城令内防覸阁老何为曰方对奕问何以不闻落子声对曰棊用纸上笑曰何陋也明日赐象牙棊一副
　　奕律　王思任奕律笞十赎银五厘杖十赎银一分徒作愚徒之徒毎一年赎银三钱不赎侍坐
　　胜国手　陆深玉堂漫笔国初奕棋以江隂相子先为国手鄞人楼得胜乃累胜子先得赐冠带
　　蚤知胜负　燕山丛录阎子明善围碁下子十余便知胜负所在终日对局令再布不差一子隆万间推为第一
　　败中有胜　杨慎集谚曰败棋有胜着惜乎当局者迷耳对奕救灾　龙兴慈记圣祖赐刘诚意一金曰撃门椎有急则撃之一夕夜将半撃门而入曰睡不安思圣上奕碁耳命对奕俄顷报太仓灾命驾往救刘止之曰且奕先遣一内使充乗舆往遂如言回则内使已毙车中矣
　　怕死贪生　明郭登棊诗怕死贪生错认真运筹多少费精神防来总是争闲气笑杀旁观防手人
　　添烛了残　黄庚诗分茶醒酒客添烛了残棋
　　篆刻
　　比绍之　王世贞集童叟善书工镌刻文待诏毎书石非叟刻不快待诏曰吾不能如钟成侯戴居士手自登石童生非吾茅绍之耶绍之者赵文敏客也
　　才子图石　唐寅传伯虎文章风采照耀江表图其石曰江南第一风流才子
　　片石金价　李维贞集何主臣以篆刻名东南一时无軰设而人益重之片石与金同价
　　刀芒森立　黄汝亨集镌古篆如作古诗政使笔慧刀瘢两两俱化为佳予所见何雪渔篆刻笔笔皆古人而刀芒森立睨视流軰
　　擢尚寳卿　明史稿进士郭琮由主事以篆刻为中人所引擢尚寳少卿日与市井工技趋走阙廷
　　守三寸铁　吴寛题何刻工卷诗百年独守三寸铁姓名与石同贞坚
</div>
    <div class="pagination">
<a href="元明事类钞_page32.html">上一页</a><span>...</span><a href="元明事类钞_page28.html">28</a><a href="元明事类钞_page29.html">29</a><a href="元明事类钞_page30.html">30</a><a href="元明事类钞_page31.html">31</a><a href="元明事类钞_page32.html">32</a><span class="current-page">33</span><a href="元明事类钞_page34.html">34</a><a href="元明事类钞_page35.html">35</a><a href="元明事类钞_page36.html">36</a><a href="元明事类钞_page37.html">37</a><a href="元明事类钞_page38.html">38</a><span>...</span><a href="元明事类钞_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
