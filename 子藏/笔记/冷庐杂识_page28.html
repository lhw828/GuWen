<!DOCTYPE html>
<html>
<head>
    <meta charset="UTF-8">
    <title>冷庐杂识 - 第 28 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冷庐杂识 - 第 28 页/共 30 页</h1>
    <div class="content">
　　◎晋唐文章欧阳公云：“晋无文章，惟陶渊明《归去来辞》。”坡公云：“唐无文章，惟昌黎《送李愿归盘谷序》。”盖取其意识高卓、合于乐天知命之旨耳。若论文章，此岂足以尽之？至于宋之文章，苟持此意衡之，其惟坡公之《赤壁赋》乎？

　　◎聪训斋语桐城张文端公英《聪训斋语》有云：“读书者不贱，守田者不饥，积德者不倾，择交者不败。”四语可括诸家训辞千万言。

　　◎陶弘景陶弘景受知于齐帝，迨梁武兵至新林，遣弟子戴猛之假道奉表。及闻议禅代，又援引图谶数处，皆成“梁”字，令弟子进之。夫既自号隐居，何乃与人家国事？

　　且忘齐帝知遇之隆，而干宠新朝，氵存膺恩礼，以是远拟巢、由，得无有余怍耶！

　　◎除夜诗文衡山《甫田集》除夕诗至多，其《甲寅除夕杂书》绝句情味最胜：“千门万户易桃符，东舍西邻送历书。二十五年如水去，人生消得几番除。”“多事关心偶不眠，随人也当守残年。不须更说新春事，来岁今宵在目前。”“人家除夕正忙时，我自挑灯拣旧诗。莫笑书生太迂阔，一年功课是文词。”“小童篝火洁门闾，为说新年忌扫除。却有穷愁与多病，无因岁晚一般驱。”“遥夜迟迟烛有花，家人欢笑说年华。人生勿苦求身外，常得团圆有几家！”

　　◎五律句用仄声五律无一句全用平声者。一句全用仄声，如孟浩然《送友东归》起云：“士有不得志，栖栖吴楚间。”杜少陵《蕃剑》起云：“致此自僻远，又非珠玉装。”

　　齐己《早梅》起云：“万木冻欲折，孤根暖独回。”皆是，此类尚多。

　　◎王微之《困学纪闻》王微之云：“观书每得一义，如得一真珠船。”见陆农师诗注。

　　陈耀文正杨以为王徽之，胡广《拾遗录》以为元微之。按：陆农师佃《和孙勉教授》诗：“仲舒玉杯足瑕，中散珠船不光彩。”自注云：“中散谓王微之。”

　　则陈、胡之说皆误。

　　◎黄绾《明史》黄绾为绍兴知府，以宽大为治。因核陈洗狱，为张璁、桂萼等所诬，被征，士民哭震野，争致赆，绾止取二钱。汉刘太守宠后，此可媲美。

　　◎桑水部诗桑甫水部咏古诗，时出新义。《王文成公祠》云：“千载武宗辉庙号，多缘新建大功成。”《于忠肃公墓》云：“黄屋何缘重入塞，可怜只论夺门功。”

　　皆可作史评。

　　◎张浚杨诚斋谓张魏公有社稷大功五：建复辟之勋，一也；发储嗣之议，二也；诛范琼以正朝纲，三也；用吴以保全蜀，四也；却刘麟以定江左，五也。然其功固大，其过亦甚多，前人訾之者众矣。青浦王兰泉司寇昶论尤明畅，大旨谓：“宋南渡之时，天下形势尚可为，高宗以军国重事付浚，而乃刚愎自用，致四十万人坐丧于娄宿之手，四方震动，兵气沮丧，宋之不亡，不独诸将力战之功，亦天幸耳。且浚而以恢复中原为己任，则曷为劾李纲挤赵鼎？宋室中衰，小人盘互，仅仅一二贤臣，而复出死力以倾轧之，专权固位，桀骜自雄，其心尤有不可问者。

　　他如：王庶，小将也，信之而杀曲端；郦琼，剧盗也，任之而拒岳飞；邵宏渊，骄卒也，护之而败李显忠。好恶拂人，故三督师而败衄。良臣绝迹于内，良将离心于外，士卒糜烂于疆场，宋之天下有可为而卒至于不可为，皆浚有以致之。愚以为其材甚庸，其识甚暗，其量甚狭，其自用也甚专。宋儒以南轩故交相推重，不敢作一指摘语。最可异者，至以诸葛武侯比之，或嘉其不主和议，彼韩胄曷尝不伐金也！“司寇之言如此。余又考诸《宋史》，如：张守与浚力争不当罢刘光世兵柄、吕祉不可令抚淮西，浚不从；仇念说浚以精兵自寿阳、汉上径趋旧京，浚不能用；汪伯彦既贬，浚与秦桧援郊祀恩，起伯彦知宣州；浚尝荐秦桧可任大事；富平之役，杨晟、吴力言勿轻进，郭浩言当分守其地，犄角相援，俟衅而动，浚皆不听；又以督府乏用，议加征于民，又不救陈东、欧阳澈死，且奏胡呈笔削东书，欲使布衣挟进退大臣之权，几至召乱，将理追勒编置。盖其生平瑕，未可缕数矣。

　　◎仞仞字解，包咸七尺，赵岐八尺；王肃四尺，应劭五尺六寸，朱子注《论语》从包，注《孟子》从赵。程氏瑶田谓度广以寻，为八尺：度深曰仞，必七尺。是则包说为长矣。

　　◎市市，南方曰市，北方曰集，蜀中曰疾，粤中曰墟，滇中曰街子，黔中曰场。

　　◎丘大理淮安山阳丘侍讲象升，官大理寺左寺副时，吴三桂倡乱，军民为所惑。逃人五十，率众悔悟来归，刑部以叛逆论，事下三法司。丘引律文“逃叛自首，及能还归，减罪二等”争之曰：“百姓胁从者不少，若绝其归命之诚，只益坚其为贼耳。”众韪其言，遂驳正，上报可。旗人有与父异居而后母与邻人私者，父愤不能制，语子曰：“儿为我杀之！”子夜杀后母及邻人于室，自归有司，有司论极刑，部院核拟如所论。丘持不可，曰：“《春秋》书‘夫人孙于齐，不称姜氏，绝不为亲，礼也’。夫绝不为亲，即凡人耳。彼承父治命，手刃父仇，而以大逆论，无乃非《春秋》之义乎？”乃以两议上，诏特从末减。其平反大狱类如此。

　　◎咏菊先君子最爱种菊，每至秋日繁花满庭时，招同人宴赏。尝赋诗以寄兴云：“丛丛秋色映烟萝，老圃霜飞未改柯。气可凌寒无碍瘦，品能耐久不嫌多。一庭清影超尘垢，三径幽香伴啸歌。好约前溪素心侣，东篱晨夕试相过。”

　　◎郑中丞诗郑梦白中丞《小谷口诗钞》，调秀词雅，卓然可传。《行间感兴》云：“半杯入手共谁论，寸管从教掌北门。东海羽书驰赤紧，西兴钟鼓断黄昏。惊沙雁影寒云渡，小队鸦兵细柳屯。凄绝曹娥江上思，九旬慈母九重恩。”《津门新乐府》云《堆盐坨》（警侈靡也）：“船头击鼓声琅琅，大包捆载来芦场，万夫连臂如雁行。一堆两堆作山立，千堆万堆苦未息，赤足踏沙白于雪。海门落日寒无衣，得钱且免全家饥，东门换米西门归。道逢主翁不相识，豪奴夜拥飞舆出，红灯高宴梨园客。”《十字围》（思水利也）：“忠毅疏，潞客谈，冀北何地无江南！

　　咿咿哑哑水车动，绿杨委地春。长官一片心，农夫千日力。棋盘画出十重围，白沙化作黄金色。斥卤可耕渠可通，古今农事将毋同。吁嗟乎！落落海滨地，茫茫古人意。居民懒畚锸，竞逐鱼盐利。丰碑下马拜贤王，苔痕绿上斜阳字。“断句如《长城驿》云：”画本夕阳人影淡，棋盘乱石马蹄斜。“《新绿》云：”含笑眉痕初嫁女，称心袍影乍官身。“《歌风台》云：”贫贱人情丘嫂釜，艰危世味太公羹。“《青山镇》云：”分水入江湖尾大，背山成屋市腰长。“皆刻意新警，不落恒蹊。

　　◎韩文公辟佛韩文公辟佛，而诗集中多赠僧之作，后人疑之。余观其《送惠师》云：“吾非西方教，怜子狂且醇。吾嫉惰游者，怜子愚且谆。去矣各异趣，何为浪沾巾？”

　　《送僧澄观》云：“浮屠西来何施为？扰扰四海争奔驰。构楼架阁切星汉，夸雄斗丽止者谁？”《送灵师》云：“佛法入中国，尔来六百年。齐民巡赋役，高士著幽禅。官吏不知制，纷纭听其然。”皆语含规讽，与辟佛之旨未尝相悖。至《与大颠三书》，则为后人讹托，可无疑也。

　　◎嵇叔夜“竹林七贤”，惟嵇叔夜不得其死。余按：《晋书》称康恬静寡欲，含垢匿瑕，宽简有大量。而竟横罹酷刑，则以不礼钟会，遂为所谮。嗟乎！士君子处世，何可以贫贱骄人，而不恪循礼节哉！

　　◎芭蕉树王渔洋《居易录》云：边司徒华泉诗“自闻秋雨声，不种芭蕉树”。或议之，谓芭蕉不得称树。因引《花间词》“笑指芭蕉林里住”，以为既可称林，顾不得称树耶？余按：芭蕉树见于《维摩诘经》，又谢皋羽《逃暑崇法寺》诗云：“棋局雨生苔藓文，袈裟晴挂芭蕉树。”固已先言之矣。

　　◎泉甘而酒冽《泊宅编》谓欧阳公作《醉翁亭记》，后四十五年，东坡大书重刻，改“泉冽而酒甘”作“泉甘而酒冽”。王渔洋以为实胜原句。今按：集中作“泉香而酒冽”，“香”字不如“甘”字为佳。

　　◎陈士奇陈士奇驻兵重庆，为张献忠所执，大骂而死，可谓死得其所。当士奇督学政时，好与诸生谈兵，及秉节钺，反以文墨为事，军政废弛。石硅女将秦良玉图全蜀形势，请益兵分守十三隘，扼贼奔突，置不问，蜀以是扰。然则蜀之罹祸，士奇不得辞其责，幸以死报国，不至蒙诟于后世耳。

　　◎ガ侯汉萧何封ガ侯，后汉邓禹、臧宫亦封ガ侯，皆属南阳郡，音作管切。禹更封梁侯，定封高密侯。宫初封成安侯，更封期思侯，又更封ガ侯，定封朗陵侯。独何未尝更封，且世承ガ封，至王莽败始绝。高后时，何子禄薨无嗣，乃封何夫人同为ガ侯。妇人封侯，前此罕见。

　　◎作文增益作文固无取冗长，然用字有以增益而愈佳者，如欧阳公作《昼锦堂记》云：“仕宦至将相，富贵归故乡，此人情之所荣，今昔之所同也。”后增二字，作“仕宦而至将相，富贵而归故乡”，乃觉更胜。又作《史岘山亭记》云：“元凯铭功于二石，一置兹山，一投汉水。”章子厚谓宜改作“一置兹山之上，一投汉水之渊”，方为中节，公喜而用之。黄山谷《题仁宗飞白书跋》，末云：“誉天地之高厚，赞日月之光华，臣知其不能也。”集中作“臣自知其不能也”，增“自”字语意乃足。于此知作文之法，不得概以简削为高。

　　◎殉葬秦穆公殉葬百七十七人，三良之贤而亦与焉。康公陷父于不义，乃知魏颗、陈尊己其贤洵不可及。后世殉葬之俗犹未尽革，至明英宗遗诏，始命不得以宫妃殉葬，此真能恤人命而祛敝习者。

　　◎朱侍郎诗海盐朱虹舫侍郎方增，爱才若命，寒之士，尤加意拂拭，士论翕然归之。

　　道光甲申八月，考试翰、詹，诗题“昨夜庭前叶有声”，上特赏其诗二三四六联，朱笔加圈，拔置一等第一，遂由翰林院侍读学士升内阁学士。诗云：“西风昨夜吹庭馆，忽听窗前飒飒音。落叶满阶惊晓梦，凉声一径动秋心。夕阳古渡仍红树，斜月疏帘尚绿阴。此日篱边闻语蟀，旧时枝上忆栖禽。幽怀偶触高楼笛，清韵还添小院砧。瘦碧半丛余弱草，浓青十里减平林。回思烟柳萦遥浦，又见霜枫染远岑。独有苍松留劲节，曾沾雨露九重深。”

　　◎采芳集平湖钱孝廉步曾，刻其五世祖起隆制艺一卷，名《采芳集》。皆摘《四书》中艳丽字句，游戏成文，嘻笑怒骂，无所不有。如《妁》一字题文云：“宿瘤也，以为仙姬；姣僮也，以为娇客。在媒或以众见共闻，尚存廉耻，而妁乃备极其形容。优隶也，以为俊秀；贫窭也，以为豪华。在媒早以微言温语，任意相欺，而妁乃更从而点缀。”又云：“本以妇人轻信之耳，妁复鼓彼如簧，遂使母氏专权，父虽欲禁之而不得。本以深闺独处之娇，妁竟诱诸觌面，遂使高堂未许，女先遥慕之而如迷。妁之巧者，意仅切于肥囊，妁之拙者，幻亦生于阅历。倘以彼列诸冠盖，即是苏、张游说之俦。妁之老者，口舌既堪惑女；妁之少者，容貌并可悦男。故以彼略试逢迎，遂谐秦、晋婚姻之好。”描写若辈情状，如铸鼎象形。又《妻辟纟卢》题云：“窃慨今天下之多不廉，大抵皆其妻为之也。”《其母》题云：“且天下容有不爱亲之子，断无不爱子之亲。”《一妾》题云：“且三代以上多丈夫，三代以下多妾妇。上竞谐媚而妾在朝，下尽逢迎而妾在野。”持论奇快，皆可作当头棒喝。

　　◎三元赵云松观察赠三元钱湘ぎ阁学诗云：“累朝如君十一个，事迹半在青史留。”

　　盖指唐张又新、崔元翰，宋孙何、王曾、宋庠、杨寞、冯京、王岩叟，金孟宗献，元王宗哲，明商辂也。张又新、孙何、王曾、宋庠、杨、冯京、王岩叟、商辂，史皆有传，王曾、宋庠、商辂为名宰相，冯京为名执政。若张又新之谄附败名，王宗哲之降贼偷生，适为科名之玷耳。按：《辽史。王棠传》：“乡贡、礼部、廷试皆第一。”是亦三元也，赵诗不之及，何耶？本朝三元：长洲钱（乾隆己女解元，辛丑会、状，官至内阁学士）、临桂陈继昌（嘉庆癸酉解元，庚辰会、状，官至江苏布政使），皆克敦行谊，无愧名臣。

　　◎蜜丁马甲嘉庆丁卯科浙江乡试，诗题“挂席拾海月”，绍兴吕学博承恩诗云：“蜜丁曾共品，马甲亦同名。”为主司赏识，取中三十四名。按，蜜丁，见《海物异名记》云：“蜜丁，魁蛤之子也。”李时珍《本草纲目》谓：“即瓦屋子，又名蚶马甲。”见韩昌黎诗云：“章举马甲柱，斗以怪自呈。”洪氏注云：“即今江瑶柱。”周必大亦有诗云：“珠剖蚌胎那畏鹬，柱呈马甲更名珧。”吕诗未见佳，殆取其运典新僻耳。

　　◎七上黄鹤楼散人湖北黄鹤楼踞山面江，为登临胜境。道光丙申冬，余宦游武昌，曾登七次，穷揽景物，作口号云：“半年家寄武昌郡，七度身登黄鹤楼。领取江天无尽景，平生奇绝是兹游。”迄今人事迁流，胜游难再，因作“七上黄鹤楼散人”图章，以志当时吟躅云。

　　◎良心官秀水朱梓庐休度，官山西广灵知县，慈惠诚信，人不忍欺。莅任七年，休养生息，民日迁善，百姓皆呼为“良心官”。

　　◎自锄明月种梅花“自锄明月种梅花”句，复见最多。宋刘翰《种梅》诗云：“惆怅后庭风味薄，自锄明月种梅花。”赵复《自遣》诗云：“老去空山秋寂寞，自锄明月种梅花。”元萨天锡诗云：“今日归来如昨梦，自锄明月种梅花。”明卓敬诗云：“雪冷江深无梦到，自锄明月种梅花。”

　　◎朱文正公诗嘉庆初，和┞伏诛。御制诗颁示臣工，朱文正公和句有云：“寄语普天诸父老，共曾亦事陶唐。”措语得体，为一时和章之冠。

　　◎兄弟同登科兄弟同登科，世所常有，而咸丰辛亥恩科，浙闱兄弟中式者独多。秀水陈丙曾、陈诵曾，平湖方钊、方钧，归安张兴义、张兴诗，瑞安黄体立、黄体芳，皆同父也，秀水陈令仪、陈令瑜，则同祖也。而余杭褚维垲（中式二十五名）与其子成绩（中式二十六名）连名，其徒仁和金绳式亦同榜获隽（褚是岁在金氏课读），尤为科场佳话。

　　◎孔太恭人嘉兴朱九山观察其镇之母孔太恭人昭蕙，幼娴文翰，书法亦工。年十三，父笙陔明经广南客游山左，中秋玩月，赋诗云：“今夜团栾月，清光万里同。恐添兹母思，不敢说山东。”一时皆称异之。观察书法秀劲，负盛名于时，盖得于母教者多。观察授馆职后，由京寄书，禀请迎养，作三绝句示之，有“瞻云且缓思亲念，好把文章答圣朝”，及“暇日凤池须记取，旧汀鸥鹭莫相忘”之句。

　　◎谭涤生诗杭州谭涤生茂才廷献，幼有“神童”之称，诗不作唐以后语。所著《化书堂初集》，佳什綦多，节录四首。《寓言》云：“顾兔岂长圆，沧桑几更变。人生不称意，坐觉微躯贱。山榛隰有苓，美人如可见。羲和鞭日车，欲去不得恋。盛年惜早衰，清镜悲颜面。望远生古心，涕泪如流霰。”《行路难》云：“读书尽万卷，颇识忠孝字。学道行十年，与君斟酌仁与义。人生百年不为少，追逐衣食非我事。行路难，声莫悲。今日是，昨日非，携手出门望白日，惟见浮云东西南北飞。”《遣兴》云：“江乡聊寄迹，流水绕书堂。深竹有人语，野花随径香。

　　相期与农圃，招手话耕桑。习静空山里，闲中日月长。“《送袁藜谷归新城》云：”予已不得意，子今行路难。江湖尊酒别，风雨柁楼寒。士信无长策，贫尤恋故欢。蘼芜山下是，欲采路漫漫。“

　　◎黄韵珊词海盐黄韵珊孝廉宪清，才调倜傥，著有《茂陵弦》、《帝女花》、《凌波影》等院本，为时所称。小词亦工，《浪淘沙》一阕尤饶情韵，云：“秋意入芭蕉，不雨潇潇，闲庭如此好凉宵。月自缠绵花自媚，人自无聊。别恨几时销？认取红绡，风筝音苦雁书遥。醒着欲眠眠着醒，灯也心焦。”

　　◎垂训朴语吾邑陈太华学博其德，明季有道之士，著《垂训朴语》遗后，有云：“省闲言语以补诵习，则拙者敏；省闲心思以绎义理，则愚者通。独立于万物之上，乃为有志；能屈于万物之下，乃为有养。人非圣人，不能无过，过而能改，仍是好人。故以过告我者，爱我之甚也，以过责我，则我之师也；若以过容我、谅我，则彼为君子，而我不适成为小人乎？吾人居心，常以好事望人，常以好意度人，纵使百受人欺，不失为忠厚君子。”又《惜阴说》云：“凡人，纵以百年为期，十岁以前，尚属童蒙，五十以后，又属衰耗，止有四十年可用精力，而夜复当其半，岁时、伏腊、冠婚、丧祭诸务，大略又费十年。以此思之，真所谓一刻千金。”

　　语意警迫，学者皆当书之座隅。

　　◎卓倚兀卓子、倚子、兀子，皆无木字，司马温公《书仪》可证。今书作“桌”、“椅”、“杌”，流俗之误也。

　　◎先生经书“先生”之称，名义各别：《论语》“先生馔”，谓父兄也：“见其与先生并行也”，谓成人也。《孟子》“待先生如此其忠且敬也”，谓师也：“先生将何之”，谓学士年长者也。《仪礼》“士相见礼，若先生异爵者”，谓致仕者也。今人称师曰“先生”，而凡当尊称之者亦曰“先生”，盖其所由来远矣。

　　◎来歙传《后汉书。来歙传》“父仲，娶光武祖姑”，而隗嚣将王遵，乃以歙为光武之外兄。且歙之孙棱，尚光武子显宗女；棱之孙定，尚显宗曾孙安帝妹。稽其世次，证以外兄之称，则仲当是娶光武之姑耳，“祖”字疑衍文。
</div>
    <div class="pagination">
<a href="冷庐杂识_page27.html">上一页</a><span>...</span><a href="冷庐杂识_page23.html">23</a><a href="冷庐杂识_page24.html">24</a><a href="冷庐杂识_page25.html">25</a><a href="冷庐杂识_page26.html">26</a><a href="冷庐杂识_page27.html">27</a><span class="current-page">28</span><a href="冷庐杂识_page29.html">29</a><a href="冷庐杂识_page30.html">30</a><a href="冷庐杂识_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
