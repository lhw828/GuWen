<!DOCTYPE html>
<html>
<head>
    <meta charset="UTF-8">
    <title>日涉编 - 第 15 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日涉编 - 第 15 页/共 115 页</h1>
    <div class="content">宋高宗宰执百官诸军并扈卫车驾渡杨子江至镇江府 【建炎三年至十三日到杭州出通考】 
元太祖是日疾笃医言脉巳绝皇后召耶律楚材问之对曰任使非人卖官鬻爵囚系非辜古人一言而善荧惑退舍请赦天下囚徒后即欲行之楚材曰非君命不可俄顷帝少苏入奏请肆赦帝不能言首肯之是夜医者候眼复生适宣读赦书时也翌日而瘳 【耶律楚材通天文地理律历术数及释老医卜之说出元史】 
北极降
北斗降 【以上道经】 
刘超临水酒酣 【晋富阳县令王范妾桃英殊有姿色遂与丁礼史华期二人奸通孙元弼知之二人惧元弼乃共谤元弼与桃英有私范怒超佐范杀之后超出都诣范行至赤亭山下值雷雨日暮忽有人扶超腋入荒宅中有一鬼面青黑眼无瞳子曰吾孙元弼也诉冤皇天今乃遇汝超叩头流血至天明失鬼所在超乃逃走易姓名为何规后五年二月三日临水酒酣超曰不复畏此鬼矣低头见鬼影在水中以手抟超鼻眼俱血数日而卒出还冤记】 
不可昼眠 【千金月令】 
蟛（虫越）是日出于海涂极甚 【蟹之最小者名蟛螖吴人语讥为蟛斗此吴俗所嗜尚出蟹谱】 
　　　诗
江上东风浪接天苦寒无柰破春妍试开云梦羔儿酒快泻钱塘药玉舡蚕巿光阴非故国马行灯火记当年冷烟湿雪梅花在留得新春作上元 【东坡二月三日点灯会客药玉舡盖以药煮石而似玉者可作酒杯蜀中春月村舍聚为欢乐谓之蚕市马行者东京繁华之处夜市灯火最盛】 
　　四日
陕州黄河清景云见 【唐太宗贞观十四年协律郎张文收采古天马作歌之义作景云河清赋玉海】 
武王伐纣至牧野故外传曰王以二月癸亥夜陈 【前汉书以二月癸亥四日书以二月甲子四日】 
后汉刘知远生以为圣寿节 【后汉高祖知远更名暠其先沙陀部人唐干宁二年二月四日生出五代会要】 
王师擒刘鋹 【宋太祖开宝初广西刘鋹令民家置贮水桶号防火大桶又鋹末年童谣曰羊头二四白天雨至后王师以辛未年二月四日擒鋹识者以为国家以火德王房为宋分羊未神也雨者王师如时雨之义也防与房桶与统同音出通考】 
宋孝宗车驾幸玉津园射射讫次命皇太子次庆王次恭王次臣僚等射如是者三每射四发帝前后四中的 【宋史礼志】 
宋高宗以刘光世为行在五军制置使 【建炎三年二月四日又建炎四年二月四日吕颐浩兼品镇江陈彦文程千秋为副使出玉海】 
石曼卿卒于京师 【曼卿讳延年少以气自豪读书不治章句独慕古人奇节伟行视世俗屑屑无足动其意者自顾不合于时乃一混以酒然好剧饮大醉颓然自放由是益与时不合少举进士不中宋仁宗推恩三举进士皆补奉职曼卿初不肯就张文节公奇之谓曰母老乃择禄耶曼卿矍然起就之康定二年二月四日以太子中允秘阁校理卒出曼卿墓表】 
南斗六司真君下降 【道经】 
　　五日
宋光宗即位 【淳熙十六年二月五日即位未改元以皇帝登极奏告天地宗庙社稷报恩出通考】 
宋明帝行幸东海获赤鴈 【太始二年行幸作朱鴈之歌出玉海】 
俗以产子者杀之 【张奂为武威太守其俗多妖忌每岁二月五日产子及与父母同日者悉杀之奂示以义方严赏罚风俗遂改百姓为立祠后汉书】 
郑余庆征还 【薛玄真者唐给事伯高之高祖也少得长生之术尝于五岭间栖憩焉贞元末郑余庆谪柳州长史门吏有自远省余庆者与玄贞相遇神彩俊迈词多稽古言明年二月五日余庆当复归朝门吏语于余庆令人访寻莫获明年是日余庆果征还到长安语及异事薛伯高流泣对曰玄真吾高祖也弃官隐居终南传仙拾遗记】 
辟支佛生 【佛书】 
北极天蓬都元帅下降 【道经】 
　　　诗
二月五日花如雪五十二人头似霜 【白乐天纪年诗】 
何知此邂逅谈笑接清扬对雪知春浅回灯惜夜长密云通炫晃残月堕冥茫故有临邛客抽毫兴未忘 【王安石是夜风雪次范景仁韵】 
玄景雕暮节青阳变暄风忽寻斜川句感此胜日逢驾言当出游一写浩荡胸云物疑异候凄迷久连空今朝复何朝顿觉芳景融畴曩庶复践邻曲欢来同伊谁一篮舆连翩数枝笻绿野生远思清川照衰容云云 【朱文公正月五日欲用斜川故事结客载酒遇伯林新居风雨不果至二月五日始克践约坐间以陶公卒章二十字分韵文公得中字赋呈诸同游者】 
　　六日
唐高宗永隆二年皇太子行释奠礼毕上表请慱延耆硕英髦之士为崇文馆学士许之 【郑祖元邓元挺杨炯崔融等并为崇文馆学士出玉海】 
阴阳家以是日利行师 【宋李纲字伯纪无锡人也纲奏上曰金人之兵张大其势然得其实数不过六万人又大半皆奚契丹渤海杂种其精兵不过三万吾勤王之师集城下者二十余万固已数倍之矣当以计取之不可以角一旦之力莫若枙河津绝粮道俟其刍粮乏人马疲然后击之此必胜之计上意深以为然以二月六日遣兵举事盖阴阳家亦以是日利行师出左编】 
谅祚生 【谅祚辽景宗长子小字宁令哥国语谓欢嘉为宁令母藏氏从元昊出猎而生谅祚时宋仁宗庆历七年二月六日也方期岁即位宋史亦出辽史】 
刘处玄羽化 【处玄字通妙号长生生于金熙宗皇统七年有东京留守事刘昭毅定海军节度使刘师鲁与处玄甚善二公请讲师弟礼处玄曰公等当代名臣予将逝矣不足为公等友辄示颂云正到峥嵘处何如拂袖归我今须继踵回首及希夷二公览之怆然处玄又曰越八日予归矣二月六日羽化乃八日也师鲁哭之以诗曰与君岁晚得相亲相对忘形略主宾日望师来虚正寝忽惊仙去注同人出史纂左编】 
玄州上卿苏仙君上升 【道经】 
沐浴令人轻健 【云笈七签】 
　　　诗
极目千里外川原绣画新始知平地上看不尽青春 【伊川二月六日登石阁出击壤集】 
二月六夜春水生门前小滩浑欲平鸬鹚鸂鶒莫漫喜吾与汝曹俱眼明 【杜甫】 
当年霜鬓两青青强说重临慰别情衰衰秪今无可白故应相对话前生
出处依稀似乐天敢将衰去较前贤便从洛社休官去犹有闲居二十年
在郡依前六百日山中不记几回来还将天竺一峰去欲把云根到处栽 【东坡去杭十六年复至留二年而去自拟平生出处老少似乐天二月六日别南北山诸道人而下天竺惠净师以丑石赠行作三绝】 
红樱零落杏花开春物相催次第来莫作林间独醒客任从花笑玉山颓 【伊川二月六日送京酝二壶上尧夫出击壤集】 
　　七日
宋太祖幸北园习射 【干德四年】 
宋孝宗御选德殿以立皇太子御札宣示大臣虞允文等奏元良天下大本陛下独出睿断为天下得人各再拜称贺 【干道七年以上玉海】 
丘处机入见元太祖辞去上曰少俟三五日前日道语有未解者朕悟即行 【处机字通密号长春子生于金熙宗皇统八年从重阳祖师得道先元太祖猎东山有一大豕马踣失驭豕傍立不敢前左右进马遂罢猎师闻之入谏曰天道好生今圣寿巳高宜少出猎坠马天戒也豕不敢前天护之也太祖曰朕巳深省神仙之言在我衷焉自是乃简出史纂左编】 
斗星下降 【南斗北斗道经】 
宜春谢真人飞升 【翰墨大全】 
　　　诗
年年收稻卖江蟹二月得从何处来满腹红膏肥似髓贮盘青壳大如杯定知有口能嘘沫休信无心便畏雷幸与陆机还往熟每分吴味不嫌猜 【梅圣愈二月七日吴正仲遗活蟹】 
　　八日
太中署是日于署庭中以大牢祀老人星兼祠天皇大帝太一日月五星钩陈北极北斗三台一十八宿凡应预祠享之官太医给除秽气散药 【隋书】 
光武以大牢祀大社于雒阳 【建武二年立大社于雒阳无屋有门墙而巳二月八日及腊一岁祀皆大牢出后汉书】 
唐中宗皇帝降庐陵王 【中宗皇帝弘道元年以皇太子即位嗣圣元年二月八日降庐陵王圣历元年册为皇太子神龙二年重即帝位谨按中宗皇帝即位后复为皇太子又重绍宝位升降两度自古未有出卓异记】 
宋真宗始置言事御史 【天禧元年二月八日侍御史六员出会要】 
宋仁宗幸洪福院 【明道二年二月八日出会要】 
梁陈典曰二月八日绕城歌曰皎镜台阳宫四面起香风楼形似飞凤城势若盘龙 【寿阳记】 
杭州倾城士女集于广惠庙 【杭州旧有广惠庙宋康定元年建以祀广德王张渤者递代褒封二月八日倾城士女集焉出游览志】 
同州是日为市四远村民毕集其蚕农所用以至车檐椽木果树器用杂物皆至郡守就子城东北隅龙兴寺前立山棚设幄幕声乐以宴劳将吏 【二月二日亦然四川记】 
侯无可先生葬 【先生姓侯氏名可字无可平生以劝学新民为巳任主华学之教育者几二十年屡官必治学舍兴弦诵成就材德不可胜道自评事四迁为殿中丞阶宣奉郎勋骑都尉服赐五品元丰己未卒年七十三次年二月八日葬于华阴县出程明道集】 
焉耆国风俗崇信佛法是日咸依释教斋戒行道 【焉耆国民贫无纪纲法令婚姻略同华夏死亡者皆焚而后葬其服制满七日则除之丈夫并剪发以为首饰文字与婆罗国同二月八日依释行道四月八日亦然出魏书列传】 
释迦佛于是日明星出时成佛 【释迦佛号天人师住世四十九年将金缕僧迦黎衣传法与摩诃迦叶出传灯录】 
释道安忽告众僧曰吾当去即日斋毕无疾而卒 【晋太元元年先道安问异僧以来生所生之处异僧以手虚拨天之西北即见云开备观兜率妙胜之景出高僧传】 
为芳春节五晨大道君豋玉霄琳房四盻天下 【道经】 罗汉成道日 【佛书】 
　　　诗
土膏初动麦苖青饱食城头信意行便起高亭临北渚欲乘长日劝春耕 【曾巩二月八日北城闲步】 
安心守玄牝闭眼觅黄庭问疾来三七浇愁有半缾风松时落蕊病鹤不梳翎樽空我归去山月照君醒 【东坡二月八日与黄涛僧昙颖过逍遥堂何道士宗一问疾】 
八叶蓂开对日华仲春和气烂春葩 【事文类聚】 
　　九日
光武到鲁鲁遣宗室诸刘及孔氏上寿上诣孔氏宅赐酒肉 【建武三十年光武欲幸泰山正月车驾发雒阳二月九日到鲁出后汉书】 
宋高宗作玉牒所 【高宗南渡有司失职李易请编次玉牒绍兴二十年二月九日以旧车辂院为玉牒所御书玉牒殿及殿门出玉海】 
宋徽宗诏以显谟阁为熙明阁置学士直学士待制 【建中靖国元年二月九日出会要】 
采音偷车栏夹杖龙牵 【齐故西阳内史刘寅妻范诣台诉列称叔郎整恒欲伤害夺寅息逡责范米六斗哺食米未展送忽至户前隔箔攘拳大骂突进房中屏风上取车帷准米去二月九日夜整婢采音偷车栏夹杖龙牵范问失物之意整便打息逡整及母并奴婢等六人来共至范屋中高声大骂婢采音举手查范臂任昉奏弹曰理绝通问而妄肆丑辞终夕不寐而谬加大杖出天中记】 
东斗降 【道经】 
　　十日
唐高宗是日以天下无虞百司务简每至旬假许不视事以宽百寮休沐 【永徽三年事物纪原】 
赵珣上五阵?兵事十余篇宰辅奏用兵以来策士之言以万数无如珣 【宋仁宗康定二年玉海】 
张文刚葬于凤凰山 【文刚字常胜湖州乌程人好学能文孝友祥顺再举进士不第卒于宋神宗熙宁五年至六年二月十日葬王荆公为之志铭曰才足以贵而莫之知善足以寿而止于斯呜呼逝矣铭以哀之出事文类聚】 
无量寿佛姓周氏端坐而逝 【母熊氏产师有摩尼入怀之兆生而颀面大耳骨瘠如柴标姿异人天性好定自幼即出家尝从一高僧观于海上高僧谓师曰苦海如是师蹙然曰是众生之所谓苦海而菩提之所谓性海也僧惊异之后结庵湘山之覆釜山自称无量寿主永州刺史韦宙遣使礼请即至四门各见其人其灵变如此不可具述于咸通八年二月十日端坐而逝年一百三十二出彬阳佛传】 
女冠乘风飞至玉真观 【唐玄宗驾在东京以李适之为河南尹开元二十四年二月十日有女冠乘风飞至玉真观观者如堵尹怒其聚众笞之数十而乘风者不哀祈亦无伤损颜色不变尹大骇奏闻召入内殿问其故乃蒲州紫云观女道士也辟谷轻身因风飞至此赐金帛还蒲州数年又因风飞去不返出纪闻录】 
长生护身天尊下降 【道经】 
　　　诗
僊跸九成台香筵万寿杯一旬初降雨二月早闻雷叶向朝霁密花含宿润开幸承天泽豫无使日光催 【李乂奉和游苑喜雨应诏】 
山居少四邻槠叶半为薪野色生遥念空江滞此身风涛春忆越亲旧晚游秦独拟寻鸡犬云萝挂葛巾 【谢皞字皋羽宋粤人】 
沧浪一夜起鸣雷雨阵因之续续来所病农家成久旱未论花事有新开书生狂妄常忧国圣代飘零岂弃才儒馆尉曹俱国士好为诗赋咏康哉 【赵章泉二月十日喜雨呈李纯教授去非尉曹】 
厄运虽云极群公莫自疑民心空有望天道本无知野帐留华屋青城插皂旗燕云旧耆老宁识汉官仪主辱臣当死时危命亦轻谁吞豫让炭肯结仲由缨泣血瞻行殿伤心望虏营尚存仪卫否早晚复神京 【吕居仁二月十日作此靖康二年二月事五月改建炎】 
　　十一日
宋仁宗崇政殿观教（马夌）军击球 【嘉佑七年】 
宋神宗御阁召王珪范镇等讲礼记 【熙宁元年以上玉海】 
宋钦宗车驾出城幸虏营 【先靖康元年金人围汴城至二年粘罕遣使入城请帝车驾诣军前议事二月十一日车驾幸虏营后数日还宫七修类稿】 
苏东坡饮醉食饱默坐思无邪斋兀然如睡觉写渊明诗一首示子过诗曰东方有一士被服常不完三旬九遇食十年着一冠东坡书毕云东方一士渊明也不知从之游者谁乎若了得此一段我即渊明渊明即我也 【绍圣二年长公外纪】 
尹虔子张石生李方回三真人飞升 【翰墨大全】 
　　十二日
汉光武宿奉高遣虎贲郎将先上泰山 
【光武车驾正月发雒阳宫二月初到鲁十二日宿奉高出封禅仪记】 
唐高祖以总管府改曰都督府 
【苏氏演义曰府聚也聚所在图籍簿书之处汉制三公开府故称三府魏晋以后诸王又称府唐高祖武德初边镇襟带之地置总管府武德七年二月十二日改曰都督府出事物纪原】 
唐高宗诏造明堂 
【干封三年二月十二日诏于是改元总章出礼志】 
</div>
    <div class="pagination">
<a href="日涉编_page14.html">上一页</a><span>...</span><a href="日涉编_page10.html">10</a><a href="日涉编_page11.html">11</a><a href="日涉编_page12.html">12</a><a href="日涉编_page13.html">13</a><a href="日涉编_page14.html">14</a><span class="current-page">15</span><a href="日涉编_page16.html">16</a><a href="日涉编_page17.html">17</a><a href="日涉编_page18.html">18</a><a href="日涉编_page19.html">19</a><a href="日涉编_page20.html">20</a><span>...</span><a href="日涉编_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
