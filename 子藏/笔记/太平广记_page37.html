<!DOCTYPE html>
<html>
<head>
    <meta charset="UTF-8">
    <title>太平广记 - 第 37 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 37 页/共 228 页</h1>
    <div class="content">　　前凉张天锡元年西域校尉张颀杀麴俭俭临死具言取之后颀偶见白狗以刀斫之不中颀便倒地不起左右见俭在旁遂暴卒【出还寃记】
　　太乐伎
　　宋元嘉中李龙等夜行掠劫于时丹阳陶继之为秣陵县令令人密寻捕遂擒龙等引人是太乐伎劫发之夜此伎与同伴往就人宿共奏音声陶不详审为作欵引随例申上而所宿主人及賔客并相明证陶知枉滥但以文书已行不欲自为通塞并诸劫十人于郡门斩之此伎声价艺态又殊辨慧将死之日曰我虽贱隶少怀慕善未尝为非实不作劫陶令已当具知枉见杀害若无则已有必自陈诉因弹琵琶歌数曲而就死众知其枉莫不陨泣经月余陶遂梦伎来至案前云昔枉见杀实所不忿诉天得理今故取君便跳入陶口乃落腹中陶即惊寤俄而倒状若风癫良久苏醒有时而发发即夭矫头乃着背四日而亡亡后家便贫瘁二儿早死余有一孙穷寒路次【出还寃记】
　　邓琬
　　宋泰始元年江州长史邓琬立刺史晋安王子勲为帝作乱初南郡太守张悦得罪鏁归扬都及湓口琬赦之以为冠军将军共纲纪军事袁顗既败张悦惧诛乃称暴疾伏甲而召邓琬既至谓之曰卿首唱此祸今事急矣计将安出琬曰斩晋安王以待王师或可以免悦怒曰卿始此祸而欲卖罪少帝乎命斩于牀前并杀其子以琬头降至五年悦卧疾见琬为厉遂死【出还寃记】
　　孔基
　　防稽孔基勤学有志操族人孔敞使其二子从基为师而敞子并凶狠趋向不轨基屡言于敞此儿常有忿志敞寻丧亡服制既除基以宿旧乃赍羊酒往看二子二子犹怀宿怨潜遣奴路侧杀基奴还未至乃见基来张目攘袂厉声言曰奸丑小竖人面兽心吾蒙顾存昔敦旧平生有何怨恶候道见害反天忘父人神不容要当断汝家种从此之后数日见形孔氏无几大儿向厠忽便絶倒络绎往看已毙于地次者寻复病疽而死卒致兄弟无后【出还寃记】
　　昙摩懴
　　沮渠蒙逊时沙门昙摩懴者博达多识为蒙逊之所信重魏氏遣李顺拜蒙逊为凉王乃求昙摩懴蒙逊恡而不与昙摩懴意欲入魏屡从蒙逊请行蒙逊怒杀之既而左右当白日中见昙摩懴以剑击蒙逊因以疾而死【出还寃记】
　　支法存
　　支法存者本自胡人生长广州妙善医术遂成巨富有八九尺毾防百种形像光彩曜目又有沈香八尺板牀居常芬馥王谭为广州刺史大儿劭之屡求二物法存不与王因状法存豪纵杀而籍没家财焉死后形见于府内辄打阁下皷似若称寃如此经月王寻得病恒见法存守之少时遂亡劭之比至扬都又死焉【出还寃记】
　　张超
　　高平金乡张超先与同县翟愿不和愿以宋元嘉中为方舆令忽为人所杀咸疑是超超后除金乡县令解职还家入山伐材翟兄子铜乌执弓持矢并赍酒醴就山餽之斟酌已毕铜乌曰明府昔害我叔无縁同戴天日即引弓射之超乃死铜乌其夜见超云我不杀汝叔横见残害今已上诉故来相报引刀刺之吐血而死【出还寃记】
　　袁粲幼子
　　齐高祖欲禅宋尚书令袁粲举兵不从被害其幼子乳母潜将投粲门生狄灵庆灵庆杀之经年忽见儿骑狗戏如常后复有一狗走入灵庆家遇灵庆便噬杀之其妻子竝死于狗【出古今记】
　　庾宏奴
　　庾宏为竟陵王府佐家在江陵宏令奴无患者载米饷家未达三里遭劫被杀尸流泊查口村时岸傍有文欣者母病医云须得髑髅屑服之即差欣重赏募索有邻妇杨氏见无患尸因断头与欣欣烧之欲去皮肉经三日夜不焦眼角张转欣虽异之犹惜不弃因刮耳颊骨与母服之即觉骨停喉中经七日而卒寻而杨氏得疾通身洪肿形如牛马见无患头来骂云善恶之报其能免乎杨氏以语儿言终而卒【出幽明録】
　　魏辉儁
　　北齐阳翟太守张善苛酷贪叨恶声流布兰台遣御史魏辉儁就郡治之赃贿狼籍罪当合死善于狱中使人通诉反诬辉儁为纳民财枉见推缚文宣帝大怒以为法司阿曲必须穷正令尚书令左丞卢斐覆验之斐遂希防成辉儁罪状奏报于州斩决辉儁遗语令史曰我之情理是君所见今日之事可复如之当办纸百番笔二管墨一锭以随吾尸若有灵只必望报卢令史哀悼为之殡敛并备纸笔十五日善得病唯云叩头未旬日而死才两月卢斐坐讥駮魏史为魏奏文宣帝鸩杀之【出还寃记】
　　真子融
　　真子融北齐世尝为井陉关租使赃货甚为人所纠齐主欲以行法意在穷治乃付并州城局参军崔法瑗与中书舍人蔡晖共拷其狱然子融罪皆在赦前法瑗等观望上意抑为赦后子融临刑之际怨诉百端既不得理乃曰若使此等平直是无天道后十五日法瑗无病死经一年许蔡晖患病肤肉烂堕都尽苦楚日加方死【出还寃记】





　　太平广记卷一百十九
<子部,小说家类,异闻之属,太平广记>
　　钦定四库全书
　　太平广记卷一百二十
　　报应十九
　　梁武帝　　　张禆　　　　羊道生
　　释僧越　　　江陵士大夫　徐铁臼
　　萧续　　　　乐葢卿　　　康季孙
　　张绚　　　　杨思达　　　氏
　　朱贞　　　　北齐文宣帝　梁武帝
　　韦戴　　　　隋庶人勇　　京兆狱卒卭人
　　梁武帝
　　梁武帝萧衍杀南齐主东昏侯以取其位诛杀甚众东昏死之日侯景生焉后景乱梁破建业武帝禁而饿终简文幽而压死诛梁子弟略无孑遗时人为景是东昏侯之后身也【出朝野佥载】
　　张禆
　　下邳张禆者家世冠族末叶衰微有孙女殊有姿貌邻人欲聘为妾禆以旧门之后而不许邻人忿之乃焚其屋禆遂烧死其息先行不在后还亦知情状而畏邻人之势又贪其财而不言嫁女与之后经一年梦见禆曰汝为儿子逆天不孝弃亲就怨潜同凶党便捉头以手中桃杖刺之因病两宿呕血而死死日邻人又见禆排门户直入张目攘袂曰君恃势纵恶酷暴之甚枉见杀害我已上诉事获申雪却后数日令君知之邻人得病寻亦陨殁【出还寃记】
　　羊道生
　　梁太山羊道生为邵陵王中兵参军其兄海珍任溠州刺史道生乞假省之临别兄于近路设顿祖送道生道生见缚一人于树就视乃故旧部曲也见道生涕泣哀诉云溠州欲赐杀乞求救济道生问汝何罪答云失意逃叛道生便曰此最可忿即下马以佩刀刳其眼睛吞之部曲呼天大哭须臾海珍来又嘱兄决斩道生良久方觉眼睛在喉内噎不下索酒咽之顿尽数杯终不能去转觉胀塞遂不成咽而别在路数日死当时莫不以为有天道焉【出还寃记】
　　释僧越
　　梁东徐州刺史张臯仆射永之孙也尝因败入北有一土民与臯盟誓将送还南土民遂即出家法名僧越臯供养之及在东徐且随至任恃其勲旧颇以言语忤臯臯怒遣两门生夜往杀之尔后忽梦见僧越云来报怨少时出射而箭栝伤指才可见血不以为事后因破梨梨汁浸渍乃加脓烂停十许日膊上无故复生一疮脓血与指相通月余而死【出还寃记】
　　江陵士大夫
　　江陵陷时有关内人梁元晖俘获一士大夫姓刘此人先遭侯景丧乱失其家口惟余小男始数岁躬自担又值雪泥不能前进梁元晖监领入关逼令弃儿刘甚爱惜以死为请遂彊夺取掷之雪中杖捶交下驱蹙使去刘乃步步回顾号呌断絶辛苦顿毙加以悲伤数日而死死后元晖日见刘伸手索儿因此得病虽复悔谢来殊不已元晖载病到家而卒【出还寃记】
　　徐铁臼
　　东海徐甲前妻许氏生一男名铁臼而许氏亡甲改娶陈氏凶虐之甚欲杀前妻之子陈氏产一男生而祝之曰汝若不除铁臼非吾子也因名之为铁杵欲以捣臼也于是捶打铁臼备诸毒苦饥不给食寒不加絮甲性闇弱又多不在舍后妻得意行其酷暴铁臼竟以冻饿甚被杖死时年十六亡后旬余忽还家登陈氏牀曰我铁臼也实无罪横见残害我母诉怨于天得天曹符来雪我寃当令铁杵疾病与我遭苦时同将去自有期日我今停此待之声如生时家人不见其形皆闻其语恒在屋梁上住陈氏跪谢频为设奠云不须如此饿我令死岂是一飡所能酬谢陈氏夜中窃语道之应声云何故道我今当断汝屋栋便闻锯声屑亦随落拉然有声响如栋实崩举家走出炳烛照之亦无异又骂铁杵曰杀我安坐宅上为快耶当烧汝屋即见火然烟烂火盛内外狼籍俄尔自灭茅茨俨然不见亏损日日骂詈时复讴謌謌云桃李花严霜落奈何桃李子严霜落早已声甚伤凄似是自悼不得成长也于时铁杵六岁至病体痛腹大上气妨食屡打之打处青黡月余而死便寂然【出还寃记】
　　萧续
　　梁庐陵王萧续为荆州刺史时有武宁太守张延康甚便弓马颇为人伏秩满将还王留之延康意贪进上辞不肯留王遂寻延康为郡时罪鏁系在狱发使啓申意望朝廷委州行决梁主素识延康兼疑王啓不实乃敕送都王既怀恨又惧延康申雪翻覆获罪乃未宣敕使狱卒说延康曰如闻王欲见杀君何不拔身还都自理若能去当为方便延康然之遂夜逃王遣游军设伏刺延康于城下乃表叛狱格战而死又有枝江令吴某将还扬州被王要结亦不肯住遂使人于道击杀之举家数十口并从沈溺后数年得疾王日夜常见张吴二人王但曰寛我寛我少时而薨【出还寃记】
　　乐葢卿
　　庐陵王在荆州时尝遣从事量括民田南阳乐葢卿亦充一使公府舍人韦破虏发遣诫敇失王本意及葢卿还以数误得罪破虏惶惧不敢引愆但诳葢云自为分雪无劳诉也数日之间遂斩于市葢卿号呌无由自陈唯语人以纸笔随殓死后少日破虏在槽上看牛忽见葢卿挈头而入持一椀蒜韲与之破虏惊呼奔走不获已而服之因得病未几卒【出还寃记】
　　康季孙
　　康季孙性好杀滋味渔猎故恒事奴婢愆罪亦或死之常病笃梦人谓曰若能断杀此病当差不尔必死即于梦中誓不复杀惊悟战悸汗流浃体病亦渐瘳后数年三门生窃其两妾以叛追获之即并殴杀其夕复梦见前人来曰何故信此人罪不至死私家不合擅杀今改亦无济理迨明呕血数日而卒【出还寃记】
　　张绚
　　梁武昌太守张绚尝乗船行有一部曲役力小不如意绚便躬捶之杖下臂折无复活状绚遂推江中须臾见此人从水而出对绚抚手曰罪不当死官枉见杀今来相报即跳入绚口因得病少日而殂【出还寃记】
　　杨思达
　　梁杨思达为西阳郡守值侯景乱时复旱歉饥民盗田中麦思达遣一部曲守视所得盗者辄截手腕凡戮十余人部曲后生一男自然无手【出还寃记】
　　氏
　　梁武帝欲为文皇帝陵上起寺未有佳材宣意有司使加采访先有曲阿人姓家甚富厚乃共亲族多赍财货往湘州治生经年营得一栰可长千歩材木壮丽世所稀有还至南津南津校尉孟少卿希朝廷防乃加绳墨氏所卖衣裳缯防犹有残余诬以涉道劫掠所得并造作过制非商贾所宜结正处死没入其材充寺用奏遂施行氏临刑之日敕其妻子可以黄纸笔墨置棺中死而有知必当陈诉又书少卿姓名数十吞之经月少卿端坐便见来初犹避捍后乃欵服但言乞恩呕血而死凡诸狱官及主书舍人预此狱事署奏者以次殂殁未及一年零落皆尽其寺营搆始讫天火烧之略无纎芥所埋柱木亦入地成灰【出还寃记】
　　朱贞
　　梁秣陵令朱贞以罪下狱廷尉虞献者覆其事结正入重贞遣相知谓献曰我罪当死不敢祈恩但犹冀主上万一宥我明日既是国家忌日乞得过此奏闻可乎献答曰此于理无爽何谓不然谨闻命矣而朱事先明日奏来献便遇客共饮颇醉遂忘抽文书旦日家人合束内衣箱中献复不记比至帝前顿束香案上次第披之方见此事势不可隐便尔上闻武帝以为合死付外详决贞闻之大恨曰虞小子欺罔将死之人若无知固同灰土傥有识誓必报之贞于市始当命絶而献已见其来自尔之后时时恒见献甚恶之又梦乗车在山下行贞于山上推石压之居月余献除曲阿令拜之明日诣谢张门下其妇于宅暴卒献狼狈而还入室哭妇举头见贞在梁上献曰朱秣陵在此我妇岂得不死于时屋无故忽崩献及男女婢使十余人一时并命虞隲是其宗室助丧事见献如是走下堂避之仅乃得免【出还寃记】
　　北齐文宣帝
　　北齐文宣高洋既死太子嗣位年号干明文宣母弟常山王演在并州权势甚重因文宣山陵留为録尚书事王遂怒潜生异计上省之日内外官僚皆来奔集即缚干明腹心尚书令杨遵彦等五人皆为事状奏斩之寻废干明而自立是为孝昭帝后在并州望气者奏邺中有天子气平秦王高归彦劝杀干明遂録向并州尽杀之其年孝昭数见文宣作诸妖怪就其索儿备为厌禳终不能遣而死【出还寃记】
　　梁武帝
　　陈霸先初立梁元帝第九子晋安王为主而辅戴之防稽虞涉本梁武世为中书舍人尚书右丞于时梦见梁武帝谓渉曰卿是我旧左右可语陈公簒杀于公不利事甚分明涉既未见簒杀形迹不敢言之数日复梦如此并语涉曰卿若不传意卿亦不佳涉虽嗟惋决无言理少时之间太史啓云殿有急兵霸先曰急兵正是我耳仓卒遣乱兵害少主而自立尔后涉便得病又梦梁武曰卿不为我语致令祸及卿与陈主寻当知也涉方封啓报梦之由陈主为人甚信物闻此大惊遣舆迎涉面相询访乃尤涉曰卿那不道竒事六七日涉死寻有韦戴之事【出还寃记】
　　韦戴
　　陈武帝霸先既害梁大司空王僧辩次讨诸将义兴太守韦戴黄门郎放之第四子也为王公固守陈主频遣攻围不克后重征之诱説戴曰王公亲党皆已殄灭此一孤城何所希冀过尔相拒耶若能见降不失富贵戴曰士感知己本为王公抗御大军致成雠敌今亦承明公尽定江左穷城自守必无路活但锋刃屡交杀伤过甚军人忿怨恐不见全老母在堂弥惧祸及所以茍延日月未能束手耳必有誓约不敢久劳神武乃遣刑白马为盟戴遂开门陈主亦寛信还扬都后陈主即位遣戴从征以小迟晩因宿憾斩之寻于大殿视事便见戴来惊走入内移坐光严殿戴又逐入顾访左右皆无所见因此得病死【出还寃记】
　　隋庶人勇
　　隋炀帝元德太子寝疾帝遣见人崔善影看祟善影幼来无目而言见庶人勇瞠目穰袂大呼云我不放你善影具述勇状貌如旧相识【出法苑珠林】
　　京兆狱卒
　　隋炀帝大业中京兆狱卒失其名酷暴诸囚囚不堪其苦而狱卒以为戏乐后生一子颐下肩上有若肉枷无颈数岁不能行而死【出广古今五行记】
　　卭人
　　唐武德中卭人姓韦与一妇人言誓期不相累年宠衰妇人怨恨韦惧其反已自缢杀之后数日韦遍身痒因发癞疮而死【出法苑珠林】








　　太平广记卷一百二十
　　钦定四库全书
　　太平广记卷一百二十一
　　报应二十
　　杜通达　　　邢文宗　　　长孙无忌
　　娄师徳　　　王瑱　　　　江融
　　李昭德　　　弓嗣业　　　周兴
　　鱼思咺　　　索元礼　　　张楚金
　　崔日知　　　苏颋　　　　李之
　　唐王皇后　　杨慎矜　　　师夜光
　　崔尉子
　　杜通达
　　唐齐州高苑人杜通达贞观年中县承命令送一僧向北通达见僧经箱谓意其中是丝绢乃与妻共计击僧杀之僧未死闻诵咒三两句遂有一蝇飞入其鼻乆闷不出通达眼鼻遽防眉即落迷惑失道精神沮丧未几之间便遇恶疾不经一年而死临终之际蝇遂飞出还入妻鼻其妻得病嵗余复卒【出法苑珠林】
　　邢文宗
　　唐河间邢文宗家接幽燕禀性麄险贞观年中忽遇恶风疾旬日之间眉落尽于后就寺归懴自云近者向幽州路逢一客将绢十余疋迥泽无人因即劫杀此人云将向房州欲买经纸终不得免少间属一老僧复欲南去遇文宗惧事发觉挥刀拟僧僧叩头曰乞存性命誓愿终身不言文宗杀之弃之草间经二十余日行还过僧死处时当暑月疑皆烂坏试往视之俨生日文宗因以马下策筑僧之口口出一蝇飞鸣清彻入宗鼻乆闷不出因得大病嵗余而死【出防报拾遗】
　　长孙无忌
　　唐赵公长孙无忌奏别敕长流以爲永例后赵公犯事亦敕长流岭南至死不复回此亦爲法之弊【出朝野佥载】
</div>
    <div class="pagination">
<a href="太平广记_page36.html">上一页</a><span>...</span><a href="太平广记_page32.html">32</a><a href="太平广记_page33.html">33</a><a href="太平广记_page34.html">34</a><a href="太平广记_page35.html">35</a><a href="太平广记_page36.html">36</a><span class="current-page">37</span><a href="太平广记_page38.html">38</a><a href="太平广记_page39.html">39</a><a href="太平广记_page40.html">40</a><a href="太平广记_page41.html">41</a><a href="太平广记_page42.html">42</a><span>...</span><a href="太平广记_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
