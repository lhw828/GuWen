<!DOCTYPE html>
<html>
<head>
    <meta charset="UTF-8">
    <title>留青日札摘抄 - 第 8 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>留青日札摘抄 - 第 8 页/共 9 页</h1>
    <div class="content">　　所传方希直之父葬祖梦蛇而杀之之事以母见黑气入室而姙又云生而吐舌如蛇此为小人好事之诬也遂以赤族蛇报此又佛氏之妄谈以惑众者夫蛇天地间之毒虫杀之何害畜之何益便使有黑气入室安知非玄武之神所托生者乎又安知非燕王起于北方以兆登极以成正学万世之事业者乎生而吐舌又安知非能言语文章以明古今大道以陈君臣正义之用者乎身苟全矣名苟立矣使其先人后裔之游魂死而无媿于天上地下何乐如之而反忧于族之赤不赤哉夫不忠不孝而赤族是可耻也忠矣孝矣而族赤焉是可荣也于蛇何与呜呼小人之说不止蛇珠雀环之可笑也宋庠登科此常事耳而以为救蚁之报甚至于绘之为图以惑世愚民倡为佛氏不敢杀生之论鄙哉鄙哉是可谓蝼蚁状元矣不亦小乎其为学问福量也邪 

　　○蚶 

　　蚶甲虫之肉最甘者也余得海滨一巨蚶可一尺五寸世所罕有留壳以充酒器名之曰蚶舟其小者名瓦衕子言形如瓦垄也其种可种广东有蚶田 

　　○赤雀 

　　品嵓有一赤雀如练雀长尾绛色志曰赤雀不见则国无贤白雀不降则国无嗣不知果何祥也嘉靖间曾贡白雀表贺者以为前星之应是也 

　　○四时蚕 

　　云南千宣抚司有四时蚕丝染五色以织上锦又伪越外纪一年再稻一岁八蚕今安南也吴都赋国税再熟之稻乡贡八蚕之锦永嘉记郡有八辈蚕一曰蚖珍蚕三月绩二曰柘蚕四月初绩三曰蚖蚕四月绩四曰爱珍五月绩五曰爱蚕六月末绩六曰寒珍七月绩七曰四出蚕九月初绩八曰寒蚕十月绩凡蚕再熟者皆谓之珍今温州田稻一岁两种广东又有三熟田因地气暖也或疑无八蚕之说今吾乡亦有三蚕曰头蚕曰二蚕曰三蚕又有曰柘蚕食柘叶而生者有曰红蚕三九二十七日而熟者 
　　又广西横州有曰枫蚕枫叶始生有虫食叶如蚕赤黑色四月熟将吐丝土人劈取其丝光明如琴弦海滨蜑人买作钓缗史言野蚕成茧者其名曰蟓又尹思青州刺史有治绩蚕至一岁四熟吾乡桑贵蚕饥则以米粉洒叶而喂之山海经皋涂山白石名礜蚕食之而肥蚖一作原原再蚕也一曰晚蚕也虫少初生也虫霆三眠也蚕三眠也蝩晚生也虫自死也虫勇又名螝蚕蛹也我蚕蛾也虫区子也有细茧有同工茧有白有黄有青松茧有火蚕冷蚕蚕懒替蚕是亦八蚕类也或书作神虫神之也俗或作蚕非也蚕上声天殄切名蜸寒蚓也即今言地蚕之类 

　　○白花蛇 

　　白花蛇出蕲州背有白花出黄州者虽死两目有光入药甚效今临安于潜山中亦出此蛇脊有白花方胜头有一小角云亦能治病也 

　　○鴈足系帛书 

　　隆庆时督学林公试杭士论以鴈足系帛书为题余读礼家食不与子弟来言余曰子卿事人所共知者不足为奇且伪也若能以为鴈书答之便为奇士矣汉书苏武传汉求武等匈奴诡言武死后汉使复至匈奴常惠请其守者与俱得夜见汉使具自陈道教使者谓单于言天子射上林中得鴈足有系帛书言武等在某泽中使者大喜如惠语以让单于单于视左右而惊谢汉使因归武故曰伪事也惟元郝伯常之事乃为迹可异耳中统元年三月元世祖欲定和议于宋以郝经为翰林侍讲学士佩金虎符充国信使以行贾似道拘留仪不遣至元十一年伐宋问执行人之罪时公在拘所巳十五载以音问不通乃于季秋甲戌用帛一方慱二寸高五寸书曰霜落风高恣所如归期回首是春初上林天子援弓缴穷海累臣有帛书 
　　中统十五年九月一日放鴈获者勿杀国信大使郝经书于州忠勇军营新馆凡五十九字以蜡丸帛先是有以鴈献公者命畜之鴈见公辄鼓翼引吭似有所诉者公感悟北向再拜以帛书亲系鴈足祝之北飞十二月伯颜师渡大江十二年二月似道惧送公归国三月虞人获鴈于汴梁金明池四月公至燕七月卒年五十三谥文忠其书中统十五年即至元十一年南北隔绝故不知也宋亡帛书为安丰教授王时中所得 
　　延佑五年学士郭贯见之奏闻仁宗中使取之装黄成卷文臣各题识之藏秘书监陶宗仪所纪以霜落作零落误也且云尺帛又获之苑中以闻上恻然曰四十骑留江南曾无一人鴈比乎皆附会也我朝宋学士题其后甚详云帛背有陵川郝氏印方一寸文透于面所云汉昭帝使使者谕云天子射上林得鴈足有帛书言武牧羝泽中则与本传不合葢诡计出于常惠耳此失考也后杭士果无一人知者由不见元史耳督学者亦知否又一学使试去后当见思论余曰此必何武事误以常作当耳止作经书二义于此题下但书云当宜作常乃何武事邪投卷而出后果优等相知葢资治通鉴不考本传事既疏畧而坊本俗刻蒙童所习又多讹字形影想象甚误后学师非师弟子非弟子谁能口正而心印之邪因并纪之以为慱识之助 

　　○鸡鹅妖 

　　嘉靖戊子闽中民家生一鸡子上有故知吉凶之患六字其人惊异遂献之官府疑而剖之则鲜血一腔耳其壳至今藏于布政司库中又家长老言正德间余族人家生一鸡四足不食而死又嘉靖二十六年余大兄家生一鹅止一掌惧而弃之其时余姚陈家一鹅生三掌 

　　○猪妖 

　　嘉靖六年吾乡蔡家一母猪忽入房卧于床上其家恠而欲杀之忽作言曰我欠汝家债今巳债完后当飬子以报杜家非汝所有也遂生小猪十二头即领至河滨丛棘中藏之偶杜某者来蔡家索债蔡因前恠即以猪与之复生五乳讫无他异因思至正八年杭州施塩家有母猪自食其子喂者棰之即作人言曰你不喂我食我饥而自食其子千你何事其主恠而将杀之又曰我只欠你家钱三千七百五文卖我足矣遂货之得钱如数二事正相类 

　　○禽兽衣冠 

　　我朝内监虫蚁房虎豹犀象各有职秩有品料如虎之将军象之指挥不尤甚于秦松之大夫汉栢之将军乎唐舞马衣以文绣猴能随班起居赐之以绯昭宗号之曰孙供奉北齐后主马犬有仪同郡公之号藉以方冉罽食物十余种古人讥不仁之君鹤为大夫也鹦鹉为娘也肥马而食人犹可乘也肥虎豹犀象而食人果何所用乎又甚至于汉之诸王役宫嫔与犬羊交接是为禽兽而巳矣弘治初议放所畜禽兽以节冗费所司言虎豹之属放即害物杀之恐非谅闇新政孝宗曰但绝其食令之自毙可也 

　　○文渊阁芍药 

　　宣庙幸文渊阁命于阁右筑石台植澹红芍药一本景泰初增植二本左纯白右深红后学士李贤命之以美名曰醉仙颜澹红也曰玉带白纯白也曰宫锦红深红也与众赋诗曰玉堂赏花集 

　　○练实 

　　竹实色白故名曰练实神农云通神明轻身益气陶隐居云竹实出蓝田江东有花无实顷来班班有实状如小麦堪可为饭嘉靖二十年昌化徧山竹皆成穟实春碎若米而紫黑色炊之可食古人以为荒年之兆余园中竹亦结实剥开甚清香其竹即枯死恐非鸾凤之所食也后见予阳山所生竹实大如鸡子竹叶层层包褁味甘胜蜜食之令人心膈清凉生山林深茂处日久汁枯干而味尚存此鸾凤之所嗜也字书乃于楝木下云鹓雏食其实又云通作练引庄子非练实不食何也风俗通解豸食栋 

　　○榕 

　　桐城阮公督学时忽问余曰榕是何木余漫应之曰南方木之有榕者又问有何题咏余则举柳子厚榕叶满城莺乱啼之句阮公首肯曰信然葢适一岭南士大夫以榕为号者求作斋记也余退而检字书止言初如葛藟缘木后乃成树生于南方及询之闽中一士夫乃云其树最大叶最阴枝上生根垂地根上复生枝如藤蔓然干阔三四丈中通不圆实木里麤恶不堪作器用遂意以容者言其中空有容又其叶荫可广覆被也或曰新长未空者可旋作盘盒甚轻 

　　○玉色芝 

　　我皇上五色芝进自陜西玉金自后曾遣御史廵行天下采芝浙江总督胡公亦有所进每本有高尺许者云用芝以合仙药芝曰菌五色加紫为六芝青曰龙芝赤曰丹芝黄曰金芝白曰玉芝黑曰玄芝紫曰木芝瑞草也生则有云气及禽兽之异葢言其状也余庭中产玉芝一竹林中木芝二其下皆有黄气 

　　○惜花人 

　　种花而弗爱犹弗种也爱花而弗惜犹弗爱也爱有贪情惜兼痛意辟诸学知不如好好不如乐也古之括香使司花女移春槛选胜亭买之千金赠之九锡无非爱之深耳悬金铃烧红烛付酒盏籍枕帏武仲不启关子美不扫径无非惜之至耳韩子云直把春偿酒都将命乞花禅家所谓触缘受受缘爱爱缘取有生老死十二因缘不能解脱者此也杜子云一片花飞减却春风飘万点正愁人所谓从爱生忧者也又云且看欲尽花经眼莫厌伤多酒入唇所谓从忧生爱者也绮囱纷纷无可柰何非与花命者又何足以知之也哉 
　　甲子春三月六日香宇蔷薇十二屏花开甚盛黄昏风雨大作无策蔽覆勉强就枕子玹趣田子起曰争忍羣芳落莫耶亟宜秉烛往探平安也至则红愁绿惨俛首垂泣若诉若怨不忍相见者田子方太息而子玹忽冁然大笑田子曰何谓也子玹曰独不念苏子之诗乎曰苏诗云何因长吟曰东风阵阵泛寒光大雨沉沉水满廊只恐夜深花退去故烧高烛照红妆子艺不觉抵掌绝倒持烛翻灭徘徊竚惜者久之忍寒不能返室且曰此大佳话也不可无纪遂口占一篇用慰花神云耳雨过三日便霖何况春来两月阴抚景忽思烧烛咏不眠重起惜花心红妆冷落灯花湿翠屋淋漓夜色深扶病细君能解事当年谁复伴知音噫亦庶几不负赏花者矣退吞稛切上声水流物去也其去声即褪葢方言也亦可以补字书之不备者 

　　○别花人 

　　惜花人固难得而别花人亦难得未有能别花而不惜花者今俗人家不惟不种花虽好事者种之彼亦不知其名视之如凡草鄙之如恶木为杀风景也所以古人谓难得别花人夫紫薇蔷薇特常植耳而白乐天犹惜之故其诗曰除郄微之见应爱世间少有别花人又云移他到此须主不别花人莫使看是则太传可谓之别花主而微之可谓之别花人矣然古之文人亦有极杀风景事葢折花极俗人恶事也而苏子瞻欧阳永叔亦尝犯之子瞻在东武南禅资福寺大会宾客翦芍药七千余朵置瓶盎中供佛赏翫永叔在扬州会客取荷花千朵插画盆中围绕坐席命客传花人摘一叶尽处饮酒此皆忍心人也惜花之情安在余尝于花开日大书粉牌悬诸花间曰名花犹美人也可翫而不可亵可爱而不可折撷叶一瓣者是裂美人之裳也搯花一痕者是挠美人之肤也抝花一枝者是折美人之肱也以酒喷花者是唾美人之面也以香触花者是熏美人之目也解衣对花狼藉可厌者是与美人祼裎相逐也近而觑者谓之盲屈而嗅者谓之鼻为瓮语曰宁逢恶犷莫杀风景谕而不省誓不再请呜呼此虽戏词无非怜芳菲而惜香艳耳凡我同心共守此约 

　　○木中字 

　　余杭徐第之斫后园树破之中有右卫王通所五字人皆恠之以之供神余为考之南唐天历间平江木中有天下太平之王六字齐永明秣陵安明寺木中有法大德三字宋太平兴国元年瑞安木中有天下太平字熙宁惠州木有王帝万天下太平字政和武义木有万宋年岁四字治平杭州南新街柿木中有上天大国四字类颜真卿书法皆木妖也亦文妖也 

　　○木拔自植 

　　嘉靖三十九年七月台州大雷雨东门外湖边合抱大树忽然拔起倒一宿复自植立有司皆往视之后倒其木为神像立庙祀之宋嘉定六年严州大树自拔占曰将乱晋孝武太元十四年建宁枯树自立京房曰妃后有专木什反立亦木妖也 

　　○木生异实 

　　嘉靖三十年萧山桃树生橘上虞象山皆李树生王瓜谚云李树生王瓜千里无人家宁波志亦载此后海上皆被倭寇之祸按元顺帝至正中李实如黄谚云李如黄民皆无家是也又象山柏树开鸡冠花古占草木互妖也上下失所隆庆五年辛未四月钱塘湖市栗树生桃形类油桃色红小仆亲见二枚无核 
　　九月西溪栗树生林檎三枚黄生药采之唐太和中成都李生木宋绍兴中建德栗生桃绍熙中富阳栗生檎实占曰木生异实国主殃传曰出入不节夺民农时及有奸谋则木不曲直注云奸谋者谓增赋履亩之事时两浙丈量田土增赋烦民而吏胥为奸千里受害也说曰木东方也于易为观其于五事威仪容貌亦可观者也故行步有佩玉之度登车有和銮之节田狩有三驱之制饮食有享献之礼出入有名使民以时务在劝农桑谋在安百姓如此则木得其性矣今木生异实与夫桃李冬华百卉变色之类皆木失其性也 

　　湖州府后学吴仕旦覆订 
　　建昌府督刊知事毛祯 
　　督写检校季士俊 
　　对读教授徐文渊 
　　训导陆胜宗 

　　●留青日札摘抄四 

　　田艺蘅 

　　沈万三秀 
　　刘瑾 
　　钱宁 
　　江彬 
　　严嵩 
　　鄢懋卿 
　　陶世恩 
　　马祖师 
　　李良雨 
　　非夫过言 
　　非文事 
　　非武备 
　　非民风 

　　○沈万三秀 
</div>
    <div class="pagination">
<a href="留青日札摘抄_page7.html">上一页</a><a href="留青日札摘抄.html">1</a><a href="留青日札摘抄_page2.html">2</a><a href="留青日札摘抄_page3.html">3</a><a href="留青日札摘抄_page4.html">4</a><a href="留青日札摘抄_page5.html">5</a><a href="留青日札摘抄_page6.html">6</a><a href="留青日札摘抄_page7.html">7</a><span class="current-page">8</span><a href="留青日札摘抄_page9.html">9</a><a href="留青日札摘抄_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
