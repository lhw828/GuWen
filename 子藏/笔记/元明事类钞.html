<!DOCTYPE html>
<html>
<head>
    <meta charset="UTF-8">
    <title>元明事类钞 - 第 1 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元明事类钞 - 第 1 页/共 76 页</h1>
    <div class="content">　　钦定四库全书
　　元明事类钞
　　提要
　　【臣】等谨案元明事类钞四十卷
　　国朝姚之骃撰之骃有后汉书补逸巴著录是编盖摘取元明诸书分门载亦江少虞事实类苑之流而核其条目则实类书也其所纂述大抵典则可观如元代故实载于説部者最少是书志疆域则引刘郁西使记以证拓境之逺志任官则引经世大典以证铨法之密皆足补元史各志之阙又如引诗防小传以志马祖常之耿直引名臣言行录以志霍肃之公正亦足禆元史列传所未备至记宫殿一门杂取元掖庭记元人诗集捜罗颇博更可与析津志诸书相防唯记奎章阁而不知崇文阁之更重记只逊引长安客话谓上直之衣不知即舆服志之质孙【按只逊质孙皆济逊之讹元史国语解已经考定今以辨其驳文是以各书其旧字以见异同舛互之所由】自天子至衞士皆有之乃前后互引失于考证未免稍有疎畧至明代説部浩如烟海所采亦未为详赅然万厯以后门户交争恩怨纠纒余波及于翰墨凡所记录多不足凭之骃或病其冗滥而矜慎取之欤是亦不失阙疑之义也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　钦定四库全书
　　元明事类钞卷一
　　监察御史姚之骃撰
　　天文门
　　天
　　际天开宇元史礼乐志际天开宇亘海为家
　　天开眼元姚桐夀乐郊私语己亥秋月晦余晓诣嘉禾忽西北天开数百丈光焰如猛火照野宿鸟皆鸣视开处蠕蠕而动中复极明若金融冶少顷皆合舟人谓余曰此天开眼也
　　司天台　玉堂纲鉴至元中建司天台于大都太史令王恂等请建仪象圭表以铜为之
　　西域仪象　元史世祖时扎玛里鼎造西域仪象明宋濓集元时西域有扎玛里鼎者献万年厯其测之法但用十二宫而分三百六十度若不闻二十八宿次舍之説及推日月之食颇与中国合
　　高表　元叶世竒草木子前代立八尺之表以量日影则晷影短而尺寸昜差元立四丈之表于二丈折中开窍以量日影故影长而尺寸无毫杪之失元杨桓高表铭惟昔八尺景促分宻为用虽可每艰辨析圣皇御极百度维新乃五其昔其用益神
　　简仪　明陈邦瞻元纪事本末元兴以仪象之噐规环不协太史郭守敬出其所创简仪仰仪及诸仪表皆臻精妙古人未及元姚燧简仪铭四仪两轴二极是当南轴攸防下乃天常维北欹倾取轴榘应镂以百刻及时初正
　　二线　元史郭守敬谓昔人以管窥天度宿余分未得其的乃用二线推测于余分纎微皆有可考
　　立里差　元史耶律楚材以西域与中国地里相去之逺近立为里差以増损之虽东西万里不复差忒名曰西征庚午元厯
　　鸣如万鼔　明钟惺明纪编年宣宗亲征高煦初发时东南天鸣声如万鼓六师所至罪人斯得
　　天门开　西樵野记天顺间临洮府兰县民陈鸾夜半独起仰见天门大开上帝衮冕衣袍端拱其中仪从鹄立者甚众宫殿阑楯昡彩夺目
　　一窍空明　明徐应秋谈荟真腊国抵占城旁有西棚国望见天一窍空明称天门一曰天际国女娲氏所不至也
　　天鸣如铎　明许重熙五朝注畧万厯时应天府天鸣声如捣铎旬余乃止
　　黄道可见　明何孟春集天之黄道可见处暑后秋分前晴朗日没时于高处向南视之若虹霓斜界云气皆不敢入者是也
　　钦天监　本朝谷霖苍明纪事本末洪武三年改司天监为钦天监设监官其习业者分四科曰天文曰漏刻曰大统厯曰回回厯
　　经纬云柱　明费宏集观象防浑仪黄赤二道交于奎轸与今之四正戾其阳经南北轴不合两极出入之度隂纬东西窥管又不与太阳出没相当掌监事吴君昊奏之铸为新仪更二道环交于壁轸其经纬云柱自是皆与天合
　　木代机衡　部学词林周文安手置璿玑玉衡图以木代之规制极巧廖道南曰予夙侍帝座乃见洪谟所着璿玑图者张平子之灵宪郭守敬之简仪先后若符也
　　测仪六式　明纪事本末西儒罗雅谷汤若望在厯局造测仪六式一曰象限悬仪二曰平靣悬仪三曰象限立运仪四曰象限座正仪五曰象限大仪六曰三直防仪复有弩仪弧矢仪纪限仪诸噐甚多
　　更定嵗差　五朝纪畧嘉靖时光禄少卿华湘言尧时冬至初昏昴中日在虚七度今冬至初昏室中日在箕六度末四千年而差五十度矣至元辛巳改厯至今嵗差一分五十秒今差三度六十四分五十秒矣至元距洪武甲子仅一百四年今则二百四十三年矣宜详定嵗差以成一代之制
　　绘天　姚燧集圣人之道天也善言者绘工也山水鸟兽草木之为物或可图而肖之以语绘天设色而得其髣髴万一者古今人无能为也
　　丹霞天　元掲徯斯麻姑坛诗嵯峨仙都观遥望丹霞天
　　碧瑶天　元张昱诗笑指清泠桥下水此中原是碧瑶天
　　天地若瓮　明刘基诗天地若大瓮万物生其腹人犹腹中虫蠢蠢随化育鑚攻无时休臓腑为翻覆帝青调元气岂不畏戎毒皤然命涤荡汗下兼涌衂
　　日
　　暂没即出　元史钦察国去中国三万余里夏夜极短日暂没即出
　　两圆影　乐郊私语至正丙申三月日晡有两日相荡窓隙壁窦皆成两圆影
　　中景　元史旧法以表端测晷所得者日体上邉之景今以横梁取之实得中景不容有毫末之差
　　声若雷霆　元史沙弼茶国系日西没之地至晩日入声若雷霆国王每于城上聚千人吹角鸣锣击鼓混杂日声不然则小儿惊死
　　如葢如吞　五朝纪畧万厯中礼科周朝瑞奏时当向午而日光不射目日上恍有一物可比日大混沌无光伏压日上非烟非雾如葢如吞
　　日珥　明王醕集日珥悲时事也荘烈帝某嵗仲春五日日生交晕如连环左右生防气青赤色白虹弥天因作短歌
　　平行实行　明纪事本末督修厯法李天经防言太阳有平行有实行平则每日约行若干而实则有多有寡不独秋分为然
　　起复弗合　明通纪正徳十三年五月朔日食起复弗合日官周濂请騐交食以更厯元
　　日不入地　元邱处机集轻清上浮为天重浊下凝为地三光轻清悉止于天如何下沉葢天下日月无出没人间常有出没而强称日入地中有何意义明夷之解特假象明理耳
　　地体掩日　明郑善夫经世要谈闻西域人算日月食者谓日月与地同大若地体正掩日轮上则月为之食传注家谓月食为暗虚所射者予未敢信
　　古日舒长　厯代小史郭守敬常言古日舒长今日暂促此义在度数之外不可以语泥者每百年短一分也
　　磐陀观日　元吴莱海东洲磐陀石上观日赋粤东游于海徼兮得伟观于阳阿登盘陀之叠石兮路防以巍峩天鸡号而夜半兮暾欲出乎重波恍元幕之沉黒兮惚火轮之荡摩
　　日月笼　元杨维祯诗书赋囚人日月笼明杨慎诗乌蟾日月笼
　　緑隂镂日　元宋旡诗緑隂镂日新欢夏红雨鏖花故恼春
　　月
　　夜无光　谈荟元至正七年正月既望月夜出无光命咏新月　明通纪懿文太子与太孙侍太祖命咏新月懿文诗曰昨夜严陵失钓钩何人移上碧云头虽然未得团圆相也有清光遍九州太孙诗曰谁将玉指甲搯破碧天防影落江湖里蛟龙不敢吞太祖览之不悦
　　人入月中　明冯梦祯漫録虞长孺祖母秋夜坐庭中见有三人挨月而过异之急呼人同观观者出迟仅见其二湏臾俱入月中
　　渐过而东　明杂记太祖云二十八宿经星也附天体而不动日月五星纬乎天者也甞于天气清爽之夜指一宿为主太隂居是宿之西相去丈许尽一夜则太隂渐过而东矣以此断为天左旋日月五星右旋
　　望后西阙　玉堂漫录新月之阙向东残月之阙向西此谓映日可也惟望后月阙亦向西似与映日之説稍异
　　进退　明李梦阳空同子夏之初月高其圆也低冬之初月低其圆也高进退之义也
　　瑞云承月　明夏言瑞云承月赋序嘉靖己亥八月上南郊驾还时漏下四十刻仰见月生圆晕五采旋绕祥光绚发澹素云承之移时乃散明日降手札示臣
　　月如佳士　元袁桶立春舟中见新月诗云春月如佳士翩翩欲上船相逢疑昨日一别又新年
　　月痩　元刘因诗苍月痩黒风酸枯梢老窍号空山呼酒客　杨维桢诗仰唾天上蜍誓作酒中魄劝君饮此酒呼月为酒客
　　钓月　元柯九思题钓月轩诗凭防看月出倚钓待云生
　　延月　元许谦延月楼诗主人欲擅四时秋夜夜掀帘为延待
　　划钗记防　元孙氏蕙兰诗隔窓乆坐怜清影闲划金钗记月防
　　月有防　明王祎诗春来天上浑无迹月到花间似有防
　　看月生　存斋诗话晩凉浴罢闲无事水阁东头看月生此吴主一平生得意之句
　　月可呼　明僧梵琦诗船上见月如可呼爱之且复防斯须
　　星
　　禜星　元史命回回司天监禜星
　　天狗堕地　元史纪要顺帝丙戌司天监奏天狗星堕地血食人间五千日始于楚徧及齐赵终于吴其光不及两广
　　星陨如箕　续资治通鉴元世祖十五年有星陨于广南色红大如箕中裂为五坠地时声如鼓焉
　　南望北斗　明纪事本末成祖亲征阿噜台次长清塞地极北夜望北斗已在南矣明王世祯忆昔诗天门直向隂山辟北斗翻从南极悬
　　景星颂　明纪事本末宣徳八年景星见天门少傅杨士竒进颂
　　五星紊度　明通纪洪武九年钦天监奏五星紊度日月相刑下诏求言而平遥训导叶居升以直言死狱中
　　五星聚室　五朝注畧嘉靖三年正月丙子五星聚营室辛巳五星皆伏太白先过壁
　　夜望三台　明泳化类编万安罢相在道犹夜望三台星冀复进用寻卒
　　星入月中　明纪事本末荘烈帝十七年正月星入月中
　　寿星见　明余继登典故纪闻永乐十五年寿星见羣臣请贺上曰四方旱涝蝗疫比比有之鲜为朕言者此何足贺
　　长庚四角　明邹漪明季遗闻福王称制江南灾异叠见东方长庚星光芒闪烂有四角或五角中有刀剑旗帜马影似閧闘象
　　红头白尾　明谢在杭麈余万厯壬寅八月福建地见一长星头大红色尾尖白色霹雳一声裂开中红外白蠕蠕而动
　　星道　本朝王鸿绪明史藁日行黄道月行九道古来无所谓星道者山隂周述学推究五纬之行为星道五图于是七曜皆有道可求
　　星轮　西洋厯书五星之天各有小轮原俱平行特为小轮旋转于大轮之上下故人从地靣测之觉有顺逆迟速之异
　　星数　明陈继儒集三垣二十八宿中外宫计二百八十三座一千五百六十五星
　　斗柄挿水　明高启时开篷望天邉斗柄挿水低
　　云
　　白云庇墓　元史赵荣至孝之日白云庇墓前后十五里葬毕而散
　　彩云如葢　典故纪闻太祖攻城有五色云见城西驻跸地氤氲如葢
　　西北异云　明王世祯史传刘基甞游西湖有异云起西北光射湖水客以为庆云将赋诗基大言曰此天子气也在金陵十年后英主出其下非我谁名世者
　　囊云　明宁献王囊云诗蒸入琴书润粘来几榻寒小斋非岭上宏景坐相看注臞仙每月令人徃匡庐最高处囊云以归搆云斋障以帘幙放云一囊四壁氤氲如身在岩洞
　　黒云如繖　经济録英宗至大同暮有黒云如繖罩营雷雨大作众皆危之已而有土木之难
　　青云随渡　明解缙集高皇渡江青云随之亲征州五色云覆军上下
　　云中畵舫　狯园杂记隆万间虞山采石者见云一片自西南隅至鼓乐骇空有畵舫数只荡漾云端仙妹靓妆列坐珠帘下江涛之声在云汉
　　云闘　谈荟正徳时江西有黒云红云若相闘者乆之分为两城人马汹汹明年宁藩叛
　　云如车葢　明何乔逺名山蔵孝宗册立为太子时诏至南京瑞云见孝陵如车葢
　　云占贼兵　刘基行状都督冯胜攻某城上使公授之方畧公以一赫号封曰夜半出兵至某所见某方青云起即设伏顷有黒云起者贼伏也勿轻动日是而黒云渐薄回与青云接者贼归也急撃勿失已而具如基言
　　玉局云　杨慎集防苍山之麓有玉局观焉四时有云气于夏尤着
　　黄海　明黄汝亨游黄山记从三天门扶笻上是为海子又曰黄海葢云极天界上下四方杳茫无辨似浮身海上称黄山最胜处少顷登炼丹台时落照弄晴白云海中为翠为黛为巨浪为积雪为彩霞片片为金紫光为锦绣文百道千花幻出空界不可名状归而作看云之歌
</div>
    <div class="pagination">
<span class="current-page">1</span><a href="元明事类钞_page2.html">2</a><a href="元明事类钞_page3.html">3</a><a href="元明事类钞_page4.html">4</a><a href="元明事类钞_page5.html">5</a><a href="元明事类钞_page6.html">6</a><span>...</span><a href="元明事类钞_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
