<!DOCTYPE html>
<html>
 <head>
  <meta charset="utf-8"/>
  <title>
   鸡肋编 - 第 2 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   鸡肋编 - 第 2 页/共 4 页
  </h1>
  <div class="content">
   唐初，贼朱粲以人为粮，置捣磨寨，谓“啖醉人如食糟豚”。每览前史，为之伤叹。而自靖康丙午岁，金人乱华，六七年间，山东、京西、淮南等路，荆榛千里，斗米至数十千，且不可得。盗贼、官兵以至居民，更互相食。人肉之价，贱于犬豕，肥壮者一枚不过十五千，全躯暴以为腊。登州范温率忠义之人，绍兴癸丑岁泛海到钱唐，有持至行在犹食者。老瘦男子词谓之“饶把火”，妇人少艾者名为“不羡羊”，小儿呼为“和骨烂”，又通目为“两脚羊”。唐止朱粲一军，今百倍于前世，杀戮焚溺饥饿疾疫陪堕，其死已众，又加之以相食。杜少陵谓“丧乱死多门”，信矣！不意老眼亲见此时，呜呼痛哉！
    吴辉子华中奉云，渠ヘ严州日，太守李裁者信州人，每夕焚《尊胜陀罗尼》以施鬼神。自言前知万州，有一妓忽持白纸至郡，视其神色，大异平日。问其所诉，乃云：“某乃境内之神。每荷公厚赐，欲以少事相报，愿使吏以授其言。”遂令书之，云：“某月日郡界当有灾，比邻境为轻，冀无惊惧。”欲再询其名号，则妓已省，不自知其来也。至其日果大风雨，己而震雷大雹，伤害田稼。但循江而过，两岸所及不广。比郡至杀人畜，田之损者，十多八九。又尝自钱唐将还家，泛舟已到桐庐。五鼓欲行，忽有人大呼，寻李大府船。李惊起视之，乃一老人，衣布道袍，云：“睦州贼发，吾家所存者，三人而已。不可往彼，宜速回也。”李欲登岸询其子细，则已不见。遂遽还会稽。乃方腊已至睦州，同行数十舟，往者皆遇害。李后守严，尽饰境内神祠。有一庙，神像皆毁，惟三躯独存，而吴不记其名。严之城隍神乃敕封王爵，亦世所罕有，吴亦不忆其始因也。则尊胜之利于幽冥，盖不可不信矣。
    建炎之后，以国用窘匮，凡故例群臣锡予，多从废省。惟从官初除，鞍马、对衣之赐犹存，而省其半。绍兴二年，黎确由谏议大夫除吏部侍郎。见其赐目，后用御宝，而云：“马半匹，公服半领，金带半条，汗衫半领，裤一只。”甚可笑也。然皆计直给钱，但当减半计数可矣。时有司之陋，大抵多类此。
    两朝誓书，景德二年二月一日，奉圣旨，令上石于天章阁。其词曰：“维景德元年，岁次甲辰，十二月庚辰朔，七日丙戌，大宋皇帝谨致誓书于大契丹皇帝阙下：共遵诚信，虔守欢盟，以风土之宜，助军旅之费，每岁以绢二十万匹，银一十万两。更不差使臣专往北朝，只令三司差人般送至雄州交割。沿边州军，各守疆界，两地人户，不得交侵。或有盗贼逋逃，彼此无令停匿；至于垄亩稼穑，南北勿纵绎骚。所有两朝城池，并可依旧存守；沟濠完葺，一切如常。即不得创筑城隍，开拔河道。誓书之外，各无所求。必务协同，庶存悠久。自此保安黎献，慎守封陲。质于天地神柢，告于宗庙社稷，子孙共守，传之无穷。有渝此盟，不克享国。昭昭天鉴，当共殛之。远具披陈，专俟报复，不宣，谨白。”报书云：“维统和二十二年，岁次甲辰，十二月庚辰朔，十二日辛卯，大契丹皇帝谨致誓书于大宋皇帝阙下：共议戢兵，复论通好，兼承惠顾，特下誓书。云‘以风土之宜，（其下文同前，至）当共殛之。’孤虽不才，敢遵此约。谨当告于天地，誓之子孙。苟渝此盟，明神是殛。专具谘述，不宣，谨白。”自是，两国百有余年坚守盟书，民获休息。而宣和中与大金结好，亦有“不克享国”之言，后先渝之，至以失信为责，改立伪楚，四海之人，肝胆涂地。孔子以兵食为可去，可见矣（昭陵时，吕夷简为相，缘西夏事，兆方遣刘六符来索故地，又增银绢各十万。富郑公报使，仅免败盟，不用“献”字而已）。
    朝廷在江左，典籍散亡殆尽。省、曹、台、阁皆令老吏记忆旧事，按以为法，谓之“省记条”。皆临时徇私自便。而敌骑自浙中渡江北归，官军败于建康江中，督将尚奏功，云其四太子几乎捉获，亦为之推赏。时谓以“省记条”推“几乎”赏。
    范觉民为相，事皆委之都司。而郎中王寓、万格刻薄苛细，士夫多被其害，时为之语曰：“逢寓多龃龉，遇格必阻隔。”后欲行讨论法，乃宥大奸而滥及众人，竟送吏部，而范亦缘此被逐。
    绍兴中，以财用窘匮，武臣以军功入仕者甚众，俸给米麦，虽宗室亦减半支给。其后半复中损，至于再三。遂至正任观察使，才请两石六斗。唯统兵官依旧全支。若刘韩二开府、张浚太尉、王燮承宣等，乃为统兵官。如殿前马步三帅，皆不得预。时步军都指挥使兰整云：“昔为殿前班长行，请米四石八斗；今作步军太尉，乃反不如。”而又不得为统兵官，是尤可笑也（盖是时殿前诸军数才数百。见殿帅郭仲荀云，窠坐之外，三十八人，每人卫宿，有从者只十五人也）。
    开府刘光世，延安人，其先以夏将归朝。及建炎之后，以功臣检校太傅、两镇节使开府。部曲皆西人，有斗将王德，勇悍而丑，军中目为王夜叉，最为有名。时文士济南王冶字梦良，亦木强少和，言必厉声，性又刚果，后为大理治狱正，人亦呼之为王夜叉，以比阴狱牛头夜叉也。
    昔契以佐禹有功，封于商，而赐姓子氏。周封微子启于宋。后十一世孔父嘉之孙，以王父字为孔氏。其子孔防叔避宋华督之难，奔鲁为大夫，因家于鲁。其曾孙是为先圣。而郑有孔张，出于子孔；卫有孔达，又有孔悝，出于姬姓。皆在子氏之先，非孔子之后也。孔子以周灵王二十一年己酉岁十月庚子日生，即鲁襄公之二十二年。敬王四十一年四月己丑日薨。哀公十六年也。母颜氏之第三女，名征在。娶宋之并官氏。大中祥符元年，封父叔梁纥为齐国公，母鲁国太夫人、妻郓国夫人。汉平帝元始元年，追谥夫子褒成宣尼公。魏文帝太和十六年，改谥文宣尼父。后周宣帝大象二年，追封邹国公。唐太宗贞观十一年，尊为宣父。高宗乾封元年，赠太师。则天天授元年，封隆道公。明皇开元二十七年，谥文宣王。宋真宗祥符元年，加号玄圣文宣王，续改至圣。其嗣袭，魏封鲁国文信君；秦封鲁国文通君；汉高祖封奉嗣君；平帝改褒成侯；后汉和帝改褒亭侯；魏文帝改崇圣侯，晋武帝改奉圣亭侯；宋文帝崇圣侯；后魏文帝崇圣大夫；孝文帝复为侯；北齐文帝改恭圣侯；后周宣帝封邹国公；隋炀帝绍圣侯；唐太宗褒圣侯；明皇文宣公；宋仁宗改衍圣公，哲宗改奉圣，崇宁三年，复封衍圣公，制云：“孔子之后，自汉元帝封其爵为褒成君，以奉其祀，至平帝改为褒成侯，始追谥孔子为褒成宣尼公。褒成，其国也；宣尼，其谥也；公、侯，其爵也。后之子孙，虽更改不一，而不失其义。至唐，去国名而袭谥号，礼之失也。谓宜去汉之旧，革唐之失。稽古正名，于义为允。宜改封至圣文宣王四十六代孙宗愿为衍圣公。”庙中有孔子手植桧三株。两株双立御赞殿前，高六丈余，围一丈四尺。其一在杏坛东南，高五丈余，围一丈三尺。晋永嘉三年枯死，至隋义宁元年复生。唐乾封二年又枯。宋康定年中，一枝复生。盖千五百余岁矣。庙中后汉碑三，魏碑三，齐碑一，隋碑二，唐碑十四。林中篆碑一，在伯鱼墓前，漫灭不可读。汉碑九。孔氏宅，除诸住外，祖庙殿廷廊庑，尚三百一十六间。其四十七代孙传作《东家杂记》，所载甚详，此其大略者也。
    章谊宜叟侍郎，有田在明州。绍兴二年出租，预买绢三匹，三年增九匹，叹其赋重。从兄彦武在傍曰：“此作法自弊之过也。”初，宜叟为大理卿，户部侍郎柳庭俊，乃其妻兄，寓居章舍。一日会饮，酣醉昼寝，遂至暮不醒。柳弟来白：“明当进对。未有札子。”柳惊起，即问章有何事可论，章戏曰：“方今财用窘匮，将天下官户赋役，同于编氓，此急务也。”柳大喜为然。明日陛对，具陈此事，遂即施行。士夫之家，既不能躬耕以尽地利，分租已薄；又无商贾他业，而与庶民庸调相等。其受害，盖出于一言之戏，“自弊”之语，诚有味也。
    杜甫有《义鹘行》。张九龄有《鹰图赞序》曰：“鸟之鸷者，曰鹰曰鹘。鹰也，名扬于尚父，义见于《诗》；鹘也，迹隐于古人，史缺其载。岂昔之多识，物亦有遗；将今而嘉生，材无不出，为所呼之变，与所记不同者耶？”按：古人称雕鹗，又“鸷鸟累百，不如一鹗”。而鹗，今不见于世，岂名之变耶？然鹘又不可居鹰雕之右也！
    杜甫《雕赋》云：“当九秋之凄清，见一鹗之直上。伊鸷鸟之累百，敢同年而争长。此雕之大略也。”则甫盖以雕为鹗矣。而孟康注《汉书》云“鹗，大雕也”。颜师古曰：“鹰，之属，非雕也。”《礼部韵》：“鹗，雕属也。”颜师古《注汉书》云：“隼鸷鸟，即今鹄也。说者以为鹞，失之矣。鹄字音胡骨反，鹄与鹘同。”又《货殖传》：“隼亦鸷鸟，即今所呼为鹘者。”
    唐明皇注《孝经》、《道德经》、《金刚经》。张曲江有贺状云：“陛下至德法天，平分儒术，道已广其家，僧又不违其愿。三教并列，万姓知归。”今《孝经》盛行，《道德经》亦有石刻，唯《金刚经》罕见于世也。《张文献集》载《贺上仙公主灵应状》云：“右臣等，伏承今月八日，上仙公主灵座有祥风瑞虹之应。爰至启殡，乃知尸解。又承特禀清虚，薄于滋味，素含真气，自不食盐，洎于迁神，更标奇迹。伏望宣付史馆，以昭灵异。仍望宣示百官。”诏曰：“道有默仙，谓之形解。古来既尔，今亦将然。童幼之年，伤其夭促；灵变之理，乃入玄真。且与方外为心，不比人间结念。所谓书诸国史，以袭美玄，卿亦史官，任为凡例。兼请宣示者，并依。”而《新史》不载。岂以其妖妄而削之乎？曲江号为端士，亦复为此，将非林甫辈迫之故耶？至上仙之语，今虽帝子之贵，不敢用矣！
    钓丝之半，系以荻梗，谓之浮子。视其没，则知鱼之中钩。韩退之《钓鱼诗》云“羽沉知食驶”，则唐世盖浮以羽也。
    唐《张曲江集》载明皇《敕突殿书》云：“敕儿登里突厥可汗：天不福善，祸钟彼国。伽可汗倾逝，闻已侧然。自二十年间，结为父子，及此痛悼，何异所生？朕与可汗先人，情重骨肉。亦既与朕为子，可汗即合为孙。以孙比儿，似疏少许。今修先父之业，复继往时之好，此情更重，只可从亲。故欲可汗今者还且为儿。”故其下书皆呼为儿。而宋朝与契丹，始以年齿约为兄弟，而彼主享国之永，至哲宗时，遂为大父行。与谓汉为丈人，唐敕称可汗呼儿异矣。
    唐高宗召大臣，欲废皇后，立武昭仪，李称疾不入，褚遂良以死争。他日，绩独入见，帝问之曰：“朕欲立武昭仪为后，遂良固执以为不可。遂良既顾命大臣，事当且已乎？”对曰：“此陛下家事，何必更问外人！”帝意遂决。武惠妃谮太子瑛、鄂王瑶、光王琚，帝欲皆废之，张九龄不奉诏。李林甫初无所言，退谓宦官之贵幸者曰：“此人主家事，何必问外人？”帝犹豫未决。九龄罢相，帝召宰相审之，林甫对曰：“此陛下家事，非臣等宜预。”帝意乃决。德宗欲废太子，立侄舒王，李泌曰：“赖陛下语臣，使杨素、许敬宗、李林甫之徒承此旨，已就舒王图定策之功矣。”帝曰：“此朕家事，何预于卿，而力争如此？”对曰：“天子以四海为家，今臣独任宰相之重，四海之内，一物失所，责归于臣。况坐视太子冤横而不言，臣罪大矣！”太子由是获免。李泌首倡奸言，遂使林甫祖用其策，以逢君恶。至德宗便谓当然，反云“家事”以拒臣下。则作俑者，可不慎乎？卒之长源，能保其家族。而敬业之祸，戮及父祖，剖棺暴尸。忠邪之报，亦可以鉴矣！而蹈覆辙者相接。哀哉！
    《常衮集》有《谢赐绯表》云：“内给事潘某奉敕旨，赐臣绯衣一副，并鱼袋、玉带、牙笏等。臣学愧聚萤，才非倚马。《典》、《坟》未博，谬陈良史之官；辞翰不工，叨辱侍臣之列。唯知待罪，敢望殊私？银章雪明，朱绂电映，鱼须在手，虹玉横腰。祗奉宠荣，顿忘惊惕。蜉蝣之咏，恐刺国风；蝼蚁之诚，难酬天造。”则知唐世玉带施于绯衣，而银鱼亦悬于玉带也。
    本朝宗室，凡南班环卫官，皆以皇伯、叔、侄加于衔上，更不书姓，虽袒免外亲亦然。熙宁中，始有换授外官者，则去皇属而加姓。宣和中，又并姓除之，时以为非。靖康中，乃复旧制。《常衮集》载李讠惠《除秘书监词》云：“昔刘向父子代典文籍，今之秘宝，岂可避亲？堂从叔正议大夫、守光禄卿同正员、嗣泽王讠惠，幼嗣藩国，夙彰忠孝。”盖唐世非期亲不加皇字，虽出阁外任，亦不著姓，而以堂从载于衔上，似为得也。然本朝宗子，皆复名而连字，宗派服属，见而知之，又汉、唐以来所弗逮者。
    柳子厚《龙城录》载：“贾宣伯爱金华山，即今双溪别界。其北有仙洞，俗呼以刘先生隐身处。其内有三十六宝，广三十六里。石刻上以松炬照之，云‘刘严字仲卿，汉射声校尉。当恭、显之际极谏，贬于东陬，隐迹于此，莫知所终’。则道士萧玉玄所记也。山口人时得玉篆牌。俗传刘仲卿每至中元日来降洞中。州人祈福，寻溪口边得此者当巨富，此亦未必为然。然仲卿亦梅子真之徒欤！”余尝观《金华图经》，乃谓刘孝标居此洞以集《文选》。其谬误如此。绍兴中，欧阳文忠公孙懋守婺，余尝录仲卿事与之，使改正旧失，未知曾革其非否？
    河州凤林县凤林关，襄阳府襄阳县凤林山凤林关，严州遂安县有凤林乡，弘农郡隋改曰凤林郡。婺州金华县、梓州射洪县皆有金华山。如龙门、丙穴之类，亦有数处。
    昔四明有异僧，身矮而皤腹，负一布囊，中置百物，于稠人中时倾泻于地，曰“看，看”。人皆目为布袋和尚，然莫能测。临终作偈曰：“弥勒真弥勒，分身百千亿；时时识世人，时人总不识。”于是隐囊而化。今世遂塑画其像为弥勒菩萨以事之。张耒文潜学士，人谓其状貌与僧相肖。陈无已诗止云：“张侯便便腹如鼓。”至鲁直遂云：“形模弥勒一布袋，文字江河万古流。”则东坡谓李方叔：“我相夫子非癯仙。”盖语矣。
    赵叔问为天官侍郎，肥而喜睡，又厌宾客。在省、还家，常挂歇息牌于门首，呼为“三觉侍郎”，谓朝回、饭后、归第故也。
    范觉民作相，方三十二岁，肥白如冠玉。旦起与裹头、带巾，必皆览镜，时谓“三照相公”。
    二浙旧少冰雪，绍兴壬子，车驾在钱唐，是冬大寒屡雪，冰厚数寸。北人遂窖藏之，烧地作荫，皆如京师之法。临安府委诸县皆藏，率请北人教其制度。明年五月天中节日，天适晴暑，供奉行宫，有司大获犒赏。其后钱唐无冰可收，时韩世忠在镇江，率以舟载至行在，兼昼夜牵挽疾驰，谓之“进冰船”。
    泉、福二州妇人轿子，则用金漆，雇妇人以荷。福州以为僧擎，至他男子则不肯肩也。广州波斯妇，绕耳皆穿穴带环，有二十余枚者。家家以篾为门，人食槟榔，唾地如血。北人嘲之曰：“人人皆吐血，家家尽篾门。”又妇女凶悍喜斗讼，虽遭刑责，而不畏耻，寝陋尤甚。岂秀美之气，钟于绿珠而已邪？
    关右塞上有黄羊无角，色类獐麂，人取其皮以为衾褥；又彼中造畜酒，以荻管吸于瓶中。老杜《送从弟亚赴河西判官诗》云：“黄羊饫不膻，芦酒多还醉。”盖谓此也。
    刘光世为浙西安抚大使，父延庆本夏人也。参议官范正舆除直龙图阁告词云：“入幕之宾，以折冲尊俎为任；从军之乐，以决胜笑谈为功。高适受哥舒之知，石洪应重祚之辟。”盖翰与乌皆夷人，且讥其尊俎笑谈以为功任也。又李擢除工部侍郎词云：“国有六职，百工与居一焉。凡今冬官之属，以予观之，才二十有八，而五官各有羡数。考冢宰官府之六属，各为六十。而天官则六十四，地官则七十，夏官则六十七，秋官则六十六。盖断简失次而然，非实散亡也。取其羡数，凡百工之事，归之冬官，其数乃周。汝尚深加考核，分别部居，不相杂厕，则六职者均一，非特可正历代之违，抑亦见今日辨治之精且详也。非汝其谁任？”此皆洪炎之词。后洪除在京宫祠，请给人从班著并依旧。而同列赵思诚缴驳，以谓士指为不厘务中书舍人，其任代言之职，自有国以来，未有如此之谬者。遂罢为在外宫观。
    自熙宁中分三省职事，故命令所出，必自中书。宰相进拟差除，及应干取旨施行者，亦由此而始。门下但掌省审封驳，尚书奉行而已。故士夫有求请差遣，得判“中”字者，更无不得之理。然蔡京为相，欲要时誉，凡有丐乞，皆对其人面书中字。莫不欢欣称颂，而有真、行、草之殊，堂吏阴识其旨，得失稽留，不言已喻。至王黼秉政，率作此中字，必须再呈，其不与者，则加一笔而为申。作伪心劳，遂使真可得者，初亦疑而不喜。又何要誉之有？
    凡天下狱案谳，其状前贴方寸之纸。当笔宰相视之，书字其上。房吏节录案词大略，粘所判笔，以尚书省印印之。其案具所得旨付刑部施行。虽系人命百数，亦以一二字为决。得“上”字者，则皆贷；“下”字者并依法；“中”字则奏请有所轻重；“聚”则随左右相所兼省官商议；“三聚”则会三省同议。不过此数字而已，此岂所以为化笔欤！
    宋字元实，春明坊宣献公之族子也，盾伟而黑色，无他才能，在扬州尝掖高宗登舟渡江，故被记录，历登运使，以殿撰知临安府。士民皆诋恶之，目为“油浇石佛”，甚者呼为“乌贼鱼”，谓其色黑，其政残，其性愚也。又作赋云：“身衣紫袍，则容服之相称；坐乘乌马，因人畜以无殊。”仍谜以詈之曰：“临安府城里两个活畜生：一个上面坐，一个下面行。”以其常乘乌马故也。尝有舟人杀士人一家，乃经府陈状云，“经风涛损失”，更不会问，便判状令执照。后事败于严州，尚执此状以自明。鞫之，前后此舟凡杀二十余家矣。其在临安，凡两经遗火，焚一城几尽。人谓府中有“送火军”，故致回禄。盖取其姓名，移析为此语。竟以言者论其谬政而罢。不数月，即除沿海制置使。终以扶持之劳，简在上心也。言者弗置，命乃不行。
    徐犀，豫章南昌人。陈蕃为太守，在郡不接宾客，唯犀来，特设一榻，去则悬之。蕃传云，为乐安太守（本名千乘，和帝更名），“郡人周ギ，高洁之士，前后郡守招命，莫肯至，唯蕃能致焉。字而不名，特为置一榻，去则县之”。蕃自乐安左转修武令，迁尚书，出为豫章太守。则为孺子下榻，乃在ギ至之后，而不著者，岂周无他事而徐有传，且又载于《世说》与《滕王阁序》，故显于后世耶？亦犹“鸷鸟累百，不如一”，本邹阳之书，元初中，樊准上疏荐庞参已用之，而人独称为孔融荐祢衡之语。“手握王爵，口含天宪”，此刘陶之疏，而世但知为范蔚宗论也。
    京师新门里向氏南宅，乃丞相旧居。后钦圣宪肃别为居第，故有南北之号。其南第，屡经回禄，独厅事不焚。后因翻瓦，于屋极中得《华严经》一卷。余尝刊《净行品》施人，帖于屋柱间，凡数十年，已万余本矣。后以遗一司敕令所删定官张博南叟帖于竹窗上。绍兴二年腊月八日，临安大火，烧数万家，张氏之居亦尽被焚热，其竹窗半焚，至所帖经处而上。其上屋一间亦独存。是皆可异者也。
    绍兴三年七月，朱胜非以右仆射丁母忧，未卒哭，降起复制词，吏部侍郎、权直学士院陈与义之文也。以“兹宅大忧”四字，令翰林学士綦崇礼帖改为“方服私艰”，陈待罪而放。议者谓麻制中有“于戏！邦势若此，念积薪之已然；民力几何，惧奔驷之将败。朕之论相，何可以不备？卿之图功，亦在于攸终”。同列恶其言，故以“宅忧”疵之。昔杨文公以真庙御笔改“邻壤”一字，即辞职而去。后许□□作哲宗哀册，云“攀灵舆而增痛”，上皇改“攀”为“抚”、“痛”为“怆”，亦以不称辞位。留之再三，竟改礼部尚书。今使他人窜易，止待罪而已。又富郑公凡十九章，竟不起，末才一札子，即不许收接文字。皆非故事，盖时异不得而同也。
    曾巩子固为越ヘ，作《鉴湖图序》曰：“鉴湖，一曰南湖，南并山，北属州城漕渠，东西距江。汉顺帝永和五年，会稽太守马溱之所为也，至今九百七十有五年矣。其周三百五十有八里，凡水之出于东南者皆委之，溉山阴会稽两县十四乡之田九千顷。非湖能溉田九千顷而已，盖田之至江者九千顷而已也。其东曰曹娥斗门，曰蒿口斗门。水之循南堤而东者，由之以入于东江。其西曰广陵斗门，曰新径斗门。水之循北堤而西者，由之以入于西江。其北臼朱储斗门，去湖最近。盖因三江之上，两山之间，疏为一门，而以时视田中之水。小溢则纵其一，大溢则尽纵之，使入于三江之口。所谓湖高于田丈余，田又高海丈余。水少，则泄湖溉田；水多，则田中水入海。故无荒废之田，水旱之岁也。由汉以来几千载，其利未尝废。宋兴，始有盗湖为田者。祥符之间二十七户，庆历之间二户，为田四顷。当是时，三司转运司犹下书切责州县，使复田为湖。然自此更益慢法，而奸民日起。至于治平之间，盗湖为田者凡八十余户，为田七百余顷，而湖废尽矣。其仅存者，东为漕渠，自州至于东城六十里，南通若耶溪。自樵风泾至于峒乌十里皆水，广不能十余丈。每岁少雨，田未病而湖盖已先涸矣。自此以来，人争为计说”云云。宣和中，王仲嶷为太守，遂尽籍湖田二千二百六十七顷二十五亩，以献于官。则民之盗者，不复禁戢。其蒋堂、杜祀、吴奎、范师道、施元长、张伯玉、陈宗言、赵诚复湖之议，与钱Α之遗法，后世不复可考矣。
    国朝祠令，在京大中小祀，岁中凡五十。立春祀青帝，后亥祭先农，后丑祀风师，皆于东郊。孟春上辛祈谷、祀昊天上帝，是日祀感生帝，皆于南郊。享太庙、后庙。仲春上丁释奠至圣文宣王庙。上戊释奠昭烈武成王庙。戊日祭太社、太稷，祀九宫贵神于东郊，祭五龙祠。刚日祭马祖于西郊。春分朝日于东郊，是日祠东太一宫，开冰祭司寒于冰井。季春吉巳祭先蚕于东郊。立夏祀赤帝于南郊。后申祀雨师、雷师于西郊。孟夏雩祀吴天上帝于南郊。享太庙后庙。五年一，则停时事。夏至祭皇地祗于北爷，是日祠中太一宫。季夏土王，祀黄帝于南郊，祀中溜于太庙之廷。立秋祀白帝于西郊。后辰祀灵星于南郊。孟秋享太庙、后庙。仲秋上丁释奠于至圣文宣王庙。上戊释奠于昭烈武成王庙。戊日祭太社、太稷，祀九宫贵神于东郊。刚日祀马社于西郊。秋分夕月于西郊，是日祠太一宫，祀寿星于南郊。季秋大享明堂，祀昊天上帝于南郊。立冬祀黑帝于北郊。后亥祀司中、司命、司民、司禄于北郊。孟冬祭神州地祗于北郊。享太庙、后庙。三年一袷，则停时享。祭司寒于北郊。刚日祭马步于西郊。冬至祀昊天上帝于南郊，是日祠中太一宫。季冬戊日，蜡百神、大明、夜明于南郊。腊享太庙、后庙，祭太社太稷。藏冰祭司寒于冰井。右并司天监于一季前，以择定日供报太常礼院，参详讫，还监，乃牒尚书祠部，具画日申牒散下。
    凡大祠、中祠用乐。内中祠风、雨、雷师，五龙堂、先蚕，并不用。天地、日月、九宫（原阙）日遇忌日，不妨作乐。太社、太稷以下则备而不作。天地、宗庙、神州地祗、太社、太稷、五方帝、日月、太一、九宫贵神、蜡祭百神、太庙奏告，并为大祠，散斋四日，致斋三日。先农、风师、雨师、雷师、至圣文宣王、昭烈武成王、五龙堂、先蚕、先代帝王、岳镇、海渎，并为中祠，散斋三日，致斋二日。马祖、先牧、中溜、灵星、寿星、马社、司中、司命、司民、司禄、司寒、马步，并为小祠，散斋二日，致斋一日。
    曾子固《书魏郑公传》后曰：“予观郑公以谏诤事付史官，而太宗怒之，薄其恩礼，失始终之义，未尝不反覆嗟惜，恨其不思，而益知郑公之贤焉。伊尹、周公之谏切其君者，其言至深，而其事至迫也。存之于书，未尝掩焉。至今称太甲、成王为贤君，伊尹、周公为良相者，以其书可见也。令当时削而弃之，成区区之小让，则后世何所据依而谏？又何以知其贤且良欤？或曰《春秋》之法，为尊、亲、贤者讳，与此其戾也？夫《春秋》之所讳者，恶也。纳谏诤，岂恶乎？然则有焚稿者，非欤？曰非伊尹、周公为之，近世取区区小亮者为之耳。以焚其稿为掩君之过，而后世传之，则是使后世不见稿之是非，而必其过常在于己也，岂爱君之谓欤？孔光之去其稿而惑后世，庸讵知非谋己之奸计乎？或曰造辟而言，诡辞而出，异乎？曰此非圣人所曾言也。今万一有是理，亦谓不欲漏其言于一时之人耳。岂杜其告万世也？噫！以诚信待己而事其君，不欺乎万世者，郑公也，益知其贤云。”
    王令逢原《上刘莘老书》论诗之弊曰：“古之为《诗》者有道：礼义政治，《诗》之主也；风雅颂，《诗》之体也；比赋兴，《诗》之言也；正之与变，《诗》之时也；鸟兽草木，《诗》之文也。夫礼义政治之道得，则君臣之道正，家国之道颐，天下之为父子夫妇之道定，则风者本是以为风，雅者用是以为雅，颂者取是以为颂。则赋者，赋此者也；比者，直而彰此者也；兴者，曲而明此者也。正之与变，得失于此者也；鸟兽草木，文此者也。是古之为《诗》者有主，则赋比兴、风雅颂以成之，而鸟兽草木以文之而已尔。后之诗者，不思其本，徒取其鸟兽草木之文，以纷更之，恶在其不陋也！”
    曾子固作《厄台记》云：“淮阳之南，地名曰厄台，询其父老，夫子绝粮之所也。夫天地欲泰而先否，日月欲明而先晦。天地不否，万物岂知大德乎？日月不晦，万物岂知大明乎？天下至圣者，尧、舜、禹、汤、文、武、周公、孔子也。尧有洪水之灾，舜有井廪之苦，禹有殛鲧之祸，汤有大旱之厄，文王有里之囚，武王有夷、齐之讥，周公有管、蔡之谤，孔子有绝粮之难。噫！圣人承万古之美，岂以一身为贵乎？是知合于天地之德，不能逃天地之数；齐日月之明，不能违日月之道。泰而不否，岂见圣人之志乎？明而不晦，岂见圣人之道乎？故孔子在陈也，讲诵弦歌不改常性。及犯围之出，列从而行，怡然而歌，美之为幸。又曰：君子不困不成王业。果哉！身殁之后，圣日皎然，文明之君，封祀不绝。有开必先，信其然也。于戏！先师夫子聘于时，民不否；遁于世，民不泰也。否则否于一时，泰则泰于万世。是使后之王者，知我先师之道，舍之则违，因之则昌，习之则贵，败之则亡。道之美此，孰为厄乎？”
    李邦直作《韩太保墓表》云：“公讳惟忠，著籍真定。为灵寿人忠宪公曾祖，今定州丞相之高祖父也，以忠宪公赠太保。太保之子讳处均，韩国公；韩国公之子讳保枢，鲁国公；鲁国公之子则忠宪公也，封陈国公。子八人。自太保至丞相才四世，五世而诸孙尤众。自忠宪公至高祖，四世赠一晶，上下衣冠七世。盖自唐末更五代，天下之民缠于兵火之毒者二百余年，至太祖、太宗起河北有天下，垦除祸难，提携赤子，而置之太平安乐之地，累圣继之，以休养生息为事，其顾指左右，驾驭驰骋，莫非一时之豪杰。考诸《国史》，则累朝将相，颇多河北人。若赵韩王普，实保塞人，曹冀〔此处文字有脱漏〕王太尉旦莘人，张尚书咏清丰人，柳公开元城人，李文靖公沆肥乡人，张文节公知白清平人，宋宣献公绶平棘人，韩忠献公琦安阳人，余有名公卿相望而立朝者，不可悉数。窃尝原其故矣，夫河北方二千里，太行横亘中国，号为天下脊；而大河自积石行万里出砥柱，旁缘太行至大亻丕斗折而东，下走大海。长冈巨阜，纡余盘屈，以相拱揖抱负。小则绵一州，大则连数郡，其气象如此。而土风浑厚，人性质朴，则慷慨忠义之士，固宜出于其中。虽或有不遇，不及自用，其才亦必淹郁氵亭蓄，声发益大，泽浸益远，以施于子孙，亦自然之理也。元丰元年秋九月，丞相自太原易镇定武，乃诣灵寿，既祠谒墓下，因属清臣为之表，而得阳翟孙曼叔书于石。不独著太保公之系，将以遍示天下为人子孙者焉。”忠宪公名亿，事仁宗为同知枢密院、参知政事。八子：绛、缜为宰相，维为门下侍郎，四为员外郎，一寺丞早世。故黄鲁直为子华挽诗云“八龙归月旦，三凤继天衢”者，盖实录也。
    蔡京《太清楼侍宴记》云：“政和二年三月，皇帝制诏，臣京宥过省愆，复官就第。诏以是月八日开后苑，宴太清楼。召臣执中、臣俣、臣亻思、臣京、臣绅、臣居厚、臣正夫、臣蒙、臣洵仁、臣居中、臣洵武、臣俅、臣贯于崇政殿赐坐，命宫人击鞠，乃由景福殿西序入苑门。诏臣京曰‘此跬步至宣和，即言者所谓金柱玉户者也，厚诬宫禁。其令子攸掖入观焉。’东入小花径，南度碧芦丛，又东入便门，至宣和殿。殿止三楹，几案台榻，漆以黑，下宇纯朱，上栋纯绿，饰缘无文采。东西庑各有殿，东曰琼兰，西曰凝芳，后曰积翠，南曰瑶林，北洞曰玉字。后有沼，曰环碧。两旁有亭，曰临漪、华渚。沼次有山，殿曰云华，阁曰太宁。左右蹑道以登，中道有亭曰琳霄，次曰会春。阁下有殿曰玉华。玉华之侧，有御书榜曰玉洞琼文之殿。旁有种玉绿云轩相峙。臣京奏曰‘宣和殿阁亭沼，齐清虚，雅素若此，则言者不根，盖不足恤。’日午，谒者引执中已下入。女童乐四百，靴袍五带，列排场下，宫人珠笼巾、玉束带，秉扇、拂、壶、巾、剑、钺，持香球，拥御床以次立。酒三行，上顾谓群臣曰：‘承平无事，君臣同乐，宜略去苛礼，饮食起居当自便无间。’已而，群臣尽醉。”京又《为皇帝幸鸣銮堂记》曰：“宣和元年九月，金芝生道德院。二十日，皇帝自景龙江泛舟由天波溪至鸣銮堂，淑妃从。臣京朝堂下，移班拜妃，内侍连呼曰‘妃答拜’。臣欲谢，内侍掖起，膝不得下。上曰：‘今岁四幸鸣銮矣’。臣顿首曰：‘昔人三顾，堂成已六幸，千载荣遇。鸣銮固卑陋，且家素窭无具，愿留少顷，使得伸尊奉意。’上曰：‘为卿从容。’臣退西庑视庖膳。上为举箸屡酬，欢笑如家人，六遣使持码硇大杯赐酒，遂御西阁，亲手调茶，分赐左右。妃亦酌。遣使道由臣堂视卧内，嗟其弊恶。步至芝所，上立门屏侧，语臣曰：‘不御袍带，不可相见，可去冠服。’臣惶怖曰：‘人臣安敢？罪当万死！’上曰：‘既为姻家，置君臣礼，当叙亲。’上亲以手持橄榄以赐。时屏内御坐有嫔在侧，咫尺不敢望。众哗曰‘妃也。’妃兴顾，遽起立。臣附童贯致礼，乃奏乞遣贯为妃寿。上乃酌酒授贯，妃饮竟。上又酌为妃酬酒。上调羹，妃剖橙榴折芭蕉分余甘，遣臣婢竟遗赐，曰：‘主上每得四方美味新奇，必赐师相，无顷刻废忘，谕师相，知无忘。’臣怀感叹谢。上又赐酒，命贯酌，曰：‘可与贯语。’贯为臣言：‘君臣相与，古今无若者。’臣呜咽嗟惜，因语：‘身危，非主上几不保，如今日大理魏彦纯事是也。’贯遽以闻，上骇曰：‘御卿若此，小人犹敢尔？昨日聂山对，请穷治彦纯，已觉其离间，故罢山尹事。朕岂以一语罪卿？小人以细故罗织耳！’亟索纸，即屏上草诏释彦纯，山出知安州。上又命酒，使贯陪，遂醉，诸孙掖出。”京之叙致缕如此。不特欲夸耀于世，又将以恐动言者。然不知皆不足恃为荣也，而适足以为国家之辱焉。时以其居尚露土木，赐紫罗万匹，使制帘幕。而京之献遗，亦数十万缗。后户部侍郎王蕃发之究治，皆榷货务钱也。所谓天波溪者，由景龙门宝宫循城西南以至京第，其子绦上书其父，谓“今日恩波，他年祸水。”而小民谣言《十不羡》中“万乘官家渠底串”者是也。
    自中原遭难以来，民人死于兵革水火疾饥坠压寒暑力役者，盖已不可胜计。而避地二广者，幸获安居。连年瘴疠，至有灭门。如平江府洞庭东西二山，在太湖中，非舟楫不可到。胡骑寇兵，皆莫能至。然地方共几百里，多种柑橘桑麻，糊口之物，尽仰商贩。绍兴二年冬，忽大寒，湖水遂冰，米船不到，山中小民多饿死。富家遗人负载，蹈冰可行，遽又泮坼，陷而没者亦众。泛舟而往，卒遇巨风激水，舟皆即冰冻重而覆溺，复不能免。又是岁八月十八日，钱唐观潮，往者特盛。岸高二丈许，上多积薪，人皆乘薪而立。忽风驾洪涛出岸，激薪崩摧，死者有数百人。衢州开化县界严、徽、信州之间，万山所环，路不通驿，部使者率数十年不到，居人流寓，恃以安处。三年春，偶邑人以私怨告众事魔，有白马洞缪罗者，杀保正，怒其乞取，其弟四六者，辄衣赭服，传宣喧动。至遣官兵往捕，一方被害。七夕日，兴化军忽大水，城内七尺，连及泉州界，漂千余家。前此父老所不记。盖九州之内，几无地能保其生者。岂一时之人，数当尔邪？少陵谓“丧乱死多门”，信矣！
    范文正公四子，长曰纯，材高善知人，如狄青、郭逵，时为指使，皆礼异之，又教狄以《左传》，幕府得人，多所荐达。又通兵书，学道家能出神。一日方观坐，为妹婿蔡交以杖击户，神惊不归，自尔遂失心。然居丧犹如礼，草文正行状，皆不误失。至其得疾之岁，即书曰：“自此天下大乱。”遂掷笔于地，盖其心之乱也。有子早世。只一孙女，丧夫，亦病狂。尝闭于室中，窗外有大桃树，花适盛开，一夕断棂登木食桃花几尽。明旦，人见其裸身坐于树杪，以梯下之，自是遂愈。再嫁洛人奉议郎任，以寿终。
    中书舍人四员，分掌六房，事无钜细，皆与宰相通签，奏状书衔亦俱平写。但押字，即在纸后印窠心中，与他官司异也。
    任忠厚蜀人，有文，驰誉上庠。一目患翳，而身甚长，服赐第时绿袍，几不及踝。然喜嘲谑，常玩一友人，其人恚曰：“公状貌如此，曾自为其目否？”任见其怒，即曰：“吾亦自有诗也。”问之，云：“有个官人靡恃己，著领蓝袍罔谈彼，面上带些天地玄，眼中更有陈根委。”其人乃笑而已。皆《千字文》歇后语也。
    广南风俗，市井坐估，多僧人为之，率皆致富。又例有室家，故其妇女多嫁于僧，欲落发则行定，既度乃成礼。市中亦制僧帽，止一圈而无屋，但欲簪花其上也。尝有富家嫁女，大会宾客，有一北人在坐。久之，迎婿始来，喧呼“王郎至矣！”视之乃一僧也。客大惊骇，因为诗曰：“行尽人间四百州，只应此地最风流。夜来花烛开新燕，迎得王郎不裹头！”如贫下之家，女年十四五，即使自营嫁装，办而后嫁。其所喜者，父母即从而归之，初无一钱之费也。
    全州兴安县石灰铺，有陶弼商公诗云：“马度严关口，生归喜复嗟。天文离卷舌，人影背含沙。江势一两曲，梅梢三四花。登高休问路，云下是吾家。”鲁直题其后云：“修水黄庭坚窜宜州，少休于此。观商公五言，叹赏久之。崇宁三年五月癸酉，南风小雨。”至绍兴中，字墨犹存。
    黄策在平江府出卖蔡京籍没财物，得京亲书《亲奉圣语札子》云：元符三年五月十日，召赴内东门小殿，上曰：‘废后久处瑶华，皇太后极所矜怜，今欲复其位号，召卿草制。’奏曰：‘臣曾草废后诏，今又草复后制，臣岂得无罪？’上曰：‘此岂干卿事？兼皇太后言，昨先帝既废后，亦有悔意，曾语与皇太后。今先帝上仙，追前意与复位号，于理无嫌。’臣京对曰：‘古无两后，今日因皇太后恩怜，理亦无妨。但臣闻有复必有废，未知圣意如何？存之何害？废之何益？’上曰：‘元符皇后先帝所立，位号已定，岂可更废之？适足以彰先帝之失。’臣京曰：‘圣意如此，天下幸甚。元符皇后存之何害于朝廷？废之适足快报怨于先帝之人。存废于朝廷无利害，恭闻德音，有以见陛下尽兄弟之义，皇太后敦母爱之仁。天下幸甚。’”按京之心，当时备载一时之语，盖欲彰大有功于昭怀尔，初未尝致意于昭慈圣献之废。哲庙尝有悔意也。绍兴初，取京亲书，因下诏曰：“隆皇太后仙游不反，殡奉有期。永怀保之功，务极褒崇之典。爰念蒙垢于绍圣之末，即瑶华而退居；复位于建中之初，实钦圣之慈旨。属奸臣之当制，乃隐没而不言。莫洗谤伤，久淹岁月。”至三年八月，镇潼军节度使、开府仪同三司、信安郡王孟忠厚，以“隐没不言”之事天下未知，乞将京所进《录圣语札子》宣付史馆，遂从其请焉。
    范忠宣公自随守责永州安置，诰词有“谤诬先烈”之语，公读之泣下曰：“神考于某有保全家族之大恩，恨无以报，何敢更加诬诋？”盖李逢乃公外弟，尝假贷不满，憾公。后逢与宗室世居狂谋，事露系狱，吏问其发意之端，乃云因于公家见《推背图》，故有谋。时王介甫方怒公排议新法，遽请追逮。神考不许，曰：“此书人皆有之，不足坐也。”全族之恩，乃谓此耳。
    建炎后俚语，有见当时之事者。如“仕途捷径无过贼，上将奇谋只是招。”又云“欲得官，杀人放火受招安；欲得富，赶着行在卖酒醋。”
    韩退之《送僧澄观诗》云：“火烧水转扫地空，突兀便高三百尺。借问经营本何人？道人澄观名籍籍。皆言澄观虽僧徒，公才吏用当今无。”凡释氏营建作大缘事，虽赖行业，然非有才智，亦不可也。平江府常熟县有僧文用，目不识字，而有心术。始欲建寺，即倡云：“城西北有山，而东南乃湖水，客胜于主，在术家为不利。若于湖滨建为梵宫，起塔其上，则百里之内，四民道释当日隆于前矣。”乃规沮洳浅水之中，欲置寺基于是。邑人欣然从之，老幼负土，虽闺房妇女，亦以裙裾包裹瓦石填委其上，不旬月，遂为皋陆。乃创为甓塔，再级则止。又作轮藏，殊极么么。他寺每转三匝，率用钱三百六十，而此一转，亦可取金，才十之一。日运不绝，遂铸大钟，用铜三千斤。时慧日、东灵二寺，已为亡人撞无常钟，若又加一处，不特不多，且有争夺之嫌。文用乃特为长生钟，为生者诞日而击。随所生时而叩，故同日者亦不相碍，获施不赀。先是酒务有漏瓶弃之，文用乞得数千枚，散于邑中编户，每淘炊时，丐置一掬其中，旬日一掠，谓之旬头米。工匠百数，赖此足食。慧日禅寺为屯兵残毁，县宰欲请长老住持，患无以供给，文用首助钱五百千，由此上下乐之，施利日广。自建炎戊申至绍兴癸丑，六岁之间，化钱余十五万缗。又请朱π坟寺旧额，为崇教兴福院，不数年，遂为大刹矣。其人故未可与澄观拟，但其所为，皆用权术，悦人以取，而人不悟也。
    兴化军莆田县去城六十里有通应侯庙，江水在其下，亦曰通应。地名迎仙，水极深缓，海潮之来亦至庙所，故其江水咸淡得中。子鱼出其间者，味最珍美。上下十数里，鱼味即异，颇难多得。故通应子鱼，名传天下。而四方不知，乃谓子鱼大可容印者为佳。虽山谷之博闻，犹以通印鳖鱼为披绵黄雀之对也。至云“鳖鱼背上通三印”，则传者益误，正可与“一麾”为比矣。以子名者，取子多为贵也。
    自建炎丁未至绍兴癸丑七岁之间，在执政者三十有五人，凡易十一相。而吕颐浩、朱胜非皆再入，盖无岁不罢易也。时以地褊员多，惟选人得终三考，京朝官以上，率二年成资即替。从官郎曹，率以递升。岁余不迁者，已有淹滞之叹。士子戏谓“自周岁以至三年”，盖有高下之序也。
    绍兴三年八月，浙右地震，地生白毛，韧不可断。时平江童谣曰：“地上白毛生，老小一齐行。”台臣论其事，因下求言之诏。宰相吕颐浩由此以罪罢。按《晋志》成帝咸康初、孝武太元二年、十四年，地皆生毛，近白祥也。孙盛以为人劳之异。其后征伐征敛赋役无宁岁，天下劳扰，百姓疲怨焉。时军卒多虏掠妇女，人有三四，每随军而行，谓之老小。方韩、刘自建康、镇江更戍。既而，刘移屯池州，韩复分军江宁，王燮往湖南，岳飞自江外来行在，即至九江，郭仲荀赴明州，老小之行，已数十万人也。
    临沂县韩彦文作《二府除拜录》，载本朝自建隆庚申至绍兴癸丑一百七十四年之间，任二府执政者三百四十余人。宰相八十人，范宗尹建炎四年拜平章事，年三十二，为最少。毕文简士安景德元年作相，年八十五，为最老。执政一百三十四人，范宗尹先作相一年，毕文简与拜相同岁，二人亦皆为长幼之冠。西枢一百三十四人，章质夫崇宁元年年七十六，为同知院事。寇莱公准淳化二年为副使，年三十一。惟傅尧俞为中书侍郎，韩崇训、曹辅为枢密，三人皆不知其甲子也。内除七十七人互见，实二百七十一人，周朝旧相亦在其中。
    周邦彦待制尝为刘之祖作埋铭，以白金数十斤为润笔，不受。刘无以报之，因除户部尚书，荐以自代。后刘缘坐王き讠夭言事得罪，美成亦落职，罢知顺昌府宫祠。周笑谓人曰：“世有门生累举主者多矣，独邦彦乃为举主所累，亦异事也。”
    顾临子敦内翰，姿状雄伟，少未显时，人以“顾屠”嘲之。元中，自给事中为河北都运使，苏子瞻作诗送之云：“我友顾子敦，躯胆两雄伟。便便十围腹，不但贮书史。容君数百人，一笑万事已。十年卧江海，了不见愠喜。磨刀向猪羊，酾酒会邻里。归来如一梦，丰颊愈茂美。乎生批敕手，浓墨写黄纸。会当勒燕然，廊庙登剑履。翻然向河朔，坐念东郡水。河来屹不去，如尊乃勇耳。”顾得之不乐。既行，群公祖道郊外，子瞻辞疾不往，和前韵以送，因以自解焉：“君为江南英，面作河朔伟。人间一好汉，谁似张长史？上书苦留君，言拙辄报已。置之勿复道，出处俱可喜。攀舆共六尺，食肉飞万里。谁言远近殊？等是朝廷美。遥知别送处，醉墨争淋纸。我以病杜门，《商颂》空振履。后会知何日？一欢如覆水。善保千金躯，前言戏之耳！”
    綦叔厚云，进士登第赴燕琼林，结婚之家为办支费，谓之铺地钱；至庶姓而攀华胄，则谓之买门钱；今通名为系捉钱。凡有官者皆然，不论其非榜下也。
    白乐天诗云：“岁盏后推蓝尾酒，辛盘先劝胶牙饧。”又云：“三杯蓝尾酒，一胶牙饧。”而东坡亦云“蓝尾忽惊新火后（乐天《寒食》诗云“三杯蓝尾酒”），遨头要及浣花前。”（成都太守自正月二日出游，至四月十九日浣花乃止）皆用蓝字。余尝见唐小说，载有翁姥共食一饼，忽有客至，云“使秀才婪尾”，于是二人所啖甚微，末乃授客，其得独多，故用贪婪之字。如岁盏屠苏酒，自小饮至大，老人最后，所余为多，则亦有贪婪之意。以饧胶牙，俗亦于岁旦嚼琥珀饧，以验齿之坚脱，故或用较字。然二者又施之寒食，岂唐世与今异乎？
    东坡作《雪诗》云：“冻合玉楼寒起粟，光摇银海眩生花。”人多不晓玉楼银海事，惟王文正公云：“此见于道家，谓肩与目也。”又有诗云：“三杯软饱后，一枕黑甜余。”此谚语也。若无杯枕，则后世不知其为酒与睡矣。
    元末，已有“绍述”之论，时来之邵为御史，议事率多首鼠，世目之为“两来子”。绍兴中，吕元直为相，骤引席益为参政，故席感恩，悉力为助。已而徐师川在西枢得君，与吕不协，席乃阴与徐结，于时又号为“二形人”。谓阳与吕合而阴与徐交也。吕既出，而欲为刺虎之术，竟不能就，而反被逐，士夫莫不快之。
    有人自云能使碌轴相搏，因先敛钱，以二瓢为试，置之相去一二尺，而跳跃相就，上下宛转不止。人皆竞出钱，欲看石轴相击。遂有告其造妖术惑众，收赴狱中，锢以铁锁，灌之猪血。其人诉云：“二瓢尚在怀中。乃捣磁石错铁末，以胶涂瓢中各半边，铁为石气所吸，遂致如此。其云使石者，特绐众以率钱耳。”破之信然，久乃释之。
    绍兴中，在钱唐八座止两人，洪拟、黄叔敖也。每传呼尚书，则市人相戏问：“是何颜色者？”
    世有自讳其名者。如田登在至和间为南宫留守，上元，有司举故事呈禀，乃判状云：“依例放火三日。”坐此为言者所攻而罢。又有典乐徐申，知常州，押纲使臣被盗，具状申乞收捕，不为施行。此人不知，至于再三，竟寝不报。始悟以犯名之故。遂往见之，云：“某累申被贼，而不依申行遣，当申提刑，申转运，申廉访，申帅司，申省部，申御史台，申朝廷，身死即休也！”坐客笑不能忍。许先之监左藏库，方请衣，人众，有武臣亲往恳之曰：“某无使令，故躬来请，乞先支给。”许允之，久之未到。再往叩之云：“适蒙许先支，今尚未得。”许谕曰：“公可少待。”遂至暮不及而去。汪伯彦作西枢，有副承旨当唤状，而陈牒姓张校尉，名与汪同，遂止呼张校尉。其人不知为谁，久不敢出。再三喻令勿避，竟不敢言。既又迫之，忽大呼曰：“汪伯彦。”左右笑恐。汪骂之曰：“畜生。”遂累月不敢复出。
    两浙妇人皆事服饰口腹，而耻为营生。故小民之家，不能供其费者，皆纵其私通，谓之贴夫，公然出入不以为怪。如近寺居人，其所贴者皆僧行者，多至有四五焉。浙人以鸭儿为大讳，北人但知鸭羹虽甚热，亦无气。后至南方，乃知鸭若只一雄，则虽合而无卵，须二三始有子。其以为讳者，盖为是耳，不在于无气也。
    崇宁中，方严党禁，凡系籍人子孙，不听仕宦及身至京畿。时司马朴文季，温公之侄孙，外祖乃范忠宣，又娶张芸叟之女。元年中受外家恩泽，世谓对佛杀了无罪也。又晁十二以道，自为优人过阶语云：“但仆元间诗赋登科，靖国中宏词入等，尚之唤作哥哥，补之呼为弟弟。甚人上书耶？甚人晁咏之！”闻者莫不绝倒。
    金人南牧，上皇逊位，虏将及都城，乃与蔡攸一二近侍，微服乘花纲小舟东下，人皆莫知。至泗上，徒步至市中买鱼，酬价未谐，估人呼为保仪。上皇顾攸笑曰“这汉毒也。”归犹赋诗，用“就船鱼美”故事，初不以为戚。
    秦鲁国大长公主，昭陵之女，下嫁钱景臻太傅，于今上为曾祖姑。二子忱、忄面，皆为节度使，靖康中，换为上将军，遂无俸给。幼子遥郡防御使，至绍兴间，新制，非经参部人不勘支俸钱，三子遂俱无禄。独大主所请钱斛，已不能足用，又避地遍走二广，所至多不给。时年余七十，上表乞赴行阙，不允，再具奏：“妾虽迫于饥窘，不敢妄有干求。但以年老多病，瘴疠之余，得一望清光，虽死不恨。”始听来朝。上皇改公、郡、县主为帝宗族姬，时以语音为不祥。至是，饥窘之言果见于文表，是可怪也。
    宋景文与兄元宪，少时尝谒杨大年。坐中赋《落花诗》，元宪云：“金谷路尘埋国艳，武陵溪水泛天香。”景文云：“将飘更作回风舞，已落犹成半面妆。”文公以兄为胜，谓景文小巧，他日富贵亦不迨其兄，且不当更用“落”字也。
    谚有“巧息妇做不得没面饣饣乇”与“远井不救近渴”之语，陈无已用以为诗云：“巧手莫为无面饼，谁能救渴需远井？”遂不知为俗语。世谓少陵“鸡狗亦得将”，用“嫁得鸡，逐鸡飞，嫁得狗，逐狗走”。或几是也。
    绍兴年间，天下州郡遂成三分：一为伪齐、金人所据；一付张浚承制除拜；朝廷所有，唯二浙、江、湖、闽、广而己。员多阙少，如诸州通判，佳处见任与待阙者，率常四五人。时洪拟尚书与梁弁为故人，弁待平江府ヘ已二年，而拟之子光祖又在弁后，遂为营求为枢密院计议官，又当待阙三岁。弁作启谢洪曰“虽云出谷以迁乔，殆类进寸而退尺”。或谓计议之比ヘ，实进非退，不若以“远井近渴”为对也。后台章论之，还梁故任，而罢光祖。
    上皇始爱灵壁石，既而嫌其止一面，遂远取太湖。然湖石粗而太大，后又撅于衢州之常山县南私村，其石皆峰岩青润，可置几案，号为巧石。乃以大者，叠为山岭，上设殿亭。所用既广，取之不绝，舳舻相衔。渊圣即位，罢花石纲，沿流皆委弃道傍。金人围都城，城中之机石，多碎以为炮。虏既去，晁说之以道舍人东下过符离，有高况者以二石遗之，晁以诗谢曰：“泗滨浮石岂不好？怊怅上方承眷时。今日道傍谁著眼？女墙犹得掷胡儿！”
    王襄自同知密院落职知亳州，限三日到任，仓皇东下，夜至ガ阳镇，已属亳境，使人语镇官，假一介就州呼迓人。时宣义郎王伟为监官，初未闻报，且讶行李萧条，疑以为伪，叱去不与。王惧于逾期，遂以敕呈之。时谓“郡守呈敕于监镇”，世未尝有也。或云堂札误书“赴”字为“到”。然王乃蔡京所恶，时为宰相，乃故，非误也。
    许昌至京师道中有重阜，如骆驼之峰，故名骆驼堰。皆积沙难行，俗因呼为“骆驼嫣”。又有大泽，弥望草莽，名好草陂。而夏秋积水，沮洳泥淖，遂易为“鏖糟陂”。如小姑山、彭郎矶之类，为世俗所乱者，盖不胜数也。
    蔡襄为三司使，以喜七年明堂支费数为准，每遇大礼，依附封椿，仍乞遣朝臣诸路划发钱帛，至今行之。其支赐度钱九十六万二千余贯，银三十五万四千六百三十余两，绢一百二十万八百余匹，绸四十万一百余匹，金六千七百七十两。第二等生衣物计钱四十五万贯，锦、绫、罗、鹿胎、透背等计钱九万九千八百余贯，丝三十八万八千两，绵一百四十二万八千余两。
    绍兴中，统兵有神武五军及刘光世、韩世忠、张俊三大帅，都计无二十万众。而刘军不及三之一，月费米三万石、钱二十八万贯。比之行在诸军之费，米减万余石，而钱二三万缗。盖人虽少而官资率高，且莫能究其实也。时天下州郡没于金人，据于僭伪，四川自供给军，淮南、江、湖荒残盗贼。朝廷所仰，惟二浙、闽、广、江南，才平时五分之一，兵费反逾前日。此民之所以重困，而逾吏多不请俸，或倚阉人有饥寒之叹也。
    孔子宅在今仙源故鲁城中归德门内阙里之中，背洙面泅，即所云矍相圃之东北也。杏坛在鲁城内，灵光殿为汉景帝程姬之子恭王余所立。王延寿赋序因鲁僖基兆而营也。遭汉中微，盗贼奔突，自西京未央、建章之殿，皆见堕坏，而灵光岿然独存。今其遗址，不复可见。而先圣旧宅，近日亦遭兵燹之厄。可叹也夫！（此条系遵阁本。而影元钞本与此互异，今附录于左。）
    自古兵乱，郡邑被焚毁者有之。虽盗贼残暴，必赖室庐以处，故须有存者。靖康之后，金虏侵陵中国，露居异俗，凡所经过，尽皆焚。如曲阜先圣旧宅，自鲁共王之后，但有增葺。莽、卓、巢、温之徒，犹假崇儒，未尝敢犯。至金寇遂为烟尘，指其像而诟曰：“尔是言夷狄之有君者！”中原之祸，自书契以来，未之有也！
    岐国公王在元丰中为丞相，父准、祖贽、曾祖景图，皆登进士第。其子仲修，元丰中登第。公有诗云“三朝遇主惟文翰，十榜传家有姓名。”注云：自太平兴国以来，四世凡十榜登科。”后侄仲原子耆、仲孜子昴相继登科，昴又魁天下。本朝六世登第者，与晁文元二家。而晁一世赐出身也。崇宁四年，耆初及第，歧公长子仲修作诗庆之曰：“锡宴便倾光禄酒，赐袍还照上林花。衣冠盛事堪书日，六世词科只一家！”又汉国公准子四房，孙婿九人，余中、马召、李格非、闾丘吁、郑居中、许光疑、张焘、高旦、邓洵仁皆登科。邓、郑、许相代为翰林学士。曾孙婿秦桧、孟忠厚同时拜相开府，亦可谓华宗盛族矣。
    东坡《石炭诗引》云：“彭城旧无石炭，元丰元年十二月，始遣人访获州之西南白土镇之北，以冶铁作兵，犀利胜常云。”按《东汉地理志》豫章郡建城注云：《豫章记》曰：“县有葛乡，有石炭二顷，可然以爨。”则前世已见于东南矣。昔汴都数百万家，尽仰石炭，无一家然薪者。今驻跸吴、越，山林之广，不足以供樵苏。虽佳花美竹，坟墓之松楸，岁月之间，尽成赤地。根之微，斫撅皆遍，芽蘖无复可生。思石炭之利而不可得。东坡已呼为遗宝，况使见于今日乎？或云信州玉山亦有之，人畏穿凿之扰，故不敢言也。
    参知政事孟庾夫人徐氏有奇疾，每发于闻见，即举身战忄栗，至于几绝。其见母与弟皆然，母至死不相见。又恶闻徐姓及打银打铁声，买物不得见有余钱，亦不欲留一文。尝有一婢，使之十余年，甚得力，极喜之。一日偶问其家所为业，婢云“打银”，疾亦遂作，更不可见，竟逐去之。至于其他，皆无所差失，医祝无能施其术。盖前世所未尝闻也。
    甄撤字见独，本中山人，后居宛丘，大观中登进士第。时林摅为同知枢密院，当唱名，读甄为坚音，上皇以为真音，摅辨不逊，呼撤问之，则从帝所呼，摅遂以不识字坐黜。后见甄氏旧谱，乃撤之祖屯田外郎履所记云：“舜子商均封虞，周封于陈，为楚惠王所灭；至烈王时，有陈通奔周，王以为忠，将美其族，以舜居陶甄之职，命为甄氏，皆通之后。而居中山者，于邯为近。按许慎《说文》：“甄、也，从瓦音，居延反。”《吴书》孙坚入洛，屯军城南，甄官井上旦有五色气，令人入井，探得传国玺。坚以甄与己名相协，以为受命之符。则三国以前，未有音为之人切音矣。孙权即位，尊坚为武烈皇帝。江左诸儒为吴讳，故以甄之甄，因其音之相近者转而音真。《说文》颠真滇阗以真为声，烟咽以甄为声，驯纟川以川为声，诜亻先先以先为声，此皆先真韵中互以为声也。况吴人亦以甄音骗，则与真愈近矣。其后秦为世祖苻坚，隋为高祖杨坚，皆同吴音，暂避其讳。然秦有冀土，止一十五年，隋帝天下，才三十七载，避讳不久，寻即还复。既殊汉庆为贺，又异唐丙为景。字且不易，恶能遽改？故世处真定者，犹守旧姓。奈何世俗罕识本音，纵不以真见呼，又乃反为坚字。虑后从俗，致汨本真，是用原正厥音，参考世系，叙为家谱云。”余按《千姓编》通作二音，而张孟押韵，真与甄皆之人切。云舜陶甄河滨，因以为氏。又稽延切。而稽延之音，训察与免，而不言陶与氏也。坚自音经天切，与甄之音异矣。喜中，王陶作撤之曾祖说马济墓铭云：“甄以舜陶氏出于陈，避吴、苻、隋，时有为甄。南北溷讹，姓音莫分，本之于古，乃识其真。”
    绍兴元年，车驾在越，月支官吏钱二十六万九千一百三十贯，米七千八百六十五石，料一百六十六石，草一千四百五十六束。军兵钱二十五万八百二十三贯，米四万一千五百三十八石，大麦四千一百七十六石，谷六百七十一石，草二万七千二百三十九束。此其大概，而军兵去来不常，故不得而定也。
    蒋仲本论铸钱事云，熙宁、元丰间，置十九监，岁铸六百余万贯。元初，权罢十监。至四年，又于江、池、饶三监权住添铸内藏库钱三十五万贯。见今十监，岁铸二百八十一万贯，而岁不及额。自开宝以来铸宋通、咸平、太平钱，最为精好。今宋通钱，每重四斤九两。国朝铸钱料例凡四次增减。自咸乎五年后来用铜铅锡五斤八两，除火耗，收净五斤。景三年，依开通钱料例，每料用五斤三两，收净四斤十三两。庆历四年，依太平钱料例，又减五两半，收净四斤八两。庆历七年，以建州钱轻怯粗弱，遂却依景三年料例。至五年以锡不足，减锡添铅。喜三年，以有铅气，方始依旧。喜四年，池州乞减铅锡各三两，添铜六两。治平元年，江东转运司乞依旧减铜添铅锡，提点相度乞且依池州擘画，省部以议论不一，遂依旧法，用五斤八两收净五斤到今。其说以为钱轻有利，则盗铸难禁。殊不知盗铸不缘料例，而开通钱自唐武德至今四百余年，岂可谓轻怯而易坏乎？缘物料宽剩，适足以资盗窃。今依景三年料例，据十监岁额二百八十一万贯，合减料八十七万八千余斤，可铸钱一十六万九千余贯。
    后汉王延寿作《王孙赋》云：“有王孙之狡兽，形陋观而丑仪。颜状类乎老公，躯体似乎小儿。储粮食于耳颊，稍委输于胃脾。同甘苦于人类，好哺糟而啜ㄤ。”柳子厚作《憎王孙》，其名盖出于此。余谓自王公而次侯，故以王孙寄之耳。
    浙东人以畜产相呼，乃笑而受之。若及父祖之名，则为莫大怨辱，有殴击因是而致死者。又其语音讹谬，讳避尤可笑。处州遂昌县有大姓潘二者，人呼为“两翁”，问之，则其父名义也。
    单州有单父县，有王莽村，衢州江山县有禄山院。禄山犹有意义，而王莽则莫得而推。胜母、朝歌尚所可恶，况于此乎？
    西北春时率多大风而少雨，有亦霏微。故少陵谓，“润物细无声”。而东坡诗云：“春雨如暗尘，东风吹倒人。”韩持国亦有“轻云薄雾，散作催花雨”之句。至秋则霜霪苦雨，岁以为常。二浙四时皆无巨风。春多大雷雨，霖霪不已。至夏为“梅雨”，相继为“洗梅”。以五月二十日为“分龙”，自此雨不周遍，犹北人呼“隔辙”也。迨秋，稻欲秀熟，田畦须水，乃反亢旱。余自南渡十数年间，未尝见至秋不祈雨。此南北之异也。
    有人自金逃归云，过燕山道间僧寺，有上皇书绝句云：“九叶鸿基一旦休，猖狂不听直臣谋！甘心万里为降虏，故国悲凉五殿秋。”天下闻而伤之。使尚在位，岂止祭曲江而已乎？申屠刚谓“未至豫言，固当为虚，及其已至，又无所及”者，是矣。杜牧谓“后人哀之”，可不鉴哉！
    冉闵诛诸部，凡死者二十余万，时高鼻多须至有滥死者。汉袁绍捕宦者，无少长皆杀之，或有无须而误死者，至自发露，然后得免者二千余人。本朝王德用，言者谓其“貌类艺祖，宅枕乾岗”。乃云：“奉父母所生，朝廷之赐。”而高鼻无须，岂非遗体，天与而然邪？特有幸不幸耳，未可以脱祸也！
    三代之世，无九年之蓄为不足，而后世常乏终岁之储。非特敦本力田者少，而食者众，亦酒醴以糜之耳。盖健啖者一饭不过于二升，饮酒则有至于无算。前代以水旱资储未丰，皆禁酤酒，至于饴糖亦然。今略举以见：汉景帝三年夏旱，禁酤酒，至后元年夏始得酤，凡五年。武帝天汉三年，榷酒酤。昭帝始元六年罢榷，升四钱。后汉和帝永元十六年，兖、豫、徐、冀四州比年多雨，禁酤酒（不见开禁之日）。顺帝汉安二年，禁酤酒。蜀先主时，天旱禁酒。晋孝武太元八年，开酒禁（不见始禁之年）。安帝隆安五年，岁饥禁酒。石勒以百姓始复业，资储未丰，于是重制禁酿，郊祀宗庙皆以醴酒，行之数年，无复酿者。宋文帝元嘉十二年六月禁酒，二十一年正月复禁酒，恤饥也；二十二年八月开酒禁，有年也。唐高宗咸亨元年，以谷贵禁酒。肃宗至德三载三月辛卯，以岁饥禁酤酒，俟麦熟依常式。德宗大历十四年罢榷酤，建中三年复榷。宋明帝时，岁旱人饥，颜峻上言禁饧一月，息米近万斛。绍兴初谷贵，酒价不足以偿米面之直。余尝献议，欲以谷代俸钱而禁酤酒，时以为讶。
    宗室子栎字梦援，宣和中以进韩文、杜诗二谱，为本朝除从官之始。然必欲次序作文岁月先后，颇多穿凿。又喜吟诗，每对客使其甥讽诵，源源不已。尝作《杜鹃诗》，夸于人，谓虽李、杜思索所不至，其首句云“杜鹃不是蜀天子，前身定是陶渊明”。闻者笑不能忍。至“夜棋三百子，晓发一千梳”，“发为干戈白，心于社稷丹”，亦其工者。
    临安府城中有宝积山，车驾驻跸时，御史中丞辛炳、殿中侍御史常同、监察御史魏缟、明缟、周纲皆居其上，人遂呼为“五台山”。
    车驾驻跸临安，以府廨为行宫。绍兴四年，大飨明堂，更修射殿以为飨所。其基即钱氏时握发殿，吴人语讹，乃云“恶发殿”，谓钱王怒即升此殿也。时殿柱大者，每条二百四十千足，总木价六万五千余贯，则壮丽可见。言者屡及，而不能止。
    ●卷下
    蜀人司马先，元中为荣州曹官。自云以温公之故，每监司到，彼独后去而不得汤饮。盖众客旅进退，必特留问其家世。知非丞相昆弟，则不复延坐，遂趋而出也。
    鸷禽来自海东，唯青最嘉，故号“海东青”。兖守王仲仪龙图以五枚赠威敏孙公，皆皂颊鸦，不堪抟击。公作诗戏之甲：“海东霜隼品仍多，万里秋天数刻过。狡兔积年安茂草，弋人终日望沧波。青独击归林麓，皂颊群飞入网罗。为谢文登贤太守，求方逐恶意如何？”后辽国求于女真，以致大乱，由此鸟也。
    绍兴四年，温州瑞安县井鸣如钟声，继而州中亦然。前史灾异所未有。或云去岁闽中如此，遂有大水漂没之害。或云止如蚯蚓鸣，叩栏即止，非井鸣也。
    唐以莫阝与郑、豳与幽相类，文移差误，故莫阝去邑，豳为。本朝景三年，知祥符县郭辅之奏：“西川维州与京东潍州相去仅六千里，而递角逃军转递差误，乞改州名”。上取地图观之，以维州以威服西山八国，遂改为威州焉。
    欧阳修为河北都转运使，上宰相书云：“自河北州府军县一百八十有七，主客之民七十万五千七百户，官吏在职者一千二百余员，厢禁军马义勇民兵共四十七万七千人骑，岁支粮钱帛二千四百四十五万。而非常之用不与焉。”尹洙《息戍篇》曰：“国家割弃朔方，西师不出三十年。亭徼千里，环重兵以戍之。种落屡扰，即时辑定。然屯戍之费，亦已甚矣。西戎为寇，远自周世。劳弊中国，东汉尤甚，费用常以亿计。孝安世羌叛十四年，用二百四十亿。永和末，复经七年，用八十余亿。及段纪明出征，用才五十四亿，而剪灭殆尽。今西北四帅（泾原、宁、秦、延）戍卒十余万，一卒岁给，无虑二万（率骑卒与冗兵，较其中者，总廪给之数，恩赏不在焉）。以十万众较之，岁用二十亿。自灵武罢兵，计费六百余亿，方前世数倍矣。”
  </div>
  <div class="pagination">
   <a href="鸡肋编.html">
    上一页
   </a>
   <a href="鸡肋编.html">
    1
   </a>
   <span class="current-page">
    2
   </span>
   <a href="鸡肋编_page3.html">
    3
   </a>
   <a href="鸡肋编_page4.html">
    4
   </a>
   <a href="鸡肋编_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
