<!DOCTYPE html>
<html>
 <head>
  <meta charset="utf-8"/>
  <title>
   说郛 - 第 204 页/共 601 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说郛 - 第 204 页/共 601 页
  </h1>
  <div class="content">
   广陵妖乱志【郑廷诲】
　　高骈末年惑于神仙之説吕用之张守一诸葛殷等皆言能役使鬼神变化黄白骈酷信之遂委以政事用之等援引朋党恣为不法其后亦虑多言者有所漏泄因谓骈曰髙真上圣要降非难所患者学道之人真气消亏灵贶遂絶骈闻之以为信然乃谢絶人事屏弃妾媵賔客将吏无复见之有不得已之故则遣人洗浴斋戒诣紫极宫道士辟除不祥谓之解秽然后见之拜起才终已复引出自此内外拥隔纪纲日紊用之等因大行威福旁若无人岁月既深根蔕遂固用之自谓磻溪真君张守一是赤松子诸葛殷称将军有一萧胜者谓之秦穆公驸马皆云上仙遣来为令公道侣其鄙诞不经率皆如此江阳县前一地祗小庙用之贫贱时常与妻寓止巫舍凡所动静祷而后行及得志谓为助遂修崇之回廊曲室妆楼寝殿百有余间土木工饰尽江南之选毎军旅大事则以少牢祀之用之守一皆云神遇骈凡有宻请即遣二人致意焉中和元年用之以神仙好楼居请于公廨邸北跨河为迎仙楼其斤斧之声昼夜不絶费数万缗半岁方就自成至败竟不一游扃鐍俨然以至灰烬是冬又起延和阁于大防之西凡七间髙八丈皆饰以珠玉绮窓绣户殆非人工每旦焚名香列异寳以祈王母之降及师铎乱人有登之者于藻井垂莲之上见二十八字云延和高阁上干云小语犹疑太乙闻烧尽降真无一事开门迎得毕将军此近诗妖也用之公然云与上仙来徃每对骈或叱咄风云顾揖空中谓见羣仙来徃过于外骈随而拜之用之指画纷纭畧无媿色左右稍有异论则死不旋踵矣见者莫测其由但膺不敢出口用之忽云后土夫人灵仇遣使就某借兵马并李筌所撰太白阴经骈遽下两县率百姓苇蓆数千领画作甲马之状遣用之于庙庭烧之又以五彩牋冩太白阴经十道置于神座之侧又于夫人帐中塑一绿衣年少谓之韦郎庙成有人于西庑栋上题一长句诗曰四海干戈尚未宁谩劳淮海冩仪形九天女犹无信后土夫人岂有灵一带好云侵髩绿两行巍岫拂眉靑韦郎年少躭闲事案上休看太白经好事者竞相传诵是岁诏于广陵立骈生祠并刻石颂差州人采碑材于宣城及至扬子院用之一夜遣人密以健牯五十牵至州南凿垣架濠移入城内及明栅缉如故因令扬子县申府昨夜碑石不知所在遂悬购之至晩云被神人移置街市骈大惊乃于其旁立一大木柱上以金书云不因人力自然而至即令两都出兵仗鼔乐迎入碧筠亭至三桥拥閙之处故埋石以碍之伪云人牛拽不动骈乃朱篆数字帖于碑上须臾去石乃行观者互相谓曰碑动也识者恶之明日扬子有一村妪诣知府判官陈牒云夜来里胥借耕牛牵碑悮损其足远近闻之莫不絶倒比至失守师铎之众竟自坏墉而进常与丞相郑公不叶用之知之忽曰适得上仙书宰执之间有阴图令公者使一侠士来夜当至骈惊悸不巳问计于用之用之曰张先生少年时尝学斯术于深井里聂夫人近日不知肯更为之否若有但请此人当之无不虀粉者骈立召守一语之对曰老夫久不为此戏手足生疎然为令公有何不可及期衣妇人衣匿于别室守一寝于骈卧内至夜分掷一铜鐡于阶砌之上铿然有声遂出皮囊中彘血洒于庭戸檐宇间如格鬭之状明日骈泣谢守一曰仙公再生之恩真枯骨重肉矣乃躬辇金玉及通天犀带以酬其劳又有萧胜者亦用之党也纳五百金赂于用之用之曰尔何欲曰欲得知盐城监耳乃见骈为求知盐城监骈以当任者有绩与夺之间颇有难色用之曰用胜为盐城者不为胜也昨得上仙书云有一寳剑在盐城井中须一灵官取之以胜上仙左右人欲遣去耳骈俛仰许之胜至监数月遂匣一铜匕首献于骈用之稽首曰此北帝所佩者也得之则百里之内五兵不敢犯骈甚异之遂饰以寳玉常置坐隅时广陵久雨用之谓骈曰此地当有火灾郭邑之间悉合灰烬近日遣金山下毒龙以少雨濡之自此虽无大段烧爇亦未免小小惊动也于是用之每夜密遣人纵火荒祠坏宇无复存者骈尝授道家秘法用之守一无増焉因刻一青石如手板状隠起龙蛇近成文字玉皇授白云先生髙骈潜使左右置安道院香几上骈见之不胜惊喜用之曰玉皇以令公焚修功着特有是命计其鸾鹤不久当降某等此际谪限已满便应得陪幢节同归真境也他日瑶池席上亦是人间一故事言毕欢笑不巳遂相与登延和阁命酒肴极欢而罢后于道院庭中刻木为鹤大如小驷羁辔中设机棙人或逼之奋然飞动骈尝羽服跨之仰视空濶有飘然之思矣自是严斋醮飞炼金丹费耗资财动逾万计日居月诸竟无其验
　　吕用之鄱阳安仁里细民也性桀黠畧知文字父璜以货茗为业来往于淮浙间时四方无事广陵为歌钟之地富商大贾动逾百数璜明敏善酒律多与羣商游用之年十二三其父挈行既慧悟事诸贾皆得欢心时或整履摇箑匿家与奴婢等居数嵗璜卒于家干符初羣盗攻剽州里遂他适用之既孤且贫其舅徐鲁仁周给之嵗余通于鲁仁室为鲁仁所逐因事九华山道士牛徽徽自谓得道者也用之降志师之传其驱役考召之术徽既死用之复客于广陵遂縠巾布褐用符药以易衣食岁余丞相刘公节制淮左有蛊道寘法者逮捕甚急用之惧遂南渡时高骈镇京口召致方伎之士求轻举不死之道用之以其术通于客次逾月不召诣渤海亲人俞公楚公楚竒之乃为儒服目之曰江西吕巡官因间荐于渤海及召试公楚与左右附防其术得验寻署观察推官仍为制其名因字之曰无可言无可无不可也自是出入无禁初专方药香火之事明年渤海移镇用之固请戎服遂署右职用之素负贩久客广陵公私利病无不详熟鼎灶之暇妄陈时政得失渤海益竒之渐加委任先是渤海旧将有梁纉陈拱冯绶董仅公楚归礼日以疎退渤海至是孤立矣用之乃树置私党窥伺动息有不可去者则厚以金寳悦之左右羣小皆市井人见利忘义上下相蒙大逞妖妄仙书神符无日无之更迭唱和罔知愧耻自是贿赂公行条章日紊烦刑重赋率意而为道路怨嗟各怀乱计用之惧其窃发之变因请置巡察使采聴府城密事渤海遂承制授御史大夫充诸军都巡察使于是召募府县先负罪停废胥吏隂狡凶狠者得百许人厚其官佣以备指使各有十余丁纵横闾巷间谓之察子至于士庶之家呵妻怒子密言隠语莫不知之自是道路以目有异已者纵谨静端黙亦不免其祸破灭者数百家将校之中累足屏气焉
　　髙骈嬖吏诸葛殷妖人吕用之之党也初自鄱阳将诣广陵用之先谓骈曰玉皇以令公久为人臣机务稍旷获谴于时君辄遣左右一尊神为令公道中羽翼不久当降令公善遇欲其不去亦可以人间优职縻之明日殷果来遂巾褐见骈于碧云亭妖形鬼态辩诈蜂起谓可以坐召神仙立变寒暑骈莫测也俾神灵遇之谓之诸葛将军也每从容酒席间聴其鬼怪之説则尽日忘倦自是累迁盐铁剧职聚财数十万缗其凶邪隂狡用之蔑如也有大贾周师儒者其居处花木楼榭之竒为广陵甲第殷欲之而师儒拒焉一日殷谓骈曰府城之内当有妖起使其得志非水旱兵戈之匹也骈曰为之柰何殷曰当就其下建斋坛请灵官镇之殷即指师儒之第为处骈命军候驱出其家是日雨雪骤降泥淖方盛执事者鞭挞迫蹙师儒携挈老防匍匐道路观者莫不愕然殷迁其族而家焉殷足先患风疽至是而甚每一躁痒命一青衣交手爬搔血流方止骈性严洁甥侄辈皆不得侍坐唯与殷欵曲未尝不废寝防餐或促膝密坐同杯共器遇其风疽忽发即恣意搔扪指爪之间脓血沾染骈与之饮啗曽无难色左右或以为言骈曰神仙多以此试人汝辈莫介意也骈前有一犬子每闻殷腥秽之气则来近之骈怪其驯狎殷笑曰某常在大罗宫玉皇前见之别来数百年犹复相识其虚诞率多如此高虞常谓人曰争知不是吾灭族寃家也殷性躁虐知扬州院来两月官吏数百人鞭背殆半光启二年伪朝授殷兼御史中丞加金紫及城陷窜至湾头为逻者所擒腰下获黄金数斤通天犀带两条既缚入城百姓聚观交唾其面寻撮其髩发顷刻都尽狱具刑于下马桥南杖至百余绞而未絶防师铎母自子城归家经过法所遂扶起避之复苏于桥下执朴者防以巨木踣之驺殿过决罚如初始殷之遇也骄暴之名寻布于远近其族人竞以谦损戒殷殷曰男子患于不得遂志既得之当须富贵自处人生宁有两遍死者至是果再行法及弃尸道左为讐人剜其目断其舌儿童辈以瓦砾投之须臾成峰
　　吴尧卿者家于广陵初佣保于逆旅善书计因出入府庭遂闻于缙绅始为盐铁小吏性敏辩事之利病皆心记口调悦人耳目故丞相李蔚以其能首任之髙骈因署尧卿知酒州院兼利国监寻奏为刺史制命未行防军变复归广陵顷之知浙西院数月而罢又知扬州院兼籴使伪朝受尧卿御史大夫尧卿托附权势不问贵贱茍有岐路纵厮养辈必敛袵以金玉饵之微似失势虽素约为死交则相对终日不复与言趋利背义如此权贵无不以贿赂交结之故不离淮泗僣窃朱紫尘污官省三数年间盗用盐铁钱六十万缗时王棨知两使务局下尧卿狱将穷其事为诸葛殷所保持获全及城陷军人识是尧卿者咸请啗之毕师铎不许夜令尧卿以他服而遁至楚州遇变为讐人所杀弃尸衢中其妻以纸絮苇棺敛之未及就圹好事者题其上云信物一角附至阿鼻地狱请去斜封送上阎罗王时人以为笑端
　　予读温公通鉴载髙千里为张吕迷惑事则甚疑之以为千里本才士且有将畧乃受左道愚弄不异儿童岂耄年丧志而然耶及考他书始知是记出于罗隠隠尝不礼于千里作此快之其间増饰之诬固自不免温公乃信之不疑如李蘩邺侯家传词多虚美则又尽载无遗其杨右相冰山之说亦开天遗事之伪也人谓史迁好竒多变温公亦未免耶










　　説郛卷四十四下
&lt;子部,杂家类,杂纂之属,说郛&gt;
　　钦定四库全书
　　説郛卷四十五上　　　　元　陶宗仪　撰玉堂杂记
　　钱文僖公惟演金坡遗事云旧规学士六人遇圣节共率百二十缗寺中设斋今送五十千与枢宻使同开道塲前一日赴宴当时所记如此近嵗枢宻院满散圣节及贡院赐宴则学士待制皆与而无送钱故事又六参随枢宻班先入止是再拜不舞蹈并遇宣麻不往皆内朝故事也
　　金坡遗事又云圣节唐时惟六学士及二使【谓中官枢宻使】赴待诏虽发书屈亦不与坐又云我本朝淳化五年十月上赋诗一首令待诏吴郢张用和赍以示学士张洎钱若水又李昌武宗谔翰苑杂记学士初授中谢前一日待诏一名至私第宣召入院听口宣舞蹈讫揖待诏上阶相见具酒果迎待即以事例物并书致于待诏前熙宁间司马文正公日记云初除学士待诏李尧卿宣召设香案褥位于庭望阙尧卿称有敕光再拜尧卿口宣云云光每句应诺毕再拜舞蹈又再拜升阶与待诏坐啜茶盖中朝旧典也今学士院有待诏四人或右选或白身予为学士忠翊郎钱滋来宣召大略如李马二公所记而无对揖茶酒之礼例支十千辞云自来虚喝不敢受予强予之常日学士入院坐堂上朱衣吏初賛喝东院録事某人以下躬喏讫又喝云各祗候次賛喝西院某人以下亦如之最后平賛云待诏既不名亦不喝各祗候则待诏与院吏固亦有间若平居则视之全与吏等无由待以茶酒岂将命时不欲吏之邪抑亦祖宗时所遣或翰林他局之待诏邪然唐制发书屈赴圣节礼已厚矣
　　李仁父焘续通鉴长编开寳二年间太祖命李昉卢多逊分宣学士院昉前在翰林堂吏因事至者每拜堂下事已即遣未甞与坐至是拜堂上更展叙中外无复曩日之礼昉愕然询同列则云数年矣
　　司马文正公日记云熙宁二年五月癸巳鎻院以奉安二御容礼成德音降西京囚杖以下放是日丞相出中书提防魏李先以下入院授以参政赵抃所封御前札茶汤馆于虚阁御药刘有方来茶汤馆于门塾复谒御厨翰林设食致酒果黄昏进首尾词内批依此修写四鼓起读防句攅防进入明日丞相退朝宣讫开院淳熙三年十一月八日必大被宣草十二日冬祀赦黄昏方至院御药持御封中书门下省熟状来系鞵迎于中门同监门内侍一员俱升防御药先以熟状授监门共茶汤讫先送御药出院复与监门升防受熟状付吏又防汤送监门下阶馆之门塾而不报谒既熟状自内出非参政所封故提防官不来惟中书门下省刑房録事尚书省刑房主事各一人穿秉同至仍旧系鞵见之不迎不送不设茶汤而退守当官四人贴房十数人旅揖阶下与文正公所记多不同至六年九月十二日复被宣草明堂赦御药张安中监门梁襄相见如仪惟録事沈楧主事李师文茶而不汤院吏云前不设茶误也守当官等不复廷揖所谓酒馔之赐今皆无之诘朝奏知先出而吏卒辈皆俟三日后宣赦讫乃得归
　　太上初逊位上尊号时陈丞相康伯当国集议定命学士洪景岩遵撰议文然后降诏必大时任察官心知其非而无由改乾道六年郊祀礼成加上尊号必大在翰苑始引唐故事乞上帅羣臣过宫表请既允然后降诏国朝止有人主上母后尊号故册文称嗣皇帝靖康上教主道君之号徐丞相处仁已命汪彦章藻代作册文防有疆事不及行礼绍兴三十二年初上德夀尊号乃承例用嗣皇帝乾道六年上既表乞加上尊号而院吏写表亦称嗣皇帝私谓未安谨按唐明皇传位后顔真卿议肃宗不当于宗庙称嗣皇帝况亲奉表德夀乎以白虞丞相允文丞相难之必令防例必大思建炎以后遇节朔遥拜进徽宗表是时翰苑多名士必不误用乃督吏搜旧牍明日果得表本一册止称皇帝又按韩文顺宗实録载宪宗上顺宗尊号册文亦称皇帝臣某此最可据其议遂定
　　是嵗初议于太上皇帝尊号中加宪天体道四字皇后加慈明二字必大草诏云太上皇帝与天同大体道之宗太上皇后如月之明以慈为寳盖取文意之顺耳将宣布而议者谓天圣三年赐太宗女申国大长公主谥曰慈明当避于是改用明慈二字宰执云诏书先明而后慈殆黙定也
　　必大与同直院郑仲益闻既分草皇帝请加上太上皇帝皇后尊号牋表诸公谓太上皇帝自当答诰颇疑皇后难于措辞必大请以意共为答诰文意所及总言父母以该之而不称予吾之类遂草以进上甚以为然凡两答诰皆必大所草也
　　上于文字尤欲得体一览便见是非必大草太上辞尊号第一诰其末云怡神闲燕何力之有上曰此虽道太上语毕竟自此起草送去何力之有句不能无嫌必大遂改作无累于物盖上用意至到如此
　　淳熙二年六月礼部太常寺申来年太上皇帝当庆七十欲将国朝加上尊号并夀典礼参酌比附先次讨论壬申有防恭依七月乙酉侍从礼官等就都堂议加性仁立德至神无为八字而皇后再加二字为齐明广慈后两日礼部赵侍郎雄谓无为二字与太上字相连颇涉语忌请改为明武焕文其后又尝作至神无为又作成武焕文逮癸卯乃定用性仁立德无为全美参政龚实之茂良而下尚不以为然叶丞相衡既主之众莫能夺八月直院胡长文元质罢丁卯上自用必大再直巳拟诏草防九月乙未叶丞相罢龚参首招予及学士王季海共议然后定为性仁诚德经武纬文遂草宣布诏其颂太上皇帝云以德行仁本性诚之固有修文偃武合经纬之自然太上皇后云月齐日以得天而能乆照坤顺干以配地是以广生上再三称奨谓数句用经语该括明备非卿不能为真大手笔也大礼降御劄既云劄示则当亲笔付外近嵗同常诏从院吏写本行出未知中朝旧事如何乾道九年六月七日宣当直学士草南郊御劄三更进草其间云乾清坤夷振四方之纲纪星晖海润兆百世之本支玉巵每奉于亲闱瑞节歳交于邻境而上改作农扈屡丰戎轩载戢崇礼乐而四逹嘉风俗而再淳玉巵每奉于亲闱美化遂淳于海宇仍批云可改签抹者五句意不近于郊祀其欲得体大率如此
　　己亥三月丁夘诏今嵗郊祀以例约束省费旋有防未令行出下礼部太常寺议明堂大礼初李仁父主此説于前郊甞经集议防近习扬言焘博极羣书却不曽读孝经乃不果行至是予以礼部尚书兼翰林学士与诸儒议曰周公虽摄政而主祭则成王王方防冲故周公参稽古制蒇事于明堂其曰严父者指周公能推本武王之志追尊文王之功非谓自主其祭祀也众以为然遂奏臣等窃观传载黄帝拜祀上帝于明堂唐虞祀五帝于五府歴时既乆其详莫得而闻至礼记始载明堂位一篇言天子负斧依南乡而立内之公侯伯子男外之蛮夷戎狄以序而立故曰明堂也者明诸侯之尊卑也孟子亦曰明堂者王者之堂也周礼大司乐有冬至圜丘之乐夏至方丘之乐宗庙九变之乐三者皆大祭祀惟不及明堂岂非明堂者布政防朝之地成王时甞于此歌我将之颂宗祀其祖文王乎后暨汉唐虽有沿革至于祀帝而配以祖宗多由义起未始执一也本朝仁宗皇祐中破诸儒异同之论即大庆殿行亲享之礼并侑祖宗从以百神前期朝献景灵宫享太庙一如郊祀之制至太上皇帝中兴斟酌家法举行于绍兴之初亦在殿庭盖得圣经之遗意且国家大祀有四春祈谷夏雩祀秋明堂冬郊祀是也陛下即位以来固甞一讲祀谷四躬冬祀惟合宫雩坛之礼犹未亲行今若特举秋享于义为允臣等谨据已行典礼及将前代贺循本朝名儒李泰伯范镇明堂严祖说并治平中吕诲司马光等集议近嵗李焘奏劄具録以闻乙亥有防从之九月上辛以显肃后忌前改用仲辛行礼辛酉当受誓戒前一日上又语宰执足指疮肿恐妨拜跪欲展季辛又值显恭后忌如何宰执奏天地尊后忌卑遂降防用二十六日必大按汉武太初太始征和中屡祀明堂不专用辛方请别卜日诘朝皇上忽遣中使谕防都堂夜来傅药足疮良愈不必改日但巳展誓戒之期若再降防不张皇否赵相奏此却无妨遂以是日午时集官受誓戒丙寅大雨丁夘锁院草赦戊辰百执事冐雨入丽正门过后殿防请皇帝致斋己巳上乘逍遥车朝献景灵宫入太庙宿斋四日之间雨昼夜倾注通衢殆如溪涧有防来早不乗玉辂止用逍遥车径入北门趍文德殿致斋朝服导驾官皆改常服应仪仗排立人并放赵相为大礼使宻谕有司未得放散黄昏后雨骤止夜分内侍李思恭传防御史台閤门太常寺仍旧乗玉辂凡合行事件疾速施行庚午昩爽驾来登辂必大执绥上喜曰且得晴霁辛未行礼月色如书上拜起不倦以迄于成黎明登楼肆赦簮花过德夀宫人情熙然赦书乃必大视草其间云惟周成宗祀洛中陟配于文王惟汉武合祠汶上推严于髙帝皆用亲郊之礼具殚尊祖之诚于铄本朝若稽前代俶经路寝有皇祐之彛仪徧秩羣神有绍兴之近制不愆于素可举而行盖欲明着古礼以示来世也后数月加恩羣臣必大复草赵相制云祼将太宫霖潦骤霁陟恪大寝月华正中又云镇定大事如彦博之恢宏贯通羣经如宋庠之博洽皆纪一时之事且以当仁宗初行明堂二公实为相也大礼赦条乃六部诸司条具上省省中类聚取防讫即进熟状降付学士院草赦文本院并首尾词大书进入其间多云当议将上取防盖有司拟申如此既经画防行赦便是处分不应仍旧用当议二字必大为学士谕令削去院吏特不敢遂亲以笔涂之
　　大礼皇上乗玉辂率命翰林学士执绥备顾问近嵗多阙正员临时选差他官与五使同降防淳熙丙申南郊己亥明堂必大再为之按京师用唐显庆辂甞以登封其牢固可知元丰改造已不能及今乃绍兴癸亥年所制皇上自太庙服通天冠绛纱袍乗辇至辂后用木陛以登惟留御药二宦者侍立执绥官员从旁用小梯攀縁而上卫士以防绳围腰系以上柱辂行颇揺兀宸几亦觉危坐云
　　大礼后皇上御楼掲鸡竿肆赦皇太子及文武百僚拜舞于下惟枢宻使翰林学士相对侍立楼上丙申己亥必大扈从再登丽正门望涛江形势环抱极壮观也乾道七年四月甲子诏皇太子判临安府用至道故事也或谓当以太中大夫为判官通领府事恐名称未正遂议改尹而以侍从为少尹余判推官用卿监郎官丁夘将锁院降麻或又疑当此之时宣麻给告非待储贰之礼己巳后省官礼官防议于史院检照唐太宗征辽命太子监国及大帝命太子受诸司啓事或诏或制抏麻为重可以作则上然之庚午偶当日被宣范紫可成大先以侍讲递宿闻报遽出薄莫至玉堂御药李【忘其名】持御封御笔皇太子某宜领临安尹可依此挽制三鼓进草因奏此制书既不给告则当付有司空行窃恐皇太子别无被受欲依自来诏书体式格又首尾书写一通降付皇太子今拟定王式进呈如赐俞允乞速批降付下御笔批依辛未定告大廷惟此稀濶盛典适以史官备讨论词臣参润色复得宸翰寳藏于家非儒生之荣遇乎
　　答皇子式用卿字非是前辈知体则不然其他或汝或王或公皆当有别
　　翰苑嵗进春端贴子如大内多及时事太上则咏游幸之类必大甞自德夀宫后垣趋传法寺望见一楼巍然朝士云太上名之曰聚逺而自题其额仍大书东坡赖有髙楼能聚逺一时收拾与闲人之诗于屏间又灵隠寺冷泉亭临安絶景去城既逺难于频幸乃即宫中凿大池续竹筒数里引西湖水注之其上叠石为山象飞来峯宛然天成必大作端午帖子云聚逺楼头面面风冷泉亭下水溶溶人间炎热何由到真是瑶台第一重盖谓此也前后颇闻禁籞大略并记于下宫中分四地分随时逰览东地分香逺【梅堂】清深【竹堂】月台梅坡松菊三径【菊芙蓉竹】清妍【荼醿】清新【木犀】芙蓉冈南地分载忻【大堂御宴处】忻忻【古栢太湖石】射防临赋【荷花山子】灿锦【金林檎】至乐【池上】半丈红【郁李子】清旷【木犀】泻碧【养金鱼处】西则冷泉【古梅】文杏馆静乐【牡丹】浣溪【大楼子海棠】北则绛华【罗木亭】旱船俯翠【茅亭】春桃盘松其详不可得而知也甞见御制盘松賛墨本云天锡瑞木得自嵚岑枝蟠数万榦不倍寻怒腾云势静奏琴音凌寒郁茂当暑隂森封以腴壤迩以碧浔越千万年以慰我心碑在宫中又汪季路逵得御制祭土地文藳真迹寳藏之其文云维淳熙五年岁次戊戌十一月某日太上皇帝遣具阶张宗尹特设牲牢防酒珍果香花致祭于本宫土地之神神有百职职各不同典司草木土示是供我逰湖园乃获竒松植之禁苑百态千容婆娑偃葢夭矫腾龙翠色凝露清音舞风醉吟闲适予情所钟培封殖久或力穷鸟乌外扰蚁蠧内攻神其勦絶勿使能终精邪窃据盗斧适逢神其呵逐勿使遗踪常令劲质坐阅隆冬坚逾五柞弱异防桐歴千万年郁郁葱葱牲牢防酒嗣録汝功尚飨
　　欧阳文忠公学士院草録世巳不传近嵗有玉堂集云是李汉老邴编类亦差讹非全书其中却载皇太子府春端帖子盖政和宣和间所供今东宫乃阙此欲引例为请縁无善本可据且当时不曰宫而曰府遂止【王安中内制一例曰閤】





　　玉堂杂记卷中
　　乾道七年十二月辛酉有防仆射之名不正欲采周汉旧制改左右丞相令有司讨论必大时为礼部侍郎兼权直学士院又兼同修国史兼实録院修撰皆当与闻防众议不齐而虞丞相亦谓同北朝官制迁延至明年正月戊寅仅条具歴代宰相官称申尚书省禁中即闻之明日遣中使王【忘其名】来问缓故必大以实奏二月癸夘得御笔云尚书左右仆射可依汉制改作左右丞相学士院降诏登时具草封入乙巳付外施行庚戌从驾过德夀宫既归得防赴东华门祗候宣引日巳晡闻有内宴小黄门出云恐改日引然不敢退酉后忽宣入选德殿起居毕时上微被酒袖出亲劄云比来一二大臣同心辅正夙夜匪懈渐革茍且之风以副综覈之意深可嘉尚今因除授宜示褒典虞允文可特进左丞相梁克家可正奉大夫右丞相御前设小案用牙尺压蠲纸一幅傍有漆盒小歙砚寘墨笔于玉格必大鞠躬书除目进呈讫奏曰拜相转官前例固不一今并命而或三或四更取圣裁上曰以其协心故褒进之然特进一官即少保所以允文三官又问兼枢宻使否上曰今枢宻亦非古先改丞相称呼将来别理防且带可也又奏所领书局上曰卿自理防赐坐奏问既改左右相其序位如何上曰欲升在三少之上三公之下逮闇请起宣坐赐茶饮讫再拜而退御药李邦直同自复道秉烛锁院盖上意欲宻故不用寻常宣官之礼金莲故事今庶几焉凡锁院御药监门中官各一员御药留宿其防【锁赦或先去恐是大礼别有职事】昩爽再相见以小字制书本授之送至中门先啓钥入内即复扄院俟朝退宣麻讫学士乃得归时虞公独相梁为参政闻班列中但谓改易相名及双制出愕然或疑学士多转右相一官有所抑扬不敢辨也按祖宗时命相多以旧官其后往往迁秩近嵗勅局修三省法乃着令转三官兹岂当立法乎
　　乾道七年七月二十六日午后快行家传防下学士院取从官为四川宣抚使体例盖是时参知政事王公明炎在蜀三年屡求归宰相荐吏部待郎王能甫之竒为代故来索例必大令囘奏云降麻官方属本院侍从当问三省既暮忽宣锁至院已秉烛中使出御封御笔乃王炎除枢宻使依旧四川宣抚使其宻如此吏写熟状依例不转官但加食邑必大方草制未暇细思既得笔依奏方省其误自写奏云本朝改官制后以太中大夫为宰执官当时改枢宻使为知院事自中兴以来既复置使首用旧弼故恩数多视宰臣未有以中大夫充者昨汪彻元是通议大夫虞允文太中大夫故不转官今王炎止是中大夫窃虑合转左太中大夫仍加封邑庶协近制御笔批依时三鼓批墨尚湿
　　必大初直院见批答臣僚章表皆大书其后不过三两行表纸尽则接以诏纸数幅文尽乃止然表纸髙诏纸矮参差不等问之掌故并无依据心每疑之其后徧于执政故家求承平时旧本稿遂得仁宗皇祐间答孙威敏公沔辞免副枢表则所接之纸髙低相若淳熙乙未再叨寓直闰九月十二日因李参彦頴王枢淮断章批答即具奏照皇祐体式于表后用一等纸书写进呈仍乞今后准此施行御笔依遂为定制
　　宰执及亲王使相太尉生日天章阁排办牲饩预申学士院撰诏书及写赐目一纸各请御寳【诏用书诏之寳赐目锡赐之寳】前一日差内侍持赐其诏例画撰进之日谓如正月旦生文意必叙嵗首而所画日则是去腊殊不相应必大为直院奏乞不拘进诏早晚但实画生日于后得防从之遂为定制查祖宗时牲饩外又锡器币往往就差子弟戚特赐欲其省费也过江惟牲饩耳米麫本色羊凖价皆取之有司酒则临安醖造临时加以黄封拜赐讫与使者同升防搢笏展读就坐茶汤书送钱十五千从人三千天章阁使臣库子快行钱酒各有差
　　淳熙丙申八月庚辰德夀宫遣大珰张去为至都堂传防立翟贵妃为今上皇后明日午后执政奏事皇后归姓谢氏乙酉晩快行家来宣锁院是日侍讲刑部侍郎程泰之巳宿直呼马而出予至内前适与之遇泰之扬鞭云留诗案上矣酉时出自东华门入对选德殿上曰太上有防立谢后命卿草制必大奏合略及归姓否上曰不如此四方何由知明言防随乳母可也宣坐赐茶讫御药王蒙同入院二鼓后进草毕吏呈泰之诗云抖擞身章却冐尘褭蹏顾影也逡巡銮坡寓宿非其地莲烛操文自有真宇直由来同古语位髙兼复见今人迎潮有诺无轻爽季老当年不诿贫【谓赐金也】予次韵戱之云天街并踏软红尘飞鞚交驰骇徼巡椒殿敢期当制草槐庭元拟用儒真【初谓年兄入相锁院】鬻方偶免冬手适市深慙旦攫人礼絶同僚应有日重霑润笔乃无贫【谓相制亦赐金也】先是七月十九日六曹长贰六人往浙江亭观潮泰之在焉惟予以内直不赴晡时大雷雨走笔戏蔡子平洸云雷轰万鼓勒潮囘无复亭前雪作堆应为尚书悭且澁盲风怪雨一时来迎潮轻爽之语指此
　　淳熙丙申八月乙未都堂召议赐交趾来年歴日诏书予谓李天祚去冬已薨龙未经封拜欲作安南国王嗣子龙执政然之先是予以兵部职事条具天祚赠典按故事其王初立即封交趾郡王乆之进南平王死赠侍中南越王而上以天祚自绍兴丁巳嗣位今四十年淳熙元年二月又自南平王特封安南国王故欲厚其礼予请仍赠侍中追封南越国王诏可之安南为国盖曽丞相之失闻奏章行移旧止称安南道加封之后浸自尊大文书称国不复可改丁酉三月二十四日制授龙静海军节度观察处置等使特进检校太尉兼御史大夫上柱国安南国王食邑三千户食实封壹千户仍赐推诚顺化功臣予适当制其云即乐国以肇封既从世袭极真王而锡命何待次升盖言不封郡王也交州在唐为安南都防府本朝自太宗时黎氏夺丁璿节度大中祥符二年李公蕴复簒之传子德政至孙日尊尝称帝改元日尊卒干德嗣卒阳焕嗣卒天祚嗣卒龙嗣生数嵗矣制云乃眷一邦兹传七世自公蕴言之也其名曰日曰干曰阳曰天曰龙皆有僣上之意然表章字如蝇头几不可辨玉音每嘉其恭顺云
　　淳熙三年九月二十五日锁院付下中书门下省熟状赵伯圭除使相提举洞霄宫必大奏按故事宗室戚里或前宰执带节度使多充宫观使若至使相自领使无疑昨史浩以使相提举宫观者误也恐自此遂以为例今具士樽钱忱等例皆是以使相充宫观使在外任便居住者合取防改正一更四防进入五防得上批可依士樽等体例除宫观使
　　是年十一月二十二日御封付下参知政事钱良臣辞免监修国史日歴所劄子降诏不允必大因奏自来宰执兼领书局多是内尚书省批出局名既至朝廷降勅合行写正而省吏止奉行内批宰执亦随勅黄系衔差误日乆今因答诏辄具言之国史日歴者书名也曰所者官司也今大臣合监修日歴却添一所字似监修造作之官又如勅令所从官详定宰执提举今却云提举勅令所此何理也以至国史院防要玉牒皆为一律合行改正上以为允其后或是或非复混淆矣
　　丁酉九月丙辰宣召侍读史少保浩锡宴澄碧殿抵暮送以金莲烛宿玉堂直庐上命作诗叙此防史进古诗三十韵云季秋中澣日淳熙隆四禩朝囘揽辔间中使俄传防少顷日转申宣召陪燕喜预令扫玉堂深夜备栖止悚惧跪承命鸣驺亟穿市绛阙耸皇居非烟常靡靡入自东华门熊罴森爪士诏许乗肩舆安徐无跛倚复古距选德相望几数里修廊接云汉岧嶤璨珠蘂中途敞金扉恍若蓬壶里羣山拥苍壁四顾环弱水山既日夕佳水亦湛无滓冰映绮疏琼殿中央峙澄碧耀宸奎龙神争守视蹈舞上丹墀天威不违咫奉觞祈万夀时防一啓齿余波丐防腹酒行不知几徘徊下瑶席缓步烦玉趾从游至清激锡坐谈名理泉声韵琴瑟一洗筝笛耳皇云万机暇观书每来此论道及帝王直欲齐其轨尧舜禹汤文前身无乃是臣言匪献谀道实由心起既然明是心要在力行尔登桥釂余罍饮兴未容已金莲引防烛再拜离阶戺玉音宠谕臣此防宜有纪归途感恩荣占写忘骫骳皇上御制俯同其韵云揖逊荷帝尧寅恭五元禩治道贵清静圣言有深防谁歌元首明自得股肱喜跻民期仁夀距肯中道止力农乐彼田坐贾安于市嵗行阅丰登国论销委靡予力初何能济济赖多士矧予有元老中立而不倚居东逾三年不逺来千里未遂赤松逰辍诵青琅蘂皓首持六经日侍明光里翼乎鸿遇风纵矣鱼在水儒行絶瑕疵道心无尘滓挺挺松栢姿巉巉山岳峙予惟日万几至仁同一视西成锡小宴促坐才尺咫湛露愧歌周置酒非封齿归美见新诗如卿能有几眷言澄碧行胜赏得迂趾亦屡引公卿对此谈政理虚心欲受人忠言资逆耳朕瘠天下肥至乐无易此颇念文武疆六合尚殊轨东都防诸侯宣王昔于是期尔罄嘉谋使我勲业起勿以方燕頥所书聊复尔巵酒正须釂话言未能已都防万年觞何当至庭戺文章借老手直笔中兴纪载嘉矍铄翁焉得辞骫骳逮十一月壬寅轮当内直申时二刻宣召至清华阁上语曰学士宴见无时最为亲近朕和史浩诗待録示卿可和以进此学士职也叉云卿想不甚饮比赐宴时见卿面赤却至诚不辞既退中使李肃传防赐诗本并戊戌小春茶二十銙叶世英墨五团以代赐酒世英御前墨工也恭进和篇云粤从三代还嵗月过千禩时岂无贤君道未契宸防【陛下屡语臣三代而下人君皆不知道】煌煌唐大宗勲业在所喜冦攘既扫除蛮貊毕至止循良布郡邑惠政寛狱市忠贤俨班聫切谏柅浮靡关辅罗府兵岩穴聘竒士民生覆盂安国势泰山倚皇心期过之风下九万里忠厚培本根文物粲华蘂淳熙正观间何啻相表里属车尚涛江列障隔淮水蠢兹獯鬻氏作我太清滓坐令营屯众乆费糗粮峙中原厌狼贪诸将空虎视安得贯砮楛来贡尺有咫六合混一家耕桑盛生齿愿言讲治道先务当有几欲仁斯仁至患在未举趾而况前史中遗事可寻理卫英爪与牙王魏目兼耳处中赖房杜虚受忘彼此不闻国异政但见车同轨孰云古道难佥曰今王是寸隂圣所竞盛德日方起舞干格三苖其効七旬尔轲称仁无敌传谓礼可已东鞮及北女看即朝玉戺南山竹易殚陛下功难纪儒馆谩献歌将奈词之骳是日奏事毕问陛下命临安府开文海有诸上曰然奏云文选之后有文粹已逺不及所谓文海乃近时江钿编类殊无伦理书坊刋行可也今降防校正刻板事体则重恐难传后莫若委馆阁官铨择本朝文章成一代之书上大以为然曰卿可理防奏乞委馆职上曰待差一两员其后遂付吕伯共祖谦既成上问何以为名必大乞赐名皇朝文鉴上曰善又降防令必大作序亦既进呈将刋板防有近臣宻啓云所载臣僚章疏毁及祖宗政事遂不果刻今其书士大夫或传之
　　淳熙五年闰六月十二日锁院付到熟状皇子魏王自荆南集庆军节度使开府仪同三司行江陵尹判明州改成德彰信军节度使行荆州牧必大奏彰信是曹州前徽宗曾为节度使即位后升兴仁府又亲王带牧合随本镇今成德军即真定府却带荆州牧非是上批别拟大镇进入选更具本镇带牧故事来必大又奏去夏魏王除荆南节度使江陵尹误犯端拱中真宗除授昔政和中已失检防今因改镇不敢不审兼两镇合带两牧仍随本镇倂于实録中检故事以进夏夜甚短奏入已三鼓至四鼓末批出只于两镇上就本镇止带一牧必大遂拟永兴成德军节度使雍州牧进入顷之防定然后进草禁中未就寝以待【禁中四鼓乃在外三更】故事食邑千户以上封侯若拜相虽旧爵卑食邑少亦径封侯盖五等伯子男用县名至侯则升郡当降防时未知所封何郡第云进封开国侯而已秦丞相薨后初拜沈守约该左相万侯元忠卨右相沈爵归安县万侯阳武县各从其乡也既相合升郡侯而学士院遂进沈为归安郡万侯阳武郡初非郡名其误甚矣当时偶不知改久之因进书转官方能厘正至今遇恩升郡臣僚院吏及吏部尚复差舛谓如元系吴兴县开国伯则合云进封吴兴郡开国伯却云吴兴郡进封开国侯殊无义理予每为正之
　　北门掌内制西掖掌外制是谓两制又着令自观文殿大学士至敷文阁待制为侍从官朝廷或诏近臣举贤议事多云两省谏议大夫以上尚书省侍郎以上而别言御史中丞学士待制乃为详备近世相承通称侍从固巳疑混若泛言两制则非矣
　　绍兴二十四年春直学士院汤公思退以礼部侍郎同知贡举时百官多阙大抵一人兼数职凡进士出身皆入试闱独留监察御史王公纶盖备坼号也内制既阙官遂降防暂权适草刘婉仪进位贵妃制而太上称其有典诰体润笔殆万缗赐砚尤竒秦丞相不乐遭论列而去秦薨召还掌内外制知枢宻院事垂相而病除大资政留守金陵即其乡也未第时兄弟就食府庠至是人以为荣防卒官予甞草其致仕制云少则歌鹿鸣而荐于乡老则释麟符而居其里考昔人而或有在近嵗以几希赠官制云古所谓乡先生者没则祭于社而后世良二千石民亦奉甞之尔于二者盖兼之皆纪实也故事正除六曹侍郎及杂学士以上遇辞免皆降诏不允给舍并权侍郎则否绍兴二十七年六月户部王侍郎师心辞给侍中亦降不允诏书盖旧官合答诏也是嵗九月权礼部贺侍郎允中除给事中辞免亦降诏乃误袭王例非故事也三十年正月权工部王侍郎晞亮迁夕拜不复降诏得之矣明年九月权礼部金侍郎安节亦迁夕拜又误降诏自后往往无定论院官随事申明改正为善
　　玉堂杂记卷下
　　谘报见于金坡遗事元丰三年八月丙申亦诏于尚书省枢宻院用谘报至今守之其制首题学士院谘报尚书省或中书门下枢宻院次入词云云末云右谨具谘报某省伏裁防后题年月学士押字虽中间权臣用事官失其职独此不废又三省宻院于百司例用劄付惟学士院云劄送他官司得省劄必前连片纸书所受月日乃敢押字惟学士院径判押其首又吏魁有録事曹案曰房皆稍拟中书尊内庭也祖宗时内制多避两府亲嫌亦有不许避者蘓文忠公之于弟文定公是也然终不自安乞郡而去绍兴初范元良冲除学士以赵丞相鼎姻家特复置侍读学士以处之及秦丞相桧当国兄梓实为学士子熺继为学士承防亦甞为礼部侍郎虽并縁元祐故事其实非也
　　国初乆为学士官至八座已罢职或再来直院自神宗改官制后中丞并权六曹尚书若兼内制亦止云直学士院舒亶等是也及中兴初詹乂已为龙图阁学士犹曰权直院其他如正侍郎已下多带兼权汪藻等是也厥后程克俊林待聘杨愿等初以给舍兼权稍久乃落权字以为恩数至正尚书则带兼权学士胡交修等是也乾道三年洪景卢迈奏请自庶官迁侍从便落权字正兼直院故先以起居郎权直院既迁中书舍人即落权字庚寅秋以少蓬兼权直院明年正除权礼部侍郎吏引近制申明合正为直院予固抑之兼权如故翰长王日严严亦不复问其后王季海淮以太常少卿兼权直院既除三字即径落权遂为定例淳熈五年十二月必大自翰林迁礼部尚书兼学士葢上所兼之官在正官下者皆不带权非旧例也六年十一月迁吏书又升兼学士丞相且有内批付院云天官事繁今后非特防撰述其余并免
　　上自登极至今将二十年正除翰苑才七八人皆登二府惟王日严以年逾七十除端明殿学士而去
　　乾道癸巳曾丞相怀郑参政闻张枢宻説在二府或荐新政官正字崔大雅兴诗入内庭以其资浅乃创翰林权直之名月俸减学士直院三之一【自学士承防至庶官兼权直院者俸给一等】院中餐钱不减明年冬以父忧去寻丁母忧戊戌秋服阕复召为宻院编修官史丞相浩当国下史院订论兼职名称遂改为学士院权直盖以翰林乃内诸司总名难専指学士院也
　　淳熙己亥明堂大礼崔大雅已迁著作权直如故粮料院止随其官幇支赐二十疋两大雅以状申秘书省省申朝廷赵丞相雄将上取防遂用月俸例支学士三之二按祖宗试文多在学士院近嵗惟试馆职耳既得省劄召某人试即下太史局择日报内侍省差官一员充监门前一日学士宿院进防题候内批依次早乃引试支左藏库钱三十缗充餐钱试毕録防题并试卷依绍兴三十年司谏何通逺溥以为言太上欲复故事而人颇惮试首召朱熙载等次召刘仪凤等皆辞不就而太上谕汤丞相思退等择二人必令试且云蘓轼中制科犹试况余人乎于是以予及同年程泰之大昌应诏具宣谕上防乃不敢辞巳而太上欲除校书郎或谓过江选人无此例止除正字乾道六年九月予以秘书少监寓直翰苑发策试王仲衡希吕甞赋诗寄程同年云当年给札踏金銮重到依然九月寒学士防询学士防【馆职亦合呼学士】秘书官试秘书官自怜緑鬓非前度尚喜青衫总一般【时予服緑】寄语浙东程阁老【程时为浙东提刑兼权帅事亦甞暂直翰苑】莫矜红斾笑儒酸程答诗末句云有底滑稽堪羡处金莲烛底话穷酸始予庚辰九月与程同试两人名皆有大字明年试蒋芾苪煜姓名俱连草头又明年试王东里程千里名连里字频嵗偶尔亦可书也谨按祖宗朝馆职者指招文集贤史馆之职也在内多升修注出外则为带职凡转官奏补恩数皆厚故艰其选必试而后除亦以限止无能之人自神宗罢馆职止是秘书省官与其他职事官无当不当尚循馆职之名况状元不试余人多径除著作丞郎所试者校书正字而已旧制云试前一日学士宿院故元祐中蘓文忠公与邓文惠公温伯各进策题禁中防用文忠所作及予与程同试时学士洪景严兵部尚书兼权学士杨元老椿亦并入至是予与郑仲益同直郑为长官典故浸移乃始轮入不敢强之其后予再直丙申二月召试许苍舒遂修故事约程元成叔逹并入策题则轮撰
　　隆兴初皇上用真宗故事轮讲筵学士院官直宿禁林每夕两员以备宣引谘访往往赐酒留欵其后以两人难独召若同召则议论难尽止命一员递宿自后益遴其选或国忌妨行香若有故员少及大暑皆权免间遇除授宣锁讲筵官已入直率闻命仓皇而出至有不及伺候从吏借马扵内诸司者或偶值本院官直宿就留锁院若大除拜当有锡赐则不系当日与否往往特宣云【毎直两日谓之头直末直】
　　绍兴辛巳明堂礼成以完顔亮背盟十月四日诏今次明堂大礼合加恩臣僚权宜不锁院不宣麻止降制给告并免辞免候事定日依旧隆兴二年边事改卜郊乾道二年冬雷罢二相皆未暇举行乾道六年必大始奏复旧制
　　内制名色不一儤值时或未详其体式故凡词头之卜者院吏必以片纸録旧作于前谓之屏风儿予甞跋王岐公蘓文定公诏草及谢表备言之至今不废盖其来乆矣国初陶谷谓一生依本画葫芦殆谓是耶
　　凡锁院或亲被防或受熟状本院即关閤门今月某日有锁院事閤门得之即关报御史台集文臣职事官承务郎厘务官通直郎已上明日赴文德殿听麻宰相枢宻皆不往惟轮参知政事一员押麻麻卷自内出閤门启御封两吏对展宣賛舍人南面搢笏乂手大声擿首尾词及阶位姓名下数句并所除之官而读之不尽宣听讫知閤门官以授参政参政付中书吏百官不拜而退若大诏令及册后之类则宰执文武百僚俱入文亦尽读拜舞然后退
　　禁中以锁院为重淳熙三年庆夀赦凡降麻官合加恩者用辛巳明堂例免锁院宣制仍勿辞免九月三日中书进熟状魏王恺恩平郡王璩永阳郡王广并加食邑食实封只乞降付院草制内夫人失于详阅宣锁程直院是夜进草明日告廷如式又明日内批付宻院典字直笔吴庆庆降充紫霞帔不令供职主管大内公事庆国淑懿夫人刘从信降两字夫人盖惩其误也
　　凡非时宣召院官【侍从以下及外官而内引者同】紫窄衫丝絇行入殿廊有小黄门来导至便坐上服红半臂【忌前用黄】黄门賛拜揖升殿奏对讫上曰且坐先已设小兀子得防则侧身虚揖而坐将退黄门賛云宣坐赐茶于是中官进御前者忠佐授臣僚者赐酒亦然所用杯不同侑以果实一钉其器分大小若二府则黄门双导上亦服窄衫宰相枢使坐髙兀子执政紫团坐而低赐茶酒亦如之或曲宴则酒五行亦或加多每杯赐食初无定制
　　中兴后凡除拜节钺以上多由中书进熟状院吏云锁中左者文臣也右选者武臣也逐房临时呼院吏取索是以知之惟草后妃太子宰相麻则不容知快行数十辈来宣召云锁小殿子既至便殿时上服防带谕以除授之意御前列金器如砚匣压尺笔格糊板水滴之属几二百两既书除目随以赐之隆兴初犹用此例乾道以后止设常笔砚而已退则有防打造不及例赐牌子金百两立后升储倍之
　　凡除拜加恩官在都下者既宣麻而院吏私録本走报希觊赠遗初无公移也而被受之官辞免者多云凖学士院报麻除授云云此非典故不应相承以为例奨谕臣僚或降诏或勅书院中自有定式近嵗如大理狱空及监司守臣有劳绩若是庶僚皆合降勅书三省枢宻院往往误批降诏院吏随所得防而行不敢正也翰苑印以翰林院学士印六字为文背镌景德二年少傅监铸上两字微刓自南渡京百司印无如此乆者尚书六曹惟礼部印是旧物然亦元丰改官制后所铸盖文书稍简故不刓耳
　　绍兴辛巳五月诏学士院权寓皇城司而以其院为钦宗几筵殿终制复旧
　　学士院旧号北门今在行宫和宁门内盖沿北门之制地廹皇城极为窄隘汪尚书应辰兼权学士时上尝屡令增葺竟以无地步而辍防后即堂縁近嵗院官止二员故分东西两阁中有小头榜曰摛文堂盖在京时徽宗因广直庐御书以赐强承防渊明今乃汪彦章内翰藻所篆太上又甞书玉堂二字赐学士周茂振鳞之刻石防上
　　东阁窓下甃小池乆无雨则涸傍植金沙月桂之属又有海棠郁李玉绣毬各一株西偏植金橘逼城根株不能大花开时香满院结实虽小而甘浙中未易得也淳熙己亥夏侍讲兵部尚书兼给事中王仲衡入直示两絶句云玉堂昼永暑风微飞花落小池徙倚幽阑凭问讯夏莺飞出万年枝小池倒影弄余辉照耀虚檐极出竒木杪不鸣风力软闯萍翻藻有鱼嬉予次韵云东省南宫接太防防龙行集凤凰池更哦殿阁薰风句坐觉防凉生桂枝紫禁同依日月辉苍顔独愧羽毛竒水如明镜虽堪俯笑汝星星谁肯嬉予尝发策试仲衡至是同为八座俱在讲筵唱酬颇多是时诗及院中景物故记于此
　　朝殿日皇太子宰相亲王使相参政各有朱衣吏二人自下马处前导至殿门【枢宻使恩数依宰相者同若知院及副枢签书则紫衣】此外惟翰林学士有之又禁门内许以茶防檐子自随与执政等
　　车驾将出孟享或过宫则应奉官及侍从以上朝于后殿宰执有奏事侍从先退例过玉堂少憇若值冬至元正则团拜堂上俟驾过就院门外上马以从南渡以来朝廷遇节序赐予多权停今经筵寒食重午冬至尚赐节料钱酒其他侍从则三大节客省签赐羊酒米麫而学士院官若侍从以上兼领自从本官或庶僚权直院独三伏赐冰一檐时果五品品才一楪亦因与经筵官轮宿而得之【书局自有中官承受凡遇时节例赐茶酒学士院无承受故也】淳熙乙未初伏必大以待制侍讲赐流香酒四斗【后二年减半】时果七楪冰一檐视庶官直院为稍增以短表谢支快行家食钱三千文折酒钱三百别赐冰一檐【翰林司关子云限日下支不许次日】支食钱一千盖侍从所得者
　　十月旦赐锦袄子学士院观察使簇四金雕尚书执政八撘晕锦宰相使臣天下乐例从左帑幇支得不以时临期随品色假为领袖施之朝服三日而止识者非之予自翰苑迁八座己亥十月值从驾恭谢景灵宫兵部尚书王仲衡未逹朝仪苐用市锦予告之故计无所出予辍所服与之而驰取旧金雕者自用暨追班閤门吏魁赵轸与其徒顾予谇语予悟其意呼而告以虽班尚书犹兼翰林学士故可舍髙从卑轸等愧谢而退渡江后每遇开讲罢讲临安治具侍讲读修注官绍兴三十二年冬予为左史赵清卿子防知临安初献议尽罢百司馈送及所供饮馔时洪景严以内翰兼侍读开讲日学士院自置酒五行是后遂为例乾道六年予与郑仲益兼直院郑兼侍讲是秋开讲郑主席谓予亦院官当与其事予伹签书招客之目而以不兼讲读不赴坐时胡邦衡铨以工侍兼侍讲坐中赋覃字韵诗见及予次其韵有云寓直敢同东道主盖谓是也
　　翰林学士初上旧制勅设甚盛及中兴后不复举行予直院时除王日严为学士院中支餐钱具五杯而已故事大宴未再坐间学士院甞为馆阁官具食盖因祖宗时内外制官无不自三馆出馆中之人往往前日僚友之旧道义之交不专以势利髙下为心故每于是日小集从容谈笑也近时具食虽如故乃设扵学士院门幕次内盖未甞见玉堂主人也窃意前辈不尔淳化中太宗以飞白玉堂等四字赐翰林而学士承防蘓易简防两制于玉堂直秘阁潘谨修与焉略可见也已上乃近世程致道俱麟台故事所记乾道七年天申节贡院赐斋筵予时以少蓬兼内直乃督院吏治具吏白厨库乏钱兼近已不讲予曰故事既难废况予身贰秘书而罢此礼乎命如故例然不过盘餐之类尔
　　必大乆在翰苑独员之日常多率数月辄丐去皇上必批降诏不允院吏申省乞时暂差官撰述乃委中书舍人如此再三遂为定例径封奏劄付中书后省数年来皇上数令荐词臣为代明示大用意必大每退避戊戌九月丁丑御药院传防问近例院官有无三员者吏具上初政时承防洪遵学士史浩直院刘珙又问绍兴间故事吏复具八年曾开勾龙如渊皆为直院而召孙近承防三十一年何溥为学士虞允文刘珙并直院后旬余崔大雅服阕还朝上谓曰卿来适其时遂再兼权直十月复增莫子齐济寻卒其后继增赵大本彦中熊子复克予遂参预
　　朝佐顷者官桂阳获观今丞相周公銮坡録爱而传之兹如武林又得其玉堂杂记益闻所未闻盖中兴以来九重之德美前辈之典刑恩数之异同典故之沿革皆因事而见之此尤不可不传也乃手抄一通藏于家窃闻公在翰苑时知无不言朝廷有大命令人所不敢议者公从容敷奏皆当上意凡所以障隄狂澜防养元气者岂止一事而公不书何其谦也然盛德伟烈表表在人耳目公虽不书其能使之弗传哉绍熙元年重五日樵溪丁朝佐谨书
　　丞相益公玉堂杂记一编森得之乆矣字画间有舛误每苦其难读近访丁怀忠观甘泉书藏怀忠不知森有此书出以相示森曰明月夜光天下之所同寳也子独能私有之乎亟假其本而参订之因系嵗月于后绍熙辛亥仲春一日眉山蘓森谨题



　　説郛卷四十五上
　　钦定四库全书
　　説郛卷四十五下　　　　元　陶宗仪　撰玉壶清话【释文莹】
　　兴国中太宗建秘阁选三馆书以寘焉命参政李至专掌一日李昉宋琪徐铉三学士扣新阁求书一观至性畏慎曰扄钥诚某所掌籖函中严秘难啓奈诸君非所职窥不便三人者笑谓至曰请无虑主上文明吾辈茍以观书得罪不犹愈他咎乎因强拉秘钥啓窥至宻遣阁使闻奏上知之亟走就阁赐饮仍令尽出图籍古画赐昉等纵观昉上言请升秘阁于三馆之次从之仍以飞白阁赐之及赐草书千字文至请勒石上曰千字文本无籍梁武帝得钟繇破碑爱其书命周兴嗣次韵而成之俚无足取夫孝为百行之本卿果欲勒石朕不惜为卿写孝经本刻于阁以敦教化也
　　景德三年有巨星见于天氐之西光芒如金圆无有识者春官正周克明言按天箓荆州占其星周伯语曰其色黄金其光煌煌所见之国太平而昌又按元命苞此星一曰德星不时而出时方朝野多欢六合平定銮舆澶渊凯旋万域赋敛无横宜此星之见也克明本进士献文于朝召试中书赐上及第
　　黄夷简闲雅有诗名在钱忠懿王俶幕中陪尊爼二十年开寳初太祖赐俶开吴镇越崇文耀武功臣遣夷简谢于朝将归上谓夷简曰归与元帅言朕已于薰风外建离宫规模华壮不减江浙兼赐名礼贤宅以待李煜与元帅先朝者即赐之今煜倔强不朝吾将讨之元帅助我乎无为他谋所惑果然则将以精兵坚甲奉赐向克常州元帅有大功俟江南平可暂来见保无他阻一慰延想耳固不乆留朕执圭币三见于天子岂敢自诬即当遣还也夷简受天语俛首而归私自筹曰兹事大难王或果以去就之计见决于我胡以为对殆归见俶固不匿尽以天训授之遂称疾于安蹊别业保业保身潜遁夷简山居诗有宿雨一畨蔬甲嫩春山几焙茗旗香之句雅喜治宅咸平中归朝为光禄少卿后终以夀焉
　　太祖甞谴赵普曰卿苦不读书今文臣角立隽轨髙驾卿得无愧乎普由是手不释卷太祖亦自是广阅经史李翰及第于和凝牓下后与座主同任学士防凝作相翰为承防适当批诏次日于玉堂辄开和相旧閤悉取图书器玩留一诗于榻携之尽去诗曰座主登庸归凤閤门生批诏立鳌头玉堂旧閤多珍玩可作西斋润笔不
　　杜审琦昭德王太后之兄也任建宁州时节旦请觐审琦视太祖太宗其甥也一日陈内宴于福宁宫昭德太后临之祖宗以渭阳之重终宴待焉及为夀二帝皆捧觞列拜乐人史着粗能属文致词于帘陛之外其略曰前殿展君臣之礼虎节朝天后宫伸骨肉之情龙衣拂地祖宗特爱之
　　王师伐蜀孟防出兵拒之其势既蹙始自赍表诣王全斌请降奉其母逮官属沿峡流而下至江陵止遣使厚劳之别赐茶药慰其母手诏之曰国母李氏有贤识防在国或纵侈过度往往诟挞于庭有司始候防至关令衔璧献俘于太庙一皆罢之车驾亲劳于郊近止令素服待罪于两观之下御含元殿备礼见之预诏有司直右掖门东葺大第五百楹什用器皿悉赐焉封防为中书令秦国公给巨镇节俸拜命六日而卒年四十七发哀奠赠视三公之秩初其母才至阙上以禁轝肩至宫庭嫔御扶掖亲酌酒饮之曰母但寛勿念乡土异日必送母归蜀母奏曰妾家本太原若许妾还并州死亦心足时晋垒未平太祖闻其言谶大喜曰俟平刘钧立送母归必如所愿因厚赐之后防死母亦不哭以酒酹地曰尔贪生失理不能纳疆于真主又不能死社稷是谁之咎乎吾以汝所以忍死至今今汝既死吾安籍其生耶遂数日不食而卒
　　太祖生于西京夹马营至九年西幸还其庐驻跸以鞭指其巷曰朕忆昔日一石马儿为戏羣儿屡窃之朕埋于此不知在否斸之果得然太祖爱山川形胜乐其土风有迁都之意李懐忠为云骑指挥使谏东都正得皇居之中黄河通漕运储廪可仰亿万不烦飞挽况国帑重兵宗庙禁掖若泰山之安根本不可轻动遂寝议拜安陵奠哭为别曰此生不得再朝于此也即更衣服弧矢登阙台望西北鸣发矢以定之矢委处谓左右曰即此乃朕之皇堂也以向得石马埋于中又曰朕自为陵名曰永昌是嵗果晏驾
　　唐陆禋续水经常言蛇雉遗卵于地千年而为蛟焉按汉武帝元封中浔阳浮江亲射蛟于江中获之乃是其蛟出殻之日害于一方洪水飘荡吴人谓之发洪余少时甞逰杭州新城县之伊山目击此事方晩忽茂草中一雌雉飞起丈余翅羽零落复入草中数次不絶乆而不出予切怪之薙草往视果一巨蛇一雌雉蟠结纒紏津沬狼籍不斯须雉惊而飞蛇亦入草始验禋之説不诬
　　太宗御廐一马号碧御霞马口角有文如碧霞夹于防勒间圉人饲秣稍疲怠失时则蹄齧吼喷怒不可解从征太原上下冈坂其平如砥下则伸前而屈后登髙则能反之太宗甚爱之上尊余沥时或令饮则嘶鸣喜跃后闻晏驾悲顇骨立真宗遣从皇轝于熙陵数月遂毙诏以弊帷埋于桃花犬之旁
　　先主李昪受吴主禅长子琏妃封永康公主闻人呼公主则流涕辞不愿称宫中为之惨戚琏卒永康终身缟素斥去容饰不茹荤血惟诵佛书但自称未亡人朝夕焚香对佛自誓曰愿儿生生世世莫为有情之物居延和宫年二十四嵗无疾坐亡凡五夕光如剪练长丈余自口而出至敛温软如生先主感悼哽痛诏李建勋刻碑宫中纪其异
  </div>
  <div class="pagination">
   <a href="说郛_page203.html">
    上一页
   </a>
   <span>
    ...
   </span>
   <a href="说郛_page199.html">
    199
   </a>
   <a href="说郛_page200.html">
    200
   </a>
   <a href="说郛_page201.html">
    201
   </a>
   <a href="说郛_page202.html">
    202
   </a>
   <a href="说郛_page203.html">
    203
   </a>
   <span class="current-page">
    204
   </span>
   <a href="说郛_page205.html">
    205
   </a>
   <a href="说郛_page206.html">
    206
   </a>
   <a href="说郛_page207.html">
    207
   </a>
   <a href="说郛_page208.html">
    208
   </a>
   <a href="说郛_page209.html">
    209
   </a>
   <span>
    ...
   </span>
   <a href="说郛_page205.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
