<!DOCTYPE html>
<html>
<head>
    <meta charset="UTF-8">
    <title>冷庐杂识 - 第 11 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冷庐杂识 - 第 11 页/共 30 页</h1>
    <div class="content">
　　◎ε履倒屣揽履《汉书。隽不疑传》：“暴胜之为直指使者，不疑盛服至门上谒，胜之屣履起迎。”师古注谓：“纳履末曳之而行，言其遽也。”《三国志。王粲传》：“中郎将蔡邕贵重朝廷，闻粲在门，倒屣迎之。”又：“邴原谒魏太祖，太祖揽履而起，远出迎。”此皆可想见折节下士之谊。

　　◎你你字本作[1234].《后周书。异域波斯列传》：“你能作几年可汗？”此其字之初见于史也。又《北史。李密传》：“与你论相杀事，何须作书传雅语？”

　　◎天寿天焘王伯厚《玉海》载唐太宗子泰封魏王，改封濮王，僭号改元天寿。元僧觉岸《释氏稽古略》载唐代纪年，昭宣帝后有少帝濮王纟川一代，为朱全忠所立，年号天焘，旋复被鸩。二事均不见于正史。濮王纠并无其人，时代遥遥，末由辨其真伪矣。

　　◎鲍防穆质举贤良方正，时比岁旱，策问阴阳诊，质对：“汉故事，免三公，卜式请烹私羊。”指当时辅政者。右司郎中独孤佰欲下质，礼部侍郎鲍防不许，曰：“使上闻所未闻，不亦善乎？”卒置质高第。刘ナ举贤良方正，能直言极谏，对策指斥宦官，第策官冯宿、贾饣束、庞严以为过古晁、董，畏中官不敢取，其时惜无如鲍防者排众议而拔之。防传中惟此事著称于世，而冯宿等以不能取ナ贻谤千古。后之取士者可以鉴矣。

　　◎武功县志康对山《武功县志》七篇，计二万一千余言，体例谨严，纪述精核。而《官师志》善恶并载，褒贬互施，俨然《春秋》笔法，尤为人所难能。《人物志》兼载后稷、唐高祖、太宗，《列女志》兼载姜原、大姜，其识亦迥超流俗。王文恪公《姑苏志》载晋穆帝后何氏、后周宣帝四后，例适相符。近世修《苏州府志》者，以后妃自详正史，非郡县志所宜载而去之，谬矣。

　　◎诗赋奇格韩文公《南山诗》用“或”字五十一，“若”字三十九，“如”字七。欧阳公《庐山谣》二百九十六字，只叶十三韵，此诗中奇格也。舒元舆《牡丹赋》用“或”字十二，“如”字二十四，此赋中奇格也。

　　◎尺牍新钞《尺牍新钞》十二卷，祥符周栎园侍郎亮工所辑，明季及国初名人笺启皆悉采入。篇首全录《文心雕龙书记篇》以为序，创体也。选例二十条，末条云：“彦和抽文心之秘，《雕龙》抉简牍之精，后世言辞翰者，莫得逾范焉。故是集即用原文以当弁首，无烦属序，徒系支言。前贤明体之书，若为今人预制；近代发函之作，先获哲彦宣源。”推是义也，岂独一书？凡有作者，皆当定例。所采尺牍，不尚华藻，颇有粹语，略志数篇于后。

　　杜于皇浚《答某公》：“仆尝有言：自古小人之祸，君子激之；君子之名，小人成之。至于成君子之名，业已受小人之祸，天下事因之破坏者不少矣。区区愚见，得之十年读史，敢以为左右献。”陈兴霸孝威《与门人饶子》：“正人当庇人，不当为人所庇。为人所庇即能自立，亦半人耳；庇人者尚余半在人，其相去远矣。”唐肯堂堂《与减斋舅氏》：“舅氏之明远俊伟，宜救八闽之艰危，毋图一身之贵秩；宜秉正而自持，毋随人而作止；宜以丰功令望可辉耀于天下者自期，毋以高爵厚禄可夸诩乎众庶者自待。此非特区区之私望也，凡事，利一身而有害于千百人者，身虽利，子孙必蒙其害；利千百人无利于一身者，身虽不利，其利必归于子孙。舅氏宜深念之，勿谓甥迂论。”王鞠劭相说《答学道辛全》：“读《养心录》，知足下之于道深矣，而不佞愿效刍荛，少为删之。《易》之冠经，《论语》之冠书，《道德经》之冠诸子，《通书》之冠诸儒，孙武子之冠兵法，惟其简也。简则后来不得以伪杂者溷之，而于醒世捷，传世远，亦立言者之责应如是耳。”梅杓司磊《与儿耘》：“昔朗三兄尝言，吾守先季豹禹金公家法，云：”闭门读书与开门结客不可偏废，不读书则根本不立；不结客则闻见不广。‘至守身立名之法，又云：“交富人不可与之称贷，交贵人不可丐其竿牍。我既无求，则士气自壮，而彼之骄惰，亦无由生，成己，亦所以成物也。’今时名士皆一切反是，岂不可惧可叹！”吴曰庸第《与友》：“前人著《翦灯余话》，遂以此妨瞽宗之祀。一朝臣于公会处出此书，亦为物类所鄙。此不过唐小说之流，而识者犹惜闲检如此。今书肆邪刻，有百倍于画眉者，其迹近于儿戏，其见存于射利，其罪中于人心士习，祸且不可言。唐臣狄梁公奏毁天下淫祠，当世伟之，至今犹令人闻风兴起。然淫祠之害及于愚氓，淫书之害氵存于贤智，吾不知辅世长民者作何处是？”吴冠五宗信与周雪客、赵梦白先生作《齐人文》云：“‘励名行者，不以饮食为细；畏清议者，不以妻子为愚’二语，不知提醒多少醉梦人。

　　我辈为文，不能开导人心，扶翼世道，虽艳如花，热如火，只堪覆瓿耳。“朱密所吾弼《示弟一札》：”寄吾弟不暇长语，第谓做官当如将军对敌，做人当如处子防身。将军失机，则一败涂地；处子失节，则万事瓦裂。慎之哉！“

　　◎[C049]司马温公作书有误字，旁注“[C049]”，盖用非字之半，见《云麓漫钞》。

　　今人误书，旁注“冫”或注“、”，殆即“[C049]”之遗意，历久而变者欤？

　　◎桂林一枝桂林陈莲史方伯继昌，廷试时，因病勉力对策，仅得完卷。阅卷大臣初拟第二，歙曹文正公振镛谓：“本朝百余年来，三元只一人，无以彰文明之化。”改置首列。遂以三元及第。其座师刊“桂林一枝”图章赠之。

　　◎石鼎联句诗韩昌黎《石鼎联句》诗，有以为斥时相者，吴安中谓皆退之作，如《毛颖传》，以之滑稽耳。所谓弥明即退之，侯喜、师服皆其弟子。苕溪渔隐曰：“公与诸子嘲戏，不应讥诮轻薄如是之甚。且序云：衡山道士轩辕弥明，貌极丑，白须黑面，长颈而高结，喉中又作楚语，年九十余。此岂亦退之自谓耶？《仙传拾遗》有《弥明传》，虽祖述退之之语，亦必有是人矣。”此说似胜于吴，然谓有弥明其人，恐《仙传拾遗》亦无足据。且弥明之诗既若是之奇特，则生平所作必多，何不闻有他作传于世间？而唐人诗文中更未尝有称其人者耶？独斥时相之说，似为得之。当公奏讨淮西之事，执政不喜。及为潮州刺史，宪宗将复用之，又为宰相所沮，诋为狂疏。方是时，李逢吉、皇甫、程异之徒，以褊小之才，膺鼎鼐之任，罔克同心辅治，而惟以娼忌为事。公于是托为此诗以讥之，其云：“谬当鼎鼐间，妄使水火争。方当洪炉然，益见小器盈。愿君莫嘲诮，此物方施行。”语意显然可见，特恐为人所訾，故托之弥明以传。其所为序，皆假设之辞，非果有其人也。

　　◎识时观变窦融以河西归汉，冯盎以越归唐，钱做以吴越归宋，此皆能识时观变、顺天心而保民命者。其泽延后嗣也，宜哉！

　　◎唐佛书“唐”字往往作“徒”字、“空”字解，如《妙法莲华经》“福不唐捐”

　　是，又“唐受”、“唐扰”，义亦同。

　　◎字字有分其名之半者，如宋关咏字永言，谢翱字皋羽，明傅恕字如心，刘侗字同人之类是也。有倒易其名者，如宋吴大有字有大，明冒起宗字宗起是也。有叠字者，如阎尔梅字古古是也。以名为字者，唐以前恒有之，唐以后寥寥。余所知者，宋有戚同文、陈亚之，元有丁鹤年，明有郑克敬、王敬中、周孟简。女子以名为字者，国初有徐昭华。一字之字，自周、秦至唐恒有之，唐以下惟明汝南诸生秦镐字京。一字之字而即以名为字，则惟唐有之，刘济、李、张巡、宇文审、李、郭暖、刘叉。以姓为名者，明有沈沈，著《酒概》四卷，见《钦定四库全书总目》。

　　◎张乖崖张乖崖不喜人拜跪，命典客预戒止，有违者即连拜不止，或倨坐骂之。卞急抑何太甚！然世俗皆好谀尚谄，正赖以此维之，庶刚方之概不致尽泯。

　　◎思患豫防晋出帝初立，大臣议告契丹，致表称臣，景延广不肯，但致书称孙而已。契丹怒，数以责晋，延广谓契丹使者乔莹曰：“先皇帝北朝所立，今天子中国自册，可以为孙而不可以为臣。且晋有横磨大剑十万口，翁要战则来，他日不禁孙子取笑天下。”莹知其言必起两国之争，惧后无以取信也，因请载于纸以备遗忘。延广敕吏具载以授莹，莹藏其书衣领中以归，具以延广语告契丹，契丹益怒。越六年，德光犯京师，执延广，召乔莹质其前言，延广初不服，莹从衣领中出所藏书，延广乃服。明都御史韩永熙官江西时，忽报宁王之弟某王至，韩托疾乞少需，密遣人驰召三司，且索白木几。王入，具言兄叛状，韩辞聩莫听，请书，王索纸，左右舁几进，王详书其事而去。韩上其事，朝廷遣使按无迹。时王兄弟相欢，讳无言，使还。朝廷坐韩离间亲王罪，当辟，械以往，韩上木几亲书，乃释。本朝睢州汤文正公斌巡抚江苏，河督靳辅议罢浚海口工，而起高邮车逻镇筑高堤，束内水高丈余不能出海，总督于成龙力排其议。仁庙命尚书萨木哈、学士穆成格会公及总漕徐旭龄合勘，兼问七州县耆老。淮南士民言海口不宜罢工者十八九，谓宜并罢者亦十之一二。使者意向之，公力争，使者曰：“公言吾当口奏。”及公内召，上语及海口，公对“一丈有一丈之利，一尺有一尺之利。”上愕然曰：“尔时汝胡不言？”公具陈前事，召二人与质对，二人强辨，公徐曰：“某故知有此，汝行后，即汇士民呈牒并某议具文书印册，存漕臣所，漕臣亦如之存巡抚所，檄取，旬日后可覆视也。”二人语塞。上怒，立罢之，而发官帑，遣工部侍郎孙在丰往浚下河。此皆得思患豫防之道者，非明烛于几先而虑周于事后，其孰能之？

　　◎张春舫同邑张春舫大令枋，绩学能文，举嘉庆辛酉孝廉，由教习得知县。己卯岁将选矣，是科捷礼闱。试卷首题“己以安百姓”，误书“”作“修”，磨勘罚停。于庚辰岁殿试，以知县归进士班铨选，因赋《游仙》诗云：“可怜一阕《霓裳》咏，证果翻迟十二年。”（时归班者约十二年方选）旋于甲申岁卒。

　　◎温稼生温稼生工部，余癸巳、乙未入都皆与同行，留寓全浙老馆，与郑拙言学博三人同院而居。余与拙言闭门习业，稼生则欢场结客，角酒征歌，偶一拈毫，顷刻成文，才锋锷锷，余自愧弗如也。丙申同捷春闱，授职后以工曹需次稽迟，郁郁不得志，益纵酒自放，癸卯秋，以疾卒于京邸，年仅四十二。余哭以诗云：“惨绝邮亭讣，天涯别泪潸。羁魂千里外，幻梦十年间。少妾淹空邸（新纳姬人，尚留都中），衰亲恸故山。伤心江上雁，同去不同还。”“忆作春明客，深情独我知（癸巳、乙未计偕入都，皆同寓寄园）。联吟花写韵，赠别柳攀丝（丙申夏捧檄出都，君饯饮于陶然亭，赋诗赠别）。岂意重逢日，翻成永诀时（庚子秋，晤君于武林，匆匆话别，讵知竟不复见）。千秋身后事，珍重一编诗。”稼生工吟咏，善写山水，尝自题画扇赠余曰：“春明联袂已经年，乡树苍茫隔远天。记取他时归隐地，白云青嶂霄溪边。”斯人已矣，遗墨犹新，每一展诵，辄为欷献累日。

　　◎寄园销夏图道光乙未春试后，留寓都门，偕同人避暑寄园。园为休宁赵天羽给谏吉士故居，僻处处城西，人迹罕到，古木参天，绿阴蓊翳。相与列坐清话，情志洒然。

　　园之南，轩楹幽折，杂花满庭，昕夕徙倚其间，把酒论文，不知身之是客。出都后，回忆前游，历历萦抱，因追绘成图，赋词二阕记之：“故老吟踪剩。百余年，风流阒寂，室庐犹韵。宦隐园林稀热客，片席名山栖稳。溯往事，残碑同认。手种榆枝高出屋，郁苍苍、界断红尘境。新月上，泻凉影。阑干十二通花径。想樽边、掀髯啸傲，几经闲凭。豌地筠帘低不卷，半榻炉烟摇暝。似前度，敲诗清景。

　　雨过空阶苔翠合，早一天，秋意来疏鬓。茶梦熟，北窗枕。“（《金缕曲》）

　　“掩重门、碧云深锁，林蝉时递幽响。绳床竹几安排好，人在羲皇以上。偕偃仰。

　　任大扇、宽鞋箕踞形骸放。闲情跌宕。趁菡萏香浓，芭蕉叶满，索醉倒佳酿。招凉地，数处轩棂虚敞，囊琴携共来往。人生能几知音聚，况有烟霞供养。天末望。

　　算别后、光阴倏忽年过两，迢迢结想。问画里亭台，三千里外，旧侣更谁访？“

　　（《摸鱼儿》）

　　◎严比玉严比玉太守与余同受业于沈鹿坪师，推襟送抱，情谊独敦。太守好学工诗，兼有济世之志。官滇南，循声懋著，方将超擢，遽以疾卒。遗稿未刊，记其昔时《游西湖》句云：“风来云气初离树，雨过泉声尚满山。高寺钟声随涧落，隔江山势拥潮来。”《赴都谒选留别同人》句云：“千里关河成独往，廿年灯火负初心。”皆可传也。

　　◎弈国手本朝弈国尹首称范西屏世勋，施襄夏绍暗次之，皆海宁人。范著《桃花泉棋谱》，施著《弈理指归》，并行于世。施性纯孝，父病股。工诗善琴，不独以弈见长。近时海宁陈子仙亦善弈，海内少双。

　　◎斗兰斗草见于《岁华纪丽》，斗茶志于《茶录》。《中州集》冯内翰璧致仕，居菘山龙潭，山中多兰，每中春作花，山僧野客，人持数本诣公，以香韵高绝为胜，少劣则有罚，谓之斗兰。此事类书罕载。

　　◎乡闱覆试北闱乡试中式，向无覆试之例。道光乙未科，南海曾公望颜知贡举事，奏称顶冒代倩之弊日甚，请定覆试之制，得旨允行。是科以文理不符被黜者二人。直省乡试中式覆试，则始自道光甲辰科，以中式者多抄袭陈文，遂定斯例。

　　◎王笠舫会稽王笠舫大令衍梅，豪于诗，尝谒蕺山书院掌教奉贤陈古华太守廷庆，适有馈江瑶柱者，太守曰：“子能为我用馋字韵赋此者，当烹以酌子。”因押全韵成诗，其警句云：“升沈一柱观，阖癖两当衫。”太守叹赏，称为绝唱，遂命歌者奉觞以酬之。大令有《三月五日寄家人》诗云：“与月乐天花乐地，将诗惊鬼酒惊人。”笔意奇崛。又有《和孟郊古别离》云：“黄金最轻薄，买取别离愁。

　　不若长贫贱，同心到白头。“寓意微婉，深得风人之旨。大令性嗜酒，病剧，致书盱眙汪观察云任云：”日来饮酒，如曹子建之才之多；每日所呕之血，亦如曹子建之才之多。“未几下世。

　　◎朱笠亭说诗海盐朱笠亭大令炎，博雅工诗。其评沈归愚尚书《唐诗别裁集》，直抉作者心源。弁言一则尤足为后学指迷，云：“是集严于持择，辨格最正，一切傍门外道，芟除殆尽，以之导后学，是为雅宗。入手须辨雅俗，近今有两种格体，一为考试起见，读试帖如翦彩刻绘，全无生气；一为应酬起见，翻类书，用故事，如记里点鬼，绝少性情。此固毕劫不知诗也。又或取法于古，各立门仞，亦有两体：其从《瀛奎律髓》入手者多学山谷、江西一派，或失之俚；从二冯所批《才调集》入手者，多学晚唐纤丽一派，或失之浮。是皆不能无偏。且《律髓》止载律诗，《才调集》第及中、晚，亦颇未备。又若阮亭《三昧集》立论太高，《十种唐诗》散入各集，未易寻其涂径，故惟归愚先生此书最便拾诵。此书外，更取阮亭《古诗选》玩习，则五七言诗已得其大凡。再以《十种唐诗》参看，近体亦略该备。

　　然后于《文选》、《乐府》采撷菁华，于宋、元名人诗集博其机趣，挥霍万象，惟我所欲矣。“

　　◎王廉访睢州王廉访，由知县起家，卓著循声。属邑民安某客于外，继妻高氏通于刘某，忌前妻之女言其情，谋乱之，女不从，共戕女以死。公曰：“高母道已绝，仍照故杀子女律拟，其何以戒为继母而淫且毒者？”遂比照故杀夫前妻之子律论斩。具题，报可。遂著为例。其为江南按察使也，宿州某生携妻子授徒某氏家，其妻临产，妻兄之女来视，数日，妻子均中毒死。馆人曰：“若与妻兄有隙乎？”

　　曰：“有之。”曰：“是矣，必令其女置毒也。”生控于州，刑讯，女不胜楚，遂诬服。公疑之，问馆中来往者何人，女曰：“只十二岁学徒耳。”召而曲诱之，曰：“师扶我急，因置砒面中。”生之妻兄乃得释。无锡民某与攻皮之匠殴，已而匠死。有僧故与某仇，证为伤重致然，令如僧所诬论拟。公察斗殴日月在保辜限外，因诘曰：“伤久何得不医？”具言医矣，检所用方，则匠死伤寒耳，僧乃伏。平反多类此。苏州胥门外有坊，曰“民不能忘”，为汤文正公建也。公与同乡，民即镌公姓氏于其次。

　　◎梁学士钱塘梁山舟学士同书，为文庄公诗正长子。二十五岁举乾隆丁卯科孝廉，三十岁应壬申恩科会试，未第，特旨赐与殿试，入词林。三十六岁大考二等，擢侍讲，是年丁所后父艰归。既澹于荣利，又素鲠介，恐不谐于俗，服阕后引疾不复出。尝赋诗云：“一事比人差胜处，不曾强仕已归田。”

　　◎墨谱明方于鲁《墨谱》，程君房《墨苑》，绘刻精工，艺林清赏。较其优劣，当以《墨谱》为胜。《墨苑》中自著序记，语涉矜夸，其搜罗名人题赠虽多，而如顾秉谦、沈氵等笔札亦皆载入，未免薰莸相杂。且此书为文房清玩，乃胪列时人，备志科第、官爵，殊乖雅道，不若《墨谱》之能得体要也。《谱》中载汪仲淹《墨书》述于鲁之言曰：“试墨如试金，当略其色泽，求其神气。其法用紫石研，注水涓滴同磨，多少同。磨之一缕如线，而鉴其光：紫为上，黑光次之，青又次之，白为下，黯氵勿无光，或有云霞气，又下之下也。”此数语可为相墨金针。

　　◎沈汉甫震泽沈汉甫茂才金渠，好学能文，屡试不遇，郁塞无聊之思悉于诗寓之，著有《春风庐诗集》。句如：“竹色隐高屋，杏花明短墙。”“十里涧声寂，一肩山影凉。”“雨声寒客馆，花事老山城。”“湖光吞树小，山气压云低。”“江上白波双桨去，山前红树一僧归。”“烟村半夜鸡声早，水国三秋雁影低。”

　　“落日一星明树杪，微波双桨出苹花。”皆妙。

　　◎岳忠武王铜印嘉庆戊寅，山阴李宏信以所藏岳忠武王铜印归于栖霞岭王祠，属王廿四世孙秀元世守之。金坛段骧作记，摹刊祠壁。印准今尺寸六分有奇，厚三分。其文曰“武胜定国军节度使开府仪同三司湖北京西路宣抚使兼营田大使岳飞印。”（阴文五行，行六字。）凡三十字，盖古印字之最多者。

　　◎李少司寇寿光李松园少司寇封，由翰林改刑部时，有翁强污其妇，妇爪伤翁面得免，畏其再逼，遂自尽。众谓伤翁不孝，不宜旌。公谓妇此时惟恐不免耳，是无妨于孝，仍宜旌。钱文敏公维城从其言，由是遂知名。

　　◎鹿洲公案漳浦蓝玉霖太守鼎元《鹿洲公案》，乃其尹普阳、潮阳时所纪，节录以见折狱之良：陈氏兄弟伯明、仲定争父遗田七亩搏讼，谓兄弟本同体，何得争讼！命役以一铁索絷之，坐卧行止顷刻不能离，更使人侦其举动词色，日来报。初悻悻不相语言，背面侧坐，至一二日，则渐渐相向，又三四日，则相对太息，俄而相与言矣，未几又相与共饭矣。知其有悔心也，问二人有子否，则皆有二子。命拘之来，谓曰：“汝父不合生汝二人，是以构讼。汝等又不幸各生二子，他日争夺，无有已时。吾为汝思患豫防。”命各以一子交养济院，与丐首为子。兄弟皆叩头哭曰：“今知悔矣，愿让田不复争矣。”曰：“汝二人即有此心，汝二人之妻未必愿也，且归与计之，三日后定议。”翼日，其妻邀其族长来求息，请自今以后永相和睦，皆不愿得此田。乃命以田为祭产，兄弟轮年收租备祭，子孙世世永无争端。由是兄弟妯娌皆亲爱异常，民间遂有言礼让者矣。

　　◎西塞山湖北有西塞山，一名道士矶；湖州亦有西塞山，亦名道士矶。张志和《渔父词》所云“西塞山前白鹭飞”，乃在湖州时作，而放翁《入蜀记》指为湖北之西塞山，《广舆记》等亦沿其误。

　　◎西南夷传王伯厚谓柳州《游黄溪记》仿太史公《西南夷传》。按：白香山《冷泉亭记》云：“东南山水，余杭郡为最；就郡言，灵隐寺为尤；由寺观，冷泉亭为甲。邓牧冲《天观记》云：”两浙山水之胜，最东南；由浙江西，杭最；由杭西，余杭最；逆天目、大溪上，有十八里曰洞霄宫者，是为大涤洞天，又余杭最胜处也。“

　　史鉴《韬光庵三天竺寺记》云：“环西湖之山凡三面，西山为最佳；据西山之佳惟四寺，灵隐为最胜；领灵隐之胜有五亭，韬光为最幽。”盖皆效其体也。

　　◎吴烈女湖州太湖滨绿葭湾吴烈女，以贫故养于夫家，夫曰李时新，佐父九皋治肆事于湖北，女独与姑居。姑与疏族李大炮通，时来饮酒，使女给事左右，女不肯，姑怒，扌失女无完肤。大炮与姑谋，并污之以塞其口，姑于是为好言诱女曰：“大炮有恩于汝夫，汝善事之，汝夫归，以汝为能报德也。”因出金跳脱与之曰：“此大炮所赠。”女取而掷之地。时六月六日，俗必食饣饣乇，姑与大炮共为饣饣乇，使女炊，女不肯炊，姑乃自炊之。炊熟，大炮与姑食，邀女共食，女不肯食，大炮强灌之，则啼而走。傍晚，女浴于室，大炮从暗中突出，欲走，门已闭，遂自后窗投于水。邻妪救之起，微有气，至夜半苏，复自投于水，竟死。

　　族人以大炮逼奸致死报县，乌程令庄有仪素不解事，县人谓之“庄糊涂”者也。
</div>
    <div class="pagination">
<a href="冷庐杂识_page10.html">上一页</a><span>...</span><a href="冷庐杂识_page6.html">6</a><a href="冷庐杂识_page7.html">7</a><a href="冷庐杂识_page8.html">8</a><a href="冷庐杂识_page9.html">9</a><a href="冷庐杂识_page10.html">10</a><span class="current-page">11</span><a href="冷庐杂识_page12.html">12</a><a href="冷庐杂识_page13.html">13</a><a href="冷庐杂识_page14.html">14</a><a href="冷庐杂识_page15.html">15</a><a href="冷庐杂识_page16.html">16</a><span>...</span><a href="冷庐杂识_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
