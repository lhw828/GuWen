<!DOCTYPE html>
<html>
<head>
    <meta charset="UTF-8">
    <title>事实类苑 - 第 31 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>事实类苑 - 第 31 页/共 43 页</h1>
    <div class="content">　　黄觉善诗梅昌言出镇并州觉赠诗曰五马雍容出镇时都人曾防好风仪文章一代喧高价忠直三朝受圣知帐下军容森剑防门前行色拥旌旗云笼古戍黄榆暗雪满长郊白草衰出去暂闲貔虎幕归来须占鳯凰池须间未有一茎白陶铸苍生固不迟梅雅自修饰容状伟如得诗大喜之觉仕宦不遂尝送客都门下至则客已逺不及旅舍中见一羽士在侧因取所携酒炙呼道士共饮食之既罢道士举杯挹水冩吕字觉始悟其为吕洞宾也道士又曰明年江南见君觉果得江南官及期见道士怀中大钱七其次十又三小钱曰数不可益也予药可数寸许告曰嵗旦以磨酒服之可保一嵗无疾觉如其言至七十余药亦垂尽作诗曰牀头厯子无多日屈指明年七十三果以是歳终【见刘贡父诗话】
　　许昌龄
　　颍阳石唐山一峰特峙势雄秀独迢遥通絶顶有石室邢和璞筭【阙】处也治平中许昌龄者安世诸父早得神仙术杖策来居天下倾焉后游太清宫时欧阳文忠公守亳社公生平不肯信老佛闻之邀致州舍与语豁然有悟赠之诗曰緑鬂青瞳瘦骨轻飘然乘鹤去吹笙郡
　　斋坐觉风生竹疑是【阙】　　　　　　公集中载许道人石唐山隠者皆昌龄也一日公问术许告以宫室已壊难复语此但明了前竟犹庶几焉与游嵩山见神清洞事公默有所契语秘不传后公归汝隂临行以诗寄之云石唐仙室紫云深颍阳真人此等心真人已去升寥廓嵗嵗岩花自开落昔公曾为洛阳客偶向岩前坐磐石四字丹书万仞崖神清洞壑鎻楼台云深路絶无人到鸾鹤今应待我来公又尝手书昌龄诗南庄相见北庄居更入深山十里余幽谷毎寻樵径上真心还与世情疎云中犬吠流星过天外鸡鸣晓日初昨日有人相问讯旋将落叶冩回书读此想见其人矣神清洞世固详其事而昌龄尤瑰异信公真神仙中人也【见西清诗话】
　　正觉禅师
　　僧本逸俗姓彭氏福州闽人也幼不茹荤九嵗出家年十五辞普度恩不受后四年以试经中第游方至庐山依开元寺暹禅师一日入室举达磨传法偈于此颖悟住饶州荐福院凡十年学徒寖盛至元丰六年诏住大相国寺智海禅院赐以紫衣号正觉禅师自王公至士庶皆敬慕之于绍圣三年六月中升堂举手示众曰撒手那边千里外回头堪作大中【阙】众莫之测翊日沐浴更衣升堂集众而逝众乃号呼曰师慈为人今日何不留一言而去须臾师复开目伸手索笔作颂曰七十四年如掣电临行为君通一线铁牛勃跳过新罗撞破虚空七八片遂掷于地复俨然而逝方暑经三日体色不变都人敬礼者云集众乃葬师于东郊之塔
　　张乖崖
　　乖崖公在蜀设厨刲羊及百口具毛角召行人估价纳钱送一僧院令与羊子转经有一学禅僧得钱来谢公与之坐且曰微生向来不转经昨日亦为羊子转经两卷公厉声曰和尚转则便转和尚如转不得便莫转为甚恰为羊子转呵起之公动不容佞皆若此类
　　二
　　乖崖公言未第时至郑州有一山人气貌甚古同宿旅中与之语皆尘外之事问不言姓氏自称神和子而已质明为别语吾云异日相防于西川吾稍异之昨因患头疮未愈圣恩差人内侍省高班罗自宾到川奉传圣防抚问卿治郡不易头上疮子痊否某感君父至恩遂于龙兴观设醮乞保残躯以期报国是夕吾坐寐中梦昔神和子谓吾曰头上疮公勿疑不是死病及觉语与道士王文正文正云曽收得郑韶州处士赠神和子歌索而防之益异其事乃建大阁上下十四间号曰仙逰阁吾故曰神仙既便于西游士庶不妨于登览其歌先在观内五灵院刻石存焉
　　三
　　乖崖公在成都府尝夜梦谒紫府真君接语未久吏忽报请到西门黄兼济承事兼济以幅巾道服而趋真君降堦接之礼颇隆尽且揖张公坐承事之下询顾【阙】似有钦叹之礼意公翊旦即遣典客诣西门请黄承事者戒令其常所衣服来比至果如梦中所见公即以所梦告之问平日有何隂德真君厚遇如此且居某之上座邪兼济云无他长惟毎嵗遇未麦熟时以钱三万缗收籴至明年禾麦未熟小民艰食之际粜之价且不増升斗亦无高下在我者初无所损而小民得所济急公曰此承事所以坐某之上即索公裳令二吏掖之使端受四拜呜呼古先贤闻一善言见一善行若决江河沛然莫之能御而公以梦中所得屈巳一封部中人夫岂诈善以要誉哉欲使人知神明有以劝察而不敢私耳然则公之所积又当如何二公名字固在仙籍而黄君后裔繁衍至今在仕路者比比青紫建炎四年十一月一日【阙】开封刘靖子直书于妙严院有乐道积善者为我刻板以广其传冀其闻黄氏之风而恱之者推赏善救物之心膺天道好还之德神明共善福夀无量岂曰小补之哉【见忠定公语録】
　　风和尚
　　邢州开元寺僧法明落魄不检嗜酒好博毎饮至大醉惟唱栁永词由是邢人莫不侮之或有召斋者则不赴有召饮者则欣然而从酒酣乃讴栁词数阕而后已日以为常如是者十余年里巷小儿皆目以风和尚一日忽谓寺众曰吾明日当逝汝等无出观吾往焉僧笑曰岂有是哉翊日晨起法明乃摄衣就座遽呼众曰吾往矣当留一颂而去众僧惊愕急起以听法明曰平生醉里颠蹶醉里却有分别今宵酒醒何处杨栁岸晓风残月言讫趺跏而逝众叹异之因以厚葬焉
　　黑杀将军
　　开宝中有神降于终南道士张守真自言我天之尊神号黑杀将军与武天蓬等列为天之三大将言祸福多验毎守真斋戒请之神必降室中风肃肃然声如婴儿独守真能晓之太宗不豫驿召守真至阙下馆于建隆馆令下神神言天上宫阙已成玉鎻关晋王有仁心言讫不复降太宗以其妖将加诛防晏驾真宗即位筑宫于山隂将塑像请于神神曰我人形怒目披发骑龙按创前指一星如其言造之六年宫成封神为翊圣将军每嵗春秋遣中使祈醮立碑记其事守真时来京师得召见至道三年春太宗弗豫召见真至令为下神守真屡请神不降归才至而卒后数日宫车晏驾此事异也【见杨文公谈苑】
　　僧无梦
　　有僧法名无梦自云鄯州人多敎化村落间手持一木牌上书诗二首一云身为车兮心为轼随何所徃无休息交梨火枣是谁无自是不除荆与棘二云身为客兮心为主主人平和客安堵若还主客不康宁精神管定随君去后至封丘县富固村曰一片地可以寄吾身乃坐化去【见名贤诗话】
　　僧惠圆
　　僧惠圆俗姓于氏开封酸枣人也本田家子幼出家于本邑建福寺德礼光为师性朴鲁寡语言众以奴畜之然执勤不解久之主僧乃出鬻度牒俾为僧居数嵗乃辞师出游师初不许已而诺之惠圆幼依佛教未尝知有禅宗故闻南方禅刹甚盛乃诣江州东林欲学其道而至惠圆举止山野辞语鄙俚貌极不扬众莫不指以为笑一日乘间问众曰如何是禅众见其愚长啸戏之曰对门鸣者乃禅也惠圆不悟其防遂面壁深思至于骨立后数月出行殿庭间忽足颠而仆起乃释然有悟乃谓一行者曰吾不习字欲作一颂汝能书乎为我题之壁间行者笑而许之其词曰这一交这一交万两黄金也合消头上笠腰下包一轮明月杖头挑翌日延请东林长老法聪因过惠圆留题之所惊谓左右曰谁作此颂一人前白曰向一村僧题之于此法聪曰又被这汉打了一窍乃迹其所往莫能知之后绍圣间有乡人见之于余杭视容貌无惊人处真得道之士也【见云斋广记】









　　事实类苑卷四十六
<子部,杂家类,杂纂之属,事实类苑>
　　钦定四库全书
　　事实类苑卷四十七　　　宋　江少虞　撰休祥梦兆
　　苗训
　　苗训仕周为殿前散员学星术于王庆纳训从太祖北征庆纳预语训曰庚申嵗初太阳躔亢在亢于德刚其兽乃龙恐与太阳并驾若果然则圣人利见之期也至庚申嵗旦太阳之上复有一日众皆谓目以油盆俯窥果有两日相磨荡即太祖陈桥起圣之时也幼梦持镜照天列宿满中割股纳之遂通星纬之学【阙】
　　太祖即位枢密使王朴
　　建隆二年辛酉嵗撰金鸡厯以献上嘉纳之改名曰应天厯御制厯序庆纳谓所知曰此厯更二十年方见其差【阙】　吾不得预焉兴国六年辛酉吴昭素直司天监果上言应天厯大差太宗诏修之太祖善望气一嵗晚春幸金明回跸至州北合欢拱圣营雨大下时有司拱【阙】无两仗因驻跸辕门以避之谓左右曰此营他日当出节度使两人盖二夏昆仲守恩守赟在营方【阙】后侍真宗于藩邸当龙飞二公俱崇高后守恩为节度使守赟知枢密院事
　　周克明
　　景德三年有巨星于天氐之西光芒如金丸无有识者春官正周克明言按天文録荆州占其星名周伯语曰其色金黄其光煌煌所见之国太平而昌又按元命苞曰此星一曰德星不时而出时方朝野多欢六合平定銮舆澶渊凯旋万民富足赋敛无横宜此星之见也克明本进士献文于朝召试中书赐及第
　　毕文简
　　真宗尹京毕士安为府判沉毅忠厚中书将有签除太宗令朝臣厯选不称防而李沆必欲用寇公上曰准少年进用才锐气浮为朕选河朔有重德稀姓者处其中而镇之近臣少谕其意方以毕公进之上果喜遂用防大政时利用为枢相寇曹二人者一时酒后往往凌诟于席公处其间尝温容以平之不逾月与寇俱平章事嵗余果负重望太宗谓李沆曰朕固欲相士安者顷梦类数神人拥一紫绶者令拜朕曰非久当相陛下梦中尝熟视之乃士安也【见玉壶清话】
　　巩彦辅
　　长沙北禅经室中悬观音印像一轴下有文乃故待制王元泽撰镂板者乃邵倅关蔚宗其文曰都官巩彦辅郎中尝魇云初梦两绯衣召入大府严甚有紫衣当案者此王也堂庑下授以沙盆剔囚目使研之余断腕截耳不可数或恐惧失便溺少顷一官至呵巩解衣巩云下官无罪官怒曰此治杀生狱岂问官耶巩窘呼观音囚者皆和而残者完系者释俱出巩亦出乃苏余友吴居易与巩同官开封府性朴直不局于狱以故或忤在势者云
　　朱正基
　　宝元元年朱正基驾部知峡州即江陵内翰昻之子一夕梦一吏自云城隍神遣某督修夷陵县廨宇愿速葺不宜后时朱不甚为意连三夕梦之方少异焉因语同僚亦未尽异之然亦未知修葺明日报至欧阳永叔谪授夷陵报吏云已及荆门朱感其梦待之特异将入境率僚属逺郊迓之欧公临邑亦以迁谪自处益事谦谨禀皆敛板于庭州将常伺之候入门先抱笏降于阶至满任不改前容欧公亲语其事于其孙集贤朱初平学士焉【见玉壶清话】
　　张乖崖
　　乖崖公太平兴国三年科场试笔阵成风赋盖太宗明年将有河东之幸公赋有乘城卧鼓岂烦师旅之威雷动风行举顺乾坤之德自谓擅欲夺大魁夫何有司以对偶失题因黜之选胡旦为状元公愤然毁裂儒服欲学陈希夷搏【阙】豹林谷以弟子事之决无仕志希夷有风鉴一见之谓曰子当为贵公卿一生辛苦譬犹人家张筵方笙歌鼎沸忽中庖火起坐客无奈惟赖子灭之然禄在后年此地非栖憩之所乖崖坚乞入道陈曰子性度明躁安可学道果后二年及第于苏易简榜中希夷以诗遗之曰征吴入蜀是寻常鼎沸笙歌救火忙乞得江南佳丽地却应多谢脑边疮初不甚晓后果两入蜀定王均李顺之乱又急移余杭有左道僧绍伦妖蛊之公至则平定此征吴入蜀之騐也累乞闲地朝廷终不允因脑边疮乞金陵养疾方许之
　　二
　　张乖崖成都召还临行封一纸付僧文鉴大师者上题云请于乙卯嵗五月二十一日开后至祥符八年当是嵗也时凌侍郎知成都府文鉴至是日特见凌公曰先尚书向以此属某已若干年不知何物也乞公开之洎开乃所画野服携笻黄短褐一小真也凌公奇之于大慈寺閤龛以祠焉盖公祥符七年甲寅五月二十一日薨开真之日当小祥也公以劔外铁缗辎重设质剂之法一交一缗以三年一界换之始祥符辛亥今熈宁丙辰六十一载计已二十二界矣虽极智者不可改
　　王庆之
　　仆射相国王公至道丙申嵗为【阙】因逃【阙】因饥而流亡者【阙】千户力谋安集疏奏乞贷【阙】　粮恳诉甚【阙】朝廷悉可之一夕次城驿舍梦中有人召公出拜空中紫绶象简者貌度凝重如牧守赴任之仪遣一防衣童谓公曰以汝有忧民心上帝嘉之赐此童为宰相子受讫即寤殆晓憩食于椘灵王庙作诗志于壁是夕夫人亦有祥兆而娠焉后果生一子即庆之是也器格清粹天与文性未十嵗公以贵防为奉礼郎耻门调止称进士或号栖神子性喜谈紫府丹台间事有木诗不逢星汉使谁识是灵槎祥符壬子嵗谓所亲曰上元夫人命我为玉童只为吾父未受相印受则吾去矣不数日公大拜庆之已疾公忆丙申之梦默不敢言不逾月庆之卒年十七真宗闻其才矜恤甚命尚官就宅加赠襚诏赐进士及第焚诏于室
　　张密学
　　张密学秉知冀州一日巨盗刼民之财复乱其女贼败得赃将就戮其被盗父母以不幸之甚泣诉于公公忿极俾设架钉其手足三日醢之议者颇快焉后旬年忽痁疾一日方午剧发梦中便至宅忽宣公力疾促辔至
　　禁门中人引至便殿【疑】　　　　　　　　　　曰争得非法杀人公认其声乃真宗也不知其端不敢奏辨斯须又曰张秉争得非法杀人公方奏曰臣束发入仕谨遵宪章岂止下笔极典虽一笞朴亦覆覈精审上曰卿自与本人对辨引于殿西南隅启一狱扉囚系万状始悟非人世也引出一罪人血肉淋漓股节星散泣诉于公曰汝用非法杀我肢体零散奈何永无受托之所公方认冀贼也诟之曰汝所犯岂止一死耶縻万躯亦不足塞其父母耻敢将更有诉乎旁有一胥容服谨严视之乃秉从事河阳日一幕客遇公甚勤低容曰五刑自有常典亦不得禁其诉公曰其将奈何吏曰幸公之筭未尽暂迷误至此耳但遣俾之托生可却还公怖甚窘叩其遣之术于吏曰吾念与子有河阳之旧吏曰功力之大无如法华经公但志诚诵之公连许归召僧诵百部以至添及千部囚亦不舍公愈怖吏又曰不必多为其持诵之法但贵长久日请一僧诵一部许终其身乃可遣公如其说许之果没不见殆三曰神方还始觉乃日召一僧诵一部至薨未尝一日废阙
　　钱惟治
　　钱惟治字和世初镇四明常梦神人披金甲自称西岳神谓公面有凹文即壅土培之后领华州节钺二十年
　　王处讷
　　太宗欲知古高僧事赞宁撰僧史略十卷进呈充史馆编修夀八十四太监王处讷推其命孤薄不佳如三命星禽星禄仕遁俱无夀贵之处谓宁曰师生时所异者止得天贵星临门必有烈士侯王在戸否宁曰母常谓某曰汝生时方卧草钱文穆王元瓘往临安拜茔至门雨作避于茅檐甚久殆浣浴襁籍毕徘徊方去【见湘山野録】
　　二
　　王处讷洛阳人少时有老叟至其家煑洛河石为面以食之又常梦人持巨鉴众星灿然剖其腹纳之后遂通星厯之学特臻其妙依汉祖于太原开国初为尚书博士判司天监事周祖素与处讷善至举兵向阙以物色求之得之甚喜因言及刘氏祚短事处讷曰汉氏厯数悠逺盖即位之后专以复雠杀人及夷人之族结怨天下所以社稷不得长久周祖蹶然叹息适以兵围苏逢吉刘铢余悉全活国初歴司农少卿进拜司天监有子熈元今为司天少监【见杨文公谈苑】
　　陈洪进
　　陈洪进与张汉思为刘从効左右将有沙门行云者若狂人自福州来见洪进供僧有礼行云语洪进曰汝当为山河主不出此嵗我且归长乐秋后至此时建隆二年也是春从効卒子绍镃典留务至秋洪进诬绍镃附吴越执送金陵汉思为留后自为副使汉思老且懦洪进实专郡政行云果来谓洪进曰凡世报前定但人有千钱之禄不可以图之况将相之位岂能力取今刘公多疑人前后诛杀甚众王者不死岂能害君哉当须坦然任运他日善终牖下子孙蕃盛茍怀疑杀人不善之报鲜克令终矣洪进后废汉思幽于别墅诸子屡劝除之终不许汉思竟以夀终行云秃首而不衣僧服常服紫皂衫束悬银鱼为饰馆于州廨十余年忽谓人曰陈氏当有五侯之象去此五年后有戎马千万众前歌后舞而入此城喜而不怒未知何故也恳求出舍外宅洪进次子文灏收漳州将归宁行云曰吾不及见矣遂沐浴整衣而逝语馆人曰过三日乃得棺敛明日文灏至亟哭之行云遂起坐执手谈至暮乃入灭泉人疑所管二州何以容五侯当克取汀建以自益耳后洪进来朝献其地改镇徐州文灏通州团练使文【阙】文顗文三人并授诸州刺史是为五候王师入城来索作笳鼓为乐悉如其言洪进感行云之言帅众十六年未尝妄杀人有犯极刑而情可恕者多贷其死
　　危序
　　乡人危序应举探省榜出门数歩即逢泥泞踌躇未前有老媪指示曰秀才可低处过危即从之比防榜最末有名是嵗果及第此与摭言所载后来者必得事相类
　　韩魏公
　　韩稚圭侍中知秦州日卧病数日防防无所知倐然而苏语左右曰适梦以手捧天者再不觉惊寤其后拔英宗于藩邸戴神宗于春宫捧天之祥已兆于庆厯中因知贤臣之勲业非偶然而致也
　　夏文庄公
　　夏文庄公谪守黄州时厐颖公为郡掾文庄识之异礼优待而厐尝有疾以为不起遂属文庄后事文庄亲临之曰异日当为贫宰相亦有年夀疾非所忧厐诘之曰巳为宰相岂得贫耶文庄曰但于一等人中为贫耳故厐公晚年退老作诗述其事曰田园贫宰相图史富书生为是故也【见青箱杂记】
　　二
　　文庄守安州宋莒公兄弟尚皆布衣文庄亦异待命作落花诗莒公一联云汉臯佩冷临江失金谷楼危到地香子京一联云将飞更作回风舞已落犹成半面妆是嵗诏下兄弟将应举文庄曰咏落花而不言落大宋君须作状元及第又风骨秀重异日作宰相小宋君非所及然亦须登严近后皆如其言故文庄在河阳闻莒公登庸以别纸贺曰所喜者昔年安陆已识台光盖谓是也【青箱襍记】
　　赵世长
　　俚谚云赵老送灯台一去不复来不知是何等语虽士大夫往往道之天圣中有尚书郎赵世长者尝以滑稽自负其老也求为西京留台御史有轻薄子送以诗云此回真是送灯台世长深恶之亦以不能酬酢为恨其后竟卒于留台也【见庐陵居士归田録】
　　张客省
　　张客省退夫自言应举时因醉乘驴过市误触倒襍卖担子其人喧争不已视担中只有乐记疏一册送五十钱市之其人乃去张初不携文籍而行过醉醒止阅所买乐记疏无何省试黄为乐之末节论独乐记为详论擅场南省高等明年擢甲第
　　贾直孺
　　贾直孺尝言襄州居丧时家中若有人呼侍中云一日为其父寻葬地有人前引云侍中村其后居京城之西邻妇新恙逾墙言为其夫所苦我来告贾侍中直孺益自信未几为侍讲学士给事中卒于城西第其偶然乎果告之鬼亦善戏谑
　　冯侍禁
　　冯当世之父式为左侍禁以终当世幼时取其所读书题其后曰将仕郎守将作监丞通判荆南军府事借绯冯京式既没十一年当世状元及第为荆南通判视其父所题无一字差者是所谓知子者也
　　蔡子直
　　蔡子直识英宗皇帝于藩邸为最旧既即位久之以枢密直学士知秦州英宗上仙不及见一日梦宣召赐封又赐茶既而辞出固留之曰只在此更毋得去寤而记忆乃灵驾发引日因大恸哭遂得疾日中而卒其得幽防之感有如此者
　　丁晋公
　　丁朱崖当政日置宴私第忽语于众曰尝闻江南国主钟爱其女一日谕其大臣曰吾止一女姿仪性识特异于人卿等为择佳婿须得少年美丰仪有才学而门第高者或曰洪州刘生为郡防谋年方弱冠风骨秀美大门第尝任贰卿博学有文足以充选国主亟令召至见之大喜寻尚主拜驸马都尉鸣珂锵玉出入禁闼良田甲第珍宝奇玩豪华富贵冠于一时未周星嵗主告殂国主悲悼不胜曰吾不欲复见刘生削其官一物不与遣还洪州生恍疑梦觉触目如旧丁笑曰某他日不失作刘防谋也席中莫不失色未几有海上之行籍其家子然南去何先兆之着也【见渑水燕谈】
　　王元规
　　王元规景仁庆厯末时赴吏部选一夕梦一人衣冠高古若术士者因访以当授何地官期早晚书八字与之云时生一阳体合三水既觉莫晓其意及注官果授河南府河清主簿凡三字从水到官日正冬至【见渑水燕谈】
　　任玠
　　蜀人任玠温如晚寓宁州府宅一夕梦一山叟贻诗曰故国路通归去来玠应之曰春风天逺望不尽既觉自笑曰吾其死乎数日不疾而逝
　　张茂直
　　张茂直兖人家贫喜读书少游汶上尝买于圃翁荷耡睥睨曰子非久当断颈下刃之际稍速则死稍缓则生果获免必享富贵无何慕容彦超据兖州列驱守埤周师破拥城者例坐斩之斩殆尽至茂直挟刃者语之曰汝发甚修鬒惜为颈血所汚可先断之茂直许焉将理发得释免后知制诰秘书监卒
　　杨文公
　　杨大年嵗二十一为光禄赐及第太宗极称爱二月后苑曲宴求帖职不得预公以诗贻馆中诸公曰闻戴宫花满鬓红上林丝管侍重瞳蓬莱咫尺无因到始信仙凡迥不同诸公不敢匿即时进呈上诘有司所以不召左右以未帖职为奏即日直集贤院免谢令预晚宴后修册府元王钦若总其事词臣二十人分撰篇序下诏须经杨亿删定方许用之大年祖文逸伪唐玉山令大年将生一道士袖刺来谒自称怀玉山人冠褐秀爽斯须遽失公遂生后至三十七为学士昼寐玉堂忽自梦一道士来谒亦称怀玉山故人坐定袖中出一诰牒曰内翰加官取阅之其牒上草冩三十七字大年梦中颇惊曰得非数乎道士微笑又曰许添乎道士点头梦中命笔止添一点为四十七至其数果卒【见玉壶清话】
　　王尧臣
　　天圣四年夏海州书表司隽宗逺尝梦有人告曰来年状元是王尧臣乃题司房之北壁是年秋试开封府解牓到隽见王之姓名谓同列曰此是明年状元也洎南省榜出又见王预奏名隽愈喜应题于壁未几果魁多士逾时授海州通判路逢前知郡事王遵度馆使首语此事后到又呼隽询之果不谬此神欲使人知魁多士者必前定矣
　　吕文靖
　　梅侍读知濠州尝梦有人通刺云相公来谒睡起通判吕丞至文靖公也梅见其语话奇特遂厚待之梅后坎坷当吕作相引为待制后至金华之拜【康靖公闻见録】
　　陆经
　　陆经庆厯中为馆职一日饮于相国寺僧秘演房语笑方洽有一人箕踞于旁睥睨经曰祸作矣仅在顷刻能复饮乎陆大怒欲捕之为秘演劝勉而止薄暮饮罢上马而追牒者已俟于门陆惶惧不知所为复见箕踞者行且笑曰无苦终复故物既而陆得罪斥废累年嘉祐初乃复馆职【见东轩笔録】
　　曽鲁公
　　曽鲁公放生以蚬蛤之类以为人所不放而活物之命多也一日梦被甲者数百人前诉既寤而问其家乃有惠蛤蜊数罨者即遣人放之夜复梦披甲者来谢【见东轩笔録】
　　李景初
　　李景初自蜀浮江而下至荆湖间家人市一巨鼈而景初未知也夜中梦皂衣老姥告乞命怪问家人家人曰此必所买鼈也即遣放之亦复梦皂衣姥来谢太史公记宋元君事古常有之君子逺庖厨闻其声不忍食其肉虽然天地间生此所以养人但不暴天地物可也【见东斋记事】
</div>
    <div class="pagination">
<a href="事实类苑_page30.html">上一页</a><span>...</span><a href="事实类苑_page26.html">26</a><a href="事实类苑_page27.html">27</a><a href="事实类苑_page28.html">28</a><a href="事实类苑_page29.html">29</a><a href="事实类苑_page30.html">30</a><span class="current-page">31</span><a href="事实类苑_page32.html">32</a><a href="事实类苑_page33.html">33</a><a href="事实类苑_page34.html">34</a><a href="事实类苑_page35.html">35</a><a href="事实类苑_page36.html">36</a><span>...</span><a href="事实类苑_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
