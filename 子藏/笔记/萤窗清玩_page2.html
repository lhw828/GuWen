<!DOCTYPE html>
<html>
 <head>
  <meta charset="utf-8"/>
  <title>
   萤窗清玩 - 第 2 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   萤窗清玩 - 第 2 页/共 13 页
  </h1>
  <div class="content">
   鹤舞云梯风树晚，龙蟠石磴老松眠，
　　间排羽驾聊登览，疑是蓬莱第一天。
　　诗后写“江湖散人桃白山题”八个字。李生暗赞曰：“体格庄严，声调雄壮，真雅士也。”再纵步进入殿前，恰遇镜溪禅师自西厢出，施礼相见，各通姓名。生说是本籍人，姓李名友兰，表字楚香。小松又替说欲见桃相公之意。镜溪大喜，遣诣凌霄阁待茶。李生举首，见座上又书有诗云：
　　炼鼎烧丹入素秋，闲云野鹜日悠悠，
　　禅关月上僧翻卷，静院花开客倚楼。
　　寒树远随仙鹤舞，长桥常挂玉龙浮，
　　个中悟得非非想，坐对空山碧水流。
　　诗后具名如前。李生念讫，正向镜溪称赞，忽外有人吟曰：
　　偶挈壶觞跨鹤游，麻姑邀我入丹邱，
　　醉回朗把般经诵，顽石闻时也点头。
　　吟声柔媚，如啭流莺。镜溪离坐曰：“桃相公回矣。”言未了，桃碧仙已上阁来。施礼相见，宾主而坐。彼此互叩姓氏里居，桃碧仙答系松江人，名白山。李生又托是本郡人，名友兰。因他二人，自十三岁隔别以来，至是已各十八岁，久不相见。又因李生水平，改名改郡，桃碧仙又女做男装。湖海相逢，各出逃难，实也各不识认了。至于前头婚约，亦各暗地忧思，要不敢向人访问也。时二人闲话燕坐，谈及文章事业，意趣性情甚相投机。
　　看看日暮，镜溪盛设酒席，畅饮酣谈。内有豆腐羹味甚美，镜溪啖及，问李生曰：“吾等念佛吃斋，多以豆腐为馔，是何意义？且未知豆腐造自何人？”生答曰：“豆腐乃汉淮南王刘安所造，刘安素好仙术，筑台静居。尝有异人谓之曰：子欲求仙，先洁口食。吾示子制造豆腐，品洁而味甘，食之成仙。因取枕中异方授之。安依法制造，始以传世，用以吃斋，是之取耳。”镜溪曰：“糖霜又何人所造？”生曰：“唐大历间，有僧号邹和尚，隐居伞山。常畜一驴，偶因其驴，犯山下黄氏蔗田。黄见僧请偿。僧曰：吾教汝窨蔗为糖，利当十倍。则糖固邹僧所造也。”镜溪曰：“食盐始自何时？”生曰：“昔古宿沙初作，煮海为盐。其法成后，种类百出。其名有苦散形饴之各别，其色有青红黑白之分殊。或出于石、于木，或出于井、于崖。出处虽多，要不如出于海者，为最广耳。”镜溪曰：“凡物各有由来，吾辈食而不察，可谓木偶。”未几鸡鸣席散。镜溪自回禅房。
　　李生酒醉，先卧于碧仙床上。碧仙兀坐半刻，欲待就寝，又暗忌男子同床，只得伏案而睡。忽忽梦魂杳杳，得回故乡，与桃侍郎并夫人等相见。并于醉春园得与李生嬉游，光景宛似当初。继又梦至孟城山，与柳遇春会。俄柳青青请入房中，各诉离情，放声长叹。忽然惊觉，自己思前想后，未免滴下泪来。此时曙色已开，李生亦起。见碧仙凭几不寐，面有泪痕，因问曰：“桃兄独坐不眠，泪痕尚湿，不知有何隐恨？”碧仙遮掩不住，即得应曰：“匹身远迈，未得还乡，是以悲耳。”生曰：“贤兄独居寡偶，尽日无聊，终非妙事。寒舍离此不远，何不枉驾一游。暂且屈居，消遣忧虑。待至盛邑宁靖，然后一路还乡何如？”碧仙曰：“贤兄高情雅谊，教小弟刻骨难忘。但小弟鄙意似未可决。”李生再三劝驾，碧仙俱未允承。午饭后，李生辞归，碧仙携手下山，相送不舍。李生抵家，李祥问：“昨日何往，经宿方回。”生具说于望仙岩，遇桃白山是以留宿。李祥曰：“桃白山何人？”生曰：“系江南松江府人，其人品才学可谓世间未有。”李祥曰：“有此奇士，明日当往访之。”
　　次日，偕生往望仙岩，与碧仙见，具道渴慕之意。碧仙谦逊且喜，执礼甚恭。祥见仙言语温柔，姿容娇丽，十分倾爱。暗想：“恨他生是男人，若是个女人，殆胜于毛嫱西子多矣。”须臾，茶罢。李祥口口叹惜碧仙。李生谓仙曰：“昨日之言，未知尊意决否？与其块然独居，何如知己同游之为愈也。”李祥亦极力相劝，碧仙方才允承。仙又向镜溪祈借小松偕往，镜溪许之。仙即令小松束装行李，自佩宝剑，别过镜溪，与李祥、李生偕行而归。祥令与生馆于书斋，待以宾礼。每日探景玩物，甚觉快心。
　　时七月中旬，山东秋闱期近。李祥以本籍，替生捐纳监底，令生入闱。生挽碧仙偕行，到省候试。生恐为故郡人识认，每日杜门独居。比届期，生忽偶感寒疾，卧病不起。因与碧仙商议，令仙进场替之。玉貌相同，无人觉察。至放榜日，本议李友兰第一，嫌其监底，抑在五名。李生闻报，惊喜下床，病亦渐愈。荣归日，李祥大宴戚族。以庆乐之。人谓李祥福德兼隆，宜得贤嗣。祥又询知碧仙代考，感叹不谓李祥福德兼隆，宜得贤嗣。祥又询知碧仙代考，感叹不忘。明年春，李祥令生进京，赴春官之试。仙亦偕往。金榜发后，李生以会元登第，受职翰林。
　　一日偶闲，生乃潜访其父李公下落。具副厚礼，私谒大理寺狱丞。狱丞饮之，酒且醉。生乃曰：“吾有年伯李英，以讨贼有过，得罪朝廷。见监在此，吾欲拜见一面，可肯见容？”狱丞允诺，令一卒引生至监。生见李公，诈称年伯，李公会意，亦以年侄称之。父子相逢，悲咽不敢下泪。李公曰：“年侄何故至此？”生曰：“愚侄赴试春官，蒙圣上恩赐登进士第，受职翰林。今日少闲，特来探候。”李公暗地惊喜，但不敢问出情由。李生曰：“年伯只管放心，异日朝廷自有公论，以伸年伯冤情也。”说讫，忍泪出监。狱丞接着再饮，生乃辞回。
　　其时朝廷屡有警报，因去年夏四月，西番英圭黎反。遣大将阿南罗，统众三十万，捣破玉关。拔取西凉、安西诸郡。催城破郭，势极猖狂。边报入朝，艺祖震怒。诏敕骠骑大将军许亮统兵西征。许亮素性骄横，嗜酒好杀。军士怨望，咸怀贰心。临阵以来，多见败绩。后因番人用反客为主之计，一夜之内连败七营。于是退守临洮，不敢出战。阿南罗大驱番众，晓夜攻城，城内粮草不充，势在危急。许亮无策，急写表章，问众将谁敢出围，入朝请救。有部将张直慨然接表，率众数百，突出重围。连夜奔回，启闻艺祖，具奏城危粮缺之状。艺祖览表大惊，急会群臣商议却敌。都察院正都御史沈洪，出班奏曰：“临洮乃西隅屏障，临洮有失，则汉中天水诸郡，日见动摇。恐西安二十州，不复为国家有矣。宜亟遣大将，提兵星夜救援，乃为上策。”艺祖曰：“英圭黎乃西番强悍之国，非得智勇足备，有大将才者，未可往解此围。未知卿等有何壮猷，堪当此任。”群臣皆畏西番强悍，未敢开言。
　　忽又有江南巡抚上表，奏说镇江为流贼谢骥等所破。中都曹秦良连次战败，退避松江。乞主上再拨精兵，速图恢复。艺祖览表毕，问计于群臣，群臣未敢进说。艺祖叹曰：“番人起外构之患，流贼贻内顾之忧。朕诚无德服人，羞对天下。卿等既不肯用命，朕当提兵亲讨，以慰民心。”说罢，怏怏回宫，群臣亦没趣而散。是晚月色微明，艺祖假寐不安，凭几兀坐。忽然睡去，梦至御街。俄见二虎，跃然至前，伏地而拜。拜毕，一虎向西而去，一虎向东而去。艺祖诧异，忽惊醒来。暗解梦中所见“虎者大将之象。向西去者，征西番也。向东去者，征江南也。岂御街之内，有其人耶？”
　　遂潜开私门，微服而出。左窥右探，来至御街。忽有一隙纸窗，灯火明彻。里面说话，声音含糊。艺祖叩门视之，乃两个白面书生，讨论经典。见艺祖至，离坐相迎。彼此让坐，各不相识。那书生先叩艺祖姓名，艺祖答曰：“老汉姓白，居城外王家庄。未审二位贤台，贵居尊姓？”一答曰：“小生姓李名友兰，山东兖州人也。”艺祖曰：“非今科第四名进士者乎？”李生曰：“然。小生学识粗疏，叨蒙圣恩赐录，殊觉自愧。”艺祖又转叩碧仙，仙答曰：“小生姓桃名白山，江南松江人也。”艺祖又问：“曾登榜否？”仙答曰：“小生学问谫陋，兼以敝邑扰乱，至今尚未游庠。”艺祖叹惜不已。偶见窗壁间挂有长联一首，墨迹苍老，字法一新。其联云：
　　按古今事，读古今书，论邪正贤奸，要具千秋碧眼；
　　生天地间，禀天地气，处君臣父子，须存一点丹心。
　　艺祖暗想曰：“看此联气节性情，伟然冠世。他们才识品概，必有大过乎人。又见壁间宝剑雕弓，悬挂殆满。因问曰：“二贤台素习文章，怎又多列武具？岂少年壮志，欲见殊勋耶？”二人齐答曰：“方今流寇未靖，不过藉此保身。无力无权，何勋可建。”艺祖曰：“近闻江南贼匪，移据镇江，如此猖狂，未知何时宁靖？”李生叹曰：“若使松江府尹李英，独握兵权，不被诬陷，则贼已无死所矣”。碧仙曰：“小生居敝邑，时闻李府尊德政覃敷，治绩素著。今诬以通贼之罪，而抹其讨贼之功，可谓千古冤账。”李生曰：“只因秦良先妒李英立功，故贼得施反间之计耳。”艺祖听得，暗记在心。但问曰：“未知那贼，实有几多万数？”碧仙曰：“初起霍山时，止二三十万。至今约四五十万了。”艺祖曰：“如此愈纵愈强，愈难剿除矣。”碧仙曰：“不难，吾视除贼辈犹反手耳。”艺祖曰：“贤台果能除乎？”仙曰：“吾自不能，别有能杀此贼者。”艺祖惊问何人？碧仙曰：“此人乃一下第秀才，姓柳名遇春，苏郡人也。前因感愤世乱，乃聚众数十万，屯寨于常州之孟城山。布惠施恩，久有归附新朝之意。小生与他亲厚，倘若兵权在握，不过片纸文移，教他速起精兵，匡扶帝室，他必乐效其劳矣。由是设计剿贼，又何难耶。”艺祖点头曰：“然。吾闻孟城山，蓄兵养将久矣。但未知其何心，今闻皇上欲遣将出征，廷臣未有良策，不敢领旨。贤台能调他军马，何不请旨效劳，立功于世耶？”碧仙曰：“此不过闲话谈谈，小生一介白衣，焉敢妄谋图事。”
　　艺祖应过，又曰：“近来西番英圭黎反，去岁初夏，打破玉关。今年初春，拔取安西、西凉诸郡。大将许亮，现困临洮。今皇上遣将救援，廷臣亦畏怯未往。窃恐临洮有失，蚕食深来，吾辈悉为番俗矣。”李生曰：“海外诸番，星罗棋布。而于日本朝鲜以外，则西岛为最强。其大者有英圭黎，于丝蜡、佛兰西、荷兰，大小西洋，皆强悍莫敌之国。性情兔狡，习俗狼贪。舟车军械，精于中土。非诸番比也。今彼孟浪长驱，势莫能御。为将者，务须审其利害，察其性情，骄则示弱盈之，贪则以饵愚之，勇则以智取之。若徒角力相衡，与比混战，未见其得胜算也。”艺祖曰：“为将之道，当如之何？”李生曰：“洽以恩，孚以信，赏必行，罚必严。外安而内危，胆大而心小。知彼知此，知进知退，知机知势，知实知虚。惧而好谋，疑而善决。静则如水，动则如雷。不以小胜而自盈，不以小败而自怯。尽心竭力，动出万全。此为将之大体也。”艺祖曰：“比如欲救临洮当用何策？”李生曰：“善将兵者，审机度势，因时制宜，千变万化，出奇无穷，固未可以成见拘也。”艺祖曰：“贤台既有深谋，盍效宗悫请缨立功沙漠。”李生曰：“大敌当前，披坚执锐，非有勇力不可。”艺祖曰：“昔武侯纶巾羽扇，力无缚鸡，而帷幄运筹千里决胜。东征北伐，二十余年，何尝亲临矢石耶。”生曰：“朝廷自有能人，若小生辈弗敢闻也。”艺祖见李生、碧仙谈论军机，深得胜算，暗地喜悦。想晚来梦见二虎，必应在他二人。于是道声失陪，致别回去。李生谓碧仙曰：“看他仪表堂堂，留心君国，恐是大臣察夜未可知也。”碧仙曰：“正是，我亦疑之。惜未曾问他现任甚么官。吾辈说话，殊太放肆。”
　　时艺祖潜回宫中，焚香祝告卜之，得雷地豫卦甚吉。次早昧旦，圣驾临朝，文武官僚，两班鹄立。有钦天监监正趋跪御前，奏言：“臣观天象，见荧惑天理星晦，当主边疆肃靖，盗贼消除。又见参代三星熠熠有光，主得良将精兵，扫清宇内。乞陛下速降明诏，宣播朝野，有能征番灭寇者，封万户侯。必有贤才，奋袂而兴，以匡帝室者矣。”艺祖览奏大喜曰：“卿言正合朕意。”即令殿头官领旨，往御街宣召新进士李友兰，暨布衣桃白山，一同上殿。殿官领旨，直往御街，寻至李生寓馆，宣谕旨意。生等拜诏毕，暗想不知圣上何故见召，十分惊疑。正忙未了忽又报圣旨至，宣桃白山听旨。旨谓：桃白山身属布衣，未堪面圣，兹准御赐进士衣冠，如例以便登朝。
　　碧仙拜毕，不敢迟疑，与李生急着衣冠，上朝见驾。至阶下，二人鞠躬稽首，拜伏丹墀，山呼万岁。
　　艺祖亲启纶音，宣召上殿。二人起身，附首抠衣而升至殿前。屏气敛容，五拜三叩。艺祖大悦，各赐平身。谓曰：“朕昨与卿等谈论军机，知卿等伟略雄才，为皇国栋梁之器。故特破格征召，以寄耳目股肱。此殆天授二卿，以措邦家于磐石也。”李生等方知。夜来相会的正是天子。惶恐奏曰：“微臣未识圣颜，轻忽冒渎，罪该万死。”艺祖曰：“此无足怪，不必奏闻。方今流贼猖狂，万民骚动。东贼乱于内，西番叛于外。朕实菲才薄德，不能清孽宁人。以至黎庶遭殃，大臣被困，实朕之罪，何辜于人。朕欲命将兴师，恢复西隅，扫平东郡，未知卿等肯为朕分劳否？”生等奏曰：“微臣蒙陛下不世隆恩，虽粉骨碎身未能图报。今陛下欲兴义举，剿灭群丑，以奠邦家。斯诚宇内所厚望，亦臣等所乐捐躯也。特恐臣等碌碌庸才，寡谋少算，稍或挫失，有损国威。所关非细故也。伏乞圣明详察。”艺祖曰：“卿等素裕谋猷，决能胜任，何必过虑。朕闻疑人勿用，用人勿疑。朕诚嘉赖二卿，尚其毋废朕命。”生等衔之，再拜领旨。艺祖大悦，敕赐印绶，诏封李友兰为征西大都督，统辖西安诸路军马。封桃白山为平东大元帅骠骑将军，统辖浙南诸路军马。各带御林军十万，刻日兴师。又取出宝剑二张，各赐其一，诏以不遵军令者斩之。顾李生曰：“临洮之困甚急，亟宜救之。若失临洮，全师陷矣。”又顾碧仙曰：“诚如卿言，招抚柳遇春归顺朝廷，合兵讨贼，以扶社稷，以奠邦家。倘立殊勋，均有重赏。”又嘱二人曰：“军国重务也，边疆大事也，战斗危机也。任大责重，卿等勉之。”生等再拜领命而出。圣驾亦回宫。时朝内诸臣纷纷私论，咸谓军国重事，不宜任此白面书生。其时李生、碧仙，各点兵将，陈师号令，飨社祃牙。
　　先说李生一边，统领十万御军，分为五队。以金吾将军郑鸿为前队，奉国将军杜昌为后队。轻车都尉张明为左翼，上骑都尉胡敏为右翼。自己居中，大金吾李刚副之。以骁骑尉李振文为帐前将军，徐浩为中军参谋，张琏为运粮使。并征取西安、兴安、西宁、延绥、宁夏、西凤、兆岷、平阳、黄石、定海、金衢及西川各路兵马，统共大军四十万，刻日取齐，望西进发。一路上，文移告急连片飞来。俱说英圭黎国主亲统大军。围困平凉，攻击甚急。李生令倍道而进，直抵陇西。离番将阿南罗营五十里下寨。李生谓参谋徐浩曰：“吾欲先救平凉，救平凉即以救临洮也。”徐曰：“欲救平凉，却又屯近临洮何也？”生曰：“吾阳则迫临洮，而阴实图平凉。欲彼防于临洮，而疏于平凉也。彼疏而我密之，则机可乘，而围易解矣。平凉既解，临洮安能久乎。”徐深然之。
　　未几探马回报，说英圭黎国主，攻打平凉不下，离城三十里屯营。又分左右二营，左营是番将祝奇屯之，右营是番将夷丙屯之。其阁川水路可通临洮者，舟楫连接不断，却有些小军士守之。李生听了，谓徐浩曰：“彼分三营，恐防劫寨，以互相救应也，可就用劫寨之策胜之。”遂升帐，唤集诸将听令受计。令“郑鸿率铁骑军十万，从狄道渭源潜出平凉，夜劫番主大寨。但要多执火把，擂鼓纳喊，且勿近前。待他两寨兵至，合杀出来，急就灭火遁逃，潜无影响。待他两寨兵退，然后乘暗冲寨，以散其兵。又令张明率铁骑军五万，亦从前路抄出平凉。若番将祝奇往救中寨，汝则袭其左寨。又令胡敏率铁骑军五万，亦从前路抄出平凉。若番将夷丙往救中寨，汝则劫其右寨。三路俱要约时举事，左右二路各宜暗袭，不可明攻。若彼知之，必先各守本寨，未可胜矣。但彼败走，路径不测，不宜远追。只要纵火烧山，吾自有救临洮之策。”三人领计，取路先行。又令“杜昌率兵二万，潜往阁川。只看平凉火起，尽夺番人舟楫，暗据其中，其守舟番兵切不许走漏一个。择其壹贰畏死者，厚赏而用之。”因附杜昌耳边，授以密计，如此如此。“则临洮围困亦必解矣。”杜昌大喜，领计而行。又令部将黄升至前谓曰：“番将阿南罗闻番主兵败，必移兵救应，取径阁川，彼不得渡川，必走鸡头山矣。汝可率兵五万，于山间多竖旌旗，虚作埋伏。令彼投金佛峡去，汝却潜伏峡中，先以木石塞其出路，从中击之。吾自引兵杀入峡口，则番将可擒矣。”黄升亦领计潜去，依令而行。调拨既毕，生令移屯高阜，以望兵机。
　　其时郑鸿、张明、胡敏等，带率军马，晓夜奔驰，将至平凉，合兵一处。是晚分兵劫寨，郑鸿中路先行，张明、胡敏左右俱起。鸿令军士多执火把，大擂大喊，直迫番主寨前。番兵大惊，一齐放箭。番主令举起号火，以招两寨救兵。时左寨祝奇，右寨夷丙，遥望中寨火起，各自引兵救之。番主亦开寨门，合兵杀出。郑鸿令众军一齐灭火，暗地遁逃。番兵追赶一程，杳无影响。番主大笑曰：“既来打劫，怎又遁逃。中国人真个无用。”遂令祝奇、夷丙分兵各回。祝奇回至左寨，忽见满寨尽是汉军旗号。祝奇大惊，怎么自家的寨，倒先失了？只得望大寨奔来。时夷丙亦回右寨，忽见守寨军马纷纷暗窜叫，说右寨已被汉将胡敏用铁骑军袭了。夷丙大惧，亦即奔来大寨。恰好会合祝奇，奔入大寨。才至门，忽寨里大炮一声，大军杀出。为首一将，大叫：“汉大将军郑鸿在此，鼠辈还不降么？”祝奇、夷丙大惊，夺路奔走。郑鸿、张明、胡敏各引兵大杀一阵，亦不远追。
　　祝奇等奔至四更，追兵已远，见天际残月已上，方才按辔徐行。忽听后面人马奔驰，旌旗飘荡，山崩海倒滚滚追来。祝奇长叹曰：“追兵至矣，如之奈何？”夷丙厉声曰：“到此地步，若不决一死战，岂不束手待烹。”急令军士傍野依山，摆列以待。俄而追兵果至，祝奇、夷丙率兵冲之。只听那来军齐声叫曰：“此处有伏兵截杀，何处逃生。”须臾，举军皆哭拜乞饶命。祝奇、夷丙听得声音，疑是自家人马。问之，果是番主中军奔来。祝奇等亟至番主驾前，泣拜于地，各诉失寨之故。祝奇问：“主上何故来迟？”番主言：“被汉将张明、胡敏从左右寨夹追杀来，因回头与他厮杀，故奔在后。”夷丙曰：“如今往何处屯兵。”番主曰：“大将阿南罗现在临洮，即宜屯兵在此，以便照应。昔出兵之日，吾曾寄书于佛兰国主，令他起兵十万，前来助战。想他早晚当必到来矣。”遂退于松山下寨。
　　时郑鸿、张明、胡敏等，既劫散番寨，遂依李生之计，纵火烧山。那杜昌潜在阁川，望见平凉遍山火起，知是获胜。急驱军士尽夺番船，守船番兵，尽行拿住，不漏一个。杜昌各赐酒食，好言慰之。即唤一二畏怯者，私谓曰：“汝二人欲做官否？”二番卒曰：“得免一死便好，还望做甚么官。”杜昌曰：“吾有一事欲托尔们，倘得成功不但性命生全，且有高官封赏，未知尔们肯从否？”二番卒满口愿从。杜昌曰：“汝等可诈称国主军兵，奔往临洮。报入阿南罗大寨，说国主三寨，被汉将郑鸿等冲劫，现今败走松山。汉军围困甚急，望将军提兵渡川速救。若说得他提兵来救，便算尔们有功。”二番卒受计而行。一路上私相酌曰：“我等昔在本国，不过是一军兵，有何恩宠。今若济了此事，就在中国做官，岂不好么？”果然来至临洮，报入阿南罗大寨。具说：“国主三寨俱失，败走松山。汉军困之，危在旦夕，望将军渡川速救。”阿南罗大惊曰：“汉军大寨，现屯陇西，怎么却在平凉打劫。吾主有失，安能独生。”即刻尽拔全师，望松山而去。
　　将至阁川，杜昌令尽摆舟船，傍近江岸。待番兵至，竞欲下船，忽船里火炮齐轰，弓弩乱发。番兵落水死者无数。阿南罗大吓曰：“怎么船只也被汉军据了？”急得欲退回头，忽后面汉骠骑将军许亮，开城引军追来。李生在高阜望得，亦驱兵杀来。郑鸿、张明、胡敏等正回兵渡川，亦与杜昌登岸杀来。水陆四路夹攻，阿南罗不敢交战，夺路奔走。至鸡头山，遥见烟尘蔽空，旌旗隐现。阿南罗指曰：“那里必有埋伏，吾偏不中他谋。”遂转投金佛峡来，峭壁悬崖，车马难进。委委曲曲，尽入峡中。有带路军叫说：“前面有木石塞断出路。”说未了，忽山上木石滚滚而下，驳炮轰天。黄升尽出伏兵，绕峡击下。番兵死者几半。急欲窜回，后面四路追兵已将峡口封住。阿南罗无处措手，跃石壁上，立杀数人。李生挽弓射之，应弦而倒，众军拥上缚住。番兵将校，悉为所擒。李生统会全军，解回本寨。
　　时值昏夜，军士加餐，生颇酒酣。升帐执法，喝帐前校卫，快押番将前来。众将应声，早把阿南罗拖跪帐外。李生曰：“无知鼠辈，罪所当诛。若肯降从，免汝一死。”阿南罗稽首曰：“元帅若肯开恩，乞释吾缚，定当归降。”生即教侍卫尽解其绳，阿南罗诈作叩首谢恩，暗于股间拔出利刀一口，翻身入帐，直跃案上，望生刺来。生急倒身闪时，忽然血光闪处，一颗人头阁然坠地。灯烛俱灭，几案倾颓。众将急来相救，却摩不见李生，惟一死尸僵卧地上。齐声叫号曰：“总督不好了。”一时仓皇失措，黑暗里却捉不着阿南罗。纷纷嚷嚷，乱了许久。参谋徐浩顿足曰：“都督若死，吾不独生矣。”亟呼军士取火照寻，东摸西探，却不知阿南罗所在。有军士进帐报曰：“方才人声初乱时，我等见一人从帐后突出。此时黑暗不辨，想必是阿南罗了。”众将俱道：“一定是了。”遂一齐向帐后追拿，直闹至后寨之外，俱寻不见。徐浩曰：“料他走且不远，速发兵于寨外，四路追之。”
　　遂回帐欲传令，忽见李生凭案端在，旁无一人。众将个个吓异，不敢开言。李生曰：“众将军却往那里去？”众将曰：“吾等去追捉阿南罗。”生曰：“他已被我杀了，何消追捉。”徐浩曰：“方才黑暗不辨，吾等误谓都督遭凶。闻说有人从帐后突出，以为阿南罗，是以追耳。”生笑曰：“怪得众将军如此着忙，初那阿南罗，乍跃案上，举刀刺来。吾急闪过身，乘暗掣剑，信手挥去，恰好斩落他头颅。吾遂拿其头，从帐后径往寨北，招降今日所缚番兵。方才转从帐前回来，喝教燃烛，重整几案。却未曾遭彼之凶也。”众将听知，方才明白。只因灯烛俱灭，故看得不真切了。时李生既获大胜，闻番主全师未退。尚屯松山。正欲进兵讨之。
　　忽探马回报，说番主纠合佛兰国兵十万，长驱大进，直渡阁川，屯于西平之野。李生曰：“彼军跋涉远来，人马疲困，利在速战。”次日，李生升帐。出令先教郑鸿引军十万，直抵番营，列阵挑战。只消如此如此，诱他入石门山来。又教张明、胡敏各引兵一万，埋伏山门两旁。待他过时，截其归路。却要多积薪草，纵火拒之。乃命参谋徐浩监守营寨。亲与副都督大金吾李刚，帐前将军骁骑尉李振文统兵十万，潜伏于石门山。先令军士尽刈山顶草茅，填塞涧谷，准备放火。
　　时郑鸿引军十万，杀奔番营。番主大怒，令大将祝奇驱兵接之。障野幔山，各排阵势。阵门开处，祝奇纵马挥斧，直取郑鸿。鸿举刀相迎，略战数合拨马便走。祝奇挥兵追来。郑鸿奔了一程，回马再战，不数合又奔一程。看看祝奇赶将上来，鸿再回马交战，不数合又走。直奔了四五十里，祝奇追赶不及，方才鸣金回军。行不二里，郑鸿驱兵擂鼓，倒从背后追来。恼得祝奇性起，大喝今番若不赶到他寨，决不回兵。遂拨马努力再追，郑鸿回马又走。约十余里，诱到石门山来。跃石穿林，逶迤而进。忽前面号烟起处，伏兵齐出，矢石交攻。郑鸿亦回马按兵截住山口。祝奇知是中计，叱退军马，欲出石门。忽两旁突出伏兵，左有张明，右有胡敏，拦截门外，投薪举火，烈不可当。祝奇欲进不能，欲退不得，束手无策。回望处，遍山火起，烈焰腾天。巨涧长溪，非火即水。番军十万之众，不为炭定为坭矣。祝奇并力运斧，劈开火球，引数十骑，冒烟突火，寻径而出。攀崖傍石，偷出重山。不觉撞着张明，挥兵追杀一阵。亏得夷丙照应兵到，方得搭救回营。这里李生大获胜捷，亦收兵回寨去了。
　　时祝奇回至本营，入见番主。伏地请罪。番主令起曰：“胜负兵家之常，何足深罪。愿将军尽心效力，以复阿南罗之仇。”祝奇曰：“复仇不难，臣有一计，包管三日之内，教他片甲不回。”番主喜问何计？祝奇曰：“臣今夜引兵五千，往投彼寨请降。诈说今日兵败回去，吾主责我违令，按法行诛。吾心不甘，特来私降。待他收留寨内，主上可在此静候佳音。倘若有机可乘，臣自驰书相约。那时刻期举事，连夜劫营。主上外攻，臣为内应，事必济矣。”番主曰：“恐彼不信奈何？”祝奇曰：“臣去之后，主上即遣使到彼拜求，诈称祝奇陷兵背国，吾主痛恨入骨，得啖其肉而甘心焉。若肯缚还祝奇，情愿罢兵归降。如此，彼必无疑矣。”番主大喜称妙。是夜，祝奇引兵五千，望李生大寨而来。先教守门军士，报入帐中。说番将祝奇引兵来降。李生闻报大喜，教引祝奇进来。祝奇匍匐近前，哭拜于地。诉说今日兵败，吾主责以违令贪追，推出营门，喝行斩首。幸斩官与我素厚，纵之使逃，故特夜率部兵，暗来请降。”李生曰：“那时可曾有人保救？”祝奇曰：“虽即救之，吾主不听。”生曰：“汝邻国尽可托身，何必投我敌国，处生死不定之险。”祝奇曰：“中国文物之地，五谷丰美，四时调和，久深慕之，故愿相托。且以都督量包天地，定必怜犬马之余生也。”生点头微笑。徐浩进曰：“番人狡诈性成，不宜遽信。”那李刚、郑鸿等，一班官将，都进案前，俱说“祝奇此来必是诈降，都督休信误了。”生叱曰：“公等如此多疑，何以取信于外国乎。吾得祝将军，可卜早晚成功矣。”众官再欲进谏，忽报有番使至。李生命入，问之，番使再拜曰：“逆犯祝奇，既已违令丧师，并又背君降敌。吾主恨他入髓，欲得其肉啖之。乞元帅许归祝奇，情愿相与罢兵。终身归降，不腆之贡，谨以犒军。”说讫，献上许多金银珠玉。祝奇听了大哭，拜李生乞命。说“宁愿在此听令，不愿回国断头。都督若肯相留，定当舍身报国。”李生喜甚，好言慰之。转谓番使曰：“视奇乃世之猛将，今既相投，吾当赖他成功，安肯放他回国，以受戮辱。原来礼物，悉许携还。”番使犹诈作请求，李生只是不许。番使乃接回礼物，再拜出营。回至寨中，具言李生果信祝奇之降。番主大喜，专候祝奇音信刻期劫营。
　　时李生既得祝奇，着实欢喜。令结一舍，祝奇居住。嘉肴美酒，赐予甚隆。其随降番兵，亦令傍寨结营，以听调用。徐浩等甚是不悦，咸私谓曰：“都督不久必中番人之计，吾等早晚须要加意提防。”越数日，李生忽得恶疾，倒卧在床，气塞目瞑，甚觉危笃。众官将仓皇失措，无不就榻问安。次日侵晨，病势甚极。祝奇闻及，亦来问候床前。生命祝奇坐叹声曰：“吾素善养身，竟遘此疾，可知祸患不可逆料，生死不可预期。但在此大敌当前，重兵在握，忧虑交迫，则疾病愈深。吾明日欲退兵渭城，俟病愈再来可也。”祝奇勉强应过，退回舍中，暗想曰：“今都督病势既危，不理军务。正好乘机劫寨。若待他退守渭城，难措手矣。”遂修密书一封，暗令番兵驰报番主。番主得书大喜，令右将夷丙，调兵十万，候夜劫营。
　　至日暮时，这边前将军郑鸿，骠骑将军许亮，正同入帐问病。李生唤近问曰：“公等欲我病愈否？”郑鸿等曰：“都督乃三军之主，运筹决策，悉俟都督一人，安有不望病愈者。”生曰：“吾教公等以愈病之方，公等夜来，只须如此如此，依令而行。切莫使遍寨知，到那时吾此病体自必尽愈了。”郑鸿、许亮大喜而出。须臾杜昌至，李生又教些密话，切要依令而行。杜昌亦大喜出。又须臾，李刚、徐浩、张明、胡敏、李振文、黄升并诸官将等，陆续皆至，各候晚安。李生曰：“今晚似觉少瘥，聊设薄酌，愿与公等一聚。”众人曰：“须得都督痊愈之后，才可放心。”生曰：“公等勿忧，不妨畅饮。”未几庖人入告席备，生令诸人序坐饮之。并令乐工，品竹弹丝，歌舞侑酒。众官暗想：都督病且未愈，怎么有此兴头。
　　饮将夜半，忽有军士趋入报说，寨外有军马鼓噪而来，恐是番兵夤夜劫寨。众官将大惊失色，纷纷入帐告生，俱要开寨接战。生笑曰：“就有番兵到来，安敢劫寨。只管欢饮，莫要慌忙。”说未了，又有军士入报说，来军迫到寨门了。李生跃身而起，传令急开寨门，只听外面将校进门欢呼，齐叫得胜。众官疑惑不定，拥出帐外视之，却原是自家军兵，缚着十余员番将，骤拥而至。后面郑鸿、许亮二将亦握令进来。众官纷纷趋迎，争问明白。郑鸿等曰：“还问都督便知。”说未了，李生已整冠出来，升帐而坐。喝教押番将跪近前来。李生顾众官将曰：“公等知此缘故否？”众官皆云不知，“望都督见教。”生笑曰：“吾非病也，前者祝奇引兵诈降，吾固明知，不过欲乘间约期，外攻内应耳。吾特将计就计，先诈得病，以示我有隙之可乘。又诈言明日欲退渭城，以速他举事于今夜。俟他暗通消息，约兵夜来。吾却令郑鸿、许亮二将，暗暗伏兵击之。果然料的不差，今夜竟获胜捷了。”众官将听了，方才明白。个个喜跃，俱说“都督老谋深算，吾等一向都在梦中。正疑都督怎么把祝奇轻易信了，却原有此妙计。”时杜昌亦遵李生吩咐，暗防祝奇。闻外面动了兵机，亦将祝奇缚住，推至帐前。生怒叱曰：“鼠贼，欲用诈降计，以劫我军。汝谓瞒得过我否？”祝奇低首不言。生喝令推出营门，与十余员番将一同斩首。时番将夷丙，引兵劫寨，被郑鸿等截杀，战脱逃回，启知番主，说“彼有准备，以致败回。”番主顿足曰：“此计又败，如之奈何。”
　　次日，生令许亮带兵十万，直迫番营，大骂挑战。番主大惧，不敢出迎。许亮骂至申时，方才回去。一连挑战数日，番兵只是不出，李生无计可施。偶一夜，生与徐浩散步军中。瞻望天象，生忽喜曰：“五日之内，番主可擒矣。”浩问其故，生曰：“尔看月入天毕，毕乃天之雨师，月入其中，当主阴雨。不出三日，必有大雨滂沱，吾自有计可破之。”浩又问：“何谓天毕？”生指曰：“西方那八星，似爪叉者是也。毕星一名罕车，一名天马，一名浊。明大则吉，移动则霖。今既移动，月又临之，是以知其将雨也。即刻趋回帐内，令杜昌率兵二万，潜往阁川。择下面陕隘者，筑一大堤，以蓄水势。其支流分派者，亦遍塞之。杜昌领命而去。生又令军士多造木筏，以驾水军。
　　不二日，果然浓云’天，大雨如注。生登高观望，但见阁川水面，势如天倒。声若雷奔，巨浸弥漫，竟似玻璃世界。生回营，令众将曰：“番兵屯西平之野，地湿而低。水势汪洋，必被淹没。今日一定登山避水了。可乘木筏，绕山击之。”众将大喜，驾起数千木筏，遥望番营，冲波而去。筏前多结草束，以便藏身。此时洪水滔天，漂山泊海。还有甚么番寨。生令四散遥望，忽见一座山上旌旗杂乱，人马喧哗。傍石依林，无处逃避。生尽驱木筏，围绕射之。番兵叫喊连天，中箭落水，死者无数。番将夷丙恼得性起，挥刀奋力，破浪跃水，方欲跳上木筏。那边李生眼快，挽弓射来，夷丙遂死水中。自巳刻战至申时，彼此乱射，番兵山上，箭弩皆空。生率军上山，一并擒之，解回本寨。
　　生升帐，押过番主，跪于帐前。叱而责曰：“大胆鼠徒，敢怀不靖。思我国民，和岁稔，将广兵强，讲武修文，雅称盛治。况今圣天子嗣天位，功高宇宙，德沛华夷。上帝鉴钦，下民归附。汝等偏邦小国，文无孔孟，武乏孙吴。当思臣妾于天朝，以沐恩膏于帝室。乃不度德量力，敢兴戎马，蚕食皇图，抗拒天兵，盘据边郡。如此反状，当得何罪？”番主曰：“远臣辟处西岛，安敢遽犯天朝。因闻天朝贼寇大兴，纷纷割据，远臣一时不察，妄欲窥觑边陲，得罪天朝，万死万死。”李生曰：“流寇鼠辈，现有大将剿除，不日必然殄灭。但按汝之罪，固不容诛，本帅姑下赦状，放妆回国。汝当恪守臣职，归顺天朝，未知汝肯降从否？”番主稽首曰：“元帅若启殊恩，放臣归国，定当年年贡职，万世不敢言兵。”李生许之，叫他纳过降表，方才放去。时西岛诸戎，闻英圭黎发兵起叛，亦都兴兵，欲取边邑。至是闻番主既败，遂各自逃回了。李生又进兵，过平凉出河州抵玉关。荡扫边隅，关塞肃静。然后大犒将士，奏凯班师。李生亲制露布文，一路宣布。其文曰：
　　臣闻，乱华者讨，猾夏者诛。振古于兹，罔有攸赦。是以黄帝行征于补遂，大舜致讨于有苗。夏启严有扈之诛，高宗放鬼方之伐。以至周逐犭严狁，汉击匈奴。并严铁钺之加，以正豺狼之罪。稽其时，则东际溟洋，北通溯漠，悉修职贡于天家。南连瓯越，西极暹罗，咸听指令于帝室。是用辑五兵而不试，统四境以常清。恭惟皇帝陛下，明侔日月，德合神明。带砺山河，抚黄图而叶黄裳之吉，皈章土宇。握赤符而开赤地之功，深仁既沛。于民生美利，更敷于山泽。驱枭鸱而歼虎豹，神武惟扬。补天地而洗乾坤，皇猷允塞。惟兹大宝，天实钦之。蠢彼西岛狼群，英黎犬族，逆天动众，启危巢不靖之图。接地兴兵，犯上国必诛之令。甫侵沙塞，复叩潼关。流矢射天，长戈指阙。噬我疆土，锄我边陲。毁我城池，戮我士庶。毒王师以虿尾，穿高墉以鼠牙。反状既彰，皇怒斯赫。爰下奉天之诏，乃兴降雨之师。期鏖西野之兵，效破东山之斧。视民如子，上帝在所必钦。应敌以兵，圣人之不得已。鬼神幽赞，天地合谋，臣等上藉天威，用彰天讨。十分赤胆，请缨！南越之头。一点丹心，砺剑断西胡之臂。剚刃者披襟而会，齿剑者投袂而兴。握令登坛，鼓六车句而用命。祃牙飨社，铎万众以知方。虎将桓桓，熊兵矫矫。凛威风于破竹，扬杀气于前矛。旗扬万里之烟云，鼓撼半空之风雨。声塞天地，怒震山川。鞭断河流，矢穿月骨出，音鸣则谷应。庚中翻平地之洪波，叱咤则山颓，甲外涌滔天之巨浪。跨崇山而驻跸，填巨海以临冲。运诸葛之枰心。独操胜算。奋姜维之斗胆，克壮殊猷。纵虎驱羊，以石压卵。分兵暗袭，合左右直拔三营。遣将明攻，统水陆大挥四路。牙旗指顾，日月无光。角鼓铿鞫，鬼神亦泣。破强兵于金佛，燃猛将于石门。彼运穷谋，托降将以里通外合。我依来计，出奇兵以径截横攻。乘天雨以图功，筑阁川而淹敌，俘其臣主，执彼军兵。群加貙虎之诛，共快鲸鲵之戮。枭首十万，斩将百员。曝骨露尸，愁云惨暗。凝魂结魄，寒日曛沉。胡马尽笼东流，血若十洲渤海。戎兵皆败北，舆尸如三角昆山。明降英黎，遁逃吐鲁。收陇上全凉之郡，复关中十座之城。驻马黑山头，敛氛祲而瞻白日。洗兵黄河口，拨云雾而睹青天。关塞具安，山河大定。斯皆天威赫濯，圣德汪洋，假鈇钺于黄农，法征诛于虞夏。师直而壮，聿将驷伐之功。兵和而强，遂奏鹰扬之绩。从此舞两阶之干羽，已觌德于龙光。上万寿之杯觞，更承恩于虎耳。爰伸月捷，用慰天颜。
　　生又制《鹧鸪天》词教军士唱之，以消跋涉之苦。词曰：
　　虎贲连镳志气雄，长驱万里出蚕丛。
　　无边雷鼓摇山岳，一啸还惊天地空。
　　刀偃月，马嘶风，飞霜沾满铁胎弓。
　　丹心荡扫河山险，金阙先观上将功。
　　一路上，兴歌奏凯，况瘁俱忘。回至京师，艺祖令诸亲臣出郊迎接，慰劳赏犒，自不必言。
　　其时碧仙既与李生同领将令，封李生为征西都督。封碧仙为征东将军。李生自去征番。碧仙亦往讨贼。碧仙调兵点将，号令登坛。以提督崔玉为先锋，总兵杨温为合后。护军校尉王植为帐前将军。统领十万御军，直望浙南进发。并传檄宣谕两江金华、九南、安游、奇瓜，沿江徐州、寿春、袁州、临江、吉安各镇，共征人马十万。刻期取齐，听候调用。各处接檄，悉点精兵从征。其檄文云：
　　盖闻萑泽行征，共正豺狼之罪。黄巢致讨，特严蛣蠾之诛。恶极则宜示天威，罪贯则必张王法。伊古运世之主，莫不靖兵燹以定国。清妖孽以宁人者也。方今圣天子嗣天位，道该五泰，德配二仪，命受三灵，庆乾龙之无咎，功成五位。法坤象之含章，出苍震以制四方。见黄离而朝，万国开疆拓土。兆金牛玉马之祥，平地成天。征赤凤黄蛇之瑞，化雨遍黄图之外。六羃归心，德风敷赤县之中。八区引领，举奇干善方。条支若水，悉皆来宾而来王。自乌孙、黑齿、吕宋、文莱，莫不是将而是附。下民归戴，上帝鉴钦。乃有林吉罗熊、雷江谢骥、啸屯屯之猰獡，拥片片之貔貅。奋螳臂以行凶，蛇旋上国，张猬毛而作孽，蜂拥危巢。己卯初春，自奥东而驱湖北。庚辰正月，由浙西而抵江南。虏掠乡村，劫夺市井，焚毁屋宇，屠戮人民。士庶含冤，遍曝蓬蒿之骨。妻孥饮恨，长招杨柳之魂。威福兼行，鬼神共怒。凶残已极，天地为愁。犹复盗窃皇图，觑觎神器。催城破郭，频磨鼠石鼠之牙。拔郡屠邦，屡触羝羊之角。肆鲸吞于宇内，效豕食于秦中。某志切君民，心存社稷。久痛倾巢之卵，常哀漏网之鱼。爰兴帝命之师，载整神威之旅。雄兵百万，具穿皮拔角之奇能。虎将三千，负蒙虎驱牛之伟。略剑气冲乎霄汉，鼓声震乎山川。车槛槛，马萧萧，震地惊天，撼动四方之风雨。戈森森，旗淠淠，幔山障野，拨开万里之烟云。猿鹤之师，不可道也。鹳鹅之阵，岂徒然哉。公等上荷君恩，下隆物望。奉天朝之骏业，扶帝室之鸿图，宜存捧日之心，共作擎天之柱。缮乃甲胄，修乃戈矛，树乃旄旗，练乃士卒。同心协力，共钦玉琥之符。尽节效忠，毋废简书之命。执此傀儡，族此侏离，荡扫山河，致升平之永福。抚安士庶，进康乐以成书。氛￥既消，元勋斯策，橐弓脱剑，喜歌飞雁之诗。奏绩扬功，庆饮颁鱼之酒。国家幸甚！宗社幸甚！
　　檄文到处，各会军兵。碧仙暗修密书二封，遣小松先往江南常州府，潜往孟城山，投一书与柳遇春。遇春接书，拆开细看，书内具言天子开恩，招抚归正。并诏合兵讨贼。书后又教有讨贼密计。如此如此。遇春看了大喜曰：“桃公子一向不知消息，令我时常忧虑。原来却已知遇朝廷。但不知大军现在何处？”小松曰：“大军将至江宁，离镇江贼营不远了。”遇春一面待饭小松，一面入后寨说与夫人并柳青青知道。并言书中讨贼之计，青青闻桃公子做了高官，十分欢喜。谓遇春曰：“朝廷既有明旨招抚，父亲归正讨贼，最合我们素愿。况桃公子所教讨贼之计，可谓深算老谋，一鼓便可成功。如此机会，不可失也。”遇春大喜曰：“汝言极合我意。”遂出前寨，谓小松曰：“汝可上复桃元帅，说柳遇春愿一一依计而行。”小松应过，告别下山。又往松江府来，别出碧仙一封书信，投入秦良大寨。书内具言：“近闻孟城柳遇春，率众下山，虏掠城市，大人可发兵剿之。至若镇江诸贼，吾自亲身剿捕。”秦良看毕，问小松曰：“桃元帅可曾到镇江？”小松曰：“现在江宁，不日必到。秦良曰：“汝上复元帅，孟城之贼，吾自当之。”小松应过，取路而回。
　　碧仙大军已至镇江，离贼营二十里下寨。小松入寨复命，碧仙问曰：“秦良知我寄书柳遇春否？”小松曰：“元帅教我勿说他知道，他那得知。”碧仙曰：“不知方好，此计若宣扬事难济矣。”时柳遇春谨依碧仙之计，即日尽拔人马，往困常州。分为前后二队，遇春将前队，夫人与青青将后队。那青青身穿锦花战袍，腰系芙蓉绣带，胸挂菱花小镜，足穿飞凤花鞋。头戴花冠，额缠罗帕。腰悬宝剑，手执雕弓。坐绣鞍，驰骏马。飞舞轻走乔，装束宛似天仙。左右侍女百人，各执干戈，悬弓佩剑，环侍护卫。前后队统兵二十万，浩浩荡荡，直取府城。探马回报秦良，良遂移兵常州，屯寨拒敌。连次交战，不分胜负。
　　时碧仙既屯镇江，休养数日。提督崔玉，屡欲进兵。碧仙曰：“我军远来疲困，不利速战。越二日，贼将张阿龙引贼迫营，大骂挑战。碧仙登高观望，见贼分为三路，个字而来。中队器械鲜明，车旗齐整。左右两队，半是老弱，器械稀疏。遂即回登帐堂，唤众将曰：“我观贼阵，中路人马精悍，左右两路，老弱不堪。彼重中路，而轻左右也。我则略其中路，而取其左右。左右既败，中路安能独持。崔将军可调精兵五万，冲其左路。左路既退，乃夹攻中路。杨将军可引精兵五万，冲其右路。右路既退，亦夹攻中路。王将军可引兵五万，御其中路。但须以弓弩阻当，切不可骤撄其锋。待至左右夹攻，不妨驱兵追杀。如此则彼胜中路，而败二路。二路既败，则中路亦旋败矣。”三将接令大喜，引兵各出。王植中队，正与阿龙中路相迎。阿龙正欲交锋，觉官军箭如雨泼，不敢骤进。崔玉一军冲其左路，左路交战不过，回望而逃。崔玉略略追之，转攻中路。杨温一军冲其右路，右路方在浑战，见左路已败，亦即遁逃。杨温分半追之，一半合攻中路。王植见阿龙阵后已乱，乃驱人马，鼓噪而前。三队夹攻，阿龙不能抵当，夺路而走。三队合兵追杀，赶十余里，方鸣金收军。
　　是晚，碧仙令王植引兵万余，往镇江城，暗暗擂鼓呐喊。贼众登城观望，但见四面昏黑，不知多少官兵，十分惊疑，坚守不出。一连如此三夜，贼众惊惕不安。军师黄璐谓罗熊、谢骥曰：“官军连夜虚攻，欲我困于守夜耳。俟我军既倦，却故闲一夜不来，令我军放心安眠，彼乃三更暗袭，以为必得此城也。为今之计，可令张阿龙分兵十万，离城十里别屯一营。倘官兵夜来劫城，则阿龙出寨击之。倘若劫寨，则吾等开城救之。或城与寨俱劫，亦合城与寨攻之。如此可保无虞矣。”罗熊等大喜称善，遂令张阿龙领兵十万，离城十里屯营。
　　碧仙探知详细，是夜令杨温引兵五万，往阿龙寨外呐喊如前。阿龙不知虚实，必不敢出。又令王植引四万，潜往城边四方伏住。若城中贼出救寨，一齐鼓噪警他。二将领命而去，杨温来至阿龙寨前，暗地擂鼓呐喊。阿龙果不敢出。城中贼众，听得外寨声沸，方欲开城救援。忽王植四面伏兵鼓噪齐进，黑暗里不知虚实。急得坚闭城门。杨王二军，亦自回复。碧仙笑曰：“贼怯矣，来夜吾先取城，后得其寨。”遂令崔玉挑选精兵一万，假装贼人旗号，并造一万黄巾，至来夜教精兵个个束装，扮做贼人一样。谓崔玉曰：“将军可带精兵，各携薪草，潜往阿龙寨外，举火烧薪。阿龙必不敢出，然后如此如此，则城可得矣。”崔玉领计引兵而去。又令杨温曰：“将军引军五万，离城三里，暗地伺之。待崔将军进城举事，一同照应合兵迫他，则寨亦得矣。”杨温乃引军依令伺候。
　　时崔玉引精兵一万，依贼装扮，潜至阿龙寨前，举火烧薪，呐喊片刻，遂举起贼人旗号，直奔镇江城来。急叩城门，叫说：“我等是张阿龙军马，因被官军打劫，烧了寨棚，急得奔回城中，快些开门，追兵将至。”贼众见来军果是自家旗号，悉戴黄巾，坦然不疑，开门放入。崔玉挥刀跃马，率军入城。杀声震天，举刀乱劈，贼众方知中计，个个惊惶。急开北门乱奔。阿龙外寨，此时杨温一军亦至。并力追杀，迫至寨前，举寨乱忙。阿龙喝止不住，亦与俱走。官军杀出延陵界口，方才罢回。这场杀得血流成渠，贼毙数万。于是纠集余党，屯于丹阳县东。碧仙既复镇江，驰书报捷。遂即拔寨，迁进丹阳。贼闻官军迫来，累日坚守不出。忽一日，接得孟城柳遇春书信，谢骥拆与罗熊、黄璐读之。其书曰：
　　愚自举兵常州，屡与秦良拼战，互相胜负，未获全功。然秦良善疑少算，未足为忧。桃白山足智多谋，深为可虑。此迩来辙迹，量公等所共知也。抑闻之，兵分则寡，势合则强。与其孤立无援，曷若同心相助。愚欲与公等合兵，并力以击白山。白山若败，则秦良在掌中矣。此诚胜着，愿与公等图之。
　　谢骥看毕，问黄璐曰：“此事军师以为何？如允与不允，悉听军师处断。”黄璐将书细玩，踌躇未决。罗熊曰：“我等新败势孤，并力合兵最为上策。况柳遇春兵强马壮，若来相助，即日可破官军。此若不从，悔之何及。”谢骥曰：“此言正合我意。”遂嘱黄璐修书，回复遇春，说愿从合兵之意。遇春得书大喜，遂与夫人、青青即日拔寨，移往丹阳，离贼营二里屯驻。谢骥等接着，欢喜慰劳。诉说近日兵败之事。遇春曰：“公等放心，来日待我亲战一场，教他知我军利害。”谢骥等大喜，以为必破官兵。屠猪宰牛，两军浑饮。是日探马回报碧仙，说常州贼柳遇春移来丹阳，与贼助战。众将闻报，无不暗惊。碧仙喜笑曰：“数日之内可破贼兵矣。”众将疑而问曰：“贼众加倍添兵，元帅反言易破何也？”碧仙曰：“到日便知，何必多问。”
　　次日柳遇春统众十余万，前来挑战，耀武扬威。碧仙唤王植听令曰：“将军可带兵十万，往迎遇春。只宜输不宜赢，输则贼合而可图。赢则贼分而难破矣。”若败走之后，必须尽弃盔甲，不许齐整而回。王植听见，句句相反，心甚疑惑。但军令既出，不敢不遵。遂率兵出营，以战遇春。略战数合，拨马败走。遇春统众追之，王植教败军尽弃军器，车骑、盔甲塞满中途。遇春收拾入车，满载回寨。谢骥接着大喜，深赞其能。留于营中，盛酒相待。席间，遇春谓谢骥等曰：“我看这些官兵，不难即破。来日可倾两寨之众，我等亲率，以击官兵。并力夹攻，俟彼败走，然后蹑尾迫上，以冲其营，则官兵无葬身之地矣。”谢骥等大喜称妙。饮至夜半，遇春回至本营。私与柳青青斟酌，如此如此。又唤心腹勇猛者十余人，教他明日看我举刀为号，如此如此。算计已定。
　　次日会合罗熊、谢骥，亲共带兵。只留黄璐看守寨棚。张阿龙为先锋，遇春自将中队。谢骥在左，罗熊在右。统会两寨人马，浩浩荡荡，望官军大寨而来。遇春教军士齐呼，挑桃白山亲战。碧仙会意，唤集众将听令曰：“柳遇春自将中路，不必御之。崔将军可引兵五万，迎阿龙前队。杨将军可引兵五万，迎谢骥左路。王将军可引兵五万，迎罗熊右路。不必公等力战，自在今日成功。吾当亲提大军，随后分应。”调拨既毕，驱兵出营。崔玉一军，正遇阿龙。方欲交战，那遇春在后，举刀一挥，那十余心腹猛军，已把谢骥、罗熊缚住拖下。又有数个直缚阿龙，阿龙奋力角开，夺路而走。遇春匹马如飞，绕呼自家军兵，并力杀贼。这边碧仙亦驱兵杀来，贼众大惊。俱道柳遇春怎么如此反心，竟合杀我们人马。一时四散乱窜，哭声震天，碧仙急传令曰：“贼首既已被擒，汝等降者俱免死罪。”于是余贼皆愿降。
　　时张阿龙力猛，匹马战脱，知是遇春反心，急望本寨逃回。将至门，忽门里飕的一声，一箭射至。阿龙侧身倒撞，跌下马来。原来柳青青，夜来既与遇春斟酌停当，待罗熊、谢骥二贼倾众往战，遂引兵据其寨棚。杀散守寨余徒，并缚黄璐。恰好见阿龙逃脱回寨，急在寨内放箭射来，中其额前，倒撞下马。青青割其首级，并解黄璐，到碧仙大寨献功。黄璐见了遇春，厉声曰：“汝合兵之计，吾固疑有阴谋，因罗熊决意允从，故落汝圈套耳。”遇春叱曰：“吾奉天子明诏，剿灭贼徒。若非用此良谋，安得倾巢覆卵。”遇春又把碧仙书中教此密计，向崔玉诸将备细说知，诸将方才明白。须臾，碧仙升帐，喝押谢骥、罗熊、黄璐三人，跪于帐前。问曰：“松江府尹李英，杀贼有功，汝等是何人诡谋，用反间计，却诈以通贼假书，致他陷害。那个肯直招出，免其死刑。”谢骥、罗熊皆说：“此计实黄璐所出。”碧仙转诘黄璐，黄璐曰：“事已至此，何妨说来。此计实我所为。”因将前谋备细招出。碧仙录过口状，遂喝推罗熊、谢骥斩首寨前。留黄璐回京，以作口证。随即招抚百姓，与遇春、夫人、青青等，班师拔寨，奏凯回京。碧仙路成一律云：
　　吹笳伐鼓闹吴东，壮士长驱气若虹，
　　金镫敲残归路月，铁骑冲破插天峰。
　　三边关塞寒烟外，万里家乡晓梦中，
　　共庆河山重带砺，早朝金阙奏肤功。
　　柳青青亦成一律云：
　　金戈耀日下南京，扫尽尘氛万里明，
　　数点寒乌栖远幕，千鞭归马出连营。
　　收回集庆三边郡，重整南徐百里城，
　　今日华夷开一统，绿窗犹拟颂升平。
　　一路上，碧仙、青青多著诗词，不暇殚述。驰驱逾月，乃抵京师。艺祖命朝贵出郊慰劳。恰好李生征西，亦于是日回到。艺祖大喜，赏犒六军。碧仙寄遇春等于寓馆中，乃与李生暨众将军等上朝面驾，禀覆军命。艺祖悉命赐坐，谓曰：“朕簿德菲躬，忝居帝位，羌戎抗命，寇盗相侵，抚顾当躬，诚深自责。幸得卿等，效忠戮力，弥缝其缺，匡救其灾。上扶宗社之危，下启民生之福。虽萧曹管乐，何以加焉。”李生、碧仙齐奏曰：“圣德洋洋，天威赫赫，此是陛下威德加绥所至。臣等犬马之任，安敢居功。陛下过嘉，弥深惶恐。”艺祖大悦，命酌御酒赐之。生与碧仙各将功劳册呈上。艺祖览及征东册，内录有女将柳青青，箭射阿龙，绳捆黄璐，并据贼寨之事。艺祖惊喜曰：“柳氏女效命疆场，拔营斩将，洵属殊功奇事。可知我朝人才多众，闺阁幼女尚能用兵，来朝准许入朝，一例封赏。”说毕驾返。李生等亦俱退朝。碧仙回寓，将旨意告知遇春，以及青青。青青欢天喜地。
　　次早征西、征东诸将帅，并柳遇春、青青，一概上朝。诸将拜舞毕，遇春乃率青青，拜伏御阶，山呼万岁。艺祖宣赐上殿，青青低垂粉颈，轻举金莲，纤手抠衣，谩步而上。登至殿，五拜三叩，不少失仪，礼数步趋，雍和有度。两班文武，都看得呆了。艺祖细看，颜色大悦。宣近谓曰：“卿乃金闺弱质，年尚葳蕤，却能斩将拔营，立功朝庙。朕诚嘉赖多矣。朕尚念古来才女，吟诗作赋，代不乏人。欲如卿效命疆场，功垂竹帛，洵属从古未觏。”青青娇啭莺声，附伏奏曰：“臣妾陋室鸡雏，妄图＃事，罪该万死。即少效犬力，亦不过阴凭国福，阳藉天威，圣德神功，非臣妾所敢闻也。陛下过褒，战兢无地。”艺祖大悦，赐同遇春隅坐。随即按功封赏，诏封李友兰为两江总督转运使兼都察院右都御史。封桃白山为山东转运使，巡抚山东全省地方，兼都察院右佥都御史。二职俱兼理粮饷、军务、盐法。封柳遇春为兵马都监，巡简五城。封柳青青为镇国夫人，领侍卫司御。其从征诸将，悉皆升赏。众人受封毕，山呼万岁，稽首谢恩。
　　须臾，御宴告备。艺祖谓众曰：“朕德薄才微，忝居天位，任大守重，夙夜不遑康宁。今赖卿等，戮力扶持，外抚四夷，内锄群丑，扫清海宇。措国家于磐石之安，社稷股肱，洵罔愧也。朕愿与卿等倾杯少酌，以见明良交泰之隆。此刀略分言，情聚气谊而略礼法之举。务须尽欢而饮。纵有微愆，所弗计也。”李生等齐奏曰：“圣恩荡荡，圣德洋洋。臣等顶踵胥捐，罔能报效万一。”稽首谢恩毕，方序爵就席。艺祖命另设一席于殿隅，令柳青青饮之。女侍二人，奉其酒馔。此时玉阶之下，笙簧叠奏，琴瑟齐调，曼舞清歌，奏乐侑食。未几酒行九献，乐奏三终。艺祖传下旨意，命李友兰、桃白山、柳青青各制策勋诗一章，进呈御览。并命内侍，各赐笔墨金笺。三人领旨，各自挥毫，询目之间，三诗俱备。内侍接进御案，艺祖亲览。
　　李友兰诗云：
　　天骄万里走鸣珂，斩棘披荆夜枕戈，
　　未放鹰扬探虎穴，先教龙战靖鲸波。
　　于今刀剑成牛犊，无复边隅起鹳鹅，
　　自是圣明能奋武，重来收拾旧山河。
　　桃白山诗云：
　　天威一怒定南都，百万貔貅扫却无，
　　刀剑已教开枳棘，腥膻那复据萑苻。
　　二三蔀屋歌飞雁，八九荒城看走驴，
　　今日义旗清孽后，山河千载壮皇图。
　　艺祖曰语气雄壮，格律庄严。其忠君爱国之忱，霭然言表。深得大臣之体。又览柳青青诗云：
　　几月金陵动警烽，王师初振鼓咚咚，
　　旗挥云影频催敌，车走雷声屡折冲。
　　四路金戈惊劈忽，一群玉轴笑从容，
　　于今华夏为家日，万国衣冠拜九重。
　　艺祖喜曰：“闺阁中有廊庙气，可谓文武兼备，才色双奇。合前二诗，足显我国文明之化。”命内监取出龙凤绣袍三袭，卧犀玉带三条，以均赐之。三人稽首谢恩，与众官将退出。忽有穿宫太监传出皇后旨意，宣召柳青青入宫。青青应召，入见后驾。参拜毕，后赐之坐。深嘉其功，青青谦奏如前。有内侍奏言：青青等在殿前赋诗，甚得圣意。后闻奏大喜，因指壁上昭君图，命青青题之。青青应旨题曰：
　　夏庭妹喜能倾国，周室褒妃亦破家，
　　不是明妃归虏去，当年汉鼎已分瓜。
　　后读而喜曰：“古人有明妃怨、明妃曲、明妃吟、明妃诗。历代以来，题咏者何止千百。然或惜明妃之薄命，或詈画工之不仁，千载一词，从未有惜及汉家天下者。得卿如此翻案，别出新裁，直可尽掩前人矣。”遂命侍儿取出凤簪一对赐之。并敕銮仪卫，驾车荣送青青回寓。
　　时李生与碧仙既退朝回，生酒醉发蒸，披襟倒卧。碧仙偶过床侧，见李生襟系一物，色光莹然。仙拾而视之，乃一玉麒麟也。碧仙审视许久，忽省悟曰：“此物乃昔日我母亲所赏李水平的，怎得在李友兰？恐友兰就是水平么。”因偷把李生面宇细认，暗惊喜曰：“是矣，因他改名易郡，又隔了数载，遂令我不识认来。”一时感念昔时聚首，今日流离，旧恨刺心，不觉香泪偷下。
　　比至晚，李生醉醒，起身与碧仙促膝而坐。碧仙故意提及李公被陷冤情，李生不觉长叹数声，且继以泪。碧仙诈不知而问曰：“贤兄与他是何亲眷，却要如此伤心。莫非以同尊姓么？”李生曰：“弟与贤兄，恁久相知，亲如骨肉。今夜更阑人静，只得与兄直说了。李公乃小弟之父也。昔因家父被诬遭陷，待罪朝廷。弟恐祸及家门，故遂改名逃避。原名水平，非友兰也。后因萍游兖府，衣食不给，只得依附李祥。因祥谓自己无儿，小弟无父，遂以同宗联派，育为父子之亲，非得已也。于是托其籍贯，连捷登第。遂蒙圣上知遇之隆，今日虽获微名，而子立朝廷，父囚监狱，境遇至此倍觉难堪矣。闻兄道及，能不伤悲。”碧仙慰之曰：“贤兄但请放心，令尊君冤情，弟已押贼审得口状，待来日入朝见驾，定当启奏圣聪。包管此冤可白了。弟回京之日，本以此念为先。因饮至策勋，忙未暇及耳。”李生曰：“贤兄白得此冤，愚父子感恩戴德，百世不忘矣。”碧仙曰：“贤兄与弟，亲如骨肉。贤兄之父，即小弟之父也。何恩德之可言。”
　　一时谈来说去，已觉漏下三鼓，斜月照窗。生遂与碧仙同床横卧。李生遽问曰：“盛府松江有桃公侍郎，贤兄可同他乡族否？”碧仙诈答曰：“否，止同宗耳。贤兄何故问他？”李生曰：“小生随任松江时，曾得与其女碧仙，并其子梦红，同砚数载。后年少长，遂与碧仙订过婚盟，至今隔别七年。流贼蜂乱，一向不通消息。恐以人遥年长，别嫁他人未可知也。”碧仙暗地羞惭，勉强应曰：“桃侍郎量宏而信孚，断无薄幸之举，必终属贤兄妙缔，不必虑也。”李生曰：“闻说贤兄与青青姐，有韩女吉之盟是否？”碧仙曰：“然，昔小弟逃难孟城，蒙柳夫人辱爱垂青，命与青姐结拜。但弟以未得亲命，至今尚在悬空。俟异日告假归家，禀命成礼可耳。”李生曰：“喜贤兄如此厚福，获配此镇国夫人。夫妇齐荣，至足乐也。”碧仙微笑曰：“恐贤兄获配碧仙，又胜于青姐多矣。”时二人谈得酣极，彻夜不眠。比至五更，碧仙遂起整衣冠，上朝见驾。金阙开处，艺祖临朝。碧仙与诸文武参拜毕，趋跑跪御前，扌晋笏奏曰：“臣桃白山，惶恐惶恐，启奏吾主陛下。臣昔奉旨征吴，照得松江府尹李英，御贼精严，保全城郭。继且招募乡勇，剿杀贼匪几数万人。后因贼逞诡谋，假通贼之书，而行反间之计。值中都曹秦良，糊涂不察，参议成罪，上蔽圣聪。臣想李英奉职辛勤，既抹其剿贼之功，且陷以通贼之罪，无辜获戾，情实堪怜。今吾主明侔日月，烛照如神。伏乞圣明鉴察是非，明分曲直。使大臣得以忠心报国，奸邪不能逞志施谋。斯固臣下所深期，而亦宇内所厚望也。臣现有口状在此，乞吾主圣明究之。”奏毕，遂将黄璐口供呈上。艺祖阅遍，问曰：“黄璐安在？”碧仙曰：“臣已拘至午门外俟之。”艺祖命侍卫拿黄璐跪前，临案亲究。黄璐仍将前谋直招。艺祖震怒，喝将黄璐斩首。随用御笔判曰：“秦良讨贼无功，劳师慢旨，已堪究治。况复被贼愚弄，妄参功臣。按法行刑，合宜斩首。姑念旧时微绩，削职免死，屏退归田。李英讨贼保城，奇勋屡见。无辜获戾，情更堪怜。宜锡褒封，以彰传绩。准领秦良原职。”判毕，秦良正欲奏辨，艺祖喝仪卫解其印绶，杖出朝门。碧仙再拜。旨意一下，大理寺遂释李公之囚。李公疾趋登朝，拜伏谢恩，领职纳印。艺祖深加赞赏，并抚慰之。
　　自是李公父子重逢，悲喜交集，向碧仙感激不已。李生再将李祥育为义子，培植成名，备细告知，李公亦甚铭感。越数日，李生等联合上表，乞恩告假，归家完婚。艺祖准奏，并赐李公暨柳遇春同归，主理婚事。柳遇春与青青、夫人等先行。向碧仙嘱咐婚事，自不必说。碧仙潜出密书，交与青青，且嘱曰：“此书内有密语，卿抵家之后，方许拆开。”青青将书收纳，珍重而别。李生与碧仙亦随后起行。朝内诸公卿咸至长亭，赋诗折柳，饮饯相送。行至歧路，碧仙又出密书一封，交与李生。嘱曰：“此书内有密语，兄抵家之后，才许拆开，勿与人同读为妙。”李生亦将书纳过，别路各归。
　　其时柳遇春与夫人、青青，回至孟城。安顿已毕，众兵将亦自各守管庐。柳青青每日思念碧仙，寝寐不释。猛省碧仙临别交下书信，取出拆开读之。恰好夫人回房，因与青青细看书意。其书曰：
　　辱承樛顾，获订兰盟。义重情深，如山似海。妹诚铭感多矣。然天地既判阴阳之数，男女终难假借之形。妹每自顾微躯，未尝不惜此良缘，思变男儿于幕府也。妹自己卯正月，贼迫松江。改饰男装，流离避难。托侍郎之女以为子，拆碧仙二字以更名。假态装颜，以诳于世。止以杜尔时之祸患，非计图今日之功名也。厥后遂蒙青盼，旋缔红丝。此际相从，良非得已。窃以良缘自有天公作主，佳人岂无君子之逑。如尊姊者，惠质兰姿，文章盖世，未必守此终老区区于小妹之一人也。呜呼，形质既成，千金莫赎。此情此事，复何言哉，复何言哉。然而妹筹之深矣，李子友兰，原讳水平。李公之令子也。幼从公任，以至松江。与妹同研，业经数载。年少长，以父执撮合，遂获成盟。至今彼此流离，虽不相识，而当年盟誓犹可践言也。妹今欲启奏圣旨，乞准尊姊与妹同事李郎。依恋终身，少消初愿。至于吾辈婚约，须再俟之来生可耳。鄙见如此，未审尊意以为何如？
  </div>
  <div class="pagination">
   <a href="萤窗清玩.html">
    上一页
   </a>
   <a href="萤窗清玩.html">
    1
   </a>
   <span class="current-page">
    2
   </span>
   <a href="萤窗清玩_page3.html">
    3
   </a>
   <a href="萤窗清玩_page4.html">
    4
   </a>
   <a href="萤窗清玩_page5.html">
    5
   </a>
   <a href="萤窗清玩_page6.html">
    6
   </a>
   <a href="萤窗清玩_page7.html">
    7
   </a>
   <span>
    ...
   </span>
   <a href="萤窗清玩_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
