<!DOCTYPE html>
<html>
<head>
    <meta charset="UTF-8">
    <title>遵生八牋 - 第 15 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遵生八牋 - 第 15 页/共 65 页</h1>
    <div class="content">


　　秋八月事宜
　　孝经纬曰处暑后十五日斗指庚为白露阴炁渐重露凝而白也后十五日斗指酉为秋分阴生于午极于亥故酉其中分也仲月之节为秋分秋为阴中阴阳适中故昼夜长短亦均焉律南吕南者任也吕者助也言阳气尚有妊生阴助阳成功也辰酉酉者綇也谓时物皆綇缩也
　　纂要曰八月为桂月为仲商
　　枢曰天道东北行作事出行俱宜向东北吉不宜用酉日犯月建不吉
　　荆楚记曰是月初十日以朱砂防小儿额上为之天炙以厌疾
　　纂要曰十九日拔白永不生初二初四十五二十五同云笈七籖云是月行路间勿饮阴地流泉令人发瘴脚软
　　社日人家襁褓儿女俱令早起恐社翁为崇与春社同田家五行曰侵辰用磁器收百草头上露磨浓墨头痛者防太阳穴劳瘵者防膏肓之类为之天灸
　　杂纂曰是月采百合曝干蒸食之甚益气力
　　千金月令曰此月可食韮菜露葵
　　齐谐记曰八月初一日作五明囊盛取百草头露以洗眼眼明是日可修逐邪斋
　　述僊记曰八月一日以绢囊承取柏树下露如珠子取拭两目明爽无疾
　　云笈七籖曰是月八日取枸杞煎汤沐浴令人不老不病二十二日沐浴令人无非祸
　　纂要曰是月初三日初七日宜沐浴令人聪明二十五日宜浴却病
　　图经曰八月楮实子经熟甲子日采来水浸去皮穰仙方单服其实水服二钱服久乃佳
　　又云采柏子晒干为末服方寸匙稍增至多欲絶谷恣意取饱渴则饮水久服延年
　　云笈七籖曰二十五日天仓开宜入山修道
　　八月事忌
　　千金方曰勿食萌芽伤人神胆喘悸脇肋炁急勿多食新姜勿食生蒜勿食猪肺及饴和食令人发疽勿食雉肉勿食猪肚冬成嗽疾
　　本草云勿食獐肉动气勿食芹菜恐病瘕发则似颠小腹胀勿食生蜜勿多食生菓勿食鸡子伤神勿食蟹霜降后方可食蟹葢中膏内有脑骨当去勿食有毒
　　云笈七籖曰起居勿犯贼邪之风勿多食肥腥令人霍乱
　　千金月令曰秋分之日勿杀生勿用刑勿处房帷勿吊丧问疾勿大醉君子当斋戒静専以自检
　　二十九日忌逺行水陆不吉
　　云笈七籖曰是月初八日勿买布买鞋履附足大忌杨公忌曰二十七日不宜问疾
　　秋八月修养法
　　仲秋之月大利平肃安宁志性收敛神炁增酸养肝毋令极饱令人壅塞是月宜祈谢求福卦观观者观也风在地上万物兴昌之时也生气在未坐卧宜向西南方吉
　　孙真人摄养论曰是月心脏气微肺金用事宜减苦增辛助筋补血以养心肝脾胃勿犯邪风令人生疮以作疫痢十八日乃天人兴福之时宜斋戒存想吉事
　　灵剑子坐功法势以两手拳脚胫下十余遍闭炁用力为之此能开胸膈气去脇中炁治肺脏诸疾行完叩齿三十六通以应之
　　云笈七籖曰是月十五日金精正旺宜采铜铁铸鼎剑内丹秘要曰观者四阴之卦也斗杓是月戍时指酉以月建酉也时为阴佐阳功以成万物故物皆缩小因时而成矣喻身中阴符过半降而入于丹田吾人当固养保元以筑丹基

















　　九月事宜
　　孝经纬曰秋分后十五日斗指辛为寒露谓露冷寒而将欲凝结矣后十五日斗指戍为霜降气肃露凝结而为霜矣故云驷见而陨霜【驷房星也】律无射射者出也言阳气上升万物收藏无复出也然随阳而终当随阴而起无终已也辰为戍戌者灭也谓时物皆衰灭也夏小正曰九月纳火大火心星也故九月授衣纂要曰九月为霜月菊月暮秋末秋暮商季商杪秋霜辰授衣
　　是月也天道南行作事出行俱宜向南吉不宜用戌日犯月建不吉
　　风土记曰是月九日采茱萸挿头鬂辟恶气而御初寒是月二十日宜斋戒沐浴其日鸡鸣时沐浴令人辟兵二十一日取枸杞煎汤沐浴令人光泽不老二十八日宜沐浴
　　二十一日天仓开宜入山修道
　　千金月令曰宜进地黄汤其法取地黄洗浄以竹刀切薄晒干用时火焙为末碾细充汤服煎如茶法
　　四时纂曰取枸杞子浸酒饮令人耐老
　　病仙方云修长生者保命莫切于狶莶草五月五日七月七日九月九日采治方具五月条内
　　圣惠方曰甘菊花晒干三升入糯米一斗蒸熟菊花搜拌如常造酒法多用细麫麯候酒熟饮一小杯治头风旋运等疾
　　云笈七籖曰是月采白术蒸曝九次晒干为末日服三次不饥延年益夀
　　食疗本草曰此月后宜食野鸭多年小热疮不愈食多即瘥
　　九日采甘菊与茯苓松柏脂丸服令人不老
　　纂要曰是月宜合三勒浆过此月则不佳矣用诃梨勒批梨勒庵摩勒三味和核捣如麻豆大用三两次用蜜一斗以新汲水二斗调均倾瓮中即下三勒熟搅蜜封三四日后开又搅之以干浄布拭去汗候发定密封共三十日方成味甚美饮之消食下气
　　西京记曰九日佩茱萸饵糕饮菊花酒令人夀长本草曰采太乙余粮久服不饥轻身耐寒暑
　　吕公记曰九日天明时以片糕搭儿女头额更祝曰愿儿百事俱高作三声
　　又曰九日造迎凉脯羊肝饼佩瘿木符
　　千金方曰是月内于戍地开坎深二三尺埋炭五斤土覆戍为火之墓地以禳火灾炭多可加
　　真诰曰十六日宜拔白永不生
　　九月事忌
　　千金月令曰是月勿食脾季月土旺在脾也
　　云笈七籖曰季秋节约生冷以防痢疾勿食新姜食之成痼疾勿食小蒜伤神损夀魂魄不安勿食蓼子勿以猪肝同饴食冬成嗽病经年不瘥勿食雉肉损人神气勿多食鸡令人魂魄不安九日勿起动牀蓆当修延筭斋
　　月忌曰勿食犬肉伤人神气勿食霜下瓜冬发翻胃勿食葵菜令食不消化
　　云笈七籖曰是月十八日忌逺行
　　杨公忌曰二十七日不宜问疾
　　九月修养法
　　季秋之月草木零落众物伏蛰气清风暴为朗无犯朗风节约生冷以防疠病二十八日阳气未伏阴炁既衰宜进补养之药以生气卦剥剥落也阴道将旺阳道衰弱当固精敛神生气在申坐卧宜向西南
　　孙真人曰是月阳炁已衰阴炁太盛暴风时起切忌贼邪之风以伤孔隙勿冒风邪无恣醉饱宜减苦增补肝益肾助脾胃养元和
　　灵剑子坐功法势九月十二日已后用补脾以两手相叉于头上与手争力左右同法行之治脾脏四肢去脇下积滞风炁使人能食

















　　秋时逸事
　　风起鳜肥
　　海録碎事秋风起而鳜鱼肥秋当饱鳜
　　围棋争胜
　　西京记曰汉宫中八月四日出北戸竹下对局胜者终年有福负者多病
　　防丝续命
　　八月四日以防丝就北辰星下祝求长命
</div>
    <div class="pagination">
<a href="遵生八牋_page14.html">上一页</a><span>...</span><a href="遵生八牋_page10.html">10</a><a href="遵生八牋_page11.html">11</a><a href="遵生八牋_page12.html">12</a><a href="遵生八牋_page13.html">13</a><a href="遵生八牋_page14.html">14</a><span class="current-page">15</span><a href="遵生八牋_page16.html">16</a><a href="遵生八牋_page17.html">17</a><a href="遵生八牋_page18.html">18</a><a href="遵生八牋_page19.html">19</a><a href="遵生八牋_page20.html">20</a><span>...</span><a href="遵生八牋_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
