<!DOCTYPE html>
<html>
<head>
    <meta charset="UTF-8">
    <title>说郛 - 第 306 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 306 页/共 601 页</h1>
    <div class="content">


　　泛舟录【周必大】
　　乾道丁亥闰七月丙寅朔甲午拂旦同邵方逺出南门过王庭修道人家献石棋子一副张公洞泥所造也进至香山与仲贤大悦饭茇舍遂过湖洑西行三里至孙仲益坟庵修竹流水门径幽深自其胸次丘壑也潭形如濶不盈丈有亭曰酌潦而庵名千息对祠堂创一龛华甚设四几案爲其二室一妾且留自待也又西南行行一里访玉女潭虽有茅亭而路皆榛翳赖扶栏表之潭在四山中三面皆石崖有窦上达水浮墨色可畏投以物则盘旋而下唐权德舆李防卿独孤及皆有诗自此东行里余呼荛儿导至佛窟崖崖髙一丈五尺濶数倍水出其左或云自玉女潭来流而爲涧石佛数身皆断躯干或云像出崖中土人神之多求嗣焉其毁之必以不验也又西南二三里由王直中知军家墓道出支径访龙潭伐篠刜棘望石崖而进有蒋天成者得其地樊以竹木路不可行易樵湫也窥观毛发森疎回望蒋庵不逺会日昃归饭千息庵投宿洞灵知观邵惟道置酒秉烛过圣堂观元丰间刘宜夫谊及元祐辛未五月僧仲殊留题然后寝八月乙未朔早至前知观应若谷房赏秋香观中有仁庙时赐度人经一藏今渐散失归至香山少休遂入庄僖简公神道长松夹路殆五六里由径过单时中主簿坟庵访白鹤洞水自中出令从者侧入以望云相去二三丈复有洞口濶数尺闻过此则平广道人軰采石脂于中云复出旧路行里余乃至僖简追逺庵住持净照来迎饭罢留题而出亭午至横涧折而东二里许抵川步访所谓洞山者才髙二十余丈周围三里篠形如张弓其上皆丛篠无他异洞口流水清澈觅轻舠匍匐其中夹以炬火櫂而入崖石色正白中爲裂罅谓之石脊石岸如削玉如砥平如刓刻诡异不一鹅管钟乳往往可取石燕遇火惊飞扑人行数十丈顶稍髙而洞寛俄值深潭邵生惧甚促归或云自此而进可陆行半里有石桥石磬之属唐人刻姓名在焉此洞惟冬涸可穷览若积雨则水与洞平不可入今日仅能入也晡时过长岘岭入庄刑曹报慈庵赏木犀遂归是役也崖洞在邑南鄙者十得五六道軰且不知所在况游客乎尚有大城君阳洞期异日访之丁酉早谒果利庙【土人谓之西庙】庙神乃后汉袁令玘今封嘉应字人侯庙碑殊可观正祠本在邑南铜棺山初曰荆南山【谓荆谿之南】相传袁令将死天下铜棺如王乔玉棺然故曰铜棺又名君山亦谓袁君也庚子早过香山以酒馔犒匠人及役夫饭罢同仲谟自横涧西行四五里访静乐寺荆溪尊者湛然此地人后传天台敎建中三年没梁肃撰碑是日冐雨行小径意寺可宿而破落不堪其忧留题而出常日在邑中望铜棺山甚逺今寺后一峯正倚山脚非好事不能至也里余至庄子上知府庵欲循旧路复出横涧会日向晚问土人得捷径号使岭既登峻甚仲谟窘于跻攀从者又畏班寅予不恤也一上约二三里乃得平顶俯视县郭仅成聚落隔湖及众渰一一可指眼界廓然雨后下岭尤险几不能容足过西石亭梅树满林邑人游赏处也至山门始出大路暮夜抵郭内甲辰晴未后约致逺过庄德政同度周桥访后汉许太尉夫人墓道中有石翁仲趺披榛莽至其下渐爲邑人斸掘有碑侧立字多磨灭惟其前数百字粗可读大畧云夫人会稽山阴人刘氏葢太尉之妇也丙午外舅之柩登舟未时至川步登陆雨骤作申后至茔所戊申至香山送葬者毕集而地已不用矣庚戌观侧【即洞灵观】百余步一峯壁立状若镌刻绍圣四年有人遁形而入故号会仙崖崖下流水可浮杯今有小亭午后同致逺西南行里余访白马洞将至涧水淙淙有声其源出洞中入洞顶如砥平鞠躬而进观沈辽刻字归辛亥早同致逺肩舆西南行过黄家桥【此可登舟入邑】入湖洑度侍郎桥再游惠园其眷眷于此者以古涧碧流也又行十余里进游大城洞单氏风土志谓洞门狭隘止容一人行内颇寛旷有塩米堆白石髙峙如雪山状洞中有四际水流今殊不然入洞才十步爲村民以土窒之前日遣人开治仅髙一二尺以草爲茵鱼跳而进又行十余步大石相倚中有深谷寸步滑磴且恐已而稍寛广石乳如宝葢垂于其上傍又有一谷然不若前谷之险稍前即大坑穽乃近岁崩陷者所谓塩米堆雪山不可至矣炬火欲尽遂出憩村民吴氏以茶果交相遗归入饶州太守蒋天祐垂裕庵半里至君阳洞陆希声云在君山之阳故以爲名洞去龙潭甚迩水自洞口出行两崖间清驶可爱天日下照不必秉烛视他洞爲胜惜乎天祐之兄营坟其上不复爲游观之地矣归过金沙致逺独游停车以待同饭洞灵抵暮还邑凡宜兴南鄙崖洞捜索殆遍惟图志中载武陵洞在龙山去湖洑渚南十里中若张公洞石乳凝结有旌幢羽葢之状又有瀑布送流但榛蔓蒙密人迹罕至不能一往而南岳山稠锡禅师道场古迹颇多且邹志完所乐去县二十里而近反未至焉既迫南归须俟他年矣















　　说郛卷六十五上
<子部,杂家类,杂纂之属,说郛>
　　钦定四库全书
　　说郛卷六十五下　　　　　元　陶宗仪　撰乾道奏事録【周必大】
　　乾道庚寅南劒守阙到法当奏事以四月六日丁亥挈家泛舟入浙甲辰次隆兴府己酉赴府会于东湖孺子亭按洪刍职方乘云湖在郡东南周广五里郦道元云十里一百二十六歩今士大夫多倡楼阁以环之城中奇观也酒三行泛舟过总持院本唐僧子畋所造畋精太乙术能祈雨乞晴今有井祈求不废雷堂之后有澹台灭明墓刍云史记虽言灭明居楚又有渡江斩蛟之事然豫章非真楚尚可疑也平江亦有澹台墓院中老僧年七十及从徐师川游能写字鼓琴自总持过讲武亭复登舟庚戌解维过樵舍镇宿昌邑山五月辛亥朔抵吴城山谒庙少休看经阁东坡所留石砮尚在近岁过客又舍一矢形稍大而色青不若旧物之古也庙侧有圣池池中有小石浮水面壬子抵南康军癸丑早肩舆过简寂观观门外斗坛石初爲沙石所堙前岁大水复出与知观欧阳齐年对泉石小酌食甜苦笋名不虚得饭罢入栖真观即梁昭明书堂前欲游而不至者荒芜殊甚次至开先主僧虚席殊不成丛林而飞桥已爲大水所冲少憩方丈首座川僧又逸粗可语同访招隐泉有亭覆之日斜归甲寅赴军会坐五老亭甚久而晴岚晻暧殊不满人意乙卯凌晨冒大雨陆行四十里至延真招德观与江州乐顺之敎授相会饮菖蒲酒五行同登阁而别由间道渡溪入净慧院主僧净一此两处皆前岁所未至者未后出山晚投宿寻真观丙辰晴早过白鹤栖贤寺寺愈萧索独登五老亭坐玉渊及三峡桥而行约十里饭罗汉院院不经兵火而住持不得人日就摧毁近长老方葺僧堂又引去今藏殿法堂童行堂之属气象犹壮伟未时还军别太守欲解缆南风太髙遂止丁巳拂旦离南康风顺而髙舟过大孤轩簸可畏泊交石夹戊午过马当泊波斯夹己未泊怀家渡庚申北风大作移舟十余里长风沙距舒州一百三十里辛酉北风未止行四十里至蒋家汊夜月佳甚风稍定壬戌至大通镇癸亥早南风挂颿行近四十里片云忽在头上转爲北风两舟相望篙师皆失色无措急令转柂就颿逆行十余里入铜陵夹方定午至铜陵县游天王禅寺今名防法残僧败屋不类丛林寺后山上有富览亭望江流帆三夹对防即濡须也五里有宝云寺李白祠堂十里至铜坑邑在乱山中殊陋甲子北风复作夜来月色如昼波伏不兴今乃阻滞如此阎宰送别于石龙矶矶下有洞虽爲三门而浅局无足观稍前江边有玛瑙石晚抵繁昌县乙丑早风复作行夹中行四十里近月子港而止过此复出大江故也丙寅风定鸡再鸣乘月解维过三山矶入青敦夹望鲁江口遂入芜湖泊吴波亭下丁卯雨略至吉祥寺戊辰风雨稍止晨发芜湖过褐山矶未时次太平州己巳赴州会风雨不已天气如暮秋庚午再赴州饭初约会于凌歊不果饭罢独往比旧加葺塔后又创怀古堂恨烟雨不见歴阳畧至广福寺壬申早雨俄晴舟行小河甚驶至采石镇以风气駮杂少留已而复行泊慈湖夹癸酉蚤入鹅港泊新河口丙子早乘便风出新河午至长芦寺江水涨溢去寺才十余步不暇游也日欲晡次真州丁丑蚤欲行会大雨不敢解维赴王守饭于山堂之澄澜阁同报恩长老妙湍登塔两级望金山及扬州大明寺塔遂同过漕司东园即六一先生爲发运副使许元作记者所谓拂云之亭澄虚之阁画舫之舟清防之堂皆在焉戊寅至镇江府闰五月庚辰朔早至丹阳馆携邓子长及纶止甘露寺不到巳十八年镇江因北固山以爲城而寺在上东坡诗云古郡山爲城层梯转朱防尽之矣观很石铁镬李卫公像舍利塔所谓陆探微狮子惟有近岁画本余皆亡矣旧多景楼乃行者堂去年太守陈天麟侍郎别卜地起楼甚雄壮金焦二山在左右而面对州似胜旧基也辛巳冒大风雨登浮玉亭亭在江边独山上或谓此即浮玉山故创亭焉后有小石山是爲蒜山又其后有土山号坚土山土纹皆坚固也登舟风益大冲浪至金山龙游寺长老宝印川人有众二百栋宇鼎新寺绕山临水爲屋故谚云金山屋里山焦山山里屋葢实录也三门借石牌山爲案乃江中三石峯耳其外小山稍有树木而鸟崔不栖者世传爲郭璞墓或谓石牌山正爲浮玉水涨不能没唐人于此铸镜南岸创亭者非也别有鹘山以鹘栖得名寺有雄跨堂颇雄伟洪景伯书额观音殿下临龙渊长老云顷年军士习水战尝坠石测之深三十二丈而扬子江心深七十余丈云会饭于方丈白丝糕黑咸豉糖豆粥三者山中之精馔也登妙髙台烹茶壁间有坡公画像初公族成都中和院僧表祥画公像求赞公题云目若新生之犊心如不系之舟要问平生功业黄州惠州崖州集不载蜀人传之茶罢上絶顶观坡及晁无咎题字转至头陀崖头陀姓裴唐贞元中获金于山而得名者闻此崖旧乃蛟窟也中泉在水陆堂中陆羽品江心之水此与同味酌之闻京口城中井水皆咸浊甘泉仅一二云日午观僧斋毕过歙州门僧榻皆逼江夏潦方至凭栏骇大抵寺之轩无不临水而此尤可畏戏投饼饵鼋龟毕集初欲自此下焦山而风雨殊未止复冲巨浪还西津亦危道也谒下元水府庙而归甲申早大雨舟行隔堤望练湖【记云方四十里】自离镇江皆泝流未后次丹阳县古曲阿也乙酉晴早过吕城闸至犇牛镇晩次常州丁亥未后解维抵暮仅行十三里宿小井戊子次无锡己丑午携家游惠山住持法皥七十八矣同上南北阁酌陆子泉氷泉龙渊泉凭水陆池槛观鼋戏而归辛卯至平江丁酉早出盘门如昆山以塘路桥低转湖泺【土人谓之皇天荡】正值东南风打头晡时方抵下苎渎距府城才十二里戊戌抵昆山六月庚戌朔过山寺访老僧法回步至塔院山之絶顶也丙寅入娄门壬申出娄门晚次吴江县甲戌早次秀州丁丑至临安闸饭后入北闗门权寓普惠院
　　河源志【潘昻霄】
　　延祐丁卯春圣天子以四海万国之繁轸念庶民艰虞罔控告也分使诸外郡诸道宣布德音休戚兴替之清浊激扬之畿甸密迩独不得均其泽越五月诏前翰林学士承防臣库库楚翰林院侍读臣昻霄奉使宣抚京畿西道臣昻霄奉命惊悖罔措唯务罄竭忠赤尽求民瘼而后已库库楚一日语昻霄曰余尝从余兄荣禄公都日抵西域穷河源昻霄闻之不觉矍然骇曰有是乎哉请笔书其语公曰世祖髙皇帝至元十七年岁在庚辰余兄钦承圣谕曰黄河之入中国夏后之知自积石矣汉唐所不能悉其源今爲吾地朕欲极其源之所出营一戍俾蕃贾互市规置航传凡物贡水达京师古无有也朕爲之以求后来无穷利益葢难其人都实汝旧人且习诸国语往图汝谐受金虎符招讨使以行是岁四月至河洲东六十里有宁河驿驿西南五六十里山曰杀马闗林麓穹隘译言秦石逹巴啓足浸髙一日程至巅西迈愈髙四阅月约四五千里始抵河源冬还图城位置以闻上恱往营之授吐蕃等都元帅仍金虎符置寮寀督工师悉资内地造航为艘六十城传措工物完遣库库楚驿闻适僧格征衮噶蔵布不回力阻遂止翌嵗兄都实旋都河源在吐蕃朶甘斯西鄙有泉百余或泉或潦水沮洳散涣方可七八十里且泥淖弱不胜迹逼观弗克傍履髙山下视粲若列星以故名鄂端诺尔鄂端译言星宿也羣流奔辏近五七里滙一巨泽名鄂楞诺尔自西徂东连属吞噬广轮马行一日程迤逦东骛成川号齐必勒河二三日程水西南来名伊尔齐合齐必勒三四日程南来名呼兰又水东南来名伊拉齐合流入齐必勒其流浸大始名黄河然水清人可涉又一二日岐裂八九股名伊逊鄂罗木译言九度通六七里马亦可度又四五日程水浑浊土人抱革囊乘骑过之民聚落纠木干象舟傅毛革以济仅容两人继是两山峡东广可一二里或半里深叵测矣朶甘斯东北鄙有大雪山名曰伊拉玛博啰其山最髙译言腾格哩哈达即昆仑也山腹至顶皆雪冬夏不消土人言逺年成氷时六月见之自八九股水至昆仑行二十日程河行昆仑南半日程地又四五日程至地名库济克特是也相属又三日程至地名哈喇伯勒齐尔四达之冲也多寇盗有官兵镇防昆仑迤西人简少多处山南皆不穹峻水亦散漫兽有髦牛野马狼狍羱羊之类其东山益髙地亦渐下岸狭隘有狐可一跃越之者行五六日程有水西南来名纳琳哈喇译言细黄河也又两日程地有水南来名竒尔穆苏合流二水入河河北行转西至昆仑两日程地水过之北流少东又北流约行半月程至贵德州地名必齐勒始有州事官府隶河州署司吐蕃等处宣慰司所辖又四五日程至积石州即禹贡积石五日程至河州安乡闗一日程至打锣坑东北行一日程洮河水南来入河又一日程至兰州下过北卜渡至鸣沙河过应吉里州正东行至宁夏府南东行即东胜州界隶西京大同路地面自发源至汉地南北溪涧细流傍贯莫可纪极山皆草石山至积石方林木畅茂世言河九折彼地有二折葢竒尔穆蘓及贵德州必齐勒也汉张骞使絶域羁聮拘执难危百罹歴大宛月氐等数国其傍大国五六皆传称之以爲穷河源乌能覩所谓河源哉史称河有两源一出于阗一出葱岭于阗水行合葱岭河注蒲类海流状至临洮出焉今洮水自南来非蒲类明矣询之土人言于阗葱岭水其下流散之沙碛又有言与天河通寻源得织女支机石而归亦妄也昆仑出嵩髙五万里阆风圃瑶草华葢仙人所居又何邪唐史吐蕃传河上流由洪济梁上南二十里水益狭春可涉秋天可胜舟其南三百里三山中髙而四下曰紫山右所谓昆仑其言颇类然止称河源其间云国家蔽天威亘天地所覆帱无间海内外冠带万国防非臣妾视汉唐爲之不足讶故穷河源去万里若涉闺闼嘻盛典也不可不志因志之都实族女真　　蔡氏统乌藏路暨招讨都元帅凡三百里至吐蕃　　　任甘肃行省参知政事是岁八月初吉谨述















　　于役志【欧阳修】
　　景祐三年丙子岁五月九日丙戌希文出知饶州戊子送希文饮于祥源之东园
　　壬辰安道贬筠州
　　甲午师鲁贬郢州
　　乙未安道东行不及送余与君贶追之不克还过君谟家遂召穆之公期道滋景纯夜饮
　　丁酉与损之送师鲁于固子桥西兴敎寺余留宿明日道卿损之公期君贶君谟武平源叔仲辉皆来会饮晚乃归余贬夷陵
　　己亥夜过邃卿家话别邃卿病也
　　庚子夜饮君贶家防者公期君谟武平秀才范镇道滋饮妇家不来
　　辛丑舟次宋门夜至公期家饮防者君谟君贶景纯穆之道滋饮妇家不来
　　壬寅出东水门泊舟不得岸水激舟横于河几败家人惊走登岸而避遂泊亭子下损之来弈棋饮酒暮乃归
　　癸卯君贶公期道滋先来登祥源东园之亭公期烹茶道滋鼓琴余与君贶弈已而君谟来景纯穆之武平源叔仲辉损之寿昌天休道卿皆来会饮君谟景纯穆之寿昌遂留宿明日子野始来君贶公期道滋复来子野还家余皆留宿君谟作诗道滋击方响穆之弹琴秀才韩杰居河上亦来会宿
　　己巳晨兴与宿者别舟既行武平来追及至下鏁见之少顷乃去午次陈留登庾庙
　　丙午在陈留
　　丁未次南京明日留守推官石介应天推官谢郛石军巡判官赵衮曹州观察推官蒋安石来小饮于河亭余疾不饮客皆醉以归
　　六月己酉次栁子
　　庚戌过宿州与张参约泊灵壁镇游损之园会余有客住宿州参先发檥灵壁待余不至乃行晚次灵壁独游损之园防舟次失水道败柂
　　辛亥次青阳
　　壬子至于泗州晚与国器小饮
　　癸丑始见春卿
　　甲寅乙夘丙辰独在泗州始食淮鱼
　　丁巳次洪泽与刘春卿同年黄孝恭相遇始识大理寺丞李惇裕洪泽巡捡顔怀玉者钱思公在洛时故吏遂与四人者夜饮五鼓罢明日食毕解舟与饮者别春卿复相送以前晚入沙河乘月夜行向山阳与春卿聮句二鼓宿闸下黎明元均来遂至楚州泊舟西仓始见安道于舟中安道会饮于仓亭始食出仓北门看雨与安道弈
　　庚申小饮舟中防者元均春卿安道余始饮酒移舟檥城西门门闭泛月以归
　　辛酉安道解舟不果别与春卿奕于仓亭晚别春卿壬戌与元均小饮仓北门舟中夜宿仓亭
　　癸亥夕与元均坐水次纳凉已而大风雨震雹暴至乙丑与隐甫及髙继隆焦宗庆小饮水陆院东亭看雨始见荷花
　　丙寅与元均隐甫饮于西仓
　　丁夘隐甫来会登仓北偃上亭纳凉迟客至遂及元均小饮舟中已而大风震雹遂宿舟中
　　戊辰余生日具酒爲寿于舟中
　　己巳与元均泛舟北辰会隐甫小饮宿仓亭
　　庚午同年朱公绰来自京师
　　辛未子聪来自寿州夜饮仓亭留宿
　　壬申泛舟饮于北辰
　　癸酉隐甫来饮别与元均小饮宿仓亭
　　甲戌知州陈亚小饮魏公亭看荷花与者隐甫朱公绰晚移舟楚望亭陈从益来自京师见余于舟中始闻君谟动静秀才陈策来自京师夜见余于楚望亭作常州书自泊西仓至于楚望凡十有七日
　　乙亥次宝应
　　丙子至于髙邮
　　七月丁丑复见子聪防饮弭节亭
　　戊寅遂与子聪同舟以前次邵伯
　　己夘至于扬州遇秀才廖倚夜与倚及子聪饮观风亭明日子聪之润州廖倚之楚州伯起来宿观风亭
　　辛巳与伯起饮遡渚亭防者集贤校理王君玉大理寺丞许元太常寺太祝唐诏祠部员外郎苏仪甫
　　壬午仪甫来小饮观风亭会者许元唐诏君玉伯起先归
　　癸未与许元小饮遡渚亭会者如壬午伯起不来甲申与君玉饮寿宁寺寺本徐知诰故第李氏建国以爲孝先寺太平兴国改今名寺甚宏壮画壁尤妙问老僧云周世宗入扬州时以爲行宫尽杇墁之惟经藏院画装取经一壁独在尤爲絶笔太息久之
　　乙酉小饮秀才吕有家会者如壬午伯起不来余遂留宿
　　丙戌至于真州大热无水
　　辛卯饮僧于资福寺移舟溶溶亭处士谢去华援琴待凉以入客舟
　　戊戌入客舟泊涵虚亭
　　庚子次江口
　　辛丑次长芦
　　壬寅夜乘风次清凉寺
　　癸夘晨至江宁府
　　入月丙午犹在江宁
　　丁未小饮君绩家
　　己酉小饮于水阁
　　庚戌次采石
　　辛亥阻风与侍禁陈宗顔饮
　　壬子过太平州夜乘风宿带星口
　　癸丑过芜湖繁昌宿慈母矶
　　甲辰乘风昼夜行
　　丙辰祷小姑山神至江州
</div>
    <div class="pagination">
<a href="说郛_page305.html">上一页</a><span>...</span><a href="说郛_page301.html">301</a><a href="说郛_page302.html">302</a><a href="说郛_page303.html">303</a><a href="说郛_page304.html">304</a><a href="说郛_page305.html">305</a><span class="current-page">306</span><a href="说郛_page307.html">307</a><a href="说郛_page308.html">308</a><a href="说郛_page309.html">309</a><a href="说郛_page310.html">310</a><a href="说郛_page311.html">311</a><span>...</span><a href="说郛_page307.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
