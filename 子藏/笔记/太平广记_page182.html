<!DOCTYPE html>
<html>
<head>
    <meta charset="UTF-8">
    <title>太平广记 - 第 182 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 182 页/共 228 页</h1>
    <div class="content">　　岭表朱槿
　　岭表朱槿花茎叶皆如桑树叶光而厚南人谓之佛桑树身髙者【出酉阳杂俎】止于四五尺而枝叶婆娑自二月开花至于中冬方歇其花深红色五出如大蜀葵有蕋一条长于花叶上缀金屑日光所烁疑有焰生一丛之上日开数百朶虽繁而有艶且近而无香暮落朝开插枝即活故名之槿俚女亦采而鬻一钱售数十朶若微此花红梅无以资其色【出岭表异録】
　　红槿花
　　岭南红槿自正月迄十二月常开秋冬差少耳【出岭南异物志】
　　郍提槿花
　　郍提槿花紫色两重叶外重叶卷心心中抽茎髙寸余叶端分五瓣如带瓣中紫蕋茎上黄蕋
　　佛桑花
　　闽中多佛桑树枝叶如桑唯条上勾花房如桐花含长一寸余似重台状花亦有浅黄者南中桐花有深色者
　　贞桐花
　　贞桐枝端抽赤黄条条复旁对分三层花大如落苏花黄色一茎上有五六十朶
　　栀子花
　　诸花少六出者唯栀子花六出陶贞白言栀子剪花六出刻房七道其花香甚相传即西域薝卜也
　　山茶花
　　山茶叶如茶树髙者丈余花大盈寸色如绯十二月开
　　三色石柟花
　　衡山石柟花有紫碧白三色花大如牡丹亦有无花者
　　比闾花
　　白州比闾华其华若羽伐其木为薪终日火不败
　　木莲花
　　木莲花叶似辛夷花类莲色出鸣玉溪卬州亦有
　　郍伽花
　　郍伽花状如三春无叶花色白心黄六瓣出在舶上
　　木兰花
　　长安敦化坊百姓家唐大和中有木兰一树花色深红后桂州观察使李勃看宅人以五千买之宅在水北经年花紫色
　　异木花
　　唐衞公李徳裕尝获异木一株春花紫予思木中一嵗发花唯木兰
　　碧玫瑰
　　洛中鬻花木者言嵩山深处有碧色玫瑰而今亡矣【自郍提槿花下并出酉阳杂俎】
　　刺桐花
　　刺桐花状比图画者不类其木为材三四月时布叶繁宻后有赤花间生叶间三五房不得如画者红芳满树【谪缘陈去疾家于闽因语方风物去疾闽之泉州刺桐叶緑而花红房照物家未殷然与番禺者不同乃知此地所画者实闽中之本非南海之所产也出投荒杂録】
　　懐风花
　　乐逰苑自生玫瑰树下多苜蓿一名懐风时人或谓之光风风在其间常肃然日照其花有光采故名曰苜蓿懐风茂陵人谓之连枝草【出西京杂记】
　　踯躅花
　　南中花多红赤亦彼之方色也唯踯躅为胜岭北时有不如南之繁多也山谷间悉生二月发时照耀如火月余不歇【出岭西异物志】
　　凌霄花
　　凌霄花中露水损人目【出酉阳杂俎】
　　分枝荷
　　汉明帝时池中有分枝荷一茎四叶状如骈盖实如珠可以饰佩【出酉阳杂俎】
　　夜舒荷
　　灵帝时有夜舒荷一茎四莲其叶夜舒昼卷【出酉阳杂俎】
　　睡莲花
　　睡莲南海有睡莲夜则花低入水
　　碧莲花
　　唐室中太傅相国卢公应举时寄居夀州安丰县别墅尝逰芍陂见里人薪者持碧莲花一朶公惊问之答曰陂中得之卢公后従事浙西因使淮服话于太尉卫公李徳裕徳裕令搜访芍陂则无有矣又遍寻于江渚间亦终不能得乃知向者一朶盖神异耳【出尚书故实】
　　染青莲花
　　唐韩文公愈之侄有种花之异闻其说于杜给事孺休与湖州有染户家池生青莲花刺史命收莲子归京种于池沼或变为红莲因异之乃致书问染工染工曰我家有公世治靛瓮尝以莲子浸于瓮底俟经嵗年然后种之若以所种青莲花子为种即其红矣盖还本质又何足怪乃以所浸莲子寄之道士申匡图又见人以鸡矢和土培芍药花丛其淡红者悉成深红染之所益信矣伪蜀王先主将晏驾其年蛾眉山娑罗花悉开白花又荆文献王未薨前数年沟港城隍悉开白莲一则染以气类一则表于凶兆又何疑哉
　　三朶瑞莲
　　伪蜀主当僭位诸勲贵功臣竞起甲第独伪中令赵廷起南宅北宅千梁万拱其诸奢丽莫之与俦后枕江渎池中有二岛屿遂甃石循池四岸皆种垂杨或间杂木芙蓉池中种藕每至秋夏花开鱼跃柳隂之下有士子执卷者垂纶者执如意者执尘尾者谭诗论道者一旦岸之隈有莲一茎上分两岐开二朶其时谓之太平无事之秋士女拖香肆看者甚众赵廷画图以进蜀主叹赏其时歌者咏者不少无何禁苑中有莲一茎岐分三朶蜀主开筵醼召羣臣赏之是时词臣已下皆贡诗当时有好事者图以绘事至今传之
　　藕
　　苏州进藕其最上者名伤荷藕或云荷名或云叶甘为虫所伤或云故伤其叶以长其根近多种台荷实中又生花亦甚异也【出国史补】
　　莲实
　　石莲入水沈唯煎咸卤能浮之鴈食之粪落山中百年不壊相传橡子落水为莲【出酉阳杂俎】
　　芰
　　芰一名水菜一名藓苔汉武昆眀池中有浮根菱根出水上叶沦波下亦曰清水芰都有芰碧色状如鸡飞名翻鸡芰仙人鳬伯子常采之【出酉阳杂俎】
　　菱
　　芰今人但言芰菱诸解草木书亦不分别唯五安货五陵记言四角曰芰两角曰菱今苏州折腰菱多两角荆州有僧遗段成式一斗郢城菱三角而无芒可以挼莎【出酉阳杂俎】











　　太平广记卷四百九
　　钦定四库全书
　　太平广记卷四百十　　　宋　李昉等　编草木五
　　果上
　　柤稼树实　如何树实　　仙棃
　　绮缟树实　　波娑树实　瞻波异果神仙李　　　武陵桃李　　金李
　　汉帝杏　　　仙人杏　　　御李子
　　朱李　　　　兎头柰　　　脂衣柰
　　朱柰　　　　文林果　　　圣柰
　　木桃　　　　东方村桃　　仙桃
　　勾桃　　　　一石桃　　　偏桃
　　王母桃　　　食桃核　　　韶子
　　罗浮甘子　　天寳甘子　　北方枣
　　西王母枣　　仙人枣　　　仲思枣
　　波斯枣
　　果上
　　柤稼树实
　　东方大荒之中有树焉名曰柤稼柤柤棃也稼者株稼也昵也三千嵗作花九千嵗作实其花蕋紫色其实赤色亦髙百丈或千丈也敷张自辅东西南北方枝各近五十丈叶长七尺广五尺色如緑青木皮如梓树理如甘草味饴实长九尺围如长无瓤核竹刀剖之如凝得食复见实即灭矣言复见后实熟者夀一万二千嵗【出神异经】
　　如何树实
　　南方大荒有树焉名曰如何三百嵗作花九百嵗作实花色朱其实正黄髙五十丈敷张如盖叶长一丈广二尺余似菅苎色青厚可五分似絮如厚朴材理如支九子味如饴实有核形如枣子长五尺围如长金刀剖之则酸芦刀剖之则辛食之者地仙不畏水火不畏白刃【刃刀之属言地仙者不能飞在地従之法也出神异经】
　　仙棃
　　南方有树焉髙百丈敷张自辅叶长一丈广六尺名仙梨如今之柤棃但树大耳其子径三尺剖之少瓤白如素和羮食之地仙衣服不败辟谷可以入水火也【出神异经】
　　绮缟树实
　　东南荒中有邪【音耶】木焉髙三千丈或十余围或七八尺其枝有乔直上不可也叶如甘三百嵗昼落而生花形如甘花复二百嵗落而生萼萼下生子三嵗而成熟成熟之后不长不减子形如寒似冬也长七八寸径四五寸萼复覆生顶言发萼而得成实此不取万世如故若取子而留萼萼复生子如初年月复成熟复二年则成萼则复生子其子形如甘瓤少【音练】甘美食之令人身泽不可过三升令人防醉半日乃醒木髙人取不能得唯木下有多罗之人缘能得之【多罗国名】一名无叶世人后生不见叶谓之无叶也一名绮缟人见无叶谓之绮缟【出神异经】
　　波婆树实
　　波婆树出拂林国呼为阿萨亸树长五六丈皮色青緑叶极光浄冬夏不凋无花结实其实従树茎出大如冬有皮裹之殻上有刺瓤至甘甜可食核大如枣一实有数枚核中仁如粟黄炒之食甚美【出酉阳杂俎】
　　瞻波异果
　　瞻波国有人牧牛百余头有一牛离羣忽失所在至暮方归形色鸣吼异常牛主异之明日遂独行主因随之入一穴行五六里豁然明朗花木皆非人间所有牛于一处食草草不可识有果作黄金色牧牛人窃将还为鬼所夺又一日复往取此果至穴鬼复欲夺其人急吞之身遂暴长头才出身塞于穴数日化为石【出酉阳杂俎】
　　神仙李
　　防陵楚山有朱神李圃三十六所潘岳闲居赋云房陵朱神之李又李尤果赋云三十六之朱李盖仙李缥而神李红陆士衡果赋云中山之缥李是也【出述异记】
　　武陵桃李
　　武陵源在呉中山中无他木尽生桃李俗呼为桃李源源上有石洞洞中有乳水世传秦乱呉人于此避难者食桃李实者皆得仙去【出述异记】
　　金李
</div>
    <div class="pagination">
<a href="太平广记_page181.html">上一页</a><span>...</span><a href="太平广记_page177.html">177</a><a href="太平广记_page178.html">178</a><a href="太平广记_page179.html">179</a><a href="太平广记_page180.html">180</a><a href="太平广记_page181.html">181</a><span class="current-page">182</span><a href="太平广记_page183.html">183</a><a href="太平广记_page184.html">184</a><a href="太平广记_page185.html">185</a><a href="太平广记_page186.html">186</a><a href="太平广记_page187.html">187</a><span>...</span><a href="太平广记_page183.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
