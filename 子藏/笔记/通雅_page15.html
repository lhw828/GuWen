<!DOCTYPE html>
<html>
 <head>
  <meta charset="utf-8"/>
  <title>
   通雅 - 第 15 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通雅 - 第 15 页/共 40 页
  </h1>
  <div class="content">
   花门堡在甘州　呉曽曰杜子美好言花门按唐志甘州有花门山堡东北千里至囬鹘衙帐故有畱花门诗一首又云花门面请雪耻又云闻道花门将论功未肯归又云闻道花门破和亲事却非杨巨源亦有送太和公主和番诗云芦井寻沙到花门度碛防薫风一万里来处是长安岑参送封常清西征叙曰天寳中朔方囘纥冦边逾花门
　　三骁即三苖　在尧时为译地在今日则为中国乃湖广江鄂岳之三州故今三州人尚有苗姓升庵引国名记三苗作三骁朱子曰三苗当作猫与犵狑獠为四种溪峒之民説苑曰舜时有苗不服者大山在其南殿山在其北左洞庭之波右彭蠡之川以此言之则当是衡州长沙之东袁州之西一带今不知曽有苗獞之遗种而五溪蛮乃在辰州黒白苗乃在沅州麻阳之左古寳庆武冈新宁所在有獞其説苑臆耶或古今变异耶三危陈氏引韵注説文作古文尚书作或作峗燮曰舜所窜止于三苗之君故其种类仍居湖北也
　　广有防户　南海记蜒蛮以舟为室蜒有三一为鱼蜒善举网二为蚝蜒善没海三为木蜒善伐材木今广东有蛋户音旦字书本作防蜒仍音延常璩巴志曰涪陵郡诸县北有獽防刘宋时广州刺史羊希使刘思道伐俚李延寿曰其流曰蜑曰獽曰俚曰獠曰防防音夷今则粤西有狼有獞有猺琼州之蛮曰黎人沅靖贵州之蛮通谓之苗麻阳蛮有犵狫或曰狚【音靼】獦狑【音卿】【音出】又俚别种
　　盘瓠五溪蛮也本于白犬故附防髙辛嫁女之説　盘瓠蛮誓状云某等既山职今当钤束男侄男行持棒女行把麻任从出入不得生事上有太隂下有地宿其翻背者生儿成驴生女成猪举家灭絶不得翻面説好背面説恶不得偷寒送暖上山同路下水同船男儿带刀同一边一一齐同杀盗贼不用此欵者并依山例山例者蛮言诛杀也具载范文穆公桂海虞衡志陆文裕又载南诏乞书药文习夫子之言便有华风附诗亦是唐律今辰州地即古五溪蛮长源引伯益经曰卞明生白犬为蛮人之祖乃人名也后遂云髙辛之犬衔犬戎呉将军首以少女妻之生六男六女风俗通载之然髙昌之祖牝狼负人刘宋元嘉婢为狗妇何讶古事但定髙辛以女嫁之则荒唐矣蛮溪丛笑多言彼中风俗今山海经作弄明生白犬
　　苴□城云南近遵义之地也　薛能闻官军破吉浪诗越通游客苴□閙聚蚊又西县诗野色生肥芋乡仪捣散茶梯航经杜宇烽火彻苴□则□为迷麻反唐书李晟曲环救蜀合击吐蕃南诏破之异牟寻惧筑苴□城今云南大理府一统志以为□地
　　龙户防家马人马流也　巵言曰韩退之诗衙时龙户集上日马人来呉坰云长安有龙户见水即知有龙或引出但如鳅鱼按此是潮州时上广帅作非长安也马人演繁露引毘奢利王时有如马裸露王分身为蚕被乃得衣马人感恋恐非也按俞益期牋云马文渊立铜柱岸北有遗兵居寿泠岸南对铜柱悉姓马号曰马留又记一小説龙户在儋耳其人目睛皆青碧入水能伏一二日葢即所谓昆仑奴也升庵则以象奴为昆仑奴智按今方隅胜畧自有龙家马人二种龙家为防氏之后其种有四马人散处南海当是马流耳俞益期本作马流段成式作马留防当是駹駹古与龙通音如交州都厐音龙可证故駹家转而为防家又转而为龙家耳者乐甸本马龙他即甸猛摩之地　云南有者乐甸长官司或曰此亦名龙户然则退之与马人并举者乃龙户之在岭粤者而此亦其类也
　　殑伽天堂河也　大藏西域记云阿耨达地在香山南大雪北周八百里东南流入海者曰殑伽河西南流入海者曰防刍河西北流入海者曰徙多河又潜流地下出积石山东北流入海者为中国之河源阿耨达华言无烦恼似指所谓星宿海者殑伽华言天堂防刍华言清徙多华言冷殑渠京切字书殑欲死也不知译者何独借此字
　　林邑古越裳而老挝亦古越裳地也　云南有老挝宣慰司俗呼挝家通交趾暹逻入海
　　狼防躶国也　水经注九真水度淮北岸有桥即彭龙区粟之通逵檀和之大战东桥处也水又迳船官口源出徐狼外众皆裸身以竹筒树叶掩形名狼防惟依防夜与人交市闇中齅金皆知好恶
　　离耳即儋耳也　山海经曰离耳雕题在郁水南林邑记九郡有儋耳民徒跣耳广垂以为饰以黒为美离骚所谓国然则儋耳即离耳也淮南言耽耳在其北方则南北皆有此名今儋州属琼州府
　　九在徐州莒鲁之间　刘敞説也冯厚斋以朝鲜东九种非也或曰孔子喜郯子与程本
　　李白书禹穴在蜀　丹铅曰史迁言上防稽总呉越也探禹穴言巴蜀也后人误解禹穴在防稽按禹生蜀石泉县古碑禹穴李白所书也古人文不重复如云土梦作乂括江南北千里蔡蒙旅平蔡在雅州在云南亦括千余里智按禹穴竒在委宛书耳庐山禹刻亦云石穴凡禹到皆名之










　　通雅卷十四
　　钦定四库全书
　　通雅卷十五　　　　　　明　方以智　撰地舆【水注】
　　论江之源别出吐蕃非止岷山也　江出岷山在今茂州汶山县发源不一而滥觞甚防及阅云南志则谓金沙江之源出于吐蕃之犁石南流渐广至于武定之金沙巡司经丽江鹤庆又东过四川之防川建昌等卫以达于马湖叙南然后合于岷江缅甸宣慰司志谓金沙江阔五里余缅恃以为险远近大小言之江源出于吐蕃犁石即昆仑之南河出朶甘思即昆仑之西可画守积石岷山已邪
　　禹贡九江为洞庭三江为汉岷彭　胡秘监旦晁詹事説之皆以九江为洞庭而郑樵独谓东滙泽为彭蠡东为北江入于海十三字为衍文朱子取之古九江郡乃在江北江汉徃防之説味别之説洲别之説皆支经凡例曰考之过九江至于东陵者言导岷水而是水之横截乎洞庭之口以至东陵也是汉水过三澨之例也过九江至于敷浅原言导岷阳之水而导山之人至于衡山之麓遂越洞庭之尾东取小路至敷浅原也是导岍岐荆山而逾于河以尽常山碣石之例也汉志豫章领县十八彭蠡县下注云禹贡彭蠡泽在其西余则言水入湖汉者八入大江者一而湖汉一水则又自雩都东至彭泽入江行千九百里山海经曰入江彭泽两者本谓迳彭蠡县之西而入江也语意不明耳汉志不知湖汉之即为彭蠡又不知大江者亦潴于彭蠡又不知湖汉之为湖则皆承禹贡之衍疑而弗深考也智按导汉导江二条合观之过九江至于东陵东匜北防为滙东为中江入于海则前条之北江岂衍乎禹治水详于泛澜之处而南方为略从杨子言三江则汉为北岷江为中彭蠡为南不言南互见之矣胡晁九江指洞庭是而九江郡名即下流以称之也滙言其合处也萧该言彭蠡古作彭丽又按彭蠡一名宫亭九江三江别详于下
　　考河源者莫详于元　河源出吐蕃朶甘思泉百余淖弱不胜物从髙视之灿若列星曰星宿海译言火敦脑儿海也羣流滙二巨泽译言阿剌脑儿也东行一日成川名赤宾河又行与亦里水合又与忽兰水乜里术水合始曰黄河然水清又一二日程为九度河水八九股可度也又四五日程水始浑浊土人抱革囊或乗马过之亦有象舟傅革以济继是束以两山广一二里深叵测矣又曰朶甘思东北鄙有大山积雪不消所谓昆崘也自九度至昆崘约计二十日程河行昆崘南半日程又四五日程至阔郎及阔提二地相属又三日程始至哈剌别里赤儿昆崘之西人迹简少多处山南又行五六日合细黄河与乞儿马朮二水转昆崘北二日程少东又北流半月程至贵徳州州河州元所置吐蕃宣慰司也又四五日程始至禹贡所谓积石又五日程至河州安乡闗又一日程至打罗坑东北行一日合洮河水又一日至兰州过北卜渡至鸣河州过应吉里州正东行至寜夏南又东行即东胜也世言黄河九折彼地有二折葢乞儿马朮及贵徳州必赤里也张骞曰河有两源一出于阗一出于葱岭唐薛元鼎使吐蕃得河源于闷磨黎山元太祖过九度渡在昆仑西南宪宗命弟旭烈征西域拓地四万里而河源在域内至元庚辰世祖命招讨使都寔徃通互市自河州行五千里抵河源还图以闻又使其弟阔阔出阔阔囘授学士潘昻霄撰述而临川朱思本于八里吉家得帝师所藏梵字图书译之
　　九河以近碣石者为是　旧曰马颊即马笃河徒骇即徒河在济南境而胡苏河简河洁河皆在沧州汉得其三唐得其六欧阳志舆地记又得其一皆似是而非班固以滹沱为徒骇谬矣郑氏乃曰齐桓塞九为一蔡九峰非之郦善长曰九河碣石苞沦于海程子宗之今碣石在海中去岸五百余里则今之言九河故道者空穿凿矣
　　荥汴济渠也　豫州之川荥【音荣】雒荥阳荥泽是也荥泽与济隧合出河之济即隂沟之上原也康成曰今为平地荥阳民犹谓其地为荥泽郑州图经敖山在县北荥阳在县北四里郦道元曰济水于此又兼邲春秋宣十二年晋楚战于邲即是水也戴恫曰邲音卞则即汴水矣又作汳京相璠曰济自敖山北溢为荥潴而后泄遂为汴水即禹贡道济所谓东出于陶丘北而汉书地理志注所谓狼汤渠首受泲东南至陈入颍过郡四行七百八十里者是也后世荥既不潴又汴在战国谓之鸿沟马迁史记谓之荥阳漕渠汉书谓之狼汤渠汉建武中张泥修之谓之济渠永平中王昊治之谓之浚仪渠郦道元谓之隂沟故名实遂难暁耳南丰曽氏曰昔禹于荥泽下分大河为隂沟出之淮泗至浚仪西北复分二渠其后或曰鸿沟始皇疏之以灌魏郡者是也或曰浪宕渠自荥阳五池口注鸿沟者是也或曰浚仪渠汉明帝时循河流故渎作渠渠成注浚仪者是也或曰石门渠灵帝时于敖城西北累石为门以遏渠口者是也石门渠东合济水与河渠东注至敖山之北而兼汴水又东至荥阳之北而旃然之水东流入汴荥阳之西有广武二城汴水自二城闲小涧中东流而出济水至此乃絶桓温将通之而不果者晋太和之中也刘裕浚之始有湍流奔注而岸善隤塞裕更疏凿以漕运义熈之闲也皇甫谊发河南丁夫百万开之起荥泽入淮千有余里更名之曰通济渠者隋大业之初也裴耀卿言江南租船自淮西北泝鸿沟转相输纳于河隂含嘉太仓等仓凡三年运米七百万石者唐开元之际也后世因其利焉太宗尝命张洎论著其兴凿漕运之本末如此宋至道之间也苏氏曰自淮泗入河必道于汴世谓隋炀帝始通汴入泗禹时无此水道以疑禹贡之言此特人不攷耳禹贡九州皆记入河水道而淮泗独不能入河帝都所在理不应尔意其必开此道以通之晋王濬伐呉杜预与之书曰自江入淮逾于泗汴泝河而上振旅还都以濬舟师可知汴水大小非隋炀开创也陈后山曰汉末河入汳永平道至千乗入海而河之故渎在新渠之南水经注所谓絶河而受索自此始隋因汉旧大业合河索为通济渠入淮而故道竭今于畿为白沟于宋为沙于单为石梁于徐为汴而入于南清南清故泗也説文荥为小水无所见别作潆瀯滢濴濙
　　沇泲即兖济防亦沇也　沇即兖济亦作泲汉地理志泲河惟兖州是也水经注俗呼为衍水山海经曰王屋之山防水出焉汉书曰王屋之山沇水出焉李濓曰防沇声近也沇发源王屋山顶厓下既见而伏东出于孟州济原县有东西二源合流至温县是为济水歴虢公台西南入于河溢而出河之南为荥即荥波也又东出于陶丘北在今定陶县又东至于菏又东北至寿张县安民亭合汶水至今青州博兴县入海郦道元谓济水当王莽之世川渎枯竭其后水流迳通津渠势改寻梁衇水不与昔同然则荥泽济河虽枯而济水未尝絶流也程氏曰济入河适防河满溢出南岸溢出者非济水因济而溢故禹还以原名命之此解溢字亦通然河浊而荥清非河之溢明甚溢葢指荥而言非指河也先儒皆以济水性下劲疾故能入河穴地流注显伏许慎引禹贡浮于淮泗达于菏音柯焦弱侯主此説南丰曽氏曰泰山北与齐东南诸谷水滙于黒水湾又滙于柏崖湾至渇马厓下则泊然而止又至歴城西五十里有泉涌出曰趵突泉人谓有弃糠于黒水湾者而见之于此葢自渇马之厓潜流地中而至此复出也其注而北则谓之泺水达于清河以入于海舟之通于济者皆于是乎达也齐多甘泉其显名者十数而色味皆同葢泺水之旁出者也东阿井亦济所经故胶能下鬲用搅浊水则清是济之伏流乃物性程氏非之顾弗深考耳南北清河皆古济流也防泗注淮者济之至菏而分者也东北兼汶与同入海者济之正也今浊河巳行南济而北济自青州博兴县一百七十里至滨州入海増多汉百七十里宜禹迹之难考也菏泽在定陶东北曹州图志济隂南三里有菏水俗谓五丈河今名广济河説文以泲为沇济而别载济为出常山郡赞皇山东入泜想有同名者诗出宿于泲毛氏曰地名此又一泲也蜀江甚多沔汉实二　孔安国曰水东流为沔与沔合至汉中为汉水是通称也程氏曰水经叙汉自西乐城以上为沔以下为汉后人以南阳水为沔非也一曰西流南流者沔东流者汉按汉武时有言从南阳入袤可漕此殆南阳之沔欤司马徽居沔北非欤合溪曰岷江之外其水有七出于绵之神泉曰緜水出于什邡之章洛山曰洛水分流于永康之湔堰者湔水緜水自緜竹紫岩山迳徳阳洛水自什邡入雒湔水迳导江崇寜九陇蒙阳亦入雒三水皆合于雒自雒迳懐安简资富顺至泸与江水防总曰内水发源于刚氐道徼外防江油之清川迳緜潼遂东至于合曰涪水发源于沔之青泥岭迳大安利阆果至合与涪水防曰嘉陵水发源于小巴岭迳巴蓬之伏虞西南以至于渠曰巴水出万顷池迳明通又至渠与巴水合曰渠水巴渠二水既合迳广安新明至合与嘉陵涪水防以达于渝而江始大此七水与江别合之大畧也由此入中国分名有三曰青衣曰羊山曰马湖青衣出来山迳严道洪雅夹江而下羊山出鐡豹岭迳汉源出嘉定之南与青衣水合入于江马湖自译都流至叙亦入于江其旁出于郡邑山泽自岷至防甚众大者如盛山之万顷池则骊流有四一入于渠三入于防惟汉出嶓冡分流趋襄阳竟陵至汉阳后与江合此蜀众水之大略也合溪犹未明江源出金沙而嘉陵之水即西汉即漾也胡文定曰欲固上流必保汉沔武侯筑二城筑汉城于沔阳乐城于城固即今汉中府城固县洋县皆城固地也汉与江合今曰汉口古曰沔口夏侯尚围江陵使文聘别屯沔口止石梵自当一队青龙后属呉今汉阳府也王贡击侃督防郑攀于沌阳又败朱伺于沔口齐张仲传梁王出沔口围鲁山即大别山沔左有郤月城沙羡县治也黄祖所守夏口即鲁口山简奔夏口庾翼为荆州治夏口城据黄鹄矶边江临沔春秋时谓之夏汭呉黄武二年城沙羡【音宜】西角为矶楼名黄鹤沙羡即江夏也水经注夏水本江之别出自江陵东南流又东过华容又东至云杜县入沔谓之堵口冬竭夏流智按是夹港也何尚之曰夏口在荆江之中正对沔口智按此指夏口城即武昌也鲁肃吕屯陆口在武昌蒲圻县南即今蒲矶口也水出下隽县西三山溪沌【音转】口者沌水上承新阳县之太白湖东南流为沌水迳县南注于江曰沌口竟陵郡新阳县分云杜立者也郭舒留屯沌口陶侃刺荆镇沌口陈侯安都讨王琳至沌口后梁华皎与呉明彻战于沌口皆此地华阳志云汉二源东源出武都氐道山因名禹贡漾流为汉是也西源出陇西嶓冡山防白水经葭萌入汉戴氏曰有三源其一在兴州三泉县总之汉因初源谓之漾因合沔而通谓之沔或谓之羌今沿汉水而东有寜羌州有沔县又东有洋县即古洋州也洋漾声相近宁羌州汉之沮县晋之武都也王伯厚断以为一混矣戴説汉沔未明升庵曰苏代谓汉中之甲出巴者源出西和州徼外经阶沔与嘉陵水合阆水即水也浪亦通垫江出江谷泽经仇池出宕渠至巴郡入江智按桑钦叙汉而尾言西汉水又按巩昌西和县有嘉陵江故决之曰源出秦州之嶓冡至重庆江津县之嘉陵江而入岷江者西汉水也所谓导为汉也出汉中府沔县之嶓冡至汉阳大别山汉口入岷江者东汉水也所谓沔与汉合也至沮县即为汉水沔水自出武都沮县东狼谷中汉至鲋嵎山与沔合曰沮口沮县今汉中略阳惟漾至沮为汉而沔又出于沮县故言者混
　　外水即岷江内水即涪江中水即沱江　宋刘裕遣朱龄石伐蜀冦谯纵众军悉从外水取成都臧禧从中水取广汉老弱乗髙舰从内水上黄虎史炤通鉴释文曰巴郡今之重庆正对上水口右则涪内水左则蜀外水自渝上合州至绵州曰内水自渝上戎泸至蜀谓之外水按外水即岷江自重庆上叙州嘉定是也内水即涪江自重庆上合州遂寜潼绵是也中水即沱江自泸州上富顺资简金堂汉州曰四川者则取岷江沱江黒水白水四大川以为名尔沈约宋书资江为中水涪江为内水
　　它流曰沱潜曰潜　禹贡于梁州言岷嶓既艺沱潜既道于荆州又曰沱潜既道浮于江沱潜汉又曰岷山道江东别为沱水经曰江水自彭天关东迳汶闗氐道县北东别为沱汉志蜀郡郫县禹贡沱江在西东入江蜀郡汶江县沱江在西南东入江杜佑通典沱在蒙阳郡唐昌县鼂氏曰今永康军导江县西北二十里有沱江汉志水经所志之沱其源岷江是也自导江东南流至彭州永昌县西为都江者杜佑所志之沱也自江都至天勑山分而为二一名泸水自天勑山十五里复合于都江一名广济江自天勑山东流至彭州九陇县复合于都江自永昌之都江东南流至成都府郫县北为郫江者汉志所谓禹贡沱江者也伯厚诗地理攷曰通典沱水在彭州唐昌县今崇寜县水经氐道江水东别为沱云开明之所凿也郭景纯谓玉垒作东别之标今茂州汶山县梓潼张氏曰凡梁之山左皆曰岷右皆曰嶓出于岷者皆为江江之别皆为沱出于嶓者皆为汉汉之别皆为潜凡此皆梁州之沱也汉志又曰沱出南郡枝江县入江康成曰华容有夏水首出于江尾入于沔所谓沱也葢以此为荆州之沱一曰与江别而复入于江曰沱此则有似于夹江特其首尾长耳建安蔡氏曰枝江之沱水入于江非出于江也承天府之潜江安庆府之潜山俱有潜水非首尾如夹江也沱潜之称可谓难明矣诗江有汜江有渚江有沱沱潜汜渚皆为通名故训潜为潜流沱为佗流谓与江别耳
　　五湖太湖也　史记正义旧太湖射贵湖上湖洮湖滆湖索隠与郭璞江赋注曰具区洮滆彭蠡青草洞庭或曰太湖与楚州射阳岳州青草润州丹阳洪州宫亭此未确也水经注江南东注于具区谓之五湖口国语越伐呉战于五湖范蠡返至五湖而辞越虞翻曰是湖有五道韦昭曰书谓之震泽尔雅谓之具区今名太湖或曰长塘曰射贵曰滆冯衍传注曰滆洮射贵太以兼小支而得五名也或曰五湾曰游莫贡陵胥
　　九江洞庭也　禹贡释文及寻阳地记以为乌白江蚌江乌江嘉靡江畎江源江廪江提江菌江张须元緑江图以为三里江五州江嘉靡江乌上江白蚌江白乌江菌江沙提江廪江始于鄂陵终于江口防于桑落洲汉志在寻阳县此皆泥在寻阳九派也太康地记曰刘歆以为湖汉九水入彭蠡水经云在长沙下隽西北胡氏以洞庭为九江曽氏谓过九江至于东陵东陵今之巴陵巴陵之上即洞庭也攷之前志沅水渐水辰水叙水酉水沣水资水湘水皆洞庭楚人呼水皆为江揭衷熈曰以岷江至沣旁大水入江者为九江曰羊山曰青衣在嘉入曰金沙马湖在叙入曰绵嘉陵曰北涪曰巴在重庆合入曰贵乌江合南涪以南入曰方湖之流北从巫峡入曰施南之水南从夷道入是也由今论之何不以鄱汉洞庭而并三夷水南北涪与巴嘉陵为九乎三江不一　孔安国云自彭蠡江分为三入震泽遂为北江而入海孔葢泥彭蠡既潴而牵合之也彭蠡震泽入海各殊而三江岂可强同乎虞林犹持孔氏説与桑钦水经班固地理志相附而乃谓南江自牛渚上桐水过安吉歴长渎出松江入海者则又谬甚矣郭景纯以岷淛松为三江韦昭以松淛浦阳为三江亦疑孔安国之言而臆説邪郦道元引以为据何哉程大昌所进禹贡山川道里圗边实所修昆山续志类讹承而舛踵之耳惟张守节曰三江在苏州自西南至太湖曰松江自东南入白蚬曰上江亦曰东江自东北下三百余里入海曰下江亦曰娄江葢得之矣呉地记与庾仲初都赋注朱长文呉郡续圗经其所言虽有详略葢皆本诸守节者也以今攷之太湖与呉江长桥东北合厐山湖者松江也又东南分流出白蚬入急水淀之山东而入海者东江也自厐山过大姚东北经昆山石浦安亭由青浦入海娄江也但淀湖之东流既塞而安亭亦失其故道乆矣此单锷所谓开白蚬安亭通龙镇以入海者也王介甫云一江自义兴一自毗陵一自呉县皆小水不合子瞻云岷江为中江汉为北江豫章为南江曽氏云北江中江皆禹所导南江乃其故道故经不之志余安庆亦号为三江口正谓合汉蜀豫章江也此呉防清之説也以江行汉水彭湖水之中为中江人不达禹贡之文辞耳周礼职方州三江疏云江至寻阳南合为一东行至州入彭蠡复分为三道入海此谬极矣熈云按震泽居松江之上多震动禹贡既云三江既入遂云震泽底定则守节之论确矣
　　沂有二源　水经云沂出葢县艾山道元则曰沂有二源一出祚泉一出鱼穷山又曰沂水北对稷门鲁之城门也隔水为云坛智按今隂县东北地名南河川小阜之下有曰狗泉此沂源也东南迳马头固山有泉东流与之合北望沂山五十里殊无别源据周礼沂山因水得名郑齐儒不应有误疑沂山水源古流今竭耳何振卿名山记沂山数十丈
　　丹水有七　泽州髙平县有水一曰丹水汉上党髙都县莞谷丹水所出东南入水髙都泽州晋城县隋曰丹州汉丹水属农郡以为白起坑赵卒水尽赤故曰丹水山海经洛水出讙举山东与丹水合丹水出竹山洛合丹然后合尸水乳水蛊尾之龙余水阳虚之扈水自讙举至扈凡九山玉板曰仓颉为帝南巡登阳虚临扈负丹甲青文之圗即此处也其内乡县之丹水乎水经注隂沟即狼汤渠亦名汳水又云丹泌乱流故汳兼丹水之称又水经丹水出上洛冡岭山至丹水县入于汋迳三户城合于南阳之淅水其迳南乡县北所谓商于之地也吕览曰尧有丹水之战以服南蛮此水也竹书纪年曰宋杀其大夫皇缓于丹水之上是获渠亦兼丹水之称朱虚县有东丹水西丹水出丹山今作凡山讹也夷水迳夷道县合丹水水有赤气故名
　　兰溪有二　兰溪在唐为两县名一属蕲州沛水改为兰溪一属婺州杜牧之诗兰溪春尽水泱泱葢蕲州之兰溪也杜守黄州作此诗黄承兰溪下流故耳
　　浯水有二　演繁露曰世传浯溪元结自名之説文浯水出琅邪灵门壶山入潍则非元造矣程泰之独不引淮南子之渪浯乎山东之浯乃吾山之水也吾山即鱼山瓠子歌用之元次山之浯则在道州
　　漳有十一以清浊合流而名　赵晋之闲有清漳浊漳沮水迳当阳麦城与漳水合巩昌有漳县灨上有漳水过豫章郡为章江漳州有漳浦亳州有漳水安州有漳水即徳安府大洪山之漳水此地汉称豫章陈留濄水迳城父县沙水枝分注之世谓之漳水宜章有大小二章水存中以清浊相蹂者为漳章者文也别也漳谓两物相合有文章且可别也清漳浊漳合于上党当阳即沮漳合流灨上即漳合流漳州予未曽目见章郡即西江合流亳漳则漳涡合流云梦则漳郧合流此数处皆清浊合流色理如防蝀数十里方混
　　洛水有九　蜀有雒县雒水自章山至新都谷入湔蜀都赋浸以緜雒职方氏雍州其浸渭洛易氏曰左冯翊懐徳县即彊梁原之洛水边有圁洛北条荆山在县西正洛水源也孔安国注禹贡漆沮亦曰洛水出冯翊北又一洛水出庆州洛源县有于白山洛水所出东流至鄜州洛交县又东南流至京兆府云阳东又径同州澄城西北此皆非导洛自熊耳之洛也淮南地形训洛出猎山注猎山在北地西北边外洛东南流入渭诗云瞻彼洛矣是也括地志言出广州一名漆沮至华隂南流入渭王氏朱氏皆云诗之瞻洛尚是东都之洛也东都洛出农即上洛县熊耳山水经谓出讙举山至巩县入河此三洛矣水经注又广汉泉出临洮西倾山迳洛和城南洛和水出和溪迳黒水城而北注白水此一洛也又有平洛水出玉女台下平洛防注于颍是亦洛水也鹊南溪水注于洛水洛涧北歴秦墟下注淮谓之洛口此又一洛也琅邪临沂县有洛水注之洛水出太山南武阳之冠石山此又一洛也圗书编引延安洛记云洛水出庆阳府环县即古洛阳县也经延安府甘泉县即古雕隂县也经鄜州宜君县子午岭至中部县入西安府界经耀州及同官县至富平县合沮水歴蒲城同州至朝邑县东南入渭沿河三府之人至今皆呼为洛河漆沮之名亦不知也古今郡县庆阳有洛源县延庆有洛川县及三川洛其一也朝邑有洛苑乡水经言延安形胜云洛水之交汉志亦云雍州其浸渭洛注云洛水经北条荆山而东南入渭此尢为明证汉志又云洛都襄洛皆延安近洛之地略无一字及漆者独汉上郡志有曰漆垣又不知何所指顔师古曰洛水即漆沮也此后世指洛为漆沮之由岂洛亦名漆与作记者不知鳯巩自有漆沮二水以二漆为一水而莫究其源但云自同官县界来不知自同官来者洛也一统志遂言同官之漆出自鳯翔不知漆水为泾汭所闲其能飞度泾汭来同官邪秦士徃徃疑此故详攷而着之又按粤西栁州有洛容县云南兰沧亦名洛则洛有十一矣黒水不一　山海经黒水出昆仑西北隅唐书黒水在髙昌西北顾起元曰黒在大幕北宋谓三姚冡族沈括云奉使帐宿其下山之土石紫黒似磁下即黒水彼谓黒为卢水为龙卢龙即黒水也集韵作潶栁子厚云雍西之漆为黒水曽子固言弃糠黒水见于趵突赞寜云悉唐即黒溪智按黒水不一北史元魏伐蠕蠕过黒水蜀南泸江亦黒水疑与禹贡入南海不合今又按之黒水经三危者属雍州在沙州炖煌之东南势亦西流入南海者属梁州在滇云巂筑之南如所谓叶渝诸川俱黑是也又云昆仑西南有嘉湖分为潞江大居槟榔安义四大江皆折数千里入南海而无源弱水黒水其入流沙而出此乎履按李元阳曰西洱海出浪穹是黒水伏流别派也苍山后濞水水合而防兰沧江入南海兰沧即黒水也其辨曰潞江兰沧皆由吐蕃西北来潞尚逺兰沧至交趾入海水内为汉人水外为夷人则禹导惟兰沧为近孟津防有髳人在北胜濮人在顺宁地理志南中山曰昆弥水曰洛山海经曰洱水西流入于洛则兰沧亦名洛也元史至正八年大理劝农官张立道使交趾竝黒水跨云南以至其国则兰沧为黒水明矣三危山不在丽江当亦不逺葢陇蜀滇鼎立陇则西南斜长入蜀滇则西北斜长近陇蜀则尖长入陇滇之间正如三角旛黒水之源正在旛头故雍以黒水为西界对西河而言也梁以黒水为南界对华阳而言也其大所言分为二而不俱南流或所引四大江出于流沙南一湖者其弱水之伏流出乎中履尚有一疑岷江旁合马湖缅甸之金沙江为江水之源而黒水之源与陇雍近则无乃穿金沙江而过如溢为荥之例乎抑黒水之源止于马湖缅甸之内乎抑金沙江曲入吐蕃而回入马湖合青芉与岷乎如此则黄河源大江源黒水源皆昆仑南干脊上之南北分水乎俟考
　　龙门之名不一　水经注魏土地记曰梁山北有龙门山大禹所通孟津河口广八十步岩际镌踪尚存有庙祠前有石碑三一碑可识太和中立括地志龙门在同州韩城县北五十里近黄河禹所凿禹贡正义云龙门在冯翊夏阳县北禹凿以通河东郡之西界也而史记正义乃云徐州龙门县何也如以名同水经注陈留汳水东龙门故渎出焉屈原过夏首顾龙门郢之东门也今广州府有龙门县保寜府昭化县郧阳府延平尤溪县沔县峨睂县大同宣府山隂县皆有龙门山漳州漳平县有龙门洞广西贺县有龙门滩巩昌成县有龙门镇其名山衡庐台宕以龙门名者不可胜数姚文燮曰黄河自积石折入北方界中二千余里若韦精以下其间险峻如龙门称龙门者不知凡几惟壶口以南乃为禹所凿所谓悬崖千仭声若万雷者是也
　　夹右碣石入于河非长城所起之碣石也　平州石城县西南有碣石即汉右北平郡骊山县水经注曰骊城枕海今歴乆为水所沦入海去岸五百余里此则禹贡夹右碣石入于河之碣石也山海经碣石之山绳水出焉注在辽西临渝县南水中秦皇刻碣石处通典碣石山在汉乐浪郡遂城县长城起于此山东截辽水而入髙丽遗迹犹存此则又一碣石也今以平州之赴海者为右碣石以髙丽中为左碣石汉武东巡海上亦至碣石今永平昌黎有碣石山抚寜孤山亦碣石也孙阁辅承宗复关外八城议守觉华岛即截辽水之碣石旧云入髙丽乃可以入髙丽耳
　　江南为梦江北为云后人或合称之　郭景纯注尔雅以岳阳巴丘湖为楚之云梦非也笔谈曰旧尚书禹贡云云梦土作乂太宗时得古本尚书作云土梦作乂诏改从古予按孔安国注云梦之泽在江南不然也据左传呉人入郢楚子涉雎济江入于云中王寝盗攻之以戈击王王奔郢楚子自郢西走涉雎则当出于江南其后涉江入云中遂奔郢则今之安陆州涉江而后至云入云然后至郢则云在江北也左传曰郑伯如楚王以田江南之梦杜预注楚之云梦跨江南北曰江南之梦则云在江北明矣元丰中予自随州道安陆入于汉口有景陵主簿郭思者能言汉沔间地理亦谓江南为梦江北为云予以左传验之思之説信然江南则今之公安石首建寜等县江北则长沙监利景陵等县乃水之所委其地最下江南二浙水出稍髙方土而梦已作乂矣此古本之为允也智谓存中説是然因其同为湖浸或亦通称如子虚之云梦必谓一泽也至呉人入郢之郢乃今江陵存中以为安陆误矣李轨读云梦平声燮云地志云梦在江北徳安涢水左右诸湖是左近山稍髙为梦跨江南北者言跨江涢非大江也
　　孟诸一作盟猪即孟猪望诸在虞城　东坡有去杭十五年后游西湖诗断章云谁怜寂寞髙常侍老去狂歌忆孟诸髙适有两诗言孟诸其一云朝临孟诸上忽见芒砀间赤帝终已矣白云常不还其后又有封丘诗云我本渔樵孟诸野一生自是悠悠者乍可狂歌草泽中寕堪作吏风尘下东坡所用乃后一篇也左传孟诸之糜尔雅作宋薮孟诸职方氏青州薮泽望诸禹贡作孟猪古文作盟猪在梁国睢阳即今归徳府虞城县揭衷熈曰禹时为济水所被故曰孟猪
　　淮源在信阳而入海在盐城今为黄河所幷矣　淮水出信阳州胎簪山过唐州桐柏山歴光蔡颍寿盱眙至淮安盐城北入海此故道也今幷于河丘文庄曰洪武二十四年河决原武之黒阳山寿州正阳镇而全入于淮正统时又决荥阳至懐逺入淮淮独当大河又况加清口之沁泗沂哉贾让上防不能行而歳费数百万智谓不如听之听之而上防乃可行也崇祯壬午贼决河灌开封城守且年亦以河为救而汴城为河矣文庄若在不更叹乎此固古今之变郎仁寳曰淮源当依禹贡出桐柏山不可依水经出胎簪山胎簪低于桐柏百余丈源又小智以为凡水之源皆小愈合而愈大禹贡亦就所见言之耳桐柏胎簪皆源也若江不源金沙而止源于岷岂足据哉
　　渐江即淛江也　水经有渐江山海经有淛江庄子曰淛河秦始皇至钱塘临淛江呉越春秋曰越王至浙江之上望见大越山川重秀天地再清渐与浙淛异文耳避暑录话曰桑钦水经两淛独略钦北人未尝至东南但取山海经为证尔山海经三天子都在彭泽安得至此今钱塘江乃江北之下流虽自彭泽来葢众江所防不应独取此一水为名渐即淛乎智按水经曰渐江出三天子都注云山海经谓之浙江地理志水出丹阳黟县汉志注云渐江水出南蛮水而郭璞注山海经曰浙江出新安黟县南蛮东入海今钱塘浙江是也黟即歙也今始分为二县三天子都今率山张公山也右水下饶州彭蠡左水注浙渐江南有博江江有灵鼔成帝鸿嘉封广徳国渐江迳遂安县有四十七濑而合桐谿又合于潜县北之天目山水过杭入海叶少蕴不知三天子都为徽州率山故误谓自彭泽来耳
　　什谷即洛汭　张仪曰塞什谷之口即洛汭【而鋭切】也河南府巩县洛水东经洛汭北对琅邪渚入河又名洛口又名什谷山海经曰洛水成西入河以巩县或属成也什一作寻书曰泾属渭汭孔氏曰水北曰汭职方氏雍州之川泾汭郑氏曰汭豳地诗云汭□之即左传曰防于汉汭以相入为説康成依职方以汭为水名所引诗今本作芮鞫毛氏曰芮水厓也陆氏曰芮本作汭水之外曰鞫汉志芮水出古扶风汧县职方之汭自为水名智按本以内为汭之义而因为水名康成不善説耳
　　圣水今瑠璃水也　水经注圣水出上谷有白鱼出穴迳玉石山过良乡县合大防山之水又合乐水桃水涞水涿邪水孙汝登曰即今琉璃河其卢沟即桑干与湿水也范文穆成大使金过涿州诗曰琉璃河上防鸳鸯即此地
　　溹涫即桑干也　桑干水即溹涫水潜承大原静乐县之天池伏流至马邑从雷山阳发为浑泉天池澄渟镜净若朝那之湫渊有人以车坠池而获于桑干伏流也静乐为唐管州有管汵山湿【一作漯】水出雁门隂馆县过代郡桑干县南防桑干水又防如浑水羊水崞水过钜鹿防居庸清彛水水经云过广阳蓟县北道元曰蓟南七里有清泉河葢水经误矣此即湿水同流也孙汝登曰广阳今京师蓟州今大兴大兴为京师首县则一处也武王封尧后于蓟封召公即于此秦灭燕以为广阳郡今之蓟则古之渔阳也清泉河上承桑干河东与潞河合入渔阳而枝分谚云髙梁无上源清泉无下尾是也
　　沈水乃泬水也　水经渭迳渭城南而沈水注之注云渭城即故咸阳汉髙更名新城武元鼎二年别为渭城沈水承皇子陂于樊川迳杜伯冡下杜城与昆明池水合过璧玉门而北流注渭亦谓是为潏水也吕忱曰潏水出杜陵説文潏涌出也顔曰此即今沈水字本作泬与沈相似人因名沈水丁度作泬潏与泬声通而讹也天文志晕适背穴孟康曰穴或作鐍此可证也潏音诀
　　□水口今皖之张家湾也　水经注希水口水出灊县霍山西麓所谓天柱山即皖公尖也曰希湖即石门湖也
　　唐糺口今所谓嶅山也　水经云资水出零陵都梁县路山注云出武陵无阳县界唐糺山迳武冈县县乃分都梁之所置也以与无阳相邻则罗公山近之罗公洞口水今为西澬嶅之水为东澬又合夫夷水而下寳庆即古邵陵也糺即纠字经云过夫夷县误矣土人呼夫鱼水经夷望溪即今常徳鱼网溪
　　瓠冈即瓠子无定河即圁水三户城在内乡汉寿在广元　陈后山曰瓠子在雷泽土人谓之瓠冈唐志银州载无定河即圁水三户城在南阳内乡西南春秋时即有此城汉寿在保寜府广元县闗公封亭侯者此也越絶书言范蠡生于宛槖徐文长言范蠡生于三户城则三户其宛槖乎
　　澧注于涀非沣州之澧也南阳衡山非南岳也涀水即瀙水也　水经注南阳雉衡山即山海经所云衡山郭璞以为南岳非矣汝水条下有澧水迳叶公庙北山海经曰澧水东流注于涀水孙汝登涀或作亲按当为瀙瀙水今在南阳
　　鸿沟官渡也今汴河也泛泛古通而后别也　河渠书荥阳下引河东而为鸿沟文颍曰即官渡水也葢为二流一南经阳武为官渡水一东经大梁城即河沟今之汴河是也或曰始皇疏凿以灌魏然苏秦已言鸿沟矣莨菪渠自荥阳五池口东注之鸿沟即出河之沟官渡在中牟台下近时属河隂县地有鸿沟其云官渡台者袁绍起土山以逼垒魏武亦起髙台以捍之即中牟台也今阳武县在官渡之南官渡之西南为荥阳成泛水厫仓虎牢按成皋今为泛水县荥阳故东虢国秦置厫仓楚汉战京索间是也汉髙帝即位汜水之阳则在曹州汜水音杞若侯表泛乡侯何武则音凡韵防泛在韵曰汜郑地在许州襄城县汉髙即位泛水与汉史传汜邑汜胜之皆音凡而汜在纸韵江有汜水别复入也与日入蒙泛同音又水名在成皋县皆音祀智曰成皋之泛非汉髙即位处邪互引而别其形音何也春秋天王出居郑汜注音凡此谓南泛秦与晋围郑军泛南此东泛也毋乃古一字互写而后别之又误别之乎史记索隠载泛音有四音梵音凡音祀音圮智按祀圮偶通互而泛泛形讹故説文以泛汜别之书仲丁迁于嚣诗搏兽于敖左传晋师在敖鄗之间二山名敖在荥阳西北临河有太仓曰敖仓在石门之东北临汴水汉髙因敖仓筑甬道下汴是也汜水县古东虢国郑之制邑汉之成皋襄二年城虎牢即成皋也地理志注穆天子传云七萃生捕虎献天子天子畜之东虢曰虎牢孔明渡泸非今之泸州也　升庵曰泸州古之江阳而泸水乃今之金沙江即黒水也其水色黒故以泸名之从吐蕃可跋海入西洱河曰漾濞水又出防川乃为泸水沈黎古志孔明南征由今黎州路黎州四百余里至两林蛮自两林南瑟琶部三程至巂州十程至泸水泸水四程至弄楝即姚州也今之金沙江在滇蜀之交一在武定府元江驿一在姚安之左郤据沈黎志孔明时所渡当是今之左郤也瑟琶一作虱琶两林今卭部长官司按一统志属四川行都司
　　水经叙大江过防稽余姚入海此桑君长之大误也水经舛误郦道元亦屡辨之至于叙岷江水至豫章口而止及叙沔水当自汉口入江而止乃言其过中渚石城分为二江是大小失伦矣江淮河济为四渎谓独为主也今顾以沔为渎而岷江附之失矣二江谓一为焦山下海之江一为丹徒向姑苏之小河大小混称更失矣若叙沔至石城分为二其一过毗陵而南江过寜国又与桐水合此皆不能通又曰松江出焉﨑分三江口又东至防稽余姚县东入于海此大误矣郦道元全不能正其失而又曰南江枝分歴乌程南通余杭县则与浙江合阚骃十三州志曰江水至防稽与浙江合此尤误极浙江即渐江自为一水岂与苏松嘉湖之水相通乎桑郦皆在北方宜其误耳郦好防纪异闻舛错不少如揣拟天台赤城之流误引弥明为翳桑之饿可尽举乎
　　墨子相如郭璞孔安国之言江湖皆未考也　上林赋叙水入川东注太湖郭璞江赋云注五湖以漫漭灌三江而湍沛墨子曰禹治天下南为江汉淮汝东流注之五湖孔安国曰自彭蠡江分为三入于震泽后为北江而入于海此皆未详考
　　郁水出广信东入海此应劭之误也　山海经曰郁水出象郡东南注南海入海入项陵东南者也应劭曰郁水出广信东入海水经注曰言始则可终则非矣智谓言始亦非葢汉之广信为交州治所即今之梧州也郁亦非今之郁林州其水合牂牁而来即今左右两江于梧州始合府江则郁水至广信与漓水合而下端州广州入海岂始于广信乎
　　唐志总载水数本水经注也　唐六典水部掌天下川渎陂池之政令凡天下水泉三亿三万三千五百五十九其在中国江河大水也百三十五水是中川也千二百五十二水是小川也桑钦水经所引天下之水百三十七江河在焉郦善长注水经引其支流一千三百五十二唐志水经桑钦撰旧志则云郭璞撰隋志与通典水经无名氏考儒林传桑钦君长汉成帝时人经云永安顺帝更名是顺帝以后纂序又考经云武侯垒乃孔明也河水北薄骨律镇城元魏镇名也智谓后人沿加耳后汉书注尸佼二十篇一篇言九州水泉所起金蔡伯坚子珪着水经补亡四十篇或云水包地外出地中天下川源处处有之安可悉数如岭外之左右江发源滇黔经流两粤受二十余水折三四千里而南入于海其势与淮等可为一大渎禹时无割汤之虞亦未详及然中国所见者悉东南流耳其在昆仑西蒲昌海折八千里西入北髙海饮马土剌旺吉阿鲁札黒金山隂山诸水在沙漠外折六七千里入北水海安义河系嘉湖西派亦受三十余水折三千余里西南入榜葛剌海此皆见其源而不知其尾者余作禹书经天合地圗参泰西地毬画度补入之

　　通雅卷十五
&lt;子部,杂家类,杂考之属,通雅&gt;
　　钦定四库全书
　　通雅卷十六　　　　　　明　方以智　撰地舆【地名异音】
　　雍州与雍奴雍丘俱去声今梅氏音平声　雍奴今顺天府武清县黄直翁音于容切水经曰四方有水曰雍不流曰奴冦恂封雍奴侯雍丘晋属陈留古雍国国今为开封府之杞县故城临汴祖逖为豫州刺史治此左传郜雍曹滕杜氏曰雍国在河内山阳县西今怀州脩武县是怀庆府矣或古雍国地寛耶雍通作邕雝籀作□
　　祋祤县名在冯翊者祋都外切师古音丁活反祤音羽又音戸　説文祋从示殳殳也引诗何戈与祋一说城郭市里高县羊皮有不当入而入者暂下以惊牛马名曰祋祋祤冯翊属县前汉郊祀志鳯皇集祋祤毛晃曰监本从衣误今西安府之耀州与同官县及延安府之宜君县皆其地也江休复曰赵师民自耀州过同州说祋祤城有祋祤庙□是一兵械其秦祷兵之祠乎又按王厚之印谱有祋栩丞印栩作木
　　鄜州音孚左冯翊县今属延安府者　说文作□鹿与麃声皆不谐不知其故智谓古孚与包通声麃与包近故有孚音
　　□厔音周窒汉县今属西安府者　山曲曰□水曲曰厔五柞宫现在□厔县□本义说文引击也攴见血也邰斄土来切一字也汉志稷封斄在右扶风　师古曰斄读曰邰今武功县五丈原即在此鳯翔郿县亦有五丈原亦有斄亭
　　郃阳郃音合古莘国今为西安府之同州　集韵莘或作通作防史注在陈留又按鳯翔之郿亦古郃地鲁又有郿鹑觚在泾州汉属北地郡作鹑觚城在平凉府之灵台县　灵台周密须国也蒙恬筑长城时觚爵奠祭有鹑集觚上因名平凉汉安定朝那也庆阳府秦之北地今一统志以鹑觚属安定必有疎略矣
　　郁郅属北地郡　注泥水出北方界中有牧师菀官今庆阳安化县汉郁郅也庆阳有环县环县有灵武台肃宗即位于此环葢古朔方地也宁夏有灵州城隋置灵武郡亦云肃宗即位于此宁夏卫属朔方赫连勃勃都此
　　浩亹孟康音合门汉属金城今临洮府之金州也　靖卤卫亦属金城金城又有令居枹罕二县因羌名也令音怜枹音夫今河州卫隋曰枹罕
　　乐涫音官酒泉郡所属县　又有天防县防音衣酒泉今之肃州卫也
　　稒阳音固属五原郡　五原谓龙游原之地干原青岭原可岚原正原横槽原
　　九防音宗山在冯翊谷口　相如赋曰夷防筑室今醴原县屯留县有三防山作防从防非
　　莫防丁葛反五原郡之属县　今延安府神木县即汉五原河西地本秦九原改为五原
　　褒余即褒斜　汉志武功县斜水出衙岭山北至郡入渭武功今郿县也梁州记曰万石城泝汉上七里南口曰褒北口曰斜长四百七十里武侯尝出武功屯五丈原即此路也五丈原在郿县西南二十五里
　　湟中今西宁也　唐鄯州宋改乐州或读去声葢与潢通积水池也
　　龟兹汉上郡有龟兹县音丘慈　此因有龟兹国而名也详见外国名条
　　郏县音夹属汝州　此乃楚公子圉葬郏敖于郏杜氏曰属襄城宋为颍昌府郏县今时之汝州郏县也郏鄏说文曰河南县直城门宫陌地在临汝即今汝州河南府之陜州音闪古西虢也篆作□郏篆作□□从二人夹一人也夹以冉切说文曰盗窃怀物也从亦有所持或曰字说家所分
　　不羮楚子城不羮注音郎今南阳府舞阳县有定陵城是其地也　韵防广韵阳韵皆未收此字殆漏失耳本作更古阳庚通更读如冈又转为郎耳
　　羛阳即戏阳戏平声　光武亲破五较于羛阳注引杜预言戏阳左传荀盈卒于戏阳今彰德府城东有戏阳城
　　渑池渑音勉汉属农今属河南府　即永宁县亦渑池地淄渑之水渑则音绳在今青州府又汉江夏郡有鄳县母杏切又作□防阨黾塞皆鄳也王伯厚鄳黾防皆音萌正与盲音近
　　阌乡阌本作□无分切讹为受　农湖县有□乡今为县属河南陜州唐之鼎州也旻火劣切目使也又忽域切则与通□恤皆一音也郭璞作汝授切非缑氏缑音沟今河南府偃师县有缑山轘辕山　左传栾盈过周王使候出轘辕注曰缑氏县东南所谓武关者则在西安府之商州左传楚司马起丰析以临上雒使谓隂地之命大夫曰将通于少习以听命杜注少习商县武关也货殖传南阳西通武关郧关武关秦之南关也今人或缑氏之轘辕为武关则误矣
　　大山作大苦　山海经大之山多防琈之玉其阳狂水出焉有三足龟食之已肿水经注作阳城大苦口狂水经纶氏县南
　　灈阳县属汝南郡　应劭曰灈水出吴房东入瀙瀙七吝切汝南今为汝宁府吴房今遂平县也汝南有鲖阳县孟康曰鲖为纣红反今新蔡有鲖水方子谦上声音纣误详见□始
　　潘乡即□　孙叔敖子孙所封丘也汉志作□世祖更名固始今属汝宁之光州延熹三年立叔敖饶碑封于潘乡即固始
　　溵疆溵水名一作又作于谨　説文曰水出颍川阳城少室今登封县东至今陈州商水县入颍隋之溵州则又在汝阳县
　　涅乃结　从曰土作涅非上党有涅氏县因涅水名南阳亦有涅南县亦因涅水四川亦有涅汉志益州郡铜濑县注有谈卤山迷水所出东至谈藁县入涅
　　县壅山一音瓮　水经注晋水出县雍山笺曰孙云壅山海经作雍音瓮
　　蔚州音郁今属大同府　又西魏蔚州是今庆阳府合水县又后魏蔚汾在今岢岚州之兴县岢岚音可蓝崞县崞音郭今属太原之代州　九域志有崞山地理志名山无崞山而有五台山道经以为紫府内经以为清凉山也今代州仍有五台县汉之虑虒也与防峙接界峙音止本汉县地理志作畤今仍之
　　方与音房豫　左传城郎注杜预曰高平方与有郁郎亭今泽州高平县战国之长平汉之氏也秦破赵长平即此显徳元年次泽州及刘旻战于高原败之追及于高平又败之魏相封高平侯又平凉府固原州汉高平据汉志方与县在山阳郡房豫晋灼之音也
　　阳夏夏音槚　冯异封阳夏侯阳夏地名尚徳论曰太康被羿所距营阳夏城居之今拱州太康县是或读如字葰人葰数瓦切梅氏音鎻本音虽　即荾字荽也葰人县属上党郡绛侯世家霍人注音锁樊哙传霍人注作葰人葢霍本有虽音见文选注
　　洓水洓息録切音疎　吕相絶秦曰伐我洓川杜曰出河东闻喜县今解州闻喜县是至蒲州入河今光山有洓水书院洓水司马温公别号光父池为邑令时生光于此转注略洓音疎
　　沁音侵去声　沁州沁源县泽州又有沁水县沁州是晋铜鞮也
　　曲逆旧音去遇当如字　平城围解高祖南过曲逆改陈平戸牖侯为曲逆侯音去遇顔之推讥之据孟康曰中山蒲隂县又有曲遇曹参传破杨熊曲遇攻雍斄曲音丘羽反遇音颙此殆关中地水经注濡水注博水濡水出蒲隂县囘湍曲复谓之曲逆水故县名曲逆哀四年齐国夏伐晋取曲逆即汉高帝击韩王信自代过曲逆之地也章帝章和二年以名不善改曰蒲隂焉今澹园与朱光家张位李登犹以曲逆当音去遇耶或曰今保定之完县乃曲逆侯国
　　干侯音干　左传注疏及杜林合注皆不音汉书注顔师古音干今广平府成安县古干侯地与干时【春秋地名】同音谓其水尝干也见水经注说文有因此立字耳襄贲开阳二县地理志属东海郡贲音肥　广记襄贲废入沂州临沂县沂巾衣二切今沂州属兖州府后魏北徐州隋临沂唐琅琊也开阳本鄅国春秋叔孙州仇城啓阳汉避景帝讳改开阳复废入临沂荀卿子说齐相曰楚人则有襄贲开阳以临吾左是也今徐青之水以沂名者三惟出太山者为大郦道元谓一出尼丘径鲁之雩门一出太山之冠石山一曰沂过临沂之东承县之西下邳县入泗以智考之与河泗合也泗在黄河南沂在河之北岂得言入泗乎贲之音肥以坟音转也
　　新郪音妻　又十六年盟于郪丘应劭曰秦伐魏取郪丘汉兴为新郪苏秦说魏曰南有新郪则非汉改是名也后汉郭竟封新郪侯注属汝南郡故城在今颍州汝隂县西北今汝宁府商城县汉新郪也颍州宋为顺昌府即汉之汝隂今虽分属鳯阳然正与汝宁商城连界又汉广汉郡有郪县史记注郪丘又音七系反今之潼川州射洪县正汉郪县地射音食
　　洹水洹户干切　传曰济洹之水杜氏曰水出汲郡林虑县本隆虑避殇帝讳音林闾洹水入张甲河至修入漳项羽与章邯盟洹水南殷虚上林虑今亦属彰德府后周分相州临漳界置洹水县后省入大名府成安今魏县古洹水也山海经神囷之山黄水出焉东流注于洹隋图经谓安阳河即声伯梦涉之所
　　滍川直几切　光武败莽兵于昆阳大雨滍川盛溢出鲁山南经昆阳城东北至颍阳定陵入汝阳处父与楚子上夹泜而军泜即滍字昆阳城在今南阳府之叶县叶音摄泜则直尼切水出常山入河斩陈余泜水是也
  </div>
  <div class="pagination">
   <a href="通雅_page14.html">
    上一页
   </a>
   <span>
    ...
   </span>
   <a href="通雅_page10.html">
    10
   </a>
   <a href="通雅_page11.html">
    11
   </a>
   <a href="通雅_page12.html">
    12
   </a>
   <a href="通雅_page13.html">
    13
   </a>
   <a href="通雅_page14.html">
    14
   </a>
   <span class="current-page">
    15
   </span>
   <a href="通雅_page16.html">
    16
   </a>
   <a href="通雅_page17.html">
    17
   </a>
   <a href="通雅_page18.html">
    18
   </a>
   <a href="通雅_page19.html">
    19
   </a>
   <a href="通雅_page20.html">
    20
   </a>
   <span>
    ...
   </span>
   <a href="通雅_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
