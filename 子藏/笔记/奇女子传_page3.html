<!DOCTYPE html>
<html>
<head>
    <meta charset="UTF-8">
    <title>奇女子传 - 第 3 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>奇女子传 - 第 3 页/共 8 页</h1>
    <div class="content">
　　漂母

　　淮阴侯韩信始为布衣时贫无行不得推择为吏又不能治生啇贾常从人寄食飮人多厌之者常数从其下乡南昌亭长寄食数月亭长妻患之乃〈去卽去耳何怒为〉晨炊蓐食食时信往不为具食信亦知其意怒竟绝去信钓于城下诸母漂有一母见信饥饭信竟〈报卽报耳何喜为〉漂数十日信喜谓漂母曰吾必有以重报母母怒曰大丈夫不能自食吾哀王孙而进食岂望报乎
　　长卿曰余过淮阴拜漂母祠题壁上云数椽依飞鸟一瓯豢毒龙或问若奈何以毒龙拟淮阴侯余曰毒龙亦龙也群龙无首神龙见首不见尾毒龙则首尾俱见淮阴声色气熖摩顿千古英雄无用冷落水次必有一种徘徊倜倘之致见于眉目淮阴不习漂母漂母故习淮阴久矣一旦得志溢不自禁报一饭以千金易三齐以七尺吞吐晴雨翻覆冥清触者碎犯者焦俄而灭人俄而自灭侯眞毒龙也哉故少年侮龙之失水也相国拾龙之鳞爪也齐魏赵楚撄龙之逆鳞也帝入壁而夺其军探龙之睡也夺其齐且夺其身困龙之鱼服也故曰淮阴龙也帝屠龙者也夫帝能杀之而不能驯也若母则可谓豢龙者矣
　　亭长妻食信数月不喜漂母饭数日辄喜何故怒亭长妻故喜母也人多厌信不怒亭长妻一日不具食辄怒是信一飮食之人耳飮食之人饭之何益孰谓亭长妻不识信也方母得重报言而复饭信如故是佣媪也且出亭长妻下卽谢绝之亦相去三十里矣

　　缇萦

　　汉齐太仓令淳于公之女名缇萦者淳于公无男有女五人孝文皇帝时淳于公有罪当刑是时肉刑尚在诏系长安当刑会逮公骂其女曰生女不生男缓急非所益缇萦自悲泣而随其父至长安上书曰妾父为吏齐中皆称治平今坐法当刑妾伤夫死者不可复生刑者不可复续虽欲改过自新其道无繇也妾愿入身为官婢以赎父罪使得自新书奏天子怜其意乃下诏曰盖闻有虞之时画衣冠异章服以为戮而民不犯何其至治也今法有肉刑五而奸不止其咎安在非朕德薄而数之不明哉吾甚自愧夫训导不纯而愚民陷焉诗云岂弟君子民之父母今人有过教未施而刑加焉或欲改行为善其道毋由朕甚怜之夫刑者至断支体刻肌肤终身不息何其痛而不德也岂称为民父母之意哉其除肉刑自是之后凿顚者髠抽胁者笞刖足者钳淳于公得免焉君子谓缇萦得一言发圣主之意易曰小惩而大诫汉文之谓也
　　长卿曰千载而下知肉刑之去为文帝仁政第一而孰知得之自缇萦一言也洛阳年少流涕痛哭何为也哉

　　文君

　　司马相如素与临卭令王吉相善吉曰长卿久宦游不遂而来过我于是相如往舍都亭临卭令缪〈游套〉为恭敬日往朝相如相如初尚见之后称病使从者谢吉吉愈益谨肃临卭中多富人而卓王孙家〈不斍入〉僮八百人程郑亦数百人二人乃相谓曰令有贵〈其玄中〉〈富人之尊如此〉客为具召之并召令令旣至卓氏客以百数至日〈大为游客争气〉中谒司马长卿长卿谢病不能往临卭令不敢尝〈游套〉食自往迎相如相如不得已强往一坐尽倾酒酣临邛令前奏琴曰窃闻长卿好之愿以自娱相如辞谢为鼓一再行是时卓王孙有女文君新寡好音故相如缪与令相重而以琴心挑之相如之临〈游套〉卭从车骑雍容闲雅甚都及飮卓氏弄琴文君窃从戸窥之心说而好之恐不得当也旣罢相如乃使人重赐文君侍者通殷勤文君夜奔亡相如相如乃与驰归家居徒四壁立卓王孙大怒曰女至不材我不忍杀不分一钱也人或谓王孙王孙终不听文君久之不乐曰长卿第俱如临卭从昆弟假贷犹足为生何至自苦如此相如与俱之临卭〈想假贷无所得矣〉尽卖其车骑买一酒舍酤酒而令文君当垆相如身自着犊鼻禈与佣保杂作涤器于市中王孙闻〈又入其玄中〉而耻之为杜门不出昆弟诸公更为王孙曰有一男两女所不足者非财也今文君已失身于司马〈頼有此耳〉长卿长卿故倦游虽贫其人材足依也且又令客独奈何相辱如此卓王孙不得已分予文君僮百人钱百万及其嫁时衣被财物文君乃与相如归成都买田宅为富人居久之蜀人杨得意为狗监侍上上读子虚赋而善之曰朕独不得与此人同时哉得意曰臣邑人司马相如自言为此赋上惊乃召问相如相如曰有是然此乃诸侯之事未足观也请为天子游猎赋赋奏天子大悦以为郎数岁会卭筰君长闻南夷与汉通得赏赐多多欲为内臣妾请吏比南夷天子问相如相如曰卭筰冉駹者近蜀道亦易通秦时尝通为郡县至汉兴而罢今诚复通为置郡县愈于南夷天子以为然乃拜相如为中郎将建节往使副使王然于壸充国吕越人驰四乘之传因巴蜀吏币物以赂西南夷至蜀蜀太守以下郊迎县令负弩矢先驱蜀人以为宠于是卓王孙临卭诸公皆由门下献牛酒以交驩卓王孙喟然而叹自以得使女尚司马长卿晚而厚分与其女财与男等同司马长卿便略定西夷卭筰冉駹斯榆之君皆请为内臣除边关关益斥西至沬若水南至牂牁为徼通零关道桥孙水以通邛都还报天子天子大悦
　　又
　　司马相如初与卓文君还成都贫居愁懑以所着鹔鹴裘就市人阳昌贳酒与文君为欢文君举杯而笑曰我平生富足今乃以裘贳酒遂相与谋于成都卖酒相如亲着犊鼻禈涤器以耻王孙王孙果以为病乃厚给文君文君遂为富人文君姣好眉色如望远山脸际常若芙蓉肌肤柔滑如脂十七而寡为人放诞风流故悦长卿之才而越礼焉长卿素有消渇疾及还成都悦文君之色遂以发痼疾乃作美人赋欲以自刺而终不能改卒以此疾至死文君为诔云嗟嗟夫子兮亶通儒少好学兮综群书纵横劔技兮英敏有誉尚慕往哲兮更名相如落魄远游兮赋子虚毕尔壮志兮驷马高车忆初好兮雍容孔都怜才仰德兮琴心两娱永托为妃兮不耻当垆平生浅促兮命也难扶长夜思君兮形影孤步中庭兮霜草枯鴈鸣哀哀兮吾将安如仰天太息兮抑郁不舒诉此凄恻兮畴忍听余泉穴可从兮愿捐其躯
　　又
　　〈聘亦得〉文君亡奔相如与驰归成都后相如将聘茂陵人女为妾文君作白头吟以自绝云皑如山中雪皎如云间月闻君有两意故来相诀绝平生共城中何尝斗酒会今日斗酒会明旦沟水头蹀躞御沟上沟水东西流郭东亦有樵郭西亦有樵两樵相推与无亲为谁骄凄凄重凄凄嫁娶亦不啼愿得〈止亦得〉一心人白头不相离长卿乃止
　　长卿曰文君之为人放诞风流也女不侠不豪侠不放诞风流亦不豪放诞风流不眉色姣好如远山脸际如芙蓉肌肤柔滑如脂亦不豪放诞风流不奔相如亦不豪奔相如不家徒四壁亦不豪放诞风流不当垆亦不豪当垆不相如亲着犊鼻裤与佣保杂作涤器于市亦不豪放诞风流不得僮百人钱百万及其嫁时衣被财物亦不豪不得太守郊迎县令负弩卓王孙临卭富人皆伛偻门下亦不豪此所以为放诞风流也且也文君以身殉相如相如亦以身殉文君一琴一诔已足千古美人赋白头吟不蛇足乎
　　余有诗吊阮藉云穷途哭罢向邻姬不及生前作故知何似临邛老司马一琴换得一妻归夫嗣宗哭兵家女何足怪邻有美妇日向沽酒辄醉卧其侧妇亦勿惊夫亦勿疑假而遇文园司马且把臂恨晚吾不知其谁主谁宾也当文君当垆酤酒时设有一人焉调笑不已虬髯郎犹可冯子都将奈何
　　樊通德曰夫淫于色非慧男子不至也慧则通通则流流而不得其防则变态百出为沟为壑无所不往而张生亦曰大凡天之所命尤物也不妖于身必妖于人向使崔氏子得遇合富贵乘娇宠不为云为雨则为蛟为螭吾不知其所变化矣夫汉武雄才大略拓地万里拉杀豪杰如掷孤豚而恋恋一李夫人死而不已长门一赋陈后复幸岂相如之文章能感动哉心相知也吾故曰相如而得好才之文君一知己也又得好色之武帝又一知己也士有两知己者死不恨矣武帝曰朕独不得与此人同时哉惜哉当吾世而失文君也

　　随清娱

　　清娱姓随氏平原人汉太史令司马迁侍姬也年〈迁亦可人〉十七归迁迁凡游名山必以清娱自随后随至华阴之同州而迁召入京师留清娱于同已而迁陷极刑发愤著书未几病卒于京清娱闻之遂悲愤而死州人葬之于某亭子下忘其名厥后唐禇遂良刺同州清娱乃感梦于遂良具言始卒云上帝悯其年寿未尽以死因命为此州之神庙食一方然图籍未载世人莫有知者以公为一代文人求志其墓光扬幽懿遂良欣然命笔其铭皆四字不过数句而已
　　长卿曰随清娱为龙门姬甚艶十七随龙门游名山甚韵独处同州悲愤而死甚冷千百年而魂现于文士之手甚香更千百年而碑出清娱再生甚奇龙门于是乎不腐矣

　　杨敞妻

　　霍光与张安世谋废立议旣定使大司农田延年报杨敞敞惊惧不知所言汗出浃背延年起至更衣敞夫人遽从东厢谓敞曰此国家大事今大将军议已定使九卿来报君侯君侯不疾应与大将军同心犹豫无决先事诛矣延年从更衣还夫人与延年参语许诺
　　长卿曰天下国家之事固有儿女子了然于胸中而丈夫处之伥伥乎莫知所之者敞之于人也木强矣大将军何不与其妇谋而必取木强之人而问之

　　王章女

　　王章为诸生学长安独与妻居章疾病无被卧牛衣中与妻决涕泣其妻呵怒之曰仲卿京师尊贵在朝廷人谁踰仲卿者今疾病困戹不自激昻乃反涕泣何鄙也后章仕宦歴位及为京兆欲上封事妻又止之曰人当知足独不念牛衣中涕泣时邪章曰非女子所知也书遂上果下廷尉狱妻子皆收系章小女年可十二夜起号哭曰平生狱上呼囚数常至九今八而止我君素刚先死者必君明日问之章果死
　　长卿曰妻能料生女能料死虽然其妻可及也其女不可及也

　　昭君

　　昭君、字嫱南郡人也、初元帝时以良家子选入掖庭、会匈奴单于来朝、求美人为阏氏、帝勑以宫女赐之、昭君入宫数岁、未得见御、积悲怨、乃请掖庭令求行、单于临辞大会、帝召女以示之、昭君丰容靓餙、光明汉宫、顾影徘徊、竦动左右、帝见大惊、意欲留之、而重难改更、遂与匈奴、昭君戎服乘马、提一琵琶出塞而去、
　　又
　　文颖曰昭君本蜀郡秭归人也琴操曰王昭君者齐国王穰女也年十七仪容绝丽以节闻国中长者求之者王皆不许乃献汉元帝帝造次不能别房帷昭君恚怒之会单于遣使帝令宫人装出曰欲至单于者起昭君喟然越席而起帝视之大惊悔是时使者并见不得止乃赐单于
　　又
　　汉元帝宫人旣多乃令画工图之欲有呼者辄披图召幸其中常者皆行货赂王昭君姿容甚丽志不苟求工遂毁为其状
　　又
　　昭君有子曰世违单于死世违继立凡为胡者父死妻母昭君问世违曰汝为汉也为胡也世违曰欲为胡耳昭君乃吞药自杀石季伦曰昭以触文帝讳改为明
　　长卿曰夫古今美人非一而独西施毛嫱狎习于儿妇之口两人皆轻身去故乡不惜惜其名之不传与面目之不经见于天下毛嫱一去不返西施返而不知所之此必非闺合中物也人为奇人事为奇事紫台沙漠青冢黄昏生奇死亦奇耳方昭君之行也丰容靓餙光明汉宫顾影徘徊竦动左右此卽昭君图也戎服乘马提一琵琶出塞而去此卽昭君图也延寿岂能图昭君哉延寿而能图昭君卽误死昭君不请行矣使帝见而强留也昭君无行乎曰否也生不贮金屋死不入玉门去志也决矣

　　班姬

　　扶风曹世叔妻者同郡班彪之女也名昭字惠班一名姬博学高才世叔早卒兄固着汉书其八表及天文志未及竟而卒和帝诏昭就东观藏书阁踵而成之数召入宫令皇后诸贵人师事焉号曰大家每有贡献异物辄诏大家作赋颂时汉书始出多未能通者同郡马融伏于阁下从昭受读昭作女诫七篇其辞曰鄙人愚暗受性不敏蒙先君之余宠頼母师之典训年有十四执箕箒于曹氏于今四十余载矣战战竞竞常惧黜辱以增父母之羞而今而后乃知免耳男能自谋矣吾不复以为忧也但伤诸女方当适人而不渐训诲不闻妇礼惧失容他门取耻宗族间作女诫七章愿诸女各写一通庻有补益禆助汝身去矣其最勉之卑弱第一古者生女三日卧之床下弄之瓦砖而齐告焉卧之床下明其卑弱主下人也弄之瓦砖明其习劳主执勤也齐告先君明当主继祭祀也三者苟备而患名称之不闻黜辱之在身未之见也夫妇第二察今之君子徒知妻妇之不可不御威仪之不可不整故训其男检以书传殊不知夫主之不可不事礼义之不可不存但教男而不敎女不亦蔽于彼此之数乎敬愼第三鄙谚云生男如狼犹恐其尫生女如鼠犹恐其虎故曰敬愼之道妇之大礼也夫妇之好终身不离房室周旋遂生媟渎媟渎旣生语言过矣语言旣过纵恣必作纵恣旣作则侮夫之心生矣夫事有曲直言有是非直者不能不争曲者不能不讼讼争旣施则有忿怒之事矣侮夫不节谴呵从之忿怒不止楚挞从之夫为夫妇者义以和亲恩以好合楚挞旣行何义之存谴呵旣宣何恩之有恩义俱废夫妇离矣妇行第四女有四行一曰妇德二曰妇言三曰妇容四曰妇功夫云妇德不必才明绝异也妇言不必辨口利辞也妇容不必颜色美丽也妇功不必功巧过人也专心第五礼夫有再娶之义妇无二适之文故曰夫者天也天固不可逃夫固不可离也故女宪曰得意一人是谓永毕失意一人是谓永讫由斯言之夫不可不求其心也曲从第六夫物有以恩自离者亦有以义自破者也夫虽云爱舅姑云非此所谓以义自破者也然则姑云不尔而是固宜从令姑云尔而非犹宜顺命此则所谓曲从矣故女宪曰妇如影响焉不可赏和叔姊第七妇人之得意于夫主由舅姑之爱己也舅姑之爱己由叔姊之誉己也由此言之我臧否誉毁一由叔姊知叔姊之不失而不能和之以求亲其蔽也哉马融善之令妻子习焉昭壻妹曹丰生亦有才惠为书以难之辞有可观昭年七十余卒皇太后素服举哀使者监护丧事所著赋颂铭诔问注哀辞书论上疏遗令凡十六篇子妇丁氏为撰集之又作大家赞焉
　　长卿曰文学非妇人事也然而亦有可称者崔篆母师氏通九经百家之言汉末宠以殊礼赐号义成夫人韦逞母宋氏世传周官礼注年八十视听无阙符坚就其家立讲堂置生徒百二十人隔绛纱帐而受业赐侍婢十人号宋氏为宣文君虞韪妻赵氏作列女传解注赋数十万言韪没诏入宫省号曰赵母宋廷芬女五人长若华次若昭若伦若宪若荀皆善属文欲以学名家德宗召入禁中试文章并问经史大义悉留宫中呼学士贞元中若华总领秘禁图籍元和末卒穆宗拜若昭嗣其秩历穆恭文三朝皆呼先生则以文学受封号者不独大家一人也尤可异者廷芬男独愚不可教为民终身岂眞所谓逊抗机云没而扶舆清淑之气不钟男子而钟妇人耶夫班大家不独为帝后师也且为马融师夫马融非所称坐高堂施綘纱帐前授生徒后列女乐教飬诸生常有千数第一好为人师者哉宣文君方之蔑如矣

　　李文姬

　　李固旣策罢知不免祸乃遣三子归乡里少子爕时年十三爕姊文姬为同郡赵伯英妻贤而有智见三子归默然独悲曰李氏灭矣密与二兄谋藏匿爕托言爕还京师有顷难作下郡收固三子文姬乃告其父门生王成曰君执义先公有古人之节今委君以六尺之孤李氏存没其在君矣成感其义乃将爕乘江东下入徐州界变姓名为酒家佣而成卖卜于市各为异人阴相往来爕从受学〈酒家亦非恒人〉酒家异之意非恒人以女妻爕爕精专经学十余年间梁冀旣诛求固后嗣爕乃以本末告酒家酒家具车重遣之姊弟相见悲感旁人姊因戒爕曰先公为汉忠臣遭遇倾乱梁冀肆虐令吾宗氏将绝今幸得而济愼毋以一言加于梁氏加梁氏则连主上祸重至矣爕谨从其言
　　长卿曰固生子三而俊乃在雌祚焉得长然使姬非女且等败何事之能为天之以姬祚固也长矣

　　孟光

　　梁鸿字伯鸾势家慕其高节多欲女之鸿并不娶同县孟氏有女肥丑而黑力举石臼择对不嫁父母问其故女曰欲得贤如梁伯鸾者鸿闻而聘之始以装餙入门七日而鸿不答妻跽床下请曰窃闻夫子高义简斥数妇妾亦偃蹇数夫今而见择敢不请罪鸿曰吾欲裘褐之人可与俱隐深山者今衣绮缟傅粉墨岂鸿所愿哉妻曰以观夫子之志耳乃更为椎髻着布衣操作而前鸿大喜曰此眞梁鸿妻也字之曰德耀名孟光居有顷妻曰常闻夫子欲隐居避患今何为默默无乃欲低头就之乎鸿曰诺乃入霸陵山中以耕织为业咏诗弹琴以自娱仰慕高士为四皓以来二十四人作颂因东出关过京作五噫歌去适吴作诗至吴依皋〈伯通亦烈士也〉伯通居庑下为人赁舂妻具食举案齐眉伯通异之曰彼佣能使其妻敬之如此非凡人也乃舍之于家鸿潜闭著书十余篇疾且困告主人曰昔延陵季子葬子赢博之间不归乡里愼勿令我子持丧归及卒伯通为求葬地于要离塜傍咸曰要离烈士伯鸾清高可令相近
　　长卿曰德耀非伯鸾之妻乃伯鸾之友也要离非伯鸾之友乃伯鸾之妻也皋伯通非伯鸾之生主人乃伯鸾之死主人也
　　夫以肥黑而丑之女衣绮缟傅粉墨设以身当之将何如乎夫有所受之也锺离春黄头深目长肚大节昻鼻结喉肥项少发折腰出胸皮肤若漆行年三十无所容入衒嫁不售乃自诣齐宣乞备后宫因说王以四殆王拜为后此丑妇求夫诀也此法一传而为桓少君少君归桓宣装送甚盛宣不悦曰少君生富骄习美餙而吾食贫贱不敢当礼少君曰大人以先生修德守约故使贱妾侍执巾栉旣奉承君子惟命是从乃悉归侍御服餙更着短布裳与宣共挽鹿车归乡里拜姑礼毕提瓮出汲再传而为袁隗妻马伦伦是季子长女融家势丰豪装遣甚盛隗问曰妇奉箕箒而已何乃过珍丽乎对曰慈亲垂爱不敢逆命君若欲慕鲍宣梁鸿之高妾亦愿从少君孟光之事矣此富家女降夫入门诀也楚王聘陈子仲为相仲谓妻曰今日为相明日结驷连骑食方于前妻曰结驷连骑所安不过容膝食方于前所甘不过一肉今以容膝之安一肉之味而怀楚国之忧乱世多害恐先生不保命也于是夫妻遁去为人灌园王霸与同郡令狐子伯为友子伯为楚相子为郡功曹子伯遣子奉书于霸客去久卧不起妻怪问之霸曰向见令狐子容服甚光举措有适而我儿蓬发歴齿未知礼则见客而有惭色父子恩深不觉自失耳妻曰君少修清节不顾荣禄今子伯之贵孰与君之高奈何忘宿志而惭儿女子乎 

　　范滂母

　　范滂就捕其母就与之诀滂白母曰弟仲博孝敬足以供养滂从龙舒君归黄泉存亡各得其所惟大人割不忍之恩勿增感戚母曰汝今得与李杜齐名死亦何恨旣有令名复求寿考可兼得乎
　　长卿曰三代而下惟恐其不好名天下无不爱子之母也妇人好名至不爱其子不爱其子之死又何怪乎吴门高士求死不得也哉

　　龎娥亲

　　天地不共日月者也李寿不死娥亲视息世间活复何求今虽三弟早死门戸冺绝而娥亲犹在岂可假手于人哉若以卿心况我则李寿不可得杀论我之心则李寿必为我所杀明矣夜数磨砺所持刀讫扼腕切齿悲涕长叹家人及邻里咸共笑之娥亲谓左右曰卿等笑我直以我女弱不能杀寿故也要当以寿颈血污此刀刃令汝辈见之遂弃家事乘鹿车伺寿至光和二年二月上旬以白日清时于都亭之前与寿相遇便下车扣马叱之寿惊愕回马欲走娥亲奋刀斫之并伤其马马惊寿挤道边沟中娥亲寻复就地斫之深中树间折所持刀寿被创未死娥亲因取寿所佩刀杀寿寿护刀瞑目大呼跳梁而起娥亲乃挺身奋手左抵其额右桩其喉反复盘旋应手而倒遂拔其刀以截寿头持诣都亭归罪有司徐步诣狱辞颜不变时禄福长汉阳尹嘉不忍论娥亲卽解印绶去官弛法纵之娥亲曰雠塞身死妾之明分也治狱制刑君之常典也何敢贪生以枉官法乡人闻之倾城奔往观者如堵焉莫不为之悲喜慷慨嗟叹也守尉不敢公纵阴语使去以便宜自匿娥亲抗声大言曰枉法逃死非妾本心今雠人已雪死则妾分乞得归法以全国体虽复万死于娥亲毕足不敢贪生为明廷负也尉固不听所执娥亲复言曰匹妇虽微犹如宪制杀人之罪法所不纵今旣犯之义无可逃乞就刑戮陨身朝市肃明王法娥亲之愿也辞气愈厉面无惧色尉知其难夺强载还家凉州刺史周洪酒泉太守刘班等并共表上称其烈义刋石立碑显其门闾太常弘农张奂贵尚所履以束帛二十端礼之海内闻之者莫不改容赞善高大其义
　　长卿曰秦医和曰女阳物也夫女而侠侠而杀人报仇非阳乎然侠者始多改形破貌绝踪诡迹使人不堤防阴贼杀之杀之又逃死以去贼不得国不知姓名若是犹阴也娥亲昼夜哀酸志在杀寿寿亦闻而备之夜数厉刀扼腕切齿悲涕长叹邻里左右闻而笑之娥亲之杀寿已讼言而无诛矣白日清明都亭猝遇挺身奋手反复盘旋如烈士之抟猛虎何异归罪有司徐步诣狱抗词明法百折不回直与日月争光可也吾乃知李十一娘之徒女子也隐娘香丸妇人之徒女子也聂政荆轲之徒亦女子也娥亲盖女而阳者云

　　皇甫规妻

　　安定皇甫规妻者规更娶之妻也善属文能草书规卒时妻年犹盛而容色甚美董卓聘以輧辎乘马奴婢钱帛充路妻轻服诣卓门跪自陈请辞甚酸怆卓使传奴侍者悉拔刀围之而谓曰孤之威敎欲令四海风靡何有不行于一妇人乎妻知不免乃立骂卓曰君羗胡之种毒害天下犹未足邪妾之先人清德奕世皇甫氏文武上才为汉忠臣君亲非其趣使走吏乎敢欲行非礼于尔君夫人邪卓乃引车庭中以其头悬軶鞭朴交下妻谓持杖者曰何不重乎速尽为惠遂死车下后人图画其像号之曰礼宗云
　　长卿曰妻之轻服诣门诡自陈请也其志岂望生还哉寂寂寞寞自经于沟渎之中而莫之知也不若死鞭朴之下为快也至此而卓亦气夺矣夫卓之威可以风靡海内而不能行于一妇人可以见男子之不如妇人矣

　　赵昂妻

　　马超叛汉杀刺史太守凉州参军杨阜出见姜叙于历城与议讨贼叙母曰韦使君遇难亦汝之负但当速发勿复顾我叙乃与赵昂合谋超取昂子月为质昂谓妻异曰当奈月何异曰雪君父之大耻丧元不足为重况一子哉超袭历城得叙母母骂之曰汝背父杀君天地岂久容汝敢以面目视人乎超杀之月亦死
　　长卿曰古今无不爱其子之母也君子之爱也以德细人之爱也以姑息王经少贫苦仕至二千石母语之曰汝本寒家子仕至二千石此可以止乎经不能用为尚书助魏不顺于晋被收涕泣辞母曰不从母勑以至今日母都无慽容语之曰为子则孝为臣则忠有孝有忠何负吾邪韩康伯母殷随孙绘之之衡阳于阖庐洲中逢桓南郡卞鞠是其外孙时来问讯谓鞠曰我不死见此竖二世作贼在衡阳数年绘之遇桓景眞之难也殷抚尸哭曰汝父昔罢豫章征书朝至夕发汝去郡已数年为物不得动遂及于难夫复何言晋卞壸拒苏峻战死二子随父后亦赴敌而亡其母拊尸哭曰父为忠臣子为孝子夫何恨乎李景让为浙西观察因杖杀一左押衙卫军中忿怒欲为变景让方视事其母出坐厅事立景让于庭责之曰天子付汝以方面岂得妄杀万一致一方不宁岂惟上负天子且〈此巧于护短者〉下愧先人矣命左右禠其衣坐之欲挞其背将佐皆泣拜为请至久乃释军中遂定刘仁瞻守寿春幼子崇谏夜泛舟渡淮北仁瞻命斩之监军使求救于夫人夫人曰妾于崇谏非不爱也然军法不可私若贷之则刘氏为不忠之门矣趣命斩之然后成丧此君子之爱也琅琊海曲有吕母者子为县吏宰以私意论杀之吕母怨宰母家产数百万尽以酿酒贾刀剑衣服少年来酤者赊与之乏者辄假之衣服未数年而财用尽少年方相与谋出财偿母母泣告曰所以厚诸君者非以求利也徒以县宰不道枉杀吾子故耳诸少年咸哀而壮之遂相约至数千百人与吕母亡入海中聚众为群盗吕母自称将军引兵还攻海曲执县宰诸吏叩头请宰母曰吾子不当死而为宰所杀杀人当死又何请乎遂斩宰以其首祭子冢此细人之爱也

　　●奇女子传卷之二

　　长卿吴震元论次

　　荀灌
　　荀崧小女灌幼有奇节崧为襄城太守为杜曾所围力弱食尽欲求救于故吏平南将军石览计无从出灌时年十三乃率勇士数十人踰城突围夜出贼追甚急灌督厉将士且战且前得入鲁阳山获免自诣览乞师又为崧书与南中郎将周访请援仍结为兄弟访卽遣子抚率三千人会石览俱救崧贼闻兵至散走灌之力也
　　长卿曰荀灌突围乞师结援破贼此自是须眉男子难事十三岁女子何处得来他日为刘遐妻为朱序母反掌也

　　孙翊妻

　　孙翊为丹阳守妫览时为都督督兵戴贠为郡丞与左右亲近边洪等数患苦翊会翊送客洪从后斫杀翊迸走入山翊妻徐氏购募追捕得洪杀之览遂入居军府悉取翊嫔妾及左右侍御欲复取徐徐恐见害乃绐之曰乞须晦日设祭除服乃可览听之徐潜使人语翊旧将孙高傅婴等高婴相与涕泣共盟誓合谋到晦日徐氏设祭毕乃除服熏香沐浴更于他室安施帏帐言笑欢悦大小凄〈徐固狡矣覧亦木偶哉〉怆怪其如此览密觇视无复疑意徐先呼高婴与诸婢罗列戸内览入徐出戸拜览卽大呼高婴俱出遂共杀览余人就外杀员徐乃还缞绖奉览圆首以祭翊举军震骇
　　长卿曰申屠氏只身孤剑斩六一之首于帐中手殱其宗党殆尽高婴云乎哉观徐之部署诸将寂不闻声览安然若鱼之游釜中也倘所称易地皆然者耶

　　李衡妻

</div>
    <div class="pagination">
<a href="奇女子传_page2.html">上一页</a><a href="奇女子传.html">1</a><a href="奇女子传_page2.html">2</a><span class="current-page">3</span><a href="奇女子传_page4.html">4</a><a href="奇女子传_page5.html">5</a><a href="奇女子传_page6.html">6</a><a href="奇女子传_page7.html">7</a><a href="奇女子传_page8.html">8</a><a href="奇女子传_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
