<!DOCTYPE html>
<html>
<head>
    <meta charset="UTF-8">
    <title>留青日札摘抄 - 第 5 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>留青日札摘抄 - 第 5 页/共 9 页</h1>
    <div class="content">
　　○屧舄屐 

　　屧履中荐也曰步屧曰舞屧吴王宫中有响屧廊以楩梓板藉地西子行则有声故名响屧是媍女通服之韩偓屧子诗六寸肤圆光致致唐尺虽短谓之六寸肤圆想亦不缠足也梁诗画屧重高墙画之者当是绘以五彩高墙者想是阔颊也今之高底鞋类履底曰舄以皮为之舄以木置履下干湿不畏古者祭服用之屐以木为之即今之木屐古媍女亦着之李白浣沙石上女诗一双金齿屐两足白如霜今广东媍女虽晴天白昼亦穿木屐余尝戏给事中李孺征云乐府有双行缠今南海可谓双行屐矣因作双行屐云荔枝醉頳颜末丽蟠清馥孔雀隐兰皋佳人出茅屋绣帛谢缠绵赤脚幸驰逐白足越罗裙红屐奇南木金齿滑不磨玉趾纤可掬西子画屐声东阳素波沭不雨石琳琅无雷车轣辘烈日响洞房良宵展郎腹非乏莲花承颇厌笋茅缩知音美自然丝竹不如肉孺征笑曰足可补香奁新咏也他日与李兵部少偕在西湖席上以金莲小命题索赋余复戏之曰贵地惟有双行屐耳举以诵之轩渠不能自巳 

　　○媍衣 

　　礼媍人之服不殊谓衣裳上下同色也今惟越人服青然我　朝定制媍人止服绢布不许用绫锦绮绣其色只用蓝紫桃花浅色不许用青绿大红深色农民之家方得服紬纱今则婢子衣绮罗倡媍厌锦绣矣 

　　○月运红潮 

　　月运红潮者媍女之桃花癸水也古名入月唐诗密奏君王知入月故名月事医书名月经言按月而经脉行也取以入药则名红铅汉律谓之姅变媍人污也又伤孕也葢幼女未通老媪当绝故其字从半女也古人点朱于额以示进退之节所谓程姬之疾也故曰丹的曰玄的或曰今之手中金镯亦所以止触也周礼王之阴事阴令亦有掌之者汉掖庭令昼漏不尽八刻白录所记推当御见者我朝宫中钦录簿女官掌之余之高祖姑蔡氏之姊杭之丰宁坊人也当宪庙时为女官甚得幸以选绣女一差至杭宦官侍者四人与三司诸大夫抗礼所言宫掖事甚详发巾左右系金钱两鬓俱秃云伴驾蚤起用以掠发者有报宫之笺有卫门之寝有承御之名有纪幸之藉其事甚详且密虽　圣上亦不得而观览也 

　　○龙井神女祠 

　　具区东山有井渊深叵测世呼柳毅井即唐所传洞庭君女归柳毅事言至今风月夜往往见彼双双出游嘉靖辛丑中书舍人王子　子　子同游酒酣因吟曰橘花垂荫碧阑干此地曾经柳毅传卿亦有书吾肯寄汲深千尺辘轳悬时林月渐明隐隐见橘柚影中一美人掩映若隔烟雾却前遥吟曰橘花如雪晚风清迢递关山春梦惊明月一天凉似水不堪重省旧时情即追讨其迹杳不可得质明欲辟地祠之锄下硁然有声得一石碑题曰龙井神女祠因建宇于其上 

　　○王烈女 

　　王氏者山东人家贫八岁货与淮安倡家及长即知处身失所欲脱去无计倡妇百般诱之执意不为动一日强使与上客合卺因涕泣谓客曰妾本良人女因贫故至此妾久忍死者未及见父母一诀耳今忍遂污吾身邪引刀自刎客大惊骇抱救不及事闻于官令厚葬之后有吴主事在淮一夕梦女号泣拜堂下惊问之对曰妾烈女王氏也具陈其故且言家居五坝上愿君白之黎明吴君访得其墓遂令修葺之复会张御史疏闻建祠祀之嘉靖年间事 

　　○寒香晚翠 

　　寒香晚翠者海塩张公宁之二妾也宁字静之号方洲正统进士漳州知府寒香姓高氏晚翠姓李氏年可十六七皆端洁慧悟公老益爱重之及病将革无子诸姬年长者悉命出之二氏独不忍去因泣请曰妾二人有死无贰幸及公目未瞑愿赐一阁同处且封钥之第留一窦以进汤粥誓以死殉公也遂引刀各截其发以示无他肠公命从之乃寂居小阁绝不与外间通声问及卒乃设席阁中旦夕哭临服三年丧不窥户者五十余年嗣子曰嘉秀字文英举嘉靖己丑进士其昼锦归也二氏因语人曰妾等犬马之齿巳踰七旬幸不辱先公于地下他日相从可无汗颜矣又况有佳后邪于是即日令启钥而出之则皤然双老媪矣亲戚莫不怜且敬之遂为之奏闻旌之曰双节云 

　　○柳含春 

　　含春姓柳氏国初明州女子也年十六患病祷于关王祠而愈因绣旛往酬之一少年僧颇聪慧窥柳氏之姿而悦之因以其姓戏作咒语诵之于神云江南柳嫩绿未成阴攀折尚怜枝叶小黄鹂飞上力难禁留取待春深女亦甚慧闻之不胜其怒归告于父父讼之于方国珍时国珍据明州捕僧至问之曰何姓对曰姓竺名月华国珍命以竹笼盛之将沉之江又曰我亦取汝姓当作一偈送汝归东流因吟曰江南竹巧匠结成笼好与吾师藏法体碧波深处伴蛟龙方知色是空其僧痛哭哀诉曰死吾分也乞容一言国珍许之僧曰江南月如镜亦如钩明镜不临红粉面曲钩不上画帘头空自照东流国珍知其以名答大笑而释之且令畜发以柳氏配为夫妇 

　　○弄新媍 

　　今徽州等处人娶新媍入门众亲戚皆百般戏侮调弄名弄新媍甚有至于不堪毒谑死者云其衣服鞋履皆用线缝缀恐有疏脱但不及于乱耳风俗薄恶之甚为南蛮之遗习也唐时即有此风曰娶媍之家弄新媍今越俗亲友必将新壻灌醉于房中 

　　○绣花娘插带婆瞎先生 

　　古人以尼姑道姑卦姑为三姑以牙婆媒婆师婆虔婆药婆稳婆为六婆谓不容入门方成人家又如避虵蝎葢恶其贻害之甚也今则三姑六婆之害处处有之而此外又有数种　曰绣花娘者以善针剌出入大家因请以教导闺女他日多被诱引成花娘花娘者杭人骂倡伎淫妇之称也　曰插带婆者富为大家妇女赴人筵席金玉珠翠首餙甚多自不能簪妆则专顾此辈颜色间杂四面匀匀一首之大几如合抱即　插带顷刻费银二三钱及上轿之时几不能入帘舆也到人家坐席则须俊仆四五人回侍左右仰观俯察惟恐一物之遗失一花之倾倒即能解意以手拾取扶植每为从者熟视动心遂致通奸露丑或有自早至晚坐久头重不堪其苦眩晕扶归者或遗失一物值数十金归家悔恨涕泣数日成疾者亦有假借他人另置赔偿者后闻江西建昌媍女妆餙亦然此风所当痛革也　曰瞎先生者乃双目瞽女即宋陌头肓女之流自幼学习小说词曲弹琵琶为生多有美色精技艺善笑谑可动人者大家媍女骄奢之极无以度日必招致此辈飬之深院静室昼夜狎集饮宴称之曰先生如杭之陆先生高先生周先生之类若南唐女冠耿先生者淫词秽语污人闺耳引动春心多致败坏门风今习以成俗恬不知怪甚至家主亦悦之留荐枕席爱而忘其瞎为异事也 

　　○宦官妻 

　　石显传丞相御史条奏显恶免官与妻子徙归故郡忧死唐高力士娶吕玄晤女国妹李辅国帝为娶元擢女为妻宋梁师成妻死苏叔党范温皆衰绖临哭元赵伯颜不花年踰三十先有妻子顺帝刑其势为奄人不花不舍其妻仍与之共处我　朝宣德中赐太监陈芜两夫人陈芜赐姓名王瑾字门汪德天顺初赐太监吴诚妻余见传记所载以为此曹要媍人何用或曰虽去其势男性犹在必须近媍女乃安夜也家君在京所善太监候玉亦有妻妾甚美且多及家君督学广东出京玉送别出二女子相赠此内臣交好之至厚者一名白秀者乃绝色也云玉之宠姬暇日细询其故如所传言相爱淫谑甚于平人夫妻居室之事每一交接则将女人徧体抓咬必汗出兴阑而后巳其女人每当值一夕则必倦病数日葢欲火欝而不畅故也此女素为狐狸迷染其后随至岭外在滁州时余晓起亲见之形如猫而玄黑变态不常然亦不为害因命小苗童曰凌鸿伴宿察之则狐自窓眼潜入伏于女身小童舒手摸之则亦不变形如毛狗而巳后家人畏惧与广东仆周俊妻狐复不舍俊亦厌之归杭又卖与徽州某为今尚在杭不知何如矣 

　　○瑞莲池二女 

　　元未施州向氏谭氏二女相与濯手于仙女池遂生嘉莲时伪夏明玉珍据四川命选宫嫔二女皆在选中向氏立为后谭氏退还乃自投池中而死 

　　○贡服 

　　周官九贡有服贡左传则云诸侯不贡车服若今之丝葛锦纻出于方物诸侯安得不贡苟不贡则天子将自织之邪我　朝苏之致仕朱隆希以献大极衣于　今上而遂被宠何其谄侫也夫以文彦慱而献灯笼锦则尚何怪于小人也哉不贡者命之贡也 

　　○我朝服制 

　　洪武改元诏衣冠悉服唐制士民束发于顶官则乌纱帽圆领束带皂靴士庶则服四带巾杂色盘领衣不得用黄玄士庶妻首餙许用银镀金耳环用金珠钏环用银服浅色团衫用纻丝绫罗紬绢乐妓则带明角皂褙不许同二十二年申严巾帽之禁儒生吏员人民常戴本等头巾乡村农夫许带斗笠出入市井不禁不亲农业者不许二十四年生员玉色绢布襕衫宽袖皂线绦软巾垂巾农家许着紬纱绢布商贾之家止许着绢布如农民之家但有一人为商贾者亦不许着紬纱农民许戴斗笠蒲笠累朝递有禁革隆庆四年奏革杂流举监忠靖冠服士庶男女宋锦云鹤绫纱罗女衣花凤通袖机坊不许织造今宋锦禁而汉锦出矣吾不知夏商周之锦又何如也 

　　○金 

　　五金黄金白银赤铜青铅黑铁书金作赎刑传曰黄金也吕刑其罚百锾传曰黄铁也汉赐有言黄金者其不言黄而赐金者凡一斤与万钱古六两曰锾二锾四两曰斤是十六两也二十四铢曰两二十四两曰镒说文一丙曰一金周制一斤曰一金秦制一镒曰一金汉制一斤曰一金若一斤为万钱则万钱止今之十两也董彦远曰汉一斤金四两直二十五百文又汉一贯千钱也王莽末年省中尚有黄金六十余万斤后世绝少由所耗之途广也金一箔无复再还元矣唐六典有十四种销金拍金镀金织金砑金披金泥金镂金捻金戗金圈金贴金山欺金褁金古又有钿金大中祥符元年诏金箔金银线贴金销金闲金蹙金线装贴什器土木玩弄之物并行禁断非命媍不得以金为首餙许人紏告并以违制论寺观餙塑像者赍金银并工价就文思院换易 
　　四年又诏宫院苑囿等止用丹白装餙不得用五彩皇亲士庶之家亦不得用春幡胜除宣赐外许用绫不得用罗诸般花用通草不得用缣又八年诏自中宫以下衣服并不得以金为餙应销金贴金绥金间金戭金圈金解金剔金捻金陷金明金泥金榜金背金影金阑金盘金织金金线皆不许造庆历二年申严其禁上自宫掖悉皆屏臣庶之家犯者必置于法仁宗明道二年诏册宝法物凡用金者并改用银以金涂之洪武元年有司奏造乘舆服御诸物应用金者命皆以铜为之有司言费小不足靳上曰朕富有四海岂吝于此然所谓俭约者非身先之何以率下小用不节大费必至开奢汰之源启华靡之渐未必不由小而至大也二年诏禁庶民之家不得用金绣锦绮纻丝绫罗止许用紬绢其首餙钏镯并不许用金玉珠翠止用银花 

　　○钞 

　　我朝之钞即元之楮币也刘秉忠曰钱用于阳楮用于阴华夏阳明之区沙漠幽阴之域是也 

　　○剌纸 

　　古者削竹木以书姓名故曰剌所云书姓名于奏白是也刺从刀束束亦声俗作剌非剌来未切戾也后以纸书故曰名纸汉郭林宗载剌盈车祢衡怀剌漫灭孟宗家贫剌诣魏爵里剌北齐李元忠取剌勿通唐李德裕贵盛人始用门状唐门状竞用善纸有识者尚非之嘉靖初年士夫剌纸不过用白鹿如两指阔而书简或用颜色苏笺以为大事亦止一尺长耳近则竞用奏本白绿罗纹笺甚至于松江五色蜡笺臙脂球青花鸟格眼白绿官司年节以大红纸为拜帖馈送则以销金大红纸为礼书封筒长可五六尺阔不减四五寸为帕书册亦以红纸封褁乡士夫皆效之云此风起于京师勋戚之家可谓奢侈暴殄之极矣夫上司取之府县而府县取之库子故县中库子之役未有不破家者不然亦取之槽户殊不知此纸皆小民之皮肤也白者其骨髓红者其膏血剥民之皮以书巳之名以充贵显之美观何忍心害理如是哉节用爱人为民上者其试思之 

　　○叆叇 

　　提学副使潮阳林公有二物如大钱形质簿而透明如硝子石如琉璃色如云母每看文章目力昏倦不辨细书以此掩目精神不散笔画倍明中用绫绢联之缚于脑后人皆不识举以问余余曰此叆叇也出于西域满剌国或闻公得自南海贾胡必是无疑矣后见张公方洲杂录与此正同云见　宣庙赐胡宗伯物即此以金相轮廓而衍之为柄纽制其未合则为一岐则为二如市肆中等子匣又孙参政景章亦有一具云以良马易得于西域似闻其名为僾逮则其二字之讹也葢叆叇乃轻云貌言如轻云之笼日月不掩其明也若作叆叇亦可 

　　○猫睛祖■〈王母〉琭 

　　猫睛名猫儿眼一线中横四面活光轮转照人次者名走水石无光祖■〈王母〉琭本琭宝石上者名助把避深暗绿色中者名助木剌明绿色下者名撒卜泥浅绿色带石者皆出回回山坑中正德嘉靖以来抄没刘瑾江彬严嵩辈此宝最奇且多隆庆四年户部进上金两事内猫睛祖■〈王母〉琭等项一万八千四百颗 

　　○赐酺 

　　赵武灵王行赏大赦置酒酺五日后世因之汉有大庆往往赐酺或三日或五日史臣纪之以为盛典我朝初政许郡臣得饮于市楼临川揭孟同轨宴南市楼诗诏出金钱送酒垆绮楼胜会集文儒江头鱼藻新开宴苑外莺花又赐酺赵女酒翻歌扇湿燕姬香袭舞裙污绣筵莫道知音少司马能琴绝代无此为圣世太平之气象也所云南市楼者曰醉仙楼乐民楼集贤楼讴歌楼皷腹楼轻烟楼淡粉楼梅妍楼翠柳楼凡十四所皆洪武间建以聚四方宾客者后为都御史顾佐奏革于是有官吏挟妓饮酒之禁 

　　○七件事 

　　谚云开门七件事柴米油塩酱醋茶葢言人家之所必用缺一不可也元人小词有云倚蓬窓无语嗟呀七件儿全无做甚么人家柴似灵芝油如甘露米若丹砂酱瓮儿恰纔梦撒塩瓶儿又告消乏茶也无多醋也无多七件事尚且艰难怎生教我折柳攀花此折桂令也我　朝余姚王德章者安贫士也尝口占云柴米油塩酱醋茶七般都在别人家我也一些忧不得且锄明月种梅花即此可以知其操也 

　　○茶 

　　茶木萌也山中多产采叶作饮一曰茶二曰槚三曰蔎四曰茗五曰荈葢早晚之别名也惊蛰为上清明次之谷雨又次之其事甚着陆羽有茶经三卷又茶记三卷唐温庭筠采茶录三卷张又新煎茶水记一卷蜀毛锡茶谱一卷丁谓北苑茶录三卷又北苑拾遗一卷蔡宗颜茶山节对一卷又茶谱遗事一卷北苑煎茶法一卷曾伉茶苑总录十四卷茶场易览十卷蔡襄有进茶录黄儒有品茶要录熊蕃有宣化北苑贡茶录熊克有北苑别录余亦有煮泉小品论之详矣唐德宗时纳户部侍郎赵赞之议初榷茶漆竹木十取其一而茶极盛于宋我朝　洪武二十四年诏天下产茶之地岁贡茶以建宁为上其名曰探春曰先春曰次春曰紫笋不用碾龙凤团皆芽茶也而西北茶马之禁甚重其利亦甚厚详见茶马政考茶之伪者宋名盗叶有柿叶有孚褴叶今之伪者杂以苦灯树杨柳芽小民不能辨其所得饮者名曰柳叶亦有止饮米汤而终身不知茶味者 

　　○误餤 

　　王敦如厕误食干枣澡豆世以为笑谈王安石禁中与宴食钓饵尽楪仁宗言其诈殆未可知近见仁和学师茹苪有人馈龙涎饼一盒不知香每席各供一楪自既餐尽复勉强劝人食之众皆掩口而不敢言秪称其美而袖之则古今俗物异事往往有对也 

　　○悬鸡 

　　家大夫在京师时有一蒋揽头家请贵客八人每席盘中进鸡首八枚凡用鸡六十四只矣一御史性喜食因并家大夫席上者取而食之蒋氏以目视仆少顷复进鸡首八盘亦如其数则凡一席之费一百三十余鸡矣况其它乎家大夫之坐不安席也因言先侍郎江公之俭尝为客设一鸡而客卒不至时正暑热遂悬之井中几七昼夜京师因为之语曰经年不请客屠文伯七日尚悬鸡江景日义屠应坤嘉兴人仕至副使先正俭德可师也 

　　○张庄简格言 

　　张时敏名悦华亭人也尝有言曰客至留馔俭约适情肴随有而设酒随量而倾虽新亲不抬饭虽大宾不宰牲匪直戒奢侈而可久亦将免烦劳以安生此既非陋而背礼实通俗而可行在君子谓之尚质在小人谓之不情 

　　湖州府后学吴仕旦覆订 
　　建昌府督刊知事毛祯 
</div>
    <div class="pagination">
<a href="留青日札摘抄_page4.html">上一页</a><a href="留青日札摘抄.html">1</a><a href="留青日札摘抄_page2.html">2</a><a href="留青日札摘抄_page3.html">3</a><a href="留青日札摘抄_page4.html">4</a><span class="current-page">5</span><a href="留青日札摘抄_page6.html">6</a><a href="留青日札摘抄_page7.html">7</a><a href="留青日札摘抄_page8.html">8</a><a href="留青日札摘抄_page9.html">9</a><a href="留青日札摘抄_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
