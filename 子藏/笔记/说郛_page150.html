<!DOCTYPE html>
<html>
<head>
    <meta charset="UTF-8">
    <title>说郛 - 第 150 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 150 页/共 601 页</h1>
    <div class="content">　　樱桃亦云含桃吕不韦春秋羞以含桃先荐寝庙注云含桃鹦鹉所含食故言含桃含桃二字颇为雅而前辈罕曽引用
　　木劒
　　近世官府驺从所持假劒以木为之号曰木劒隋礼仪志汉自天子至于百姓无不佩刀蔡谟议云大臣优礼皆劒履上殿非侍臣解之葢防刃也近代以来未详所起东齐着令谓为象劒言象于劒又南史陈始兴王叔陵左右取朝服所佩木劒以进此皆假劒之始然始于佩服而已不知何时遂为舆卫之饰
　　温公得人心
　　司马温公元丰末来京师都人奔竞竞观即以相公目之左右拥塞马至不能行及谒时相于私第市人登树骑屋窥之卒或止之曰吾非望而君愿一识司马公耳至于呵叱不退而屋瓦为之碎树枝为之折及薨京之民罢市而往吊粥衣以致奠巷哭以道车者葢以千万数上命户部侍郎赵赡内侍省押班冯宗道防其丧归葬赡等还告民哭公哀甚如哭其私亲四方来位厯葬者葢数万人而岭南封州父老相率致祭且作佛事以荐公者其词尤哀注香于首顶以送公葬者九百余人京师民画其像刻印粥之家置一本饮食必祝焉四方皆遣人购之京师时画工有致富者蔡京南迁道中市饮食之类及知为京皆不肯售至于诟骂无所不道州县防送吏卒驱逐之稍息人之贤不肖于人心得失一至于此儿童谓君实走卒知司马温公葢千载一人而已
　　登闻鼓
　　文昌杂録登闻鼓院未知起于何代因读唐防要显徳五年有抱屈人赍鼔于朝堂诉遂令东西都各置登闻鼔自此始予按世説元帝时张阖私作都门蚤闭晓开羣小患之诣州府诉不得理挝鼔公车上奏其表又晋范坚邵广二子挝登闻鼔乞防又后魏刑罚志世祖阙左悬登闻鼓人穷寃则挝登闻鼔又隋刑法志高祖诏四方词讼有寃屈县不理者令以次经郡及州仍不理乃诣阙申诉有所谓惬聴挝登闻鼔是则登闻鼔其来已久非始于唐也吕不韦春秋尧置欲諌之鼔粥子禹治天下门悬钟鼓铎磬而又置鼗为名于簨簴曰教寡人以狱词者挥鼗二事当为登闻鼔之始


　　船窻夜话【顾文荐】
　　巫觋致妖
　　吉贑地近瓯粤其俗右鬼父老言巫觋挟邪以登人门妖怪随至当令絶之
　　解断肠草毒
　　断肠草形如阿魏叶长尖条蔓生亏三华以上即死干者或收藏经久作末食亦死如食未久即以天汁灌可解其毒此草近人则叶动将嫩叶心浸水涓滴入口即百窍溃血其法急以伏卵不生鸡雏者细研和香油灌之乃尽吐出恶物而苏少迟不可救矣一名胡蔓草余闻医家言凡中一切毒即以香油饮之无伤予家君尝于大暑中苦痢诸药不止以意用干葛乌梅甘草三味浓煎一碗服之遂愈凡痢疾者肠滑乌梅能澁肠故也葢骨鲠用犬涎谷芒用鹅鸭涎皆以此意推之
　　赐金杵臼
　　孝宗尝患痢众医不效徳夀忧之过宫偶见小药局遣中使询之曰汝能治痢否对曰专科遂宣之至请问得病之由语以食湖蟹多故致此疾遂令诊脉医曰此冷痢也其法用新米藕节细研以热酒调服如其法杵细酒调数服而愈徳夀乃大喜就以金杵臼赐之乃命以官至今呼为金杵臼严防御家可谓不世之遇
　　疮疖
　　本草王不留行乃翦金花其性热贴疮疖以溃脓甚有神効俗谓之金剪刀草余隣人汪庖一日为沸汤浇烂肤肉其痛甚殷偶一卖油魏生至亟拾草作药烂涂傅之痛即定诘之知其为蛇瘳草须五叶者为佳此草春而结实如圆钩者俗食之能杀人谚云要死食蛇瘳葢常询之耆旧言此物不致杀人但能发冷疾耳
　　桃符
　　洪平斋新第后上卫王书自宰相至州县无不捃摭其短大槩云昔之宰相端委庙堂进退百官今日之相招权纳贿倚势作威而已凡及一职必如上式末俱用而已二字时相怒十年不调洪有桃符云未得之乎一字力只因而已十年闲
　　后学训
　　昔人云腹不饱诗书甚于馁目不接前辈谓之瞽身不逺声利甚于穽骨不脱俗气甚于痼杨敬仲先生曰仕宦以孤寒为安身读书以饥饿为进道居家以无事为平安朋友以相见踈为久要理到之言也
　　钱塘诗
　　有越僧作钱塘怀古诗云天定终难恃武功不堪双泪湿东风百年南渡斜阳外十里西湖片雨中燕子来时龙辇去杨花飞彻凤楼空倚阑曽向西湖望山掩江城雾气笼
　　治血闷
　　陆曮奉化人以医术行于时新昌徐氏为妇病产不逺二百里舆致之及门妇已死但胸堂间犹微热陆入视之良久曰此血闷也能捐红花数十斤则可以活主人亟购如数陆乃为大锅以煮之候汤沸遂以三木桶盛汤于中取窻格借妇人寝其上汤气微又复进之有顷妇人指动半日遂苏葢以红花能活血故也
　　偏膓
　　四明延夀寺一僧自首至踵平分寒热莫晓所以徧问医无识者虽以意投药皆不效街有道人囊药就市人皆忽之既出不得已召而问之曰此何疾也道人曰此生偏肠毒也药之而愈








　　野人闲话【景焕】
　　前蜀王孟氏一朝人间闻见之事也其中有功臣瑞应朝廷规制可纪之事则尽自史官氏一代之书此则不述故事件繁杂言语猥俗亦可警悟于人者録之编为五卷谓之野人闲话时大宋干徳三年乙丑嵗三月十五日序
　　班令
　　蜀后主孟氏讳昶字保元尊号睿文英武仁圣明孝皇帝道号五霄子承高纂业性多明敏以孝慈仁义在位三纪已来尊儒尚道贵农贱商城内人生三十嵗有不识米麦之苗者毎春三月夏四月有游花院者游锦浦者歌乐掀天珠翠填咽贵门公子华轩彩舫游百花潭穷奢极丽诸王功臣已下皆置林亭异果名花其楼台皆此类也自大军收后蜀主知数运有归即纳欵识者闻之嘉叹蜀主能文章尝为箴诫诸子各令刋刻于坐隅谓之班令
　　红栀子花
　　蜀主升平尝理园苑异花草毕集其间一日有青城山申天师入内进花两粒曰红栀子种贱臣知圣上理苑囿辄取名花两树以助佳趣赐与束帛擕至朝市散于贫人遂不知去处宣令内园子种之不觉成树两载其叶婆娑则栀子花矣其花斑红六出其香袭人蜀主甚爱重之或令图写于团扇或綉入于衣服或以绢素鹅毛做作首饰谓之红栀子花及结实成栀子则异于常者用染素则成赭红色甚妍翠其时大为贵重
　　火龙
　　大军未至前自春及夏无雨螟蝗大作一旦汉川什邡县石井中夜有十尺火龙腾跃而出浩浩升天而去乃至鳞甲首足明耀粲然大风吼天草木皆拔余烬坠地延烧数百家翌日有一人披髪衣青布袴奔走于街巷中高声唱言有神人使作无爷无母救你流汗满面困乏喘气而口不蹔停两日亦不知所在复又鶢鶋鸣于庭射之不中【俗呼秃秋】故老见之曰此鸟主少主归命咸康时来此时又来当有兴替乎皆秘而不奏未几大军入界
　　书画八人
　　自蜀主好事故艺能之士精于书画者众矣沙门昙城学李阳泳篆昙城则申天师门人也工部员外郎昭嘏仿韩择木八分书昭嘏乃杜光庭门人僧晓峦攻张草圣晓峦则梦弟子皆超木而差肩也独黄少监金师边鸾雀竹处士滕昌祐梁广化野人姜道隐本张藻松石道隐不事谭论不与人交往不冠带不跪人谓之搔头相国李昊为著名道徳常住绵竹山中李司议文才继阎立本写真书画八人皆妙絶当代野人平生讨庄老之书有暇而性好图龙兴忽至即画百尺之状纵意挥画苟不称意则抺之不啻千余躯而已飘飘然云隂雨景似有蜿蜒之势掷笔抚掌自为怡逸尝以为适意之作亦曽撰集【阙】证【阙】笔诀三卷于【阙】
　　灵砂饵胡孙
　　优旃杨千度者善弄胡孙于阛阓中常饲养胡孙十余头防人言语亦可取笑于一时一日内廐胡孙维絶走殿上阁蜀主令人射之不中三日内防奏千度善弄胡孙试令执之遂诏千度谢恩讫胡孙十余头亦向殿上乂手拜揖立内廐胡孙亦舍上窥之千度高声唱言奉勑把下舍上胡孙来手下胡孙一时上舍齐手把捉内廐胡孙立在殿前蜀主大悦赐千度优绯衫钱帛收系教坊有内臣因问胡孙何以教之似会人言语对曰胡孙乃兽实不防人言语千度常饵之灵砂变其兽心然后可教之内臣深讶所説其事或有好事者知之多以灵砂饲胡孙鹦鹉犬防等以教之
　　食杏仁法
　　翰林辛夤孙顷年在青城山居其居则古先道院在一峰之顶内有塑像黄姑则六代宗之子也一夕梦见召夤孙谓曰汝可食杏仁令汝聪利老而弥壮心力不倦亦资于年夀矣汝可有道性又不终在此须出山佐理当代夤孙梦中拜请其法则与怡神论中者同宗孙申天师元有怡神论语卷下卷中有神仙秘方三十首则甘草为首右食杏仁法次之杏仁七个去皮尖早晨盥潄了内于口中久之则尽去其皮又于口中嗳之逡巡烂嚼和津液如乳汁乃顿咽但日日如法食之一年必换血令人轻健安泰夤孙遂日日食之至今老而轻健年逾从心犹多著述
　　旌节花
　　王侍中处囘尝于私第延接布素之士葢亦寻药术神仙之道有道士厐眉大鼻布衣防缕仙童从后造谒王公于竹叶上大书道士王桃枝奉谒王公从容置酒观其言论清风飒然甚仰之因曰弟子有志清闲思于青城山下致小道院居住道士曰未也偶唤山童取劒细防阶前土尺余囊中取花子种之令以盆覆土逡巡盆花已生矣渐随日长大颇长五尺以来层层有花烂然可爱道士曰聊以寓目适性此仙家旌节花也王公命食不飡唯饮数杯而退曰珍重善为保爱旋出门失所之后王公果除二节镇方致仕自后往往有人收得其花种












　　植杖闲谈【钱康功】
　　汉献帝
　　汉献帝禅位之嵗改元延康蜀后主亡国之嵗改元炎兴晋愍帝即位之嵗改建邺郡为建康郡宣和间朝廷谓端明非本朝殿改官制曰延康殿学士靖康三年今上即位法东汉中兴建元之号改曰建延己酉嵗驻跸江宁府以江宁昔号建康宁藩邸王封符合【今上旧封康王】改名建康府三年号者皆出一时所见而不知乃前代末季之称也故识者忧之
　　吴防
　　平江府州署之南名吴防【黄外及】坊按汉蔡邕亡命江海退迹吴防注引防稽高迁事掾为苗事又诸葛亮説荆州形势曰东连吴会王羲之为防稽内史时朝廷赋役繁重吴防尤甚石宗论伐吴之功曰吴防僭逆指言孙氏则吴会当是吴郡与会稽尤言吴越也葢不独谓姑苏今坊名吴防未知何据而然前汉吴王濞上患吴防轻悍即吴会也
　　契丹
　　契丹使毎嵗至中国索食料多不时异珍之物州县挠动公使契丹入其境稍深则必索猪肉及胃脏之属从者莫能晓葢燕北地产羊俗不畜猪驿使驰骑疲于奔命无日不加棰楚所以困乏耳既回程与送伴者饮率尽醉然公翊日乗骑如故初不病酲也益取随行大杯酌劝于伴者不能胜屡至委顿临别痛饮达旦及叙违马上几不能相揖后闻契丹责伴者以失机沙袋击之至死
　　谈命
　　临安中凡在御街中士大夫必游之地天下术士皆聚焉凡挟术者易得厚获迩来数十年间向之术行者皆多不验惟后进者术皆奇中有老于谈命者下问后进汝今之术即我向之术何汝验我若何不验后进者云向之士大夫之命占得禄贵生旺皆是贵人今之士大夫之命多带刑煞冲击方是贵人汝不见今日为监司郡守帅阃者日以杀人为事老者叹服
　　薛道衡
　　薛道衡空梁落燕泥之句诗名昔昔盐乐苑以为羽调曲怪录此蘧蒢三娘唱阿鹊盐曲又有突厥盐黄帝盐白鹤盐神雀盐疎勒盐满坐盐归国盐唐诗媚赖吴娘唱是盐更奏新声刮骨盐谓之盐者吟行曲引之类乐府解题谓之杖鼔曲也







　　説郛卷二十八上
<子部,杂家类,杂纂之属,说郛>
　　钦定四库全书
　　説郛卷二十八下　　　　元　陶宗仪　撰东斋记事【许观】
　　聨句所始
　　渔隐藂话曰雪浪斋日记云退之聨句古无此法自退之斩新开辟予观谢宣城有聨句七篇陶靖节有聨句一篇杜工部有聨句一篇则诸公已先为之退之亦是沿袭其旧退之斩新开辟则非也今攷之渔隐所言亦未为得聨句实起于汉栢梁台非始于靖节诸人也又何逊李白顔真卿皆有是作亦不特宣城工部而已
　　人事物
　　今人以物相遗谓之人事韩退之奏韩人事物状云奉勅撰平淮西碑文伏缘圣恩以碑本赐韩等今韩寄绢五百疋与臣充人事物未敢受领谨録奏闻又杜牧谢许受江西送撰韦丹碑防绢等状云中使奉宣圣防令臣领受江西观察使许于泉所寄撰韦丹遗爱碑文人事防绢共三百疋乃知此称自唐已有之
　　蒜髪
　　今人年壮而髪白者目之曰蒜髪犹言宣髪也今蒜髪又通称而知宣髪少矣宣髪见于陆徳明説卦释文中此固人所知也而蒜髪书间或未之见独本草芜菁条下有云蔓菁子压油涂颈能变蒜髪此亦可据也
　　关羽印
　　绍兴中洞庭渔人获一印方仅二寸制甚古纽有连环四两两相贯上有一大环总之葢所以佩也渔者以为金竞而讼于官辨其文乃夀亭侯印四字云长尝封为汉夀亭侯人疑必其佩也遂留长沙官库守库吏见印上时有光焰囘白于官乃遣人送荆门忠义祠中光怪遂絶淳熈四年玉泉寺僧真慈将献之东宫印已函而未发或光焰四起众皆惊愕遂不复献
　　无置锥地
　　今俗人谓之至贫者则曰无置锥之地此语葢自古有之韩非子云尧无胶漆之约于当世而道行舜无置锥之地于宇内而德结又史记优孟孙叔敖为楚相死其子无立锥之地又后汉郭丹后蜀诸葛亮俱有此语
　　呼臣呼卿
　　主者称臣葢是谦卑而已上下通行不特称于君上之前也如齐太子对医者文挚云臣以死争之虢君见扁鹊曰寡臣幸甚吕公谓汉高祖曰臣少好相人高祖谢项羽曰将军战河南之类是也晋宋间彼此相呼为卿自唐以来唯君上以呼臣庻士大夫不复敢以称谓矣
　　称万嵗
　　万嵗之称不知起于何代商周以来不复可攷吕氏春秋宋康王饮酒室中有呼万嵗者堂上悉应战国防冯驩烧债券民称万嵗蔺相如奉璧入秦秦王大喜左右皆呼称万嵗韩非子巫觋之祝人曰使君千秋万嵗之声聒耳新序梁君出猎归入庙中呼万嵗曰幸今日也纪信乗黄屋载左纛曰食尽汉王降楚呼万嵗陆贾奏新语左右皆称善呼万嵗汉武帝登嵩高呼万嵗者三元帝送许后入太子家谓左右酌酒贺我左右呼万嵗冯异赵臣将兵助异并送缣谷军中皆称万嵗王望曰今日惟击牛酾酒劳飨军士皆称万嵗伏王马援封侯乃首请上雅夀掾史皆称万嵗吴甘宁入魏营斩数十级还入营作鼓吹称万嵗是则庆贺之际上下通称之初无禁制不知自何时始専为君之祝也
</div>
    <div class="pagination">
<a href="说郛_page149.html">上一页</a><span>...</span><a href="说郛_page145.html">145</a><a href="说郛_page146.html">146</a><a href="说郛_page147.html">147</a><a href="说郛_page148.html">148</a><a href="说郛_page149.html">149</a><span class="current-page">150</span><a href="说郛_page151.html">151</a><a href="说郛_page152.html">152</a><a href="说郛_page153.html">153</a><a href="说郛_page154.html">154</a><a href="说郛_page155.html">155</a><span>...</span><a href="说郛_page151.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
