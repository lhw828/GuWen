<!DOCTYPE html>
<html>
<head>
    <meta charset="UTF-8">
    <title>太平广记 - 第 4 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 4 页/共 228 页</h1>
    <div class="content">　　钦定四库全书
　　太平广记卷十二
　　神仙十二
　　壶公　　　　蓟子训　　　董奉
　　李常在
　　壶公
　　壶公者不知其姓名也今世所有召军符召神治病玉府符凡二十余卷皆出自公故总名壶公符时汝南有费长房者为市掾忽见公从逺方来入市卖药人莫识之卖药口不二价治病皆愈语买人曰服此药必吐某物某日当愈事无不效其钱日收数万便施与市中贫乏饥冻者惟留三五十常悬一空壶于屋上日入之后公跳入壶中人莫能见惟长房楼上见之知非常人也长房乃日日自扫公座前地及供物公受而不辞如此积久长房尤不懈亦不敢有所求公知长房笃信谓房曰至暮无人时更来长房如其言即徃公语房曰见我跳入壶中时卿便可效我跳自当得入长房依言果不已入入后不复是壶惟见仙宫世界楼观重门阁道公左右侍者数十人公语房曰我仙人也昔处天曹以公事不勤见责因谪人间耳卿可敎故得见我长房下座顿首曰肉人无知积罪却厚幸谬见哀悯犹入剖棺布气生枯起朽但恐臭顽弊不任驱使若见哀怜百生之厚幸也公曰审尔大佳勿语人也公后诣长房于楼上曰我有少酒相就饮之酒在楼下长房使人取之不能举盎至数十人莫能得上乃白公公乃下以一指提上与房共饮之酒器如拳许大饮之至暮不竭告长房曰我某日当去卿能去乎房曰欲去之心不可复言欲使亲眷不知去当有何计公曰易耳乃取一青竹杖与房戒之曰卿以竹归家便可称病以此竹杖置卿所卧处黙然便来房如公言去后家人见房已死尸在牀乃向竹杖耳乃哭泣葬之房诣公恍惚不知何所公乃留房于羣虎中虎磨牙张口欲噬房房不惧明日又内于石室中头上有一方石广数丈以茅绹悬之又诸蛇来啮绳绳即欲断而长房自若公至抚之曰子可敎矣又令长房啗屎兼蛆长寸许异常臭恶房难之公乃叹谢遣之曰子不得仙道也赐子为地上主者可得夀数百嵗为传封符一卷付之曰带此可主诸神常称使者可以治病消灾房忧不得到家公以一竹杖与之曰但骑此得到家耳房骑竹杖辞去忽如睡已到家家人谓是具述前事乃发棺视之惟一竹杖方信之房所骑竹杖弃陂中视之乃青龙耳初去至归谓一日推问家人已一年矣房乃行符收治病无不愈者每与人同坐共语常呵责嗔怒问其故曰嗔耳时汝南有怪嵗輙数来郡中来时从骑如太守入府打鼓周行内外尔乃还去甚以为患房因诣府防事正值此来到府门前府君驰入独留房知之不敢前房大呌呼曰便捉前来乃下车伏庭前叩头乞曰改过房呵之曰汝死老不念温良无故导从唐突官府自知合死否急复真形须臾成大鼈如车轮头长丈余房又令复人形房以一札符付之令送与陂君叩头流涕持札去使人追视之乃见符札立陂边以头绕而死房后到东海东海大旱三年谓请雨者曰东海神君前来淫陂夫人吾系之辞状不测脱然忘之遂致久旱吾今当赦之令其行雨即便有大雨房有神术能缩地脉千里存在目前宛然放之复舒如旧也【出神仙传】
　　蓟子训
　　蓟子训者齐人也少尝任州郡举孝廉除郎中又从军除驸马都尉人莫知其有道在乡里时惟行信让与人从事如此三百余年顔色不老人怪之好事者追随之不见其所常服药物也性好清澹常闲居读易小小作文皆有意义见比屋抱婴儿训求抱之失手堕地儿即死邻家素尊敬子训不敢有悲哀之色乃埋瘗之后二十余日子训往问之曰复思儿否邻曰小儿相命应不合成人死已积日不能复思也子训因出外抱儿还其家其家谓是死不敢受子训曰但取之无苦故是汝本儿也儿识其母见而欣笑欲母取之抱犹疑不信子训既去夫妇共往视所埋儿棺中惟有一泥儿长六七寸此儿遂得长成诸老人须髪毕白者子训但与之对坐共语宿昔之间明旦皆黒矣京师贵人闻之莫不虚心谒见无縁致之有年少与子训邻居为太学生诸贵人作计共呼太学生谓之曰子勤苦读书欲规富贵但召得子训来使汝可不劳而得矣生许诺便归事子训洒扫供侍左右数百日子训知意谓生曰卿非学道焉能如此生尚讳之子训曰汝何不以实对妄为虚饰吾已具知卿意诸贵人欲见我我岂以一行之劳而使卿不获荣位乎汝可还京吾某日当往生甚喜辞至京与贵人具说某日子训当到至期未发生父母来诣子训子训曰汝恐吾忘使汝儿失信不仕邪吾今食后即发半日乃行二千里既至生急往拜迎子训问曰谁欲见我生曰欲见先生者甚多不敢枉屈但知先生所至当自来也子训曰吾千里不倦岂惜寸步乎欲见者语之令各絶宾客吾明日当各诣宅生如言告诸贵人各自絶客洒扫至时子训果来凡二十三家各有一子训诸朝士各谓子训先到其家明日至朝各问子训何时到宅二十三人所见皆同时所服饰顔貌无异惟所言话随主人意答乃不同也京师大惊异其神变如此诸贵人并欲诣子训子训谓生曰诸贵人谓我重瞳八采故欲见我今见我矣我亦无所能论道我去矣适出门诸贵人冠盖塞路而来生具言适去矣东陌上乗骡者是也各走马逐之不及如此半日相去常一里许终不能及遂各罢还子训至陈公家言曰吾明日中时当去陈公问逺近行乎曰不复更还也陈公以布单衣一送之至时子训乃死尸僵手足交胸上不可得伸状如屈铁尸作五香之芳气逹于巷陌其气甚异乃殡之棺中未得出棺中噏然作雷霆之音光照宅宇坐人顿伏良久视其棺盖乃分裂飞于空中棺中无人但遗一只履而已须臾闻陌上有人马箫鼔之声径东而去乃不复见子训去后陌上数十里芳香百余日不歇也【出神仙传】
　　董奉
　　董奉者字君异侯官人也吴先主时有少年为奉本县长见奉年四十余不知其道罢官去后五十余年复为他职行经侯官诸故吏人皆老而奉顔貌一如往日问言君得道邪吾昔见君如此吾今已皓首而君转少何也奉曰偶然耳又杜燮为交州刺史得毒病死死已三日奉时在彼乃往与药三丸内在口中以水灌之使人捧举其头揺而消之须臾手足似动顔色渐还半日乃能起坐后四日乃能语云死时奄忽如梦见有十数乌衣人来收爕上车去入大赤门径以付狱中狱各一户戸才容一人以爕内一戸中乃以土从外封塞之不复见外光忽闻戸外人言云太乙遣使来召杜爕又闻除其戸土良久引出见有车马赤盖三人共坐车上一人持节呼爕上车还至门而爕遂活因起谢曰甚大恩何以报効乃为奉起楼于庭中奉不食他物惟啖脯枣饮少酒爕一日三度设之奉每来饮食或如飞鸟腾空来坐食了飞去人每不如是一年余辞爕去爕涕泣留之不住爕问欲何所之莫要大船否奉曰不用船惟要一棺器耳爕即为具之至明日日中时奉死爕以其棺殡埋之七日后有人从容昌来奉见嘱云为谢爕好自爱理爕闻之乃啓殡发棺视之惟存一帛一面画作人形一面丹书作符后还豫章庐山下居有一人中有疠疾垂死载以诣奉叩头求哀之奉使病人坐一房中以五重布巾盖之使勿动病者云初闻一物来舐身痛不可忍无处不匝量此舌广一尺许气息如牛不知何物也良久物去奉乃往池中以水浴之遣去告云不久当愈勿当风十数日病者身赤无皮甚痛得水浴痛即止二十日皮生即愈身如凝脂后忽大旱县令丁士彦议曰闻董君有道当能致雨乃自赍酒脯见奉陈大旱之意奉曰雨易得耳因视屋曰贫道屋皆见天恐雨至何堪令解其意曰先生但致雨当为立架好屋明日士彦自人吏百余辈运竹木起屋立成方聚土作泥拟数里取水奉曰不须尔暮当大雨乃止至暮即大雨髙下皆平方民大恱奉居山不种田日为人治病亦不取钱重病愈者使栽杏五株轻者一株如此数年计得十万余株郁然成林乃使山中百禽羣兽游戱其下卒不生草常如芸治也后杏子大熟于林中作一草仓示时人曰欲买杏者不须报奉但谷一器置仓中即自往取一器杏去常有人置谷来少而取杏去多者林中羣虎出吼逐之大怖急挈杏走路傍倾覆至家量杏一如谷多少或有人偷杏者虎逐之到家啮至死家人知其偷杏乃送还奉叩头谢过乃却使活奉每年货杏得谷旋以赈救贫乏供给行旅不逮者嵗二万余斛县令有女为精邪所魅医疗不效乃投奉治之若得女愈当以侍巾栉奉然之即召得一白鼍长数丈陆行诣病者门奉使侍者斩之女病即愈奉遂纳女为妻久无儿息奉每出行妻不能独住乃乞一女养之年十余嵗奉一日竦身入云中去妻与女犹存其宅卖杏取给有欺之者虎还逐之奉在人间三百余年乃去顔状如三十时人也【出神仙传】
　　李常在
　　李常在者蜀郡人也少治道术百姓累世奉事计其年已四五百嵗而不老常如五十许人治病困者三月微者一日愈在家有二男一女皆已嫁娶乃去去时从其弟子曾家孔家各请一小儿年皆十七八家亦不知常在欲何去即遣送之常在以青竹杖度二儿遣归置其家所卧之处径还勿与家人语二子承敎以杖归家家人了不见儿去后乃各见死在床上二家哀泣殡埋之百余日弟子从郫县逢常在此二儿俱行二儿与弟子泣语良久各附书到二家发棺视之惟青竹杖耳乃知非死后三十余年居地肺山更娶妇常在先妇儿乃往寻求之未至十日常在谓后妻曰吾儿欲来见寻吾当去可金饼与之及至求父所在妇以金与之儿曰父舍我去数十年日夜思恋闻父在此故自逺来觐省不求财也乃止三十日父不还儿乃欺其母曰父不还我去矣至外藏于草间常在还语妇曰此儿诈言如是当还汝语之汝长不复须我我在法不复与汝相见乃去少顷儿果来母语之如此儿自知不复见其父乃泣涕而去后七十余年常在忽去弟子见在虎夀山下居复娶妻有父子世世见之如故故号之曰常在【出神仙传】






　　太平广记卷十二
<子部,小说家类,异闻之属,太平广记>
　　钦定四库全书
　　太平广记卷十三
　　神仙十三
　　茅君　　　　孔安国　　　尹轨
　　介象　　　　苏仙公　　　成仙公
　　郭璞　　　　尹思
　　茅君
　　茅君者幽州人学道于齐二十年道成归家父母见之大怒曰汝不孝不亲供养寻求妖妄流走四方欲笞之茅君长跪谢曰某受命上天当应得道事不两遂违逺供养虽日多无益今乃能使家门平安父母寿考其道已成不可鞭辱恐非小故父怒不已操杖向之适欲举杖杖即摧成数十段皆飞如弓激矢中壁壁穿中柱柱陷父乃止茅君曰向所言正虑如此邂逅中伤人耳父曰汝言得道能起死人否茅君曰死人罪重恶积不可得生横伤短折即可起耳父使为之有验茅君弟在宦至二千石当之官乡里送者数百人茅君亦在座乃曰余虽不作二千石亦当有神灵之职某月某日当之官宾客皆曰愿奉送茅君曰顾肯送诚君甚厚意但当空来不须有所损费吾当有以供待之至期宾客并至大作宴防皆青缣帐幄下铺重白氊竒馔异果芬芳罗列妓女音乐金石俱奏声震天地闻于数里随从千余人莫不醉饱及迎官来文官则朱衣素带数百人武官则甲兵旌旗器仗耀日结营数里茅君与父母亲族辞别乃登羽盖车而去麾幡蓊郁骖虬驾虎飞禽翔兽跃覆其上流云彩霞霏霏绕其左右去家十余里忽然不见逺近为之立庙奉事之茅君在帐中与人言语其出入或发人马或化为白人有病者往请福常煮鸡子十枚以内帐中须臾一一掷出还之归破之若其中黄者病人当愈若有土者即不愈常以此为候【出神仙传】
　　孔安国
　　孔安国者鲁人也常行气服丹年三百嵗色如童子潜山弟子随之数百人每断谷入室一年半复出益少其不入室则饮食如常与世人无异安国为人沉重尤寳惜道要不肯轻传其奉事者五六年审其为人志性乃传之有陈伯者安乐人也求事安国安国以为弟子留三年知其执信乃谓之曰吾亦少更勤苦寻求道术无所不至遂不能得神丹八石登天之法惟受地仙之方适可以不死而昔事海濵渔父渔父者故越相范蠡也乃易姓名以避凶世哀我有志授我秘方服饵之法以得度世则大伍司诚子期姜伯涂山皆千嵗之后更少壮吾受道以来服药三百余年以其一方授崔仲卿卿年八十四服来已三十三年矣视其肌体气力甚徤须髪不白口齿完坚子往与相见事之陈伯遂徃事之受其方亦度世不老又有张合妻年五十服之反如二十许人一县怪之八十六生一男又敎数人皆四百嵗后入山去亦有不度世者由于房中之术故也【出神仙传】
　　尹轨
　　尹轨者字公度太原人也博学五经尤明天文星气河洛防纬无不精微晚乃学道常服黄精华日三合计年数百嵗其言天下盛衰安危吉凶未尝不效腰佩漆竹筒十数枚中皆有药言可辟兵疫常与人一丸令佩之会世大乱乡里多罹其难惟此家免厄又大疫时或得粒许大涂门则一家不病弟子黄理居陆浑山中患虎暴公度使其防木为柱去家五里四方各埋一柱公度即印封之虎即絶迹到五里輙还有怪鸟止屋上者以白公度公度为书一符着鸟所鸣处至夕鸟伏死符下或有人遭防当而贫汲汲无以办公度过省之孝子遂说其孤苦公度为之怆然令求一片鈆公度入荆山架小屋于炉火中销鈆以所带药如米大投鈆中搅之乃成好银与之告曰吾念汝贫困不能营故以拯救慎勿多言也有人官钱百万身见收缚公度于富人借数千钱与之令致锡得百两复销之以药方寸匕投之成金还官后到太和山中仙去也【出神仙传】
　　介
　　介象者字元则防稽人也学通五经博览一家之言能属文后学道入东山善度世禁气之术能于茅上燃火煮鸡而不燋令一里内人家炊不熟鸡犬三日不鸣不吠令一市人皆坐不能起形变化为草木鸟兽闻有五丹经周旋天下寻求之不得其师乃入山精思冀遇神仙惫极卧石上有一虎往防象额象寤见虎乃谓之曰天使汝来侍卫我汝且停若山神使汝试我即疾去虎乃去象入山谷上有石子紫色光緑甚好大如鸡子不可称数乃取两枚谷深不能前乃还于山中见一美女年十五六许顔色非常被服五防盖神仙也象乞长生之方女曰子可送手中物着故处乃可汝未应取此物吾故止待汝象送石还见女子在前处语象曰汝血食之气未尽断谷三年更来吾止此象归断谷三年复往见此女故在前处乃以还丹经一首投象告之曰得此便得仙勿复他为也乃辞归象常住弟子骆廷雅舍帷下屏牀中有数生论左传义不平象傍闻之不能忍乃忿然为决书生知非常人宻表荐于吴主象知之欲去曰恐官事拘束我耳廷雅固留吴主徴至武昌甚尊敬之称为介君诏令立宅供帐皆是绮绣遗黄金千镒从象学形之术试还后宫出入闺闼莫有见者如此幻法种种变化不可胜数后告言病帝遣左右姬侍以美梨一奁赐象象食之须臾便死帝埋之以日中时死晡时已至建业所赐梨付苑吏种之吏后以表闻呉主即发棺视之惟一符耳帝思之与立庙时时躬往祭之常有白来集座上迟回复去后弟子见在盖竹山中顔色转少【出神仙传】
　　苏仙公
　　苏仙公者桂阳人也汉文帝时得道先生早防所怙乡中以仁孝闻宅在郡城东北出入往来不避燥湿至于食物不惮精麤先生家贫常自牧牛与里中小儿更日为牛郎先生牧之牛则徘佪侧近不驱自归余小儿牧牛牛则四散跨冈越崄诸儿问曰尔何术也先生曰非汝辈所知常乗一鹿先生常与母共食母曰食无鲊他日可往市买也先生于是以筯揷饭中防钱而去斯须即以鲊至母食去毕母曰何处买来对曰便县市也母曰便县去此百二十里道途径崄往来遽至汝欺我也欲杖之先生跪曰买鲊之时见舅在市与我语云明日来此请待舅至以验虚实母遂寛之明晓舅果到云昨见先生便县市买鲊母即惊骇方知其神异先生曾持一竹杖时人谓曰苏生竹杖固是龙也数嵗之后先生洒扫门庭修餙墙宇友人曰有何邀迎答曰仙侣当降俄顷之间乃见天西北隅紫云氤氲有数十白飞翔其中翩翩然降于苏氏之门皆化为少年仪形端美如十八九嵗人怡然轻举先生敛容逢迎乃跪白母曰某受命当仙被召有期仪卫已至当违色养即便拜辞母子歔欷母曰汝去之后使我如何存活先生曰明年天下疾疫庭中井水檐边橘可以代养井水一升橘叶一枚可疗一人兼封一柜留之有所阙乏可以扣柜言之所须当至慎勿开也言毕即出门踟蹰顾望耸身入云紫云捧足羣翺翔遂升云汉而去来年果有疾疫逺近悉求母疗之皆以水及橘叶无不愈者有所阙乏即扣柜所须即至三年之后母心疑因即开之见双白飞去自后扣之无复有应母年百余嵗一旦无疾而终乡人共葬之如世人之礼后忽见州东北牛脾山紫云葢上有号哭之声咸知苏君之神也郡守乡人皆就山吊慰但闻哭声不见其形郡守乡人苦请相见空中答曰出俗日久形貌殊凡若当露见诚恐惊怪固请不已即出半面示一手皆有细毛异常人也因请郡守乡人曰逺劳见慰途径险阻可从直路而还不须回顾言毕即见桥亘岭傍直至郡城行次有一官吏輙回顾遂失桥所堕落江濵乃见一赤龙于脚下宛转而去先生哭处有桂竹两枝无风自扫其地恒净三年之后无复哭声因见白马常在岭上遂改牛脾山为白马岭自后有白来止郡城东北楼上人或挟弹弹之以爪攫楼板似漆书云城郭是人民非三百甲子一来归吾是苏君弹何为至今修道之人每至甲子日焚香礼于仙公之故第也【出神仙传】
　　又一说云苏耽者桂阳人也少以至孝著称母食欲得鱼羮耽出湘州市买去家一千四百里俄顷便返耽叔父为州吏于市见耽因书还家家人大惊耽后白母耽受命应仙方违逺供养以两盘留家中若须食扣小盘欲得钱帛扣大盘是所须皆立至乡里共怪其如此白官遣吏检盘无物而耽母用之如神先是耽初去时云今年大疫死者略半家中井水饮之无恙果如所言阖门元吉母年百余嵗终闻山上有人哭声服除乃止百姓为之立祠【出洞仙传】
　　成仙公
　　成仙公者讳武丁桂昜临武乌里人也后汉时年十三身长七尺为县小吏有异姿少言大度不附人人谓之痴少有经学不授于师但有自然之性时先被使京还过长沙郡投邮舍不及遂宿于野下忽闻上人语云向长沙市药平旦视之乃二白仙公异之遂徃市见二人罩白伞相从而行先生遂呼之设食食讫便去曽不顾谢先生乃随之行数里二人顾见先生语曰子有何求而随不止先生曰仆少出陋贱闻君有济生之术是以侍从耳二人相向而笑遂出玉函防素书果有武丁姓名于是与药二丸令服之二人语先生曰君当得地仙遂令还家明照万物兽声鸟鸣悉能之先生到家后县使送饷府君府君周昕有知人之鉴见先生呼曰汝何姓名也对曰姓成名武丁县司小吏府君异之乃留在左右久之署为文学主簿尝与众共坐闻羣雀鸣而笑之众问其故答曰市东车翻覆米羣雀相呼往食遣视之信然也时郡中寮吏豪族皆怪不应引寒小之人以乱职位府君曰此非卿辈所知也经旬日乃与先生居阁至年初元防之日三百余人令先生行酒酒巡徧讫先生忽以杯酒向东南噀之众客愕然怪之府君曰必有所以因问其故先生曰临武县火以此救之众客皆笑明日司仪上事称武丁不敬即遣使往临武县验之县人张济上书称元日庆集饮酒晡时火忽延烧防事从西北起时天气清澄南风极烈见阵云自西北耸而上径止县大雨火即灭雨中皆有酒气众疑异之乃知先生盖非凡人也后府君令先生出郡城西立宅居止只有母一小弟及两小儿比及二年先生告病四宿而殒府君自临殡之经两日犹未成服先生友人从临武来于武昌冈上逢先生乘白骡西行友人问曰日将暮何所之也答曰暂往迷溪斯须却返我去向来忘大刀在户侧履在鸡栖上可过语家人收之友人至其家闻哭声大惊曰吾向来于武昌冈逢先生共语云暂至迷溪斯须当返令过语家人收刀并履何得尔乎其家人云刀履并入棺中那应在外即以此事往啓府君府君遂令发棺视之不复见尸惟一青竹杖长七尺许方知先生托形仙去时人谓先生乘骡于武昌乃改为骡冈在郡西十里也【出神仙传】
　　郭璞
　　郭璞字景纯河东人也周识博闻有出世之道鉴天文地理书龙图爻象防纬安墓卜宅莫不穷微善测人之情状李范林明道论景纯善于遥寄缀文之士皆同宗之晋中兴王导受其成旨以建国社稷璞尽规矩制度仰范太微星辰俯则河洛黄图夫帝王之作必有天人之助者矣王敦镇南州欲谋大逆乃召璞为佐时明帝年十五一夕集朝士问太史王敦果得天下邪史臣曰王敦致天子非能得天下明帝遂单骑微行直入姑孰城敦正与璞食璞久之不白敦敦惊曰吾今同议定大计卿何不即言璞曰向见日月星辰之精灵五岳四海之神祗皆为导从翌卫下官震悸失守不即得白军敦使闻谓是小奚戏马检定非也遣三十骑追不及敦曰吾昨夜梦在石头城外江中扶犂而耕占之璞曰大江扶犂耕亦自不成反反亦无所成敦怒谓璞曰卿命尽防何璞曰下官命尽今日敦诛璞江水暴上市璞尸出城南坑见璞家载棺器及送终之具已在坑侧两松间上有鹊巢璞逆报家书所言也谓伍伯曰吾年十三时于栅塘脱袍与汝吾命应在汝手中可用吾刀伍伯感昔念惠衔涕行法殡后三日南州市人见璞货其平生服饰与相识共语非但一人敦不信开棺无尸璞得兵之道今为水仙伯注山海经夏小正尔雅方言着游仙诗江赋卜繇客傲洞林云晋书有传【出神仙传】
　　尹思
　　尹思者字小龙安定人也晋元康五年正月十五夜坐屋中遣儿视月中有异物否儿曰今年当大水中有一人蓑带劒思目视之曰有乱卒至儿曰何以知之曰月中人乃带甲仗矛当大乱三十年复当小清耳后果如其言【出神仙传】














　　太平广记卷十三
　　钦定四库全书
　　太平广记卷十四
　　神仙十四
　　刘子南　　　郭文　　　　嵩山叟
　　许真君　　　吴眞君　　　万寳常
　　李筌
　　刘子南
　　刘子南者乃汉冠军军武威太守也从道士尹公受务成子萤火丸辟疾病疫气百虎狼虺蛇蜂虿诸毒及五兵白刃贼盗凶害用雄黄各二两萤火箭蒺藜各一两铁槌柄烧令焦黒锻灶中灰羖羊角各一分半研如粉以鸡子黄并丹雄鸡冠血丸如杏仁大者以三角綘囊盛五丸常带左臂上从军者系腰中居家悬戸上辟盗贼诸毒物子南合而佩之永平十二年于武威邑界遇虏大战败绩余众奔溃独为冦所围矢下如雨未至子南马数尺矢輙堕地终不能中伤虏以为神人也乃围而去子南以敎其子及兄弟为军者皆未尝伤喜得其验传世宝之汉末青牛道士封君逹得之以传安定皇甫隆隆授魏武帝乃稍传于人间一名冠军丸亦名武威丸今载在千金翼中【出神仙感遇传】
　　郭文
　　郭文字文举洛阳人也晋书有传余杭天柱山或居大璧岩太和真人曾降其室授以冲真之道晦迹潜修世所不知有虎张口至石室前若有所告文举以手探虎喉中得骨去之明日虎衔一死鹿致石室之外自此虎常驯扰于左右亦可抚而牵之文举出山虎必随焉虽在城市众人之中虎俯首随行不敢肆暴如犬羊耳或以书策致其背上亦而行文尝采木实竹叶以货盐米置于筐中虎而随之晋帝闻之徴诣阙下问曰先生驯虎有术邪对曰自然耳人无害兽之心兽无伤人之意何必术为抚我则后虎犹民也虐我则讐民犹虎也理民与驯虎亦何异哉帝髙其言拜官不就归鳌亭山得道而去后人于其卧牀席下得蒻叶书金雄诗金雌记其言皆当时谶词其蜕如蛇也【出神仙拾遗】
　　嵩山叟
　　嵩山叟晋时人也世说云嵩山北有大穴莫测其深浅百姓每嵗游观其上叟尝悮堕穴中同辈冀其傥不死投食于穴堕者得而食之巡穴而行十许日忽旷然见明有草屋一区中有二仙对碁局下有数杯白饮堕者告以饥渇棊者与之饮饮毕气力十倍碁者曰汝欲留此否答不愿停碁者教云从此西行数十歩有大井井中多怪异慎勿畏之必投身井中自当得出若饥可取井中物食之如其言入井中多蛟龙然见叟輙避其路于是随井而行井中物如青泥而香美食之了不饥半年许乃出蜀青城山因得归洛下问张举举曰此仙馆丈夫所饮者玉浆所食者龙穴石髓子其得仙者乎遂寻洞却往不知所之中记云蜀郡青城山有洞穴分为三道西北通昆崘茅君传云青城是第五洞九仙寳室之天周回二千里十洞天之一也入山十里得至焉【出神仙拾遗】
　　许眞君
　　许眞君名逊字敬之本汝南人也祖琰父肃世慕至道东晋尚书郎迈散骑常侍防军长史穆皆真君之族子也真君弱冠师大洞君吴猛传三清法要乡举孝亷拜蜀旌阳令寻以晋室棼乱弃官东归因与吴君同游江左会王敦作乱二君乃假为符竹求谒于敦盖欲止敦之暴以存晋室也一日二君与郭璞同候于敦敦蓄怒以见之谓二君曰孤昨得一梦拟请先生圆之可乎真君曰请大军具述敦曰孤梦一木上破其天孤禅帝位果十全乎许君曰此梦固非得吉敦曰请问其说吴君曰木上破天是未字也明公未可妄动晋祚固未衰耳王敦怒因令郭璞筮之卦成景纯曰无成又问其寿璞曰明公若起事祸不久若住武昌寿不可测敦大怒又问曰卿寿几何璞曰余夀尽今日敦怒令武士执璞出赴刑焉是时二真君方与敦饮酒许君掷杯梁上飞绕梁间敦等举目防杯许君坐中身于是南出晋闗抵庐江口因召船师载往钟陵是时船师曰我虽有此船且无人力乗驾无由载君二君曰汝但以船载我我当自与行船仍谓船师曰汝宜入船闭门深若闻船行疾速不得辄有潜窥于是腾舟离水凌空入云二君谈论端坐顷刻之间已抵庐山金阙洞之西北紫霄峰顶二君意欲暂过洞中龙行既抵其船拽拨林木戞刺响骇其声异常舟师不免偷目潜窥二龙知人见之峰顶委舟而去二君谓船师曰汝违吾敎惊触二龙委弃此船万仞峰顶吾縁贪与众真除荡妖害暂须离此游渉江湖汝既失船徒返人世汝可此紫霄峰上游览匡庐示之以服饵灵草之门指之以遁迹地仙之术由是舟师之船底遗迹尚存后于豫章遇一少年容仪修整自称慎郎许君与之谈话知非人指顾之间少年告去真君谓门人曰适来年少乃是蛟蜃之精吾念江西累为洪水所害若非翦戮恐致逃遁蜃精知真君识之潜于龙沙洲北化为黄牛真君以道眼遥观谓弟子施大王曰彼之精怪化作黄牛我今化其身为黒牛仍以手巾挂膊以认之汝见牛犇鬭当以劒截后真君乃化身而去俄顷果见黒牛奔趁黄牛而来大王以劒挥牛中其左股因投入城西井中许君所化黒牛趁后亦入井中其蜃精复从此井奔走径归潭州却化为人先是蜃精化为美少年聪明爽隽而又富于寳货知潭州刺史贾玉有女端丽欲求贵婿以匹之蜃精乃广用财寳赂遗贾公亲近遂获为伉俪焉自后与妻于衙署后院而居每至春夏之间常求旅游江湖归则珍寳财货数余万计贾使君之亲姻童仆莫不頼之而成豪富至是蜃精一身空归且云被盗所伤举家叹惋之际典客者报云有道流姓许字敬之求见使君贾公遽见之真君谓贾公曰闻君有贵壻畧请见之贾公乃命慎郎出与道流相见慎郎怖畏托疾潜藏真君厉声而言曰此是江湖害物蛟蜃老魅焉敢遁形于是蜃精复变本形宛转堂下寻为吏兵所杀真君又令其二子出以水噀之即化为小蜃妻贾氏防欲变身父母恳真君遂与神符救疗仍令穿其宅下丈余已旁亘无际矣真君谓贾玉曰汝家骨月防为鱼鼈也今须速移不得暂停贾玉苍黄徙居俄顷之间官舍崩没白浪腾涌即今旧迹宛然在焉真君以东晋孝武帝太康二年八月一日于洪州西山举家四十二口防宅上升而去惟有石函药臼各一所车毂一具与真君所御锦帐复自云中堕于故宅乡人因于其地置游帷观焉【出十二真君传】
　　吴真君
　　吴真君名猛字世云家于豫章武宁县七嵗事父母以孝闻夏寝卧不驱蚊蚋盖恐其去而噬其亲也及长事南海太守鲍靓因语至道游钟陵江波浩淼猛不假舟檝以白羽扇画水而渡观者竒之猛有道术忽一日狂风暴起猛乃书符掷于屋上有一青鸟衔符而去须臾风定人或问之答曰南湖有遭此风者其中二道人呼天求救故以此拯焉后人访寻果如所述时武宁县令千庆死三日未殡猛往哭之因云令长固未合死今吾当为上天讼之猛遂卧庆尸旁数日俱还时方盛暑尸柩坏烂其魂恶不欲复入猛强排之乃复重苏庆弟晋著作郎寳感其兄及覩亡父殉妾复生因撰搜神记备行于世猛后于西平乗白鹿寳车冲虚而去【出十二真君传】
　　万寳常
　　万寳常不知何许人也生而聪颖妙逹钟律徧工八音常于野中遇十许人车服鲜丽麾幢森列如有所待寳常趋避之此人使人召至前曰上帝以子天授音律之性传八音于季末之世救壊之乐然正始之声子未备知也使钧天之官以示子微之要命坐而敎以厯代之乐理乱之音靡不周述寳常毕记之良久羣仙凌空而去寳常还家已五日矣自此人间之乐无不精究尝与人同食之际言及声律时无乐器寳常以食器杂物以筯扣之品其髙下宫商毕备谐作丝竹大为时人所赏厯周洎隋落拓不仕开皇初沛国公郑译定乐成奏之文帝召寳常问其可否常曰此亡国之音哀怨浮散非正雅之声极言其不可诏令寳常创造乐器而其声率下不与旧同又云世有周礼旋宫之义自汉魏以来知音者皆不能通之寳常创之人皆哂笑于是试令为之应手成曲众咸嗟异由是损益乐器不可胜纪然其声雅澹不合于俗人皆不好卒寝而不行寳常听太常之乐泣谓人曰淫厉而哀天下不久相杀尽当时海内晏安天下全盛人闻其言大为不尔及大业之末卒验其事是时郑译何妥卢贲苏道萧吉王令言皆能于雅乐安马驹曽妙逹王长通敦金乐等能作新声皆心服寳常言其久假矣寳常无子尝谓其友曰吾不堪病则孤矣因病妻窃其财物而逃防至饿殒忽一夕先所遇神仙来降其家曰汝舍九天之髙逸念下土之尘爱沦没于兹限将毕矣须记得云亭宫之防乎寳常懵然良久乃悟他日谓邻人曰吾偶自仙宫谪于人世即将去矣旬日不知所之【出神仙拾遗】
　　李筌
　　李筌号逹观子居少室山好神仙之道常厯名山博采方术至嵩山虎口岩得黄帝隂符经本绢素书朱漆轴缄以玉匣题云大魏真君二年七月七日上清道士冦谦之藏诸名山用传同好其本糜烂筌抄读数千遍竟不晓其义理因入秦至骊山下逢一老母髽髻当顶余发半垂衣扶杖神状甚异路傍见遗火烧因自语曰火生于木祸发必尅筌惊而问之曰此黄帝隂符上文母何得而言之母曰吾授此符已三元六周甲子矣少年从何而得之筌稽首载拜具告所得母曰少年颧骨贯于生门命轮齐于日角血脉未减心影不偏性贤而好法神勇而乐至真是吾弟子也然四十五当有大厄因出丹书符一通贯于杖端令筌跪而吞之曰天地相保于是坐于石上与筌说隂符之义曰此符凡三百言一百言演道一百言演术一百言演法上有神仙抱一之道中有富国安民之法下有强兵战胜之术皆内出心机外合人事观其精微黄庭内景不足以为鉴其至要经传子史不足以为文任其巧智孙吴韩白不足以为竒非有道之士不可使闻之故至人用之得其道君子用之得其术常人用之得其殃识分不同也如传同好必清斋而授之有本者为师受书者为弟子不得以富贵为重贫贱为轻违者夺纪二十本命日诵七遍益心机加年夀每年七月七日写一本藏名山石岩中得加算久之母曰已晡时矣吾有麦饭相与为食袖中出一瓠令筌谷中取水水旣满矣瓠忽重百余斤力不能制而沉泉中及还已失老母但留麦饭数升于石上而已筌有略作太白隂符十卷有相业着中台志十卷时为李林甫所排位不显竟入名山访道不知所终【出神仙感遇传】

　　太平广记卷十四
　　钦定四库全书
　　太平广记巻十五
　　神仙十五
　　道士王纂　　贞白先生　　桓闿
　　兰公　　　　阮基
　　道士王纂
　　道士王纂者金坛人也居马迹山常以阴功救物仁逮蠢值西晋之末中原乱离饥馑既臻疫疠乃作时有毒瘴殒毙者多闾里凋荒死亡枕藉纂于静室飞章告三夕之中继之以泣至第三夜有光如昼照其家庭即有瑞风景云纷郁空际俄而异香天乐下集庭中介金执鋭之士三千余人罗列若有所候顷之珠幢寳幡蜺斾羽节红旂锦斾各二相对前引幢居其前节最居后又四青童执花捧香二侍女捧案地舒锦席前立巨屏左右龙虎军侍从官各二十许人立屏两面若有备卫焉复有金甲大军二十六人神五十人次龙虎二君之外班列肃如也须臾笙簧骇空自北而至五色竒光灼烁逸一人佩劒持版而前告纂曰太上道君至矣于是百寳大座自空而下太上大道君侍二真人二天帝在座之上道君五色莲花二真二帝立侍焉纂拜手迎谒跪伏于地道君曰子愍念生民形于章真刳心投血感动幽防地司列言吾得以鉴躬于子矣纂匍匐礼谢竟道君告曰夫一阴一阳化育万物而五行为之用五行且有相胜各有盛衰代谢推迁间不容息是以生生不停气气相胜亿刼已来未始暂辍也得其生者合于纯阳升于天而仙得其死者沦于至阴在地而为物之中自有优劣强弱刚柔善恶与人世无异玉皇天尊虑神之肆横害于人也常命五帝三官检制部御之律令刑章罔不明备然而季世之民浇伪者众淳源既散妖诈萌生不忠于君不孝于亲违三纲五常之教自投死地由是六天故气魔之徒与歴代已来败军死聚结为党亦戕害生民驾雨乘风因衰伺隙为种种病中伤极多亦有不终天年罹其夭枉者昔于杜阳宫出神呪经授真人唐平使其流布以救于物民间有之世人见王翦白起之名谓为虚诞此葢从来领者生为兵綂死为帅有功者迁为阴官残害者犹居魔属乘五行败气为瘵为瘥然以阳为惮以神呪服之自当弭戢矣今以神化神呪二经复授于子按而行之以拯护万民也即命侍童披九光之韫以神化经及三五大斋之诀授之于纂曰勉而勤之阴功克成真阶可冀也言讫千乘万骑西北而举升还上清矣纂按经品斋科行于江表疫毒鎭弭生灵乂康自晋及兹其福者不可胜纪焉【出神仙感遇传】
　　贞白先生
　　贞白先生陶君讳景字通明吴荆州牧濬七世孙丹阳人也母初娠梦青龙出怀并二天人降手执香炉觉语左右言当孕男子非凡人多恐无后及生标异幼而聪识长而愽达因读神仙传有乘云驭龙之志年十七与江斆褚刘俊为宋朝升明四友仕齐歴诸王侍读年二十余稍服食后就兴世观主孙先生咨禀经法精行道要殆通幽洞微传奉朝请乃拜表解职答诏优叹赐与甚厚公卿祖之于征虏亭供帐甚盛咸云宋齐已来未有斯事遂入茅山又得杨许真书遂登岩告静自称华阳隐居书疏亦以此代姓名至明年时议欲迎往山恳辞得止然勅命饷赉恒为繁极乃造三层楼栖止身居其上弟子居中接賔于下令一小竪传度而已潜光耀内修秘宻深诚所诣远属灵人可谓感而遂通矣身长七尺八寸为性圆通谦谨心如明镜遇物便了深慕张良之为人率性轻虚飘飘然颇有云间兴其所通者皆得于心非傍识所能及长于诠正谬伪地理厯算文不空发成即为体造浑天仪转之与天相会其撰真诰诀注老子等书二百余卷至永平三年深藏向晦及梁武帝革命议国号未定先生乃引诸防记定梁应运之符又择交禅日灵验昭著勅使入山宣防酬谢帝既早与之交游自此后动静必报先生既得秘防妙诀以为神丹可成恒苦无药帝给之又手敕咨迓先生因画二牛一散放于水间一着金笼一人执防以杖驱之帝笑曰此人无所不作欲效曵尾岂可致邪其时每有大事无不已前陈奏时人谓之山中宰相以大同初献二刀一名善胜一名成胜为佳寳梁武初未知道敎先生渐悟之后诣张天师道建立坛三百所皆先生之资也梁元帝金楼子云予于士重陶贞白士大夫重周正其于义理精博无穷亦一时名士也先生尝作诗云夷甫任散诞平叔坐谭空不信昭阳殿化作单于宫其时人皆谈空理不习武事侯景之难亦如所言先生以大同二年丙辰岁三月壬寅朔十二日癸丑告化时年八十一顔色不变屈伸如常室中香气积日不散以其月十四日于雷平山同轩辕之葬衣冠如子乔之藏劒舄比于兹日可得符焉诏追赠中散大夫諡贞白先生仍勅舍人监防马枢得道传云受蓬莱都水监弟子数百人有先得道者唯王远知陆逸冲桓清远嗣先生之徳焉唐天寳元年追赠金紫光禄大夫太保梁邵陵王萧纶为碑铭焉【出神仙感遇传】
　　桓闿
　　桓闿者不知何许人也事华阳陶先生为执役之士辛勤十余年性常谨黙沈静奉役之外无所营为一旦有二青童白自空而下集居庭中居欣然临轩接之青童曰太上命求桓先生耳居黙然心计门人无姓桓者命求之乃执役桓君耳问其所修何道而致此桓君曰修黙朝之道积年亲朝太帝九年矣乃有今日之召升天陶君欲师之桓固执谦卑不获请陶君曰某行敎修道勤亦至矣得非有过而淹延在世乎愿为访之他日相告于是桓君服天衣驾白升天而去三日宻降陶君之室言曰君之阴功着矣所修本草以防虫水蛭軰为药功虽及人而害于物命以此一纪之后当解形去世署蓬莱都水监耳言讫乃去陶君复以草木之药可代物命者着别行本草三卷以赎其过焉后果解形得道【出神仙感遇传】
　　兰公
　　兖州曲阜县髙平乡九原里有至人兰公家族百余口精专孝行感动乾坤忽有斗中真人下降兰公之舍自称孝弟王云居日中为仙王月中为明王斗中为孝弟王夫孝至于天日月为之明孝至于地万物为之生孝至于民王道为之成具其三才肇分始于三气三气者玉清三天也玉清境是元始太圣真王治化也太清者道流行虚无自然玉皇所治也吾于上清已下托化人间示陈孝道之敎后晋代尝有真仙许逊传吾孝道之宗是为众仙之长因付兰公至道秘防于是兰公获斯妙诀颖悟真机黙辨往由顾知前事因与里人共出郊野忽覩古冢三所乃云此是吾三仙解化之坟请民报官令移塜旁之路勿令人物践蹋吏乃讯于兰公此言以何验实公曰第一塜者昔有真人骸骨今乃已得复形是为地仙长生久视第二塜见有仙衣一对道经一函复有一人方如醉卧发之良久乃能话谈此以太阴錬形绵养真气耳第三塜有玉液丹服之白日便当冲翥于时官吏与兰公对开三塜其所明騐一一并同兰公乃诣塜间躬取仙衣挂体又取金丹服之招邀卧塜二真人同共耸身而轻举官吏悔谢防恳拜陈啓问兰公何时下降公曰我自此每十日一至于斯更逾数年百日一降施行孝道宜准科接济樊笼符臻至道自尔吴都十五童子丹阳三岁灵孩洎于兰公并是仙之化现也所传孝道之秘法别有寳经一帙金丹一合铜符铁劵得之者唯高明大使许真君焉【出十二真君传】
　　阮基
　　阮基者河内人也以周武帝建徳七年因射熊入王屋山东北见一道士坐松树下神状竒异基遂舍弓矢稽首起居已师命基曰可暂往观中眺望岩间忽有一童子引基到观门台殿严丽皆饰以金玉土地清净皆绀碧琉璃行树端緑叶朱实清风时起锵然有声基于门下观览心神惶怖载拜请退即至师所师笑曰汝不敢进邪基曰凡夫肉人不识大道忽于今日得覩天堂情诚喜悦不能自胜愿师慈济基沈溺师曰汝积罪人也先身微縁今得遇我汝命尽其奈之何基闻不胜惶悚叩头千百求乞生津师遂令基舍恶从善誓弃弓矢乃授基智惠上品十戒兼为设蔬食食讫令去基载拜奉辞师曰汝命絶之时吾度汝其年冬基得病而卒唯左手一指尚暖家人不即之三日而活久能言言云初见黄衣使者二人执文书引基去忽至一处状如台府至屏门使者引入见大防上有官人隐阶前小吏数十人皆执簿书或青或黒有一吏执黒簿谓基曰汝积罪深厚应入地狱基闻仓卒惶怖莫知何言良乆思之忽忆圣师心中作念初别之时言临命絶时必来度汝今日危困幸垂救济须臾天西北端云忽起云车冉冉自空而下至阶前去地丈余而止乃见圣师在车中坐冥官见之皆稽首作礼圣师曰我有弟子在此故来度之乃取经一卷付基基载拜跪受题云太上救苦经令基读之一遍防官皆稽首受命听讫谓基曰可去勿住此深勤精进后更与汝相见言讫失师所在唯觉香气氛氲久之乃见一黄衣使者引基至家唯闻家号泣之声基乃还活凝坐良久追忆梦中经不遗一字乃慎持念遂抄録传于世复辞亲友入王屋山莫知所在【出神仙感遇传】




</div>
    <div class="pagination">
<a href="太平广记_page3.html">上一页</a><a href="太平广记.html">1</a><a href="太平广记_page2.html">2</a><a href="太平广记_page3.html">3</a><span class="current-page">4</span><a href="太平广记_page5.html">5</a><a href="太平广记_page6.html">6</a><a href="太平广记_page7.html">7</a><a href="太平广记_page8.html">8</a><a href="太平广记_page9.html">9</a><span>...</span><a href="太平广记_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
