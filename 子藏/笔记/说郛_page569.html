<!DOCTYPE html>
<html>
 <head>
  <meta charset="utf-8"/>
  <title>
   说郛 - 第 569 页/共 601 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说郛 - 第 569 页/共 601 页
  </h1>
  <div class="content">
   桂阳城武丁有仙道常在人间忽谓其弟曰七月七日织女当渡河诸仙悉还宫吾向已被召不得停与尔别矣弟问曰织女何事渡河去当何还答曰织女暂诣牵牛吾复三年当还明日失武丁至今云织女嫁牵牛
　　眼明袋
　　农邓绍尝八月旦入华山采药见一童子执五防囊承栢叶上露皆如珠满囊绍问曰用此何为答曰赤松先生取以明目言终便失所在今世人八月旦作眼明袋此遗象也
　　梅溪石磨
　　吴兴故邺县东三十里有梅溪山山根直竪一石可髙百余丈至青而圆如两间屋大四靣斗絶仰之干云外无登陟之理其上复有盘石圆如车盖恒转如磨声若风雨土人号为石磨转快则年丰转迟则岁俭欲知年之丰俭验之无失
　　徐秋夫
　　钱塘徐秋夫善治病宅在湖沟桥东夜闻空中呻吟声甚苦秋夫起至呻吟处问曰汝是鬼邪何为如此饥寒须衣食邪抱病须治疗邪鬼曰我是东阳人姓斯名僧平昔为乐游吏患腰痛死今在湖北虽为鬼苦亦如生为君善医故来相告秋夫曰但汝无形何由治鬼曰但缚茅作人按穴鍼之讫弃流水中可也秋夫作茅人为鍼腰目二处并复薄祭遣人送后湖中及瞑梦鬼曰已差并承惠食感君厚意秋夫宋元嘉六年为奉朝请
　　清溪庙神
　　会稽赵文韶为东宫扶侍坐清溪中桥与尚书王叔卿家隔一巷相去二百步许秋夜嘉月怅然思归倚门唱西夜乌飞其声甚哀怨忽有青衣婢年十五六前曰王家娘子白扶侍闻君歌声有门人逐月游戏遣相问耳时未息文韶不之疑委曲答之亟邀相过须臾女到年十八九行步容色可怜犹将两婢自随问家在何处举手指防尚书宅曰是闻君歌声故来相诣岂能为一曲邪文韶即为歌草生盘石音韵清畅又深防女心乃曰但令有瓶何患不得水顾谓婢子还取箜篌为扶侍鼔之须臾至女为酌两三弹泠泠更增楚絶乃令婢子歌繁霜自解裙带系箜篌腰叩之以倚歌歌曰日暮风吹叶落依枝丹心寸意愁君未知歌繁霜侵晓幕何意空相守坐待繁霜落歌阕夜已久遂相伫燕寝竟四更别去脱金簪以赠文韶文韶亦答以银椀白琉璃各一枚旣明文韶出偶至清溪庙歇神座上见椀甚疑而悉委之屏风后则琉璃在焉箜篌带缚如故祠庙中惟女姑神像青衣婢立在前细视之皆夜所见者于是遂絶当宋元嘉五年也
　　齐谐志怪者也盖庄生寓言耳今吴均所续特取义云耳前无其书也考文献通考书目亦云至元甲子吴郡陆友记



　　春梦録【元郑禧】
　　城之西有吴氏女生长儒家才色俱丽琴棋诗书靡不究通大夫士类称之其父早世治命宜以为儒家室女亦自负不凡余今年客于洪府一日媒妪来言女家久择壻难其人洪仲明公子戏欲与余求之余辞云已娶不期媒妪欲求余诗词达于女氏余戏赋木兰花慢一阕一日女和前词附媒妪至乃曰吴氏之族见此词喜称文士之美但母氏谓官人已娶而不可然女独怜余之才赓唱迭和复命乳母来观且述女意又喜欲虽居二室亦不辞也嘱余托相知之深者求啓母意归余余在城之日浅相知者少谩嘱意山长吴槐坡者往说其母终亦不从有周氏子惧余之成事挟财以媚母氏母乃失于从周遂纳其定礼女号泣曰父临终命归儒生周子不学无术但能琵琶耳我誓不从周氏因佯狂掷冠于地母怒殴之女发愤成疾病且笃母乃大悔惧逆其意即以定礼付媒妪以归于周然女病竟无起色因以书遗余曰妾之病实为郎也若生不救抱恨于地下料郎之情岂能忘乎临终又泣谓其青衣名梅蘂者曰我爱郑郎生也为郑死也为郑我死之后汝可以郑诗词书翰密藏棺中以成我意未几果卒呜呼文君之于相如自昔所难而况夫妇之间多才相配世之尤难者乎夫以女之才如是而怜余之才又如是齐眉相好唱和百年岂非天下之至乐者乎而况其家本丰殖复有赀财者哉乃厄母命之不从发愤成疾抱恨而死嗟夫红顔胜人多薄命亘古如斯而况才色之兼全者乎惊防云之易失痛黄壤之相遗亦徒重余之临风悒怏耳恨何言也抑余非悦于色也爱其才也感其心也今具録往来词翰于后览者亦必昭余之凄怆也延祐戊午永嘉郑禧天趣序
　　丁巳岁二月廿六日余寄木兰花慢云倚平生豪气冲星斗渺云烟记楚水湘山吴云越月频入诗篇菱花皎洁剑光零乱算几畨沉醉乐生前种仙人瑶草故家五色云边芙蓉金阙正需贤诏下九重天念满腹琅玕盈襟书传人正韶年蟾宫近传芳信姮娥娇艳待诗仙领取天香第一纵横礼乐三千翼日女氏和云爱风流俊雅看笔下扫云烟正困倚书慵拈针线懒咏诗篇红叶未知谁系慢踌躇无语小防前燕子知人有意双双飞度花边殷勤一笑问英贤夫乃妇之天恐薛媛图形楚材兴念唤醒当年累累满枝梅子料今生无分共坡仙嬴得鲛绡帕上啼痕万万千千二月廿九日女宻令乳母来观三月一日再赋前腔云望垂杨袅翠帘试卷小红楼想鸾佩敲琼鸾妆沁粉越様风流吟怀自怜豪健洒云牋醉里度春秋有唱还应有和纎纎玉映银钩犀心一防暗相投好事莫悠悠便有约寻芳蜂媒才到蝶使重游梅花故园憔悴揖东风让与古稍头况是梅花无语杏花好好相留女氏再和云看红牋写恨人醉倚夕阳楼故里梅花才传春信先认儒流此生料应縁浅倚牕下雨怨共云愁如今杏花娇艳珠帘嬾上银钩丝萝乔树欲依投此景两悠悠恐鸎老花残翠消红减辜负春游蜂媒问人情思无縁应只低头梦断东风路逺柔情犹为迟留余观所和两词其才情标致岂易得哉此余所以深不能忘也再赋诗三首云银牋写恨奈情何料得情深敛翠娥须信梅花贪结子东风着意杏花多翠袖笼香倚画楼柔情犹为我迟留何时共个夗央字吟到东风涙欲流两才相遇古来难重写芳情仔细看莫待后时空自悔不如闻取舞双鸾吴氏和云慈亲未识意如何不肯令君画翠娥自是杏花开较晩梅花占得旧情多残红片片入书楼独倚危防觉久留可惜才高招不得红丝双系别风流今生縁分料应难接得新诗不忍看谩说胸襟有才思却无韩夀与红鸾诗尾又系数语云屡佳什珍藏箧笥福浅縁悭不成好事母命伯言不期违背一片真情畨成虚意勤读诗书好图名利故里梅花依然夫壻数语赠君盈盈垂涙余复为俪语以寄遗恨因达于女氏云切以诗词相过罕见于夫妇之间词翰先投乃求于声臭之表字含玉润韵染兰香怅故里之梅花防传春信比芳园之杏蘂无奈风僝复令乳母来观预遣女媒通好谓先君已定犹遗在耳之言矧才子如斯不忝齐眉之愿倘得百年而谐老虽居二室而不辞妙语难忘芳心可掬既窈窕之慨然许郑何圣善之必欲从周事既相违分亦何浅幕底阻牵于红线石上空磨于玉簪谁令慵暴之男强投雁币痛失文章之壻怒掷蝉冠脉脉春愁盈盈妆涙念欲挟文君而夜遁终不忍为竟辜杜牧之春游实成深恨犹劝诗书之勤读极知恩爱之愈深嗟伉俪之无縁徒唱酬之相与此日落花愁里去遥想芳尘它时折桂月中归必贻后悔兹凭四六用表再三愿深思贤父之言庻免抱终身之叹难期面叙幸冀心融又续以诗云画梁双燕舞轻尘只见新诗不见人夜夜相思飞蝶梦东风着意杏花春风流才思古难全若得相逢不偶然有约緑杨门下过珠帘半卷露婵娟吴氏答书云伏以钟天地之秀气伟矣儒人含闺閤之芳情孤哉防女两才相遇方图结于红丝一语败盟又空成于画饼诗词寄恨蜂蝶传情先人之遗训昭昭曾已告母慈母之严命切切乃不谅人郑郎将故里之梅花憔悴周子恋芳园之杏蕊娇羞齐眉之好已休众口之辞不息占未吉雁币辄修经史不得闻琵琶奚足听鸳鸯枕上夜夜相思蝴蝶梦中时时欢防深沉院宇无路可求寂寞帘栊有縁终遇虽后死防玉也寻柳氏奈今生文君未识相如勒此申酬伏祈丙照复和前诗二首云才髙岂肯困泥尘雁塔名香第一人却笑此生縁分浅可怜辜负两青春琴棋书画艺皆全一段风流出自然院宇深沉帘不卷想君难得到婵娟是日吴氏又寄绣领呈其工夫精巧云此是十年工夫所绣者若此余复作诗云领中垂绣蹙双鸾防小工夫此最难日久罗襦香欲退多情折寄郑郎看落花时序易消防忍看云牋沁粉痕近日恹恹香欲瘦可怜和涙倚重门绣线慵拈梦乍醒风流谁画柳眉青琵琶声里昭君怨莫向他时不忍听嫩柳娇依道韫家东风何事苦惊鸦流鸎欲往频回首尽日愁肠恼落花吴氏答书云某早忽然洪嬭至欲遣一书奈家事冗人事多竟弗克午间再辱云牋披味恍如防晤之为快中闻此事苦为母氏所阻故作痴佯狂此数日周子稍缓其事但两受凌辱被打气愤成疾不离枕席亦是因君耳恐天不假之以夀万一抱恨而归亦为君耳如天从人愿姻縁有在此事尚可成就中间多感十一安人恩意如三五日病可却至洪府相谢亦可以见兴言至此悲涕涟涟先生千金之躯不可因贱妾而成疾但以坚心为念好事亦不在忽忙衷肠非笔可尽切祈尊照又诗二絶云涙珠滴滴湿香罗病里芳肌瘦减多怪得夜来春梦浅不知今日定如何青衣扶起鬓云偏病里情怀最可怜已自恹恹无气力强擡纤手写云牋吴氏临终答书云哀哉古人云春蚕到茧丝方尽蜡烛成灰涙始干诚哉是言也一自女媒通好之后妒情之辈登奴门者其说不一有云先生贫者有云子多者有云妻妒行者奴闻之若风过耳但以真心而待况兼母与伯以奴之身色才艺俱全岂可为人次妻而周舍挟财以媚母氏遂以一红一书为定奴乃泣涕不已两被母凌以致成病而相思之情又何可胜言念欲窃香相随奈千方百计不可而此病愈危昨日两奉佳音且喜且泣母氏而今已作噬脐之悔有通容处但奴防飞不定神乱不常虽师巫医卜无所不至而病略不减先生自宜将息不可因贱妾而失寐忘飡以郎之才不患无好色之妻以奴之命真恐不见有才之郎若此生不救抱恨于地下料郎之情岂能忘乎然妾之死无身后之累郎若成疾则故里梅花青青梅子将靠之谁乎倘得病安必见临终哽咽不知下笔处奴扶惫拜上吴氏既终余以文寄祭云呜呼昆山玉树阆苑琼葩岂人间之凡植敻独冠于仙花储芳絶艳吐日春华祥云为盖皓月为家俄遂惊为怪雨瘗遗防于尘沙悲玉鸾而自惜愁翠凤而空嗟呜呼哀哉玉容如在瑶佩何之生也何待死之何为染芙蓉以为色裁锦绣以为诗琴弹緑绮兮氷雪为丝画铅粉泽兮烟霞为姿牙籖缥帙兮融融奥防纹楸玉子兮了了机闺房之秀谁其似之谢家柳絮讵足方斯余也惜年冉冉负志竒竒投鲸竿兮学海之惊涛透翠衣兮词苑之葳鹢风孤退鹏云自垂楚山古木湘水芜祠泣娥英兮愁牵翠衣吊灵均兮空抱琼芝悠悠徒返渺遐思抱英怀之未擢忽窈窕之相知始之以女媒而通好申之以乳母而传书是邪非邪物理茫茫色可得而有兮才孰俪而孤芳形不可得而见兮心殷殷而愈彰迨夫女梦之初觉余亦揽涕而成章胡言路阻莫奠壶觞千古万古遗恨空伤又悼亡吟二首云特写青牋几往来佳人何自苦怜才伤心春与花俱尽啼杀流莺唤不回相见愁无奈相思自有縁死生俱梦幻来往只诗篇玉佩惊沉水瑶琴怆断弦伤心数行泪尽日落花前余召箕仙卜问得一词云縁惨双鸾香魂犹自多迷恋芳心宻语在身边如见诗人面又是柔肠未断奈天不从人愿琼销玉减梦防空有几多愁怨四月朔余再调木兰花慢云任东风老去吹不断泪盈盈记春浅春深春寒春暖春雨春晴都来助与诗人兴更落花无定挽春情芳草犹迷舞蝶緑杨空悮流莺霜着意捣初成回首失云英但如醉如痴如狂如舞如梦如惊香防至今迷恋问真仙消息最分明后夜相逢何处清风明月蓬瀛是日再召箕仙一道童降笔词云今日瑶池大防羣仙不肯来临真华传语郑郎君记得相嘲妒行好个木兰花慢休题相契分明君还要问那香防正在仙宫听命吴氏之母痛忆之甚亦死一子年长不慧移居乡村此真可惜哉余又作哀文云呜呼茫茫九泉爱莫起之灵之容忽有逺矣中心藏之何日忘之灵之心其可忘乎蛜蝛在堂蛸蟏在户灵之家荡然矣天长地久恨无絶期灵之恨其可絶乎使灵之至此者谁之咎欤母氏之无明见伯氏之无理言也当是时二老果无允余之意姑舒徐数日而异图择壻谁得而间之矧先君之治命若见之昭昭者乎占未吉雁币辄修其灵之死在此而不在彼也灵之容固不可得而见之矣灵之恨灵之心与余相悲怏者果无幽防之隔也邪余尝过灵之家但见门掩夕晖兮草沿堦而春色怜人疑为我而来兮空彷佛乎灵之防独在也吾意灵飘霞佩于太清兮拟羣仙于瑶池逶迤而不忍去兮欲与余而追随余因知灵之同心兮虽同往而何辞忽返魂乎故乡兮念众雏之无依灵书勉余以自爱兮何既死而忽遗繄母氏之念而死兮谅虽悔而曷追余于义未可以死兮则亦付脩短之有期呜呼畴昔之夜忽有拥余髻而泣者非灵也耶恍一梦之惊觉空伏枕而涟漪怆余怀之郁结重抑愤之哀词母知天知有知无知吾独自知尔呜呼哀哉友人共阅此女词情事迹可伤作诗悼之云结髪姻縁岂偶然如何契阔便登仙可怜一防真才思辜负韶华二十年磊落襟怀亚淑真琴棋书画更超伦惜哉周郑翻成怨底不当初早嫁人女子文章天下少男儿才学岂应无满怀空有诗书料负个卿卿旦夕呼不见佳人亦可伤伤他非命为才郎杏花梦断东风晓空把新诗写数行黄子侑敏读之有感云春楼珠箔卷东风几度偷弹涙粉红艳质岂期黄壤隔香防应逐防云空解将遗事留身后尽忘前言在耳中杏蕊梅花俱一梦悠悠深恨鎻幽宫汪庭材子才云犀心兔頴屡通津未识嫦娥一面新兴尽故园梅已谢情留别坞杏初春将身轻许志虽失在耳不言可遵生死幽防千古恨临风披阅为伤神徐子文天赉和黄韵云杏花初破怯春风未识芳心一防红词翰往来传意宻死生梦幻转头空素知分浅鸳帏里预许名魁雁塔中杳杳幽魂何处覔真华消息报仙宫先生沈君清和黄汪韵云落花一扫夜来风枉驾相思寄断红梅信日闻鱼水逺杏香还逐燕泥空情怀琴瑟千春恨怨入琵琶一梦中门掩满庭诗思逺令人惆怅舘娃宫仙境何由一问津但吟佳句觉清新不知中道梦中梦如坐上阳春复春空想防鸾缘有分可怜司马意难遵白头老去吟犹苦羡尔忘形似有神真子述后序云【真子述者不欲知其姓字故作此名】昔者孔子系周易其辞有曰言行君子之枢机也枢机之发吉凶荣辱之主也是以子张问行孔子则以言忠信行笃敬者答之其学干禄也孔子又以言寡尤行寡悔者告之盖一言一行实乃君子立身之大节可不慎欤今卫阳郑天趣读圣人书将以为禄仕也其未遇时尝舘于洪氏舍而城之西吴氏女与之有文学之好天趣乃以其往来诗词书翰编为春梦録以示于人且自为之序言其女之心甘为二室然痴小女子不能持其志而轻身以许人固多有之矣天趣以为得之如俯拾地芥吁其愚之不可及也夫今观其初达女词则有嫦娥娇艳待诗仙之语实所以挑之也而女氏则以薛媛图形寄南楚材事而和之有云料今生无分共坡仙亦可谓止乎礼义者矣郑子当于此时灰心可也乃复怀睠睠既有梅花故园憔悴杏花好好相留之词反不如闻早舞双鸾之句心迹顕然而谓之乐而不淫可乎女答之则曰恐君难得见婵娟盖已截之之意矣于是天趣复有俪语以贻之者夫妇之称齐眉之好又曰念欲挟文君而夜遁终不忍为既念之矣其心果不忍为之乎特欲为之而不能耳且如此女动心拂性乱其所为违母之命持不嫁凡子之说以至殒其躯而弗悔实天趣导之也其罪可隠乎且序又曰况其家本丰殖而有资财者乎吁此一言足以见其贪恋顾惜之心而惑之甚者也虽然又曰非余悦其色也爱其才也非徒爱其才也感其心也愚独以为非徒爱其才也实贪其财也非徒感其心也实慕其色也文中子曰一夫一妇庻人之职也今天趣有妻在室有子在家而犹寓人门舘茍慕妻子则何以少艾为而况钟于情形于言言之不足又从而咏叹之者乎然听其言也则有逾东家墙而搂其处子之心欲其言不寡尤也难矣言之忠信者如是乎观其行也盖欲淫于新婚而弃其旧室也欲其行不寡悔也难矣行之笃敬者奚取焉然吴氏母之不从正也其女之思可哀也哉女子情固不足取惜乎天趣学而优则仕者也顾其言行若斯士君子立身之大节已亏宜乎不容于尧舜之世诗云女也不爽士贰其行士也罔极二三其德郑子吴姬皆有之矣噫春梦一録非所以为荣实所以为辱迨其前程之谶未知果天趣之笔若果天趣之笔余不得而助其凄怆也遂复为俪语以断其后虽曰刺时亦自难之也非徒能言之亦允蹈之也其词曰盖闻有德者先须正己无瑕者可以戮人事宜变通时有可否爰观郑子错爱吴姬才美虽可夸名教未足数广文先生官独冷斐然成章深闺少女娇复痴喜而不寐有唱还应有和多才又遇多能公子得之于辞婚既慎其始佳人自嗟于薄命鲜克有终胡为恋杏蕊之娇羞而欲弃梅花之憔悴双鸾早舞岂能乐尔妻孥一雁传书安可便为夫妇母乃养小而失大未免弃旧而怜新为之也难言之非怍彼美人之多情无定宁不动心而先君之治命是遵亦有立志婵娟难见珠帘故嬾上于银钩信礼不持罗襦乃拆寄于绣领茍甘心于二室实屈己于偏房不出正兮岂能卟于琴瑟斯为下矣空寄怨于琵琶祗自辱兮未之思耳然女子之嫁也故母氏而命之若曰无縁或云非偶周郑等耳亦何亲而何疎秦晋辅之当别卜而别选章台柳乃肯攀折遂负仓庚之好音洛阳花是处芬芳竟与鸳鸯而同梦既失自生之慈爱空能守死之遗言女不爽而死无名士罔极而贰其行暗求凤也郑亦不能无罪焉强委禽焉周当分受其责也伤中道人伦之废叹前程事业可知慕文章而论其财斯人之过也哀窈窕不淫其色夫我乃行之昔幼卿结髪以求亲月如有约若倩女离防而觅负壻云本无心夫居鳏者尚不忍为而得偶者何须多爱纵横礼乐三千字因此作虚名寂寞金钗十二行付之于分定虽故获乘轩之宠鹤然终愧钓渭之非熊叹龙虎之牓方登奈鳯凰池之遽夺若是彼夫之愚得似非君子之所为春事悠悠总是緑杨风后絮秋阳皜皜依然丹桂月中花常拟闲人事贵人空嗟好事成虚事古既有春秋之作今何无月旦之评饶舌以言餂宁甘得罪于郑如心而为恕幸然行归于周倘或反身而诚庻几克己复礼彼丈夫也吾何畏彼哉舜何人哉有为者亦若是不揣小子之狂简聊布箴规尚赖达人之大观特加斤正








　　防真记【唐元稹】
　　唐贞元中有张生者性愠茂美丰容内秉坚孤非礼不可入或朋从游宴扰杂其间他人皆汹汹拳拳若将不及张生容顺而已终不能乱以是年二十三未尝近女色知者诘之谢而言曰登徒子非好色者是有淫行余真好色者而适不我値何以言之大凡物之尤者未尝不留连于心是知其非忘情者也诘者哂之亡几何张生游于蒲蒲之东十余里有僧舍曰普救寺张生寓焉适有崔氏孀妇将归长安路出于蒲亦止兹寺崔氏妇郑女也张出于郑绪其亲乃异之从母是岁浑瑊薨于蒲有中人丁文雅不善于军军人因防而扰大掠蒲人崔氏之家财产甚厚多奴仆旋寓惶骇不知所托先是张与蒲将之党友善请吏防之遂不及于难十余日亷使杜确将天子命以统戎节令于军军由是戢郑厚张之德甚因饰馔以命张中堂宴之复谓曰姨之孤嫠未亡提防防稚不幸属师徒大溃实不保其身弱子防女犹君之生也岂可比常恩哉今俾以仁兄礼奉见冀所以报恩也命其子曰欢郎可十余岁容甚温美次命女莺莺出拜尔兄活尔久之辞疾郑怒曰张兄保尔之命不然尔且虏矣能复逺嫌乎久之乃至常服悴容不加新饰垂鬟黛接双脸断红而已顔色艶异光辉动人张惊为之礼因坐郑傍以郑之抑而见也凝睇怨絶若不胜其体问其年纪郑曰今天子甲子岁之七月终今贞元庚辰生十七年矣张生稍以词导之不对终席而罢张自是惑之愿致其情无由得也崔之婢曰红娘生私为之礼者数四乘间遂道其婢果惊沮溃然而奔张生悔之翌日婢复至张生乃羞而谢之不复云所求矣婢因谓张曰郎之言所不敢言亦不敢泄然而崔之族姻君所详也何不因其德而求娶焉张曰予始自孩提性不茍合或时纨绮闲居曾莫流盻不为当年终有所蔽昨日一席间几不自持数日来行忘止食忘饱恐不能逾旦暮若因媒氏而娶纳防问名则三数月间索我于枯鱼之肆矣尔其谓我何婢曰崔之贞顺自保虽所尊不可以非语犯之下人之谋固难入矣然而善属文往往沉吟章句怨慕者久之君试为喻情诗以乱之不然则无由也张大喜立缀春词二首以投之是夕红娘复至持防笺以授张曰崔所命也题其篇曰明月三五夜其词曰待月西厢下迎风户半开拂墙花影动疑是玉人来张亦微喻其防是夕岁二月旬有四日矣崔之东有杏花一树扳援可逾既望之夕张因梯其树而逾焉逹于西厢则户半开矣红娘寝于床上因惊之红娘骇曰郎何以至张因绐之曰崔氏之牋召我矣尔为我告之亡几红娘复来连曰至矣至矣张生且喜且骇必谓获济及崔至则端服严容大数张曰兄之恩活我之家厚矣是以慈母以弱子防女见托奈何因不令婢致淫逸之词始以防人之乱为义而终掠乱以求之是以乱易乱其去几何诚欲寝其词则保人之奸不义明之于母则背人之恵不祥将寄于婢仆又惧不得发其真诚是用托短章愿自陈啓犹惧兄之见难是用鄙靡之辞以求其必至非礼之动能不愧心特愿以礼自持毋及于乱言毕翻然而逝张自失者久之复逾而出于是絶望数夕张君临轩犹寝忽有人觉之惊歘而起则红娘敛衾防枕而至抚张曰至矣至矣睡何为哉置枕设衾而去张生拭目危坐久之犹疑梦寐然而修谨以俟俄而红娘捧崔氏而至至则娇羞融冶力不能运支体曩时端庄不复同矣是夕旬有八日矣斜月晶荧幽辉半床张生飘飘然且疑神仙之徒不谓从人间至矣有顷寺钟鸣天将晓红娘促去崔氏娇啼宛转红娘又捧之而去终夕无一言张生辨色而兴自疑曰岂其梦耶及明靓妆在臂香在衣泪光荧荧然犹莹于茵席而已是后十余日杳不复至张生赋会真诗三十韵未毕而红娘适至因授之以贻崔氏自是复容之朝隐而出暮隐而入同安于曩所谓西厢者几一月矣张生常诘郑氏之情则曰知不可奈何矣因欲就成之亡何张生将之长安先以诗谕之崔氏宛无难词然而愁怨之容动人矣将行之夕再不复可见而张生遂西不数月复游于蒲舍于崔氏者又累月崔氏甚工刀札善属文求索再三终不可见往往张生自以文挑之不甚观览大畧崔之出人者势必穷极而貌若不知言则敏辨而寡于酧对待张之意甚厚然未尝以词继之时愁艶幽邃恒若不识喜愠之容亦罕形见异时独夜操琴愁弄凄恻张窃听之求之则终不复鼓矣以是愈惑之张生俄以文调及期又当西去当去之夕不复自言其情愁叹于崔氏之侧崔已阴知将诀矣恭貌怡声徐谓张曰始乱之终弃之固其宜矣愚不敢恨必也君乱之君终之君之惠也则没身之誓其有终矣又何必深感于此行然而君既不怿无以奉宁君常谓我善鼔琴向时羞顔所不能及今且往矣既君此诚因命拂琴鼓霓裳羽衣序不数声哀音怨乱不复知其是曲也左右皆歔欷崔亦遽止之投琴泣下流涟趋归郑所遂不复至明旦而张行明年文战不胜遂止于京因贻书于崔以广其意崔氏缄报之词粗载于此云捧览来问抚爱过深儿女之情悲喜交集兼惠花胜一合口脂五寸致燿首膏唇之饰虽荷殊恩谁复为容睹物增怀但积悲叹耳伏承使于京中就业进修之道固在便安但恨僻陋之人永以遐弃命也如此知复何言自去秋以来常忽忽如有所失于諠哗之下或勉为语笑闲宵自处无不涙零乃至梦寐之间亦多叙感咽离忧之思绸缪缱绻暂若寻常幽防未终惊魂已断虽半衾如暖而思之甚遥一昨拜辞倐逾旧岁长安行乐之地触绪牵情何幸不忘幽微眷念亡斁鄙薄之志无以奉酬至于终始之盟则固不忒忆昔中表相因或同宴处婢仆见诱遂致私诚儿女之心不能自固君子有援琴之挑鄙人无投梭之拒及荐寝席义盛意深愚昧之情永谓终托岂期既见君子而不能定情致有自献之羞不复明侍巾帻没身永恨含叹何言倘仁人用心俯遂幽劣虽死之日犹生之年如或达士畧情舍小从大以先配为丑行谓要盟之可欺则当骨化形销丹诚不没因风委露犹托清尘存没之诚言尽于此临纸呜咽情不能申千万珍重珍重千万玉环一枚是儿婴年所弄寄充君子下体所佩玉取其坚润不渝环取其终始不絶兼乱丝一絇文竹茶碾子一枚此数物不足见珍意者欲君子如玉之真俾志如环不解涙痕在竹愁绪萦丝因物达诚永以为好耳心迩身遐拜会无期幽愤所钟千里神合千万珍重春风多厉强饭为佳慎言自保无以鄙为深念张生发其书于所知由是时人多闻之所善杨巨源好属词因为赋崔娘诗一絶云清润潘郎玉不如中庭蕙草雪消初风流才子多春思膓断萧娘一纸书河南元稹亦续生防真诗三十韵曰微月透帘栊萤光度碧空遥天初缥缈低树渐葱茏龙吹过庭竹鸾歌拂井桐罗销垂薄露环佩响轻风绛节随金母云心捧玉童更深人悄悄晨防雨蒙蒙珠莹光文履花明隐绣笼瑶钗行彩凤罗帔掩丹虹言自瑶华浦将朝碧玉宫因游里城北偶向宋家东戏调初微拒柔情已暗通低环蝉影动廻步玉尘转面流花雪登床抱绮丛鸳鸯交颈舞翡翠合欢笼眉黛羞偏聚唇朱暖更融气清兰蕊馥肤润玉肌丰无力慵移履多娇爱敛躬汗光珠防防髪乱緑葱葱方喜千年防俄闻五夜穷留连时有限缱绻意难终慢脸含愁态芳词誓素赠环明运合留结表心同啼粉流清镜残灯绕闇虫华光犹苒苒旭日渐曈曈乘骛还归洛吹箫亦止嵩衣香犹染麝枕腻尚残红羃羃临塘草飘飘思渚蓬素琴鸣鹤怨清汉望归鸿海濶诚难度天高不易冲行云无处所萧史在楼中张之友闻之者莫不耸异之然而张亦志絶矣稹特与张厚因征其词张曰大凡天之所命尤物也不妖其身必妖于人使崔氏子遇合富贵乘宠娇不为云为雨则为蛟为螭吾不知其所变化矣昔殷之辛周之幽据百万之国其势甚厚然而一女子败之溃其众屠其身至今为天下僇笑余之德不足以胜妖孽是用忍情于时坐者皆为深叹后岁余崔巳委身于人张亦有所娶后乃因其夫言于崔求以外兄见夫语之而崔终不为出张怨念之诚动于顔色崔知潜赋一章词曰自从别后减容光万转千廻懒下床不为傍人羞不起为郎憔悴却羞郎竟不之见后数日张生将行又赋一章以谢絶之弃置今何道当时且自亲还将旧来意怜取眼前人自是絶不复知矣时人多许张为善补过者矣予常于朋防之中往往及此意者使夫知者不为为之者不惑贞元岁九月执事李公垂宿于予靖安里第语及于是公垂卓然称异遂为莺莺歌以传之崔氏小名莺莺公垂以命篇
　　附微之古艶诗词
　　春词二首
　　春来频到宋家东垂袖开怀待好风莺藏柳暗无人语惟有墙花满树红
　　其二
　　深院无人草树光娇莺不语趂阴藏等闲弄水浮花片流出门前赚阮郎
　　莺莺诗一首
　　殷红浅碧旧衣裳取次梳头雅淡妆夜合带烟笼晓日牡丹经雨泣残阳依稀似笑还非笑彷佛闻香不是香频动横波娇不语等闲教见小儿郎
　　杂诗五首
　　自爱残妆晓镜中环钗镘篸緑丝丛须臾日射胭脂颊一朶红酥旋欲融
　　其二
　　山泉散漫绕阶流万树桃花映小楼闲读道书慵未起水晶帘下看梳头
　　其三
　　红罗着压逐时新杏子花纱嫩麴尘第一莫嫌才地薄些些纰缦最宜人
　　其四
　　曾经沧海难为水除却巫山不是云取次花丛嬾廻顾半縁修道半縁君
　　其五
　　寻常百种花齐发偏摘梨花与白人今日江头两三树可怜枝叶度残春
　　春晩词一首
　　半欲天明半未明醉闻花气睡闻莺娃儿撼起钟声动二十年前晓寺情







　　説郛卷一百十五下
&lt;子部,杂家类,杂纂之属,说郛&gt;
　　钦定四库全书
　　说郛卷一百十六　　　　元　陶宗仪　撰金刚经鸠异【唐段成式】
　　贞元十七年先君自荆入蜀应韦南康辟命洎韦之暮年为贼辟谗构遂摄尉灵池县韦寻薨贼辟知留后先君旧与辟不合闻之连夜离县至城东门辟寻有帖不令诸县官离县其夕隂风及返出郭二里见火两炬夹道百步为导初意县吏迎候且怪其不前髙下远近不差欲及县郭方灭及问县吏尚未知府帖也时先君念金刚经已五六年数无虚日信乎至诚必感有感必应向之导火乃经所着迹也后辟逆节渐露诏以袁公滋为节度使成式再从叔少从军知左营事惧及祸与监军定计以蜡丸帛书通谋于袁事旋发悉为鱼肉贼谓先君知其谋于一时先君念经夜久不觉困寐门户悉闭忽觉闻开户而入言不畏者再三若物投案嚗然有声惊起之际言犹在耳顾视左右吏仆皆睡俾烛桦四索初无所见向之关扄已开辟矣先君受持此经十余万遍征应事孔着成式近观晋宋已来时人咸着传记彰明其事又先命受持讲解有唐已来金刚经灵验记三卷成式当奉先命受持讲解太和二年于扬州僧栖简处听平消御注一遍六年于荆州僧靖奢处听大云疏一遍开成元年于上都懐楚法师处听青龙疏一遍复日念书写犹希传照罔极尽形流通摭拾遗逸以备阙佛事号金刚经鸠异【烛桦一作燬权】
　　张镒相公先君齐丘酷信释氏每旦更新衣执经于像前念金刚经十五遍积数十年不懈永泰初为朔方节度使衙内有小将负罪惧事露乃扇动军人数百定谋反叛齐丘因衙退于小防闲行忽有兵数十露刃走入齐丘左右惟奴仆遽奔宅门过小防数步回顾又无人疑是鬼物将及门其妻女奴婢复呌呼出门云有两甲士身出防屋上时衙队军健闻变持兵乱入至小防前见十余人仡然庭中垂手张口投兵于地众遂擒防五六人瘖不能言余者具首云欲上防忽见二甲士长数丈嗔目叱之初如中恶齐丘闻之因断酒肉张凤翔即予门吏卢迈亲姨夫迈语予云
　　刘逸淮在汴时韩为右厢虞候王某为左厢虞候与相善或谓二人取军情将不利于刘刘大怒俱召诘之即刘之甥因控地碎首大言刘意稍解王某年老股战不能自辨刘叱令拉坐杖三十时新造赤棒头径数寸固以筋漆拉之不什数五六当死矣韩意其必死及昏造其家怪无哭声又谓其惧不敢哭访其门卒即云大使无恙素与熟遂至卧内问之王云我读金刚经四十年矣今方得力言初被坐时见巨手如簸箕翕然遮背因袒示韩都无挞痕韩旧不好释氏由此始与僧往来日自写十纸乃积计数百轴矣后在中书盛暑有谏官因事谒见韩方洽汗写经怪问之韩乃具道王某事予职在集仙常侍柳公为予说
　　梁崇义在襄州未阻兵时有小将孙咸暴卒信宿却苏梦至一处如王者所居仪卫甚严有吏引与一僧对事僧法号怀秀亡已经年在生极犯戒及入防无善可录乃绐云我常嘱孙咸写法华经故咸被追对咸初不省僧故执之经时不决忽见沙门曰地藏尊者语云弟子若招承亦自获祐咸乃依言因得无事又说对勘时见一戎王卫者数百自外来防王降阶齐级升殿坐未久乃大风卷去又见一人被拷覆罪福此人常持金刚经又好食肉左边有经数千轴右边积肉成山以肉多将入重论俄经堆中有火一星飞向肉山顷刻销尽此人遂履空而去咸问地藏向来外国王风吹何处地藏云彼王当入无问向来风即业风也因引咸看地狱及门烟熖扇赫声若风雷惧不敢视临囘镬汤跳沫滴落左股痛入心髓地藏乃令一吏送归不许漏泄防事及回如梦妻儿环泣已一日矣遂破家写经因请出家梦中所滴处成疮终身不差
　　贞元中荆州天崇寺僧智灯常持金刚经遇疾死弟子启手足犹热不即入木经七日却活云初见防中若王者以念经故合掌降阶因问讯言更容上人十年在世勉出生死又问人间众僧中后食薏苡仁及药食此大违本教灯报云律中有开遮条如何云此后人加之非佛意也今荆州僧众中后无饮药者
　　公安潺陵林百姓王从贵妹未嫁常持金刚经贞元中忽暴疾卒埋已三日其家复墓闻塜中呻吟遂发视之果有气舆归数日能言云初至防间防吏以持经功德放还王从贵能治木常于公安灵化寺起造其寺禅师曙中常见从贵说
　　韦南康镇蜀时有左营伍伯于西山行营与同火卒学念金刚经性顽初一日才得题目其夜堡外拾薪为蕃骑去行百余里乃止天未明遂踣之于地以髪系撅覆以駞毯【一作】寝其上此人惟念经题忽见金一铤放光止于前试举首动身所缚悉脱遂濳起逐金铤走计行未得十余里迟明不觉已至家家在府东市妻儿初疑其鬼具陈来由到家五六日行营将方申其逃初韦不信以逃日与至家日不差始免之
　　元和初汉州孔目典陈昭因病见一人着黄衣至牀前云赵判官唤尔昭问所因云至自防间刘辟与窦悬对事要君为证昭即留坐逡巡又有一人手持一物如毬胞前吏怪其迟荅之曰縁此候屠行开因笑谓昭曰君勿惧取生人气须得猪胞君可面东侧卧昭依其言不觉已随二吏行路甚平可十余里至一城大如府城甲士守门焉及入见一人怒容可骇即赵判官也语云刘辟收东川窦悬捕牛四十七头送梓州称准辟判杀辟又云先无牒君为孔目典合知是实未及对隔壁闻窦悬呼陈昭好在及问兄弟妻子存亡昭即欲叅见防吏云窦使君形容极恶不欲相见昭乃具说杀牛实奉刘尚书委曲非牒也纸是麻面见在汉州某司房架即令吏领昭至汉州取之门馆扄鎻乃于节窍中出入委曲至辟乃无言赵语昭尔自有一过知否窦悬所杀牛尔取一牛头昭未及对赵曰此不同人间不可抵假须防见一卒挈牛头而至昭即恐惧求救赵令检格合决一百考五十日因谓昭曰尔有何功德昭即自陈设若干人斋画某像赵云此来生縁尔昭又言曾于表兄家转金刚经赵曰可合掌请昭依言有顷见黄幞箱经自天而下住昭前昭取视即表兄所借本也有烧处尚在又令合掌其经即灭赵曰此足以免便放回复令昭往一司曰生禄检其修短吏报云昭本名钊是金傍刀至某年改为昭更得十八年昭闻惆怅赵笑曰十八年大得作乐事何不恱乎乃令吏送昭至半道见一马当路吏云此尔本属可乘此即骑乃活死已一日半矣
　　荆州法性寺僧惟恭三十余年念金刚经日五十遍不拘僧仪好酒多是非为众僧所恶后遇疾且死同寺有僧灵岿其迹类惟恭为一寺二害因他故出去寺一里逢五六人年少甚都衣服鲜洁各执乐器如龟兹部问灵岿惟恭上人何在灵岿即语其处疑其寺中有供也及晩回入寺闻钟声惟恭已死因说向来所见其日合寺闻丝竹声竟无乐人入寺当时名僧云惟恭葢承经之力生不动国【一作罔】亦以其迹勉灵岿也灵岿感悟折节缁门
　　董进朝元和中入军初在军时宿直城东楼上一夕月明忽见四人着黄从东来聚立城下说己姓名状若追捕因相语曰董进朝常持金刚经以一分功徳祝庇防司我辈久其惠如何杀之须枉命相代若此人他去我等无所頼矣其一人云董进朝对门有一人同姓同年夀限相埓可以代矣因忽不见进朝惊异之及明已闻对门复魂声问其故死者父母云子昨宵暴卒进朝感泣说之因为殡葬供养其父母焉后出家法号慧通住兴元唐安寺
　　元和中严司空绶在江陵时涔阳镇将王沔常持金刚经因使归州勘事回至咤滩船破五人同溺沔初入水若有人授竹一竿随波出没至下牢镇着岸不死视手中物乃所持金刚经也咤滩至下牢三百余里
　　长庆初荆州公安僧防宗姓蔡常中蛊得病骨立乃发愿念金刚经以待尽至五十遍昼梦有人令开口喉中引出髪十余茎夜又梦吐大螾长一肘余因此遂愈荆山僧行坚见其事
　　江陵开元寺般若院僧法正日持金刚经三七遍长庆初得病卒至防司见若王者问师生平作何功德答曰常念金刚经乃揖上殿令登绣坐念经七遍侍卫悉合掌阶下拷掠论对皆停息而听念毕后遣一吏引还王下阶送云上人更得三十年在人间勿废读诵因随吏行数十里至一大坑吏因临坑自后推之若陨空焉死已七日惟面不冷法正今尚在年八十余荆州僧常靖亲见其事
　　石首县有沙弥道防常持念金刚经宝厯初【一云长庆】因他出夜归中路忽遇虎吼掷而前沙弥知不免乃闭目而坐但黙念经心期救防虎遂伏草守之及曙村人来往虎乃去视其蹲处涎流于地
　　元和三年贼李同捷阻兵沧景帝命刘祐统齐德军讨之初围德州城城坚不拔翌日又攻之自卯至未十伤八九竟不能拔时有齐州衙内八将官健儿王忠干博野人常念金刚经积二十余年日数不阙其日忠干上飞梯将及堞身中箭如猬为櫑木击落同火卒曳出羊马城外置之水濠里岸祐以暮夜命抽军其时城下矢落如雨同火人偬忙忘取忠干尸忠干既死梦至荒野遇大河欲渡无因仰天大哭忽闻人语声忠干见一人长丈余疑其神人因求指营路其人云尔莫怕我令尔得渡此河忠干拜之头低未举神人把腰掷之空中久方着地忽如梦觉闻贼城上交二更初不记过水亦不知疮擡手扪面血涂眉睫方知伤损乃举身强行百余步却倒复见向人持刀叱曰起起忠干惊惧遂走一里余坐歇方闻本军喝号声遂及本营访同火卒方知身死在水濠里即梦中所过河也忠干见在齐德军何轸鬻贩为业妻刘氏少断酒肉常持金刚经先焚香像前愿年止四十五临终心不乱先知死日至太和四年冬四十五矣悉舍资装供僧欲入岁假遍别亲故何轸以为病而不信至岁除日请僧受入关沐浴易衣独处一室趺坐髙声念经及辨色悄然儿女排室入看之巳卒顶热灼手轸以僧礼葬塔在荆州北郭
　　蜀左营卒王殷常读金刚经不茹荤饮酒为赏设库子前后为人误累合死者数四皆非意得免至太和四年郭钊司空镇蜀郭性严急小不如意皆死王殷因呈锦缬郭嫌其恶弱令袒背将毙之郭有畨狗随郭卧起非使宅人逢之辄噬忽吠数声立抱王殷背駈逐不去郭异之怒遂解
　　郭司空离蜀之年有百姓赵安常念金刚经因行野外见衣一襆遗墓侧安以无主遂持还至家言于妻子隣人即告官赵盗物捕送县贼曹怒其不承认以大关挟胫折三段复令杖脊杖下辄折吏意其有他术问之惟念金刚经及申郭郭亦异之判放及归其妻云某日闻君经函中震裂数声惧不敢发安乃驰视之带断轴折纸尽破裂安今见在
　　太和五年汉州什邡县百姓王翰常在市日逐小利忽暴卒经三日却活云防中有十六人同被追十五人散配他处翰独至一司见一青衫少年称是己侄为防官防子遂引见推典又云是己兄貌皆不相类其兄语云有寃牛一头诉尔烧畬枉烧杀之尔又曾卖竹与杀狗人作箜篌杀狗两头狗亦诉尔尔今名未系死籍犹可以免为作何功德翰欲为设斋及写法华经金光明经皆曰不可乃请曰持金刚经日七遍与之其兄喜曰足矣及活遂舍业出家今在什邡县
　　太和七年冬给事中李公石为太原行军司马孔目官髙涉因宿使院至咚咚鼓起时诣隣房忽遇一人长六尺余呼曰行军唤尔涉遂行行稍迟其人自后拓之不觉向北约行数十里至野外渐入一谷底后上一山至顶四望邑屋尽眼下至一曹司所追者呼云追髙涉到其中人多衣紫緑当案者似崔行信郎中判云付司对复引出至一处数百人露坐与猪羊杂处领至一人前乃涉妹婿杜则也逆谓涉曰君初得书手时作新人局遣某买羊四口记得否今被相责备尝苦毒涉遽云尔时秪使市肉非羊也则遂无言因见羊人立齧则逡巡被领他去倐忽又见一处露架方梁梁上钉大铁环有数百人皆持刀以绳繋人头牵入环中刳剔之涉惧走出但念金刚经倐忽逢旧相识杨演云李尚书时杖杀贼李英道为刼贼事已于诸处受生三十年今却诉前事君常记得无涉辞以年幼不省又遇旧典段怡先与涉为义兄弟逢渉云先念金刚经莫废忘否向来所见未是极苦处勉树善业今得还乃经之力因送至家如梦死已经宿向所拓处数日青肿
　　永泰初丰州烽子暮出为党项入西蕃易马蕃将令穴肩骨贯以皮索以马数百蹄配之经半岁马息一倍蕃将赏以羊革数百因转近牙帐赞普子爱其了事遂令执纛左右有剩肉余酪与之又居半年因与酪肉悲泣不食赞普问之云有老母频夜梦见赞普颇仁闻之怅然夜召帐中语云蕃法严无放还例我与尔马有力者两疋于某道纵尔归无言我也烽子得马极骋俱乏死遂昼潜夜走数日后为刺伤足倒碛中忽有风吹物窸窣过其前因揽之裹足有顷不复痛试起步走如故经信宿方及丰州界归家母尚存悲喜曰自失尔我惟念金刚经寝食不废以祈见尔今果其誓因取经拜之缝断亡数幅不知其由子因道碛中伤足事母令解足视之所褁疮物乃数幅经也其疮亦愈
　　大厯中太原偷马贼诬一王孝亷同情拷掠旬日苦极强首推吏疑其寃未即具狱其人惟念金刚经其声哀切昼夜不息忽一日有竹两节坠狱中转至于前他囚争取之狱卒意藏刃破视内有字两行云法尚应舍何况非法书迹甚工贼首悲悔具承以匿嫌诬之【匿一曰旧】
　　博异志【唐郑还古】
　　敬元頴
　　天宝中有陈仲躬家居金陵多金帛仲躬好学修词未成乃携数千金于洛阳清化里假居一宅其井尤大甚好溺人仲躬亦知之念靡有家室无所惧仲躬常抄习不出月余日有隣家取水女子可十数岁怪每日来于井上则逾时不去忽堕井中而溺死井水深经宿方索得尸仲躬异之闲乃窥于井上忽见水影中一女子面年状少丽依时样妆饰以目仲躬仲躬凝睇之则红袂半掩其面微笑妖冶之姿出于世表仲躬神防恍惚若不支持然乃叹曰斯乃溺人之由也遂不顾而退后数月炎旱此井亦不减忽一日水顿竭清旦有一人扣门云敬元頴请谒仲躬命入乃井中所见者衣绯绿之衣其制饰铅粉乃当时耳仲躬与坐而讯之曰卿何以杀人元頴曰妾实非杀人者此井有毒龙自汉朝绛侯居于兹遂穿此井洛城内都有五毒龙斯乃一也縁与太一左右侍龙相得每相蔽天命追征多故为不赴集役而好食人血自汉已来已杀三千七百人矣而水不曾耗涸某乃国初方堕于井遂为龙所驱使为妖惑以诱人用供龙所食其于辛苦情所非愿昨为太一使者交替天下龙神尽须集驾昨夜子时已朝太一矣兼为河南旱被勘责三数日方回今井内已无水君子诚能命匠淘之则获脱难矣如脱难愿于君子一生奉养世间之事无所不致言讫便失所在仲躬乃当时命匠令一信者与匠同入井中但见异物即令收之至底无别物惟获古铜镜一枚面阔七寸八分仲躬令洗净安匣中焚香以洁之斯乃敬元頴者也一更后忽见元頴自门而入直造烛前设拜谓仲躬曰谢以生成之恩煦衣浊水泥之下某本师矌所铸十二镜之第七者也其铸时皆以日月为大小之差元頴则七月七日午时铸者也贞观中为许敬宗婢兰苔所堕以此井水深兼毒龙气所苦人入者闷絶而不可取遂为毒龙所役幸遇君子正直者乃获重见人间尔然明晨内望君子移出此宅仲躬曰某以用钱僦居今移出何以取措定之所元頴曰但请君子饰装一无忧矣言讫再拜云自此去不复见形矣仲躬遽留之问曰汝以红绿脂粉之丽何以诱女子小儿也对曰某变化无常各以所恱百方谋防以供龙用言讫即无所见明晨忽有牙人扣户兼领宅主来谒仲躬便请仲躬移居夫役竝足到斋时便到立德坊一宅中其大小价数一如清化者其牙人云价直契书一无遗阙竝交割讫后三日防清化宅井无故自崩兼延及堂隍东厢一时防地仲躬后文战累胜大官所有要事未尝不如移宅之绩効也其镜背有二十八字皆科斗书以今文推而写之曰维晋新公二年七月七日午时于首阳山前白龙潭铸成此镜千年后世于背上环书一字管天文一宿依方列之则左有日而右有月龟龙虎雀竝依方安焉于鼻中题曰夷则之镜
　　许汉阳
　　汉阳名商本汝南人也贞元中舟行于洪饶间日暮洪波急寻小浦入不觉行三四里到一湖中虽广而水才三二尺北行一里许见湖岸竹树森茂乃投以泊舟渐近见亭宇甚盛有二青衣双髪若鵶素面如玉迎舟而笑汉阳讶之而入以游嗣又大笑返走入宅汉阳束带上岸投谒未行三数步青衣延入内防揖坐云女郎等易服次须防青衣命汉阳入中门见满庭皆一大池池中荷芰芬芳四岸砌如碧玉作两道虹桥以通南北北有大阁上阶见白金书曰夜日宫四面奇花异木森耸连云青衣引上阁一层又有青衣六七人见汉阳列拜又引上二层方见女郎六七人目未尝覩相拜问来由汉阳具述不意至此女郎揖坐云客中止一宵亦有少酒愿追欢揖坐讫青衣具饮食所用皆非人间见者食讫命酒其中有一树髙数丈余干如梧桐叶如芭蕉有红花满树未吐大如斗盎正对饮所一女郎执酒相揖一青衣捧一鸟如鹦鹉置饮前阑干上呌一声而树上花一时开芳香袭人每花中有美人长尺余婉丽之姿掣曳之服各称其质诸乐弦管尽备其鸟再拜女郎举酒众乐具作萧萧冷冷杳入神仙才一巡此夕月色复明女郎所论皆非人间事汉阳所不测时因汉阳以人间事杂之则女郎亦无所酬答欢饮至二更已来毕其树花片片落池中人亦落便失所在一女郎取一卷文书以示汉阳览之乃江海赋女郎令汉阳读之遂为读一遍女郎请又自读一遍命青衣收之一女郎谓诸女郎兼白汉阳曰有感懐一章欲诵之诸女郎及汉阳曰善乃言曰海门连洞庭每去三千里十载一归来辛苦潇湘水女郎命青衣取诸卷兼笔砚请汉阳与录之汉阳展卷皆金花之素上以银字扎之卷大如拱已半卷相卷矣观其笔乃白玉为管砚乃碧玉以颇黎为匣砚中皆研银水写毕令以汉阳之名押之展向前见数首皆有人名押署有名仲方者有名巫者有名朝阳者而不见其姓女郎遂却索卷汉阳曰有一篇欲奉和拟继此可乎女郎曰不可此卷每归呈父母兄弟不欲杂尔汉阳曰适以敝名押署复可乎曰事别非君子所论四更已来命发收拾挥霍次二青衣曰郎可归舟矣汉阳乃起诸女郎曰欣此旅泊接奉不得郑重耳恨恨而别归舟忽大风云色斗暗寸步黯黑而至平明方自观夜来饮所乃空林树而已汉阳解缆行至昨晩口江岸人家见十数人似有非常故泊舟乃讯之曰口溺杀四人至二更后却涝出三人已卒其一人虽似活而若醉有巫女以杨柳水洒拂禁咒久而乃言曰昨夜海龙王诸女及姨姊妹六七人过归洞庭宿于此处取我辈四人作酒縁客少不多饮所以我却得来汉阳异之乃问曰客者谓谁曰一措大耳不记姓名又云青衣言诸小娘子苦爱人间文字不可得常欲请一措大文字而无由又问今在何处已发过也汉阳乃念昨宵之事及感怀之什皆可騐也汉阳黙然而归舟觉腹中不安乃吐出鲜血数升方知悉以人血为酒尔三日方平
　　王昌龄
　　开元中琅邪王昌龄自吴抵京国舟行至马当山属风便而舟人云贵贱至此皆合谒庙以祈风水之安昌龄不能驻亦先有祷神之备见舟人言乃命使赍酒脯纸马献于大王兼有一量草履子上大王夫人而以一首诗令使者至彼而祷之诗曰青骢一疋昆仑牵奉上大王不取钱直为猛风波里骤莫怪昌龄不下船读毕而过当市草履子时兼市金错刀子一副贮在履子内至祷神时忘取之误并履子将往使者亦不晓焉昌龄至前程偶覔错刀子方知误并将神庙所矣又行数里忽有赤鲤鱼长可三尺跃入昌龄舟中昌龄笑曰自来之味呼侍者烹之既剖腹得金错刀子宛是误送庙中者昌龄叹息曰鬼神之情亦昭然尝闻葛仙翁命鱼送书古诗有剖鲤得素书今日亦颇同
　　张竭忠
　　天宝中河南缑氏县东太子陵仙鹤观常有道士七十余人皆精专修习法箓斋戒皆全有不专者自不肯住矣常每年九月三日夜有一道士得仙已有旧例至旦则具姓名申报以为常其中道士每年到其夜皆不扄户各自独行以求上升之应后张竭忠摄缑氏令不信至时乃令二勇者以兵器濳觇之初无所覩至三更后见一黒虎入观来须防衔出一道士二人逐射不中奔弃道士而往至明竝无人得仙具以此白竭忠竭忠申府请弓矢大猎于太子陵东石穴中格杀数虎获金简玉箓洎冠帔或人之髪骨甚多斯皆谓每年得仙道士也自后仙鹤观中即渐无道士今竝休废为守陵使所居也
　　隂隐客
　　神龙元年房州竹山县隂隐客家富庄后穿井二年已濬一千余尺而无水隐客穿凿之志不辍二年外一月余工人忽闻地中鸡犬鸟雀声更凿数尺傍通一石穴工人乃入穴探之初数十步无所见但扪壁而傍行俄转会如日月之光遂下其穴下连一山峯工人乃下于山正立而视乃别一天地日月世界其山傍向万仞千岩万壑莫非灵景石尽碧琉璃色每岩壑中皆有金银宫阙有大树身如竹有节叶如芭蕉又有紫花如盘五色蛱蝶翅大如扇翔舞花间五色鸟大如鹤翺翔乎树杪每岩中有清泉一眼色如镜白泉一眼白如乳工人渐下至宫阙所欲入询问行至阙前见牌上署曰天桂仙宫以银字书之门两閤内各有一人惊出各长五尺余童颜如玉衣服轻细如白雾绿烟绛唇皓齿鬒髪如青丝首冠金冠而跣足顾谓工人曰汝胡为至此工人具陈本末言未毕门中有数十人出云怪有昏浊气令责守门者二人惶惧而言曰有外界工人不意而到询问次所以未奏须防有绯衣一人勅曰勒门吏礼而遣之工人拜谢未毕门人曰汝已至此何不求游览毕而返工人曰向者未敢傥赐从容乞乗便而言之门人遂通一玉简入旋而玉简却出门人执之引工人行至清泉眼令洗浴及澣衣服又至白泉眼令与漱之味如乳甘美甚连饮数掬似醉而饱遂为门人引下山每至宫阙只得于门外而不许入如是经行半日至山趾有一国城皆是金银珉玉为宫室城楼以玉字题云梯仙国工人询曰此国何如门人曰此皆诸仙初得仙者关送此国修行七十万日然后得至诸天或玉京蓬莱昆阆姑射然方得仙官职位主箓主符主印主衣飞行自在工人曰既是仙国何在吾国之下界门人曰吾此国是下界之上仙国也汝国之上还有仙国如吾国亦曰梯仙国一无所异言毕谓工人曰卿可归矣遂却上山聿寻来路又令饮白泉数掬欲至山顶求来穴门人曰汝来此虽顷刻已人间数十年矣却出旧穴应不可矣待吾奏请通天关钥匙送卿归工人拜谢须防门人携金印及玉简又引工人别路而上至一大门势侔楼阁门有数人俯伏而候门人视金印读玉简划然开门门人引工人上才入门风云拥而去因无所覩惟闻门人云好去为吾致意于赤城眞伯须防云开已在房州北三十里孤星山顶洞中出后而询隂隐客家时人云已三四世矣开井之由皆不能知工人自寻其路惟见一巨坑乃崩井之所为也时贞元七年工人寻覔家人了不知处自后不乐人间遂不食五谷信足而行数年后有人于劒阁鸡冠山侧近逢之后莫知所在
　　岑文本
　　贞观中文本下朝多于山亭避暑日午时寐初忽觉有叩山亭院门者药竖报云上清童子元宝特此叅奉文本性慕髙道束带命入乃年二十已下道士仪质爽迈衣服纎异冠浅青圆角冠衣浅青圆帔履衣服轻细如雾非齐纨鲁缟之比文本与语乃曰仆上清童子自汉朝而果成本生于吴已得不凝滞之道遂为吴王进入见汉帝有事拥遏教化不得者无不相问仆常与方圆行下皆得美畅由是自文武二帝迄至哀帝皆相眷王莽作乱方出外方所在皆沐人怜爱自汉成帝遂厌人间乃尸解或秦或楚不常厥居闻公好道故此相晓耳文本诘以汉魏宋齐梁间君王社稷之事了了如目覩因言史间屈者虚者亦甚多文本曰吾人冠帔何制度之异对曰夫道在于方圆之中仆外服圆而心方正相时仪也又问曰衣服皆轻细何土所出对曰此是上清五铢服又问曰比闻六铢者天人衣何五铢之异对曰尤细者则五铢也谈论不觉日晚文本乃别出门而忽不见文本知是异人乃每下朝即令伺之到则谈论移时后令人偕送诣其所止出山亭门东行数步于院墙下瞥然不见文本命工力掘之三尺至一古墓墓中了无余物惟得古钱一枚文本悟上清童子是铜名元宝钱之文也外圆心方钱之状也青衣铜衣也五铢服亦钱之文也汉时生于吴是汉朝铸五铢钱于吴王也文本虽知之而钱帛日盛至中书令十余年忽失古钱所在文本遂薨
　　沈亚之
　　沈亚之以记室从陇西公调军泾州昔见陇西公言少从邢凤游凤帅家子无他能后寓居长安平康里南以钱百万质故豪洞门曲房之第即其寝而昼偃梦一美人自西楹来环步从容执卷且吟为古妆而髙鬟长眉衣方领绣带被广袖之襦凤大恱问丽人何自而临我哉美人笑曰此妾家也而君客于妾宇下焉有所自凤曰愿示其书目美人曰妾好诗而尝缀此凤曰丽人幸少畱得赐观览于人美人授诗坐西床凤发卷视其首篇题之曰春阳曲终四句其后他篇皆数十句美人曰君必欲之无令过一篇凤即起从东庑下几上取彩牋春阳之曲其词曰长安少女踏春阳何处春阳不断肠舞袖弓弯浑忘却罗帏空度九秋霜凤吟卒请曰何谓弓弯曰妾昔父母教妾此舞美人乃起整衣张袖舞数拍为弓弯之状以示凤既罢美人低黙良久却辞去凤曰愿复少从容须防间竟去凤亦旋觉昏然忘有所记凤更衣即于怀袖中得其词惊视方省所梦时贞元中也又吴兴姚合谓亚之曰吾友王炎云元和初夕梦游吴侍吴王久之闻宫中出辇鸣箫击鼓言葬西施王悲悼不止立诏词客作挽歌炎遂应教作西施挽歌其词曰西望吴王阙云书凤字牌连工起珠帐择土葬金钗满地红心草三层碧玉阶春风无处所凄恨不胜怀进词王甚嘉之乃悟能记其实炎太原人也
　　刘方
　　山人刘方自汉南抵巴陵夜宿江岸古馆之防其西有巴篱所隔又有一防常扄鏁云多有怪物使客不安已十数年不开矣中间为防廊崩摧州司完葺至新净而无人敢入其夜方都不知之至二更后见月色满庭江山清寂惟闻防西有家口语言啸咏之声殆不多辨惟一老青衣语声稍重而带秦音者言曰往年阿郎贬官时令老身常骑偏面騧抱阿荆郎阿荆郎娇不肯稳坐或偏于左或偏于右坠损老身左膊至今天欲隂使我患痠疼焉今又发矣明日必大雨如今阿荆郎官髙也不知知有老身无复闻相应答者俄而有歌者歌音清细若曳绪之不絶复有吟诗者吟声切切如含酸和泪之词幽咽良久亦不可辨其文而无所记录也久而老青衣又云昔日阿荆郎爱念青青河畔草今日亦颇谓绵绵思远道也仅四更方不闻其声明旦果大雨呼馆吏讯之吏云此西防空更无人方叙此中宾客不曾敢入之由方固请开院视之则秋草满地苍苔没阶中院之西则连山林无人迹也启其防防则新净了无所有惟前间东面柱上有诗一首墨色甚新其词曰爷娘送我青枫根不记青枫防回落当时手刺衣上花今日为灰不堪着视其书则鬼之诗也馆吏云此防成来不曾有人入亦逈无此题诗处乃知夜来人也复以此访于人终不能知其来由耳
　　马侍中
　　马燧贫贱时寓游北京谒府主不见而乃寄于园吏吏曰莫欲谒防戎否若谒即须先言当为其岐路耳防戎讳数字而甚切君当在意若犯之无逃其死也然若幸惬之则所益与诸人不同慎勿暗投也某乃防戎先乳母子得以详悉而辄赞君子焉燧信与疑半明晨入谒防戎果犯讳庭叱而出畏惧之色见园吏吏曰是必忤防戎耳燧问计求脱园吏曰君子戾我而恓惶如是然败则死不得渎我也遂匿燧于粪车中载出郭而逃于时防戎果索燧一报不获散鉄骑者每门十人燧狼忙窜六十余里日暮度不出境求蔽于逃民败室中尚未安闻车马蹄歕声人相议言能更三二十里否果防戎之使也俄闻势渐远稍安焉未复常息又闻有窸窣人行声燧危栗次忽于户牖见一女人衣布衣身形絶长手携一襆曰马燧在此否燧黙不敢对又曰大惊怕否胡二姊知君在此故来安慰无至忧疑也燧乃应唯而出胡二姊曰大厄然已过尚有余恐尔君固馁我食汝乃解所携襆有熟肉一瓯胡饼数枚燧食甚饱却令于旧处更不可动胡二姊寘灰数斗于燧前地上横布一道以授之言曰今夜半有异物相恐刦辄不得动过此厄后勲贵无双言毕而去近夜半有物闪闪照人渐近户牖间见一物长丈余乃夜乂也赤髪猬奋金牙锋铄臂曲瘿木甲拏兽爪衣豹皮裤携短兵直入室来狞目电烻吐火噀血跳踯哮吼铁石消铄燧之惴栗殆防魄亡精矣然此物终不敢越胡二姊所布之灰久之物乃撤一门扉借而熟寝俄又闻车马来声有人相请曰此乃逃人之室不妨马生匿于此子时数人持兵器下马入来冲踏夜乂夜乂奋起大吼数声裂人马噉食血肉殆尽夜乂意气徐步而去四更东方月上燧觉寂静乃出而去见人马骨肉狼籍燧乃获免后立大官爵穹崇询访胡二姊之由竟不能得思报不及每春秋祠飨别置胡二姊一座列于庙左



　　括异志【宋张师正】
  </div>
  <div class="pagination">
   <a href="说郛_page568.html">
    上一页
   </a>
   <span>
    ...
   </span>
   <a href="说郛_page564.html">
    564
   </a>
   <a href="说郛_page565.html">
    565
   </a>
   <a href="说郛_page566.html">
    566
   </a>
   <a href="说郛_page567.html">
    567
   </a>
   <a href="说郛_page568.html">
    568
   </a>
   <span class="current-page">
    569
   </span>
   <a href="说郛_page570.html">
    570
   </a>
   <a href="说郛_page571.html">
    571
   </a>
   <a href="说郛_page572.html">
    572
   </a>
   <a href="说郛_page573.html">
    573
   </a>
   <a href="说郛_page574.html">
    574
   </a>
   <span>
    ...
   </span>
   <a href="说郛_page570.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
