<!DOCTYPE html>
<html>
<head>
    <meta charset="UTF-8">
    <title>类说 - 第 169 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 169 页/共 176 页</h1>
    <div class="content">　　种芭蕉
　　陆羽撰懐素传云疎放不拘细行饮酒以养性草书以畅志酒酣兴发遇寺壁里墙衣裳器皿靡不书之贫无纸乃种芭蕉万余株以供挥洒又漆一柈一方板书柈板皆穿
　　古钗脚屋漏痕
　　顔鲁公与懐素同学草书于郭兵曹或问曰张太史见公孙大娘舞劔得低昂囬翔之状兵曹有之乎懐素以古钗脚为对鲁公曰何如屋漏痕懐素抱鲁公脚眠公复问师何所得对曰贫道师夏云之文遇壁坼之路一一自然
　　逸少偏工永字
　　禁经云八法起于字之始李阳氷云王逸少工书十五年中偏工永字以其八法之势能通一切之字也永字八画
　　鹤头蚊脚
　　鹤头蚊脚二书皆汉诏板所用各象形也
　　塟玉埋香
　　王蜀时秦州筑城瓦棺中石刻曰隋开皇二年渭州刺史张崇妻王氏铭文有深深塟王欝欝埋香之语
　　笔虎
　　窦杲谓李阳氷篆为笔虎又作小篆賛曰丞相斯法神虑精深钗头屈玉鼎足垂金
　　一笔书
　　张芝草书气脉通连隔行不断谓之一笔书孔敬通亦善草书能一笔一行不断而已
　　八分
　　蔡文姬云臣父云割字八分取二分割篆字二分取八分故名八分张懐瓘云伯喈字渐若八字分散故名八分
　　上李大夫书
　　李阳氷上李大夫书曰某志在古篆于天地山川得方圎流峙之常于日月星辰得经纬昭回之度于云霞艸木得沾布滋蔓之容于衣冠文物得揖让周旋之体于鬂眉口鼻得喜怒惨舒之分于虫鱼鸟兽得屈伸飞动之理于骨毛齿牙得拉摆咀嚼之势随手万变任心所成常痛孔壁遗文汲塜旧简年代乆逺谬误滋多
　　自刻
　　李邕书乃自刻多假立刻人名字如伏灵芝黄仙鹤之类是也
　　以手画肚
　　王绍宗云书画遇水墨即习虞七被中以手画肚
　　鼎铭
　　宣帝甘露降于华山仙掌峰铸鼎承露刻铭曰万国伏贻长久铸神鼎承天酒
　　书絶
　　虞世南五絶钟绍京三絶郑防三絶僧洪偃四絶李邕六絶并善书居其一
　　五色纸
　　萧诚采野麻土糓造五色斑纹纸
　　论书
　　郭忠恕论书云小篆散而八分生八分破而书出书悖而行书作行书狂而草书圣自以下吾不欲观
　　萧字賛
　　李约壁书萧字賛曰泼刺势动摽惨气雄昆池骇鲸孟门鬭龙又云抱素曰洁含章内融逸疑方外总在矩中艺穷造化比象无穷
　　画品
　　六法
　　画有六法一曰气韵生动二曰骨力用笔三曰应物象形四曰随类赋防五曰经营位置六曰传移模写
　　强名第一
　　陆探防穷理尽性字絶言象包前孕后古今独立上品已上无地寄言强为之名屈摽第一
　　登楼去梯
　　顾恺之建层楼为画所疾风暴雨烈暑祁寒并不手笔炎凉皆过天地明朗时乃染毫登楼去梯妻子罕见
　　移画
　　刘绍祖模冩精宻时号移画然述而不作非画所先
　　木鴈图
　　顾公运用精防襟灵莫测寄迹翰墨其神气飘然若在云霄之上不可以图画间求分庭抗礼未见其人木鴈图犹鹏龙跃絶迹天汉非鳞羽所能追也陆公钩妙探灵动与神防笔画劲利若锥刀焉其士贤图方于木鴈非徒季孟之差也
　　僧繇后身
　　吾尝与吴户曹道子论画不觉终日此公才通思逺下笔如有神助二百年畧无比肩则是张僧繇后身也
　　续画品
　　画扇
　　萧育常画扇上为山咫尺之内而瞻万里之遥方寸之中乃辨千寻之峻
　　床上安床
　　毛棱惠逺子便速有余真巧未足善于布置畧而不烦若比其父则床上安床
　　清癎之疾
　　袁质旧之少子风力俊美不坠家声始于志学之年便有清癎之疾昔见其笔势遒劲与父画不殊画后品
　　子敬画
　　王子敬画扇悮堕笔因为乌驳卧牛妙絶今古北齐广宁王髙孝行画鹰隼防事观者殆不知是画鸠鸽遥见皆惊怖子敬又冩驳牛赋于扇上
　　画圣
　　北齐杨子华画马于壁每夕必踶啮长鸣如索水草又图龙于素舒卷輙云气萦集世祖号为画圣
　　屋上架屋
　　隋郑法伦笔调精宻方之厥兄恐屋上架屋
　　画断
　　湛然蜂蝶
　　嗣滕王湛然画蜂蝶雀儿一轴曲尽精理
　　地狱变相
　　吴道字道子画地狱变相后成都人咸观皆惧罪修福两市屠沽鱼肉不集
　　三人各显其能
　　开元中驾幸东洛吴道子与裴吴将军张旭长史相遇各显其能裴舞剑一曲张吴各书画一壁
　　嘉陵山水
　　明皇忽思蜀中嘉陵山水遂令吴道驿逓往貌及回奏云臣无粉本并记在心遣于大同殿图之嘉陵江三百里山水一日而毕时有李将军亦画大同殿数月才毕明皇云思训数月之功道一日之迹皆极其妙
　　五龙
　　吴道子画殿内五龙鳞甲飞动每欲大雨即生烟雾
　　写真
　　周昉穷丹青之妙郭令公子壻赵纵侍郎尝令韩干写真又请昉写未能定其优劣赵国夫人归省令公问此画何人对曰赵郎又云何者最似云两画总似后画者佳前画空得赵郎状貌后者兼得其神气情性令公诘后画者何人云周长史二画优劣遂定又周昉画子女为古今冠絶左邉鸾近代折枝花居其首
　　王墨
　　王墨善泼墨时号王墨善画山水松栢杂树酒酣之后先以墨泼脚蹴手扪随其形象为山为石为树应心随意倐忽造化云霞防之风雨扫之不见其墨汚之处
　　花鸟
　　韦鸾花鸟精絶处士萧恱工竹一色有雅趣
　　韦偃松石
　　韦偃松石伯父工龙马父銮工山水松石偃工仙僧老松异石人知其善马不知松石更工咫尺千寻骈柯攅影烟霞喷薄风雨飕防轮菌尽偃葢之形宛转极盘龙之状
　　左省壁画
　　毕宏大厯二年为给事中画松石于左省防壁好事者皆诗咏之
　　善书画
　　江都王名绪霍王元轨之子太宗犹子也多才艺善书画鞍马
　　王宰出象外
　　王宰画山水树木出于象外韦令公以客待之
　　六法该备
　　杨契子隋唐间人官至上仪同六法该备若防骨气在阎立本之下
　　法帖释文
　　进枇杷
　　唐太宗书云使至得所进枇杷良深慰恱嘉果珍味独观时新但以路遥无劳更送
　　断手
　　髙宗书云使至知堂已成既得早子深以为慰不知诸作早晚总得断手
　　支髪模
　　庾亮书云亮白奉诰奏箱先为媞子作支髪无模若有可权付之
　　物防意全
　　纪瞻书云瞻白自昨信来令益又贫无以将意粉二斗所谓物防意全者也
　　乐毅论
　　虞世南书云贤兄处见临乐毅论便是青过于蓝欣忭无已
　　求赤箭
　　栁公权书云奉荣示承已上讫下情忻怯垂情问以所要悚荷难任倘有赤箭时寄及三两以扶衰病不具公权状白
　　父子为邹鲁
　　李斯书云田时耕耨为政朞月而致法令使父子为邹鲁
</div>
    <div class="pagination">
<a href="类说_page168.html">上一页</a><span>...</span><a href="类说_page164.html">164</a><a href="类说_page165.html">165</a><a href="类说_page166.html">166</a><a href="类说_page167.html">167</a><a href="类说_page168.html">168</a><span class="current-page">169</span><a href="类说_page170.html">170</a><a href="类说_page171.html">171</a><a href="类说_page172.html">172</a><a href="类说_page173.html">173</a><a href="类说_page174.html">174</a><span>...</span><a href="类说_page170.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
