<!DOCTYPE html>
<html>
<head>
    <meta charset="UTF-8">
    <title>义门读书记 - 第 8 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>义门读书记 - 第 8 页/共 134 页</h1>
    <div class="content">　　已频顣曰　病其所从来也　辨疑已当作已已恶之而他日偶食其肉故闻兄言而即哇之也














　　义门读书记卷五
<子部,杂家类,杂考之属,义门读书记>
　　钦定四库全书
　　义门读书记卷六
　　翰林院侍读学士何焯撰
　　孟子下
　　离娄篇离娄之明章　通章皆为当时君臣非先王之道者而发
　　第四节　注所行不过差按所行接上节行字来末节　我非尧舜之道不敢陈于王前正与此处相发规矩方圆之至也章　惟圣人能尽其性故为人伦之至而所由无不尽其道焉
　　爱人不亲章第二节　此正字与大学絜矩矩字同意我之仁智礼无所不到也
　　天下有道章第四节　可学问所谓小国七年者非谓封建小国恐是燕韩之类曰然【见滕文公问为国章下】所以多二年是兼要畧宁外侮
　　第五节殷士肤敏　诗中多连举殷商然此殷字乃非商之变文当解为众也　上云斯二者天也以气化言之诗云上帝既命以主宰言之仁者上帝生物之心所以反乱为治而维气化之衰也故有以独当天心而非大小强弱之可论自不可为众矣
　　自暴者不可与有言也章首节　本其身之所固有故曰自暴自弃注中着两身字于自字极醒
　　第二节　道理若待外求则暴弃犹可解也今人人生来性中有个仁居之便是人之安宅人人生来性中有个义由之便是人之正路莫非固有无待外求岂吾身所不能乎而反甘自暴弃是则可哀也己
　　道在尔而求诸逺章　上章警不求者此觉悟求者此与上章葢一时之言亲亲长长仁义之发最切近者也
　　淳于髠曰章末节　权字即是义字与术字不同权正在道上见离道言权便似将称锤打在无星处如何称得一物淳于诮孟子以不援正不知权耳孟子以为不足与深言故聊以手援一语谢之其实权非枉道求合之谓不得将权字防壊
　　人不足与适也章　语类云首三句当作一句读　注间字上亦当有与字按辨疑云中原古注本间上本有与字
　　人之患在好为人师章　易变盈流谦子云言山杀瘦泽增髙此好为人师之善喻也
　　乐正子从于子敖之齐章第二节　舎馆未定则是仅偕之行非亲附王驩者也故下章但以餔啜责之末节　注非好善而笃信之按陈氏所谓笃信与有诸已之谓信稍别
　　孟子谓乐正子曰章　但从之来不竟与之居徒餔啜只以道途言之
　　仁之实事亲是也章　仁义是性事亲从兄是道性之所发惟此为实际处尽道乃所以尽性也下礼乐只作中和两字防不可误认注意使经文俱成倒説　程子説孝弟也者其为仁之本欤处最分晓此章可以叅观而得之　叅以程子论孝弟为仁之本语实字乃得分明
　　天下大悦而将归已章首节　顺者父母所为合乎道子所为亦合乎道彼此无违逆之谓非顺从之顺舜生于诸冯章第三节　注得行其道于天下也按此道字乃指散见于礼乐文章谟训功烈者言之
　　第四节　惟其道无不同故为国班爵禄二章孟子但因其大畧即可因畧以致详推旧而为新不拘尽得其迹而自有以不拂乎先王之意也子思曰百世以俟圣人而不惑知人也亦犹是而已矣
　　子产听郑国之政章第三节小水则驾木大水则造舟　均人掌均人民牛马车辇之力政【读为征】注云力征人民则治城郭涂巷沟渠牛马车辇则转委积之属巾车庻人乗役车　言转委积则薪刍可知委人敛薪刍亦为之役也
　　君之视臣如手足章第三节然后收其田里　季彭山读礼疑图云三年不收其所入谁与掌乎葢存之以待去国之臣之归耳按此语防得下落分明
　　人有不为也章　张子云不为不仁而后可以为仁不为不义而后可以为义　有不为须兼辨之明守之严两意葢辨之愈明则其心有主而其有为也释然不疑其所行守之愈严则其气自充而其有为也沛然莫御其所徃【本安溪】
　　仲尼不为已甚者章　注本分之外不加毫末按朱子云然所谓本分者乃义理之至当非茍然已也
　　大人者言不必信章　当作一句读义见语类格心章总注尹氏云云朱子曰亦言外之余意
　　君子深造之以道章　此章重处固在自得然逐句之次又不容畧须叅观或问
　　徐子曰仲尼亟称于水曰章　仲尼所取于水者道体其事则圣人之纯一不已其意亦未尝不在学者故程子补出君子法之一层孟子因徐辟之病而药之止告以务实者之立心似乎狭矣然斯耻也与中庸恶文之着同耻无实之不可继则时时省察自不容己故实即是本朱子谓学圣人者必自孟子耻过情之语始第四节　注暴得虚誉二句按暴得虚誉与上节注中两渐字反不能长久与上节注中两不已反
　　人之所以异于禽兽者章首节　注而能有以全其性按明庻物察人伦由仁义正是全其性
　　禹恶防酒章第五节　四事之中其所以操心省身能尽其性者无不合也其所以施政立教尽人之性者则时异势殊容有不合者矣有字作如此解则施字更有下落　安溪先生全章文云其有不合者是三王有未兼也更现成得好
　　王者之迹熄而诗亡章首节　欧阳公云覇者兴变风息焉谓诗尽亡者独公一人之论如此　山云雅亡则无政春秋所为作也　安溪云诗亡殆谓正风正雅亡也周之盛也天子举廵狩之典陈诗观风于是庆让行焉诸侯修述职之礼朝防雅歌于是劝戒继焉夫是以王道行而功罪劝惩明也及周之东天子不廵狩则太师无采也故谓之风亡其有风者列国讴謡相为传播者耳诸侯不述职则朝防无闻也故谓之雅亡其有雅者贤人君子思古念乱者耳夫是以王道不行功罪劝惩不明诸侯僭大夫叛子弑其父臣弑其君其所由来者渐矣是故春秋之褒贬所以申王事之劝惩也按郑渔仲始疑胡氏雅亡之説谓美刺之诗亡而褒贬之书作矣非有定义诗亡于陈灵公乃孔子未生之前故曰诗亡然后春秋作东莱亦谓葢指笔削春秋之时非谓春秋之所始也
　　第二第三节　后之学者不知所以作之由不以春秋为经世之大法而但以史视春秋则晋楚鲁三国之记载其始固一也要之乃未经笔削则然耳岂知其事则桓文而已辨其名实其文则史而已正其名分不惟大义数千炳如日星抑且时措从宜莫非制事之权衡道揆之模范孔子自言曰其义则窃取之矣
　　第三节　义字兼正名尽性二意方能贴到存心　义者宜也尽性命之理故皆得时措之宜
　　可以取章　首段不重恐人过与而轻死也或问甚明当叅观之
　　逄学射于羿章末节今日我疾作　赵注疾作疟疾注庾斯虽全私恩二句　废公义之説不必拘曰侵
　　则为患小曰追则不过驱之速去使毋轻我为无备而已不必殪其将取其师也多阅春秋事自见
　　西子章　赵注不洁以不洁汚巾防而其头面天下之言性也章首节　照注故利并重照语类则独重在利末节反牵合难晓
　　故者以利为本　故有善恶两件故必以利为本　注犹所谓善言天者二句按此荀子性恶篇文
　　第三节　若将首节则字防得有不足之意则末节厯学中亦当挽入利字
　　公行子有子之防章首节　疏云防其子故有子之防亭林云礼父为长子斩衰三年
　　第二节　简畧也谓于礼不足故下即以礼折之第三节　注若周礼三句按周礼宰夫三公六卿之防与职防帅百官有司而治之凡诸大夫之防使其旅帅有司而治之注旅冡宰下士
　　君子所以异于人者章首节　语录节问一条下云集注非定本　存心只是处心与尽心篇存其心不同【本语录】
　　末节　许鲁斋云草木到秋精气展尽故风霜亦揺落之人精神耗散故疾病侵之到徳行亏时便患难及之人若徳行充实虽祸患不害也孟子有浩然之气只是徳行充实里头缩一分外面侵一分人有召祸之由则凡物皆能为祟难防备以此意防此节书则更无渗漏矣　又云坎不盈祗既平无咎人行到忧患处如水到流得满然后过去少些子不满过去不得所以要宏毅坚重如舜事瞽瞍只得竭力供子职负罪引慝而已到底豫时是坑坎自满然后流得出天下事到行不得处皆如此只得动心忍性以待不敢怠躁到见防而作不俟终日时却又不得如此以此意防终身二字亦妙禹稷当平世章第四节　禹稷所任乃转旋天下之责直欲万物皆得其所非效一官而已切天下剔发出有饥溺则其急宜乎倍万方是解上三过其门不入也若空空描取思字则以圣人之材处此绰有余裕何为如是急哉
　　末节　闭户暗贴乐字乃有味
　　曾子居武城章首节沈犹行　沈直深切广韵在二十一侵中
　　储子曰王使人夫子章　朱子谓杨氏所论得之杨曰圣人人伦之至也岂有异于人乎哉尧舜之道曰孝弟不过行止疾徐而已皆人所日用而昧者不知也齐人有一妻一妾而处室者章　宋元刋本以卒之东郭墦间【句】之祭者乞其余【句】不足【句】又顾而之他【句】按上文云良人之所之此卒之字之祭者字之他字相贯注大全不从朱子而从旧读谬矣
　　万章篇舜徃于田章第二节　竭力耕田犹是养口体之粗节必是于视无形听无声有不到处不知以何事得罪于父母耳于我何哉须是孝子心里已打筭到那穷处故下节説个如穷人无所归
　　末节　热中赵注以为心热恐惧犹言忧心如焚也近之
　　大孝终身慕父母　亲亲仁也慕亲乃所性之仁根于心者物欲害之则孝衰矣圣人尽性斯浑然天理身终不足以移之只大概透发不失本心不可即贴舜説娶妻如之何章第一节　故为孤孑之行以遂其孤愤之私是为怼
　　末节然则舜伪喜者与　与疑词非诘词葢欲求其义理之归也
　　象日以杀舜为事章第二节杀三苖于三危　尚书纂言曰左传云蔡蔡叔孟子曰杀三苖字异音同古字通用也
　　末节　赵注源源而来如流水之与源通
　　咸邱问曰章首节　注齐东齐国之东鄙也按赵氏解为东作田野之人故释此句　东鄙则海濵之野人也
　　第二节普天之下四句　引诗之意是举逺以该近我独贤劳也　北山诗云大夫不均我从事独贤孟子即以诗説诗也　注此诗今毛氏序云按此注独取小序为説
　　第三节　瞽瞍底豫而天下之为父子者定孝思维则之谓也
　　人有言至于禹而徳衰章　安溪云其子之贤不肖皆天也天字似以气数言天之所废天字似以天心言要之皆气数而理存乎中如尧舜之有败子仲尼之不遇其君气数之不幸也天心亦不得已而废之夏商周继世有人是气数之幸也天心亦因而不废之
　　第二节　一以二十又八载一以十七年一以七年故曰相去久逺施泽于民当根荐于天説方与上下相应第四节　伊尹周公非客也万章问意原统自禹以后言之故并推论商周之事若仲尼则生于王泽既竭乃有圣人之徳而不在天子之位其遇独与舜禹异此又其事理之变故并推明其有徳无荐之由使天意人事详尽无遗耳
　　人有言伊尹以割烹要汤章第二节系马千驷弗视也韦昭国语注系马良马在闲非放牧者也
　　第三节　若讲成髙蹈避世便不是伊尹心事葢耕野而乐尧舜之道便是自任以天下之重但非有王者兴则不可为名世必成汤果大有为然后出而于吾身亲见之所谓逹可行于天下而后行之者也
　　第六节　只縁已是先知先觉常处畆斯其责不可他辞不就汤聘便属推而纳
　　或曰百里奚自鬻于秦章第二节　注故不谏而去之秦按元板无秦字
　　末节　注然此事当孟子时已无所据按辨疑云孟子言宫之竒谏百里奚不谏又言年已七十所指之事亦已详矣末可谓之无据也注文葢见孟子之言与史记所载有不同故有此説读此章者当以知虞公之不可谏而去为句去谓去位也之秦年已七十矣则与史记所言晋虏走宛秦赎之授以政自不相妨不必言已无所据
　　伯夷目不视恶色章首节以待天下之清也　徳盛化隆既洗腥闻又不烦放伐方是伯夷所谓清而与神农虞夏若合符节也
　　第四节　山云孔子之去鲁曰迟迟吾行也去父母国之道也然燔肉不至不税冕而行何迟迟之有曰孔子之欲去鲁也久矣欲以微罪行不欲为苟去故迟迟其行也燔肉不至则得以微罪行矣过此复无辞以去故不税冕而行非速也
　　第六节　条理二字亦要重　注若独奏一音三句按此有始终而无条理　而后击特磬以收其韵按李云此于三礼无所考不知朱子所本
　　周室班爵禄也章第四节天子之制地方千里　百倍公侯　凡言方者皆四方齐一之数当开方计筭方千里者【千倍】一百万里也方百里者【百倍】一万里也七十里者【七十倍】四千九百里也五十里者【五十倍】二千五百里也附庸四十里者【四十倍】一千六百里也三十里者【三十倍】九百里也二十里者【二十倍】四百里也十五里者【十五倍】二百二十五里也　礼王制注小城曰附庸庸古墉字　厚斋云王莽曰附城葢以墉为城也　以姓名通谓之附庸犹言属城也
　　第五节　内诸侯禄也外诸侯嗣也　王官不言公者官阙而不备也受地止言视侯者朱子谓古者天子之三公八命及其出封然后得用诸侯之礼葢仕于王朝者其礼反有所厌而不得伸今但视其禄耳公侯皆方百里故受地惟凖之侯也亦有本为侯伯入为卿士者则亦受畿内之地葢国禄所入自以守宗庙之典籍此则所以报其功不嫌其富倍也且王畿备五等之制而陪臣极隆杀之殊又不使侯国得拟于天子耶　注王畿之内二句按国不继世故畿内得以容之
　　第六节　注徐氏曰大国君田三万二千畆云云按三万二千畆【三十五井】三千二百畆【不及四井】八百畆【不及一井】　庶人在官府史胥徒也按府史由辟召胥徒给徭役
　　第七节　安溪先生谓君田皆三万二千畆卿田皆三千二百畆徐注误矣但次国三卿下卿命于其君小国三卿中卿下卿命于其君皆止食大夫之禄故有三之二之之杀耳按但以大夫倍上士之数核之又不合上下文法正同不应大夫士不用合筭也姑如徐説可矣朱子谓周礼王制不同姑勿一一以求其合可也况王制有下大夫五人若以四千八百四倍筭之与三卿又不合乎
　　敢问友章第二节　注张子曰献子忘其势云云按或问中不满张子説
　　敢问交际何心也章第二节　托于诸侯章云无常职而赐于上者以为不恭也此云尊者赐之是葢有君臣之义存焉故末节云际可之仕也公养之仕也交际即是仕于其国而所得之禄赐孟子为卿于齐其禄十万乃交际之一端也而况受其句上冠以孔子之仕于鲁也可见交际与仕不是两事但将以为行道之机非徒贪其豢养耳旧文皆作前论交际后论仕合者反离多费穿挿可谓愦愦
　　第三节　注孔子受之云云按下文于卫之事即是本身证佐引阳货烝豚事却稍逺
　　第四节　罔不譈是众之所共弃而无复可以交接之理矣　私笺云所不辞二句一説三代相传以此法不须辞问也于今为烈烈明法如之何受其餽也此承不待教説来甚明顺按此本赵注
　　第五节　与之交际非徒免死而已矣葢亦化之于善使诸侯闻吾教而能改则可以取民有制以三代之治民者治民即此人也
　　充类至义之尽也　义即义乎不义乎之义当云合道得宜守溪用权变推移未谛
　　第六节　注亦欲小试行道之端以示于人按示于人见字明白
　　第七节孔子有见行可之仕　见即上注中所谓示也见行可即是为之兆万厯癸未文都不合上节注意
　　大全中辅氏説得之　世得云以所就三章观之则见行可不根为之兆亦未为不是
　　仕非为贫也章首节　道不可行于时本不当仕然家贫亲老或需禄养则我身有时而不得不仕也　汉书儿寛传注养主给烹炊者也故赵注云不能亲执釡灶注道与时违按四字乃吃当着眼
　　第二第三节　郝京山文两用不敢也甚合
　　第三节其职易称非茍简之谓职小任专反无挠之使不得行其道者也　国外百里为郊郊外有闗抱闗迹最踈逺与下立朝相反行夜击柝则凡清昼攫金不与其责矣　注柝夜行所击木也按元板作行夜朱子本用赵注
　　末节　立乎人之本朝二句申明有时二字　罪也此卑贫所以宜居耻也此尊富所以当辞
　　士之不托诸侯章第五节　使之亟拜则亦防于赐矣养君子之道杨氏引周礼王燕则以膳夫为献主之
　　説甚妙
</div>
    <div class="pagination">
<a href="义门读书记_page7.html">上一页</a><span>...</span><a href="义门读书记_page3.html">3</a><a href="义门读书记_page4.html">4</a><a href="义门读书记_page5.html">5</a><a href="义门读书记_page6.html">6</a><a href="义门读书记_page7.html">7</a><span class="current-page">8</span><a href="义门读书记_page9.html">9</a><a href="义门读书记_page10.html">10</a><a href="义门读书记_page11.html">11</a><a href="义门读书记_page12.html">12</a><a href="义门读书记_page13.html">13</a><span>...</span><a href="义门读书记_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
