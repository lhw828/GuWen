<!DOCTYPE html>
<html>
 <head>
  <meta charset="utf-8"/>
  <title>
   唐语林 - 第 7 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐语林 - 第 7 页/共 12 页
  </h1>
  <div class="content">
   崔赵公尝问径山曰：“弟子出家得否？”径山曰：“出家是大丈夫事，非将相所为也。”
    大历中，关东饥疫，人多死。荥阳人郑损，率有力者，每乡为一大墓，以葬弃尸，谓之乡葬，翕然有仁义之声。损，卢藏用之甥，不仕，乡里号为云居先生。
    竟陵僧于水滨得婴儿者，育为弟子。稍长，自筮得《蹇》之《渐》。繇曰：“鸿渐于陆，其羽可用为仪。”乃姓陆氏，字鸿渐，名羽。有文学，多意思，耻一物不尽其妙。最晓茶。巩县为瓷偶人，号“陆鸿渐”。买十器，得一“鸿渐”。市人沽茗不利，辄灌注之。羽于江湖称竟陵子，于南越称桑苎翁。贞元末卒。
    韩愈好奇，尝与客登华山绝顶，度不可下返，发狂恸哭，为遗书。华阴令百计取之，乃下。
    阳城居夏县，拜谏议大夫；郑钢居阌乡，拜右拾遗；李周南居曲江，拜校书郎。时人以为转远转高，转近转卑也。
    ●卷四 贤媛
    高祖乃炀帝友人，炀帝以图谶多言姓李将王，每排斥之。而后因大会，炀帝目上，呼为阿婆面。上不怿，归家色犹摧沮。后怪而问，久之方说：“帝目某为阿婆面。”后喜曰：“此可相贺。公是袭唐公，‘唐’之为言‘堂’也，阿婆面是‘堂主’。”上大悦。
    上都崇胜寺有徐贤妃妆殿。太宗召妃，久不至，怒之。因进诗曰：“朝来临镜台，妆罢且徘徊。千金始一笑，一召讵能来？”
    狄仁杰为相，有卢氏堂姨，居午桥南别墅，未尝入城。仁杰伏腊，每修礼甚谨。尝雪后休假，候卢氏安否，适见表弟挟弧矢携雉兔来归，羞味进于堂上。顾揖仁杰，意甚轻傲。仁杰因启曰：“某今为相，表弟有何欲，愿悉力从其意。”姨曰：“吾止有一子，不欲令事女主。”仁杰惭而去。
    玄宗柳婕妤有才学，上甚重之。婕妤妹适赵氏，性巧慧，因使工镂板为杂花，象之而为夹结。因婕妤生日，献王皇后一匹。上见而赏之，因敕宫中依样制之。当时甚秘，后渐出，遍于天下，乃为至贱所服。
    柳婕妤生延王。肃宗每见王，则语左右曰：“我与王兄弟中更相亲，外家皆关中贵族。”盖柳氏奕叶贵盛，人物尽高，方舆公、康城公，皆《北史》有传矣。睦州俊迈，风格特异。自隋之后，家富于财。尝因调集至京师，有名娼曰娇陈者，姿艺俱美，为士子之所奔走。睦州一见，因求纳焉。娇陈曰：“第中设锦帐三十重，则奉事终身矣。”本易其少年，乃戏之也。翌日，遂如言，载锦而张之以行。娇陈大惊，且赏其奇特，竟如约，入柳氏之家，执仆媵之礼，节操为中表所推。玄宗在人间，闻娇陈之名。及召入宫见上，因涕泣，称痼疾且老，上知其不欲背柳氏，乃许其归。因语之曰：“我闻柳家多贤女子，可以备职者，为我求之。”娇陈乃以睦州女弟对。乃选入充婕妤，生延王及永穆公主焉。
    玄宗在禁中尝称阿瞒，亦称鸦。寿安公主是曹野那姬所生也，以其九月而诞，遂不出降。常令衣道衣，主香火，小字虫娘，玄宗呼为师娘。时代宗起居，上曰：“汝在东宫，甚有令誉也。”因指寿安曰：“虫娘是鸦女，汝后可与一名号。”及代宗在灵州，遂命苏发尚之，封寿安公主也。
    刑部郎中元沛之妻刘氏，全白之妹，贤而有文学，著《女仪》一篇，亦曰《直训》。刘既寡居，奉道受于吴筠先生，清苦寿考。长子固，早有名，官历省郎、刺史、国子司业；次子察，进士及第，累佐使府，后隐居庐山。察之长子，好道不仕；次子充，进士及第，亦尚道家。
    和政公主，肃宗第三女也，降柳潭。肃宗宴于宫中，女优有弄假官戏，绿衣秉简，谓之参军椿。天宝末，番将阿布思伏法，其妻配掖庭，为善优，因使隶乐工。是日遂为参军椿。上及侍宴者笑乐，公主独亻免首果眉不视。上问其故，公主遂谏曰：“禁中侍女不少，何必须得此人？使阿布思真逆人也，其妻亦同刑人，不合近至尊之座；果冤横，又岂忍使其妻与群优杂处，为笑谑之具哉？妾虽至愚，深以为不可。”上亦悯恻，遂罢戏，而免阿布思之妻。由是贤重。公主即柳晟母。
    郭子仪镇汾阳时，殿中柳并为掌书记。柳君有母，汾阳王每因大燕，尝诫左右曰：“柳侍御太夫人就棚，可先来告。”及赵夫人舆至，王降阶与僚属序立候，至棚而退。尝谓柳君曰：“子仪幼孤，不识奉养。今日幸忝恩宠逾望。虽为贵盛，宾无侍御之荣。”因呜咽久之。又曰：“若太夫人许见顾子仪之家，当使南阳夫人以下执爨，子仪自捧馔。”而赵夫人以清洁自居，终不一往。
    刘玄佐贵为将相，其母月织缣一匹，示不忘本。每观玄佐视事，见县令走阶下，退必语玄佐：“贵为将相。吾向见长官白事卑敬，不觉恐悚。思汝父为吏本县时，常畏长官汗忄栗。今尔当厅据案待之，亦何安也？”因喻以朝廷恩寄之重，须务捐躯，故玄佐终不失臣节。
    陆相贽知举，放崔相群。群知举，而陆氏子简礼被黜。群妻李夫人谓群曰：“子弟成长，盍置庄园乎？”公曰：“今年已置三十所矣。”夫人曰：“陆氏门生知礼部，陆氏子无一得事者，是陆氏一庄荒矣。”群无以对。
    穆宗大渐，内臣议请郭太后临朝。太后曰：“向者武后妖蠹，幻惑高宗，擅亲庶政；及中宗践位，蒙掩圣德，遽行迁逮，几于革命。赖宗社威，神器再复。每闻其说，未尝不疾首痛心。奈何今日吾儿厌世，卿等骤兴此议？我家九个与武氏同流。先祖汾阳王有社稷大勋，我外氏□门阀赫奕，我礼嫔帝室，非复嫔嫱之比，岂可污彤管继悖逆者耶？今皇太子聪睿，卿等各宜慎择耆旧，亲侍左右，远屏邪佞，勿令近密。宰相任重德名贤，内官勿干时政，吾所愿也。”遂取制裂之。时太后兄钊任太常卿，闻其议，密进疏于太后曰：“果徇此请，当率子弟纳官爵，归田园。”太后览疏，泣曰：“我祖尽忠于国，余庆钟于我兄。”
    刘异赴分宁，安平公主辞，以异侍女从。宣宗曰：“此何人也？”曰：“刘郎音声人。”上喜安平不妒，顾左右曰：“与作主人，不令与宫娃同处。”
    太宗尝罢朝，怒曰：“会须杀田舍汉！”文德皇后谓帝曰：“谁触忤陛下？”帝曰：“岂过魏徵，每廷辱我常不自得。”后退而具朝服，立于廷。帝惊曰：“皇后何为若是？”后曰：“妾闻主圣臣忠。今陛下圣明，致魏徵得直言；妾备数后官，安敢不贺？”
    高宗乳母卢氏，本滑州总管杜才干妻。以谋逆诛，故虏没入官。帝既即位，封燕国夫人，品第一。卢既藉恩宠，屡诉及杜□氏；临亡，复请与才干合葬，帝以获罪先朝，亦不许之。
    陇西李知璋，妻荥阳郑氏，雅不见重。知璋为江夏尉，因醉杖杀人母，其子入复仇。知璋与郑以床拒门，仇者推窗而入，郑急以身蔽知璋，举手承刃，右臂既落，复伸左臂，仇复断之，犹以身代夫死。方怀妊，仇者以刀铄其腹，胎出于外而陨。乃害知璋，及其二子。州司以闻，坐死数十人。
    太宗造玉华宫于宜春县，徐充容谏曰：“妾闻为政之本，贵在无为；切见土木之功，不可兼遂。北阙初建，南宫翠微，曾未逾时，玉华创制。虽复因山藉水，非架筑之劳；损之又损，颇有无功之费。终以茅茨示约，犹兴求石之疲。假使和顾取人，岂无烦扰之弊？是以卑宫菲食，圣主之所安；金屋瑶台，骄主之作丽。故有道之君，以逸逸人；无道之君，以乐乐身。愿陛下使之以时，则力不竭；不用而息之，则人胥悦矣。”充容名惠，孝德之女，坚之姑也。文彩绮丽，有若天生。太宗崩，哀慕而卒，时人伤异之。
    蜀之士子，莫不沽酒，慕相如涤器之风。陈会郎中家以当垆为业。为不扫官街，吏殴之。其母甚贤，勉以修进，不达不要归乡，以成名为期。每岁举粮纸笔衣服仆马，皆自成都赍至中都助业。后业成八韵，唯《螗螂赋》大行。元和元年及第。李相固言览报状，处分厢界收下酒旆，阖其户。家人犹拒之。逡巡，贺登第，实圣善奖谕之力也。后为白中令婿，西川副使，连典彭、汉两郡而终。
    尚书左丞相李е有清德。其妹，刘晏妻也。晏方秉权，尝造医，延至寝室。见其门帘甚弊，乃令人潜度广狭，以鹿竹织成，加缘饰，将以赠е。三携至门，不敢发言而去。
    江左之乱，江阴尉邹待征妻薄氏为盗所掠，密以待征官告托于村媪，而后死之。李华为《哀节妇赋》以行于世。
    ●卷五 补遗（起高祖至代宗）
    （案：以下《补遗》四卷，并采自《永乐大典》，原分门目，已不可考见，今略以时代为次，无时代者编附于后）
    高祖既受隋禅，坐太极前殿，会朝之次，忽报南山急，贼不测。安南大首领冯盎前奏曰：“急击之，必退散，无能为也。”遣百骑御之。俄顷报贼南遁，上召盎曰：“卿安能远料贼果败退？”盎曰：“奏报之时，臣望气，云形似树。辰在金，金能克木，击之必胜。”上喜，面赐金带。
    武德末年，突厥至渭桥，控弦四十万。太宗初亲庶政，驿召李卫公问策。时发诸州府军未至，长安居人胜兵者不过数万。突厥精骑腾突挑战，日数十合。帝怒，欲击之。靖请倾府库，邀其归路，帝从其言，突厥兵遂退。于是据险邀之，遂弃老弱而遁。获马数百匹，金帛一无遗焉。
    李密挂《汉书》牛角，行且读。
    隋大业中，李卫公上书，高祖终不为人臣，请速去之。后高祖入京师，靖与滑仪、卫文升等俱见收。卫、滑既死，太宗虑囚，见靖，引与语，因请于高祖免之。始随赵郡王孝恭南征，清巴、汉，擒萧铣，荡一扬、越，师不留行，皆靖之力也。
    英公始与单雄信俱仕李密，结为兄弟。密既亡，雄信降世充，来归国。雄信壮勇过人。后与海陵王元吉围洛阳。元吉恃膂力，每行围。世充召雄信告之，酌以金碗，雄信尽饮，驰马而出，枪不及海陵者一尺。惶遽，连呼曰：“阿兄！此是主。”雄信乃揽辔而止，顾笑曰：“胡不缘尔，且竟死！”世充既平，雄信将就戮，英公请之不得，泣而退。雄信曰：“我固知汝不了。”曰：“平生誓共灰土，岂敢相忘？但将身许国，义不两合，虽不死之，且顾兄妻子如何？”因以刀割其股肉以授信，曰：“示不亏前誓。”雄信食之不疑。
    高宗立武后。褚河南谋于赵公无忌、英公，将以死争。赵公请先入，褚曰：“太尉，国之元舅，脱事不如意，使上有恶舅之名，不可。”英公请先入，褚曰：“司空，国之元勋，有不如意，使上有逐良臣之名，不可。遂良出自草茅，无汗马之功，蒙先帝殊遇，以有今日。自当不讳之时，躬奉遗诏，若不效其愚衷，何以下见先帝？”揖二公而入。帝深纳其言，事遂中寝。
    中宗正位后，有武当县丞寿春周憬，慷慨有节义，乃与王驸马同皎谋诛武三思。事发，同皎见害，憬逃于比干庙中刎死。临死谓曰：“比干，纣之忠臣也；傥神道有知，明我以忠见杀。”
    虬须客，姓张氏，赤发而虬须。时杨素家红拂妓张氏奔李靖，将归太原。行次灵桥驿，既设床，炉中煮肉，张氏以发长垂地，立梳床前，靖方刷马，忽虬须客乘驴而来，投革囊于炉前，取枕欹卧，看张氏梳头。靖怒，未决。张氏熟视其面，一手映身摇示靖，令勿怒。急急梳头毕，敛衽前问其姓氏。卧客曰：“姓张。”张氏对曰：“妾亦姓张，合是妹。”遽拜之。问第几，曰：“第三。”亦问第几，曰：“最长。”遂喜曰：“今日幸逢一妹。”张氏遥呼曰：“李郎，且来拜三兄！”靖骤拜之，遂环坐。客曰：“煮者何肉？”曰：“羊肉，计已熟矣。”客曰：“饥。”靖出市胡饼，客抽腰间匕首切肉，共食之竟，以余肉乱切饲驴。客曰：“何之？”曰：“将避地太原。”客曰：“有酒乎？”曰：“主人西，则酒肆也。”靖取酒一斗。既巡，客曰：“吾有少下酒物，李郎能同食乎？”靖曰：“不敢。”遂开革囊，取出一人头，并心肝；却以头贮囊中，以匕首切心肝共食之。曰：“此天下负心者也。衔之二十年，今始获之，吾憾释矣！”又曰：“观李郎仪形器宇，真丈夫也！亦闻太原有异人乎？”曰：“尝识一人，余谓之真人也，其余将相而已。”曰：“其人何姓？”曰：“某之同姓。”“年岁？”曰：“仅二十。”曰：‘今何为？”曰：“州将之子也。”曰：“李郎能致吾一见乎？”曰：“靖之友刘文静者与之善，因文静见之可也。然兄欲何为？”曰：“望气者云：‘太原有奇气。’使吾访之。李郎何日到太原？”曰：“靖计之，某日当达。”曰：“达之明日方曙，候我于汾阳桥。”言讫，乘驴而去。其行如飞，回顾已失矣。公与张氏且惊且惧。久之，曰：“烈士不欺人，固无畏也。”促鞭而行。及期，入太原，候之，相见大喜。偕诣刘氏，诈谓文静曰：“有善相者思见郎君，请迎之。”文静素奇其人，方议匡辅，一旦闻客有知人者，其心可知，遽致酒延之。使回而到，不衫不履，裼裘而来，神气扬扬，貌与常异。虬须默然，于坐末见之，心死。饮数杯而起，招靖曰：“真天子也！吾见之，十得八九矣。然须道兄见之。李郎宜与一妹复入京。某日午时，访我于马行东酒楼下，有此驴及瘦骡，即我与道兄俱在其上矣。”又别而去之。靖与张氏及期访焉，宛见二乘，揽衣登楼，而虬须与道士方对饮。见靖惊喜，召对环饮十数巡，曰：“楼下匮中有钱十万，可择一深隐处，驻一妹，某日复会我于汾阳桥下。”靖如期至，则道士与虬须已先到矣。仍俱诣文静。时方奕棋，揖起而话心焉。文静飞书迎文皇，看道士对奕，虬须与靖旁立焉。俄而文皇到来，精彩惊人。揖而坐。神气清朗，满坐风生，顾盼伟如也。道士一见，惨然，失棋子，曰：“此局输矣！输矣！于此失却局，奇哉！救无路矣！复奚言！”奕罢请去。既出，谓虬须曰：“此世界非子世界，他方图之可矣。勉之，勿以为念。”因共入京。虬须曰：“计李郎之程，某日方到。到之明日，可与一妹同诣某坊小宅相访。欲令新妇祗谒，兼议从容，无前却也。”言毕，吁嗟而去。靖策马而归。遂与张氏同往。见一小板门，扣之，有应者云：“三郎令候李郎、一娘子久矣。”延入重门，门愈壮丽。奴婢四十余人，罗列庭前。奴二十人，引靖入东厅；婢二十人，引张氏入西厅。厅之陈设，颇极精异，巾箱、妆奁、冠盖、首饰之盛，非人间之物。巾栉既毕，又请更衣，衣甚珍奇。既毕，传云：“三郎来！”乃虬须也。纱帽裼裘，亦有龙虎之状。欢然相见，催其妻出拜，盖真天人也。于是四人对坐，牢馔毕陈，女乐列奏。其饮食妓乐，若自天降，非人间之物。食毕行酒，而家人自堂来舁出两床，各以锦绣帕覆之。既呈，尽去其帕，乃文簿钥匙耳。虬须指谓曰：“此珍宝货泉之数，吾所有悉以充赠。向者本欲于此世界求事，或当一二十年，建少功业。今既有主，住亦何为？太原李氏，真英主也。海内即当太平。李郎以奇特之才，辅清平之主，竭忠尽行，必极人臣。一妹以天人之资，蕴不世之艺，从夫之贵，荣极轩裳。非一妹不能识李郎，亦不能存李郎；非李郎不能遇一妹，亦不能荣一妹。起陆之渐，际会如斯，虎啸风生，龙吟云起，固当然也。将予之赠，以佐真人，赞功业也。勉之哉！此后十余年，东南数千里外有异事，是吾得志之秋也，妹与李郎可沥酒相贺。”因命家仆列拜，曰：“李郎、一妹，是汝主也。”言毕，与其妻戎装，从一奴，乘马而去。数步乃不复见。靖据其宅，遂为豪家，得以助文皇缔构之资，遂匡大业。贞观十年，靖以左仆射同平章事。东南蛮奏：有海贼以千艘，带甲者十万人，入扶余国，杀其主自立，国已定。靖知虬须之得志也，归告张氏，具礼相贺，沥酒东南祝拜之。是知真人之兴，非英雄所觊，况非英雄乎？人臣之谬思乱者，乃螗臂扼辙耳。我皇家垂福万叶，岂虚言哉！或曰：“卫公兵法，半乃虬须所传。”信哉！
    太宗征辽，李卫公病不能从。帝使执政等召之，不果起，帝曰：“吾知之矣。”明日，驾临其第，执手与别。卫公曰：“老臣宜从，但犬马之疾增甚。”帝抚其背曰：“勉之！昔司马仲达非不老病，竟能自强，立勋魏室。”公叩头曰：“老臣请舆病行。”至相州，疾笃而不能进。上至驻跸山，高丽与合军四十里。太宗有惧色，江夏王进曰：“高丽倾国以拒王师，平壤之守必弱，请假臣精卒五千，覆其本根，则数十万之众，可不战而降。”帝不应。既合战，为敌所乘，殆将不振。还谓卫公曰：“吾以天子之众，困于蕞尔之夷，何也？”靖曰：“此道宗所解。”时江夏王在侧，帝顾之，道宗具陈前言。帝怅然曰：“当时遽不忆也。”
    太宗谓尉迟敬德曰：“人言卿反，何故？”对曰：“臣反是实。臣从陛下讨逆伐叛，惟凭威灵，幸而不死，然所存，刃锋也。今大业已定，而反疑臣。”乃悉解衣投于地，以见所伤之处。帝对之流涕，曰：“卿衣矣！朕以不疑卿，故以相告，何反以为恨？”
    太宗谓敬德曰：“朕将嫁女与卿，称意否？”敬德笑曰：“臣虽鄙陋，亦不失为夫妇之道。臣每闻古人云：‘富不易妻，仁也。’窃慕之，愿停圣恩。”叩头固让，帝嘉之而止。
    薛万彻尚平阳公主。人谓太宗曰：“薛驸马无才气。”因此公主羞之，不同席者数月。帝闻之，大笑，置酒召诸婿尽往，独与薛欢语，屡称其美。因对握槊，睹所佩刀，帝佯为不胜，解刀以佩之。酒罢，悦甚。薛未及就马，主遽召同载而还，重之逾于旧日。
    中书令马周以布衣上书，太宗览之，未及终，命召之。乃陈世事，莫不施行。
    太宗尝以飞白书赐马周，曰：“凤鸾冲霄，必假羽翼；股肱之寄，要在忠力。”又高宗尝为飞白，赐侍臣戴至德，曰：“泛洪源，俟舟楫”；郝处俊，曰：“飞九霄，假六翮”；李敬玄，曰：“资启沃，罄丹诚”；崔知悌，曰：“罄忠节，赞皇猷”：其词皆有比兴。
    率更欧阳询，行见古碑，晋索靖所书，驻马观之，良久而去。数百步复还，下马伫立，疲倦则布裘坐观。因宿其旁，三日而去。
    李太史与张文收坐，忽见暴风自南而至。李曰：“南五里当有哭者。”张以为音乐。左右驰马观之，则遇送葬者，有鼓吹焉。
    褚遂良贵显，其父亮尚在，乃别开门。敕尝有所赐遂良，使者由正门而入，亮出曰：“渠自有门。”
    太宗宴近臣，戏赵公无忌，令嘲欧阳率更，曰：“耸膊成山字，埋肩不出头。谁教麟阁上，画此一猕猴？”询应声曰：“索头连背暖，完裆畏肚寒。只由心溷溷，所以面团团。”帝敛容曰：“欧阳询，汝岂不畏皇后闻耶”赵公，后之弟。
    侯君集为兵部尚书，以罪流岭南。于其家得二美人，容色绝代，太宗问其状，曰：“自小常食人乳而不饭。”
    侯君集家有金簟二，甚精妙，御府所无，隐而不献。后君集获罪，乃于其家得之。
    太宗朝，泥婆罗献娑罗树，一名“菩提”。叶似红蓝，实如蒺藜。
    太宗病，出英公为叠州都督，谓高宗曰：“李才智有余，屡更大任，恐其不厌服于汝，故有此授。我死后，可亲任之。若迟疑顾望，便当杀之。”奉诏，不及家而去。
    唐贞观元年，长安客有买妾者。居之数年，尝忽不知所之。一夜，提人首而告夫曰：“我有父冤，故至此。今报矣！”请归，涕泣而诀。出门如风。俄顷却至，断所生子喉而去。
    袁利贞为太常博士。高宗将会百官命妇于宣政殿，并设九部乐，利贞谏曰：“臣以前殿正寝，非命妇宴会之地；象阙路寝，非倡优进御之所。请命妇会于别殿，九部乐从东西而入。散乐一色，伏望停省。若于三殿别所，可备极恩私。”高宗即令移于麟德殿。至会日，中书侍郎薛元超谓利贞曰：“卿门传忠鲠，所献直言，不加厚赐，何以奖劝？”赐彩百匹，迁祠部员外。
    高宗脑痈殆甚，待诏秦鸣鹤奏曰：“须针百会方止。”则天大呼曰：“天子头上，可是出血处？”上曰：“朕意欲针。”即时眼明，云：“诸苦悉去，殊无妨也。”则天走于帘下，自负银锦等赏赐，如向未尝怒也。
    高宗将下诏逊位于则天，摄知国政，召宰臣议之。郝处俊对曰：“《礼经》云：‘天子理阳道，后理阴德。’然则帝之与后，犹日之与月，阴之与阳，各有所主，不相夺也。若失其序，上则谪见于天，下则祸成于人。昔魏文帝著令，崩后尚不许皇后临朝，奈何遂欲自禅位天后？况天下者，高祖、太宗之天下，非陛下之天下。正合谨守宗庙，传之子孙，不可持国与人，有私于后。惟陛下审详。”中书侍郎李义琰进曰：“处俊所引经典，其言至忠，惟圣虑无疑，则苍生幸甚。”高宗乃止。及天后受命。处俊已殁，孙象竟被族诛。始，则天以权变多智，高宗将排群议而立之；及得志，威福并作，高宗举动必为掣肘，高宗不胜其忿。时有道士郭行真，出入宫掖，为则天行厌胜之术，内侍王伏胜奏之。高宗大怒，密诏上官仪废之。仪因奏：“天后专恣，海内失望，请废黜以顺天心。”高宗即令仪草诏。左右驰告则天，则天遽诉。诏草犹在，高宗恐有怨怼，待之如初，且告之曰：“此并上官仪教我。”则天遂诛仪及伏胜等，并赐太子忠死。自此政归武后，天子拱手而已。
    阎立本，总章元年，以司平大常伯拜右相。有文学，善写真。
    高宗朝，太原王，范阳卢，荥阳郑，清河、博陵崔，陇西、赵郡李等七姓，恃有族望，耻与诸姓为婚，乃禁其自婚娶。于是不敢复行婚礼，密装饰其女以送夫家。
    武后时，投匦者或不陈事，而谩以嘲戏之言，乃置使阅其书奏，然后投之匦。匦之有司，自此始也。
    初置匦有四门，其制稍大，难于往来。后遂小其制度，同为一匦，依方色辨之。汉时赵广汉为颍川太守，设&lt;缶后&gt;筒，言事者投书其中，匦亦&lt;缶后&gt;筒之流也。梁武帝诏于谤木、肺石函旁各置一函，横议者投谤木函，求达者投肺石函，即今之匦也。初，则天欲通知天下之事，有鱼保宗者，颇机巧，上书请置匦，以受四方之书，则天悦而从之。徐敬业于广陵作逆，保宗曾与敬业造刀车之属，至是为人所发，伏诛。保宗父承，自御史中丞坐贬仪州司马。明皇以“匦”字声似“鬼”，改“匦使”为“献纳使”。乾元初，复其旧名。
    洛东龙门香山寺上方，则天时名望春宫。则天御石楼坐朝，文武百执事班于水次。
    国有大赦，则命卫尉树金鸡于阙下，武库令掌其事。金鸡为首，建之于高ㄅ之上，宣赦毕，则除之。凡建金鸡，则先置鼓于宫城门之左。视大理及府县囚徒至，则挝其鼓。案：金鸡，魏晋以前无闻焉。或云始自后魏，亦云起自吕光。《隋 百官志》云：“北齐，尚书省有三公曹，赦日建金鸡。”盖自隋朝废此官而为卫尉所掌。北齐每有赦宥，则于阊阖门前树金鸡柱，下取少土，云佩之利官，数日间遂成坑，所司亦不禁约。武成帝即位，其后河间王孝琬为尚书令。先时有谣言：“河南种谷河北生，白杨树头金鸡鸣。”祖孝徵与和士开谮孝琬曰：“河南、河北，河间也；金鸡，言孝琬为天子，建金鸡也。”齐主信之而杀孝琬。则天封嵩岳，大赦，改元万岁。登封坛南有大树，树杪置金鸡，因名树为“金鸡树”。
    宋劾张昌宗等反状，武后不应。李邕立阶下，大言曰：“所陈社稷大事，陛下当听。”后色解，即可奏。邕出，或让曰：“子位卑，一怍旨，祸不测。”邕曰：“不如是，名亦不传。”
    苏安恒博学，尤明《周礼》、《左氏》。长安二年，上疏请复子明辟，奏疏不纳。魏元忠为张易之所构，安恒又申理之。易之大怒，将杀之，赖朱敬则、桓彦范等保护，获免。后坐节悯太子事，下狱死。睿宗即位，下诏曰：“苏安恒文学立身，鲠直成操，往年陈疏，忠谠可嘉。属回邪擅权，奄从非命，兴言轸悼，用恻予怀。可赠谏议大夫。”
    近代言乐，卫道弼为最，天下莫能以声欺者。曹绍夔与道弼为乐令，比监郊享，御史有怒于绍夔，欲以乐不和为之罪。杂叩钟磐，使暗别之，无误者，由是反叹服其能。洛阳有僧，房中磬子夜辄自鸣，僧以为怪，惧而成疾，求术士百方禁之，终不能已。曹绍夔素与僧善，适来问疾，僧遽以告。俄顷，轻击斋钟，磬复作声。绍夔笑曰：“明日盛设馔，余当为除之。”僧虽不信其言，冀其或效，乃置馔以待。绍夔食讫，出怀中错，钅虑磬数处，其声遂绝。僧苦问其所以，绍夔曰：“此磬与钟律合，故击彼应此。”僧大喜，其疾便愈。
    裴知古，自中宗、武后朝以知音律直太常。路逢乘马，闻其声，窃曰：“此人即当坠马。”好事者随而观之，行未半坊，马忽惊坠，殆死。又尝观人迎妇，闻妇佩玉声，曰：“此妇不利姑。”是日有疾，竟亡。其知音，皆此类也。又善摄卫，开元十三年终，且百岁。
    曹怀舜，金乡人。父继叔，死王事。怀舜授游击将军，历内外两官。则天尝云：“怀舜久历清资，屈武职。”后转右玉钤卫将军。
    则天时，郎吏王上客自恃才艺，意在前行外郎，后除水部员外，颇怀愤惋。同列张敬忠以诗戏曰：“有意嫌工部，专心觅考功。谁知脚蹭蹬，几落省墙东。”
    议者戏云：“畿尉有六道：入御史为佛道，入评事为仙道，入京尉为人道，入畿丞为苦海道，入县令为畜生道，入判司为饿鬼道。”
    左史东方虬，每云：“二百年后，乞尔西门豹作对。”
    苏味道词亚于李峤，时称苏、李。崔融尝戏苏曰：“我词不如公有‘银花合’也。”苏即答：“犹不及公‘金铜钉’。”谓“今同丁令威”也。
    刘希夷诗曰：“年年岁岁花相似，岁岁年年人不同。”其舅即宋之问也，苦爱此两句，知其未示人，恳乞此两句，许而不与。之问怒，以土囊压杀之。刘禹锡曰：“宋生不得死，天报之矣！”
    张文之为大理，获罪者皆曰：“为张卿所罚，不枉也。”
    张柬之等既迁则天于上阳宫，中宗犹以皇太子监国，告武氏之庙。时，累日阴翳，侍御史崔浑奏曰：“方今国命初复，当正徽号称唐，顺万姓之心，奈何告武氏庙？庙宜毁之，复唐鸿业，天下幸甚！”中宗深纳之。制命既行，阴云四霁，万里澄廓，咸谓天人之应。
    中宗时，兵部尚书韦嗣立，新入三品。侍郎赵彦昭，假金紫。吏部侍郎崔，复旧官。上命烧尾，令于兴庆池设食。至时，敕卫尉陈设，尚书省诸司各具彩舟游胜。飞楼结舰，光夺霞日。上与侍臣亲临焉。既而吏部船为仗所隔，兵部船先至，嗣立奉觞献寿。上问：“吏部船何在？”崔步自北岸呼之，遇户部双舸，上结重楼，兼声乐一部，即呼至岸，以纸书作“吏部”字贴牌上，引至御前。上大悦，以为兵部不逮也。俄有风吹所帖之纸，为嗣立所见，遽奏云：“非吏部船。”上令取牌，探纸见“户”字，大笑。嗣立请科罪，上不许，但罚酒而已。
    薛令之，闽之长溪人。神龙二年，赵彦昭下进士及第，后为左补阙兼太子侍讲。时东宫官冷落，之次难进，令之有诗曰：“明月夜团团，照见先生盘。盘中何所有？苜蓿长阑干。饭涩匙难绾，羹稀箸易宽。只可谋朝夕，那能度岁寒？”明皇幸东宫，见之不悦，以为讽上。援笔酬曰：“啄木觜距长，凤凰毛羽短；若嫌松桂寒，任逐桑榆暖。”令之遂谢病归。及肃宗即位，召之。诏下，而令之已卒。
    景龙初，有韩令起自细微，好以行第呼朝士。寻坐罪，为姜武略所按，以枷锢之。乃谓：“姜五公名流，何故遽行此？”姜武略应云：“且抵承曹大，无烦唤姜五。”
    兵部尚书韦嗣立，景龙中中宗与韦后幸其庄，封嗣立为“逍遥公”，又改其所居“凤凰原”为“清虚原”，“鹦鹉谷”为“幽栖谷”。
    中宗崩，既除丧，吐蕃来吊。或曰：“若择宗室最长者，素服受礼于彼，其可乎？”举朝称善而从之。
    徐彦伯常侍，睿宗朝以相府之旧，拜羽林将军。徐既文士，不悦武职，及迁，谓贺者曰：“不喜有迁，且喜出军。”
    和元为贞化府长史。景龙末，元献诗十首，其词猥陋，皆寓言嬖幸，而意及兵戍。韦氏命鞫于大理，而将戮之，月余而韦氏伏诛。其诗言若符谶。景云初，以元为千牛卫长史。
    韦铿初在宪司，邵炅、萧嵩同升殿。神武皇帝即位，及诏出，炅、嵩俱加朝散，独铿不及。炅鼻高，嵩须多，并类鲜卑。铿嘲之云：“一双獠子著绯袍，一个须多一鼻高。相对衙前捺且立，自言身品世间毛。”铿白肥而短，他日忽于承天门风眩踣地，炅咏曰：“飘风忽起团团回，倒地还如脚被锤。莫怪殿上空行事，直为元非五品才。”
    郗昂性捷直，源乾曜尝戏之曰：“谢安云‘郗生可谓入幕之宾矣’，岂非远祖否？”郗曰：“犹胜以氏为秃发。若不遇后魏道武，称曰同源，赐之源氏，岂可列《姓苑》乎？”源遂屈。后与杜黄裳同学于嵩阳，二人同中第。郗以安禄山伪官贬歙县尉，黄裳入相后，除中书舍人。
    源乾曜因奏事称旨，上悦之，骤拔用，历户部侍郎、京兆尹，以至宰相。暇日，上独与力士语曰：“汝知吾拔用乾曜之速乎？”曰：“不知也。”上曰：“吾以其言语容貌类萧至忠，故用之。”力士对曰：“至忠岂不尝负陛下，何念之深？”上曰：“至忠晚乃谬耳。其初立朝，得不为贤相乎？”上之爱才宥过，闻之者莫不感悦。
    魏知古，性方直。景云末，为侍中。明皇初即位，猎于渭川，时知古从驾，因献诗以讽。手诏褒美，赐物五十段，后兼知吏部尚书，典选事，深为称职。所荐用人，咸至大官。
    倪若水为汴州刺史，明皇尝遣中官往淮南采捕及诸水禽。上疏谏。手诏答曰：“朕先使人取少杂鸟，其使不识朕意，将鸟稍多，卿具奏之，词诚忠恳，深称朕意。卿达识周材，义方敬直，故辍纲辖之重，委方面之权。果能闲邪存诚，守节弥固，骨鲠忠烈，遇事无隐。言念忠谠，深用喜慰。今赐物四十段，用答至言。”
    汝南王，宁王长子也。姿容妍美，明皇钟爱，授之音律，能达其旨。每随游幸，常戴砑绢帽打曲，上摘红槿花一朵，置于帽上笪处，二物皆极滑，久之方安。遂奏《舞山香》一曲，而花不坠。乐家云：“定头项难在不动摇。”上大喜，赐金器一厨，因曰：“花奴（原注：小字）资质明媚，肌发光细，非人间人。”宁王谦谢，随而短斥之。上笑曰：“大哥过虑，阿瞒自是相师（原注：上于诸亲，尝亲称此号）。夫帝王之相，且须有英特越逸之气，不然须有深沉包育之度。若花奴，但英秀过人，悉无此状，故无猜也。而又举止淹雅，当更得公卿间令誉耳！”宁王又笑曰：“若如此，臣乃输之。”上曰：“若此一条，阿瞒亦输大哥矣。”宁王又谢。上笑曰：“阿瞒赢处多，大哥亦不用挹。”众皆欢贺。
    开元二十七年八月，诏策夫子为文宣王，改修殿宇。封夫子后为文宣公，仍长任本州长史，代不绝。先时庙，夫子在西牖之下；武德初，并祀周公。周公南面，故夫子配坐西方。贞观中，废祀周公，而夫子西位不改。至是移就两楹南面正位，十哲东西侍立。又封颜子为兖公，闵子为费侯，伯牛为郓侯，仲弓为薛侯，冉有为徐侯，子路为卫侯，宰我为齐侯，子贡为黎侯，子游为吴侯，子夏为魏侯，曾参以下并为伯。其两京文宣庙，春秋二仲释奠，轩悬之乐，八佾之舞，牲以太牢；州县以少牢而无乐。
    学旧六馆：有国子馆、太学馆、四门馆、书馆、律馆、算馆，国子监都领之。每馆各有博士、助教，谓之学官。国子监有祭酒、司业、丞、簿，谓之监官。太学诸生三千员，新罗、日本诸国，皆遣子入朝受业。天宝中，国学增置广文馆，在国学西北隅，与安上门相对。廊宇粗建。会十三年，秋霖一百余日，多有倒塌。主司稍稍毁撒，将充他用，而广文寄在国子馆中。寻属边戈内扰，馆宇至今不立。
    玄宗时，羽林将刘洪善骑射。尝对御，使人于风中掷鹅毛，洪连箭射之，无有不中。
    苏味道初拜相，门人问曰：“方事之殷，相公何以燮和？”味道但以手摸床棱而已。时谓“摸床棱宰相”。
    玄宗在东都，宫中有怪。明日召宰相，欲西幸。裴稷山、张曲江谏曰：“百姓场圃未毕，请待冬仲。”是时李林甫初为相，窃知上意，及旅退，佯为蹇步，上问“何故脚疾”？对曰：“非疾，愿独奏事。”乃言：“二京，陛下东、西宫也。将欲驾幸，焉用选时？假使有妨刈获，独可蠲免沿路租税。臣请宣示有司，即日西幸。”上大悦。自此车驾至长安，不复东。旬日，耀卿、九龄俱罢，而牛仙客进。
    自古帝王五运之次，凡有二说：邹衍则以五行相胜为义，刘向则以五行相生为义。汉、魏共遵刘说。唐承隋代火运，故为土德，衣服尚黄，旗帜尚赤，常服赭赤也。赭，黄色之多赤者，或谓之柘木，其义无取。高宗时，王勃著《大唐千年历》：“国家土运，当承汉氏火德；上自曹魏，下至隋室，南北两朝，咸非一统，不得承五运之次。”勃言迂阔，未为当时所许。天宝中，上书言事者，多为诡异，以冀进用。有崔昌，采勃旧说，遂以上闻，玄宗纳焉。下诏以唐承汉，自隋以前历代帝王皆屏黜，更以周、汉为二王后。是岁礼部试《土德惟新赋》，即其事也。及杨国忠秉政，自以为隋氏之宗，乃追贬崔昌并当时议者，而复阝、介二公焉。
    扶风太守房，申当郡苗损，国忠怒以他事推之。自是天下有事，皆潜申国忠，以取可否。
    杨国忠尝会亲，知吏部铨事，且欲噱以娱之。呼选人名，引入于中庭，不问资序：短小者道州参军，胡者与湖州文学。帘中大笑。
    玄宗好神仙，往往诏郡国征奇异之士。有张果者，则天时闻其名，不能致，上亟召之，乃与使俱来。其所为，变怪不测。有邢和璞者，善算术；视人投算，而究其善、恶、夭、寿。上使算果，懵然莫知其甲子。又有师夜光者，善视鬼。后召果与坐，密令夜光视之，夜光奏曰：“果今安在？臣愿见之。”而果坐于上前久矣，夜光终莫能见。上谓力士曰：“吾闻奇士至人，外物不足以败其中。试饮以堇汁，无苦者，真奇士也。”会天寒方甚，便以汁进果，果遂引饮三卮，醺然如醉，顾侍者曰：“非佳酒也。”乃寝。顷之，引镜视其齿，尽焦且黧。命左右取铁如意，击齿尽堕，藏之于带。乃于怀中出神膏，色微红，傅诸堕齿空中，复寝。久之，视镜，齿皆生，粲然洁白。上方信其不诬也。
    玄宗时，亢旱，禁中筑龙堂祈雨。命少监冯绍正画西方，未毕，如觉云气生梁栋间，俄而大雨。
    罗公远多秘异之术，最善隐形。玄宗乐隐形之术，就公远勤求而学。公远虽传，不尽其妙。上海与公远同为之，则隐没，人莫能测；若自为之，则或遗衣带，或露头巾脚，宫人每知上之所在也。百万锡赉，或临之以死，公远终不尽传其术。上怒，命力士裹以油幞，置于榨下压杀而埋弃之。不经旬，有中官从蜀使回，逢公远乘骡于路，笑而谓曰：“上之为戏，一何虐耶！”
    明皇幸东都。秋宵，与一行师登天宫寺阁，临眺久之。上四顾凄然，叹息，谓一行曰：“吾甲子得终无患乎？”一行曰：“陛下行幸万里，圣祚无疆。”及西巡至成都，前望大桥，上乃举鞭问左右曰：“是何桥也？”节度使崔圆跃马进曰：“万里桥。”上叹曰：“一行之言今果符合，吾无忧矣。”
    或曰：一行，开元中尝奏上云：“陛下行幸万里，圣祚无疆。”故天宝中幸东都，庶盈万数。及上幸蜀，至万里桥，方悟焉。
    一行和尚灭度，留一物封识，命弟子进于上。发而视之，乃“蜀当归”也。上不谕其意。及幸蜀间，乃知其深意，方叹异之。
    玄宗尝幸东都，天大旱，且暑。时圣善寺有竺乾僧无畏，号曰三藏，善召龙致雨之术。上遗力士疾召无畏请雨，无畏奏曰：“今旱，数当然尔。召龙兴烈风雷雨，适足暴物，不可为也。”上使强之，曰：“人苦暑久矣！虽暴风疾雷，亦足快意。”无畏辞不获已，遂奉诏。有司为陈请雨具，而幡幢像设甚备。无畏笑曰：“斯不足以致雨。”悉令撤之。独盛一钵水，无畏以小刀于水钵中搅旋之，胡言数百咒水。须臾之间，有龙，其状如指，赤色，首瞰水上。俄顷，没于水钵中。无畏复以刀搅水，咒者三。有顷，白气自钵中兴，如炉烟，径上数尺，稍引去讲堂外。无畏谓力士曰：“亟去，雨至矣！”力士驰马，去而四顾，见白气疾旋，自讲堂而西，若尺素腾上。既而昏霾，大风震雷，暴雨如泻。力士驰及天津之南，风雨亦随马而至矣。街中大树多拔。力士复奏，衣尽沾湿。孟温礼为河南尹，目见其事。温礼子尝言于李栖筠，与力士同在先朝，吏部员外郎李华撰《无畏碑》，亦云前后奉诏，禳旱致雨，灭火回风，昭昭然遍诸耳目也。
  </div>
  <div class="pagination">
   <a href="唐语林_page6.html">
    上一页
   </a>
   <span>
    ...
   </span>
   <a href="唐语林_page2.html">
    2
   </a>
   <a href="唐语林_page3.html">
    3
   </a>
   <a href="唐语林_page4.html">
    4
   </a>
   <a href="唐语林_page5.html">
    5
   </a>
   <a href="唐语林_page6.html">
    6
   </a>
   <span class="current-page">
    7
   </span>
   <a href="唐语林_page8.html">
    8
   </a>
   <a href="唐语林_page9.html">
    9
   </a>
   <a href="唐语林_page10.html">
    10
   </a>
   <a href="唐语林_page11.html">
    11
   </a>
   <a href="唐语林_page12.html">
    12
   </a>
   <a href="唐语林_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
