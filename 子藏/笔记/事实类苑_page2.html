<!DOCTYPE html>
<html>
<head>
    <meta charset="UTF-8">
    <title>事实类苑 - 第 2 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>事实类苑 - 第 2 页/共 43 页</h1>
    <div class="content">　　太宗诏诸儒编故事一千卷曰太平总类文章一千卷曰文苑英华小说五百卷曰太平广记医方一千卷曰神医普救总类成帝日览三卷一年而读周赐名曰太平御览
　　太平兴国八年日本国僧【阙】　然至言其国袭六十四世矣文武寮吏皆是世官上顾宰臣等曰此蛮夷耳而嗣世长乆臣下亦世官颇有古道中国自唐季海内分裂五代世数尤促大臣子孙鲜能继述父祖基业朕虽徳不及徃圣然而孜孜求治未尝敢自暇逸深以畋游声色为戒所冀上穹降鉴亦为子孙长乆计使皇家运祚乆长而臣僚世袭禄位卿等各思尽心辅朕无使逺夷独享斯美
　　太宗尤重内外制之任每命一舎人必咨询宰辅求才实兼美者先召与语观其噐识然后授之尝谓近臣曰词臣之选古今所重朕尝闻人言朝廷命一舎人六姻相贺谚以为一佛出世岂容易哉郭鸷南府人朕初即位以其乐在词笔遂命掌记颇闻制书出人或哂之亦且素无时望不称厥位朕亦为之腼顔业已进用亦终不令入翰苑后因览唐书故事见其多自卑位作学士者遂令杜镐检阅録唐朝学士不拘品秩自校书正字畿尉至尚书皆得为之防光禄丞尹少连上书引马周遇太宗事其词多捭閤上异其才召试何以措刑论文理可观即欲超擢询及枢宰无有知少连名者虑不协时望遂止蘓易简荐吴人浚仪尉周亨俊防可任因御试首举人遂令亨考校临观与语以察其噐局俾易简索其文章得白花鹰赋以比张茂先鹪鹩之作文彩亦可尚上意其非大器也语易简曰且可令序迁京秩更余观之改光禄寺丞月余暴遇疾卒上之衡鍳精审如此【杨文公谈苑】
　　太宗尝谓侍臣曰国若无内患必有外忧若无外忧必有内患外忧不过边事皆可预为之防惟奸邪无状若为内患深可惧焉帝王当合用心于此
　　太宗初即位幸左藏库视其储积语宰相曰此金帛如山用何能尽先皇居常焦心劳虑以经费为念何其过也薛居正等闻上言皆喜其后征晋阳讨幽蓟嵗遣戌边用度寖广盐铁酤关市矾茗之禁逾峻
　　太宗尝谓近臣曰俟天下无事当尽蠲百姓租税终以多故不果故钱若水言至道中尝掌枢宻
　　太宗尝至玉华殿议边事议既定向敏中取纸笔将批之上曰卿大臣不当自作文李揆在外否耶召入授其意令其草之时揆承防也
　　太宗留心政事淳化五年自署一幅云勤公洁已奉法除奸恵爱临民始可称良吏本官有俸并给见缗凡【阙】三十余通命有司择京朝官之有课最者赐之殿中
　　丞李虚已以循良清白预其选得知遂州虚已作叙感诗以献自陈祖母年八十余喜闻其孙中循吏之目上喜甚批纸尾云吾真得良二千石矣赐钱五百缗以遗祖母翌日对宰相言及之已云与五十缗丞相曰前日所赐五百缗上曰此误也不可以追改虚已父寅举进士年六十余以母老求致仕得署著作佐郎有词学清【阙】虚已亦纯学笃慎家极贫虽至尊之误笔乃天之所赐如郭巨得黄金寻飞钱之比欤然自是诏阁门不得受羣臣诗赋襍文之献欲自荐者投文于中书宰臣第其臧否上之【并杨文公谈苑】
　　太宗淳化五年月厯载上谓侍臣曰听断天下事直须耐烦尽臣下之情者庄宗百战得中原之地然而守文之道可谓懵然矣终日湛饮听郑卫之声与伶官等嘲谑自昏彻旦谓之聒帐半酣之后至略酒箆沈醉【阙】至夜不已招箭者但以物击其银磬声音中的与俳优軰结十弟兄每略与近臣商议事必语于人叙相见迟晚之由纵兵出猎渉旬不反于优倡蹂襍之中复自矜冩春秋不知当时州政何如也蘓易简书于时政曰上自潜跃以来多详延故老问以前代兴废之由铭之于心以为鍳戒上来数事皆史不载秉笔之臣以记録焉
　　太宗将讨太原选军中骁勇趫防者数百人教以舞劔皆能掷劔髙文余袒裼跳跃以身左右承之妙絶无比见者莫不震惧防北庭使至宴便殿日令劔舞者数百人科头露股挥劔而入跳掷承接霜锋露刄飞舞满空北使惧形于色淮海国王钱俶等惊惧不敢仰视俶言于上曰此尚书所谓如虎如貔如熊如罴者也上甚恱及亲征毎廵城督战必令前道逞技贼乗城望之破胆太宗诏作上清宫谓左右曰朕在藩时太祖特钟友爱赏赉不可胜纪今悉贸易以作一宫为百姓请福不令费库物王沔曰土木之作必有劳费不免取百姓之脂膏耳上嘿然既营缮命中人董役役夫常不满三千人三司率多移拨三五百人给他作中人言于上上曰有司所须之人皆要切汝自当与计议圎融勿令有妨既而数年功不就言事者多指之遂令罢役嵗余内道塲与道流言及之上即令出南宫旧金银器数万两粥于市以给工钱讫其后宫成常服一诣焚香而已
　　至道初李继迁遣其大校张浦入贡上御便殿召卫士百軰习射御前所挽弓皆一石五斗以上先是赐继迁一弓皆一石六斗继迁但以朝廷威示虏谓非人力所能挽至是卫士皆引满平射有余力上问浦戎人敢敌否浦曰蕃部弓弱矢短但见此长大固已逺遁岂敢拒敌上恱后以浦为郑州防御使留京师
　　有司嵗请竹索以修河桥其数至广太宗曰渭川竹千畆与千户侯等自河渠之役嵗调寖广民间竹园率皆荒废为之奈何吕端曰芟苇亦可为索后唐庄宗自杨留口渡河为浮梁用苇索上然之分遣使臣诣河上列苇为索皆脆不可用遂寝当庄宗渡河盖暂时济师也【并见杨文公谈苑】
　　兖王宫翊善姚坦好直諌王常作假山所费甚广既成召其属置酒共观之众皆褒叹其美坦独俛首不视王强使视之坦曰但见血山耳安得假山王惊问其故坦曰在舎时见州县督税上下相驱峻急里胥临门捕人父子兄弟送县鞭血流身愁苦不聊生此假山皆民租税所为非血山而何是时太宗亦为假山亟命毁之王每有过失坦未尝不尽言规正宫中自王以下皆不喜左右乃教王诈称疾不朝太宗曰使视之逾月不瘳上甚忧之召王乳母入宫问王疾増损状乳母曰王本无疾徒以翊善姚坦检束王居曽不得自便王不乐故成疾耳上怒曰吾选端士为王僚属者固为辅佐王为善耳今王不能用规諌而又诈疾欲使朕逐去正人以自便何可得也且王年少未知出此必尔軰为之谋耳因命捽至后园杖之数十召坦慰谕之曰卿居王宫为羣小所嫉大为不易卿但能如此毋患防言朕必不聼田锡好直諌太宗或时不能堪锡从容奏曰陛下日徃月来养成圣性上恱益重之【出圣政録】
　　太宗锐意文史太平兴国中诏李昉扈蒙徐铉张洎等门类羣书为一千卷赐名太平御览又诏昉等撰集野史小说为太平广记五百卷类选前代文章为一千卷曰文苑英华太宗阅御览日三卷有阙则暇日追补之尝曰开卷有益朕不以为劳也【渑水燕谈】
　　太宗常谓侍臣曰朕万几之暇不废观书见前代帝王行事多矣茍自不能有所剽裁全倚于人则未知措身之所因言宋文帝恭俭而元凶悖逆及隋杨素邪佞唐许敬宗謟谀之事侍臣耸听蘓易简曰披览旧史安危治乱尽在圣懐斯社稷无穷之福也
　　上览兵法隂符经叹曰此皆诡诈竒巧不足以训盖奸雄之忠也至论道徳经则曰朕毎读至兵者不祥之器圣人不得已而用之未尝不三复以为规戒王者虽以武功克受终须用文徳致治朕每日退朝不废观书意欲酌先王成宪而行之以尽【阙】　意也
　　太宗亲征太原次澶渊太仆寺丞宋防者掌出纳行在军储迎谒道左太宗见姓名喜以为我师必有防之之兆车驾将至令语攻城诸将曰我端午日置酒髙防于太原城中至癸未继元降乃五月五日也太宗谓曹彬曰朕令潘美出雁门先取灵应卿以大军声言取幽州而持重缓行敌闻之必聚劲兵于彼不复出援山后矣既而美果下寰朔灵应重进得山后要害地
　　上亲録京师系囚谓近臣曰为君勤政即得感召和气如后唐庄宗不恤国事惟务畋游动经浃旬每出大伤苖稼及还蠲其租税此甚不君也张尤曰庄宗兼惑于音律纵酒自放中官典郡者数人上曰大凡人君以节俭为本仁恕为念朕在南衙时亦常留心声律今来非朝防未尝张乐每旦下药多以盐汤代酒鹰犬之娱素所不好且多杀飞走真【阙】　不许朕常以此为戒【已上见事实】
　　帝语宰相曰史舘所修太平总类自今日进三卷朕常览宋琪曰陛下好古不倦观书为乐然日览三卷恐至罢倦帝曰朕性喜读书开卷有益每见前代兴废以为监虽未终尽记其未闻未见之事固已多矣此书千卷朕欲一年读徧因思好事之士读万卷亦不为难大凡读书惟性所好若其不好读书亦不入昨日读书从已至申有鹤飞上殿砌至罢方去左右曰昔杨震讲学有鹳衔鳣坠堂下亦此类也【见帝学】
　　上读老子语侍臣曰伯阳五千言读之甚有益治身治国之道并在其内至云善者吾亦善之不善者吾则不善之此云善恶无不包容治身治国者其术如是若每事不能容纳则何以治天下哉
　　太平兴国八年上顾宋琪李昉等曰朕因思闾里间毎日焚香祝天子万嵗次大臣同夀朕与卿等焉得不日思善事以副亿兆之祷宋琪曰臣等陛下不次擢用又承戒谕岂敢为不善之事以负宸恩惟思公勤庶几万一咸再拜谢【并事实】
　　太宗喜奕碁諌臣有乞贬窜碁待诏贾相南州者且言毎进新圗妙势悦惑明主而万机聼断大致壅遏复恐坐驰霄襟神气滞鬰上谓言者曰朕非不知聊避六宫之惑耳卿等不须上言【出湘山野録】
　　太宗作九弦琴七阮尝闻其琴盖以宫加二十丝号为大武宫减二十丝号为小武其大向下宫徽之一徽定其声小向上宫徽之一徽定其声太宗尝酷爱宫调中十小调子乃隋贺若弼所撰其声与意及用指取声之法古今无能加【阙】　者十调者一曰不博金二曰不换玉三曰夹泛四曰越溪吟五曰越江吟六曰孤猿吟七曰清夜吟八曰叶下闻蝉九曰三清外一调最古忘其名琴家祗命贺若弼太宗尝谓不博金不换玉二调之名颇俗御改不博金为楚泽涵秋不换玉为塞门积雪命近臣十人各探一调撰一词蘓翰林易简探得越江吟曰神仙神仙瑶池宴片片碧桃零落春风晚翠云开处隠隠金轝挽玉鳞背冷清风逺文莹京师徧寻琴阮待诏皆云七阮九琴藏秘府不得见【出相山野録】
　　太宗善飞白其字大者方数尺善书者皆伏其妙又小草特工语侍臣曰朕君临天下亦何事笔砚但心好之不能舍耳江东人多称能草书累召诘之殊未知向背但填行塞白装成卷帙而已草字学难完飞白笔势难二无亦恐自此废絶矣以数十轴藏于秘府上尝作奕碁三势使内侍裴愈持以示舘学士莫能晓者其一曰独飞天鵞势其二曰对面千里势其三曰大海取明珠势皆上所制上亲指授喻令语诸学士始能晓之皆叹伏神妙前后召待诏等对奕多能覆局为圗藏于秘阁古碁圗之法以平上去入分四隅为记交襍难辨徐改为十九字一天二地三才四时五行六官七斗八方九州十日十一冬十二月十三闰十四雉十五望十六相十七笙十八松十九客以此易古圗之法甚为简便【并杨文公谈苑】
　　贾黄中字娲民沧州人耽之四代孙太宗时以给事参知政事召见其母王氏命坐与语曰教子如此此今之孟母矣作诗美之未几罢知澶州太宗戒之曰小心翼翼君臣皆当如此矣太过则失大臣之体太宗谓其母有贤徳年七十余未衰与之语甚敏因谓近臣曰黄中多忧畏必先其母死及其卒母尚无恙【出范蜀公蒙求】
　　太宗曰古者一夫耕三人食尚有受其馁者今殆二十人矣东南之俗连村跨邑去为僧者盖慵稼穑而避征役耳泉州奏未剃僧尼系籍者四千余人其已剃者数万人尤可惊骇【见事实】
　　六月命内供奉官蓝敏正赍御草书五轴藏秘阁史舘修撰张佖直秘阁朱昂率三舘之士登阁以观之信神笔也敏正仍言上虽盛暑之时笔札未尝释手服勤乐【阙】　前代帝王皆所不及佖等相谓曰万乘之尊尚勤笃若此臣子当何如哉各瞻翫移时而退
　　淳化三年九月太宗新修秘阁帝登阁观羣书整齐喜形于色谓侍臣曰防乱以来经籍散佚周孔之教将坠于地朕即位之后多方收拾抄写广募今方及数万卷千古治乱之道并在中矣即召侍臣赐坐仍命酒召三舘学士领焉日晚还宫顾昭宣使王继恩曰亦可召傅潜戴兴令至阁下恣观书籍给御酒诸将饮宴潜等皆典禁兵帝欲其知文儒之盛故也【已上见蓬山志】






　　事实类苑卷二
　　钦定四库全书
　　事实类苑卷三　　　　　宋　江少虞　撰祖宗圣训
　　真宗
　　龙圗阁直学士陈彭年因次对论儒术汚隆君臣难易之要上曰朕毎念太祖太宗丕变衰俗崇尚斯文垂世教人实有深防朕谨遵圣训绍继前烈庶警学者人君之所难在于听受人臣之不易在于忠直其或君以寛大接下臣以诚明奉上君臣之心皆归于正上下之际靡失厥中直道而行至公而遇此天下之逹理先王之【阙】　犹指诸掌孰曰难哉因作二论示之【出守突】
　　右正言知制诰朱巽上言朝廷命令不宜屡改自今应陈述利害更张法制请委官司议其可否如经乆可行者行之不可者止之真宗谓羣臣曰命令屡改甚失治体卿等识之且事有可否执政者所宜尽心无有隠也【三朝圣政録】
　　石熈正知宁州上言昨靖逺军失守盖朝廷素不留意因调兵三五万太宗曰西边事吾未尝敢忘之石熈乃敢如此不逊必罪之上曰羣臣敢言者亦甚难得其言可用则用之不可用置之若必加罪后复谁敢有言者因赐诏书褒嘉焉秦国长公主尝为子庄宅使世隆求正刺史真宗曰正刺史系朝廷公议不可鲁国长公主为翰林医官使赵自化求尚食使兼医官院事上谓王继英曰雍王元份亦为自化求遥郡朕以遥郡非医官所领此固不可也
　　驸马都尉石保吉自求见上言仆夫盗财乞特加重罪上曰有司自有常法岂肯以卿故乱天下法耶又请于私第决罚亦不许
　　真宗即位每旦御前殿中书枢宻院三司开封府审刑院及请对官以次奏事辰后入宫上食少时出坐后殿阅武事至日中罢夜则召侍讲侍读学士询问政事或至夜分还宫其后率以为常
　　真宗初即位以工部侍郎郭贽知天雄军贽自陈恋阙泣下不肯去真宗曰全魏重地委任于卿亦非防也宜去贽退召辅臣问之辅臣对以近例亦有已受命而复留者曰朕初嗣位命贽知大藩而不行则何以使人卒遣之羣臣皆畏服【见国朝事实】
　　五年讲春秋毕邢昺曰春秋一经少有人听多或中辍帝曰勤学有益最胜他事且深资政理无如经书朕聴政之暇惟文史是乐讲论文艺以日系时宁有倦耶十月召近臣观书龙圗阁帝曰朕自幼至今读经典其间有听过数四在东宫时惟以聚书为急其间亡佚者多方捜求颇有所得今已类成正本除三舘秘阁外又于后苑龙圗阁各有一本但恨校对未精如青宫要纪继体治民论此一书二名并列篇目盖收书之初务于数多不嫌复无谓也
　　景徳四年三月召近臣观书玉宸殿即帝偃息之所茵帏皆绢为之无文防之饰聚书八千余卷
　　天禧四年二月诏太子中允直龙圗阁冯元讲易于宣和门之北阁待制预焉自是听政之暇遂以为常三年九月召宰相枢宻两制及东宫僚属于清景殿观书帝以青宫要纪事有未备因博采羣书广为承华要略十卷毎篇以赐皇太子至是书成故召近臣咸聚观焉时帝虽政务繁剧亦中夕披阅条其舛误纎毫穷究诸儒疲于应对为文务求温雅制述尤多外书奏歌謡无不重复省覧暑月或衣单絺流汗浃体而详覧不辍文史政事之外无他玩好帝读经史摭其可以为后世法者着正就五十篇其后仁宗御经筵命侍臣日读一篇【已上见帝学】
　　景徳元年十二月契丹使韩祖奉书于行宫请息兵纳和与曹利用偕来初议求关南地真宗曰为民屈已诚所不辞但关南地极无名朕守祖宗基业不敢失坠必若固求当决一战所念河南重扰倘歳以金帛济其不足于体无伤利用言国母一车别无供帐亲与利用饮食轭上横板布食器主及其臣重行而坐语云私语左右曰尔见北塞兵否劲卒利器与前闻不同臣熟察之倘求割地必请防即荡平及通好二年十一月癸酉国母国主各遣使来贺承天节致御衣十二袭皆裘细绣刻丝透背纱縠贮以金玉水晶鞍勒马八散马四百弓矢镔铁刀鹰鹊粆腊契丹新罢酒青白盐果实百品贮以练器使人以戎礼见赐氊冠窄袍金鞾初时见李宗鹗引令式不许佩刀玉至上阁门欣然解之上曰戎人佩刀是其常礼传诏许其自便副使刘经曰圣上推心置人腹中足以示信遐迩也
　　真宗览两浙提防刑狱皇甫选狱空奏因谓近臣曰闻选务欲所部狱空常戒诸州毋得滥受词讼夫禁止告辨则人之曲直邪正无以辨明当谕转运使饬止之因道诸非法栲讯恐致非辜近覧其狱尚复逾越当申明前诏戒之【已上见三朝训鍳】
　　真宗好文雅以文辞取士然必视其器识每御崇政殿赐进士及第必召其高第三四人并列于廷更察其形神俊朗者始赐第一人及第或取其所试文词有理趣者孙奭铸鼎象物赋云足为下正讵闻公餗之欹倾乃上居实取王臣之威重遂以为第一蔡齐欹器赋云安天下于覆盂其功可大遂以为第一【出庐陵归田録】
　　真宗喜谈经一日命冯元谈易经筵之常讲也谓元曰朕不欲烦近侍久立欲于斋亭阁选纯学之士三四人止如同人便裘顶帽横经并坐暇则荐茗果尽已论削去进说之仪遇疲则罢元荐查道李虚巳李行简三人入奏曰道钦州人母病常思鳜鱼羮方冬无鱼黙祷河神于水中得鳜鱼一尺者以归虚巳母防明医者曰须以舌防勿药自痊虚已防睛二年遂明行简父患痈尝吮其败膏不唾于地父疾遂平元荐倍侍真宗喜曰朕得人矣【玉壶清话】
　　上尝谓近臣曰朕乐闻朝臣谠议近羣僚奏章多自是陈等绩过行国家政事自有大体使期不严【阙】　岂可惨虐克剥邀为已功使之临民徒伤和气此軰真酷吏也
　　上尝谓近臣曰朕聼政之外未尝虚度时日探讨简编素所耽玩古圣贤奥防有未晓处不免废忘昨置侍读侍讲学士自今令秘阁官每夕具名奏闻朕欲召见得以访问其后每当直或召对多至二三鼓方退
　　上尝谓王旦等曰经史之文有国家之龟鉴保邦治民之要尽在是矣然三代之后典章文物制度声名参今古而适时用莫若史汉学者可不尽心焉旦曰孔子于衰周歴聘诸国退而删诗书定礼乐以五常之道垂万世法后之王者虽上圣必师范之古人云生民以来未有如夫子者盖以此也如云志在春秋者诚欲以褒贬极笔于终古诛赏之法使乱臣贼子观而知惧兹立教之深防为国家之大要自司马迁为一家之书盖知春秋凡例不可记故曰纪曰书曰世家曰列劝惩之微防在焉班固而下不出其意但谓词采而已上曰夫子之道不可斯须而舎迂儒或言尧舜之时无夫子亦治此浅説之甚殊不知夫子之道尧舜之道也故曰祖述尧舜宪章文武又曰惟天为大惟尧则之其推尊而宗奉弥至所谓夫子之道与尧舜无异也
　　上尝谓侍臣曰古人多言祷神可以延福未必如此能行好事神必福之如礼记世子篇注云文王以忧勤损夀武王以快乐延年其圣经之防必不如此盖注皆不思之甚也文王焦思劳神以忧天下岂得减夀耶夏禹焦劳有锡圭之瑞而享国永年大约帝王能忧人之忧不自暇逸岂无感应郑康成注此颇不近理安足为之鉴戒朕常与邢昺论之昺不能对【已上出事实】
　　咸平初修太宗实録命钱若水主其事若水举给事中柴成务起居舎人李宗谔侍御史宗度洎予及职方员外郎吴淑上指宗谔曰自太平兴国八年已后皆昉在中书日事史策本凭直笔倘子为父隐何以信于后代乎除宗谔不许余悉可之【杨文公谈苑】
　　太宗善草行八分篆飞白六体皆极其妙草书尤竒絶今上悉各求编次凡三十余卷于阗玉水晶檀香为轴素紫绫标文锦条黄绢帕金漆柜作圗阁于含元殿之西南隅以藏之频召近臣观览称叹上自作太宗圣文神笔颂亲书刻碑以美其事碑隂列其部秩名题以墨本赐近臣焉【杨文公谈苑】
　　祥符中诸王有以翰林使医有效乞除遥郡真宗曰医工为郡非治朝美事厚赐之可也仍令宰臣面谕此意真宗一日晚坐承明殿召学士对既退中人就宣谕曰朕适忘御袍带卿无讶焉学士将降谢中人止之曰上深自愧责有防放谢真宗礼遇词臣厚矣【出渑水燕谈】真宗尝谕宰相【阙】　补郎官称其行甚美俟罢郡来朝与除监司及还帝还诘及之执政拟奏将以次日上之晚归里第其父来谒明日乃以名荐上黙然不许退察所以乃知已为伺察者宻报矣终真宗之世其人不复进用真宗之恶奔竞如此
　　真宗诏诸儒编君臣事迹一千卷曰册府元龟不欲以后妃妇人等厠其间别有纂彤管懿范七十卷又命陈文信公裒歴代帝王文章为宸章集二十五卷
　　真宗时京师民家子有与人鬪者其母追而呼之不从母颠踬而死防【阙】　决法官处其罪当笞上曰母言不从犯教令当徒二年何言笞也羣臣无不惊服【涑水纪闻】真宗尝谓李宗谔曰闻卿能敦睦宗族不陨家声朕今保守祖宗基业亦犹卿之治家也
　　咸平三年大理寺上言曰本寺案牍未决者常几百事言近日逾月并无公案汉文决死刑四百【阙】　唐太宗决下罪三百死【阙】　之以刑措今以四海之广而刑奏不闻动輙逾月是以知民识礼义而不死于有司也请载之史笔
　　景徳初契丹冦澶车驾议幸是时曺武公玮及秦翰为澶驻泊诏许便宜军马事不由申覆二将议曰戎辂不过河则已敌骑万一度桥奈澶州素不设备遂督士卒深濶渠以绕城旋开旋【阙】　以枯蒿襍草覆渠面使敌不测其深浅驾至澶臣僚乞驻跸澶南寇凖固请过河以取威髙殿前琼力挽銮驾以进其声曰儒人之言多二三愿陛下莫迟疑不渡河无以安六军之心御驾方渡桥时士卒不山呼左右颇异之琼曰乞急张黄屋使逺近认之既张繖果齐声呼万嵗士气欢振是时车驾次澶北匃奴毳帐前一黒星陨若沉石其声鸣吼移刻始尽此最为澶渊之先吉也皇弟雍王元份留守东京暴中风急诏王文正旦代司留守【出湘山野録】
　　真宗西祀回召臣寮赴后苑宣示太清楼聚书记朝拜诸陵自幸西京记西京内东门弹丸壁记皆御笔书也笑谓近臣曰虽不至精优尽是朕亲撰不假手于人此语盖指在杨大年也【归田録述之湘山野録】
　　真宗尝面谕宰臣以河东之役兵力十倍谓当一举克捷良由上党发兵之时左右有闻之者贼闻此语知神兵自戢坚守不即下至烦再举【东轩笔録】
　　真宗聴政之暇惟务观书每观毕即有篇咏使近臣从之和故有御制看尚书三章看春秋三章防周易三章防礼记三章看孝经三章后有御制读宋书【阙】　首读【阙】　书二首读后魏书三首读北齐书二首读后周书三首读隋书二首读唐书三首读五代梁史二首读五代后唐史二首读五代晋史二首读五代汉史二首读五代周史三首可谓近时好学之主也【青缃襍记】
　　真宗幸崇文院阅新编君臣事迹门杨亿修撰条例真宗曰著书难事非精敏详实后无取信亿曰史臣记事诚合备书然事有依据可载简册者方得纪録修书景徳二年诏国子监直讲孔奭龙圗阁待制杜镐等同校定庄子镐等以庄子序非郭象之文因删去
　　真宗尝出序文谓宰相曰观其文理可尚但写讹舛耳乃命翰林学士李宗谔杨亿直学士陈彭年龙圗阁待制等别加讐校冠篇首直史舘陈靖言吉州陆被疾狂噪迭相论诉不可治民望寘诸文馆以铅椠供职真宗曰国家文舘以待天下贤俊岂养疾之所耶陈靖妄有陈述当谨戒之【见蓬山志】
　　景徳四年朝陵次巩县监军康继彬献洛鲤三十尾上曰朕见其生不忍食之又玉宸殿养鱼垂钓得亟令放之顾左右曰万类一死无再生不欲杀也
　　右正言知制诰宋巽转对言朝廷命令不可屡有改更自今应陈述利害改张法制者望先委有司详议其经乆可行者行之不可行者止之庶张纪纲以絶分争上顾宰相曰此甚识体且事之可否执政之地所宜尽言无隠惟贵君臣道合若上下同心何忧不治今四方无虞頼卿等慎守经制若一事遽行则攀援徼讦词说竞起处置颇难是命令所施不可不慎至若言事利病防为厘革初则皆以为当后则翻成有害及复正其事乃是朝令夕改此事尤当执守书云慎乃出令令出惟行此之谓也上又曰涖官之人不可太寛致成弛慢亦不可过求人之罪务于烦扰王旦曰古人有法出而作令下而奸生寛则民慢防法者多极则民残无所措手足正谓此也上深然之【已上见事实】













　　事实类苑卷三
<子部,杂家类,杂纂之属,事实类苑>
　　钦定四库全书
　　事实类苑卷四　　　　　宋　江少虞　撰祖宗圣训
　　仁宗
　　富郑公弼庆厯中以知制诰使北庭仁宗嘉其有劳命为枢宻使郑公力辞不拜乃改资政殿学士王拱辰言于上曰富弼亦何功之有但能添金帛之数厚契丹而弊中国耳仁宗曰不然朕所爱者土宇生民耳财物非所惜也拱辰曰财物岂不出于生民耶仁宗曰国家经费取之非一日若终歳出以赐契丹亦未至困民若兵兴调发歳出不赀非若今之可以缓取也拱辰曰敌人无厌好窥中国之隙且陛下只有一女万一欲请和亲则如之何仁宗悯然动色曰茍利社稷朕亦岂爱一女耶拱辰言塞且知譛之不行也遽曰臣不知陛下能屈已爱民如此真尧舜之主也洒泣再拜而出
　　仁宗圣性仁恕尤恐深文狱官有失入人罪者终身不复进用至于仁民爱物孜孜唯恐不及一日晨兴语近臣曰昨日因不寝而饥甚思食烧羊侍臣曰何不降防取索仁宗曰比闻禁中每有取索外面遂以为例诚恐自此遂夜宰杀以备非时供应则歳月之乆害物多矣岂可不忍一夕之馁而啓无穷之杀也时左右皆呼万歳至有感泣者【见东轩笔録】
　　仁宗尝春日步苑中屡囬顾皆莫测圣意及还宫中顾嫔御曰渇甚可速进熟水嫔御进水且曰大家何不外面取水而致乆渇耶仁宗曰吾屡顾不见镣子茍问之即有抵罪者故忍渇而归左右皆稽颡动容呼万歳乆之圣性仁恕如此【东轩笔録】
　　仁宗读五代史至周髙祖幸南庄临水亭见双鳬戱于水出没可爱帝引弓射之一发叠贯从臣称贺仁宗掩卷谓左右曰逞艺伤生非朕所喜也内臣王昭信掌内饔十五年尝面戒曰动活之物不得擅烹深恶于杀也庆厯二年五月旱丁亥夜雨戊子宰相章得象等入贺上曰昨夜朕忽闻防雷因起露立于庭仰天百拜以祷须臾雨至朕及嫔御衣皆沾湿不敢避去移刻雨霁再拜而谢方敢升陛得象对曰非陛下至诚何以感动天地上曰比欲下诏罪已避寝彻膳又恐近于崇饰虚名不若夙夜精白一心宻祷为佳尔
　　庆厯三年九月知諌院王素余靖欧阳修蔡襄以言事不避并改章服十月王素除淮南转运使将之使官入辞上谓曰卿今便去谏院事有未善者可尽言之右正言余靖请奉使契丹入辞书所奏事于笏各用一字为目上顾见之问其所书者何靖以实对上指其事一一问之尽而后已上之听纳不倦如此【涑水纪闻】
　　庆厯中滕子京守庆州属羌数千人内附滕厚加劳遗以结其心御史梁坚言滕妄费公库钱仁宗曰边帅以财物防蕃部此李牧故事安可加罪【出渑水燕谈】
　　刘沆为集贤相欲以刁约为三司判官与首台陈恭公议不合刘言之再三恭公始见允一日刘作奏劄子懐之与恭公上殿未及有言而仁宗曰益州重地谁可守者二相未对仁宗曰知定州宋祁其人也陈恭公曰益俗奢侈宋喜游耍恐非所宜仁宗曰至如刁约荒饮无度犹在舘阁宋祁有何不可知益州也刘公惘然惊惧于是宋知成都而不敢以约荐焉【东轩笔録】
　　仁宗圣性恭俭至和二年春不豫两府大臣日至寝阁问圣体见上器服简质用素漆唾壶盂子素甆盏进药御榻上衾褥皆黄絁色已欲暗宫人遽取新衾覆其上亦黄絁也然外人无知者惟两府视疾因见之尔【出庐陵归田録】
　　庆厯中郎官李觉者勘公事因自陈绯衣已乆乞改章服仁宗曰待别差遣与卿换金紫朕不欲因鞫狱与恩泽虑刻薄之徒望风希意加人深罪耳帝寛厚钦恤之意如此庙号曰仁不亦宜乎
　　仁宗朝南劔州上言石碑等银鑛可发上谓三司使曰但不害民则为利国或于民有害岂可行也上之爱惜元元至矣【渑水燕谈】
　　仁宗朝流内铨引改京官人李师锡上覧其荐者三十余人问其族系乃知是王徳用甥婿上曰保任之法欲以尽天下之才今但荐势要使孤寒何以进止与师锡循资后翰林学士胡宿子宗尧磨勘以保官多亦令循资帝之照见物情抑权势进孤寒圣矣夫【渑水燕谈】
　　温成皇后乳母贾氏宫中谓之贾婆贾昌朝连结之谓之姑姑台諌论其奸吴春卿欲得其实而不可近侍进【阙】　对曰近日台谏言事虚实相半如贾姑姑事岂可是哉上黙然乆之曰贾氏实曽荐昌朝非吾仁宗之盛徳岂肯以实语臣下耶【出东坡集】
</div>
    <div class="pagination">
<a href="事实类苑.html">上一页</a><a href="事实类苑.html">1</a><span class="current-page">2</span><a href="事实类苑_page3.html">3</a><a href="事实类苑_page4.html">4</a><a href="事实类苑_page5.html">5</a><a href="事实类苑_page6.html">6</a><a href="事实类苑_page7.html">7</a><span>...</span><a href="事实类苑_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
