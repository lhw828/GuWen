<!DOCTYPE html>
<html>
<head>
    <meta charset="UTF-8">
    <title>稽神录 - 第 2 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稽神录 - 第 2 页/共 10 页</h1>
    <div class="content">　　○王屿

　　伪吴鄂帅王屿，少为小将，从军围颍州。夜梦道士告之曰：“旦有流星坠地，能避之，当至将相。”明日，众军攻城，城中矢石如雨。屿仗剑，倚栅木而督战，俄有飞（《广记》作“大”）石正中其栅木，及屿，铠甲之半皆糜碎，而屿无伤。因叹曰：“流星正谓（《广记》无“谓”字）尔耶。”由是自负，卒至大官。（《广记》卷二百七十八）

　　○谢谔

　　进士谢谔，家于南康，舍前有溪，常游戏之所也。谔为儿时，尝梦浴溪中有人以珠一器遗之，曰：“郎吞此则明悟矣。”谔度其大者不可吞，郎吞细者六十余颗。及长，善为诗。进士裴说为选其善者六十余篇，行于世。（《广记》卷二百七十八）

　　○崔万安

　　江南司农少卿崔万安，分务广陵。尝病苦脾泄，困甚。其家人祷于后土祠。是夕，万安梦一妇人，珠珥珠履，衣五重，皆编贝玉（《广记》作“珠”）为之。谓万安曰：“此病（《广记》作“疾”）可治，今以一方相与。可取青木香、肉豆蔻等分，枣肉为丸米，饮下二十丸。”又云：“此药大（《广记》作“太”）热，疾平即止。”如其言服之，遂愈。（《广记》卷二百七十八）

　　○江南李令
　　江南有李令者，累任大邑，假秩至评事，世乱年老，无复宦情，筑室于广陵法云寺之西，为终焉之计。尝梦束草加首，口衔一刀，两手各持一刀，入水而行，意甚异之。俄而，孙儒陷广陵，儒部将李琼屯兵于法云寺，恒止李令家，父事令。及儒死，宣城裨将马殷、刘建封辈率众南走，琼因强令俱行。及殷据湖南，琼为桂管观察使，用令为荔浦令，则前梦之验也。（《广记》卷二百七十八）

　　○毛贞辅

　　伪吴毛贞辅，累为邑宰，应选之广陵。梦吞日，既寤，腹犹热。以问侍御史杨廷式，杨曰：“此梦至大，非君所能当。若当君而言，当得赤乌场官也。”果如其言。（《广记》卷二百七十八）

　　○陆洎

　　江南陆洎为常州刺史，不克之任，为淮南副使。性和雅重厚，时辈推仰之。副使李承嗣，与之尤（《广记》“尤”字在“与”字上）善。乙丑岁（案：乙丑当宋乾德三年）九月，承嗣与诸客访之，洎从容曰：“某明年此月当与诸君（《广记》作“客”）别矣。”承嗣问其故，答曰：“吾向梦人以一骑召去，（六字毛本作“一骑兵以召去”）止大明寺西可数里，至一大府，署曰阳明府。入门西序，复由东向大门下马，入一室中（《广记》无“中”字）。久之，吏引至阶下。门中有二绿衣吏，捧一案，案上有书。一紫衣秉笏取书，宣云：‘洎三世为人，皆行慈孝，功成业就，宜（毛本“就”作“宽”，“宜”作“并”）受此官。可封阳明府侍郎，判九州都监事。来年九月十七日，本府上事。’复以骑送归，奄然遂寤。灵命已定，不可改矣。”诸客皆默（《广记》作“嘻”）。然至明年九月，日使候其起居。及十六日，承嗣复与向客候之（《广记》有“客诣之”三字），谓曰：“明日君（《广记》“君”字在“明”字上）当上事，今何无恙也？”洎曰：“府中已办，明当行也。”承嗣曰：“吾尝（《广记》作‘常’）以长者重君，今无乃近妖乎？”洎曰：“惟君与我有缘，他日必当卜邻。”承嗣默然而去。明日遂卒，葬于茱萸湾。承嗣后为楚州刺史，卒，葬于洎墓之北云。（《广记》卷二百七十九）

　　○周延翰

　　江南太子校书周延翰，性好道，颇修服饵之事。尝梦神人以一卷书示（《广记》作“授”）之，若道家之经，其文皆七字为句，惟记其末句云“紫髯之伴（《广记》作“畔”）有丹砂”。延翰寤而自喜，以为必得丹砂之效。后（《广记》无“后”字）从事建业，卒，葬于吴大帝陵侧，无妻子，惟一婢名丹砂。（《广记》卷二百七十九。按：据李剑国考证，《广记》明钞本引作（稽神录》，谈本讹作《广异记》）

　　○王瞻

　　处（《广记》作“虔”）化县令王瞻，罢任归建业，泊舟秦淮。病甚，梦朱衣吏执牒至曰：“君命已尽，今奉召。”瞻曰：“命不敢辞，但舟中隘狭，欲宽假之，使得登岸卜居，无所惮也。”吏许诺，以五日为期，曰：（《广记》无“曰”字）“至期，平旦（《广记》作“明”）当来也。”既寤，便能下床，自出僦舍，营办凶具。教其子哭踊之节，召六亲为别。至期，登榻安卧，向曙乃卒。（《广记》卷二百七十九）

　　○邢陶

　　江南大理司直邢陶，癸卯岁（按，癸卯当南唐保大元年），梦人告云：“君当为泾州刺史。”既而，为宣州泾县令。考满，复梦其人告云：“宣州诸县官人，来春皆替，而君官诰不到。”邢甚恶之。至明年春，罢归。有荐陶（《广记》作“邢”）为水部员外郎，牒下，而所司失去，复请二十余日，竟未拜而卒。（《广记》卷二百七十九）

　　●卷二

　　○紫石

　　晋安有东山，樵人陈某（《广记》作“氏”），恒见山中有紫光烛天。伺之久，乃见一大鹿，光自口出。设置捕而获之，刳其腹，得一紫石，圆莹如珠。因宝藏之，家自是富。至其孙，奢纵好酒，醉而玩其珠，以为石何能神，因击碎之，家自是贫矣。（《广记》卷四百四十三）

　　○杨迈

　　司农卿杨迈，少好畋猎。自云：在长安时，放鹰于野，遥见草中一兔跳跃，鹰亦自见，即奋往搏之。既至，无有。收鹰上鞲，行数十步，回顾其处，复见其兔（《广记》无“其”字，“兔下”有“走”字）。又搏之，亦不获，如是者三。即命芟草以求之，得兔骨一具，盖兔之鬼也。（《广记》卷四百四十三，曾慥《类说》亦引）

　　○舒州人

　　舒州有人入灊山，见大蛇，击杀之。视之有足，甚以为异，因负之而（《广记》无“而”字）出，将以示人。遇县吏数人于路，因告之曰：“我杀此蛇而有四足。”吏皆不见，曰：“蛇何在？”曰：“在尔前，何故不见？”即弃蛇于地，乃见之。于是负此蛇者，皆不见，人以为怪，乃弃之。按，此蛇生（《广记》作“至”）不能自隐其形，死乃能隐人之形，此理有不可穷者。（《广记》卷四百五十九）

　　○贾潭

　　伪吴兵部尚书贾潭，言其所知为岭南节度（《广记》有使字），获一橘，其大如升，将表献之，监军中使以为非常物，不可轻进。因取针，微刺其带下，乃有蠕蠕（四字《广记》作乃“蝡”二字）而动者。因（《广记》作“命”）破之，中有一小赤蛇，长数寸。（《广记》卷四百五十九）

　　○姚景

　　伪吴寿州节度使姚景，为儿时，事濠州节度使刘金，给使厩中。金尝卒行至内（《广记》作“厩”），见景方寝，有二小赤蛇戏于景面，出入两鼻中，良久，景寤，蛇乃不见。金由是骤加宠擢，妻之以女，卒至大官。（《广记》卷四百五十九）

　　○王稔

　　伪吴寿州节度使王稔，罢归扬都，为统军，坐厅事，与客语。忽有小赤蛇，自屋坠地，向稔而蟠。稔令以器覆之，良久，发视，惟一蝙蝠飞去。其年，稔加（毛本作“升”）平章事。（《广记》卷四百五十九）

　　○安陆人

　　安陆人姓毛，善食毒蛇，以酒吞之。尝游齐安，遂至豫章，恒弄蛇于市，以乞丐为生（《广记》作“事”），积年十余。有卖薪者，自鄱阳来，宿黄培（《广记》作“倍”）山下，梦老父云：“为我寄一蛇与江西弄蛇毛生也。”乃至豫章观步门，卖薪，将尽，有一蛇，苍白色，蟠于船舷，触之不动。薪者方省向梦，即携之至市，访得毛生，因以与之。毛始欲展拨，应手啮其指（《广记》作“乳”），毛失声颠（《广记》作“顿”）仆，遂卒。良久即腐坏，蛇亦不知所在。（《广记》卷四百五十九）

　　○食虎

　　建安（《广记》作“中”）山中人（《广记》“人”字在“山”字上）种粟者，皆构棚于高树，以防虎。尝有一人，方升棚，见一虎，垂头榻尾，过去甚速。俄有一兽，如虎而稍小，蹑前虎而去。遂闻竹林中哮吼震地，久之乃寂。明日往视，其虎被食略尽，但存少骨。（《广记》卷四百三十二）

　　○鞭牛（《广记》作青牛）

　　京口居人晚出，见（《广记》“见”在“上”下）江上石公山下，有二青牛，腹青背赤（《广记》作“腹嘴皆红”），戏于水滨。一白衣老翁，长可三丈，执鞭于其旁。久之，翁回顾见人，即鞭二牛入水，翁即跳跃而上，倏忽渐长，一举足径上石公山顶，遂不复见。（《广记》卷四百三十四）

　　○王姥

　　广陵有王（《广记》有“氏老”二字）姥，病数日，忽谓其子曰：“我死必生西溪浩氏为牛子，当寻而赎我，腹下有王字是也。”顷之，遂卒。（其）（《广记》无“其”字）西溪者，海（《广记》作“广”）陵之西地名也。其民浩氏，生牛，腹有白毛成王字。其子寻而得之，以束帛赎之以归。（《广记》卷四百三十四，以归作而去）

　　○陈璋

　　淮南统军陈璋，加平章事，拜命于朝。李昪时执政，谓璋曰：“吾将诣公贺，且求一女婿于公家，公其先归，吾将至。”璋驰一赤骥而去，中路马蹶而坠。顷之，昪至，璋扶疾而出。昪坐少选即去。璋召马数之曰：“吾以今日拜官，又议亲事，尔乃以是而坠我。畜生！不忍杀汝，使牵去，勿与刍秣，饿死之。”是夕圉人窃秣之（《广记》“秣之”作“具刍粟”三字），马视之而已，达旦不食刍（《广记》无“刍”字）。如是累日，圉人以告。璋复召数之曰：“尔既知罪，吾赦尔。”马跳跃而去，是夕乃饮食如故。璋后出镇宣城，罢归而薨，旬月之中，马亦悲鸣而死。（《广记》卷四百三十五）

　　○吴宗嗣

　　军使吴宗嗣者，尝有某府吏（《广记》作“父吏某”）从之贷钱二十万，月计利息。一年后不复肯还，求索不可得。宗嗣怒，召而责之曰：“我前世负尔钱，我今还矣。尔负我，当作驴马还我。”因焚券而遣之。逾年，宗嗣独坐厅事，忽见吏白衣而入曰：“某来还债。”宗嗣曰：“已焚券，何用（《广记》作“为”）复偿？”（《广记》作“来”）吏不答，径入厩中，俄而，厩人报马生白驹。使诣吏舍诘之，云：“死已翌日矣。”驹长，卖之，正得所负钱数。（《广记》卷四百三十六）

　　○孙汉威

　　江南神武军使孙汉威，厩中有马，遇夜辄尾上放光，状若散火，群马惊嘶（《广记》“惊”作“皆”，“嘶”下有“鸣”字）汉威以为妖，拔剑斩之，数月除卢州刺吏。（《广记》卷四百三十六）

　　○唐道袭

　　王建称尊于洛（《广记》作“蜀”），其嬖臣唐道袭为枢密使，夏日在家，会大雨，其所蓄猫戏水于檐溜下。道袭视之，稍稍而长，俄而前足及檐，忽（《广记》有“尔”字）雷雹（《广记》作“电”）大至，化为龙而去。（《广记》卷四百四十）

　　○鬻醯者（《广记》作“卖醋人”）

　　建康（曾慥《类说》作“昌”）有鬻醯者（《广记》作“卖醋人”）某，蓄一猫，甚俊健，爱之甚。辛亥岁（案：辛亥当南唐保大九年）六月，猫死，某不忍弃，犹置坐侧。数日，腐且臭，不得已，携弃秦淮中。既入水，猫乃活，某（《广记》有“自”字）下救之，遂溺死，而猫登岸走。金乌铺吏（曾慥《类说》作“金吾吏”）获之，绠而鐍之（四字《广记》作“缚置”二字）铺中，缫其户。出白官司，将以其猫为证。既还，则已断索啮壁而去，竟不复见。（《广记》卷四百四十，曾慥《类说》亦引）

　　○建康人

　　建康人方食鱼，弃鱼头于地。俄而，壁下地穴中，有人乘马，铠甲分明，大不盈尺，手执长槊，径刺鱼头，驰入穴去。如是数四。即掘地求之，见数大鼠，鱼头在焉。惟有箸一只，了不见甲马之状，无何其人卒。（《广记》卷四百四十）
</div>
    <div class="pagination">
<a href="稽神录.html">上一页</a><a href="稽神录.html">1</a><span class="current-page">2</span><a href="稽神录_page3.html">3</a><a href="稽神录_page4.html">4</a><a href="稽神录_page5.html">5</a><a href="稽神录_page6.html">6</a><a href="稽神录_page7.html">7</a><a href="稽神录_page8.html">8</a><a href="稽神录_page9.html">9</a><a href="稽神录_page10.html">10</a><a href="稽神录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
