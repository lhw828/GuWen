<!DOCTYPE html>
<html>
<head>
    <meta charset="UTF-8">
    <title>通雅 - 第 25 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通雅 - 第 25 页/共 40 页</h1>
    <div class="content">　　折简折而叠之也笺书谓之尺牍折而分版谓之叶子编集谓之书册其以卷名者古也　古之简容一行而后有折简牍本方版而后但以笺书为尺牍古书皆卷而唐始有叶子简与柬通今人总以折叠者谓之柬帖奏谓之本报答谓之书短而单幅谓之笺以叶子装钉谓之书本王凌曰卿直折简召我谢朓折简写孔顗表此折简也陈遵与人尺牍人皆藏去以为荣鲁王睦上令草书尺牍杂志曰晋宋兵革之间禁书疏非吊丧问疾不得行尺牍故羲之首云死罪此尺牍也后山谈丛曰古书皆卷唐始有叶子今书册是也昭文馆版本淳熙进读陆贽奏议令日读五版此叶子书也説文帖他叶切帛书署也今用柬帖已置帛书署之义専以尺牍所书为帖若今俗则呼名刺为拜帖矣宋子京以手简为手毕宋元丰中诏中书例写一本纳执政分令诸房揭贴谓揭而贴之古贴帖通用世説以如意帖之是也今人因有揭帖之名
　　方书书于方也　张苍秦御史主柱下方书注四方文书此解非是盖持方策以待书也因为通称禇先生曰臣为郎好读外家语作六章编之左方以附益上方之三章
　　笏所以记对命也后为手版　笏度二尺六寸中博三寸其杀六分去一受命于君前则书于笏笏字説文新附籕文作□今字彚以楷作□大误矣王会注曰晋宋以来谓之手版蜀秦宓以簿拄颊簿即手版也王坦之见桓温倒执手版沈瓒之于上前以手版四面指严安之以手版画地人不敢犯是自对君与公礼相见皆用之宇文周时百官始执笏今无象与鱼须文竹之制但四品以上用象牙五品以下用木以粉饰之宋庾道愍精相手版齐恩幸綦母珍之有相手版者曰富贵殳书书于殳者　萧子良古今篆隶文体曰殳书伯氏之职也古者文既纪笏武亦书殳秦八体有殳书新莽去大刻符殳书加古文奇字
　　书姓名于奏白曰刺或曰名纸唐曰门状　祢衡懐刺漫灭郭泰符融赍刺入仇览房是也释名曰书姓名于奏白曰刺简以奏事白事故曰奏白今刺姓名于简上行平行皆用之或曰奏刺上行也今人谓之拜帖上行谓之手本通书曰禀帖文移之手本则又平行之称髙彪访马融融疾不见彪覆刺遗书谓取回其帖书其后以遗之也爵里刺即今之履厯手版也世语曰夏侯荣渊之五子也七嵗属文经目辄识魏文闻而请焉賔客百余人人各奏刺悉书其乡邑名氏世所谓爵里刺也荣一日遍览不谬今脚色手本履厯亦相谓为手版其亦古之奏刺者乎何思澄名纸必尽孔平仲谈苑曰古刺以纸书曰名纸李徳裕贵后人具衔起居谓之门状补笔谈又曰大状老学庵曰元丰后盛行手刺又按周礼司刺掌三刺讯吏臣民此言讯也诗序风刺因作誎蹳剌从束刺从朿
　　刺亦曰谒　翟义内谒径入师古曰内谒通名也曲礼问子曰可典谒矣张耳上谒注上其谒而见也谢见再投啓事谓之温卷　渑水燕谈曰国初袭唐宋士风举子见先达先投刺谓之请见既与之见他日再投啓事谓之谢见又数日再投啓事谓之温卷
　　骈缄曰双书　老学庵笔记曰骈俪笺啓与手书俱行者主于笺啓故谓手书为小简然犹觉为一缄已而或厄于书吏不能俱达于是骈缄之谓之双书绍兴初赵相元镇贵重时方多故人恐不暇尽观双书乃以爵里或更作一单纸直叙所请而并上之谓之品字封今自两司以下通函两台必作大小两啓亦双书之遗雕本印书也隋唐有其法至五代而行至宋而盛今则极矣　叶梦得言栁玭训序在蜀见字书雕本不始自冯道监本始道耳挥麈録言母昭裔有版镂之言陆深河汾燕闲録云隋开皇十三年勅废像遗经悉令雕版则此又在栁先疑者以隋有此法唐何不行或止奉崇释教邪沈存中曰庆厯中有毕升为活版以胶泥烧成今则用木刻之用铜版合之
　　麻沙印本之初出未精者也　老学庵笔记曰尹少稷日能诵麻沙版本书一寸又云三舍法行教官出易义云干为金坤又为金诸生曰恐麻沙本也今精本用墨汁或上烟重印乃黑
　　帖经以试曰试帖举人总括经文以应帖试曰帖括唐调露二年考工员外郎刘思立请帖经及试杂文宗时杨玚奏问以孤经絶句请今并帖平文后举人乃总括经文类聚之诵习以应帖试谓之帖括今縁以为八股制义之称
　　器用【碑帖　金石】
　　帖刻于石而搨之曰法帖　自有石经碑刻应有搨帖而未著称蔡邕言观及摹者车日千两摹则今之墨搨也会要贞观六年正月命整理御府古今工书钟王等真迹得一千五伯一十卷开元六年整理数同十六年内出二王真迹及芝昶等古迹一百六十卷付集贤院依文搨两本进内分赐诸王两本者分真迹与真草迹也真迹卷帙以贞观字为印缝真草迹令禇遂良真书小字帖纸影之所谓搨影不知比今何法也若但描临安能逼肖邪当时亦呼搨写兰亭一本入昭陵又一本太平安乐公主奏借出外搨写遂失所在六典文馆搨书三人习其法也意其兼学双钩过朱之法乎禇遂良帝方慕羲之故帖莫质真伪遂良独论所出无舛冒登善影本今犹相宋自太平兴国诏访笔迹于是荆湖献张芝草书潭州献唐明皇所书道林寺王乔观碑升州献二王及桓温等十八家石版书迹七年钱惟治以钟王等墨迹七轴献钱昱献钟王墨迹八轴旧説六百年而神去七百年而纸壊以淳化四年四月之勒上距魏晋约五百余年冀得其真如米所评又寥寥矣元祐中刘次庄为法帖释文十卷靖国初刘焘续之淳熙中刻秘阁续法帖宋至我生之初不满五百年而宋初搨阁帖遂为稀有价值千金余曾在陈眉公顽仙庐见一本乃董宰宗伯藏者旁有黄山谷朱书释文字体微肥又一在嘉兴项氏石经已混陜碑在西安府学不必汉魏多是唐郑覃书蜀母昭裔所书石经今有注宋何拱镇长安摹搨二千余本民以为害往往镵削其字韩缜修霸桥督工急民磨碑石供之罹此二厄全者遂少世所谓曹全碑则汉八分之至明者矣相石崖崩而碑出故搨少而明也圣教不断本李比海娑罗岳麓云麾皆难得万厯初内乡李防令宛平发地得柱础六乃唐李邕书云麾将军碑因建古墨斋崇祯壬午智房师海峰为顺天府尹修书斋又掘得二圆扁石亦北海云麾碑有李琇名其前所得者未尽邪升庵常言断裂在蒲城而正徳中刘逺夫铁束之物之显晦固各有时淳化阁帖宋太宗命侍书王着临搨以枣木镂刻至仁宗又诏僧希白刻石于秘阁前有目録卷后无题世以为二王府帖者非也又有髙宗绍兴中国子监本其首尾与淳化略无少异当时御前拓者多用匮纸盖打金银箔者也自后碑工作蝉翼本且以厚纸覆版上隠然为银挺□防以愚人初徽宗建中靖国间刻续法帖大观中又摹搨刻石于太清楼字行稍髙而以建中靖国续帖十卷易去嵗月名衔以为后帖又刻孙过庭书谱及贞观十七帖总为二十二卷谓之大观太清楼帖绛帖者尚书郎潘师旦以官帖摹刻于家为石本而写字多讹舛世称为潘驸马帖单炳文曹士晃各有模刻本又有新绛本北方别本武冈新旧本福清乌镇彭州资州本皆绛帖之别也潭帖者庆厯中刘丞相帅潭日以淳化官帖命慧照大师希白摹刻于石置之郡斋增入伤寒十七日王蒙顔真卿诸帖而字行颇髙与淳化阁本差不同逐卷有慧照大师希白重模字而嵗月各异中间谬处甚多朱文公讥之是也潭帖之别则有刘丞相私第本长沙碑匠新刻本三山木本庐陵萧氏本戏鱼即临江帖也元祐间刘次庄以家藏淳化阁十卷摹刻戏鱼堂除去篆题而增释文又有淳熙修内司本北方印成本乌镇张氏福清李氏本刘后村云阁帖为祖【十防】绛帖次之【二十防】临江又次之武冈又次之大观尤妙武冈佳者可乱绛临江佳者可乱阁潭乃僧希白所摹有江左风味希白工于摹字屈于寻行数墨文理错缪然其字比之淳化帖为胜东坡推潭帖胜阁帖韩侂胄开羣玉帖字好薛绍彭亦有家塾帖好又按蔡京党碑遍刻粤洞不以憝废然吴鳬客直指凿星岩北魏大武作始皇峄碑人欲字香宜自珍重又得近搨一本因叹元祐诸公姓名史不备者反赖以宋陆友仁研北杂志曰定武禊序唐文皇模本所刻故毫发无逾矩至徧赐诸王羣臣则皆一时能书所临精神横逸虽抵掌相似然犹以为优孟也予所见元嘉赐本第一神龙第二苏才翁家第三才翁本则祖神龙禇河南悮字本第四冯承素本第五禇延诲本第六陆柬之本第七赵模本第八最后见米老所仿禇河南第九仿冯承素第十绍兴内府藏本第十一与定武微别又皆蠒纸非双钩响搨所作独张似之家绢本云是汤普彻所摹为不同耳刘克庄跋林竹溪家藏定武本乃薛氏续刋本不如其断石本逺矣又有云段石本乃婺州倅防本前辈评其为定武典刑亦名梅华本陶九成言兰亭百十七刻装褫作十册宋理宗所藏有图书钤缝玉池后于陆国瑞处録其目姜白石又有禊帖偏傍考今于世能几本邪孟頫摹定武本在北京禇摹兰亭归徳府同州学俱有石刻好善掘得玉版兰亭万厯中颍井夜光探得六铜罍刻石兰亭黄庭董宰定为米南宫书潜草曰双钩过朱惟恐失神鲁公家僮修改米元章叹之而李端叔见庐山石刻字有精神因知模勒之妙有以假借致然偶遇南唐人陈格从事于此十二世矣
　　曰临摹曰硬黄曰响搨皆学帖法也　临谓置纸在傍学之摹谓以薄纸覆摹硬黄谓置纸热熨斗上以黄蜡涂匀俨如鮀角毫厘必见响搨谓以纸覆就明映光摹之此宋张世南説今之油纸摹帖盖硬黄之遗也古帖逺者墨浓者坚若漆挨之纎毫无染兼以摹防日久纸面生光且有异香以此为辨研北杂志曰北碑刻深谓之沟道后汉方者曰碑员者曰碣宋黄长睿辨阁帖伪者几半于真米海岳亦然宣和书画有瓢印孙宗鉴东皋襍録言汉碑额多篆身多隶隶多凹篆多凸此偶见耳皆凹者又汉额多凿圆孔
　　有蝉翅搨乌金搨　顔籀解史游章曰蝉缯之轻薄者若蝉翼也纸亦有如蝉翼者或云用薄纸搨石则锋棱毕出梁虞和论书表曰搨书悉用薄纸赵希鹄言北搨色淡而纹绉曰夹纱作蝉翅搨也南纸纹防墨用油烟以蜡故黑而有光为乌金搨
　　金石之集则欧赵之功也　古无搜金石为书者博南言郑条兴古文在欧阳前而集古名録则自欧阳公始而赵徳甫金石録所收更多凡二千本元祐中吕大临考古图十卷政和中王楚集博古图二十卷洪适隶释隶续序曰欧阳七十五卷徳甫多九十三卷而阙其六予尚阙赵録四之一而近出者亦三十余绍兴中钱塘薛尚功用敏为欵识二十卷重广钟鼎韵七卷于是大备石刻九江自永叔作集古而跋之刘原甫黄长睿曾南丰周益公董彦逺皆有论辨子充不甚确惟长睿掊击永叔而子固亦有四端辨正四明楼大防又指其璇题甘蔗以是益知考古之难田槩有京兆金石録叶梦得有金石类攷蔡松年子珪续欧阳金石遗文六十卷奉符党懐英善为韵补杨信父銁合作钟鼎韵熊与可序曰汉所得齐器周鼎柏寝之刻栒邑之铭皆有能按其欵识者唐初盛摹临始有以褚搨碑碣为墨本者东巡之石偃师之盘岐阳之鼓延陵季子之摹石泐而墨然犹未有能摹钟鼎之欵者皇祐始命太常摹厯代器欵为图三馆之士不能尽识于是欧刘李吕等録渐广宣和以后为书遂多博古图之外有晏元开蔡天啓赵明诚荣资道董彦逺以至黄伯思张耆年薛尚功诸家相继论述鼎古器亦多政宣之间物常聚于所好也初夏氏仿二徐韵例以唐韵系古篆而器欵未备至用敏始详临川杨信父益以奉符党氏韵补可谓富矣元吾衍喜王球啸堂集古録而作学古编都穆作金薤琳琅杨慎有金石古文徐献忠金石文王家瑞咸阳金石遗文赵崡石墨镌华杨嗣昌徳山金石録各纪所见不妨异同大抵好古之士存玩则可采获词章大不必矣柴氏曰玺印方填盘盂方识铜龟私印髙平刻鹊印之章【尚平一作髙平】元晖记虎儿之字不可胜纪即李龙眠金铜防泥金六虫书徐延之言唐莹质鉴背铭李仲芳家南塘蟾蜍砚滴铭皆奇士自为异篆耳邝氏曰南海熊羽人以薛用敏韵为宋之奇书柯九思周伯温赵松雪皆有鉴定印释梦英有卧云叟篆书孙克有手书钟鼎文十卷姚江陈钜若溪隆万间合刻之为古韵三种若朱叔望金石韵府未善也于司直奕正作天下金石志刘同人曰华亭孙雪居不核李翕郙阁陜则曰冀颍川荀淑碑吴则曰颍黄州周少鲁不胲志冀之域失仲舒汉赞矣志宛平失天宁寺隋碑矣司直之增周本者十七正孙本者十四是时吴国华惟英巩鸿图永固收藏装帙为精云研北杂志曰永叔集古缺西汉字刘原父敞出守永兴因以林华宫行镫莲勺宫博山炉槃及谷口铜筩三铭遗之智按集古録云林华宫行镫重一斤十四两五凤二年造其莲勺槃亦五凤中造宣帝本纪云困于莲勺卤中不言有宫史家非因事不尽载也谷口筒乃甘露中造赵徳甫金石録谓西汉文字世不多有今按有五凤二年鲁共王修池数字胡承公资古绍志集云阳翔甎字要亦非真即偃曝余谈所言夏县之禹字甎也栁贯云新莽恶称汉徳凡有石刻皆仆防之然洪字隶释有哀帝建平五年郫县一碑或云伪作又云西汉纪功多寓之金自东汉石刻始盛
　　书契既作字体悉具其端则篆隶之笔古兼用矣　董彦逺曰临淄得桐棺前和外隠起为铭齐太公六世孙胡公之墓惟三字是古余同汉隶乃知书文相变不能逃古但数穷即改自然相合罗泌曰周公之时未改籀已有六书之教孔子之时已改籀尚存科斗之书则明知篆籀并作矣熊朋来云事有用于一时而废后复袭之与古符者多矣黄帝刀布已作小篆葛天之金帛与今隶无异急就章方有波磔钩踢而钱谱所载尊卢太昊至帝喾之金币文及近世掘得周世镜铭皆古有钩踢乃知后世所有者上古已有之丹铅总録亦据水经注古棺前和有八分书唐人钱谱太昊氏金尊卢氏币其文有今笔又言在京得太公阛钱在滇得黄帝刀布可验八分不始于秦小篆不始李斯也书契既作字体悉具如岣嵝则用科斗石鼓则用籀书即今之世文字也至于民庶婚姻之约市井交易之券则从简易止用小篆都敬跋坛山石刻吉日癸巳四日在赞皇县晋卫夫人谓李斯见周穆王书七日兴叹盖指此也永叔谓庆厯宋祁摹之而赵州守将龛其州廨之壁赵明诚以穆王时皆古文而此字小篆疑非其真盖不知古亦用小篆也宋有皇祐五年权部事李中祐跋宋景濂摹其字重刻蒲阳山房谓吉日字与周淮父卣伯硕父鼎齐鏄钟诸欵识合明诚已信石鼓不当于此疑之又按宋吴兴施宿谓州廨旧石以政和五年取入内府皆所当知故并着之智曰渔仲谓石鼓有秦权文者亦周时先有此文而秦权用之耳陈懿卜学古余録载李斯字通古少从荀卿学参古文复籀书颇知改省作小着仓颉九章世谓玉筯又谓八分小盖此籀文十存其八李斯小之祖也渔仲金石畧云诅楚文李斯按方氏跋以为秦惠文王二十六年石湖亦谓当惠文王之世后百余年东巡泰山石刻则小非出于李斯按古实通用大小兼有分隶钩踢之笔若専门以小立体则自斯始耳阁帖载李斯田□耕耨一则米元章亦不知何人书黄长睿考为李阳冰王密所明州刺史裴公纪徳碣文无铢黍差李阳冰最妙得李斯笔意韩退之言李服之授科斗孝经汉卫宏官书则阳冰之子也从子腾亦善石刻説文字源在滑县
　　古文总目之科斗非谓颛顼所作也仓颉之迹止藏书台之墓石禹迹则岣嵝紫霄夏县之甎也石鼓籀文也窦公乐书孔壁汲冢皆周也　上古文难识总谓之科斗文字非専以科斗书之如曰炎帝见禾入穏作穏书一作八穗黄帝云书太昊龙书少昊凤书颛顼作科斗书古应有此然确以何帝所作则不必信矣书史又言文王史佚作虎书武王时作禽书鱼书如鲁恭壊孔子宅得古文夏侯婴掘地得石椁铭叔孙通曰此科斗书直谓其形似耳书史言孔甲盘盂沮诵鸟迹伏羲命子襄作六书今皆无考侯冈龙顔侈哆四目好怪之説也路史言仓帝史皇乃上古之帝非黄帝史智以上古必已造字而黄帝史亦名仓颉更造六书未可知也上古事逺当推其大槩而聴之汉文帝时窦公古文乐书乃周礼大司乐章宣帝时河内女子壊老子屋得古文二篇与汲冢册书仓颉墓石刻皆称极古仓颉墓在北海号藏书台阳虚石室有石刻二十八字李斯识八字云上天作命皇辟迭王叔孙通识十二字任昉不信也详考二句乃冦谦之所纂黑帝安和国王禁文也仓颉造字台在开封城北岑参有诗此台其后造乎岣嵝碑在南岳宋嘉定何子一得观摹刻岳麓书院嘉靖潘叠峰释七十二字今栖霞李临淮家州甘泉书院滇安宁州法华山翻岳麓本庐山紫霄峰有禹刻仅识鸿荒漾余乃六字此豫章诗话所载也水经注云禹刻与偃曝余谈言夏县甎为三禹书石鼔文初潜陈仓野中至唐始出贞观中吏部侍郎苏勉纪其事郑余庆取置凤翔之夫子庙而亡其一皇祐四年向傅师得之民间十数乃合大观二年移汴辟雍嵌金其字金人辇至燕剔其金元大徳十一年虞集教授得之泥草中始置国学大成门内欧阳修好之而有三疑郑渔仲则谓秦鼓以秦权文识之也杨慎谓晋王右军唐章懐太子尝言之胡世将资古録云蔡京作辟雍取十鼓置讲堂谓周宣王鼓韩愈张懐瓘窦臮赵明诚也谓文王鼓宣王刻诗韦应物也谓成王鼓程琳董逌也虞伯生云鼓北徙留王宣抚宅宅后为大兴府学则沦入济河与金人弃之之説皆不足信今在北雍圣殿仪门金时马子卿谓是宇文时造弱侯以苏绰魏文十一年狩岐阳考武保定元年又狩岐阳命绰仿大诰则诗体仿诗可知然当时何以不刻年月岂故为此迋后世抑失其一鼓邪李日华曰东坡有手钩石鼓文篆籀全音释备逺胜潘迪等所録凡三百二十五字存
　　以比干墓铜盘为孔子书者法书苑河南志也吾衍郑瑗辨其非以吴季札碑为孔子篆者张燕公张从绅萧定也欧阳永叔秦少游断其非　唐开元中武之奇耕地得铜盘按地志殷太师碣在卫辉府城北都敬使西日记淇县有方石刻殷比干墓四字字径八寸元吾子行定为汉人笔闽南郑瑗井观琐言曰宣和博古多伪齐侯钟晋姜鼎宰辟父敦等则真比干盘则伪也汲郡北有比干墓偃师亦有比干墓唐开元偃师人得铜盘其铭曰右林左泉后冈前道万世之藏兹焉是宝予观其文匀丽不似三代其伪无疑故欧公集古録不收智又按墨庄漫録程唐贾朝孺于凤翔府破商比干墓得铜盘径二尺余中有欵识一十六字道君皇帝曰忠贤之墓岂可掘乃罢朝孺退出其盘祁寛曾见之刘袤延仲言比干墓在卫州西山去城数十里有汉唐刻甚多而此云墓在关中又与开元武之奇同得一铜盘可疑哉季札碑在江隂黄田山下相阁帖鲁司冦仲尼书是季氏墓铭也唐张从绅记云开元中宗命殷仲容摹搨大厯中萧定又刻于石此小者后人仿为之也永叔言孔子未尝至吴或曰言游从孔子记题者臆也秦观曰真季子墓铭犹疑非仲尼书况仿者然张説谢碑额表云孔吴札之文秦存展季之陇故诸家因之升庵言吴子二字类小延陵之墓四字类大谓大小三代通行复又云孔子篆比干墓及吴季札墓尚是科斗则升庵未亲见邪陈钜昌云余从曲阜得孔庙翻刻比干碑全类汉隶季札碑今有新刻在云阳南城下则大小也
　　先秦之诅楚三石　夹漈引方氏跋诅楚者乃方勺泊宅编也勺言巫咸碑在凤翔府学亚駞文在洛阳刘沈家书同而偏傍小异史记楚子连熊于名者二十二独无熊相以事考之自成王来未尝与秦难及懐王熊槐苏秦合从而楚为长今碑文熊相率诸侯之兵以加临我盖史记误以熊相为槐耳其后五年懐王忿张仪复攻秦故碑云今又悉兴其众以逼我边境是嵗秦襄王二十六年而夹漈谓方氏言秦惠文王二十六年盖自永叔已疑熊槐熊横当秦惠文王及昭襄王时而史记或失之矣彦逺跋大沈故湫渊在安定朝那仁夀中宜居湫水移于始平巫咸河在女丑北祀在安邑巫咸山下临盐水亚駞即滹沲在周为沤夷一名水顾野王考其地在灵丘黄伯思以乌駞在乌氏按竹书穆公十一年取灵丘当以灵丘为是曰熊相者楚本熊穴后世以熊为号又以其自熊霜又谓熊相其间如熊相禖熊相宜僚熊相祁而姓书熊相为芊姓诅盟非一人列国书不主名则称楚以姓也其时则楚顷襄也都敬言吾子行以先秦古器比较不类而宋世诸公爱其笔路无有异论予固不得而论也
　　合刘斯立以验江邻几则泰山李斯之为最确矣彦逺曰泰山碑累石固趾以存考其词寴【音亲】【音邻】逺黎民大义着明史作休明陲于后世史作于后世皇帝躬聴史作躬圣男体顺史作理顺或皆史误然昭隔内外或谓为融古字相借不然则格与隔不可兼用也陲为边陲若垂后世则当作昔卫宏尝言古一字有两名者就注之御史大大则大夫也莒公亦曰夫中有大如千人书千千今考礼记檀弓曰夫夫是也庄子曰且而属之夫夫则字盖如此此李斯所得据也大人贯簪为夫则夫夫同文义亦可知永叔集古録言江邻几守官奉符亲到碑下云石完不可镌风雨所剥止有此数十字而已徐敦立却扫编曰其后东平刘斯立常登泰山絶顶其石埋土中似方非方人止搨其一面其三面皆有字而残闇末有制曰可三字于是泰山之遂为全篇如寴逺黎史作亲巡逺方黎民施于后嗣作后世昆作后则史误也智按似方非方则似义兴之囤碑孙皓立石颂徳形如鼔吴天玺元年立俗谓之囤碑可知古有此制矣碑文寴即亲巡昭融不当作隔皆子长所改岂直秦史误乎今彦逺谓寴为亲邻非也琅邪台苏轼所摹峄山碑郑文宝所刋会稽碑申屠駧所刻之罘则遗文也　苏东坡守髙密托庐江文勋摩之石置超然台上有记金石録曰秦琅邪台刻石在今密州其颂诗亡矣独从臣姓名及二世诏书然残缺熙宁中子瞻所摹刻也从臣姓名五大夫作五大大泰山亦如此或曰古大与夫同恐不然余家所藏古器欵识有用大夫始鼎及秦权铭黔首大安皆用大字盖古人简质凡字防画相近及首同者多假借用之东汉时碑刻尚多如此王元美言琅邪秦刻向谓颂诗已亡余家藏乃宋莒公刻本仅十有七字皆颂诗中语之罘山刻亦秦二世诏也仅存二十一字永叔谓其文与峄泰语同而字画皆异惟泰山为真李斯耳或云麻温故学士于登州海上得片木有此文岂杜甫所谓木失真者邪水经注又言赣榆有秦刻石去海一百五十步今迷矣峄山碑在峄李斯篆杜诗云峄山之碑野火焚枣木刻肥失真或曰魏太武自东平过邹见始皇刻使人排仆之焚在此时永叔曰峄山碑史记不载其字特大不类泰山于氏金石志南京应天府有唐刻峄山碑李处巽刻元祐八年邹令张文仲复刻于石置峄隂堂説郛云今峄山实无此碑乃南唐徐铉摹刻石于长安者郑文宝记自以徐所授模本复刻石于长安国子学都敬云文宝刻徐氏本其后翻刻颇多申屠駧跋会稽碑曰峄山颂淳化间太常博士郑文宝刻于长安泰山颂至元间行台侍御李处巽得刘跋所摹本刋于建业郡庠予考始皇抵越取断江岑石刻颂亦斯笔也余乃以家藏旧本模勒置于会稽黉舍但史记攸长作修长世字作三十追道作进首乃作追守轨度作度轨今则依石刻水经注言始皇稽山刻石尚存孙畅之述征书曰斯篆石山石形似空上有金简玉字之书智谓皆影响也郦道元且谓子江自芜通山隂何足证稽山秦刻邪杭州绍兴皆有秦望山范云所读何山渔仲云疑在越州元至正初申屠子迪为绍兴推官以家藏刻于路学即今所也不知其先何从得之然则元美所藏宋莒公刻本可知矣金石志淮安近海有秦始皇碑茅山有秦碑李斯
　　汲冢楚冢今不能分故有琐语乱竹书之疑也　书史云太康二年汲郡人不准盗魏襄王墓或言安厘王竹书数十车漆书科斗武帝以付束晳随疑分释皆有义证又广川书跋太公庙碑今在卫州共县晋太康十年立碑曰太公望者此县人太康二年县之西偏有盗发冢而得竹策之书书藏之年当秦坑儒之前八十六嵗竹书最古当魏安厘王时国史也则所书宜可信其言服禳而説文无此字惟曰汉令解衣耕谓之襄而卫宏字説与郭昭卿字指则有之如许慎所遗古文众矣昭卿因宏以有记非得是碑岂知宏之为有据哉晋纪言咸宁五年盗发汲郡冢与此碑太康二年异知史误也胡元瑞据武帝咸宁五年讥升庵太康安厘之误直未见广川书跋与书史邪若淮海题跋言太康元年盗发魏襄冢则少游误记也不准姓音彪陈钜昌原治篇引作卞准非少游又言齐文惠太子为雍州时盗发楚王冢得竹简书青丝纶简广数分长二尺皮节如新王僧防谓是科斗书记周官所阙文则皆仓颉遗法也法书苑则言楚昭王墓在习池北南齐建元中盗发冢得古竹简沈约得数篇示刘绘曰周礼逸文也智按南齐之雍州即襄阳此二条正是一事









　　通雅卷三十一
<子部,杂家类,杂考之属,通雅>
　　钦定四库全书
　　通雅卷三十二　　　　　明　方以智　撰器用【书法　装治　纸笔墨砚　印章】
　　有三十六种书有五十六种书有六十四种书有十八体有七十二篆有百体皆因形分名者也　宋王愔文字志三卷张彦逺云未见此书有此目云古书有三十六种真诰书史言五十六种尚方大篆程邈所述后人饬之六国时各以异体为符信曰芝英书即五十六种书也洪州载唐韦绩纂五十六种书又曰汉武时有灵芝因述芝英书僧梦英十八体李伯时轻之管夫人七十二本六十四种书百二十体屏风式也梁庾元威曰王融图古今襍体有六十四书湘东王令韦仲定为九十一种谢善勋增九法合成百体宗炳出九体书又造画瑞应图二百一十物删拾之外所存书法犹一百二十体
　　署书者户册也　宋景文公云萧何自题苍龙白虎二阀后世署书由何始书史言萧何与张良陈隠等论笔者意也时谓之萧籀其题观谓之署书又有名鹤头书偃波书蚊脚书者皆诏版所用説文曰扁署也从户从册户册者署门户之文也
　　薤叶垂露曹喜所作也璎珞刘徳升所作也栁叶云书卫家法也　璎珞者羊欣犹不详何许人王愔书目作刘徳升字君嗣张懐瓘书断曰颍川刘徳升在桓灵时以造行书擅名胡昭钟繇并师之世谓行狎书是也书史谓徳升夜观星宿而为此法而建初间扶风曹喜作薤叶垂露邯郸淳师喜韦诞师淳又汉章帝重县鍼书悬帐内曰曹喜之书如金盘防珠则刘徳升在喜后璎珞又仿薤叶也卫氏三世攻书卫瓘因父觐之学作栁叶篆类薤叶而不真莫能得学其殆今之草篆乎子恒作云书虽名仿轩辕其实巨山自变伯玉家法耳卫夫人铄字茂漪恒之从妹汝隂太守李矩之妻充之母云受法于蔡琰乃饰説也曰为右军师右军师其法耳阁帖所收弟子王逸少一帖自非其真也书史又云右军作龙爪题柱作飞字遂称龙爪其梦英之寓言乎唐韦续五十六种书法言殷汤时仙人务光作倒薤书未必可据曹喜作薤叶或先驾言耳又言鲁秋胡妻涴蚕而作虫书皆后人撰説长睿曰少陵送顾八分文学诗即顾诫奢也碑首倒防亦自奇古不独八分可赏
　　点因书势而造也　卫恒论书势曰【音止】【音主】点【音念上声】状如连珠絶而不离点而识之谓之相连也恒又本之崔子玉记楚词或黕点而汚之智谓即点也魏志董绥问字指墨法点注之间注即升庵又以乙为而乙乃也东观跋逸少尚书十二帖黵二灭一注五七黵即黕
　　拨镫堆垜书法也　王右军有拨镫法王氏谈録曰江南李主及二徐二王法曰蹲送谓蹲锋迎送也太宗书法有云堆垜即欧阳询所谓排叠避就也梁武帝观钟繇书法十二意曰平【谓横也】曰直【谓纵也】曰均【谓间也】曰密【谓除也】曰锋【谓端也】曰力【谓体也】曰轻【谓屈也】曰决【谓牵制也】曰补【谓不足也】曰损【谓有余也】曰巧【谓布置也】曰压钩格抵李后主拨镫之法七曰擫曰压曰钩曰格曰抵曰导曰送陈伯敷拨镫之法七曰擫曰捺曰钩曰揭曰抵曰拒送李华有二字至神之方曰截曰押翰林密论十二种隠笔法曰迟曰疾曰顺曰逆曰涩曰倒曰涡曰转曰提曰啄曰罨曰趯傅练伯冶曰按拨镫法者笔管着中指名指尖圆活易转动也镫即马镫笔管直则虎口开如马镫也又足踏马镫浅则易出入手执笔管欲浅则易拨动也智按伯冶因广川跋语耳邬融问拨镫于懐素素曰如并乗镫不相犯其实□从□音拨镫犹言拨顿也何必凿解广川曰后世论书法太严尊逸少太过如谓黄庭清浊字三防为埶上劲侧中偃下潜挫而趯锋乐毅论燕字谓之聨飞左揭右入告誓文客字一飞三动上则左右揭一合用二兼用三解橛四平分此唐经生等所为若尽求此逸少未必能合也晁无咎补之曰唐人最善二王然观欧无虞覩顔忘栁若蹈迹者今院体书矣故曰寻常之内学者谨毛而失貌刘静能曰钟王不能变蔡邕邕不能变籀古钟王虽变新竒而不失古意庾谢萧阮守法而法在欧虞禇薛窃法而法分降而为黄米诸公之放荡犹持法外之意周吴辈则慢法矣下而至张即之怪诞百出郑子经虞伯生皆诋之徐季海之浊在跛偃坡得之李北海之浊在敧斜米得之李端叔曰手和笔调作字乃佳前人任为一事终身蹈践悲欢穷通亦未始不在也退之序髙闲谓僚之于丸秋之于奕渠不谅哉山谷曰要须年髙手硬心意闲澹乃入微耳愚者曰今之刻造结搆亦力量不能髙妙而恃法也其随意飘飏以为秀脱亦学力少不厯诸法而大言自我者也先得篆籀法方知画沙印泥之妙其钩踢牵带乃无意流行者耳世人力量单薄学识又浅乃専恃牵带委靡反曰骨格为火气未化岂不哀哉强纸弱笔亦谓骨力与姿致能尽其方员断续之势宁専以媚为遒耶凡学先苦于不成后苦于不化未琢先磨以涂鸦观剑器□□不免
　　银钩虿尾言章草法也　陶隠居解真碑云幼安银钩之敏允南风角之妙索靖字幼安其章草法有银钩虿尾升庵直以为管宁别字画如银钩胡元瑞谓刘徳升善书升庵误以为刘表善书希白潭州僧也升庵则曰希白钱易也
　　擘窠言擘书窠分也　巵言云苏文忠擘窠大书源自鲁公行书稍有墨猪之诮最为淳古墨猪言肥也梁武帝曰世宗钟王元常谓之古肥子敬谓之今瘦而书史又言胡昭钟繇同学于刘徳升胡肥钟瘦则胡不近墨猪乎此仍是钟肥胡瘦耳
　　□【音歪】匾侧戾善书者自善用之本不碍中锋也　书法有正有偏今死执中锋也董彦逺言陈邈篆能□匾应势黄长睿言宋儋学钟书但作侧戾可善书取态各自兼到但不宜耑用斜侧成墨猪耳吾衍曰李少温多非古法效崔子玉周伯温师徐张有其势皆□匾独吴敬甫作古文善用栁叶法升庵引崔融禹碑赞云龙画蜾书小号蜾匾法篆作□书谱讹作□今以蜾字代之岂未见广川跋邪□见説文
　　章程行狎者即八分与行藁也击石波者缺波也　王次仲之八分钟繇谓之章程书行书谓之行狎书又曰藁行右军书卫夫人笔阵图后曰繇弟子宋翼言一波三过折笔又言掷笔安防惟章草及章程行狎不用此势惟用击石波而已击石波缺波也八分有隼尾波羲之改学诸体尔时年五十有三凡言波今所谓捺特健药唐宋标书题也　陆友仁曰顔鲁子侍郎之孙家有钟绍京书黄庭经纸尾题特健药三字按武平一徐氏法画苑云中宗驸马武延秀家法书漆轴黄麻纸标题云特健药一云宋以之标法书上品洪景卢诗云曾有髙明标健药陶九成作特健药
　　八面窠分布置法也蚕头燕尾用力势也　张子贤引书论智永八面已少钟法丁道防欧虞始匀古法亡矣太乙之殿分四窠分葛洪天台之观飞白妙欧阳询道林之寺寒俭栁公权国清寺不相称米元章又曰顔真卿使家僮刻字不会主人意修改波撇致大失真惟吉州庐山题名得其真无做作凡俗乃知顔出于禇也真迹皆无蚕头燕尾之笔与郭知运争坐位帖有籀气顔杰思也愚谓坐位亦正以无造作耳
　　畵槩画画畵一也【沈读画为壊今读为话画读为或皆一音之转画象四界加聿为畵】畵麈谓世知封膜作畵不知自舜妹嫘始智谓自虙羲画卦始矣始于象形妙于写意人物山水翎毛花卉其槩也南齐谢燚曰畵有六法一气韵生动二骨法用笔三应物象形四随类赋彩五经营位置六移模写唯陆探微卫协备之而唐马朗言晋明帝师王廙卫协师曹不兴【智按张勃吴録有曹丕兴畵盖不丕古通】张彦逺论顾恺之劲超忽意存笔先陆探微精利润媚皆用一笔书法张僧繇防曳斫拂依笔阵图吴道搜笔法于张旭则知书畵用笔同矣不滞于手不凝于心疎密二体皆合造化怪石崩滩始于道子成于李思训树坡之状妙于韦偃成于张通而后论遂分南北二宗北宗则李思训父子着色山流为宋之赵干赵伯驹骕以至马逺夏珪辈南宗则王摩诘始用渲淡一变钩斫之法为张璪荆浩关同郭忠恕董巨米家父子元四大家【黄公望吴仲圭王蒙赵子昂今称倪瓒而姑置赵故有防】茅一相曰人物牛马近不及古山水花石古不及近莫是龙曰有轮廓而无皴法谓之无笔皴而无轻重向背明晦谓之无墨赵大年平逺絶似王右丞此派之云林米虎儿谓多见王维刻画不足学也惟以云山为墨戏张伯雨题倪迂画云无畵史纵横气迂自题云此真得荆关意非王蒙辈所能梦见也初宗董源晚年自变渐老渐熟不从北苑筑基岂易至哉纵横习气即黄子久未断幽淡天真则胸次自别也若集大成未可一□层峦叠嶂如歌行长篇逺山疎麓如五七言絶北苑派在云间孟頫派在金阊彼此门户遂至相非士夫天分文秀正苦法力不足畵家熟于匠法所乏逺韵丰神自非上根几能神悟野狐藏丑匿附南宗以不学夸絶学又可许乎魏子一曰画法干与埃耳古人读万卷行万里乃有此竒俊拔俗之胸山林溪石云气变宕日在天地间吾自师之而遍征诸家法与之俱化矣唐人云漫漫汗汗一笔耕一草一木栖神灵畵中有物物中有声大痂以畵为乐意到笔随拈花击竹又是一论邓椿曰其为人也不文虽有晓画者寡矣山谷曰丘壑须胸次有之笔墨那可得也
　　粘叶谓之蝴蝶装　王原叔云书册粘叶为上缝缋嵗久断絶张子贤言宋宣献令家録作粘法予旧见三馆书黄本白本皆粘叶上下栏界出于纸叶孙莘老钱穆父亦如此孟竒言秘阁宋版书如试録谓之蝴蝶装王古心笔録有老僧永光言藏经接缝用楮汁飞麪白芨糊则坚如胶漆造澄心纸亦用芨糊
　　潢治者装潢也　岐王范图书湮放募访稍出长安初张易之奏潢治乃使摹肖窃其真藏于家欧阳修言秘阁初为太宗藏书之府并以黄绫装潢谓之太清本潢犹池也外加縁则内为池装成卷册谓之装潢潢【去声】即表背也唐告用色背绫白背绫隋正御书皆装翦华绮宝轴锦标必已有其法矣能改斋漫録曰俗以罗列于前谓之装潢子自唐已有此语程泰之曰广韵潢匠引释名曰染书也唐六典崇文馆有装潢匠五人秘书省有熟纸匠装潢匠十人王氏谈録言公好永禅师书手自褫褙即装潢也今曰裱褙元美引贾思勰装潢法浸蘖汁入潢其纸减白便是呼裱褙为装潢盖为马大年所误然相沿久矣九成言裱褙十三科眉公曰装潢之佳自范晔始陆放翁跋汉隶言繇伯謩亲装标又云装褫白莲图癸辛襍识有内府装褫分科格式有粘裁折界染古等又言阑道标合
　　卷轴引首后以绫贴褚曰贉　用修言有楼台锦贉蠲纸贉樗蒲锦贉唐人曰玉池纬畧言宣和殿画磹卷即贉也陶九成言贉卷纸有夹背蠲鸾绫引首裱里姜牙方拱叠胜八晕诸锦周密记庄宗古裱书画有球路柿红龟背衲锦玉龙簪顶轴檀香杆钿匣盛
　　燕尾袠标也　武帝纪注封禅金防石函金泥玉检谓以玉为检束也一曰俗谓燕尾今世书袠签公孙瓒皂囊施检注曰今俗谓之排公绍曰又今俗谓文章稿为检子以此观之则是今手卷书套外之幐头签徐所言书函之盖或同名耳今避御讳以简字代之或省画作检大约古之检乃匣也后借以指束卷带头之小褉或曰躞或曰籖即签也而裁纸绢为书面题条亦谓之籖其曰燕尾者盖画上之标带也
　　负袠袠犹帙也或谓之沓黄长睿以为书防升庵以为縚　隋志曰光武笃好文雅明章继轨四方鸿生钜儒负袠自逺而至华陀别佗以线为书袠杨厚祖春卿命子统曰吾绨袠中有秘记晋中兴书曰傅盛书有青缣袠布袠绢袠梁昭明有咏书帙诗六书故以为施鞶袠又作帙即一字直一切隋正御书皆装翦华绮唐四库皆有轴带帙籖袠犹幐也书衣也今世谓之套殻东观余论杨凝式赛过瑚树一帖写洛中僧房书防上即书襻也避暑録话晏元献不弃一纸千百为沓诺皋记笔錔即笔套也宋志金辂有金镀铜套筒始见于此可知今曰套古曰沓一声转耳凡夫谓豅大长谷也俗误以大长二字合为套升庵引元稹从骑爱奴丝布衫臂鹰小儿云锦韬羣臣利己安僭差天子临轩空悯悼又徐干七喻县明珠于长韬亦音套智按大射设吷朱极三郑注韬指也而诗童子佩韘注又云韘之言沓所以抠沓手指此知沓声近套或借用縚升庵未考及此故着之阮氏七録以五卷为一帙其制见此金题书籖也　海岳书史云隋唐藏书皆金题玉躞智按梁虞和论书表有金题玉躞织成带注金题押头也犹今书面籖题也玉躞言带头小褉或以牙玉为之玉筠诗灵图白玉检宝黄金题研北杂志张伯雨藏智永月仪献嵗神品上上后有明昌七印泥金题籖今在梁溪倪元镇家月仪索靖所书帖名董逌曾跋之
　　凡言轴带者皆卷也　陆澄谓王俭曰君虽一览便谙然见卷轴未必多仆隋炀帝秘阁书上品红琉璃轴中品绀琉璃轴下品漆轴唐集贤院书会要注记隋旧事用广陵麻纸写作萧子云体赤轴绮带旧经籍志开元时甲乙丙丁四部书各为一库皆以益州麻纸写经库钿白牙轴黄带红牙籖史库钿青牙轴缥带緑牙籖子库雕紫檀轴紫带碧牙籖集库緑牙轴朱带白牙籖可谓緑字金版之丽矣邺侯架亦分四色牙籖文选注刘歆七略曰尚书有青丝编目録亦谓轴带帙籖也宋武入关收苻姚书赤轴青纸
　　跋尾书卷尾也　卷前谓之序卷后谓之跋亦谓之书后禇无量上言贞观御书皆宰相书尾臣位卑请与宰相聨名跋尾不从
　　一防一卷也　升庵曰防音周道书以一卷为一防智按本出真诰而周音可疑孙愐尤韵丩篆作□説文纠缪也将以此音一卷之防乎隋经籍志唐蓺文志何逊集皆八防诗纪刻作字盖縁陶九成説郛以防纪书而作也黄伯思曰小宋太一宫诗仙图几吊开盖误用防为吊也真诰所谓防即卷字陈景元据真诰以防即篇字亦误防盖卷篆之省文耳则音周者皆因近纠而误也智又思书称一函函本从□□从弓音□一防盖一□也省文作弓讹而为防
　　黄卷黄本也故曰铅黄曰官黄　魏郑黙制中经荀勗因着新簿盛以缥囊书用缃素缃浅黄色也穆天子序谨以二尺黄纸写上会要天宝中勅御史依旧置黄卷书阙失古人用黄卷者有误可以雌黄减之又能防蠧北齐书制五条写于诏牍以版长二尺二寸雌黄涂之狄仁杰云黄卷中方与圣贤对语李庾西都赋秘书典籍品命校郎横阁三重阐正铅黄谓黄卷也韦述蓄书二万卷皆手校定黄墨精谨宋崇文院白本书多蠧崇文院者在左升龙门即三馆秘阁也祥符八年馆阁火移寓右掖门外曰崇文外院嘉祐命陈襄蔡抗苏颂陈绎编定遂用黄纸写印正本以防蠧败欧阳修提举三馆秘阁写版请降旧本遂诏龙图天章宝文阁太清楼管掌内臣检所缺书録上于门下省誊写以所写黄本一万六百五十九卷黄本印书四千七百三十四卷悉昭文馆王洙有雌黄墨磨以少藤黄尤佳山谷诗拂杀官黄却有思谓黄本官书也坡诗硬黄小字临黄庭唐法帖皆用硬黄纸临余谓即今棰油纸类
　　涂乙涂窜钩止也　褚先生言东方朔用三千奏牍两人共持举人主上方读之止辄乙其处二月乃尽谓以笔钩断画止也开宝六年命卢多逊扈张澹叅详长定循资格涂注乙二十条李义山韩碑诗曰防窜尧典舜典字涂改清庙生民诗唐门下省给事中凡百官奏钞侍中既审则驳正违失诏勅有不便者涂窜而奏还谓之涂归李藩所争是也天圣二年陈从易等校太清楼所藏十代兴亡论妄加涂窜降职升庵以涂乙读为涂后讹作涂注然则开宝之分涂注乙何以分为画绘曰【音诤】今作帧　晋书志东海气如圆焦弱侯曰俗作□绢画在竹格也智按段成式説晋徐景于宣阳门外拾得锦麝乃绣佛也升庵以为圆帧陆鲁望诗谱为聴琴阅阁因看海画帧也焦所云竹格谓棚子也今人以一幅为一帧非必在矾棚上也在格上之人安从拾之即字韵宝引唐诗吴松一帧秋山谷诗画出西楼一秋陆放翁有跋画橙即□油素上素也　雄四尺油素谓其光如油也説文素白致缯也小顔曰素谓绢之精白者用写书刘向典校书籍缮写用上素古诗中有尺素书谓绢也生绡可以作画韩诗生绡数幅垂中堂李成工山水人以诗赠之云六幅氷绡挂翠屏
　　纸絮一苫也古以絮为纸曰幡纸裁缣帛书也麻纸生布作纸也谷纸谷树皮也茧纸犹今之髙丽也　説文曰纸从系氐声古人书于帛故裁其边幅如絮之一苫释名曰砥也古以絮汉和时蔡伦始用树肤及敝布鱼网为之不始自蔡也初学记古以缣帛依书长短随事截之名繙纸以生布作纸丝綖如故名麻纸谷皮纸亦曰楮楮乃扁谷谷乃桑谷楮皮宜为纸谷皮粗宜为茵帐又有藤皮纸法书要録曰王羲之用蚕茧纸防须笔书兰亭唐国史补有茧纸韩驹诗王卿赠我三韩纸谓髙丽纸也宣和殿书磹卷亦用茧纸今髙丽纸有三等上者即宣徳镜面笺也巵言曰班史称赫蹏三辅故事卫太子以纸塞鼻皆前于蔡伦伦和帝中常侍也萧子良云左子邑之纸研妙辉光在伦后东宫旧事皇太子初拜给赤纸缥红麻纸勅纸各一百唐髙丽嵗贡蛮纸衬书卷日本国出松皮纸又大秦出蜜香纸一云香皮纸微褐纹如鱼子极香而坚韧晋武赐杜预万畨又有侧理纸赐张华扶桑国芨皮纸中国有桑皮纸蜀中藤纸江南竹纸楮皮纸黟歙凝霜纸浙中有麦稻秆纸宋张永制纸尚方不及齐髙帝造银光纸赐王僧防段成式在九江造云蓝纸湘东王奉简文红纸二千畨又特送五色纸三万枚吴越有温州蠲纸乌程由拳纸南唐有澄心堂纸细薄光润为一时之甲智按赵希鹄洞天清録宋有亳间乌丝栏歙之龙须纸黄白经笺匹纸长三丈至五丈有藤白有观音帘有鹄白有竹纸元有彩粉有蜡笺罗纹笺皆出绍兴白藤观音出江西希鹄元及明初丛书中误刻宋人赵与时賔退録临安有浆粉纸谓之蠲纸言以榔汁蠲之也永乐于江西西山造纸曰连七曰观音纸有奏本出铅山有榜纸出浙之常山庐之英山松江潭笺不用粉造以荆川连褙厚蜡石砑之新安仿造宋藏经笺皆此类大内各笺故不如宣纸有楮皮者茸细而白可作画有宣徳五年造素馨纸印有桑皮者牙色有矾光者可书出纸则兴国州泾县敝邑桐城浮山之左然皆名连四以其渐小耳东坡志林曰竹纸古未有也王右军竹叶帖长安水丘氏宝之岂因其名而造纸邪今曰仿纸
　　造纸者谓之抄纸幅谓之畨　治楮者沤之投黄葵之根则释而为淖麋酌诸槽抄之以帘其薄者单抄再抄厚者至五抄六抄覆诸煏干而揭之右军守会稽谢公乞笺纸库中有九万版悉与之杜暹为婺州参军吏以纸万畨赆受百畨张华博物志赐侧理纸万畨集贤院学士大府供纸五千畨陈后主供智者藤纸一堕今人以折成叶子者谓之版其大者谓之畨百张谓之刀五百谓大刀
　　防即赫蹏一作绨赩蹄赤纸也　成赵后发箧中药二枚赫蹏书孟康曰蹏犹地也染纸令赤应劭曰薄小纸也晋灼曰今谓薄小物为赫蹏又曰赤纸又作防广韵韵会皆载之西京杂记称薄蹏【音赫】或作绨则以説文大赤也升庵作赩蹄又引太公丹书左丹书注近世魏律縁坐没为乐工杂户者皆赤纸为籍其卷以铅为轴此丹书之遗乃古人之法律书名升庵自名其书曰丹铅果取诸此亦自不佳陈晦伯特辨丹书非法律书
　　陟厘一作侧理陟俚苔纸也　晋武赐张华侧理纸南越以海苔为纸其理侧故名王子年拾遗记云本陟厘纸汉人语讹尔又作陟里隂劲收入支韵陆友仁引汉人言陟俚
　　蜀云母笺薛涛之遗也　涛本小笺而今则与连四同式但加矾与云母粉耳韩浦有十様鸾笺出益州之诗升庵引作十様蛮笺元瑞讥之不知升庵乃依笺谱亦非自改也成都古今记载其目曰深红粉红杏红明黄深青浅青深緑浅緑铜緑浅云凡十様又有松花金沙流沙彩霞金粉桃花冷金之目蜀志王衍以霞光笺赐张蠙又有百韵长笺学士笺短于百韵薛涛笺短可书四韵又元稹寄薛云菖蒲花发五云髙今世所重薄则澄心堂厚则髙丽茧其次则无灰连四纸若古所称五色霞光之类尤为可恶百年后墨皆脱落当以白版心纸为贵智按东坡志林又言川中布头笺冠天下唐国史补言蜀之麻面屑末滑石金花长麻鱼子十色笺费着蜀笺谱言谢公笺在薛涛先谢司封景初师厚所造也元美何不引此
　　唐用绫纸麻纸藤纸又用销金牋金凤纸鱼牋花牋黄纸除官自刘宋泰始二年版不能供始用黄纸陈制铨选补用以黄纸録名八座通书奏可以名帖鹤头版此徐陵所谓黄札易营也六曲注勅用黄麻纸勅防论事勅勅録用黄藤纸书用绢贞观中始用黄纸写勅制李肇翰林志凡赦书立后储拜免公相并白麻纸双日起草只日宣郑絪奏故事惟封王命相用白麻唐初将相官告用销金纸及金凤纸书之余皆鱼牋花牋又曰凡赐予征召宣索处分曰诏用白麻纸慰抚曰书用黄麻纸荐告词文用青藤纸朱书谓之青词宰相及使相告用色背绫金花纸节度用白背绫金花纸命妇金花罗纸元和八年吏部定官告纸轴之色物所云背绫即今裱绫也今时诰勅自五品以上用五花乃文思院织成五云绫每轴分段间色其诏勅则用墨拦黄纸疑耀曰顔文忠公于公牒背作文稿黄长睿于鸡林纸背仿索靖书予获校秘阁如宋版书治平类书四十卷皆元符二年公私文牒故纸
　　乌丝笺之画栏者也　自六朝即用栏墨后或以花为栏霍小玉越州姬乌丝栏素段三尺授李生生授笔成章李肇曰宋亳间有织成界道绢素谓之乌丝栏朱丝栏许浑有乌丝栏手书诗见海岳书史广川跋云翟湛尝以乌丝栏求鲁直书苏子瞻渊明诗
　　墨以九蒸万杵为贵松烟鹿胶今失久矣　辍耕録曰上古竹挺防漆中古以石磨汁魏晋时始有墨丸乃漆烟松煤为之晋人用凹心砚者欲贮沈耳自后有螺子墨巵言曰韦诞之墨一防如漆六朝无过张永五季无过奚超及其子廷珪【廷珪在南唐赐姓】宋有常和沈珪陈赡皆妙品也张遇以龙香剂进御有隠君子王迪者止用逺烟鹿胶而自有龙麝气当胜之至潘谷而妙骎骎乎廷珪流亚矣元朱万初又谷流亚也苏浩然澥自制墨皆作松纹皴皮坚致如玉石王迪流也宋徽宗苏合烟墨法至金章宗乃以苏合油搜烟为之价同黄金宣庙有龙凤大定外有查文通龙忠迪方正苏眉阳罗小华汪中山邵青丘及子格之方于鲁程君房汪仲嘉吴左干丁南羽今则潘嘉客方凯吴名望去尘墨法曰虬松取烟鹿胶相揉九蒸回泽万杵力扣古用松烟今用油烟古自制鹿胶今用广胶矣桐油乃黑菜油则白防油防烟者轻五防油一防烟者重以漆与紫草入油六石得一石烟则望之碧而日中紫矣自谓敌程君房其法不用氷麝而止用猪胆万杵之以氷麝能夺墨之色也试法磨各墨于研俟其干置水中则上者乃黑次则逈白惟李廷珪作蓝色
　　聿即笔后人加竹　周公绥管夫子絶笔恬始为笔兔毫笔也有柱有被有心有副右军笔经曰中山兔肥毫长故可用世张芝钟繇用防须笔尝谓东晋已失中原右军安能必得中山毫兰亭用茧纸防须笔书茧纸或泛溟来乎博物志有虎仆毛笔山岭外少兔以鸡雉毛亦妙子瞻所云三钱鸡毛笔也又云蜀石防曰毛可为笔眉公妮古录宋时有鸡毛笔檀心笔小儿胎发笔猩猩毛笔防尾笔狼毫笔笔有四徳鋭齐健圆今人毫少而狸檾倍之安见徳乎古有以金以银斑象玳瑁玻瓈镂金为管或緑沉漆管棕竹紫檀花梨管然皆不若白竹之薄标者最便持用南朝有姥善作笔开元中笔匠名铁头宣州有诸葛髙常州许颖谓栁学士不如右军父子者诸葛也近时陆继翁王古用皆湖人住南京吉水有郑伯清吴兴有张天锡今俱失其妙散卓者□笔也　广川引皇象曰欲作草书漫漫落落宜得精毫□笔宛转不叛散者张友正草字用笔过为锋长□音而兖切即借作耎字山谷书吴无星笔言能作无心散卓若提笔去纸则诸葛笔败矣侍其瑛亦能之南阳张乂祖喜用郎奇心散卓作瘦劲字此总谓宛转满志耳彦逺论书言右军有行草分寸即县笔之用也其跋张旭郎官石柱记言【音树】锋鳞勒峻磔抑左升右仰防轻揭防【音立】闇收此君固善形容用笔矣研即砚也今以端石为上　博物志引砚谱载天下之砚四十余品以青州红丝石砚为第一端州斧柯山石为第二歙州龙尾石为第三自汉天子用玉砚魏武有纯银参带台砚张华于阗青铁砚栁公权用青州石末而次绛州后始重端歙临洮又有澄泥砚未央瓦铜雀瓦正谓其澄泥也自今论之细润发墨总不如端而歙次之驼矶庐山以次皆不及也吴曾云许浑自广至新兴诗云洞丁多斵石蛮女半淘金自注云端州斵石李贺砚歌云端州石工巧如神踏天磨刀割紫云李肇曰端溪紫石砚天下通用程泰之曰歙龙尾砚李主创之唐未见也见王中舍砚谱东坡破栁公权青州石末之论刘原甫证李士衡天宝端石之伪叶少蕴讥欧阳公之称歙石则端之妙由来久矣端州以钦宗时升为肇庆府杜绾曰石出斧柯山灵羊峡对望山也凡四种曰岩石曰小湘石曰后厯石曰坑西岩之下岩为胜龙岩乃唐初取砚处色紫而不及下岩其眼有晕数十重他眼色黄又曰大秋风小秋风曰桃花诸类今肇庆水坑尚在有将军坑梅花坑老坑诸坑以水岩为最辨之以蕉叶白火纳文为真此亦石病其全色者尤妙特其紫色淡耳张世南论端石砚有火黯即火纳也其他曰屏风背色紫而石坚磨之即滑不如水岩之嫩而有锋也朱子暇宦此最留心水坑石有理横断者极发墨宋所未有又何取乎砚山哉陆文裕曰洮河緑石出洮州卫上关西与西畨接境唐以来名人采以制砚宋失其地故士夫尤贵重之色有浅深体有老嫩猿头斑皮黄蚤子纹者为佳雪花无景者不足贵今泯州亦产砚石似一类云元美言得周益公砚有洮琼二字唐开元间猎人叶氏得石于长城里琢为砚遂闻天下山在羊鬬岭之巘两水夹之水尽处乃产砚石有坑一曰足次曰罗纹今呼为旧坑又次曰庄基三坑相去百余步而石品逈异旧坑又自为三曰泥浆曰心曰緑石去旧坑才数尺而石品复异自庄基北行二里泝溪而上曰眉子坑则东坡所歌者今在水底不可斵矣旧坑丝石为上生在石中斵者先顽石次得砚材然极粗工人名曰麤麻石石心最处为浪出至慢处为丝愈慢出为罗纹故曰处为浪慢处为丝如木理然然丝之品不一曰刷丝曰内里丝曰丛丝曰马尾丝独吐丝为奇正视之疎疎见黑防如洒墨侧视之刷丝灿然工人谓之砚宝盖石之精云惟心坑或有之他产则劣故三衢丝石黑而顽南路丝石暗黝绵潭丝石浮而滑夹路丝石红而枯水池山丝石枯而燥皆不甚宜笔墨云宋谢暨知徽州时尝于旧坑取石贡理宗初坑上尝有五色云气如锦衾郡檄随云所覆处斵之得佳石有白文绕两舷宛如二龙既发为砚云气不复见矣
　　秦以前印玺通名汉以来章与印亦分矣　运斗枢曰舜为天子黄龙负玺世本曰鲁昭始作玺欧阳作五代史曰玉玺授遂古无闻则直不信耳郑注玺节今之印章也卫宏曰秦以前民皆以金玉为印龙虎钮惟其所好秦以来天子始独以玺独以玉汉旧仪云诸侯王黄金玺槖佗钮列侯三公前后左右将军黄金印龟钮文曰章中二千石银印龟钮千石至二百石皆铜印鼻钮文曰印建武则诸侯王皆金印陈制金章或龟钮貔钮豹钮银章或龟钮熊钮罴钮羔钮鹿钮银印或珪钮兔钮铜印率环钮吾衍云汉有摹印其法方正王球啸堂集古録所载古印正与相合凡屈曲盘回唐始如此今碑刻有鲁公官诰尚书书省印可考其説汉晋印章皆用白文大不过寸许朝爵印文皆铸盖择日封拜可缓者也军中印文多凿盖急于行令不可缓者也古无押字以印章为官职信令唐用朱文古法渐废至宋南渡絶无知此者故后宋印文皆大谬白文印皆用汉轩亝等印古无此式唯唐李泌有専居堂白文玉印三字屋扁唐印有之字印不当用印字以乱名汉张安字幼君有印曰张幼君【右一左二】唐吕温字化光有印曰吕化光李阳冰曰摹古之法有四曰神曰竒曰工曰巧赵彦卫云古印文作白文盖用以印泥紫泥封诏是也今之米印及仓敖印近之矣自有纸始用朱字间有为白字者通典云北齐有木印惟以印籍缝今龊合缝条印盖原于此秦有八体书三曰刻符即古所谓缪五曰摹印萧子良以刻符摹印合为一体徐锴谓符者竹而中刻之字形半分理应别为一体摹印屈曲填密则秦玺文也子良误合之宣和谱四卷杨充一图书谱一卷又名集古印格王厚之复斋印谱顔叔夏古印谱二卷姜防集古印谱一卷吾衍古印文二卷赵孟頫印史二卷今日去古愈逺而印章必篆方填之法必本秦汉世多以篆入楷吾所不安而刻印仿古则虽竒无碍也真能好古者以意为之亦有缪篆古意不然者虽仿古亦时人耳岂故作烂碎漫灭遂为秦汉邪顾元方魏子一尝作厚边细篆朱文曰仿秦未识印吾衍曰汉晋印白文唐用朱文古法渐废而秦反先作朱文乎或后人以朱仿白而相承之张舜民言唐印文丝发今如筯八龙云篆玉箓蘂书皆道家之书也路史所谓灵书玉劵圣纪所谓金壶墨汁犹之河图所谓緑图黄章也道门大论有三元五徳八会成飞天之书紫微夫人説八龙云是根宗所起曰玉箓曰琅蚪琼文曰琅简蘂书曰福连之书曰白银之编皆无始之文也此等俱后人所造蘂从草又从木复矣路史有灵书八会三洞苍元经玉劵十华言三皇之印也圣纪云浮提国善书二人出金壶墨汁老君以写道经河图云黄帝梦两龙挺白图斋□视之天老跪而授之名曰録图一作緑图舜以大尉即位黄龙五彩负图以白玉为检黄金为绳紫芝为泥章曰天黄符玺又曰龟负赤甲青文宛委书言赤文緑字杜撰何问然赋颂家用之
　　宋段义元杨恒所上之国玺非秦玺也永和复归江左者晋玺也自两燕六朝隋谓之神玺者慕容玺也刘裕得之关中者姚秦玺也女贞所获者石晋玺也则治熊翀所上者可知矣　升庵云元朝至元三十一年木华黎曾孙硕徳卒其妻出古玉印货之中丞崔彧秘丞杨桓辨其为国玺上之慎按秦始皇之玺一曰皇帝夀昌一曰既夀永昌已疑有二矣至朱梁亡入于后唐又唐主存勗谋即位魏州僧以国玺献遂即位则后唐之玺盖有二也必有一赝矣是以今日既曰与潞王从珂同焚于洛阳之真武楼矣而他日段义又得之以为宋哲宗献今日既曰入金与金哀宗同焚于蔡州之幽兰轩矣而翟朝宗又得之以为宋理宗献若果赝而酷肖则徽宗正衒名受欺者又何疑其检无螭角无缺却之不用而别制定命玺乎即赝迹在宋屡败露矣而元之崔彧杨桓又何得之寡妇而献之余意桓着六书统必私刻之谋于崔彧而托为之欲迎合皇太妃以翊戴成宗为此昡曜耳按通典云秦得蓝田白玉为玺曰受天之命皇帝受昌孙坚见甄官井上光浚得汉国玺文曰受命于天既夀永昌又按北齐制国玺鸟篆书文曰受天之命皇帝夀昌汉书注卫恒曰秦玺题是李斯书其文曰受命于天既夀永昌十国纪年晋开运末北军侵境少帝重贵遣其延煦献国玺于辽主讶其非真宋哲宗元符元年五月咸阳民段义劚地得玉玺蔡京及讲议官十三员奏曰皇帝夀昌者晋玺也受命于天者魏玺也有徳者昌唐玺也惟徳元昌者石晋玺也则既夀永昌者秦玺可知夫京辈何惮于欺人乎困学纪闻周恭叔跋秦玺文曰呜呼斯乎其刻画吾忍观之哉李微之曰秦玺者李斯之鱼虫也其围四寸至汉谓之国玺迄于献帝所宝用者秦玺也厯代皆用其名永嘉之乱没于刘石永和之世复归江右者晋玺也太原之末得自西燕更涉六朝至于隋代者慕容玺也【隋谓之神玺】刘裕北伐得之关中厯晋暨陈复为隋有者姚秦玺也开运之乱没于邪律女真获之以为太宝者石晋玺也盖在当时皆误以为秦玺而秦玺之亡则已久矣治十三年熊尚书翀为副都御史节填陜西八边见宝气公命掘之得古玉玺一颗文有受命于天既夀永昌八字纳之天啓时亦出玉玺此亦河图之天黄符玺也善哉山东太学生周敬心之防乎守位曰仁仁乃宝耳天子岂畏白版之目哉至郭海岳赞叹古用本国篆乃兴王之制印薮曰秦小玺疢疾除永泰休万夀宁螭钮国子博士文承夀曰九字成文制作精妙其书乃李斯小篆旧藏沈石田处既归陆升平后为袁尚之所得今在顾光禄处遭火变黑色矣此小玺之真伪不可知而又云秦得楚卞和璧命篆玉人孙夀刻之即国玺则不问而知其妄矣东观记载马援上光武书言臣所假伏波将军印书伏波大文外向城皋令印皋字为白下羊丞印四下羊尉印白下人人下羊即县长吏印文不同恐天下不正者多符印所以为信所宜齐同荐晓古文字者事下大司空正郡国印章后千余年嵯峨山中得古印十余涂金驼钮文如援书此与秦小玺皆一类宋曾三异同话録王莽遣将率易单于印曰汉赐单于玺武后改玺为宝
　　填篆方填书也　书史曰填篆者周之媒氏以仲春之月判会男女则以此书表信□来及魏明帝使京兆韦仲将防定芳林苑中楼观王廙王隠皆云字间满密故云填亦曰方填书今用九叠文乃时制也其他图书用小而改体向方谓之满白皆其遗法
　　半通半章也　子法言不由其徳五两之纶半通之铜亦泰矣仲长统昌言身无半通青纶之绶注十三州志曰有秩啬夫得假半章即半通也
　　银黄谓先银印而后金也银艾谓银印艾绶也　陈钜昌曰前汉书黄金印银绶是谓银黄此非也绶无言银者按杨仆懐银黄垂三钮夸乡里盖有银印又有黄金印也张真曰吾十腰银艾银即印艾即绶亦非定指緑绶也汉印小多佩之如朱买臣见会稽太守章是也此后称金紫银青则腰带鱼袋之类
　　古以泥封检而印之曰斗检封　周礼司市注玺节章如今斗检封矣疏曰案汉法斗检封其形方上有封检其内有书则周时印章上书其物识事而已説文检书署也徐曰书函之盖也三刻其上绳缄之然后填泥题书而印之汉书金泥玉检后汉公孙瓒皂囊施检后用纸作黏黏而印之殊为省事
　　封函用泥后以为印色　舆地志汉封诏玺用武都紫泥续汉书金泥水银和金为泥也东都记曰邓训好用黎阳青泥据徐曰填以泥题书而印之后縁此以印调色封之亦曰泥晋为诏以青纸紫泥即印色也今部堂用紫粉印宝则用硃

　　通雅卷三十二
<子部,杂家类,杂考之属,通雅>
　　钦定四库全书
　　通雅卷三十三　　　　　明　方以智　撰器用【古器】
　　古器有款识谓其有窾而可识也山文叶文云雷钿窠绾绰识皆款识也　巵言曰款是隂字凹入者识是阳字挺出者此因博古图之説也博古图又云款在外识在内夏器有款有识商器无款无识识音炽智按始于尔雅鼎款足谓之鬲史封禅书汾隂巫锦掊视得鼎大异于众鼎文镂无款识注师古曰款刻也识记也説文□从□省毛氏曰从出省从土作款今作欵本象出气纡曲因以防加穴为窾而诚款因之然古通也庄子导大窾又用款启寡闻之人即窾防也司马迁实不中其声者谓之款注空也后人因此见器之形制谓之款様盖谓其有款而可识凹凸附会之説也井观琐言曰宣和博古图天子好之童蔡逢迎之几何不伪古器仰曰山文俯曰叶文因山文向上叶文垂下而立此名也云回相绾绰古铭借其义用祈绾绰后人谓其地曰钿窠或又分花纹为款篆刻为识皆因形分立之名古器谓之匫辩之者固有其道也　説文□古器也呼骨切笺曰今谓骨董即匫董之讹也九成引张子贤曰辩古器则有所谓款识腊茶色朱砂斑真青緑井口之类方为真古其制作有云纹雷纹山纹轻重雷纹垂花雷纹鳞纹细纹粟纹蝉纹黄目飞防饕餐蛟螭虬龙麟凤熊虎龟蛇鹿马象鸾防牺蜼鳬双鱼蟠虺如意圜络盘云百乳鹦耳贯耳偃耳直耳附耳挟耳兽耳虎耳兽足防足百兽三螭穟草瑞草带【若虬结之势】星带【四旁饰以星象】辅乳【钟名用以节乐者】碎乳【钟名大乳三十六外复有小乳周之】立防双防之类凡古器制度一有合此则以名之如云雷钟鹿马洗鹦耳壶之类是也如有款识则以款识名如周叔液鼎齐侯钟之类是也古器之名则有钟【大曰特中曰镈小曰编】鼎尊罍彞舟【类洗而有耳】卣【音酉又音由中尊器也有攀盖足类壶】瓶爵斗【有耳有流有足流即觜也】巵觯【之豉切酒觞也】角【类而无柱】桮敦簠【其形方】簋【类鼎而矮盖有四足】豆甗【牛偃切无底甑也】锭【徒径切又都定切】斚觚鬲【形制同鼎汉志谓空足曰鬲】鍑【才宥切玉篇云似釜而大其实类小瓮而有环】盉【戸戈切又胡卧切盛五味之器也似鼎而有盖有觜有执攀】壶【其类有四曰员曰匾曰方曰荡】盫【于含切覆盖也似洗様而腰大有足有提攀】瓿【蒲后切类壶而矮】铺【类豆铺陈荐献之义】罂【类釜】鉴【盛水器上方如斗镂底如风下设盘以盛之】匜【代支切沃盥器】盘洗盆鋗【呼切类洗玉篇云小盆也】杅磬錞铎钲【类钟而矮】铙戚镦【饰物柄者】奁鉴【即镜】节钺戈矛盾弩机表坐旂铃刀笔杖头蹲龙【宫庙乗舆之饰或云阑楯闲物】鸠车【儿戏之具】提梁龟蛇砚滴车辂托辕之属此其大槩赵希鹄洞天清録集古钟鼎彞器辩云夏尚忠商尚质周尚文其制器亦然商器质素无文周器雕细密此固一定不易之论而夏器独不然余尝见夏雕戈于铜上相嵌以金其细如发夏器大抵皆然嵗久金脱则成隂窾以其刻画者成凹也铜器入土千年纯青如铺翠其色子后稍淡午后乗隂气翠润欲滴间有土处或穿或剥并如蜗自然或有斧痕则是伪也铜器坠水千年则纯緑而莹如玉未及千年緑而不莹其处如前今人皆以此二品体轻者为古不知器大而厚者铜性未尽其重止能减三分之一或减半器小而薄者铜性为水土蒸淘亦尽至有鉏击破处并不见铜色惟翠緑彻骨或其中有一线红色如丹然尚有铜声世古则不曾入水土惟流人间色紫褐而有硃砂斑甚者其斑凸起如上等辰砂入釜以沸汤煮之良久斑愈见伪者以漆调朱为之易辩也三等古铜并无腥气惟上古新出土尚带土气久则否若伪作者热摩手心以擦之铜腥触鼻伪古铜器其法以水银杂锡末即今磨镜药是也先上在新铜器上令匀然后以酽醋调细碙砂末笔蘸匀上如腊茶面色急入新汲水满浸即成腊茶色如漆急入新水浸成漆色浸稍缓即变色矣若不入水则成纯翠色三者并以新布擦令光莹其铜腥为水银所匮并不发露然古铜声微而清新铜声浊而閧不能逃识者之见薛尚功款识法帖及广钟鼎韵宣和博古图吕大临考古图王球啸堂集古録黄睿东观余论董逌广川书跋等书皆当熟味徧参而断之以经庶可言精鉴也今宣铜罏永成宣嘉之窑器果园厰漆器宫川扇苏金扇镂版之书北源庿岕之制皆精于古
　　得董得鞛即得宝也匫董之原也　郭朝请曰唐引船歌曰得董纥那邪纥那得董邪河里船车□【即閙字见玉篇】州铜器多得董之得音丁纥反又按唐宗幸望春楼观韦坚新潭陜尉崔成甫锦半臂缺胯緑衫裼之红袹首居前船唱得宝歌胡身之注曰先是俚歌曰得体纥那邪其后得宝符于桃林成甫乃更纥体歌曰得宝歌又按计有功唐诗纪事作纥囊得体邪体音都童反则得体即得董又按太真外叙此事曰制曲曰得宝子又曰得方孔反考字书絶无字恐是鞛字乃琫之俗文因思鞛董声近观成甫因得董为得宝可知唐人方言呼宝为鞛而得董纥那之音即今骨董二字之原灵詧讨贺莫达干立黑姓骨咄则此语从外国来唐宋小纪又有骨笃犀故转为骨董而説文有匫字古器也其唐人所附乎指南引名物考言惠州有骨董羮则鹘突羮耳南齐书扶南遣那伽仙献瑠璃苏鉝二口或曰鉝即然无据或曰捞转为搜拉之声御览载林邑记苏鉝音正乃立之讹
　　古以鼎为重器本象作□　伯厚似孙详载诸名升庵抄之无所考辩元美元瑞俱未有定论兹约存其槩耳别集诸公辩难自为一目以备参考子华子黄帝采铜首山铸神鼎曹植有黄帝三鼎赞墨子夏后铸鼎四足而方説文禹铸鼎荆山之下帝王世纪在冯翊懐徳之南史记武王命南宫括史佚展九鼎宝玉威烈王二十三年九鼎震后汉郡国志雒阳东城门名鼎门九鼎所从入唐志许康佐九鼎记四卷书目陈太子中庶子卤荔撰鼎録一卷録自古鼎形象款识始于夏九鼎终于王羲之书鼎崔骃达防注蔡邕铭论曰吕尚作周太师封于齐其功铭于昆吾之鼎墨子耕篇夏后开使飞防铸于昆吾使翁难雉乙卜于白若之龟龟曰鼎成四足而方不炊而自亨不举而自藏不迁而自行乙又言兆之繇曰飨矣逢逢白云一南一北一东一西九鼎既成迁于三国鼎録太公于渭水得玉潢铸一鼎刻其文曰璜鼎外纪及説苑吕览汤时大旱翦发断爪身婴白茅祷桑林持三足鼎楚词天问縁鹄饰玉注伊尹修饰玉鼎以事汤智按此因伊尹负鼎于汤而附会此説论详别条淮南周鼎铸倕使衔其指明大巧之不可为也吕氏春秋周鼎着饕餐有首无身周鼎着防令马履之为其不阳也明堂位崇鼎贯鼎大璜封父龟天子之器也周膳夫注牢鼎九陪鼎二左传昭七年晋赐子产莒之二方鼎金石録有方鼎铭藏岐山张舜民云夏时器也服防云鼎三足则员四足则方吕氏春秋齐攻鲁求岑鼎鲁君载他鼎以□齐侯弗信史记秦武王与孟説举龙文赤鼎韩非子齐伐鲁索谗鼎鲁人以其雁□谓赝也智按此即吕览岑鼎一事他如正考父鼎郜鼎齐甲父鼎吴夀梦鼎晋刑鼎卫舒鼎见左传卫孔悝鼎铭见祭统鼎録萧何为丞相铸一鼎大如三石罋自表己功郊祀志夏六月汾隂巫锦为民祠魏雎后土营旁见地如钩状掊视得鼎迎至甘泉至中山晏温有黄云有麃过议尊宝鼎东方朔夏育为鼎官宣帝时美阳得鼎献之神爵元年为周康宝鼎立祠未央宫中明帝永平王雒山出宝鼎庐江太守献之东观记庐江献鼎诏召郑众问齐桓公之鼎在柏寝台见何书春秋左氏有鼎事几众对状除郎中郡国志汝南鲖阳注皇览曰永平中葛帔城北祝里社下于土中得铜鼎而铭曰楚武王之冢窦宪南单于遗献古鼎容五斗旁铭曰仲山甫鼎桥三鼎东鼎铭建宁二年八月丁丑延公入于玉堂前廷为司空中鼎铭曰四年延公登于玉堂前为司徒西鼎铭曰光和元年延公入崇徳前殿为太尉晋成帝咸和元年宣城春谷县山岸摧获石鼎咸康八年庐江春谷县留珪夜见光取得玉鼎元嘉十三年武昌县章山出神鼎江州刺史南谯王义宣以献二十一年新阳获古鼎有书四十二字雍州刺史萧思话以献泰昭五年南昌获古铜鼎容斛七斗王景文以献七年义阳获铜鼎吴赤乌宝鼎出临平湖又出东部县南齐永明二年丹水上下得古鼎一枚唐贞观二十二年水获古鼎开元十三年万年人王庆筑垣获宝鼎五献之二十一年眉州献宝鼎县本汾隂开元十年获宝鼎更名册府元龟云获古铜鼎二其大者容一斗咸平三年干州献古铜鼎句中正与杜镐详其文曰维六月初吉史信父作鬵甗期万年子子孙孙永宝用宋祥符五年南康军献古鼎皇祐五年铸鼎十有二员丘用五宗庙七又作鸾刀命阮逸胡瑗铸刘敞为新律钟鼎鸾刀铭崇宁三年以魏汉津言铸鼎中曰帝鼐八方曰苍彤晶宝魁阜牡风上为鼐铭帝鼐曰隆鼐八鼎曰育明藏正健顺龢洁宣和元年安州得商六鼎上之大观三年以铸鼎之地作宝成宫宝箓宫神霄殿遂为十八鼎博古图厯代之鼎形制不一有腹着饕餐而间以雷纹者父乙鼎之类是也有链色如金着饰简美者辛鼎癸鼎之类是也有縁饰旋花竒古可爱者象形鼎横戈父癸鼎之类是也有密布花云或作云雷迅疾之状者晋姜鼎云雷鼎之类是也有隠起饕餐间以云雷或作细乳者亚虎父丁鼎文王鼎王伯鼎之类是也或如孟鼎之侈口中鼎之无文伯硕史頙鼎之至大金银错鼒之絶小或自方如簠或分底如鬲或设盖如敦曰崇曰贯则名其国也曰谗曰刑则着其事也曰牢曰陪则设之异也曰神曰宝则重之极也智以谗与馋通或作岑可知其借矣宣徳铜炉最贵滤十二次镕于钢格滴格下者铸炉余作他器初仿宋烧斑已用防茶本色或栗笳棠梨褐而末以淡胜其款皆备以乳足防鱼耳为雅色若藏经纸而橘皮发光畜火愈妙彩烂善变不似青緑鼎之安银胆也真适用之神品哉
　　□手举酋也　周礼疏尊同是酒器盛鬯者为彞盛酒者为尊尧衢尊虞泰尊夏山罍殷着尊周牺尊着无足之尊也周有六尊六彞夏琖殷斚周爵夏鸡夷龙勺殷疏勺周黄目蒲勺夏樽周又有兕觥大尊山尊大罍瓢赍修概散瓢赍甘瓠割去抵以齐为尊修概散皆漆尊也诗称金罍束晳引周公流水泛酒逸诗羽觞随波鲁有四代尊博古图有父乙祖乙祖丙父戊祖己巳举爵商觚十六商觯三周乙举尊觯谓之举也牺象尊全作牺牛形而开背为尊郑阮之谬灼然矣鳬尊瓢尊防龙尊牺首罍素牺罍象首罍周斚一十五又有着尊壶尊龙凤方樽盖商器也汉桂尊秦尊梁孝王有□【即罍】尊髙纪奉玉巵古作觝师古曰觝饮酒员器也博古图有汉建光巵铭曰建光中室有四又汉牺首杯瓠斗螭首巵云雷巵蝉纹巵又有汉虎斚髙克尊铭师艅尊铭穆卣铭曰是宝尊彞子象之子洪作旅卣王锡賔朋用作毋乙彞梁刘之遴献古器四种于东宫其一镂铜鸱夷二铭曰建平二年造二金银错镂古樽二铭曰秦容城侯适楚之嵗造与元封龟兹澡灌初平澡盘为四智按龟兹岂知汉此器之伪明矣齐刘悛于司州得古礼器铜罍瓶豳山铜罍樽铜定钟各二献之汉有岐山铜器章帝章和中出河内悛勔之子非真长也倅樽副尊也犹之从彞也　韩诗外晋平公使范昭观齐昭愿得齐君之倅樽以为夀晏子曰撤去樽孔子曰不出俎豆之间折冲千里智按周礼以倅为副此云倅樽必副尊以盛酒也文王方鼎单鼎作尊彞又曰作从彞何也尊宗彞也从去声即陪鼎之意乃副尊也罍为大尊兽尊大尊也　凡上尊曰彞中尊曰卣下尊曰壶彦逺曰传曰彞卣罍器也观上中尊则罍为大尊可知其制皆云回后因以名瓮而壶亦称尊壶昆吾圜器也古廷设罍泌水戴延西征记太极殿有大铜樽容三十斛石虎正会有白龙樽作金龙于东箱樽受龙口受五十斛晋元会设白兽樽杜举遗式也唐回纥贞观二十一年陈十部乐设髙坫置朱提瓶其上潜泉浮酒自左门通坫注之瓶转受百斛镣盎回纥数千人饮毕尚不能半朱提音殊时诸葛书曰汉嘉金朱提银唐之曲州今叙州府城西有朱提山唐有鹤尊背上注酒则一足倚宋有百宝酒船大抵唐宋皆仿三代铸尊罍巵卣之类入博古图皆三代也白兽樽即白虎尊唐讳虎作武或作兽
　　鼎爵卣觯可名举者杜举之类也　李公麟得古爵于夀阳紫金山腹有二字曰己举王玠获古爵于洛下有二字曰丁举广川跋周举鼎曰己爵为举丁卣为举此鼎亦名举凡可举以进皆曰举杜篑谓之杜举是也新平张氏得癸举人以为觚乃觝也
　　防餗鼎糁鼎也　宋鼎铭曰宋公防作餗鼎又宋夫人鼎铭曰宋君夫人之餗鼎又有叔防鼎广川曰竹书有宋景公防而史为头曼孙炎以防为头曼合声今考班固汉书犹有兠防亦着其声如此古有左鼎陪鼎特鼎曰糁谓之餗又曰笋之为菜餗也则餗鼎糁有菜之鼎也东观余论以师春内有宋公名防可为此鼎之证而陆文裕又疑防女为一字不必矣
　　觞豆实酒之器　武王于觞豆为铭大戴礼践阼篇言受师尚父丹书之戒而铭几席诸类也觞豆之铭曰食自杖食自杖戒之防防则逃防居夭反注卢氏曰无求醉饱自杖而已考工记以瓦为豆醢人四豆为木齐晏子言四升为豆以金为之公羊田狩一曰干豆注祭器为状如镫干言以撩薧实豆也晏子所言则量器矣古器之遗者如祖癸豆姬寏毋豆皆铜豆也瓬豆实三而成觳则亦可量也按觞豆固与祭祀之楬豆玉豆有分盖尝用以饮食者非但盛干物也唐六典光禄式言簠簋居前各四登钘次之各六笾豆为后簠簋大居前笾豆小居后也一升曰爵五升曰散簋实一觳孔颖达曰笾如豆者皆面径尺柄尺亦依汉制知之其实皆容四升説文觯受四升郑曰受三升者是孔氏曰觥受五升或七升梓人为饮器勺一升爵一升觚三升爵以献而酬以觚一献而三酬则一豆矣食一豆肉饮一豆酒中人之食也康成曰觚当作觯彦逺引作觗智按古豆与斗通巵觗觯一声后乃分用
　　有跗曰镫无跗曰锭　镫都藤切锭徒径切其形若杆而中施釭有跗者曰镫无跗者曰锭谓下施足也尔雅瓦豆谓之豆注即髙镫也欧阳集古録林华宫行镫楚辞兰膏明烛华镫错注镫锭也徐曰锭中置烛故谓之镫今作灯登以肉加又与□异説文曰□礼器也读若镫公食大夫礼大□湆不和实于镫宰右执镫左执盖记曰夫人荐豆执校执醴授之执镫康成曰镫豆下跗也授醴之人授夫人以豆则执镫按郑非是夫人荐豆当错于筵前执醴则当授尸故豆则执校醴则执镫岂一豆而执校复执镫乎酌醴用觯镫或为觯之跗名乎盖登为豆之深者故可以盛湆注膏油其中则可以然照加锭者所以插烛也今人又谓倾银曰锭陆孙收入径韵博古图有锭铭曰王氏铜虹烛锭字画与汉五凤鑪相类楚词之所谓县火即宋以来之提镫也王保定摭言曰胡钲与裴庆会犯分者击以铁跻铁跻灯台也韩愈短檠歌则呼灯台为檠今以置烛为锭烛头曰烛即管子右手执即尹知章读即为精谓烬也诗纪注引作杜阳杂编以烛为脂炬徳山吹灭纸烛乃今纸撚也
　　尔雅虽以木瓦分豆登然有铜者执校则豆之跗也执镫则醴觯之跗也　广川曰房中之羞主妇右之则有羞豆加豆有镫有校故醴曰夫人荐豆执校执醴授之执镫则执豆之跗也此彦逺据康成説也智按校镫不当重言镫乃醴觯之承者解见上文矣细推古书镫镦皆谓其敦然在下者转音别字读镦为对耳又推脚转去声为校则执校即脚也京山引南史王亮亮父讳猷晋陵令沈瓒好犯亮讳向亮作无骹尊旁犬为犬旁无骹尊骹即脚也谓猷字尊旁犬也説文□以别□郑吴作□马镫当从□去声则以灯别之
　　楬豆木柄朴豆也又为敔名曰楬橥者表识也　记曰鞉鼓椌楬郑曰柷敔也椌苦工苦江二切楬苦瞎切説文曰楬桀也引春秋楬而书之孙氏其谒切尹子心注楬着姓名是也明堂位夏楬豆商玉豆周献豆注楬无异物之饰也方氏曰楬豆以木为柄若蜡氏之楬而已玉豆于楬之上又饰之以玉献豆若周官再献之献是夏豆可谓朴矣唐褚遂良言禹雕其俎谏者十余不止何邪鲁祀周公用玉豆雕篹注玉豆即殷玉豆雕篹将兼用夏制邪韩非子曰禹作祭器墨染其外而朱画其内楬豆亦未必无饰也蜡氏置楬注引今时楬橥职金楬而玺之郑司农曰今时之书有所表识谓之楬橥孔颖达疏即今之版所谓以木为柄柄即豆之下承豆之茎跌也上加漆画理亦宜之或曰敔即楬楬有虎形背如鳞次其画虎斑与乳篆乎是未可知矣三尺桑之毕非毕翳之毕也　毕以载牲博三寸长八寸柄长二尺四寸丹漆两头见三礼图引诗云有捄天毕载施之行礼曰毕用桑长三尺刋其柄末毕所以助主人者月令曰罔罗毕翳注云罗小而柄长谓之毕大东云毕所以掩兔象毕宿为之混引非也卤簿有□罼
　　防盖防盂也　广川跋王子吴防云潞国文公所得铭曰王子吴择其吉金自作防书家考古无此字而见三苍知为鼎也而又款为享器智按诸书并无字金石韵府亦无防殆即盂字乎董又云宝和钟铭与季姜防盂及石鼓皆以甘为其既有季姜防盂则此防即饮盂是一证也篆书各国之书自取茂美如则可从则亦可从亦可从□也
　　觚与觝同觝即觯也以圜与棱分不必斤斤论大小也彦逺得亶甲城觚以为觯又得李氏觚无坛宇防隅
　　郑谓梓人之觚字当为觝觝与觯同制礼器制度曰觚大二升觯大三升馈食礼主人洗爵献长兄弟于阼阶上长兄弟洗觚为加爵则觚倍于爵其当二升古人之论尽如此余是以知梓人之书误也智按韩婴谓一升曰爵二升曰觚三升曰觯四升曰散注疏或曰五升曰散亦揣摩分大概耳古者权量三不当今之一彦逺未必即确古器亦时有增减列国自造岂尽准考工如今人造酒器洗器盛器但分大小其细微宁可拘乎今有飞防出口之瓶亦谓花觚虽非其物乃其遗称也伯厚曰古巵亦作觝是古巵觝觯皆通而后分之浅者为巵深者为觯耳有棱者曰觚无棱者曰觯觯常有最青緑花纹者不能容今之一升则不能容古之三升明矣觚本以觚棱名急就竒觚谓其一棱之面可书则以棱辨酒巵何疑
　　瑚琏一作瑚梿胡辇　论语载夏曰瑚商曰琏而明堂位言夏后四琏殷六瑚説文瑚梿也里典切笺引汉韩勅修孔庙礼器碑有胡辇器用句按此乃簋之类或以木为之因其实故又从玉徐铉必以琏为俗非也桮有足曰嶡桮有槃曰案　周礼掌次王大旅上帝则张氊案【乌旰切】设皇邸祭祀朝觐会同师田皆设案康成曰以氊为牀也六书故亦曰榻类此岂牀榻乎在今为香案之案以氊饰之古无此则是几耳与纯席之类比若以几为牀后人自汉晋来俱以所坐之椅为牀如元凯连榻江斆移牀何与于几邪案又为盌案之案史游槃案并列孟光举案齐眉正谓盌案周礼玉人案十有二寸亦非几席也文选注汉春秋淮隂侯曰汉王赐臣玉案之食万石君对案不食案正与棜禁之类相同若今台上作小几数寸者上以承炉盒诸物举案者如举酒巵者并舟而举也舟今之酒衣杯之盘也朱博不好酒色案上三桮升庵直以案为椀恐尚微别鲁用梡嶡梡虞俎也珠盘玉敦敦音对槃类汉礼有瓒盘大五升口径八寸下有槃口径一尺其遗也盐铁文桮画案方言案陈楚宋魏谓之杯秦晋曰盌赵魏曰椷或曰盏大者谓之閜吴越间曰齐若平原以东或谓之桮小桮曰防音感元美有意驳升庵至曰孟光能石臼而况案乎则更可笑矣何燕泉曰举案当读如盌升庵取之元美何不并讥燕泉邪
　　洞案氊案之遗也　宋祁笔记正仗设洞案于两螭间修注官夹案立盖通朱漆为案曰洞案唐郑谷用之当音平声
　　小瓯曰防即卣也　説文防于救切或作按即博古图之卣卣之中尊也吴慎之作酉古人不知茶瓯之称所谓瓯小盆盎之类也
　　匋即窑柴汝官哥定固不若永宣成嘉之尽善也　宋人言河南土中有羽觞无色泽者舜之陶也此或是秦汉物耳元美云柴窑柴世宗进御未也宋叶寘垣斋笔衡曰秘色窑器世言吴越王钱镠烧陆龟诗九秋风露越窑开夺得千峰翠色来乃知唐世已有非始于钱镠宋朝以定州白磁器有芒遂命汝州造青窑器故河北唐邓耀州悉有之汝窑为魁江南则处州龙泉县窑质麤厚政和间京师自置官窑中兴渡江邵成章提举袭故京遗制置内窑号邵局澄泥为范为世所珍后别立新窑大不侔矣余如乌泥余杭续窑皆非官窑比陆文裕曰哥窑浅白断文号百碎宋时有章生一生二兄弟皆处州人主龙泉之琉田窑生二所陶青器纯粹如美玉为世所贵即官窑之类生一所陶者色淡故名哥窑正类董窑其曰均州有五色即汝窑一类也窑变则时有之报国寺观音窑变也今假哥窑碎文不能铁足铁足则不能声仿定曰象窑有蟹爪纹色白者亦非龙泉不能得其淡色淡则无声格古録霍器出霍州元朝金匠彭君宝效古定制折腰様故又曰彭窑髙丽窑则似龙泉古饶器有枢府字者毛口者低于定大食窑则以铜作身用药烧成五色与拂郎嵌相似今发蓝或曰佛菻能为之广语呼林为郎永乐窑质贵厚成化窑质贵薄或淡青或烧宝石为防色宣徳有散青者苏勃泥青也嘉靖时有填白坛琖约宣嘉万回青以重色贵古于宋于四罗六罗则景徳呼瓯碟式也官窑土骨坯干经年重用车碾薄上泑干数次出火泑漏者碾去上泑更烧之故汁水莹厚如堆脂其纹鸡橘质料腻实不易茅蔑也磨弄嵗深火色退浄果然妙于前代镳鑪见于广雅其文见于弡医　刘原父弡仲医铭有鏖鑪盛□米具□诸字广雅有镳鑪刘与欧阳公以弡为张字黄长睿曰弡音其勿反□与饱同音嚼按其勿之音亦不必是黄亦据字书音耳考唐韵入声无弡字巨从工而似□□即匡犹与张近古长亦作□□或其变体永叔原父似为近之升庵作弡中□吴协三代鼎器録则竟作张仲□董逌曰上方张簋独无旅簠大观元中荆仲冯以其藏古器上之其曰弡仲医本当作其文□中作□则与簠同原父又言弡仲是匧弡之忍切此又一説也智按即冢宋人所改□乃□今刻广川书跋讹作□耳
　　锉今之□也　【鲁戈切】□【昨禾切】釜也土鍪【抱切】也顔师古曰鍪小釜今所谓锅亦谓之镞秦名曰即锅字方言北燕洌水之间谓之錪【音】陈楚之间曰锜或曰镂吴之间曰鬲【音厯】汉云多赍铺鍑铺古釜字此不音釜正谓锉矮锅也亦谓之烙锅烙饼之锅也类篇曰锅器也至今烙饼平锅呼为【音鏖】
　　有足曰锜无足曰釜鬵今之鼎锅也　锜亦作防【鱼绮切】釜亦作鬴【奉甫切】镬类也诗维锜及釜毛氏曰有足曰锜无足曰釜齐四升为豆四豆为区四区为釜釜之实凡六斗四升按鬴本享器加耳与臂为量尔雅甑谓之鬵【才林切】鬵鉹【昌氏切】也烹鱼诗注釜属许氏曰大釜也一曰鼎大上小下若甑曰鬵古文作□按此今南楚黔粤之鼎锅也
　　敧器侑巵也　文子守弱篇三皇五帝有观戒之器命曰侑巵注敧【于离切】器也荀子宥坐篇孔子观鲁桓公庙有敧器问守庙者曰此宥坐之器子重黎篇或问持满曰防敧注敧器也唐文粹李徳裕作敧器赋许敬宗韦肇亦有赋隋志小説部鲁史敧器图一卷刘徽注器准图三卷后魏志信都芳撰安丰王延明所集乐説并诸器物准图二十余事而注之文选注曹大家有敧器颂杜预传周庙敧器至汉东京犹在御坐汉未丧乱不存形制遂絶预创意造成武帝嘉叹南齐永明中竟陵王子良好古祖冲之造敧器献之后汉安丰王延明使祖暅之作敧器漏刻铭后周文帝大统四年宣光清徽殿初成薛憕之颂又造二敧器一为二仙人共持一鉢同处一盘一仙人持金瓶倾水灌山而注乎器形似觥而方满则平溢则倾憕各为颂隋艺术耿询有巧思进敧器炀帝善之曹王皋常自创意为敧器以髹木上出五觚淳化中学士苏易简内直尝以水试敧器即召问之曰此江南徐所作
　　盉镬声转盖小镬也　説文盉【戸戈切】调味器玉篇以盉为味陆法言以盉为调五味镬董逌曰伯王防子作宝盉据广韵调五味镬今以镬为鑴而以鑴为瓽瓽为盆之大者孙强以盉为大镬而镬大鼎也刘臻吕忱以鑴为大钟据少牢馈食礼曰羮定雝人陈鼎五三鼎在羊镬之西二鼎在豕镬之西而礼经改盉为镬则失其制久矣按实鼎曰实俎曰载有前体后体体荐体解各异盉盉别一鼎盉中肉熟各升于鼎故取于盉以实鼎取于鼎以实俎然后以飨食以荐熟礼之成也盖盉与镬一声之转后又有大镬则盉为小镬明矣
　　互□即亚仓　董彦逺曰田仲方得铜亚鎗识曰互□余知为亚仓汉制东宫给铜龙头鎗是也智按説文有古器也而□为奇字仓南史子良贻何子晳徐景山酒鎗
　　鋗鉇温器也　鋗【火反】鉇即匜黄氏曰鋗铜铫【音遥】也説文鋗小盆也博古图有梁山鋗元康元年造鉇有柄可以注水广韵杯匜似桸【音移】以注水铫烧器也説文铫温器也世本曰倕作铫今世俗之扱灰者亦有火之音曰锨亦以铜为之其烧器曰铫者音近吊
　　钴防即钴鉧也　钴【音古】防【音莽】温器也按防即鉧字钶一作锕钴防也李时珍曰铜钴鉧一作钴防即熨斗也升庵引王莽威斗则絶非熨斗后亦出世变为古物永州有钴鉧潭以形似之
　　金鉔香毬也　西京杂记曰长安巧工丁缓作被中香罏环转而罏体常平字彚以为金鉔丁缓所作引相如美人赋金鉔薰香黄伯思跋钱镇州回文曰宝子不知何物乃迦叶之香罏也但圜若重规其丁缓被中之制乎【缓或讹绥】智按干禄书帀正迊俗且无匝字郑注周礼五就五帀也始自北史绕七匝唐志循牲一匝杜诗马头金匼匝方用之金刘迎诗绣鞯金匼匝貂袖紫茸故知鉔为后加
　　华錜小钗也　王粲七释云杂华錜【音捻】之葳防孔炜七引云紫錜承鬓而聘辉孙愐收入叶韵韵会删之以金银镂铜铁曰鋄　张衡赋金鋄【音减】银镂谓铁质金文饰马辔也马融广成颂金鋄银镶今俗以鞍辔什物曰鋄银事件细者曰丝鋄片者曰片鋄鋄一作后汉志金鍐方讫升庵以鍐作鋄宋志百官鞍勒金涂银装牡丹枝具雉子白鞯陷银镫所谓陷银即今之鋄银也元志作简银弱侯作防银
</div>
    <div class="pagination">
<a href="通雅_page24.html">上一页</a><span>...</span><a href="通雅_page20.html">20</a><a href="通雅_page21.html">21</a><a href="通雅_page22.html">22</a><a href="通雅_page23.html">23</a><a href="通雅_page24.html">24</a><span class="current-page">25</span><a href="通雅_page26.html">26</a><a href="通雅_page27.html">27</a><a href="通雅_page28.html">28</a><a href="通雅_page29.html">29</a><a href="通雅_page30.html">30</a><span>...</span><a href="通雅_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
