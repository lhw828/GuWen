<!DOCTYPE html>
<html>
<head>
    <meta charset="UTF-8">
    <title>仕学规范 - 第 20 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仕学规范 - 第 20 页/共 28 页</h1>
    <div class="content">　　蔡君谟知开封府事日不下数千每有日限事■〈扌东〉三两件记之至其日问人不测如神

　　杨中立云范文正有言作官公罪不可无私罪不可有林述中云范尧夫有言公事胆大私事胆小又言一部律中四字可尽所谓罪疑惟轻

　　神庙时监司李及登对上问麦价不知对曰臣于职事非不尽心偶不知麦价他日择按察上问向时不知麦价者为谁宰执请其故上曰朕欲知四方利病须忠信人如麦价有甚撰一个不得

　　张横渠与其叔安仁令书云弊政之后谅烦整葺寛而不弛猛而不残待寄居游士以礼而不与之交私一切守法于人情从容此亦吾叔所能办

　　范尧夫尝谓人作贵官只将如奉使借官看便无事

　　李若谷敎一初官云勤谨和缓其人云勤谨和已闻命矣缓字未谕李云甚事不因忙后错了【已上出晁氏客语】

　　左丞王和甫尹京日市有匿名书诬告一冨家有逆谋都城稍恐和甫不以为然不数日果有旨根治和甫搜验冨家无迹因询其怨耦答以数日前有鬻状人马生尝有所贷弗与颇积怨言和甫乃密以他事绾马生至对款即取谤书字校之略无少异因而讯鞫其事果马生所作

　　朝请郎侯临昔为东阳令有治声忽他邑民因分财私寄附于姻家輙为所匿累经讼而弗直乃求理于侯侯曰吾与汝异封法难以治止令具物之名件而去后半年县获强盗侯因纵盗妄通所寄物于姻家及捕至狱泣诉盗所通金帛皆亲所寄侯即追向日求理之民证验识认还之

　　朝散大夫钱龢往年宰秀州嘉兴有村叟告牛为盗所杀钱曰若亟归勿言报吾但密召同村解之遍以其肉馈所知或有怨仇即倍与叟如其言翌日果有人怀肉以告叟私屠牛者钱得而治乃告肉者所杀【已上出和氏谈选】

　　韩庄敏公一日侍立神宗云闻杭州杨梅甚佳卿曽食否公云旧亦曽食然中国甘珍亦自不少逺方之物一有供奉便成劳弊如汉唐荔枝是也神宗云诚然

　　公临藩政事详尽官属人人得尽其所长毎议事使逐人各道所见公然后参酌从长施行如有未尽更为条陈属官多云乞相公台旨公曰某指挥不难恐有差误诸公不肯言致误施行不若先尽诸公所见然后某参酌也【并出韩庄敏公遗事】

　　或问为政如何谢子曰吾为县立信以示之始时事烦吾信既立今则简矣凡事皆与之议而处其方只如理债则先约之息不得过本不及本则计日月偿之又为之期期至而不还治其罪息过本则不理凡胥吏禀吾约束者中为之约而言不再期既至而事未集治其罪不复縦凡此皆所以示吾信又问处事何以得其要谢曰试举一端只如缴引勾到人便令于引上三项开说某人是陈状某人是被论某人是证见实时便见得事因问当不用便看元词

　　万事真实有命人力计较不得吾平生未尝干人在书局亦不谒执政或劝之吾对曰他安能陶铸我自有命在若信不及风吹草动便生恐惧忧喜枉做却闲工夫枉用却闲心力信得命及便养得气不折挫【已上出上蔡语録】

　　或问台諌官如何作曰剥之彖曰不利有攸往小人长也顺而止之观象也君子尚消息盈虗天行也夫君子之于小人方其进也不可以骤去观剥之象斯可见矣剥坤下而艮上坤顺也艮止也此天理之不可易者也顺而止之其渐而非暴之谓乎阴阳之气消息盈虚必以其渐君子所尚盖在于此

　　因言人君喻台谏言事若事当言可以言否曰英宗朝傅钦之奏札子上不从因曰台谏有合理会事却不理会钦之曰不知方今合理会者是何事上曰何不言蔡襄钦之云若襄有罪陛下何不自朝廷意正典刑责之安用臣等言上曰欲使台谏言其罪以公议出之钦之云若付之公议臣但见蔡襄办山陵事有功不见其罪臣身为谏官使臣受旨言事臣不敢

　　为政要得厉威严使事事齐整甚易但失于不寛便不是古人作处孔子言居上不寛吾何以观之哉又曰寛则得众若使寛非常道圣人不只如此说了今人只要亊事如意故觉见寛政闷人不知权柄在手不是使性气处何尝见百姓不畏官人但见官人多虐百姓耳然寛亦须有制始得若百事不管唯务寛大则胥吏舞文弄法不成官府须要权常在已操纵予夺捴不由人尽寛不妨伯淳作县常于坐右书视民如伤四字云某毎日常有愧于此观其用心应是不错决挞了人古人于民若保赤子为其无知也常以无知恕之则虽有可怒之事亦无所施其怒无知则固不察利害所在敎之趣利避害全在保者今赤子若无人保则虽有坑穽在前蹈之而不知故凡事疑有后害而民所见未到者当与他做主始得州县近令劝诱冨民买盐劝诱即须有买者但异时令百姓买盐其初亦令劝诱百姓名一入官以后便不可脱为民父母岂可暂时罔之使之终身受其害

　　徐师川归洪州欲不复来先生问之曰公免得仕宦否若端的有以自赡不必复来固好第亦须着仕宦如何师川曰亦以免仕宦未得曰如此则当复来供职仕宦处处一般既免未得须复为他官逃此之彼彼亦冝有不安处是无地可以自容也师川曰来此复为人所罗织陷于祸柰何曰顾吾所自为者如何耳茍自为者皆合道理而无愧然而不能免者命也不以道理为可慿依而徒惧其不免则无义无命矣师川曰极是亦待来此若做不得去之未为晚又言人只为不知命故纔有些事便自劳攘若知得彻便于事无不安孔子曰天生徳于予桓魋其如予何固尝解云使孔子不免于桓魋之难是亦天也桓魋其如何哉盖圣人知命如此夫冨贵死生人无与焉何尤人之有孟子分明为臧仓所毁不遇鲁侯而以为不遇非臧仓之力盖知命也

　　程正叔云古之学者四十而仕未仕以前二十余年得尽力于学问无他管也故人之成材可用今之士十四五以上便学缀文觅官岂常有意为己之学夫以不学之人一旦授之官而使之事君长民治事冝其效不如古也故今之在仕路者人物多凡下不足道以此【已上出龟山语録】

　　仕学规范卷二十五

　　●钦定四库全书

　　仕学规范卷二十六

　　（宋）张镃 撰

　　○莅官

　　邵晔知广州凿内河以泊舟楫不为■〈风贝〉风所害相次陈世卿代之奏乞免本州岛计口买盐之害五羊之民始有温衣饱食广人歌曰邵父陈母除我二苦【出玉壶清话】

　　伯温初入仕程侍讲曰凡作官虽所部公吏有罪亦当立案而后决或出于怒比具案怒亦散不至仓卒伤人每决人有未经杖责者冝谨之恐其或有所立也伯温终身行之

　　枢宻张公楶谓余曰某初官入川妻子乗驴某自控儿女尚幼共一驴駄之近时初官非车马仆从数十不能行可叹也前辈勤俭不自侈大盖如此因録之

　　元佑初哲宗幼冲起文潞公以平章军国重事召程頥正叔为崇政殿说书正叔以师道自居每侍上讲色甚庄继以讽谏上畏之潞公对上恭甚进士唱名侍立终日上屡曰太师少休公顿首谢立不去时公年九十矣或为正叔曰君之倨视潞公恭议者为未尽正叔曰潞公三朝大臣事幼主不得不恭吾以布衣为上师傅其敢不自重吾与潞公所以不同也识者服其言

　　熈宁三年四月朝廷初行新法所遣使者皆新进少年遇事风生天下骚然州县始不可为矣康节先生闲居林下门生故旧仕宦四方者皆欲投劾而归以书问康节先生康节先生答曰正贤者所当尽力之时新法固严能寛一分则民受一分之赐矣投劾而去何益【已上出邵氏闻见録】

　　范忠宣公语江民表作小官时便作取宰相时事舜居歴山及得天下若固有之者养之素也【出歩里客谈】

　　人有语及为政者和靖曰子张问政子曰居之无倦倦最害事若能无倦推而行之为尉为邑为郡以至为宰相皆可了若倦即虽居家至小事也不能了【出涪陵记善録】

　　士大夫若止一官之廪禄计则不知其为素飡请以驱役之卒奉承之吏供帐居处详陈悉筭则凛然如履氷岌然如临渊有媿于方寸者多矣若于奉公治民之道不加思则窃人之财不足为盗矣【出省心杂言】

　　叶石林云余在许昌岁适大水灾伤京西尤甚殍自邓唐入吾境不可胜计令尽常平所储奏乞越常制赈之几十余万人稍能全活惟遗弃小儿无由皆得育之一日询左右曰人之无子者何不收以自畜乎曰人固愿得之但患既长或来岁丰稔父母来识认尔余为阅法则凡因灾伤弃遗小儿不得复取乃知为此法者亦仁人也夫彼既弃而不有则父母之恩絶若人不收之其谁与活乎遂作空劵数千具载本法印给内外厢界保伍凡得儿者但白明所从来书于劵付之略为籍记使以时上其数给多者赏且分常平余粟贫者量授以为资事定按籍给劵凡三千八百人皆夺之沟壑置之襁褓此虽细事不足道然每以告临民者恐缓急不知有此法或不能出此术也

　　富韩公为枢密副使坐石守道谤自河北宣谕使还道除知郓州徙青州谗者不已人皆为公危惧会河北大水流民转徙东下者六七十万人公皆招纳之劝民出粟自区画散处境内屋庐饮食医药纎悉无不备从者如归市有劝公非所以处疑弭谤祸且不测公傲然弗顾曰吾岂以一身易此六七十万人之命哉卒行之愈力明年二土大熟始皆襁负而归则公所全活也于是虽谗公者亦莫不畏服知不可挠而疑亦因是浸释公在政府不久而青州适当此疑每见其与一所厚书云在青州二年偶能全活得数万人胜二十四考中书令逺矣张侍郎舜民常刻之石余旧有其模本今亡之不复见也【并出石林避暑録】

　　呉龙图中复性谨约详于吏治自潭州通判代还孙文懿公为中丞闻其名初不知识即荐为监察御史里行或问文懿何以不相识而荐之文懿笑曰昔人耻为呈身御史吾岂荐识面台官耶当时服其公

　　真宗幸澶渊丁晋公以郓齐濮安抚使知郓州虏既入塞河北居人惊奔渡河欲避于京东者日数千人舟人邀阻不时济丁闻之亟取狱中死囚数人以为舟人悉斩于河上于是晓夕并渡不三日皆尽既渡复择民之少壮者分画地分各执旗帜鸣金皷河上夜则传更点申号令连数百里虏人莫测讫师退境内晏然【并出石林燕语】

　　王尚书敏仲毎事必为人求方便之道如河朔旧日北使经由州郡每北使将至于民间假贷供帐之具至烦扰敏仲奉使即言之朝乞令河朔人使经由处皆支官钱置什物储之别库専待人使自此河朔无复假贷之扰矣王公临事每如此也

　　吕荥阳公语人云自少官守处未尝干人举荐以为后生之戒仲父舜从守官会稽人或讥其不求知者仲父对词甚好云勤于职事其它不敢不谨乃所以求知也

　　当官之法唯有三事曰清曰谨曰勤知此三者则知所以持身矣知此三者可以保禄位可以逺耻辱可以得上之知可以得下之援然世之仕者临财当事不能自克常自以为不必败持不必败之意则无所不为矣然事常至于败而不能自已故设心处事戒之在初不可不察借使役用权智百端补治幸而得免所损已多不若初不为之为愈也司马子微坐忘论云与其巧持于末孰若拙戒于初此天下之要言当官处事之大法用力简而见功多无如此言者人能思之岂复有悔吝耶

　　事君如事亲事官长如事兄与同僚如家人待群吏如奴仆爱百姓如妻子处官事如家事然后为能尽吾之心如有毫末不至皆吾心有所未尽也故事亲孝故忠可移于君事兄弟故顺可移于长居家理故治可移于官岂有二理哉当官处事常思有以及人如科率之行既不能免便就其间求所以使民省力不使重为民害其益多矣不与人争者常得利多退一步者常进百步取之廉者得之常过其初约于今者必有垂报于后不可不思也惟不能少自忍者必败此实未知利害之分贤愚之别也

　　予尝为泰州狱掾颜岐夹仲以书劝予治狱次第每一事冩一幅相戒如夏月取罪人早间在西廊晚间在东廊以避日色之类又如狱中遣人勾追之类必使之毕此事不可更别遣人恐其受赂已足不肯毕事也又如监司郡守严刻过当者须平心定气与之委曲详尽使之相从而后已如未肯从再当如此详之其不聴者少矣

　　当官之法直道为先其有未可一向直前或直前反败大事者须用冯宣徽所称恵穆公秤停之说此非特小官然也为天下国家当知之【已上出吕氏童蒙训】

　　仕学规范卷二十六

　　●钦定四库全书

　　仕学规范卷二十七

　　（宋）张镃 撰

　　○莅官

　　刘器之谓予言当官处事须权轻重务合道理毋使偏重可也夫是之谓中因言元佑间尝谒见冯当世宣徽当世言熈宁初与陈旸叔吕宝臣同任枢密旸叔聦明少比遇事之来迎刄而解而吕宝臣尤善秤停事每事之来必秤停轻重令得所而后已也事经宝臣处者人情事理无不允当器之因极言秤停二字最吾辈当今所宜致力二字不可不详思熟讲也宝臣盖恵穆公也

　　黄兊刚中尝为予言顷为县尉每遇验尸虽盛暑亦必先饮少酒捉鼻亲视人命至重不可避少臭秽使人横死无所伸诉也

　　前辈尝言小人之性専务茍且明日有事今日得休且休当官者不可徇其私意忽而不治谚曰劳心不如劳力此实要言也

　　当官既自廉洁又须闗防小人如文字歴引之类皆须明白以防中伤不可不至谨不可不详知也

</div>
    <div class="pagination">
<a href="仕学规范_page19.html">上一页</a><span>...</span><a href="仕学规范_page15.html">15</a><a href="仕学规范_page16.html">16</a><a href="仕学规范_page17.html">17</a><a href="仕学规范_page18.html">18</a><a href="仕学规范_page19.html">19</a><span class="current-page">20</span><a href="仕学规范_page21.html">21</a><a href="仕学规范_page22.html">22</a><a href="仕学规范_page23.html">23</a><a href="仕学规范_page24.html">24</a><a href="仕学规范_page25.html">25</a><span>...</span><a href="仕学规范_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
