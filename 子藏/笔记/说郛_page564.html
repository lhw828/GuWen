<!DOCTYPE html>
<html>
 <head>
  <meta charset="utf-8"/>
  <title>
   说郛 - 第 564 页/共 601 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说郛 - 第 564 页/共 601 页
  </h1>
  <div class="content">
   高力士传【郭湜】
　　高力士于太宗陵寝宫见小梳箱一柞木梳一黑角箆一草根刷子一叹曰先帝首建义旗新正皇极十有余载方致升平随身服用惟留此物将欲传示孝孙永存节俭具以奏闻上至陵日山川雷隠草木风生陈千官朝见之仪具九賔宗祀之礼礼毕俯伏流涕若不自胜须臾闻鼓声四振云雾朗清万嵗之声岂惟于远近一人之孝固通于神明不可得而称也至寝宫问曰所留示朕者何在力士趋入捧跪上上跪奉肃敬如不可胜曰夜光之珍垂棘之璧将以喻此曽何足言即命史官书之典册二十三年后上忽言曰朕亲主六合二十余年两都往来甚觉劳弊欲久住闗内其可致焉三问羣臣卿士皆云江淮漕运转输极难臣等愚未知为计上甚不悦后李林甫用紫曜之谋爰兴变造牛仙客取彭果之计首建和籴数年之中甚觉寛贷上因大同殿思神念道左右无人谓高公曰朕自住闗内向欲十年俗阜人安中外无事高止黄屋吐故纳新军国之谋委以林甫卿谓如何高公顿首曰臣自二十年已后陛下频赐臣酒往往过度便染风疾言辞倒错进趋无恒十年已来不敢言事陛下不遗鄙贱言访刍荛纵欲上陈无裨圣造然所闻所见敢不竭诚且林甫用变造之谋仙客建和籴之策足堪救弊未可长行恐变正仓尽即义仓尽正义俱尽国无旬月之蓄人懐饥馑之忧和籴不停即四方之利不出公门天下之人尽无私蓄弃本逐末其远乎哉但顺动以时不逾古制征税有典自合恒规则人不告劳物无虚费军国之柄未可假人威权之声振于中外得失之议谁敢兴言伏惟陛下图之上乃言曰卿十年已来不多言事今所敷奏未防朕心乃顿首曰臣生于【缺】　之国长自升平之代一承恩渥三十余年尝愿粉骨碎身以裨化竭诚尽节上答皇慈顷缘风疾所侵遂使言辞舛谬今所尘黩不称天心合当万死顿首顿首上曰朕与卿休戚共同何须忧虑命左右曰即置酒为乐无使懐忧左右皆称万嵗从此便住内宅不接人事及开元之末天寳之初陈希烈上元之尊田同秀献寳符之瑞贵妃受宠外戚承恩罗吉张俞兴党锢之狱杨裴韦秀李受无状之诛五六年间道路以目禄山之祸自此兴焉至十年上又言曰朕年事渐高心力有限朝廷细务委以宰臣藩戎不詟付之边将自然无事日益寛闲卿谓如何高公曰比在内宅不知时议近于閤门外见诸道奏事人説云南频有丧律陛下何以御之北兵近甚精强陛下何以制之但以皇威远震圣泽傍流足以吞食鲸鲵翦灭封豕诸余纎介曽何足云臣恐久无备于不虞卒有成于滋蔓然后禁止不亦难乎上曰卿之所疾渐亦痊除今日奏陈雅符朕意近小有疑虑所以问卿卿慎勿言杜复泄露应须方便然可改张高公顿首谢曰以陛下至圣微臣至愚幸契天心不胜欣庆其后杨李争权竞相倾夺王邢不轨咸就诛夷十二年冬林甫云亡国忠作相先酬宿憾林甫被斵棺之刑宁俟后图国忠播宣淫之耻十三年秋大雨昼夜六十日陈希烈罢相韦见素持衡上因左右无人谓高公曰自天寳十年之后朕数有疑果致天【缺】虽韦陈改辙杨李殊涂终未通朕懐卿总无
　　言何以为意高公伏奏曰开元二十年已前宰臣授职不敢失坠边将承恩更相戮力自陛下威权假于宰相法令不行灾眚备于嵗时隂阳失度纵为输虑难以获安臣不敢言良有以也上久而不答十四年冬安禄山作逆起自范阳私聚甲兵假称朝贡囚李芝于真定劫光翽于太原长驱两河将吞九鼎蕞尔戎羯乗我不虞国家久致升平不修兵甲卒征乌合之众以御必死之军遂使张介然丧律于陈留封常清弃甲于汜水东京已陷西土犹宁有诏斩封高于驿前镇哥舒于闗上交锋纵镝向歴半年斩将搴旗不逾信宿兵疲师老众溃亲离国忠促哥舒之军务令速进火拔冀禄山之党更却先投烽火遍照于川原羽书交驰于道路西京于焉失守万姓及此骚然十五载六月十二日有诏移仗未央宫十三日有诏幸巴蜀至延秋门外上驻马谓高公曰卿往日之言是今日之事朕之歴数尚亦有余不须忧惧扈从至马嵬山百姓惊惶六军奋怒国忠方进咸即诛夷虢国太真一时连坐肃宗减随驾兵马复至咸阳未振军容师徒小却长驱卒乗北至朔方七日万人劝进让不获已乃即皇帝位于灵武八月尊太上皇于成都改元为至徳元年成都宣赦上皇谓高公曰我儿嗣位应天顺人改元至徳孝乎惟孝卿之与朕亦有何忧高公伏奏曰陛下躬亲庶务子育黔黎四十余年天下无事一朝两京失守万姓流亡西蜀朔方皆为警跸之地河南汉北尽为征战之塲天下之臣莫不増痛陛下谓臣曰卿之与朕复何忧哉臣未敢奉诏臣闻主忧臣辱主辱臣死死辱之义职臣之由臣不孝不忠尚存余喘亲晓谕战惧伏深初上过利州西临蜀郡往来表疏道路相望知两京有尅复之期兆人伫来苏之庆仍皇情未畅臣下多虞及出劒门到巴蜀井邑气候风云与中国而颇殊对偏方而増恨应霑扈从皆同此心赖节度使崔圆以忠恳至诚恐皇恩轸虑凡所进奉不越时宜应修殿宇不勦人力上为之悦左右皆称万嵗上曰崔圆可谓大臣欤即日拜相西南之俗无不欣然后崔相欲赴行在未测圣情上觉其忧惧谓高公曰朕观崔圆器宇冲邃理识宏通比诸宰臣无出其右若得对见必倍承恩后果如上言且蜀中风土有异中原秋热冬温昼晴夜雨事之常也及驾出劒门到巴蜀气候都变不异两京九月十九日霜风振厉朝见之时皆有寒色诏即令着袍至二十一日百官尽衣袍立朝不依旧式每奏事人来往两京动静无不尽知二年正月禄山为子庆绪所杀庆绪伪立凶谋逆计主以严庄伪敇伪书出于高尚但置酒为乐余无所图上谓高公曰皇帝久在凤翔兵威大震凶徒逆党即应殄灭高公伏奏曰逆贼背天地之恩恣豺狼之性更相鱼肉其可久乎九月皇帝在凤翔元帅广平王中书令郭子仪驱百万之熊罴吞二京之蚊蚋不逾旬月收复两都庆绪北走于邺中王师续围于城下至乾元元年庆绪为逆贼史思明所杀王师失利再陷洛阳李光弼作镇于河阳郭英乂次安于虢略上元元年为子朝义所杀至寳应元年下收洛阳朝义奔走不知所在上皇谓高公曰安史二逆贼父子相次伏诛岂非天地神明之所殛罚也髙公曰皇帝圣化变及无穷陛下仁徳福流万叶凡是凶丑自合诛夷不胜庆快之至初至徳二年十一月诏迎太上皇于西蜀十二月至凤翔被贼臣李辅国诏外随驾甲仗上皇曰临至王城何用此物悉令收付所由欲至城皇帝具仪仗出城迎候二圣相见泣涕久之倾城道俗一时忭舞便于兴庆宫安置乾元元年冬上皇幸温泉宫二十日却归因此被贼臣李辅国隂谋不轨欲令猜阻更树勲庸移仗之端莫不由此辅国趋驰未品小了纎人一承攀附之恩致位云霄之上圣上属残孽未殄苍生不安贪总军戎冀清海内不暇拣择左右屏弃回邪遂使辅国荧惑两宫至伤万姓恣行威福不惧典刑上元元年七月太上皇移仗西内安置高公窜谪巫州皆辅国之计也上皇在兴庆宫先留廏马三百匹欲移仗前一日辅国矫诏索所留马惟留十匹有司奏陈上皇谓高公曰常用辅国之谋我儿不得终孝道明早向北内及晓至北内皇帝使人起拜云两日来疹病不复亲起拜伏伏愿且留吃饭饭毕又曰伏愿且归南内行欲至夹城忽闻戞戞声上惊回顾见辅国领铁骑数百人便逼近御马辅国便持御马高公惊下争持曰纵有他变须存礼义何得惊御辅国叱曰老翁大不解事且去即斩高公从者一人高公即栊御马直至西内安置自辰及酉然后老宫婢十数人将随身衣物至一时号泣上皇止之皆辅国矫诏之所为也圣上宁得知之乎上皇谓高公曰兴庆是吾王地吾频让与皇帝皇帝仁孝不受今虽为辅国所制正惬我本懐进御人令撤肉便处分尚食明日已后不须进肉食每日上皇与高公亲看扫除庭院芟薙草木或讲经论议转变説话虽不近文律终冀悦圣情经十余日高公患疟敇于功臣阁下避疟日晩闻门外有人问称是啖庭瑶云圣人唤阿翁问曽见太上皇未曰见了高公亦不敢辞即随庭瑶至閤门外日晩见内养将一卷文书状云使看略见少多皆是罢职却被索将附奏云臣合死已久圣恩含忍容至今日所看事状并不曽闻伏愿得亲辞圣顔然后受戮死亦无恨明日有制力士潜通逆党曲附凶徒既懐枭獍之心合就鲸鲵之戮以其久侍帷幄颇效勤劳且舍殊死可除名长流巫州九月三十日至巫州随身手力不越十人所余衣粮才至数月殷忧待罪首尾三年经一年忽见本道观察第五国珍谪至夷州与第五相饮赋诗曰烟熏眼落膜瘴染面朱虞谓同病曰宰相犹如此余何以堪左右闻之皆为挥涕又于园中见荠菜土人不解吃便赋诗曰两京秤斤买五溪无人采春夏虽有殊气味应不改使拾之为羮甚美或登山临水以永终日至元年建辰月有制流人一切放还至建巳月二圣升遐今上即位改元为寳应元年六月巫州二圣遗诏到号天叩地悲不自胜制服持丧礼过常度每一号恸数回气絶昼夜无时伤感行路恨不得亲奉陵寝而使永隔幽明哀毁既深哽咽成疾七月发巫山至朗州八月病渐亟谓左右曰吾年已七十九可谓寿矣官至开府仪同可谓贵矣既贵且寿死何恨焉所恨者二圣升遐攀号不迨孤魂旅榇飘泊何依泣下霑襟视之尽血言毕以寳应元年八月十八日终于朗州开元寺之西院远近闻之莫不伤叹九月灵榇发朗州十一月至襄州有诏令复旧官爵追赠广州都督丧事行李一切官给陪葬宗陵高公所生母麦氏即隋将铁杖曽孙始与母别时年十嵗母抚其首泣曰与汝分别再见无时然汝胸上七黑子他人云必贵吾若不死得重见记取此言汝常弄吾臂上双金环吾亦留看待见汝伺之慎勿忘却即与决别向三十年后知母在泷州虽使人迎候终不敢望见及到子母并不相识母问曰与汝别时语记否胷前有黑子母曰在否即解衣视之母亦出金环示之一时号泣累日不止上闻登时召见封越国夫人便于养父母家安置十余年后卒葬东京原燕公志墓曰验七黑于子心辨双环于母臂即此事也其妻东平吕氏故岐州刺史悟之女躬行妇道有逾常礼大理司直太原郭湜曰李辅国谬承恩宠窃弄威权蔽圣聪恣行凶丑所持刑宪皆涉回邪即有敬毛裴毕之流起周代索丘之狱既无所措难以图存使天下之心自然揺矣但经推案先没家赀不死则流动逾千计黔中道此一色尤多则三故相裴冕张镐第五琦是也一大夫贺兰进明是也六中丞郑叔清畅灌韦利见皇甫鋭张万顷毛若虚是也七御史李融屈无易孙昌孙莹宋晦严锐毕曜是也三员外张渭张之绪李宣是也一左丞皇甫铣是也一郡王瑀是也一开府力士是也遗评补博卿监司舍将军列卿州牧县宰已下散在诸郡不可尽纪从至徳至寳应向二千人及承恩放还十二三矣嗟乎淫刑以逞谁得无罪湜同病者报以志之况与高公俱婴谴累每接言论敢不书绅岂谓懐辅弼之元勲当休明之圣代卒为谗佞所恶生死衔寃悲夫









　　説郛卷一百十一下
&lt;子部,杂家类,杂纂之属,说郛&gt;
　　钦定四库全书
　　説郛卷一百十二上　　　元　陶宗仪　撰緑珠传【唐乐史】
　　绿珠者姓梁白州博白县人也州则南昌郡古越地秦象郡汉合浦郡地唐武德初削平萧铣于此置南州寻改爲白州取白江爲名州境有博白山博白江盘龙洞房山双角山大华山山上有池池中有婢妾鱼绿珠生双角山下美而艶越俗以珠爲上宝生女爲珠娘生男爲珠儿绿珠之字由此而称晋石崇为交趾采访使以真珠三斛致之崇有别庐在河南金谷涧中有金水自太白源来崇即川阜制园馆绿珠能吹笛又善舞崇以明妃曲教之而自制新诗曰我本良家子将适单于庭辞别未及终前驱已抗旌仆御涕流漓辕马悲且鸣郁郁伤五内涕泣沾珠缨行行日已远遂造匃奴城延伫于穷庐加我阏【于迎切】氏【音攴】名殊类非所安虽贵非所荣父子见凌辱对之惭且惊杀身良不易黙黙以茍生茍生亦何聊积思愤且盈愿假飞鸟翼乗之以遐征飞鸿不我顾伫立以屏营昔为匣中玉今为粪上英朝华不足欢甘与秋草并传语后世人逺嫁难为情崇又制懊恼曲以赠绿珠崇之美艳者千余人择数十人籹饰一等使同侍之不相分别刻玉为倒龙佩镂金为凤凰钗结袖绕楹而舞欲有所召者不呼姓名悉听佩声视钗色佩色轻者居前钗色艳者居后以为行次而进赵王伦乱常贼类乃孙秀使人求绿珠崇方登京观临清水妇人侍侧使者以告崇出侍婢数百人以示之皆蕴兰麝而披罗绮曰在所择使者曰君侯服御丽则丽矣然受命指索绿珠不知孰是崇勃然曰吾所爱不可得也秀因是谮伦族之收兵忽至崇谓绿珠曰我今为尔获罪绿珠泣曰愿效死于君前崇固止于是坠楼而崇弃东市时人名其楼曰绿珠楼楼在步广里近狄泉在王城之东绿珠有弟子朱韩有国色善吹笛后入晋明帝宫中今白州有一水自双角山出合容州江呼为绿珠江亦犹归州有昭君滩昭君村昭君塲吴有西施谷脂粉塘盖取美人出处为名又有绿珠井在双角山下耆老传云汲此井者诞女必多美丽里闾有识者以美色无益于国以巨石填之尔后虽有产女端妍者而七窍四肢多不完具异哉山水之使然昭君村生女皆灸破其面故白居易诗曰不取往者戒恐贻来者寃至今村女面烧灼成瘢痕又以不完具而惜焉牛僧孺周秦行纪云夜宿薄太后庙见戚夫人王嫱太真妃潘淑妃各赋诗言志别有善笛女子短鬟窄衫贝貎甚美与潘氏偕来太后接坐居之令吹笛往往亦吸酒太后顾而谓曰识此否石家之绿珠也潘妃养作妹太后曰绿珠岂能无诗乎绿珠相谢作曰此日人非昔日人笛声空怨赵王伦红残钿碎花楼下金谷千年更不春太后曰牛秀才逺来今日谁人与伴绿珠曰石尉卫性严忌今有死不可及乱然事虽诡怪聊以解頥噫石崇之败虽自绿珠始亦其来有渐矣崇常刺荆州刼夺逺使臣杀客商以致巨富又遗王恺鸩鸟共为鸩毒之事有此阴谋加以美燕邀集令美人行酒客饮不尽者使黄门斩美人王丞相与大将军常共访崇丞相素不能饮辄自强至于沉醉至大将军故不饮以观其色气已斩三人君子曰福祸无门唯人所召崇心不义举动杀人乌得无报也非绿珠无以速石崇之诛非石崇无以显绿珠之名绿珠之坠楼侍儿之有贞节者也比之于古则有田六出六出者王进贤侍儿也进贤晋愍太子妃洛阳乱石勒掠进贤渡孟津欲妻之进贤骂曰我皇太子妇司徒公女汝胡羗小子敢干我乎言毕投河六出曰大既有之小亦宜然复投河中又有窈娘者武周朝乔知之宠婢也盛有姿色特善歌舞知之教读书善属文深所爱幸时武承嗣骄贵内宴酒酣迫知之将金玉赌窈娘知之不肯便使人就家强载以归知之怨悔作绿珠篇以叙其怨词曰石家金谷重新声明珠十斛买娉婷此日可怜无复比此时可爱得人情君家闺阁欲窥难尝持歌舞使人看富贵雄豪非分理骄矜势力横相干辞君去君终不忍徒劳掩面伤红粉百年难别在高楼一旦红顔为君尽知之私赂承嗣家阉奴传诗于窈娘窈娘得诗悲泣投井而死承嗣令汲出于衣中得诗鞭杀阉奴讽吏罗织之以至杀焉悲夫二子以爱姬示人掇丧身之祸所谓倒持太阿授人以柄易曰慢藏诲盗冶容诲淫其此之谓乎后诗人题歌舞妓者皆以绿珠为名庾肩吾曰兰堂上客至绮席清弦抚自作明君辞还数绿珠舞李元操云绛树揺歌扇金谷舞筵开罗袖拂归客留欢醉玉杯江总诗云绿珠含泪舞孙秀强相邀绿珠之没已数百年矣诗人尚咏之不已其故何哉盖一婢子不知书而能感主恩愤不顾身其志烈凛凛诚足使后人仰慕歌咏也至有享厚禄盗高位亡仁义之行怀反复之情暮四朝三唯利是视节操反不若一妇人岂不媿哉今为此传非徒衒美丽张祸源且欲惩戒辜恩背义之类也季伦死后十日赵王伦败左卫将军赵泉斩孙秀于中书军士赵骏剖秀心食之伦囚金墉城赐金屑酒伦慙以巾覆面曰孙秀悮我也饮金屑而卒皆夷家族南阳生曰此乃天之报怨不然何以枭夷之立见乎












　　非烟传【唐皇甫枚】
　　临淮武公业咸通中任河南府功曹参军爱妾曰非烟姓步氏容止纎丽若不胜绮罗善秦声好文笔尤工击瓯其韵与丝竹合公业甚嬖之其比隣天水赵氏第也亦衣缨之族不能斥言其子曰象秀端有文才弱冠矣时方居丧礼忽一日于南垣隙中窥见非烟神气俱丧废食忘寐乃厚赂公业之阍以情告之阍有难色复为厚利所动乃令其妻伺非烟间处具以象意言焉非烟闻之但含笑凝睇而不答门媪尽以语象象发狂心荡不知所持乃取薛涛牋题絶句曰一覩倾城貎尘心只自猜不随萧史去拟学阿兰来以所题宻缄之祈门媪达非烟烟读毕吁嗟良久谓媪曰我亦曾窥见赵郎大好才貎此生薄福不得当之盖鄙武生麤悍非良配耳乃复酧篇写于金凤牋曰绿惨双娥不自持只缘幽恨在新诗郎心应似琴心怨脉脉春情更拟谁封付门媪令遗象象启缄吟讽数四拊掌喜曰吾事谐矣又以剡溪玉叶纸赋诗以谢曰珍重佳人赠好音防牋芳翰两情深薄于蝉翼难供恨宻似蝇头未写心疑是落花迷碧洞只思轻雨洒幽襟百囘消息千囘梦裁作长謡寄绿琴诗去旬日门媪不复来象忧恐事泄或非烟追悔春夕于前庭独坐赋诗曰绿暗红藏起暝烟独将幽恨小庭前沉沉良夜与谁语星隔银河月半天明日晨起吟际而门媪来传非烟语曰勿讶旬日无信盖以防有不安因授象以连蝉锦香囊并碧苔牋诗曰无力严妆倚绣栊暗题蝉锦思难穷近来赢得伤春病栁弱花欹怯晓风象结锦囊于怀细读小简又恐烟幽思増疾乃剪乌丝阑为囘简曰春日迟迟人心悄悄自因窥觏长役梦魂虽羽驾尘襟难于防合而丹诚皎日誓以周旋况又闻乘春多感芳履违和耗冰雪之妍姿郁蕙兰之佳气忧抑之极恨不飜飞企望寛情无至憔悴莫孤短韵宁爽后期恍惚寸心书岂能尽兼持菲什聊继华篇诗曰见説伤情为见春想封蝉锦緑蛾颦叩头为报烟卿道第一风流最损人门媪既得囘简径赍诣烟阁中武生为府掾属公务繁伙或数夜一直或竟日不归是时适值生入府曹烟折书得以欵曲寻绎既而长太息曰丈夫之志女子之心情契魂交视逺如近也于是阖户垂幌为书曰下妾不幸埀髫而孤中间为媒妁所欺遂匹合于琐类每至清风朗月移玉桂以增怀秋帐冬釭泛金徽而寄恨岂期公子忽贻好音发华缄而思飞讽丽句而目断所恨洛川波隔贾午墙高聨云不及于秦台荐梦尚遥于楚岫犹望天从素神假防机一拜清光九殒无恨兼题短什用寄幽怀诗曰画檐春燕须同宿洛浦双鸳肯独飞长恨桃源诸女伴等闲花里送郎归封讫召门妪令达于象象览书及诗以烟意稍切喜不自持但静室焚香防祷以俟忽一日将夕门妪促步而至笑且拜曰赵郎愿见神仙否象惊连问之传烟语曰今夜功曹直府可谓良时妾家后庭郎君之前垣也若不渝惠好专望来仪方寸万重悉俟晤语既曛黑象乃跻梯而登烟已令重榻于下既下见烟靓妆盛服立于花下拜讫俱以喜极不能言乃相携自后门入堂中遂背釭解幌尽缱绻之意焉及晓钟初动复送象于垣下烟执象泣曰今日相遇乃前生因縁耳勿谓妾无玉洁松贞之志放荡如斯直以郎之风调不能自顾愿深鉴之象曰挹希世之貌见出人之心已誓幽庸永奉欢狎言讫象逾垣而归明日托门媪赠烟诗曰十洞三清虽路阻有心还得傍瑶台瑞香风引思深夜知是蕊宫仙驭来烟览诗防笑因复赠象诗曰相思只怕不相识相见还愁却别君愿得化为松下鹤一双飞去入行云封付门媪仍令语象曰赖妾有小小篇咏不然君作防许大才面目兹不盈旬常得一期于后庭展防密之思罄宿昔之心以为鬼神不知天人相助或景物寓目歌咏寄情来往频繁不能悉载如是者周岁无何烟数以细过挞其女奴奴阴啣之乗间尽以告公业公业曰汝慎言我当伺察之后至直日乃伪陈状请假迨夕如常入直遂潜于里门街鼓既作匍伏而归循墙至后庭见烟方倚户防吟象则据垣斜睇公业不胜其忿挺前欲擒象觉跳去业搏之得其半襦乃入召非烟诘之烟色动声战而不以实告公业愈怒防之大柱鞭楚血流但云生则相亲死亦何恨深夜公业怠而假寐烟呼其所爱女仆曰与我一杯水水至饮尽而絶公业起将复笞之已死矣乃解缚举置阁中连呼之声言烟暴疾致殒后数日窆于北邙而里巷间皆知其强死矣象因变服易名逺窜江浙间洛阳才士有崔李二生常与武掾游处崔赋诗末句云恰似传花人饮散空牀抛下最繁枝其夕梦烟谢曰妾貌虽不迨桃李而零落过之捧君佳什媿仰无巳李生诗末句云艳魄香魂如有在还应羞见坠楼人其夕梦烟防手而言曰士有百行君得全乎何至矜片言苦相诋斥当屈君于地下靣证之数日李生卒时人异焉

　　谢小娥传【唐李公佐】
　　小娥姓谢氏豫章人估客女也生八岁丧母嫁歴阳侠士段居贞居贞负气重义交游豪俊小娥父畜巨产隐名商贾间尝与段壻同舟货往来江湖时小娥年十四始及笄父及夫俱为盗所杀尽掠金帛段之弟兄谢之从侄与童仆辈数十悉沉于江小娥亦伤胸折足漂流水中为他船所获经夕而活因流转乞食至上元县依妙果寺尼净悟之室初父之死也小娥梦父谓曰杀我者车中猴门东草又数日复梦其夫谓曰杀我者禾中走一日夫小娥不自解悟常书此语广求智者辨之歴年不能得至元和八年春余罢江西从事扁舟东下淹泊建业登瓦官寺阁有僧齐物者重贤好学与余善因告余曰有孀妇名小娥者每来寺中示我十二字谜语某不能辨余遂请齐公书于纸乃凭槛昼坐凝思黙虑坐客未倦了悟其文令寺童疾召小娥既至询访其由小娥呜咽良久乃曰我父及夫皆为贼所杀迩后尝梦父告曰杀我者车中猴门东草又梦夫告曰杀我者禾中走一日夫嵗乆无人悟之余曰若然者吾审详矣杀汝父是申兰杀汝夫是申春且车中猴车字去上下各一画是申字又申属猴故曰车中猴草下有门门中有东乃兰字也又禾中走是穿田过亦是申字也一日夫者夫上更一画下有日是春字也杀汝父是申兰杀汝夫是申春足可明矣小娥恸哭再拜书申兰申春四字于衣中誓将访杀二贼以复其寃娥因问余姓氏官族埀涕而去尔后小娥便为男子服佣保于江湖间岁余至浔阳郡见竹户上有纸牓子云召佣者小娥乃应召诣门问其主乃申兰也兰引归娥心愤貌顺在兰左右甚见亲爱金帛出入之数无不委娥已二岁余竟不知娥之女人也先是谢氏之金宝锦绣衣物器具悉掠在兰家小娥毎执旧物未尝不暗泣移时兰与春宗昆弟也时春一家住大江北独树浦与兰往来宻洽兰与春同去经月多获财帛而归每留娥与兰妻蔺氏同守家室酒肉衣服给娥甚丰忽一日春携文鲤兼酒诣兰娥心叹曰李君精悟鉴皆符梦言此乃天啓其心志将就矣是夕兰与春防羣贼毕至酣饮暨诸凶既去春沉醉卧于内室兰亦露寝于庭小娥潜鏁春于内抽佩刀先断兰首呼号邻人竝至春擒于内兰死于外获賍收货数至千万初兰春有党数十暗记其名悉擒就戮时浔阳太守张公善其志行请旌表乃得免死时元和十二年夏岁也复父夫之讐毕归本里见亲属里中豪族争求聘娥誓心不嫁遂剪髪披褐访道于牛头山师事大士尼将律师娥志坚行苦霜舂雨薪不倦筋力十三年四月始受具戒于泗州开元寺竟以小娥为法号不忘本也其年夏月余始归长安途经泗濵过善义寺谒大德尼令操戒新见者数十净髪鲜帔威仪雍容列侍师之左右中有一尼问师曰此官岂非洪州李判官二十三郎者乎师曰然曰使我获报家仇得雪寃耻是判官恩德也顾余悲泣余不之识询访其由娥对曰某名小娥顷乞食孀妇也判官时为辨申兰申春二贼名字岂不忆念乎余曰初不相记今即悟也娥因泣具写记申兰申春复父夫之仇志愿相毕经营终始艰苦之状小娥又谓余曰报判官恩当有日矣岂徒然哉嗟乎余能辨二盗之姓名小娥又能竟复父夫之讐恨神道不昧昭然可知小娥厚貎深辞聪敏端特链指跛足誓求真如爰自入道衣无絮帛斋无盐酪非律仪禅理口无所言后数日告我归牛头山扁舟泛淮云游南国不复再遇君子曰誓志不舍复父夫之仇节也佣保杂处不知女人贞也女子之行唯贞与节能终始全之而已如小娥足以儆天下逆道乱常之心足以观天下贞节孝妇之行余备详前事发明隐文暗与防防符于人心知善不录非春秋之义故作传以旌美之



　　霍小玉传【唐蒋防】
　　大厯中陇西李生名益年二十以进士擢第其明年拔萃俟试于天官夏六月望长安舍于新昌里生门族清华少有才思丽词佳句时谓无双先达丈人翕然推伏每自矜风调思得佳偶博求名妓久而未谐长安有媒鲍十一娘者故薛驸马家青衣也折劵从良十余年矣性便僻巧言语豪家戚里无不经过追风挟防推为渠帅常受生诚托厚赂意颇德之经数月生方闲居舍之南亭申未间忽闻扣门甚急云是鲍十一娘至摄衣从之迎问曰鲍卿今日何故忽然而来鲍笑曰苏姑子作好梦也适有一仙人谪在下界不邀财货但慕风流如此色目共十郎相当矣生闻之惊跃神飞体轻引鲍手且拜且谢曰一生作奴死亦何惮因问其名居鲍具説曰故霍王小女字小玉王甚爱之母曰净持净持即王之宠婢也王之初薨诸弟兄以其出自贱庶不甚收录因分与资财遣居于外易姓为郑氏人亦不知其王女姿质秾艳一生未见高情逸态事事过人音乐诗书无不通解昨遣某求一好儿郎格调相称者某具説十郎他亦知有李十郎名字非常欢惬住在胜业坊古寺曲甫上东闲宅是也已与他作期约明日午时但至曲头觅桂子即得矣鲍既去生便备行计遂令家童秋鸿于从兄京兆参军尚公处假青骊驹黄金勒其夕生澣衣沐浴修饰容仪喜跃交并通夕不寐迟明巾帻引镜自照惧不谐也徘徊之间至于亭午遂命驾疾驱直扺胜业至约之所果见青衣立迎问曰莫是李十郎否即下马令牵入屋底急急鏁门见鲍果从内出来遥笑曰何等儿郎造次入此生调诮未毕引入中门庭间有四樱桃树西北悬一鹦鹉笼见生入来鸟语曰李郎入来急下帘者生本性雅淡心犹疑惧忽见鸟语愕然不敢进逡巡鲍引浄持下堦相迎延入对坐年可四十余绰约多姿谈笑甚媚因谓生曰素闻十郎才调风流今又见容仪雅秀名下固无虚士某有一女子虽拙教训顔色不至丑陋得配君子颇为相宜频见鲍十一娘説意防今亦便令永奉箕箒生谢曰鄙拙庸愚不意頋盼傥埀采录生死为荣遂命酒馔即令小玉自堂东阁子中出来生即拜迎但觉一室之中若琼林玉树互相照曜转盼精彩射人既而延坐母侧母谓曰汝尝爱念开帘风动竹疑是故人来即此十郎诗也尔终日吟想何如一见玉乃低鬟防笑细语曰见面不如闻名才子岂能无貌生遽起连拜曰小娘子爱才鄙夫重貌两好相映才貎相兼母女相顾而笑遂举酒数巡生起请玉唱歌初不肯母固疆之发声清亮曲度精竒酒阑及暝鲍引生就西院憩息闲庭邃宇帘幕甚华鲍令侍儿桂子浣沙与生脱靴解带须臾玉至言叙温和辞气宛媚解罗衣之际态有余妍低帏昵枕极甚欢爱生自以为巫山洛浦不过也中宵之夜玉忽流涕顾生曰妾本倡家自知非匹今以色爱托其仁贤但虑一旦色衰思移情替使女萝无托秋扇见捐极欢之际不觉悲至生闻之不胜感叹乃引臂替枕徐谓玉曰平生志愿今日获从粉骨碎身誓不相舍夫人何发此言请以素缣着之盟约玉因收泪命侍儿樱桃褰幄执烛授生笔砚玉管弦之暇雅好诗书筐箱笔砚皆王家之旧物遂取绣嚢出越姬乌丝栏素段三尺以授生生素多才思援笔成章引谕山河指诚日月句句恳切闻之动人誓毕命藏于宝箧之内自尔婉娈相得若翡翠之在云路也如此二岁日夜相从其后年春生以书判拔萃登科授郑县主簿至四月将之官便拜庆于东洛长安亲戚多就筵饯时春物尚余夏景初丽酒阑宾散离恶萦怀玉谓生曰以君才地名声人多景慕愿结婚媾固亦众矣况堂有严亲室无冢妇君之此去必就佳姻盟约之言徒虚语耳然妾有短愿欲辄指陈永委君心复能听否生惊怪曰有何罪过忽发此辞试説所言必当敬奉玉曰妾年始十八君才二十有二逮君壮室之秋犹有八岁一生欢爱愿毕此期然后妙选高门以求秦晋亦未为晩妾便舍弃人事剪髪披缁夙昔之愿于此足矣生且媿且感不觉涕流因谓玉曰皎日之誓死生以之与卿偕老犹恐未惬素志岂敢輙有二三固请不疑但端居相待至八月必当却到华州寻使奉迎相见非逺更数日生遂诀别而去到任旬日求假往东都觐亲至家旬日太夫人已与商量表妹卢氏言约已定太夫人素严毅生逡巡不敢辞譲遂就礼谢便有近期卢亦甲族也嫁女于他门聘财必以百万为约不满此数义在不行生家素贫事须求丐便托假故逺投亲知涉厯江淮自秋及夏生自以孤负盟约大愆回期寂不知闻欲断其望遥托亲故不遣漏言玉自生逾期数访音信虚词诡説日日不同博求师巫遍询卜筮怀忧抱恨周岁有余羸卧空闺遂成沈疾虽生之书题竟絶而玉之想望不移赂遗亲知使通消息寻求既切资用屡空往往私令侍婢潜卖箧中服玩之物多托于西市寄附铺侯景先家货卖曾令侍婢浣沙将紫玉钗一只诣景先家货之路逢内作老玉工见浣沙所执前来认之曰此钗吾所作也昔岁霍王小女将欲上鬟令我作此酬我万钱我尝不忘汝是何人从何而得浣沙曰我小娘子即霍王女也家事破散失身于人夫壻昨向东都更无消息悒怏成疾今欲二年令我卖此赂遗于人使求音信玉工凄然下泣曰贵人男女失机落节一至于此我残年向尽见此盛衰不胜伤感遂引至延先公主宅具言前事公主亦为之悲叹良久给钱十二万焉时生所定卢氏女在长安生既毕于聘财还郑县其年腊月又请假入城就亲潜卜静居不令人通有明经崔允明者生之重表弟也性甚长厚等岁常与生同饮于郑氏之室杯盘笑语曾不相间每得生信必诚告于玉玉常以薪刍衣服资给于崔崔颇感之生既至崔且以诚告玉玉且叹曰天下岂有是事乎遍托亲朋多方召致生自以愆期负约又知玉疾沈绵慙耻忍割终不肯往晨出暮归欲以回避玉日夜涕泣都忘寝食期一相见竟无因由寃愤益深委顿牀枕自是长安中稍有知者风流之士共感玉之多情豪侠之伦皆怒生之薄行时已三月人多春游生与同辈五六人诣崇敬寺翫牡丹花步于西廊吟诗句有京兆韦夏卿者生之宻友时亦同行谓生曰风光甚丽草木荣华伤哉郑君衔寃空室足下终能弃致实是忍人丈夫之心不宜如此足下宜为思之叹譲之际忽有一豪士衣轻黄纻衫挟朱弹风神俊美衣服轻华唯见一翦头胡雏从后潜行而听之俄而前揖生曰公非李十郎者乎某族本山东姻连外戚虽乏文藻心尝乐贤仰公声华常思觏止今日幸防得覩清扬某之敝居去此不逺亦有声乐足以娱情妖姬八九人骏马十数匹惟公所要但愿一过生之侪辈共聆斯述更相叹美因与豪士防马同行疾转数坊遂至胜业生以近郑之所止意不欲过便托事故欲回马首豪士曰居咫尺忍相弃乎乃挽挟其马牵引而行迁延之间已及郑曲生神情恍惚勒马欲回豪士遽命奴仆数人抱持而进急走推入车门便令鏁却报云李十郎至也一家惊喜声闻于外先此一夕玉梦黄衫丈夫抱生来至席使玉脱鞋惊悟而告母因自悟曰鞋者谐也夫妇再合脱者解也既合而解亦当永诀由此徴之必遂相见相见之后当死矣凌晨请母妆梳母以其久病心意惑乱不甚信之僶勉之间疆为妆梳妆梳才毕而生果至玉沈绵日久转侧须人忽闻生来歘然自起更衣而出恍若有神遂与生相见含怒凝视不复有言羸质娇姿如不胜致时复掩袂还顾李生感物伤人坐皆歔欷顷之有酒殽数十盘自外而来一坐惊视遽问其故悉是豪士之所致也因遂陈设相就而坐玉乃侧身转面斜视生良久遂举杯酒于地曰我为女子薄命如斯君是丈夫负心若此韶顔稚齿饮恨而终慈母在堂不能供养绮罗弦管从此永休徴痛黄泉皆君所致李君李君今当永诀我死之后必为厉鬼使君妻妾终日不安乃引左手握生臂掷杯于地长恸号哭数声而絶母乃举尸寘于生怀令唤之遂不复苏矣生为之缟素旦夕哭泣甚哀将之夕生忽见玉繐帷之中容貌妍丽宛若平生着旧石榴裙紫裆红绿帔子斜身倚帷手引绣带顾谓生曰媿君相送尚有余情幽防之中能不感叹言毕遂不复见明日于长安御宿原生至墓所尽哀而返后月余就礼于卢氏伤情感物郁郁不乐夏五月与卢氏偕行归于郑【缺】至【缺】　日生方与卢氏寝忽帐外叱叱
　　之声生惊【缺】　　　　　　　　　　　　　　隐身映幔连招卢氏生惶遽走起绕幔数匝倐然不见生自此心怀疑恶猜忌万端夫妇之间无聊生矣或有亲情曲相劝喻生意稍解后旬日生复自外归卢氏方鼓琴于牀忽见自门抛一班犀钿花合子方圆一寸余里有轻绡作同心结坠于卢氏怀中生开而视之见相思子二叩头虫一发杀觜一驴驹媚少许生当时愤怒呌吼声如豺虎引琴撞击其妻诘令实告卢氏亦终不自明尔后往往暴加捶楚备诸毒虐竟讼于公庭而遣之卢氏既出生或侍婢媵妾之属暂同枕席便加妬忌或有因而杀之者生尝游广陵得名姬曰营十一娘者容态润媚生甚悦之每相对坐尝谓营曰我尝于某处得某姬犯某事我以某法杀之日日陈説欲令惧巳以肃清闺门出则以所解覆营于牀周回封署归必详视然后乃开又畜一短剑甚利顾谓侍婢曰此信州葛溪铁唯断作罪过头大凡生所见妇人輙加猜忌至于三娶率皆如初焉








　　刘无双传【唐薛调】
　　唐王仙客者建中中朝臣刘震之甥也初仙客父亡与母同归外氏震有女曰无双小仙客数岁皆幼稚戏防相狎震之妻常戏呼仙客为王郎子如是者凡数岁而震奉孀姊及抚仙客尤至一日王氏姊疾且重召震约曰我一子之念可知也恨不见婚宦无双端丽慧聪我深念之异日无令归他族我以仙客为托尔诚许我瞑目无所恨也震曰姊宜安静自颐养无以他事自挠其姊竟不痊仙客防丧归襄邓服阕思念身世孤孑如此宜求婚娶以广后嗣无双长成矣我舅氏岂以位尊官显而废旧约耶于是饰装扺京师时震为尚书租庸使门馆赫奕冠盖填塞仙客既觐致于学舍弟子为伍舅甥之分依然如故但寂然不闻选取之议又于窻隙间窥见无双姿质明艳若神仙中人仙客发狂唯恐姻亲之事不谐矣遂鬻嚢槖得钱数百万舅氏舅母左右给使达于厠养皆厚遗之又因复设酒馔中门之内皆得入之矣诸表同处悉敬事之遇舅母生日市新竒以献雕镂犀玉以为首饰舅母大喜又旬日仙客遣老妪以求亲之事闻于舅母舅母曰是我所愿也即当议其事又数夕有青衣告仙客曰娘子适以亲情事言于阿郎阿郎云向前亦未许之模様云云恐是参差也仙客闻之心气俱丧迟旦不寐恐舅氏之见弃也然奉事不敢懈怠一日震趋朝至日初出忽然走马入宅汗流气促唯言鏁却大门鏁却大门一家惶骇不测其由良久乃言泾原兵士反姚令言领兵入含元殿天子出苑北门百官奔赴行在我以妻女为念畧归部署疾召仙客与我勾当家事我嫁与尔无双仙客闻命惊喜拜谢乃装金银罗锦二十防谓仙客曰汝易衣服押领此物出开逺门觅一深隙店安下我以汝舅母及无双出啓夏门绕城续至仙客依所教至日落城外店中待久不至城门自午后扄鏁南望目断遂乗骢秉烛绕城至啓夏门门亦鏁守门者不一持白棓或坐或立仙客下马徐问曰城中有何事如此又问今日有何人出此门者曰朱太尉已作天子午后有一人重戴领妇人四五辈欲出此门街中人皆识云是租庸使刘尚书门司不敢放出近夜追骑至一时驱向北去也仙客失声恸哭却归店三更向尽城门忽开见火炬如昼兵士皆持兵挺刅传呼斩斫使出城搜城外朝官仙客舍辎骑惊走归襄阳村居三年后知尅复京阙重经海内无事乃入京访舅氏消息至新昌南街立马徬徨之际忽有一人马前拜熟视之乃旧使苍头塞鸿也鸿本王家生其舅常使得力遂留之握手埀涕仙客谓鸿曰阿舅阿母安否鸿云并在兴化宅仙客喜极云我便过街去鸿云某已得从良客户有一小宅子贩缯为业今日已夜郎君且就客户一宿来早同去未晩遂引至所居饮馔甚备至昏黒乃闻报曰尚书受伪命官与夫人皆处极刑无双已入掖庭矣仙客哀寃号絶感动隣里谓鸿曰四海至广举目无亲戚未知托身之所又问曰旧家人谁在鸿曰唯无双所使婢采苹者今在金吾将军王遂中宅仙客曰无双固无见期得见采苹死亦足矣由是乃刺谒以从侄礼见遂中具道本末愿纳厚价以赎采苹遂中深见相知感其事而许之仙客税屋与鸿苹居塞鸿每言郎君年渐长合求官职悒悒不乐何以遣时仙客感其言以情恳告遂中遂中荐见仙客于京兆尹李齐运齐运以仙客前衔为富平县尹知长乐驿累月忽报有使押领内家三十人往园陵以备洒扫宿长乐驿氊车子十乗下讫仙客谓塞鸿曰我闻宫嫔选在掖庭多是衣冠子女我恐无双在焉汝为我一窥可乎鸿曰宫嫔数千岂使及无双仙客曰汝但去人事亦未可定因令塞鸿假为驿吏烹茗于帘外仍给钱三千约曰坚守茗具无暂舍去忽有所覩即疾报来塞鸿唯唯而去宫人悉在帘下不可得见之但夜语諠哗而已至夜深羣动皆息塞鸿涤器构火不敢輙寐忽闻帘下语曰塞鸿塞鸿汝争得知我在此也郎健否言讫呜咽塞鸿曰郎君见知此驿今日疑娘子在此令塞鸿问又曰我不久语明日我去后汝于东北舍阁子中紫褥下取书送郎君言讫便去忽闻帘下极閙云内家中恶中使索汤药甚急乃无双也塞鸿疾告仙客仙客惊曰我何得一见塞鸿曰今方修渭桥郎君可假作理桥官车子过桥时近车子立无双若认得必开帘子当得瞥见耳仙客如其言至第三车子果开帘子窥见真无双也仙客悲感怨慕不胜其情塞鸿于阁子中褥下得书送仙客花牋五幅皆无双真迹词理哀切叙述周尽仙客览之茹恨涕下自此永诀矣其书后云常见敕使説富平县古押衙人间有心人今能求之否仙客遂申府请解驿务归本官遂寻访古押衙闲居于村墅仙客造谒见古生生所愿必力致之缯防宝玉之赠不可胜纪一年未开口秩满闲居于县古生忽来谓仙客曰洪一武夫年且老何所用郎君于某竭分察郎君之意将有求于老夫老夫乃一片有心人也感郎君之深恩愿粉身以荅效仙客泣拜以实告古生古生仰天以手拍脑数四曰此事大不易然与郎君试求不可朝夕便望仙客拜曰但生前得见岂敢以迟晩为恨耶半岁无消息一日扣门乃古生送书书云茅山使者回且来此仙客奔马去见古生生乃无一言又啓使者复云杀却也且吃茶夜深谓仙客曰宅中有女家人识无双否仙客以采苹对仙客立取而至古生端相且笑且喜云借留三五日郎君且归后累日忽传説曰有高品过处置园陵宫人仙客心甚异之令塞鸿探所杀者乃无双也仙客号哭乃叹曰本望古生今死矣为之奈何流涕歔欷不能自巳是夕更深闻扣门甚急及开门乃古生也领一篼子入谓仙客曰此无双也今死矣心头防暖后日当活防灌汤药切须静宻言讫仙客抱入阁子中独守之至明遍体有暖气见仙客哭一声遂絶救疗至夜方愈古生又曰暂借塞鸿于生后掘一坑坑稍深抽刀断塞鸿头于坑中仙客惊怕古生曰郎君莫怕今日报郎君恩足矣比闻茅山道士有药术其药服之者立死三日却活某使人专求得一丸昨令采苹假作中使以无双逆党赐此药令自尽至陵下托以亲故百缣赎其尸凡道路邮传皆厚赂矣必免漏泄茅山使者及舁篼人在野外处置讫老夫为郎亦自刎郎君不得更居此门外有担子一十人马五匹绢三百匹五更挈无双便发变姓名浪迹以避祸言讫举刃仙客救之头已落矣遂并尸盖覆讫未明发厯西蜀下峡寓居于渚宫悄不闻京兆之耗乃挈家归防邓别业与无双偕老矣男女成羣
　　赞曰人生之契濶会合多矣若罕有斯之比尝谓古今所无无双遭乱世籍没而仙客之志死而不夺卒遇古生之竒法取之寃死者十余人艰难走窜其后归故乡为夫妇五十年何其异哉



　　虬髯客传【唐张説】
　　隋炀帝之幸江都命司空杨素守西京素骄贵又以时乱天下之权重望崇者莫我若也奢贵自奉礼异人臣每公卿入言賔客上谒未尝不踞牀而见令美人捧出侍婢罗列颇僣于上末年愈甚无复知所负荷有扶危持颠之心一日卫公李靖以布衣上谒献竒防素亦踞见公前揖曰天下方乱英雄竞起公为帝室重臣须以收罗豪杰为心不宜踞见賔客素敛容而起谢公与语大悦收其防而退当公之骋辨也一妓有殊色执红拂立于前独目公公既去而执拂者临轩指吏曰问去者处士第防住何处公具以对妓诵而去公归逆旅其夜五更初忽闻叩门而声低者公起问焉乃紫衣带帽人杖一嚢公问谁曰妾杨家之红拂妓也公遽延入脱衣去帽乃十八九佳丽人也素面画衣而拜公惊荅拜曰妾侍杨司空久阅天下之人多矣无如公者丝萝非独生愿托乔木故来奔耳公曰杨司空权重京师如何曰彼尸居余气不足畏也诸妓知其无成去者甚众矣彼亦不甚逐也计之详矣幸无疑焉问其姓曰张问其伯仲之次曰最长观其肌肤仪状言辞气语真天人也公不自意获之愈喜愈惧瞬息万虑不安而窥户者无停履数日亦闻追讨之声意亦非峻乃雄服乗马排闼而去将归太原行次灵右旅舍既设牀炉中烹肉且熟张氏以髪长委地立梳牀前公方刷马忽有一人中形赤髯如虬乗蹇驴而来投革囊于炉前取枕欹卧看张梳头公怒甚未决犹观刷马张熟视其面一手映身摇示公令勿怒急急梳头毕敛袵前问其姓卧客荅曰姓张对曰妾亦姓张合是妹遽拜之问第防曰第三因问妹第防曰最长遂喜曰今夕幸逢一妹张氏遥呼李郎且来见三兄公骤拜之遂环坐曰煑者何肉曰羊肉烹已熟矣客曰饥公出市胡饼客抽腰间首切肉共食食竟余肉乱切送驴前食之甚速客曰观李郎之行贫士也何以致斯异人曰靖虽贫亦有心者焉他人见问故不言兄之问则不隐耳具言其由曰然则将何之曰将避地太原曰然故非君所致也曰有酒乎曰主人西则酒肆也公取酒一斗既巡客曰吾有少下酒物李郎能同之乎曰不敢于是开革囊取一人头并心肝却头囊中以首切心肝共食之曰此人天下负心者衔之十年今始获之吾憾释矣又曰观李郎仪形器宇真丈夫也亦闻太原有异人乎曰尝识一人愚谓之真人也其余将帅而已曰何姓曰靖之同姓曰年防曰仅二十曰今何为曰州将之子曰似矣亦须见之李郎能致吾一见乎曰靖之友刘文靖者与之狎因文静见之可也然兄何为曰望气者言太原有竒气使访之李郎何日到太原靖计之日曰达之明日日方曙我于汾阳桥言讫乗驴而去其行若飞回顾巳失公与张氏且惊且喜久之曰烈士不欺人固无畏促鞭而行及期入太原果复相见大喜偕诣刘氏诈谓文静曰有善相者思见郎君请迎之文靖素竒其人一旦闻有客善相遽致使迎之使回而至不衫不履裼裘而来神气扬扬貌与常异虬髯黙然居末坐见之心死饮数杯招靖曰真天子也公以告刘刘益喜自负既出虬髯曰吾得八九矣然须道兄见李郎宜与一妹复入京某日午时访我于马行东酒楼下有此驴及痩驴即我与道兄俱在其上矣到即登焉又别而去公与张氏复应之及期访焉宛见二乗揽衣登楼虬髯与一道士方对饮见公惊喜召坐围饮十数巡曰楼下柜中有钱十万择一深稳处驻一妹某日复防于汾阳桥如期至即道士与虬髯已到矣俱谒文静时方奕棋起揖而语少焉文静飞书迎文皇看碁道士对奕虬髯与公旁侍焉俄而文皇到来精采惊人长揖就坐神气清朗满坐风生顾盼炜如也道士一见惨然敛棋子曰此局全输矣于此失却局哉救无路矣罢奕请去既出谓虬髯曰此世界非公世界他方可也勉之勿以为念因共入京虬髯曰计李郎之程某日方到到之明日可以一妹同诣某坊曲小宅相访李郎相从一妹悬然如磬欲令新妇祗谒从容无令前却言毕吁嗟而去公防马而归即到京遂与张氏同往一小版门子叩之有应者拜曰三郎令李郎一娘子久矣延入重门门愈壮婢四十人罗列庭前奴二十人引公入东防防之陈设穷极珍异巾箱妆奁冠镜首饰之盛非人间之物巾栉妆饰毕请更衣衣又珍异既毕传云三郎来乃虬髯纱帽裼裘而来亦有龙虎之状欢然相见催其妻出拜盖亦天人也四人对馔讫陈女乐列奏其前饮食妓乐若从天降非人间之曲食毕行酒家人自堂东舁出二十牀以锦绣帕覆之既陈尽去其帕乃文簿钥题耳虬髯曰此尽宝货泉贝之数吾之所有悉以充赠何者欲以此世界求事当或龙战二三载建少功业今既有主住亦何为太原李氏真英主也三五年内即当太平李郎以竒特之才辅清平之主竭心尽善必极人臣一妹以天人之姿蕴不世之艺从夫之贵以盛轩裳非一妹不能识李郎非李郎不能遇一妹起陆之渐际防如期虎啸风生龙吟云萃固非偶然也持予之赠以佐真主赞功业也勉之哉此后十年当东南数千里外有异事是吾得事之秋也一妹与李郎可沥酒东南相贺因命家僮列拜曰李郎一妹是汝主也言讫与其妻从一奴乘马而去数步遂不复见公防其宅乃为豪家得以助文皇帝缔搆之赀遂匡天下贞观十年公以左仆射平章事适南蛮入奏曰有海船千艘甲兵十万入扶余国杀其主自立国已定矣公心知虬髯得事也归告张氏具衣拜贺沥酒东南祝拜之乃知真人之兴也由英雄所冀况非英雄者乎人臣之谬思乱者乃螳臂之拒走轮耳我皇家埀福万叶岂虚然哉或曰卫公之兵法半乃虬髯所传也



　　説郛卷一百十二上
　　钦定四库全书
　　説郛卷一百十二下　　　元　陶宗仪　撰韩仙传【唐韩若云】
　　予大周之韩原人始氏以国秦楚迸灭后有叔通子者奔武城遂姓韩氏因契夙器游于海东足成仙圣枝蔓萝蔕牵连不已汉之东西晋之前后史谱已载高宗永徴四年癸丑先祖曰仲卿者刺史江南人受德济遂家于邓州之南阳松水焉宗天宝壬午九日先父生有异质既长以孝著名讳曰愍寻改曰防应代宗广徳元年癸卯鄊举大厯二年丁未秋仲卿祖薨先父尽大礼衬掩于匡庐之五老峰下卜者曰得此者位极人臣二十年后有仙者出先父与姑子萧存筑舍于西林寺守墓焉萧存厯官至郎中恶裴延龄不仕归养于兹明年戊申上元继祖母贺氏生叔愈五年庚戌叔三嵗而贺母死先父抚之先父厯官起居舍人十二年丁巳五月先父坐元载贬岭表既归南阳叔日记数百言通六经百学建中四年癸亥朱泚乱先父携叔奔迁韶岭先父为人善清言有文章高世江南宣城有别业先父亦就居八月有诏徴先父以衰頺不可就因固辞遂为讪谤不用及韶岭兵尅复归苦励叔以读兴元元年甲子登荐时叔年十八也贞元元年乙丑谓叔曰吾蚤失怙恃吾母清河崔氏亦卒汝母生汝即捐而幸成大人矣我年过半所不尽恨者汝嫂吕氏之不嗣也天欲何为言已泪下叔曰弟所得生兄之育也弟之成人兄之教也弟立身过望兄德胜天矣德必厚福况埀世乎兄其母忧先父稍解七月为叔娶扶风之窦女焉先父祷于岳神之西梦曰虎榜中乡闱庭分桂一枝最怜双遂后賔鴈各于飞明年丙寅三月七日甲寅之辰而吾婶窦氏忽见丹鹤飞入中庭先父亦见随入内舍絶无影迹六月乙未七日庚申之酉而予生时也天埀吾异地应百祥乡里有见老鹤翔空者先父以鹤为名谓叔曰昔卜吾父五老地者开府子仪郭公也谓我有仙者出丁未迄今二十载合其防矣叔曰异教也神仙杳茫兄何独取乎吾闻周孔正道余不复知矣未闻以黄老之无君父者可以定天下也弟每常深恨此辈他日有望必人其人火其书明道以导尽去其教而后已先父嘿然初苍梧之野賔龙峰西北有洞曰皇老东华李公西城王公相传道合神丹予以太素禀质太易赋性太极防形冲冲防防莫可先悟遂托形于胎仙氏时东汉之明帝永平庚申中秋也西晋惠帝元康九年己未予生二百有四嘘吸踵固轻翮虚静故获逺考龙沙起运有仙者迭出予于皇老洞遇李王二翁在焉予翺翔空际倏忽汉落穿云漠舞松风上下于紫翠之间是夕七夕也月影埀钩织星半渡电光罗动于银津间人籁寒光拂拂露含山草猿抱枯藤二翁对酌童子捧符一童进朱橘嚼酒谈及妙防畧曰人禀先天溺于后天虽一草一木莫不皆然但能囬神于外明定神于内官驰神于空窟知神之舍返神之游则天地之精华可收吾神之妙用亦能沉潜以和对谷以应明而灵灵而神神而至神而又至于身外飞神则得仙矣西城曰所以谓其能明能灵者何翁曰人物最关性命者神也生虚则为气生湿则为精生梦则为魂生形则为魄生想则为意至于肌肤四大莫不自神而感也于此上安身天地之自然圣神之造化自得矣谈至东方欲白天景渐收启明高可丈许予闻之心窍洞明长唳数声翁不觉失声曰是儿悟矣悟矣予得领防防即以神神之道治于洞口仙翁去矣香风閴閴瀑布乍响洞烟袅袅梅魂如恍予饥茹渴吸自担清赏时有苍猿公元丈人寓焉遂为誓好然山崣峰岋云深树合虽老樵熟猎无能见者唐贞元之元乙丑又四百八十六年矣
　　上帝若曰延康立极赤明开图仙当用荐厥补神都用敕汝无量大通神霄仙卿吕巗遍访尘寰超凌上品以佐
　　太上无为元元至化惟卿勿怠如勑恪行
　　纯阳翁遂飞厯八都无地不涉忽一日憇于苍梧之阳予已洞识矣予更名氷壑老人与元丈人共谒焉翁固知之伪问曰子何人耶予口致词曰山林老隐端悟性宗幸值三生何逢仙圣虽饮松流啖云实独甘恬苦愿剖氷壶开玉藏发我盲聋是为野人之至望翁笑曰子野则野矣人或未然姑试子遂示诗曰两口谈并是虚山高下品亦非居洞前纵有千年计濵海蓬莱总不如其意谕以苍梧虽美块中耳不若蓬莱之能乆居而其中防示以吕嵓洞賔字意猿初不悟也遂轻之予跪进曰公非纯阳吕翁耶翁曰子言是也可敎遂以鉄丸三枚命曰二子服之可立死而化于人道予将度汝为仙猿畏拒之予欣受而次第吞之但觉神凌至虚翁乗之而起猿哀号不已予再凟之翁曰子仙缘犹隔一世耳托质于人吾当再度汝矣飘飘而上越东海入方丈之顚见东华翁曰美则美矣恨毛团耳可更其身当跻上域遂命翁送之翁领予神迳抵唐国之松水投予于吕母之怀嘱予曰汝勿言吾来视汝遂降生焉葢吾母乃翁之从孙也未几先父与叔栖扶风窦馆次年丁卯苦疫先父卒于八月十二死经时复起索书嘱叔曰贺母生伊亦此时我于此上独坚持今朝长叹归乎数维汝怜孤立我儿叔曰分内事也兄何忧耶视弟为不义耶遂啮指为誓先父挥泪而逝时人有议叔伤遗体者叔曰不然兄何瞑安耶闻者皆叹服叔恸毁将絶亲隣百计慰问遂上山阳野云葬焉葢以匡庐之逺故也叔侍先母以母道晨夕问寝先母颇识字句亦尝劝学贞元五年己巳先母亦殁时予年四岁淑仪慈色尚可记十之二予抱负宿兴皆委于叔也八年予七岁矣然犹记翁不言之嘱终不呼一字叔不悦曰是儿痴物也宁馨耶蒭灵耶何日得清爽耶强笑而负之以爽为小字十年甲戌叔举进士归予喜失声曰叔归矣予叔母趋视果然与叔大以为乐是夜恍惚瞢蒙次辰遂瘖不能出一声但哭咷而已叔求之百计莫可瘳午阴正庭忽有道人黄裳紫冠来谒谓能发我声盖吕翁也叔喜襁予与视翁笑曰而忘予勿言之训耶予不觉律管发辉答曰有罪有罪遂为予名曰可名湘可字清夫他日当为我方外弟子叔大诞之叱之出予遂能言次年乙亥叔讥阳城作争臣论拜御史大夫十四年戊寅大夫孟东野张籍叔友也媒于东阁学士林圭国甫之女于予而娶之女善谈咏小字芦芳予年少不喜女容近之则自赧终不一与予十三岁矣叔日以经史为训予颇敏择頴上先生师焉先生死予舍于家叔亲教之四月十四壬申吕翁变名宫无上谒叔谈及羣书百家无不熟猎叔延三宿大以为奇遂命馆侧予师之既居昼则训予修身治国之道夜则授予内链童眞之道予深信之翁曰修身可人爵而老死迷眞修眞可登仙而长生不朽二者不可并学子欲何择予曰贵不可乆仙愿学焉翁喜而教之然苍梧之事予皆忘矣未几为叔宴集时堦下有匠者用铜钱汁补铁甑者时翰林虞公命予对曰铜镪补铁甑予对曰铅汞合金丹座上皆诧叔曰汝何以知之予曰师教之也言未已侍儿进曰宫先生夜夜教公子以神仙之事叔愈怒挞予索翁责之曰吾儿儒外之习吾不之讲始吾以汝为高士也礼之汝敢以惑世诬民之事以揺其心耶速去勿致辱耳翁笑而去嘱予曰子能忆昔苍梧之苦当来终南之碧云峯求我去此三百里子不惜则一大失矣予日夜慕之甚于父母中宵予亦遁叔嚎泣大索三月不能得予道经□南峯老妪一宿妪惑予以美女予力却之彼策杖而逼予终不伏天晓则茅屋妪女皆不见予始去盖翁一试也又过太白岭下是时闻有虚言叔覔官追者不敢昼行是夜月明当空忽见前林宻处灯火交逓予趋进则白骨丛杂有一厉鬼执予曰子非韩爽乎予跪曰是也鬼曰子父母得汝而亡子叔抚汝而生恨不汝撑天破浪以光世代子欲逃何地耶汝不肖子也予得而食之予曰我所以逃者宫仙人之教也鬼曰宫仙人妖士也汝听其惑汝父令我先食之矣予曰宫仙人敎我以善既死我已舍心事彼我亦当死以求见耳请食之鬼曰汝归去吾或可恕予曰有死不归言已鬼曰吾去唤同辈来分食汝言已不见予奔盖翁二试也入长乐坡道见一布裹予开视之烹羊蹄一具酒一壶时予甚饥思必有主坐守之少焉一婢逺哭而来予还之拜谢而去即不见盖翁三试也转沙沟界予馁甚坐石下有二夫逐豕见予曰子为我守此豕片时我有遗豕往寻之复遗予以熟食予饲而饱二夫去中饷不至有一虎自丛莽中出欲搏豕予曰受人之托而为汝搏是不忠也愿自代因纳豕于蓁刺中而身当之虎囬首大吼遂入嵓穴莫知所之少焉二夫长笑而来牵豕而去盖翁四试也予前不十里路岐甚岔有农夫罔以迷路不觉逃至扶风柳林有丐者深酗酒极醉当于要路詈骂千百以至万计予不敢答索予钱予罄囊与之又索米予止二升一合并与之方稍解而去盖翁五试也既达终南界问碧云峰于樵人时一羸樵甚丑答予曰子欲访谁耶予曰宫先生耳曰宫先生吾故识也始以美名重世人皆畏之既而乆居犬彘不为也因滛盗无常人不与食今将死矣子访何益彼不死吾辈欲执于官以诛耳子勿贻池鱼之祸速去之予曰予此来欲见后或虽有祸愿为之死彼曰子非智士也去去去彼可于红树下蓁中求之言已而去数步复回顾予曰惜哉此子送命九泉也予虽信之心终不退进山壑极险攀缘而上葢翁六试也已而挽烟萝步剑石廻纭苔草涉厯蒲芦虽狼穷虎止之地无不经涉果见盘阴之下有红树焉盖老枫也下得一破茅舍逺睨烟火防出予手分刺棘而入则破壁败炉藤榻石枕先生弱痩不可目视双眸不开釡有残豆羮案有破书半卷视之命书也先生狂呼大哭不省人故予再三唤之先生曰汝鬼耶取我耶予拜泣曰弟子湘也自先生教我而来如亡父母今日带月披霜未避险夷求见先生以复昔约先生何外我耶先生曰我记之矣我先以文学有罪于世而逃既而衣食不给复肆张于汝叔而复以妄言诱汝以至今日老天使我受此苦者正此报也子可回勿悮青芳光景也我头下有金二饼可供归费子归可荐我于九泉下况此地虎狼交杂蛇虺出入虽一薪一汲必逢百度子不可乆予曰弟子此遇心方得已虽虎蛇飡啖甘苦不辞先生昔为我师今日既见先生困惫而离禽兽不为也愿以死同先生泣曰子今日好心矣我死何以报之予曰先生但安心以自保耳三日后先生谓予曰我思泉水子往求之予遂去山壑之下羣草交翠宻封湍流予方就汲忽一蛇长计丈许盘旋张口如箕欲相啖状予跪祝曰人世万物必有灵识我师得罪天地以致疾疚思饮甘泉命之于我我以委身师事敢不忠罄子既我伤将赐我水以周师急我必返身任汝啖也言已蛇蜿蜒数折草蔓皆伏威声如风灌耳而去盖翁七试也得水而归先生饮之遽起而大笑曰子非下品人也吾非宫无上也宫字无上吕也吾初唐之洞宾也七度试子皆合天格子可敎矣遂引予出舍不二里山景异常指一峰峦曰此碧云峰也一喝而白壁开曵予视即如王宫帝阙金紫交映彤碧混合如白昼焉少焉二童曰翁待师乆矣携入大殿下一翁居上环目方面高冠坐首先生曰此东华李公也吾昔年事汝知否予都不悟先生命再拜东华翁曰可取饮饮之少顷童进醴予饮之肌骨皆寒先二世事无不记忆方再拜曰一迷不觉十四载矣翁笑而纳之时贞元十五年八月中秋也予年十有四翁复引予谒云房钟离翁西城王翁火龙郑翁而授予以道越一百二十有四日而成道予谒上帝帝曰子来授汝开元演法大阐教化普济仙卿予谢而退游蓬岛但见琳宫贝阙天影彩霞自然吟咏仙侣徘徊诚所谓试向昆仑巓上望十二楼台无处寻也三十日复召谓曰卿叔韩愈乃吾仙甫冲和后身也防过谪世子何不往度乎予遂领防而下则山川变态人物流移恍然腥尘中耳永贞元年乙酉因叔先十四年言旱饥罪于徳宗黜为山阳令次年取归经湖南游衡山宿二日云房纯阳翁更为二道士劝叔曰人世转丸命数飞燕光阴不可得美官不可乆公胡不相将猿鹤乆视以长生耶叔叱之曰何物妖士敢兴蛊语二翁遁之元和五年进官河南方西令转国子博士十年乙未叔为考功郎中知制诰十二年丁酉宪宗正旦朝贺留宰相裴度妻父林圭及叔宴之问曰今歳丰俭若何叔失对曰俭上曰何以知之叔曰去冬无雪故知俭上曰可祷乎叔曰人主至诚荧惑失度尚从之况雪乎时讽谏耳不意宪宗出防遂的限于叔三日精祷致雪叔大惶措予喜曰叔可度矣时高第百余日肆雌黄老氏之教言必深恶予遂出榜担头曰卖风云雨雪市夫讶予妄报于叔叔收予予已异形叔不能识诘之日上以年歉预祷雪以示丰汝何人耶敢言慢乎敢曰卖乎予鼓掌胡卢而笑曰人以为难吾身中先天坎离太极混合乾坤尚可顚倒况后天之雨雪乎叔曰汝可祈则为我试予曰诺索酒大醉遂登坛半日云漫野寒气侵骨天光一合六出立降深可尺许裴张诸公大以为异叔谬曰人君至诚人臣至专所为耳岂一道士之力耶众皆不服其论予大笑而退是日拜刑部侍郎宴贺予谒之始也善待既而接待中微语劝以急流之説叔果大怒而斥之予曰神仙有变化之妙公不可为泛叔曰汝能尽一杯之酒能寘诸公醉耶予曰甚易耳公当随我叔曰汝为之予遂取所佩葫芦径可一寸高可寸许盛酒半杯即满因而遍席劝之凡三十人各记三十巡中宵不竭众皆骇叔曰此民间漏酒法也叔复曰汝可召二妓饮舞乎予曰亦易予面空召之仙妓立降众又异叔曰幻术也叔曰可召鹤乎予即召鹤下舞寻化为羊口出歌赋其中无过劝叔之修省也叔皆以为幻予大言曰公欲为天子耶贵极人臣尚不知遗祸而早退一旦诛贬风尘千里冻馁而死妻子荣禄可复得耶叔大怒叱予出次日复谒则已重门鎻钥不可入矣予飞空而入至中霤而下众皆惊叔曰何来予曰上寿耳叔曰何贶予曰金莲耳遂索火一缶予投以丹少顷莲花大发高可三尺碧盘寳华靡不一具中一叶自然成聨云云横秦岭家何在雪拥蓝闗马不前叔视之曰此何语也予曰公遭诛窜可当验之叔大忌之执予供予立书曰供状列仙年甲不具生于松水长入蓬莱三台护生五炁全体身朝元始出入云衢恭东华为主归钟吕为师丹药度羣黎跨鹤游海岛因愈叔遭险命入刑囚暂假下瑶池拔救来乡贯一报鞠育二谒祖宗今承供审大罗天甫开元演法大阐教化普济仙卿松水昌黎郡仲卿嫡孙清夫谨状叔再三视之不觉泪下予遂示以原形叔大哭曰子何风顚如是耶吾慕汝念汝如刅碎中心子何忍心耶予曰侄上朝天帝今为仙宰思叔之德虑叔之难特相援耳叔曰汝勿妄言既而见窦母则苍顔矣而予妻尚在予不之顾诸公为之大庆一日叔诞时上元也予捧蟠桃一枚为寿众为奇遇叔曰此冬桃耳善藏者能留之何异予知不可度呈以诗曰青山云水窟此地是吾家寳鼎藏金虎元田养白鸦一瓢藏世界三尺斩妖邪解造逡巡酒能开顷刻花有人如效此同往翫仙葩叔曰子去家二十年尚荒凉贫窭如是而更复诱我耶百计谕之终不就予留诗于壁曰我欲随公去千言固不从蓝关雪深处来歳更相逢叔覧之挥泣而罢十三年戊戌叔进吏部侍郎时凤翔寺塔有佛指骨放光上遣中使迎之叔面诤之上不听罢朝次年骨至上留禁中二月送诸寺人皆大惑叔表谏数百言陈梁武故事上怒収欲诛之宰相裴度崔羣林圭为言乃贬潮之刺史叔别家往官经蓝关秦岭正值大雪马惫于道从者二人皆遁去叔独无倚待死而已予冒雪见之叔号呼百状悲喜交集始曰子先言诚有验矣予迷耳遂成完诗曰一封朝奏九重天夕贬潮阳路八千本为圣朝除弊政岂知衰朽防残年云横秦岭家何在雪拥蓝关马不前知汝逺来应有意好收吾骨瘴江边予劝曰叔今上不得于君王中致离于祖祢下不及于妻子近有頽于千金躯正此可随侄以效长生耳叔曰君命谪潮予当匍匐事命力不足死亦理顺而欲我随遁是触君怒触君怒是不忠纵仙可学安可成乎予有死而已汝勿言况君限有罪于家汝婶母置何地耶予囊有糇可旬日待雪霁乞诸邮驿耳予感其忠请命于上帝帝曰卿当随事可缓化之予得防遂谓叔曰可携侄往乎叔曰此过望也越七日过岭予为之买蹇仆而行逾月入潮讼政之间予有神识叔得振威二广溪有鳄鱼食人及畜叔作文以祭予勑神杀之悬首以示民大奇叔方知敬于予也予日以勇退为劝叔曰吾但得归见宗祖即当随侍任所之耳予曰不然侄之来者报叔旧徳也方今吾叔穷极叔尚不知从他日归有妻子之私何言及此叔曰予负今日语天当殛诛虽今日之潮阳亦不可得予信之不更常敎之导引御瘴复敎之守神叔从之穆宗立长庆元年辛丑徙叔于袁州予随去时袁有盗羣百哨于山林害占二县民奔之予议叔收叔失防予曰易也予雪夜独骑仗剑入巢际贼遥见大惧予命神吏防之首者三人余皆纵其散遁救民万计叔得功观察王公表之二年召归叔过匡庐之五老峰谒祖墓经萧存旧址存初与先父共庐于兹字伯诚隐此而死叔少为所抚存有子蚤死遗女萧小贞出家为尼于西林庵叔访之号泗终日劝其复俗终不就因遗金贰拾两于家立其孙凌汉焉叔见小贞之操题其壁曰中郎有女能传业伯道无儿可保家今日匡山过旧隐空将衰泪洒烟霞予进曰此女可度之叔曰能乎予遂赠药一粒曰汝孝敬可重吾叔吾父汝父所爱吾固报汝以此也女再拜而退是夕服之神思精爽见寺神谓曰韩相公侄非人也见位天仙也汝可师之次辰女罗地而告曰妾父之死妾独捐生欲报至恩故假于释今者吾师大仙也愿度顽形愿补陋浊予愍之遂以丹饵之是夕化叔泣而瘗之予因送于台金母易名琼琼侍卫以长生焉朝见拜国子祭酒叔已皓首矣始见家族予妻已卒于元和十五年庚子矣叔二子源滚滚死明年劝之叔曰神僊可唾手于功名乎予曰何难叔曰子欲我从游但能取进士予倾服之予曰诺叔遂荐予于太学明年甲辰予以天马长门泰阶三赋登栢耆榜列名十二予不仕诡以风症上疏辞曰臣以猥木得荐天匠危栋既幸疲癃忽作思辅神绥永膺台化天命止在空苦防躯臣松水有尺壑可保劳顿乞恩归禄以藏筋骨无任感跃上宣防曰卿以隽英作朕高柱艾年防困何致重辞命诸方药以瘳肺腑卿其尚忠勉进针石是为朕快医工来治予示以死脉果复命上遂允归叔始诚信五月拜吏部侍郎得复旧爵时苍梧之元丈人已生于覇陵西村朱氏年三十吕翁游五台来为贫道者乞食于家朱氏名拾得敬之饮余翁命之饮遂啜之翁复以剑囊寄之出舍遗金二饼彼遂封之翁至而还翁领之过沣水悮坠剑于深波命取之彼即舍生以赴未及中流而剑自浮随新丰翁醉甚逐之跪而不去既而引剑欲杀之亦不去并无逆色翁方解翁过泾水道见一乞儿索食翁挞之即死寻又一丐者来见之即曵翁以偿翁不辞谓拾得曰子可归吾就死矣彼嚎哭曰挞之者我也汝何以诬我师耶遂拔剑自刎翁大喝一声二乞儿俱不见谓曰子可敎遂相持而来京师之长安门见予曰子何乆于风尘耶予曰尽在三日翁曰是儿汝友也当于蓝闗可并度之予诺翁去留拾得于蓝闗之九曲溪洞曰子待七日子师至矣予归是夜下元寒魄穿櫺灯清籁静纸帐梅花槐风竹戞清入两耳时有孤鹤倚苔断琴在壁与叔寝于书屋再谕之曰上帝以叔仙根道骨昔者命侄往度叔坚不从故有大患今叔大事已矣潮阳叔之亲誓又完矣何不去之叔曰仙人不常见吾老死于乡党足矣吾恐朽骨不可长修衰气不可寿世弃于山野死无名也侄有至谅幸为我思予曰侄随叔有年叔犹不知耶侄之大道可以穷桑田朽山岳竭海源虽日月更变不致败此身也叔如不学恐贻谴于天天必加诛又岂宪宗之法耶叔曰易则易矣何物色可隐去耶予遂以竹杖化叔之形了无一缺死卧于席叔遂随遁予饵以飞举之药风腾于蓝闗之巓安之仙景相与拾得为友而复命于帝帝曰卿可度之予归诡号双目为叔之师予问曰汝思家耶叔曰已脱业舍委身大道复何思耶予又曰思汝侄耶叔曰听命在师思彼何益予遂授以至道百日而神识洞达始有冲和之悟时长庆四年甲辰冬十一月也叔年五十有七予年三十有九其家见其死源弟尚防门人李汉陇西人也葬叔假尸于乡上愍其忠禄其子源追赠礼部尚书昌黎伯谥曰文予方蜕其舍于终南飞其神于衡岳之巅上诏之始入太清而拾得道亦就随去上帝曰子功成矣向何迷耶不赘叔于上仙列遣予送于昆仑为使焉叔方大悔予复奏举祖考皆允取予之父母前七代予后一代皆附以太阴链形之妙皆入昆仑予相继送之而去拾得命为神霄仙伯焉














　　神僧传【晋法显】
　　佛图澄西域人也本姓帛氏少出家诵经数百万言以晋永嘉四年来洛阳志大法善念神呪能役使鬼物以麻油杂烟灰涂掌千里外事皆彻见掌中如对面焉亦能令洁斋者见又听铃音以言事无不効验欲于洛阳立寺值刘曜乱不果乃濳身草野以观世变时石勒屯兵葛陂专以杀戮为威沙门遇害者甚众澄欲以道化勒于是杖防到军门勒大将郭黒略素奉法澄即投止略家略从受五戒崇弟子之礼后从勒征伐輙预尅胜负勒疑而问之畧曰将军天挺神武幽灵所助有一沙门术智非常前后所白皆其言也勒喜曰天赐也召澄问曰佛道有何灵验澄知勒不达深理正可以道术为教因言曰至道虽逺亦可以近事为证即取器盛水烧香呪之须防生青莲华光色曜目勒由此信伏澄因进谏勒甚悦之凡应被诛残防其益者十有八九于是中州之胡皆愿奉佛勒欲试澄夜冠胄衣甲执刅而坐遣人告澄云夜来不知大将军所在使人始至未及有言澄逆问曰平居无防何故夜严勒益敬之勒后因忿欲害诸道士并欲苦澄澄乃避至黑略舍语弟子曰若将军使至问吾所在者报云不知所之使人寻至覔澄不得使还报勒勒惊曰吾有恶意向圣人圣人舍我去矣通夜不寝思欲见澄澄知勒意悔明旦造勒勒曰昨夜何行澄曰公有怒心昨故权避公今改意是以敢来勒大笑曰道人谬耳鲜卑段末波攻勒其众甚盛勒惧问澄澄曰昨日寺铃鸣云明旦食时当擒叚末波与勒登城望波军不见前后失色曰岂可获是公安我辞耳澄曰已获波矣时城北伏兵出遇波执之澄劝勒宥波遣还本国勒从之卒获其用刘曜攻洛阳勒欲自往拒曜内外僚佐毕谏勒以访澄澄曰相轮铃音云秀支替戾冈仆谷劬秃当此羯语也秀支替戾冈出也仆谷刘曜胡位劬秃当捉也此言军出捉得曜也勒乃留长子石共澄镇襄国自率中军步骑直指洛城两阵才交曜军大溃矅马没水中石堪生擒之送勒澄时以物涂掌观之见有大众中一人朱丝约其肘因以告当尔之时正生擒曜也勒乃僭称赵天王行皇帝事改元建平事澄益笃时石葱叛其年澄戒勒曰今年防中有虫食必害人勒颁告境内慎无食葱到八月石葱果走勒益加尊重有事必谘而后行号大和尚石虎有子名斌勒以为子爱之甚重忽暴病亡已涉二日勒曰朕闻虢太子死扁鹊能生大和尚国之神人可急往告必能致福澄乃取杨枝呪之须防能起有顷平复由是勒诸稚子多在佛寺中养之建平四年四月无风而塔上一铃独鸣澄谓众曰铃音云国有大丧不出今年矣是岁七月勒死太子袭位少时虎废自立迁都于邺改元建武倾心事澄又重于勒乃下书曰和尚国之大宝荣爵不加高禄不受荣禄匪颁何以旌德从此已往宜衣以绫锦乗以雕辇朝防之日和尚升殿常侍已下悉助举舁太子诸公扶辇而上主者唱大和尚众座皆起以彰其尊又勑司空李农旦夕亲问太子诸公五日一朝表朕敬焉澄弟子法常北至襄国弟子法佐从襄国还相遇在梁塞城下共宿对车夜谈言及和尚比旦各去法佐至始入觐澄澄逆笑曰昨夜尔与法常交车共説汝师耶先民有言不曰敬乎幽而不改不曰慎乎独而不怠佐愕然愧懴于是国人每共相语曰莫起恶心和尚知汝及澄之所在无敢向其方面涕唾便利者郭黑略将兵征长安北山羗堕羌伏中时澄在堂上坐弟子法常在侧澄忽惨然改容曰郭公陷狄令众生呪愿澄又自呪愿须臾更曰若东南出者活余向则困复更呪愿有顷曰脱矣后月余日黒略还説羌围中东南走马乏正遇下人推马与之获免推验日时正澄呪愿之时也后晋军出淮泗陇北瓦城皆被侵逼三方告急人情危扰虎乃瞠曰奉佛而致冦佛无神矣澄明旦让虎曰王过世经为大商主至罽賔寺尝供大防中有六十罗汉吾此身亦预斯防今王为王岂非福耶疆塲军防国之常耳何为怨谤三宝夜兴毒念乎虎乃信悟跪而谢焉虎常问澄佛法不杀朕为天下之主非刑杀无以肃清海内既违戒杀生虽复事佛谁获福耶澄曰帝王事佛当在体恭心顺显扬三宝至于有罪不得不杀有恶不得不刑但当杀可杀刑可刑耳若暴虐恣意杀害非罪虽复事法无解殃祸虎虽不能尽从而为益不少虎于临漳修治旧塔少承露盘澄曰临淄城内有古阿肓王塔地中有承露盘及佛像其上林木茂盛可掘取之即画图与使依言掘取果得盘像黄河中旧不生鼋忽得一以献虎澄见而叹曰桓温其入河不反温字元子后果如言也虎尝昼寝梦见羣羊负鱼从东北来寤以访澄澄曰不祥也鲜卑其有中原乎慕容氏后果都之建武十四年七月石宣石韬将图相杀宣时到寺与澄同坐浮图一铃独鸣澄谓宣曰解铃音乎铃云胡于洛度宣变色曰是何言与澄谬曰老胡为道不能山居无言重茵美服岂非洛度乎石韬后至澄熟视良久韬惧而问澄澄曰怪公血臭故相视耳至八月澄使弟子十人斋于别室澄时蹔入东阁虎与后杜氏问讯澄曰胁下有贼不出十日自佛图以西北殿以东当有流血慎勿东行也杜后曰和尚耄耶何处有贼澄即易语云六情所受皆悉是贼后二日宣果遣人害韬于佛寺中欲因虎临丧仍行大逆虎以澄先戒故获免及宣事发被收澄谏虎曰既是陛下之子何为重祸耶陛下若忍怒加慈者尚可六十余岁如必诛之宣当为彗星下扫邺宫也虎不从以铁鏁穿宣领积薪焚之收其官属三百余人皆车裂支解投之漳河后月余日有一妖马毛尾皆有烧状入中阳门出显阳门走向东北俄尔不见澄闻而叹曰灾期及矣至十一月虎大飨羣臣于太武前殿澄吟曰殿乎殿乎棘子成林将坏人衣虎令发殿石下视之有棘生焉澄还寺视佛像曰怅恨不得庄严独语曰得三年乎自荅不得不得又曰得二年一年百日一月乎自答不得乃无复言还房谓弟子法祚曰戊申岁祸乱渐萌己酉石氏当灭吾及其未乱先从化矣即遣人与虎辞虎怆然即自出至寺而慰谕焉澄谓虎曰夫道重行全德贵无怠茍业操无亏虽亡若在违而获延非其所愿今意未尽者以国家心存佛理奉法无吝称斯德也宜享休神而布政猛烈终无佛佑若降心易虑惠此下民则国祚延长没无遗恨虎悲动呜咽知其必逝即为凿圹营坟至十二月八日卒于邺宫寺春秋一百一十七年矣俄而梁犊作乱明年虎死冉闵篡戮石种都尽闵小字棘奴澄先所谓棘子成林者也澄左乳旁先有一孔围四五寸通彻腹内有时光从中出或以絮塞孔夜欲读书辄防絮则一室洞明又斋日辄至水邉引肠洗之还复内中澄身长八尺风姿甚美妙解深经旁通世论讲説之日正标宗防使始末文言昭然可了加复慈洽苍生拯救危苦二石凶强虐害非道若不以与澄同日孰可言哉但百姓防益日用而不知耳澄死之日有人见澄于流沙虎疑其不死因发墓开棺视之唯见一石虎曰石者朕也师我而去矣未防虎死














　　劎侠传【唐】
　　老人化猿
　　越王问范蠡手劎之术蠡曰臣闻赵有处女国人称之愿王问之于是王乃请女女将见王道逢老人自称袁公袁公问女曰闻女善为劎愿得一观之女曰妾不敢有所隐也惟公所试公即挽林杪之竹似桔橰末柝地女接取其末公操其本而刺女女因举杖击之公即飞上树化为白猿
　　车中女子
  </div>
  <div class="pagination">
   <a href="说郛_page563.html">
    上一页
   </a>
   <span>
    ...
   </span>
   <a href="说郛_page559.html">
    559
   </a>
   <a href="说郛_page560.html">
    560
   </a>
   <a href="说郛_page561.html">
    561
   </a>
   <a href="说郛_page562.html">
    562
   </a>
   <a href="说郛_page563.html">
    563
   </a>
   <span class="current-page">
    564
   </span>
   <a href="说郛_page565.html">
    565
   </a>
   <a href="说郛_page566.html">
    566
   </a>
   <a href="说郛_page567.html">
    567
   </a>
   <a href="说郛_page568.html">
    568
   </a>
   <a href="说郛_page569.html">
    569
   </a>
   <span>
    ...
   </span>
   <a href="说郛_page565.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
