<!DOCTYPE html>
<html>
 <head>
  <meta charset="utf-8"/>
  <title>
   竹间续话 - 第 2 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   竹间续话 - 第 2 页/共 5 页
  </h1>
  <div class="content">
   会城谚有“三山藏、三山现、三山看不见”。“三山藏”者，罗山在法海寺内、冶山即泉山、闽山在光禄坊也。“三山现”者，乌石、九仙、越王也。“三山看不见”者，芝山、在芝涧、灵山传在井楼门祝家酒肆旁，有灵山境、钟山在大中寺也。其实藏者、看不见者，均乌石、九仙、越王三山之支。而城内又有丁戊山又名嵩山、王墓山又名云步山、文藻山实名云左山，林文忠公有《云左山房诗钞》，山藏巷内，不只九山已也。
　　相传闾山在万寿桥下，潮落则浩瀚有声。
　　豹头山，旧在南城外，有石昂然，亦一奇也。傍有宿猿洞，怪石森耸，藤萝荫翳，为乌石之胜景。传有隐者，蓄一猿同宿洞中，故名。宋郎中湛俞解官栖隐，有二十五咏。洞中有荔枝，名“洞中红”，见蔡襄谱。旧时此地荒废，修葺后，堪资游憩。乡人祀猴王其中。洞外石壁三面，俱有题刻。南面宋程师孟篆“宿猿洞”三大字，及“会宿四绝句”。西面刻师孟赠湛一绝句，及正旦酬唱三律，而末者姓名与诗半刓，不可辨。北面刻饯仲谟及功德二绝句，皆程笔也。刻手精工，先辈文采风流，宛然如见。其诗载在《乌石山志》石刻中，山上枫叶极佳，前辈多有诗咏之。
　　《五杂俎》云：闽中水帘数处，皆无声。盖岩腰凹，而水喷空，则为水帘，自不能奔号也。水帘奇于瀑布。吾闽四山皆瀑也。今按：闽之瀑布以古田龙亭为最大，仙游九鲤湖次之。水帘则无有双髻山龙潭之壮观者。龙潭悬岩夹立，飞流七十丈，潭前石屏高丈许。《名胜志》载：从浩溪涉上有半练，又上有帘梁，水帘喷注其中，有白气如虹，随人叫呼而出，声止亦灭。自此而上，峭壁夹天，西有龙门水注下，可二十丈，广杀十之六，为第三龙。龙潭无径可上，就东石壁二百余步，至第二龙潭，两壁愈高，几及千尺，瀑正向西，日光射之，白练如带，飞下四五十丈，下注潭，口可二丈，深不可测。潭前旧有石屏，龙怒而碎之。自此峭壁直上如削，欲上第一潭，不可得。按：董崇相先生有《龙潭游记》，后游之者绝少。
　　距渔梁三里许，有万叶山。以瀑布胜，最奇者，古称浇弥勒。宋朱韦斋、谢皋羽先生均有观瀑诗。其后过客鲜知之者。近读李兰屏先生《虹月船诗草》，有《游万叶寺观瀑布诗二首》云：“青山斜日挂珠帘，泉瀑飞泉碧岫尖。便带渔梁残雪去，已知南浦绿波添。”“天下名山第三瀑，我来洗眼证前闻。何年却踏谷帘洞，更话天台一角云。”知瀑布仍存宋时之胜。先生诗集颇多而未刻。兰卿先生则全稿累累，风行海内。文字传与不传，亦数也。
　　邵武地势高峻，由洋口溯江以上，凡五百有余滩。俗有“一滩高一丈，邵武在天上”之谚。城垣倚山临水，形势雄固，与延平成犄角，俗有“铜延平、铁邵武”之称，谓其险要可守也。
　　洛阳桥，闽中一胜迹也。龚海峰先生有诗云：“十里长桥挂彩虹，征帆叶叶下东风。永嘉南渡今何在?犹有长山似洛中。”注云：“永嘉南渡衣冠多寓于此地，以是名殆有故乡之思乎，而土山曼衍，风起沙飞，港纵横，水光树色，亦酷似邙山洛口一带风景也。”桥创自宋，名“万安”，后人复以地名名之。
　　苏之琨《文勺》云：谈水之险，首蜀次闽。闽水之险，则九龙十八滩最焉。方言，“小曰滩，大曰龙”。九龙之间，为滩凡十有八。其地跨清流、永安二邑，非入豫章、两粤，不经于此。村氓善为人放舟，舟后曰柁、前曰梢，如柁形。上水力在柁，下水力在梢。下水梢先动，上水柁先行。故先辈诗有“北道逆风轿倒抬，闽溪上水柁先开。”按：九龙滩者，长龙、安龙、伤龙、马龙、三悟龙、五白龙、兴龙、暮龙、下长龙，中以下长龙为最险。三龙属永安，六龙属清流。相传元陈有定始凿以运汀粮。然张籍《寄元汀洲诗》有“为郡暂辞双凤阙，全家远过九龙滩”之句，则唐时已行舟矣。明成化间令凌寀冬时募工，凿去恶石，滩势力杀，惟中有十八滩，终为险迅。
　　由浦城至水口，名滩有三十五，在浦城之南浦溪者，有火烧缺滩、焉翻滩、将军滩、老鼠滩、锁匙滩、油中滩、九曲滩、小串滩、大串滩、老虎滩、培岭滩，在建瓯境之蒋溪者，有溪口滩、龙牙滩、浆衣滩、小锣滩、大锣滩、七里滩、牛尾滩、牛头滩、小米滩、大米滩、白虎滩、青龙滩、磨石滩、羊角滩，在建宁之建溪者，有鸡公滩、篷滩、大龙港黯淡滩，在闽江之滩有大梭滩、打蛇滩、葫芦滩、穿心港秤钩滩、矼碉滩。三十五滩中以黯淡滩为最险。滩上有神庙、极灵。舟人到此作福。《全闽诗话》载：陈卸史⑸会试时过此，有诗云：“黯淡滩兮黯淡滩，上时容易下时难。吾侪本是波涛客，见此波涛胆亦寒。”王参政诗云：“不去烧香献楮钱，应知庙里有神仙。人间莫作亏心事，黯淡滩头醉倒眠。”按：今滩旁有古刻：“平生不作亏心事，黯淡滩头醉倒眠”，当本参政诗，不知何时何人所刻。
　　会城内有“三坊七巷”之称，皆缙绅第宅所在也。三坊者，衣锦坊、文儒坊、光禄坊；七巷者，杨桥巷又名登俊里、郎官巷宋刘涛居此，子孙皆为郎官，故名、塔巷又名文兴里，闽王时建育王塔于巷内、黄巷又名新美里，晋永康时黄氏居此、安民巷传黄巢乱时安民于此、宫巷又名古仙宫里，以旧有紫极宫、吉庇巷又名魁辅里。刘心香先生有诗云：“七巷三坊记旧游，晚凉声唱卖花柔。紫菱丹荔黄皮果，一路香风引酒楼。”
　　王应山《闽都记》云：宋郑文靖性之致仕，建耆德魁辅坊，闽俗，腊月念四日祀灶。性之微时，以是日贷肉于巷口屠者之妻。屠者归而大恚，径入其舍，取熟肉以去。性之画一马，题诗其上，焚以送灶云：“一匹乌骓一只鞭，送君骑去上青天。玉皇若问人间事，为道文章不值钱。”后以殿元积官江西安抚使，加宝章阁侍制⑹，昼锦归第，气势烜赫。会鸣驺出，屠者适割肉，睨视之曰：“郑秀才至是耶!”性之令缚至庭，数其罪，捶杀之。至是，出入巷无行人。后坊废，名其巷曰“急避”。嘉靖间，人恶其名，改为吉庇，此亦坊巷之故事也。
　　会城宅第，负园林之胜者，有沈氏“涛园”，龚氏环碧轩，吴氏半野轩。涛园为沈文肃公祠，乃明许豸之石林址。豸手书“松岭”二字镌石，子友即松岭地名曰涛园，镌“吞江汲云”四字，自为记。后地废为荒圃，光绪间沈氏就址建祠。郑虞臣先生书“旧涛园”三字刻石。又闻陈石遗先生云：“许氏原石刻涛园在师范学校内。”今之涛园实非旧也。
　　北后街环碧轩，康熙初林和居之。乾隆间为林景纶业。道光间林缙、刘藜仙递为别墅。龚海峰先生景瀚亦居之。其曾孙易图宦归，拥巨资，欲于城内东、西、南、北各营别墅。乃北购环碧池馆，南构双骖园于乌石山，东置武陵园于花园衕。环碧池最擅园林之胜，且设家祠其中，与武陵园隔宅并构。又有芙蓉别岛，中有太湖石十余挺，长皆丈余，传为曹石仓旧物。后别岛自高氏归梁氏。余尝见中悬有“小泊台”额，岂其地即谢在杭之“泊台”遗址欤?
　　北门下土埕半野轩，旧为乾元寺址。清萨与相为别墅，园地初不大，后归吴继篯，始广之，植佳种花木甚多。
　　光禄坊玉尺山，余之旧居也。有巨篆“闽山”二字，径尺许，不知谁氏之笔。乌石山又名闽山，因此。其地唐时为闽山保福寺，宋为法祥院。熙宁初郡守光禄卿程师孟游此，僧为题“光禄吟台”于石，师孟有诗云：“永日清阴喜独来，野僧题石作吟台。无诗可比颜光禄，每忆登临却自回。”因人以光禄名坊。后寺废，沦为民居，山石铲削殆尽，而巨阜巍然。阜前绵亘数石，中有曲石如尺，俗呼玉尺山。明嘉靖时属林有台，崇祯时孙昌裔居之。清为何尚敏总戎勉别业。辗转数主，归于齐澄潇知府鲲。道光庚子归叶盐道敬昌，同治间为李员外作梅宅。光绪辛巳，先光禄公入居，创沁泉山馆，并移家祠其中，为作楹联云：“无诗可比颜光禄，此地应归郭令公。”题刻甚多，详见《乌石山志》中，宣统初年，叔祖仲起公以钱业败，没于官。闻居其地者，均不出三十年，亦数也。先公有《移居丰井营》诗云：“山楼对高台，平地依培楼。当年白头人，岂不策永久。世穷物必变，嗟叹挂人口。园林关福分，泉石宜寿耇。童时颇自矜，授室傍南牖。欢笑庚寅前，支拄庚子后。壮年事驱驰，一廛难墨守。瞻像滋罪尤，抚碑惜齑臼。山灵已告犹，忽忽月在酉。群童方抱茅，痛心欲北走。移家丰井居，丛树障山黝。行矣无复言。利往占无咎。”《过光禄坊故宅二首》云：“无诗可比颜光禄，此地应归郭令公。话到光宣家国事，伤心回首五年中。莫向山灵问废兴，当年白发老鬅鬙。池亭点领经营意，劫后松盘长几层。”盖当时有山神隐示，宅将易主，故诗及之。
　　黄萃田先生香草斋，在光禄坊早题巷，为许瓯香墨庵之旧址。先生为瓯香外孙，读书其中，庭前环植兰蕙，因以“香草”额其斋。《郑荔乡诗钞·小传》谓：“所居三楹，花竹秀野，图史纵横，饮馔裙屐间，具有雅人深致。”今何翊卿先生履亨居之。
　　林吉人先生朴学斋在光禄坊，与许氏紫藤花庵遗址隔早题巷。先生自记谓：其师尧峰先生赠诗，有“区区仆学待君传”句，乃以名斋。中有陶舫，后冯笏骈缙居之，今属刘氏。
　　谢古梅先生二梅亭在来魁里。先曾祖姑母拾珠老人有《二梅亭诗并叙》云：谢古梅学士营二梅亭奉母，作《循陔图》，予居其宅，并藏其图，以之奉姑。作诗祝之，亦《白华三篇》之意也，诗云：“月中塔影自亭亭，雨过山光一片青。梅萼穿池香在水，石苔上砌绿侵棂，琴囊高挂晴窗静，织火微明小院扃。但愿循陔依故事，北堂萱草颂遐龄。”按：先生母林逊女，侗、佶姐也，年八十四卒。《循陔图》：太夫人面如重枣，先生侍侧。林洙云题云：公寓梁家园，报至，哭不止。曰：“母在，可以许人乎?”亟劝，乃试大廷。吴剑虹云，学士身长，左颊有三毫。
　　孟瓶庵亦园亭在闽县前。叶毅庵绿榕书屋在打线营。林鉴塘竹柏山房在怀德坊。陈秋坪云凹水曲山房在李园里。竹柏山房额，秋坪所篆，秋坪，林之舅也。
　　李兰卿石画园在西南门间之洋尾园。园中旧有联云：“近市近城村落，半山半水人家。”谢枚如先生赌棋山庄在于麓九曲亭，有楹贴云：“青山自是吾家物，老树不忘天下春。”均佳句也。
　　乌石、九仙两山，下多前贤园林第宅，亦人杰地灵所聚。陈恭甫先生《左海文集》，有《鳌峰里宅记》，陈惕园先生《惕园初藁》有《九仙山古迹考》，足为掌故之征。
　　花随人《圣龛摭忆》云：陈韬庵先生以丁艰归，遂居乡不出，垂三十年。营听水斋于鼓山，而所居有沧趣楼，故海内称听水翁，又称沧趣老人。听水斋在鼓山灵源洞下，绝壑谽谺，中贮一斋，泉石奇敻。沧趣楼则面江，常干乡之方山，五峰插天，摺叠如云屏。廉悍过于匡庐、五老。然尚未若其方广岩所营之听水第二斋，幽潭怪石，密竹参天，面对百丈飞瀑之为尤胜也。
　　西湖凿于晋严高，周回十数里。王审⑺时大之至四十余里，与南湖通。朱子集中西湖诗，有“湖光尽处天容阔”之句，可见湖亦不小矣。其后渐塞，南湖尽为民田。道光初丈量，只有七里，岁久不开浚，今则七里犹不及。诚可谓小西湖也。民国初年，许世英按闽时，以湖浅隘日甚，攸关于会城水利者，大修浚之。余辟为西公园，使湖不再污塞无治，民有游观之所，其意良善。湖有八景，曰荷亭晚唱、澄澜曙莺、古堞斜阳、水晶初月、湖心春雨、开化晓钟、大梦松声、虹桥柳色。皆在园内，后又增八景，曰湖天竞渡、龙舌品泉、升山古刹、飞来奇峰、怡山啖荔、样楼望海、湖亭修禊、洪桥夜泊，皆湖外之西北景也。
　　南公园在水部门外，旧为耿精忠别业。园林幽胜，甲于会城内外。其地一带，因名耿王庄。精忠败，归菸商陈姓。同治间没于官，为桑棉局。光绪间李子和、王补帆督闽，捐金修复，并植梅十三本于其中，更名绘春园。后正屋为闽浙总督左文襄公祠文襄殁于福州之皇华馆。民国四年辟为城南公园，并建黄花岗烈士祠于园中。
　　福清叶文忠公花园，列石大小百数，皆有名。池中一石，矗立如柱，高丈余，围二三尺，雨后则四面皆现猴形，头面手足俱备，晴则不甚辨，名百猕猴岩。然数之只十有一耳，闻叶氏后人宕石曾断其尖，故以此少之。
　　南台苍霞洲广裕楼，临江，风景绝佳，中有林琴南先生两联云：“座中人选舞征歌顾曲，谁为周都督；名下士坐花醉月称觞，孰是李翰林。”其二云：“步障隔江光，正打桨人来，踏歌声起；锦屏锁春色，看舞衿翠浅，腻烛红深。”殊隽雅。
　　台江向有十景之称，曰天宁晓钟仓前山宋时有天宁寺，山亦名天宁、曰三桥渔火小桥、大桥、仓前桥也、曰越岭樵歌大庙山有越王庙、曰太坪松籁、曰湘浦荷香银湘浦也、曰梅坞冬晴藤山明时有梅花坞。夹道十里皆植梅，颜曰“罗浮春色”，每逢冬日，骑马看花，寻香曳雪，道相属也。徐惟和诗：“十里花为市，千家玉作林。”其盛可见。今梅不存一株，而梅坞美名宛在、曰钓台夜月钓龙台为越王余善钓白龙处、曰苍霞晚照苍霞洲也、曰龙潭春涨相传龙潭角有龙潭、曰白马秋潮白马桥也。
　　西湖宛在堂，为明傅汝舟所筑。汝舟招高濲偕隐其中，堂久废。清乾隆十三年，巡抚潘思榘浚西北湖。黄莘田先生请于开化寺左重建。为堂三楹，上祀文昌、下祀明季乡之诗人林鸿字子羽，福清人。有《鸣盛集》、王偁字孟杨、永福人。有《虚舟集》、傅汝舟字木虚，侯官人。有《傅山人集》、高濲字宗吕、侯官人。有《石门集》、郑善夫字继之、闽县人、有《少谷集》、叶向高字进卿、福清人。有《文忠集》、曹学佺字能始、侯官人。有《石仓集》、徐熥字堆起，闽县人，有《幔亭集》、徐字惟和、闽县人，有《鳌峰集》、谢肇淛字在杭、长乐人，有《小草斋集》十先生。会稽傅玉露⑻为记，后堂畀开化寺僧兼管。道光四年里人刘家谋重修，益以谢廷柱字邦用，长乐人，有《双湖集》、陈鸿字叔度、侯官人，有《秋室稿》、赵璧⑼字十五，莆田人、黄任字莘田，永福人，有《秋江集》四先生，春秋二祭。同治十二年，巡抚王凯泰拨盐余款修治西湖，堂又重修，并增杨庆琛字雪菽、侯官人，有《绛雪山房诗钞》、林廷禧字范亭，侯官人，有《范亭诗草》、刘家谋字芑川，侯官人，有《外丁卯桥居士初稿》三先生。光绪间，堂屡遭水患，遂圯，里中人士谋修复，未果。民国三年，林惠亭丈炳章董全省水利局，从事浚湖，乃由沈涛园、陈韬庵诸前辈倡议，重建。又增祀林古度字茂之、福清人，有《茂之诗选》、许友字有介，侯官人，有《许有介集》、郑方城字石幢、建安人，有《绿痕书屋稿》郑方坤字荔芗，建安人，有《蔗尾集》、萨玉蘅字檀河，闽县人，有《白华楼诗钞》、谢震字甸男，侯官人，有《樱桃轩诗集》、陈寿祺字恭甫，闽县人，有《降跗草堂诗》林则徐字少穆，侯官人，有《云左山房诗钞》、林寿图字颖叔，闽县人，有《黄鹄山人诗钞》、谢章铤字枚如，长乐人，有《赌棋山庄集》、龚易图字霭仁，闽县人，有《乌石山房诗存》、陈书字伯初，侯官人，有《木庵先生诗》、叶大庄字临恭，闽县人，有《写临斋诗稿》、张际亮字亨甫，建宁人，有《张亨甫全集》、林旭字暾谷，侯官人，有《晚翠轩诗》十五人，共三十二先生。陈石遗先生为之记。是堂创于明，故前者所祀亦止于明。后乃取名之有功西湖者、踪习见于湖者、及诗人属于首郡者祔焉。建宁张际亮入祀，盖破例也。今观堂中神牌所列，由唐、五代、宋、元、明、清以及近代之能诗者，自郑露至林翰，共二百七十余人。可谓全闽诗龛，殊背意旨矣。
　　王廷俊《樵隐笔记》载：朱笥河筠视学吾闽时，得士三百三十三人。侯官郭永候等皆其所取士也。每士各献一石，秀瘦皱透，众美毕具。又各镌名石上。输入学署，聚成小山。共得三百三十三石，亦奇观也。笥河为之创亭，题曰三百三十有三士亭。又题柱云：“偶为选地看山计，若慰联床听雨晴⑽。”笥河之后，石君继之，兄弟先后视学一邦，足称盛事。后汪雨园润之修葺此亭，命姜珏、王应绥各绘一图，一藏使署，一随行箧，未几，王图散佚，徐松龛继畲官延平道，从市上购得是图，以赠吴晴舫钟骏，携之归，而姜图仅存。道光癸卯，李铁梅嘉端视学兹土，其门下士出图以献。盖为汤雨生贻汾所作，云得自陈硕士用光者。图中位置与姜迥别，而笔墨精雅则突过之。雨生未历斯亭，下笔时岂屑规摹，以姜王为粉本耶?亭与翰墨流传，实艺林中韵事也。今按：亭在友清轩后，嘉庆九年邵自昌有记，并附笥河原记，石刻之。道光己卯，韩鼎晋典学时，黄杏帘孝廉善绘，尝图以献，诸生三十二人各为题诗，刊成集，名曰《三百三十三亭图诗钞》。鼎晋序之，近此亭曾加修葺，而三百三十三石或失、或移置于西公园中，不复旧观。惜哉!
　　宝应王文勤公凯泰抚闽，创致用堂于西湖，于堂侧树梅十三本。盖公族祖楼村先生家有十三本梅花书屋，先生名列江左十五子，为宋牧仲所器重。后会试廷对皆第一。公仿其意，以为多士佳兆也。同治间水灾，堂屋尽圯，遂迁致用堂于道山之麓。未成，而公没。迨堂工竣，祠公于东偏，环植梅花，仍公志也。于是公之十三本梅花书屋，三见于闽中。一在绘春园，有公手署斋额在焉，一西湖之西湖书院，是其旧址，梅已无存。一祠中，梅则非公所手植。光绪丙戌，谢枚如先生主讲致用堂，移植名种，以足十三之旧。并命诸生各为王文勤公祠补梅记，亦佳话也。
　　谢叠山先生枋得寓逆旅中，日麻衣蹑屐，东乡而哭已，去，卖卜建阳市。今城外唐石山下茶板，是其卖卜处也。后先生死志既决，乃瘗其卖卜砚于桥亭下。明永乐丙申洪水，桥亭易为叠山祠。掘地得砚，厚一寸、广五寸、修九寸许，黝质细理，朴淳尚拙，额泐“桥亭卜卦砚”，篆书、五字，侧有程雪楼草书铭，背泐“宋谢侍郎砚”，后此砚归于周七峰。
　　郑虎臣诛贾似道处，在龙溪县南、木绵庵旁。宋恭宗元年诏贾似道循州安置，叶李自漳州放还，过泉州客，赠诗云：“君来路，我归路，天理昭昭胡不悟。”会稽县尉郑虎臣监押似道至木绵庵，愤然曰：“吾为天下杀似道，即厕上拉似道胸，毙之，瘗庵侧。明俞大立碣，书“郑虎臣诛贾似道于此”。按：虎臣墓在福安柏柱杨头村，今尚在。
　　延平王郑成功焚青衣处，在南安县孔庙奎星楼前。家在石井乡。相传朱子过此，曾勒石“海上视师”四大字。明初周德兴奉太祖密旨，断沿海龙穴以灭国患。过石井，见龙势起伏，龟蛇守口，惊为天子地，乃命匠制一石牌，上刻“石井”两字，竖于朱子石刻上，以压风水。此成功不得成功之因也。成功像原本已古剥不可尽辨，近流传之延平王与妃遗像，乃仿本耳。
　　晋江县北有不二堂，祀唐欧阳詹也。中有朱子题联云：“事业经邦，闽海贤才开气运。文章华国，温陵甲第破天荒。”何乔远题云：“不二题堂，银钩铁画，论当年合班颜柳欧虞之列；无浮箴室，神窥天鉴，待后学直开关闽濂洛之先。”此二联俱木刻，尚存。尝闻泉中人云：“旧传四门幼读书高盖山白云寺，母每命早归。赴举时母没，里人为葬是山。既归，作诗哀之曰：“高盖山头日影微，黄昏鸟雀傍林飞。庭前滴酒空流泪，不见叮咛道早归。”后人竟诬作“吞人墓”。按：明南安欧阳模有《谒欧阳坟墓诗》云：“慈母千秋有古坟，诗山缥缈带晴云。榜林鸟雀今何在?滴泪丛荆自古芬。雨湿黄泥逢晚到，风高华表作秋分。传疑传信君休问，总是文章孝行闻。”是其说相传已久，后阅《永福县志》，陈嵩亦有此诗。永福亦有高盖山，或相传之讹欤!
　　唐韩偓流寓闽中，卒于南安。墓道在县西城外之葵山。文曰“唐学士韩偓墓道”，为四明盛本隶书。晋江林瀛士有《吊冬郎诗》云：“孤臣亡国泪，香草美人情。”足表偓以美人香草抒其忠君爱国之思矣!所著《香奁集》。《彦周诗话》称其“丽而无骨”，《坚匏集》谓为销魂诗之一。世疑为和凝嫁名膺托，然偓富于才情，词致婉丽，固非凝所能及也。嘉庆间，福鼎王遐春刻其《翰林集》四卷、《香奁集》三卷，入《唐六先生集》，而侯官朱锡谷先生复单刻《香奁集》一卷以传，以见闽人之仰慕冬郎者深矣。
　　明郑少谷墓在梅亭山。郡守汪文盛营造，题石“闽少谷子墓”五字，清郡守吴六一重修之。傅山人汝舟有《少谷墓下雨夜感怀诗》：“良友已忘⑾悲凤去，遗编虽在泣麟穷。休论千载追趋地，只漫前山梦寐中。青草渐生今日雨，白杨时动故园风。抚坟岂称酬知已。愁绝春原薜荔丛。”汝舟墓在狗头山，与山谷墓相邻。王应山《吊傅山人墓诗》：“桑户当年已返真，伤心交谊自先人。荒丘谁复瞻霜露，断简能无泣鬼神。采药尚淹蓬岛月，种桃空忆故人春。幸然委蜕依良友，何必要离并隐沦。”
　　同安卢闲之先生若腾，居金门，为唐监牧地，故号牧洲。自号留庵，鲁王薨于金门。先生在澎湖时已病亟，问今日是何日，侍者以三月十九对。先生曰：“是先帝殉难日也。”一恸而绝。墓在金门，俗称卢军门墓。碣题“明自许先生牧洲卢公之墓”。其孙昂吾自撰墓志曰：通议公之殡于澎也，属红夷之警。忽梦公告以寒，觉而心动，复买舟至澎，启攒归葬于浯。按：金门一名浯洲，《福建续志》、《台湾府志》俱载：进士卢若腾墓在澎湖，盖废冢也。所著有《留庵文集》十五卷，《方舆互考》三十六卷、《留庵值笔》七卷，自天文、地埋以逮草木虫鱼，宏通淹博，品藻古人成败得失，反覆详尽，断制谨严，惜不传。其《岛噫诗一百首》、《岛居随录》二卷，同邑林树梅为之校锓焉。
　　景翩翩，明建宁名诗妓也。小字三妹，名倾一时。有十二金钗第一人之目。尝作《红榴纪梦诗》，有“无端角枕上，薄命诉蛾眉”之句，生平诗歌甚多。道光元年，邑令马廷鼎为修墓刻诗。墓碑跋云：“翩翩，明时善诗女也。按志，出旴江，误归濉川丁某，原葬东郊水月观之左。康熙间为丁后裔别售其穴而迁其骨于他处。余辛巳重莅斯上⑿，访翩翩之墓，莫知其所。心甚悯恻，缘于原葬隙地设碑勒诗，以存古迹不坠云。”
　　会城坛庙以冶山城隍庙为最古。庙建于晋太康中，规模壮丽，历朝修葺，今颓圯甚矣。庙之东偏有石，刻历代有功名宦诸神，碑曰：“唐光禄大夫樊公之神、宋少师忠襄蔡公之神、知武岗军杨公之神、参知政事张公之神、直龙图阁孙公之神、将军卢公之神、烈□范公之神、太尉忠献董公之神、行省都事蓝公之神、□□□□公之神、英义侯公之神、楚国公李公之神、明大夫□公之神。”其碑当立于明初。今县志不载。
　　下渡万安境有十境祠。十境者，清安、清泰、义安、登龙、东安、兴义、龙桥、万安、及南北鳌头也。元至正间，乡人潘民常舍地建祠，不足之费，由十境乡人醵金成之。中祀汉忠烈马侯、李侯，名失传。
　　于山王天君殿，香火之甚⒀，冠于会城各神庙。每岁六月十六日神诞，香火彻夜不绝。庙中成市，神像赤髭努目，威武赫濯。相传像为耿王时所塑，匠凡数十易，无一称意者。忽有道人来，自言为能手，约期四十九日。闭户抟土，茶饭皆穿牖入。及期开门，道人不见，独塑像昂然。民国癸亥秋，殿被火，商人数千营救，抢神首而去。后重建一新，而神之威严，故仍如昔也。
　　道光间，何道甫先生曾建先薯祠于乌石山。祀先薯及金巡抚学曾、处士陈振龙诸公。振龙、明长乐人。得薯种于外番，其子经纶因请金巡抚教民种薯以救荒。闽人之呼番薯为金薯，不忘本也。则先生之建祠，意义亦深矣。闽县陈世元著有《金薯传习录》。薯味甘，有红、白二种，郡城各县今栽种尤盛，民间糗粮，半资于此。
　　鼓山新放生园有韬庵太傅题联云：“诵莲池大师文，与世同修净土忏；感湘阴相国事，在山曾见异牛祠。”跋云：“忆左文襄公督闽时，有奔牛入署，跪堂上不起。公召寺僧奇量，令善养之。越十八年，督师再至闽。遣沈应奎视牛，则已毙。寺僧就其瘗处立“异牛祠”焉。今又将五十年，其踪犹存者耳。此鼓生⒁放生一故事，身所亲见者，故及之。癸酉夏闰五月听水居士陈宝琛，时年八十有六。”
　　法海寺旧有翁正春题门额曰“清净慈门”。寺内有二碑：一为谢在杭撰，徐兴公书。一为曹能始，陈一元题字。在杭《过法海寺诗》：“当年甲第倚云开，此日惊登般若台。金地已成新法界，罗山还属旧如来。春深别院无歌舞，水落寒池有劫灰。二十年前读书处，题名强半没苍苔。”盖明季诸公多集游其地也，寺后罗山，铲凿仅一邱矣。
　　铁佛殿在经院巷，旧开元寺之东殿。楼甚广，中祀辟支佛。明曾异撰榜其楹云“古佛由来皆铁汉，凡夫但说是金身”。考唐御史黄滔《碑记》、《三山志》及《闽都记》皆载：闽王审知备铜蜡三万斤，铸释迦弥勒像。独《万历府志》载：平怀堂北有经院铁辟支佛，高数丈，下有古井。与今所存铁像合。足证审知所铸铜像，亡之已久。而铁像为宋后冶铸无疑。特不审其年耳。今寺僧重修一新，所谓铁汉又变为金身，古井在殿下，周砌以石，不可见也。
　　相传闽王审知每夕微明，辄见长庚之旁有白光数丈，上烛霄汉。其迹颇近，异之。命校尉循而侦之。穷数日方返命曰：“东门鼓山，人迹不到之处，有僧闭目枯坐，不食不言，远近无知之者。”王曰：“此善知识者也，当往见之。”遂命为导，轻骑随发。蚕丛鸟道，斩棘披荆，尊贵之躯，备登陟之苦。忽睹高岚泼黛，密树交青。校尉曰：“牛眠之地，可望见矣！”王倚石小憩，起而冠带。其地即今之更衣亭也。既抵岩下，果见一僧，破衲不完，而神清气足，眉宇慈祥，知为非凡。王恭而前曰：“上人来从何处，在此多时?”老僧默然不答，王复谦恭屡询，僧如不见不闻。王私计曰：“吾以南面称藩，屈尊就卑，何物老僧，骄蹇若是。虽方外不修君臣之义，而十闽尺寸，属余一人；率土之滨，莫非王臣耳。”转念之间，老僧似有所觉，忽尔飞锡卓立石岩之顶，人坐其上。王复思曰：“践土之义安在?”霹雳一震，杖临空而悬，僧安座其端如故。王五体投地，合掌顶礼而白言：“凡贱之夫，根轻孽重，得遇圣僧，三生有幸。顷唐突，乞赐慈悲。倘蒙收录门墙，自甘敝屐尊荣，电光石影，悟彻尘缘。祝版钟鱼，皈依佛法。圣僧普度众生，当不以愚闇见弃也。”僧徐徐出定而下，挽王而笑曰：“河山带砺之功，十郡人民托命，功德直如恒河沙数。如王者来从忉利天宫，福慧不同庸众，倘能上为国家宣力，下谋百姓安全，则成就之完满，岂衲子敢望万一。他时拔宅上升，尚冀勿却攀及龙髯。弟子之礼，言之颜汗。但兹山与王有缘，数当合兴，创建丛林，阐扬佛法。以故衲子面壁空山，专候车骑。敢请大发信心，尽量布金，开山第一檀越，舍王莫属。”王笑曰：“藩下虽贫，一寺之费何伤。”僧曰：“建寺已非易易，况平地至山，道路崎岖，石磴数千级，工程非小。寺外开辟阡陌，以为长久香火之资乎。”王问需地尺寸，僧曰“但乞一袈娑可矣。”王愕然曰：“圣僧何其廉乎，只此一席一量，能费几何，必使尽善尽美而后已。”僧曰：“王言如纶，遂出囊中水田佛帔，不盈一握，就地平展，续续不完。僧戟曰：“可矣!”四十里鼓山皆石家锦帐之地也。王出意外，益仰佛法无边。乃鸠工庀材，寺貌悉依僧之图本，赐名“涌泉”，封僧金紫国师，赐名神晏，世传闽山第一祖神晏国师是也。
　　晋江向有三大寺：开元、承天、崇福是也。开元、承天二寺，建于唐。崇福寺建于宋。相传唐四安长者家有紫云盖屋、桑树花莲诸瑞。长者因舍地为寺。承天寺规模壮大，有八景。曰月台倒影、石梅生香、蝇不朝天、榕不过墙、狮口吐烟、贝贝能行、石塔飞来、一尘不染。宋王梅溪有《十景诗》，明张二水书作贴，今二者并传。三寺之外有元妙观，建制雄峻，为晋江独一古观。两廊星官神像，雕塑极精而神，会香火之盛，盖亦塑像有以招游之也。
　　福州淫祀以五帝为最。俗有九庵、十一涧之称。九庵者，复初、崇圣、广慧、明真、龙津、茶亭、路通、蛤埕、及九福也。十一涧者，东涧、西涧、南涧、北涧、水涧、汤涧、井涧、芝涧、嵩山涧、钟山涧、及大西涧也。皆因地而名。五帝之姓为张、钟、刘、史、赵。又号显、应、宣、扬、振五灵公。相传五帝皆里中秀才，省试时，夜同至一处。见有群鬼在一井下药，相谓曰：“此足死城中一半人矣。”五人叱之，不见。共议守井，勿令人汲。然汲者皆以为妄也，五人不能自明，有张姓者曰：“吾等当舍身救人。”乃汲水共饮，果中毒死。閤城感之，塑像以祀云。然五帝像貌，备极丑恶，狰狰可畏。康熙三十九年，知府迟惟城毁其庙，再祀者罪之。迟卒未逾时，而庙貌巍然。乾隆间粮道摄知府朱珪亦尝毁淫祠牛马诸像，后复如故。查慎行曾作《福州太守毁淫祠歌》。道光初年，王慎斋恕忠令吾闽，出署，适与赛神者遇。竟抗道而进。慎斋怒，执其像而箠之。左右皆为慎斋危，而卒无恙。民国初年，六月会之风犹盛行，奢侈倍于昔。二十年来神庙渐废，此风亦渐除，民间亦无闲情于乐事矣。
　　谢郎中泌《福州诗》有：“城里三山千簇寺，夜间七塔万枝灯。”七塔之名之址已详于陈恭甫先生之《七塔考》。先生并云：“今城中独净光、定光二塔岿然存，余并毁也。”唐季，闽中佛寺甚繁，王氏复增二百有奇，穷极土木，国随以亡。况浮图雄丽，若鬼神为之，存之诚不如其毁之为愈也。然而词人墨客，流连风景，犹不能不以之俯仰慨怀，古今一致，其意趣殆出乎埃之表者也。
　　今之白塔，名曰定光多宝塔，亦称万岁塔也。唐黄滔有记，载在《黄御史集》，今之石塔，名曰“崇妙保圣坚牢塔。”世每以净光塔称之，其实非也。唐贞元十五年，德宗诞节，观察使柳冕以石建塔，赐名贞元无垢净光塔，庾承宣记之。五代晋天福六年，王延曦重建，名曰“崇妙保圣坚牢塔”，林同颖记之。此净光与坚牢之别也。惟考庾碑文有“异夫经营之始，恳凿⒂之初，始周其基址，下现五色盘石”云云。道光初年，塔微有倾欹，官绅饬南匠蒋某入视塔基。据云盘石翘出，致全塔倾欹，若在平土之上，于强处灌注，可使复旧，遂不果修。按：此则崇妙保圣坚牢塔即建于无垢净光塔旧基石盘上无疑。而世故亦即以净光旧名呼之也。承宣撰《无垢净光塔铭》，碑高约一丈二尺、宽四尺四寸、额篆“贞元无垢净光塔铭”九字，碑中分二十三行，行二十四字，文末段颇剥落。《金石萃编》载，贞元己卯年五十八寺僧为皇帝诞辰建造浮图，仅见此碑。当时佛教流行，天下以建塔寓祝厘之意，当不止一处，而福州距京师远数千里，僻处海隅，此碑独流传至今云，是亦希世之珍矣。今按：塔凡七层，第一层中为南无金轮王佛，第二层中为南无当来下生弥勒尊佛，第三层中为南无无量寿佛，第四层中为南无多宝佛，第五层中为南无药师琉璃光佛，第六层中为南无龙自在王佛，第七层中为南无释迦牟尼佛。每层八面，每面皆嵌石镌佛相，表以佛号。旁列闽王以下及诸臣衔名。第四层中有题塔名碑一，崇五尺、广三尺，中书“崇妙保圣坚牢之塔”八字，字宽广径尺，第五层中又有塔记碑一，崇广约如前碑，额篆“崇妙保圣坚牢塔记”八字，为林同颖撰文，而僧元逸所书也。庾碑及塔内各石刻，均详于《注韩居石塔碑刻记》。尝闻父老言：道光十八年五月，雷震石塔，塔石下坠。至光绪九年六月，震处又复圯坏，砖石零落，定光、坚牢二塔，有关形势，所谓龙角，不可不修也。
　　徐《笔精》云：闽城内外，古人石刻尚存者：唐李阳冰《华严岩篆》、庾承宣《石塔寺碑》、林同颖《坚牢塔碑》、王倜书《王审知德政碑》、宋钱昱《忠懿王庙碑》、蔡襄书《刘蒙伯墓碑》按：在铜盘麓南台《沙合桥碑》、《东台庙碑》、《造潘渡桥碑》，皆书法端整，犹可拓印。至于鼓山、乌石山，唐宋名迹尤多，不及悉载。
　　乌石山李阳冰《书般若台》，为吾闽摩崖石刻之最古者，凡大字二十四字，笔法淳劲。盖阳冰晚年所篆也。《舆地碑记》谓，与处州《新驿记》、缙云县《城隍庙记》、丽水《忘归台铭》，世宝之为四绝。按：三碑皆经翻刻，惟此二十四字犹是原刻者，不在李斯碑下也。是刻摹拓之始，孟屏庵先生发其端。《瓶庵文钞》有《跋》云：“昔周侍郎亮工尝言，《瘗鹤铭》、《般若台篆》，人间至宝，一在深渊之下，一在高山之巅，苦不可得。栎园嗜金石文，又尝为吾闽方伯，可谓好而有力之强矣。而未尝拓此篆。乡先辈好古者，莫如林鹿原、谢古梅、周瑞峰、黄莘田诸先生，各集汉唐碑版数百种，而此篆近在福州城中乌石山，无从得也。乾隆二十四年冬，吾师王西庄先生过仙霞关，贻书问《般若篆》可得否，余问之莘田先生。先生曰：“此必不能，五十年前曾与周瑞峰、林苍岩坐山下，遥望太息而已。”越二日，余亲至其地，谋诸工，工曰“可”。时族人方为巨室，乃倩匠氏架木为梯，悬縆以上，日可得二幅。山下老人告余曰：“旧有翠岩寺在崖，崖石去地远，故陡险。三十年前翠岩毁于火，化为瓦砾。故山趾渐高，去地稍近。越三日，巡抚吴公闻之，遂亦拓数纸。自是，《般若篆》，人间有数十本矣。自栎园至今百余年，海内鉴古之士皆以不见《般若篆》为恨，而偶自余始之。物之显晦，固有时耶！翠岩火而铭乃出。则其火固可贺也。余拓得十本，携其五至京师。西庄先生受二本，其一归何念修给谏，余藏二本，青浦王琴德郎中闻之，以何义门楷书及诗数种易其一。按：民国二十八年，陈丈几士、沈友祖牟集同人募拓十余本，并及石塔诸像记。篆文尚不少损，信有鬼神呵护之也。
　　庆城寺有二碑：一为《琅琊王德政碑》，一为宋开宝七年刺史钱昱《重修庙碑》，皆备述闽王事迹。《兰修庵消寒录》云：《唐琅琊王德政碑》，于兢撰，在今郡城东庆城寺左，志以为王故宅是也。王有善政于闽，故当时请于朝，立碑颂其德。字学颜体，窃叹五季之乱，群雄争长一隅，王独愿为开门节度，贡献不绝，而又能保障其民，则此碑纪功颂德，固可与《表忠观》并传不巧也。按：钱昱碑，林操书。
　　乌石双骖园荒草中藏一碑，其文曰：“大闽国石街白塔天王院比丘师干，乃劝同缘弟子、检授尚书、右仆射、守右街长史兼御史大夫林隩、弟子检校太子宾客、兼监察御史殷晟、并僧尼男女弟子等共舍钱开此义井。所冀神泉普济，永傎皇都，千百年间，庶无倾侧。当愿生生常逢诸佛国界，世世常感皇帝深恩。今世同缘，不昧普提之果。时通文三年岁次戊戌三月十八日题记讲经。”大德廷敏书，兼监察御史林欢刊石。碑之边缘刻《闽县龚易图藏石》七字。通文为五代闽王昶年号，盖即《大闽义井碑》。
　　马渎江罗星塔附近江浒大磹下，有摩崖古刻数十字，字大径尺，恒湮没，惟首“元和六年”字可见。相传惟潮甚缩，始露此四字，寻常只一二字耳。为唐刻无疑，惜全文不能知，而志书亦无之者。
　　余尝藏《雪峰枯木庵木刻》拓本，正书凡三行，字径五寸，体似柳诚悬，左行文曰：“维唐天祐乙丑岁，造庵子及作水池，约伍仟余功。于时廉王大王。”凡二十有六字，末细字一行曰：“枕子一枚，雀觜杖一条，元自庵中。”凡一十有四字，字刻于树腹。树非楩非楠，大可十围，外嵌中枵，皮剥殆尽。色如黄金，相传唐真觉禅师跌坐⒃处。自唐以来，枝干虽尽而本根不巧，亦金石外之奇珍也。《雪峰志》载：庵距寺百步，木裹外俱唐宋游人刻名。成化己亥，吴兴刘瓒书《枯木庵》三字。
　　罗星塔下有宋程师孟篆“中流砥柱”四大字，潮落始见，郡志未载。
　　洪江金山塔寺四十四先生祠，有匾额题“挟仙”二字，有跋云：洪之通谷山，宋潘庭坚先生读书处。山中多石刻，皆先生真迹。此“挟仙”二字为端平三年书，历六百余载而风度宛然，爰命工摹拓，悬额塔江金山寺。所以摅怀旧之蓄念，益令人憬然兴起矣。道光乙丑鄂汀徐让济立。
　　鼓山之麓，有刻“张佩纶避兵处”六字。按：光绪甲申马江中法之战，已见先光禄公《竹间十日话》。是时有粤人副将李麟阁者，本隶江南水师旧部，年逾六十。是役亦充船长，驻于马江。船有道光间旧炮三尊，方法舰炮击船政厂时，法帅戈拔立司令台，扬旗指挥。李船距离法舰颇近，连发二炮，适中戈拔。法人秘之，迨和议成始发丧，而督抚以阅时久，不敢奏。李麟阁之功亦湮没无闻焉。时当局者张佩纶、张兆栋、何如璋、何璟，皆有一时之望。何璟终日礼佛，兆栋终日奔走询人。时人谑之曰：“制台不要头，抚台不要脚。”既丧师，八闽儿童连臂踏歌曰：“福州真无福，法人原无法，两何没奈何，两张没主张。”张佩纶时会辨福建军务，在闽垣候旨。陈韬庵太傅适以母忧奔丧回籍。张挽以联云：“狄梁公奉使念吾亲，白云孤□，将母有怀悲陟屺；孙伯符同年少一月，东风不便，吊丧无面愧登堂。”乡人闻而愤极，谓败溃至此，尚以孔明、鲁肃自居。一时京官联名奏劾，奉旨革职，发放军台，太傅亦为所累。乡人遂摩崖刻此六字以剌之。
　　黄莘田先生《鼓山志》云：谢氏前志谓：“宇内名山铭刻之多，未有逾是山者。入灵源洞三里许，削壁林立，殆无寸隙。岂非前人自爱其名而思有传于后欤!”又云：“自曹能始往录其十一，陈汝翔往录其十二，最后武林自与徐兴公、周乔卿往录其十七，而漫灭不可辨、险绝不能至、与创庵围垣所蔽而毁者，尚居其三。何其多欤!”自是以后，续前贤遗踪，摩崖而记者又何少耶!曩观《金石录》与《墨池篇》所载，凡山岩镌铭识刻，靡不收录。惜乎兹山晚出，昔贤墨迹不备载其中，与之后先辉映也。按：鼓山石刻如麻，唐刻无一字，山志所录，自宋至清，清代只二三耳。曩五游石鼓，搜罗逸刻，悉载《鼓山揽胜》集中，尚未穷也。
　　韩子舟先生其楫云：幼闻父老言，开元寺之初建也，议铸钟事。有高僧(失其名，又不详其世代)为监铸。合五金而成，工竣，告其徒曰：“三日内勿鸣钟。”遂云游去，至小北岭石碑。寺徒不待三日而急试之。僧闻钟，叹曰：“止于此矣!”石碑寺遂相传为闻钟处。余里居，距寺不远，奇其言，往观之。登楼摩娑，见其旁有裂痕两三处，长尺许。其声清越无比，诚为至宝。光绪二十六年，开元寺不戒于火，大雄宝殿成为焦土。殿前钟楼巍然独存。僧众无所栖止，寺几废于斯时也。钟之不鸣久矣。及二十九年，改寺址为监狱。涌泉寺僧移钟去。余途遇而细察之，裂痕皆满。俨如天衣无缝焉。岂钟之神妙不测，有关于寺之盛衰耶?近游涌泉寺，耳钟声，犹恍然前日事也。按：涌泉寺钟为康熙时，僧为霖以精铜参白金铸。高约二丈许，外刻金刚经全部，撞钟僧每念南无阿弥佛一百零八遍，敲钟一杵。俗传鼓山不打五更钟。询之寺僧亦云然，子舟先生所谓开元寺钟，殆庋之他处矣。
　　　　校　注：
　　⑴原文为“东南曰水部门”，“曰”字误，应为“自”。
　　⑵原文为“士”，“士”字误，应为“仕”。
　　⑶原文作“罗源太姥”。误，太姥山不在罗源。
　　⑷原文作“杨雪菽”，“菽”字误，应为“椒”。
　　⑸原文作“陈卸史”，“卸”字误，应为“御”。
　　⑹原文作“侍制”，“侍”字误，应为“待”。
　　⑺原文作“王审时”，缺一“知”字，应为“王审知时”。
　　⑻原文作“传玉露”，“玉”字误，应为“王”。
　　⑼原文作“赵壁”，“壁”字误，应为“璧”。
　　⑽原文作“若慰联床听雨晴”，“晴”字误，应为“情”。
　　⑾原文作“已忘”，“忘”字误，应为“亡”。
　　⑿原文作“斯上”，“上”字误，应为“土”。
　　⒀原文作“香火之甚”，“甚”字误，应为“盛”。
　　⒁原文作“鼓生”，应为“鼓山”。
　　⒂原文作“恳凿”，“恳”字误，应为“垦”。
　　⒃原文作“跌坐”，“跌”字误，应为“趺”。

卷三

　　唐韩偓诗：“四序有花长见雨，一冬无雪却闻雷。”明黄景昉诗：“莫愁良夜杵声稀，海国秋深尚葛衣。”萨天锡诗：“三山一夜雨，四月满城秋。”福州气候，于此三诗可见。然寒燠晴雨无序，盖地处炎方而临海，不如北平气候之正也。
　　《稗史汇编》载：立冬后遇壬日，为之“入液”，至小雪“出液”。《琐碎录》载：闽人以立夏后逢庚日为“入梅”，芒种后逢壬为“出梅”。叶毅庵先生有诗云：“候近入梅先惮暑，旬逢出液始成冬。两潮水到乌篷集，四序花开翠馆秾。”
　　昔人谓闽中无雪。非无雪，但不积耳。父老云：光绪甲子正月十五夜，福州大雪彻晓。壬辰十一月二十八夜大雪，厚尺许，不数见也。谚云：“春寒多雨。”福州入春多严寒，朔风凛冽裂肤，有重裘拥炉，犹齿龁手战、作苦寒色者。而旗、鼓二峰，遥望若玉山然。
　　福州夏热，多雷雨，俗谓之“晡霾雨”。亦曰“过云雨”。谚有：“六月初三雨，七月多晡霾”及“六月晡，不过路”之说，谓雨不普及、随云所聚耳。
　　施鸿保《闽杂记》云：“延平府城外石磡水小上，不至、露建宁府城外石磡，则舟行最利，俗谓之“菩萨水”。有“大菩萨”、“小菩萨”之分。按：福州夏四、五月间多淫雨为灾，或水患至数次。其大者皆由上游溪洪下泻也。上游水位涨至菩萨水，则福州须防水患。至无名水，则立即成灾矣。惟水至夏至则力大，逢初三、十八则潮大。闻父老言：会城水灾，以光绪丙子五月为最大。茶亭金斗桥居民避水皆从瓦檐登舟，历五昼夜始退去。又俗称“延平水与鼓山齐”，言延平福州地势之高低也。
　　飓风，吾闽谓之风台。六七月之交常有之。大者拔树掀瓦，得雨则解，谓之回南。俗云：“六月防初，七月防半。”又云：“六月得雷而止，七月闻雷愈烈。”又云：“六月风台生九仔，七月风台毛回南。”均农家经验之谈。
　　太武山，在海澄镇海卫山，上有太武夫人坛。《图经》谓闽中未有生人时，夫人拓土以居，称为八闽人祖。
　　福州岭上，有称畲民者。其姓凡五：曰钟、曰苟、曰雷、曰盘、曰蓝。多结帚为业。其俗称女曰“公主”，盖闽之土民也。林子鱼先生尝作《畲民谣》云：“畲中女儿年十七，跣足蓬头面如漆。红巾覆额著峨峨，窄袖称身缝密密。百合山丹插满头，见人欲语却含羞。阿爷斫柴入山里，赚待钱归百不爱。东家婚男西家女，乡民争看迎公主。亲朋五姓自朱陈，走贺纷纷具鸡黍。入门先自拜翁姑，洞房烛爛闻欢呼。三朝突过天未曙，早向城中卖柴去。”闻畲民尝绘其祖先于手卷，乃一狗头人。自传为犬戎之后也。
　　上杭县居民多为赵宋南渡时迁居，故俗有客民之称。
　　福州水上操舟为业，自为一族者，曰疍户，所谓曲蹄也。相传为陈友谅败兵，为明军所驱，迫居水上。《竹间十日话》云：福州所称卖渔嫂，即曲蹄婆。以生长船中，两足俱曲，故名。没为贱种，子孙不得应试，例不登岸。作半片髻以别田婆。按：近渐有移居岸上，作洗屋之业者。
　　《闽杂记》云：朱昆田《笛渔小稿三咏同心兰》云：“吟处伤心追楚客，分来纤手想闽娘。”闽娘字，前人诗中未有用者。
　　周亮工《闽小记》云：福州呼妇人曰“珠娘”，其来旧矣。任昉《述异记》：越俗以珠为上宝，生女谓之“珠娘”。按：福州称男曰“唐补人”。盖以唐时，衣冠相率迁闽，故尊称之也。呼女曰“诸娘”，盖闽为无诸地也。珠娘或即诸娘之化音。粤东称伎曰“珠娘”，未闻闽有“珠娘”之称。
　　福州小家女多拣茶为业，朝去暮归，三五成群，素足簪花，风韵饶然。《闽小记》云：“闽素足女多簪全枝兰，烟鬟掩映，众蕊争芳，响屧一鸣，全茎振媚。继在京师，见唐人美人图，亦簪全兰，乃知闽女正堪入画。”
　　杭世骏《榕城诗话》云：建宁别驾沈君尝艳称“闽中户户皆花，家家是玉。笔床砚匣，恒在香台。写韵传经，乃其粉确。青襟夫婿，挼手传笺，红屐侍儿，扶轮赴社。扇林下之清风，鲜桑中之失德。如斯风气，颇可铺张。”按：吾闽缙绅家妇女，莫不谙诗书。唐宋以前载籍，鲜有记述。明清以降，闺门弦诵，比屋相闻。侯官庄九畹、廖淑筹、郑薇柔、郑翰莼、许德瑗、黄淑畹等，皆衡宇相望，结社联吟。许亭亭与俦侣结“访红楼诗社”。由是女诗社之风，盛于会城。闽县范淞青，三十未嫁。家贫无依，以训蒙糊口，人呼之曰女先生。此滨海邹鲁之称，厥有由来也。沈君岂虚称哉。
　　《停云阁诗话》云：女伶卖曲，山左最多。吾闽建、邵二郡，界邻江右，间或有之，省垣却少经见。嗣因寇氛不靖，窜及上游，雏燕娇莺，争集榕城之经院巷。据此，则射圃里一带所以为娼寮之地，然不久云烟消灭，而盛于洪江、台江两地矣。张亨甫先生《南浦秋波录》记之详尽。
　　蒋垣《榕城景物考》云：唐时罗城南关，人烟绣错，舟楫云排，两岸酒市歌楼。箫声从柳阴榕叶中出。今安泰桥是其处。按：安泰桥，昔在古利涉门外。宋曾巩有《出利涉门》诗云：“红纱笼竹过斜桥，复观翚飞入斗杓。人在画船犹未睡，满堤明月一溪潮。”叶毅庵先生亦有诗云：“画桥低亚若篷轻，酒市歌楼夹岸迎。见说琅琊繁盛日，三山城似阖闾城。”则旧时安泰桥夹岸，不减秦淮风月矣!
　　黄肖岩先生《序聚红榭雅集》词云：“天下方音，五音咸备。独阙纯鼻之音。惟吾闽尚行此音，乃千古一线元音之仅留于偏隅者。漳泉人度曲，纯行鼻音，则尤得音韵之原矣。”按：吾闽方言，约分福、厦、泉、汀、建、邵六种，其他各县各有不同之腔。何岐海之《何氏学》、黄肖岩之《榕城方言古音考》、刘家谋之《操风琐录》、谢枚如之《说文闽音通》、大抵崇闽音为正音，虽诸篇仅及福州，然推究及各县，未可不从福州始也。
　　郑天尺先生精医理，考究闽谚方言甚深。所编《榕谚声律启蒙》，脍炙人口，时比之林光天，号为二天。其《闽谈正误》之著，于福州方言纠误考据，均有所本。非以意强解者比者。
　　会城灯市，聚于后街。次则南台、中亭街。节假后，后街户户家家皆以灯为业，争奇斗巧，禽鱼鸟兽咸备，游者塞途。陈偕灿先生《福州观灯诗》有“后街风月卖灯天”句，记实也。闽人最重元夕，谢在杭谓：“天下上元灯烛之盛，无逾闽中者。”盖天下有五夜，而闽则有十夜也。
  </div>
  <div class="pagination">
   <a href="竹间续话.html">
    上一页
   </a>
   <a href="竹间续话.html">
    1
   </a>
   <span class="current-page">
    2
   </span>
   <a href="竹间续话_page3.html">
    3
   </a>
   <a href="竹间续话_page4.html">
    4
   </a>
   <a href="竹间续话_page5.html">
    5
   </a>
   <a href="竹间续话_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
