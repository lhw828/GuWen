<!DOCTYPE html>
<html>
<head>
    <meta charset="UTF-8">
    <title>困学纪闻 - 第 30 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>困学纪闻 - 第 30 页/共 56 页</h1>
    <div class="content">　　
　　龚氏注《中说》，引古语云：“上士闭心，中士闭口，下士闭门。”愚按：《楚辞?橘颂》云：“闭心自谨终不过失兮。”王逸注：闭心，捐欲也。 
　　
　　《中说》于文取陆机，于史取陈寿，自魏、晋而下言之也。 
　　
　　记註兴，而史道诬矣。註，当作“注”。记注，谓汉、晋以后起居注之类。虚美隐恶，史无直笔，故曰诬。阮逸谓若裴松之注《三国志》，恐非。 
　　
　　张玄素《问礼》，注云：“史传未见。”玄素，蒲州人，《唐书》有传。注以为未见，非也。 
　　
　　戎狄之德，黎民怀之，三才其舍诸。此叔恬之言也。元魏之君，唯称孝文，然治家无法，佳兵不已，再传而遂乱，安在其黎民怀之也？ 
　　
　　文中子游马颊之谷，遂至牛首之溪。龚氏本云：“子游黄颊之谷，遂至白牛之溪。”注云：“王绩尝题诗黄颊山壁。”愚按：《负苓者传》：文中子讲道于白牛之溪。当从龚本。 
　　
　　仲长子光，《中说》称之，王无功为《传》云：“著《独游颂》及《河渚先生传》以自喻。文中子比之虞仲夷逸，又为祭文云：‘明道若昧，进道若退。鸟飞知还，龙亢靡悔。藏用以密，养正以蒙。不见其始，孰知其终？’” 
　　
　　无功《答冯子华书》曰：“吾家三兄生于隋末，伤世扰乱，有道无位，作《汾亭》之操，盖孔氏《龟山》之流也。吾尝亲受其调，颇谓曲尽。近得裴生琴，更习其操，洋洋乎觉声品相得。”又曰：“吾往见薛收《白牛溪赋》，韵趣高奇，词义旷远，嵯峨萧瑟，真不可言！壮哉邈乎，扬、班之俦也。高人姚义常谓吾曰：‘薛生此文不可多得，登太行，俯沧溟，高深极矣！’”可附《中说》注。 
　　
　　李百药曰：“分四声八病。”按《诗苑类格》沈约曰：“诗病有八：平头、上尾、蜂腰、鹤膝、大韵、小韵、旁纽、正纽。唯上尾、鹤膝最忌，馀病亦通。” 
　　
　　杜淹《文中子世家》：二子：长福郊，少福畤。龚氏本载《前述》长子福奖。刘禹锡撰《王质碑》云：“文中子生福祚，福祚生勉，勉生怡，怡生潜、质。潜之季子为谏议大夫、给事中，终宣歙观察使，《唐书》有传。福畤之子，见于《文艺传》者，勔、勮、勃、助、劼、劝。”太原府君召三子而教焉，龚氏注云：“文中子三子：福奖、福祚、福畤。”福奖疑即福郊也。书此以补《世家》之阙。 
　　
　　王无功《游北山赋序》云：“余周人也。本家于祁，永嘉之际，扈迁江左。地实儒素，人多高烈，穆公衔建元之耻，归于洛阳。同州悲永安之事，退居河曲。始则晋阳之开国，终乃安康之受田。”其赋云：“白牛溪里，冈峦四峙，信兹山之奥域，昔吾兄之所止。许由避地，张超成市。察俗删诗，依经正史。组带青衿，锵锵儗儗。阶庭礼乐，生徒杞梓。山似尼丘，泉疑泗涘。”又注云：“此溪之集，门人常以百数。河南董恒、南阳程元、中山贾琼、河南薛收、太山姚义、太原温彦博、京兆杜淹等十馀人，称为俊颖。而姚义慷慨，同侪方之仲由；薛收以理达，方庄周。门人多至公辅，而文中之道未行。然无功不及房、杜、魏，何哉？”郑毅夫论《中说》之妄，谓：李德林卒于开皇十二年，通时年八九岁，未有门人，而有“德林请见，归而有忧色，援琴鼓《荡》之什，门人皆沾襟”；关子明太和中见魏孝文，如存于开皇间，亦一百二三十岁矣，而有“问礼于子明”。是二者，其妄不疑。晁氏《读书志》谓：薛道衡仁寿二年出襄州，通仁寿四年始到长安，其书有“内史薛公见子于长安”。用此推之，则以房、杜为门人，抑又可知也。 
　　
　　《世说》其言清以浮，有天下分裂之象；《中说》其言闳以实，有天下将治之象。 
　　
　　张巨山《读管子》曰：“读《心术》、《白心》、《内业》诸篇，知其功业之所本，然后知世之知《管子》者殊浅也。书多古字，如‘况’作‘兄’，‘释’作‘泽’，此类甚众。召忽曰：‘百岁之后，吾君下世，犯吾君命而废吾所立，夺吾纠也，虽得天下，吾不生也，兄与我齐国之政也。’而注乃谓：‘召忽谓管仲为兄。’‘泽命不渝’，而注乃以为‘泽恩之命’。甚陋，不可遍举。”愚谓：《管子》乃尹知章注，今本云房玄龄，非也。 
　　
　　《地员篇》云：“管仲之正天下也，其施七尺，施者，大尺之名。渎田悉徙，五种无不宜。其立后而手实。”谓立君以主之，手常握此地之实数。手实之名，始见于此。吕惠卿因以行手实之法。苏文忠论管仲之无后，利不可与民争也。盖有激云。 
　　
　　傅子谓：《管子》书，过半是后之好事者所加，《轻重篇》尤鄙俗。《古史》谓：多申、韩之言，以智欺其民，以术倾邻国，有不赀之宝，石璧菁茅之谋，使管仲信然，何以霸哉？ 
　　
　　管仲曰：“决狱折中，臣不如宾胥无，请立为大理。”《吕氏春秋》云：“臣不若弦章。”按《说苑》，弦章在景公时，当以《管子》为正。 
　　
　　黄帝六相，一曰蚩尤，《通鉴外纪》改为风后。 
　　
　　《弟子职》，《汉志》附于《孝经》，朱子谓：疑是作《内政》时，士之子常为士，因作此以教之。 
　　
　　晁景迂云：“王弼注《老子》，知‘佳兵者不祥之器’至于‘战胜，以丧礼处之’，非《老子》之言。不知‘常善救人，故无弃人；常善救物，故无弃物’，独得诸河上公，而古本无有也。傅奕能辩之。” 
　　
　　《老子》曰：“治人事天，莫若啬。夫唯啬，是谓早复。早复谓之重积德。”司马公谓：不远而复，不离于德，可以修身。朱文公谓：能啬，则不远而复。重积德者，先已有所积，复养以啬，是又加积之也。王弼注本作“早服”，而注云：“早服，常也。”亦当为复。 
　　
　　方伯谟，文公高弟也。其言曰：“老子之言，盖有所激者，生于衰周，不得不然。世或黜之，以为申、韩惨刻，原于《道德》，亦过矣。”又曰：“释氏固夷也，至于立志坚决，吾亦有取焉。”似与师说背驰。 
　　
　　生之徒十有三，《韩非?解老》云：“四肢与九窍。” 
　　
　　首章以“有”、“无”字下断句，自王介甫始。朱文公谓：名可名，有名、无名皆一义。常无欲，是说无欲。 
　　
　　惟无以天下为者，可以有天下。此即舜、禹有天下而不与之意。汤、武之征伐，非利天下也。无利天下之心，而与天下同其利，然后可以得天下。 
　　
　　谷神一章，养生者宗焉。《春秋繁露》谓：养生之大者，在爱气闲欲以平意。平意以静神，静神以养气。古之道士有言曰：“将欲无陵，固守一德。”此言神无离形，则气多内充。董子亦有得于此。 
　　
　　文子者，老子弟子也。序曰：“亦曰计然，姓辛，名研，字文子。”其书称平王问道，老子与孔子同时。又云范蠡师之，去平王之时远矣。序谓周平王时人，非也。其言曰：“玉在山而草木润，珠生渊而岸不枯。”荀子取之。“譬若积薪燎，后者处上”，汲黯取之。“再实之木，其根必伤”，明德后取之。“用兵有五：有义兵，有应兵，有忿兵，有贪兵，有骄兵。义兵王，应兵胜，忿兵败，贪兵死，骄兵灭”，魏相取之。“临河欲鱼，不如归而织网”，董仲舒取之。“孔子无黔突，墨子无暖席”，班固、杜甫、韩愈取之。“心欲小，志欲大，智欲圆，行欲方”，孙思邈取之。“德均则众者胜寡，力敌则智者制愚”，陆抗取之。“欲治之主不世出”，王吉取之。“寸而度之，至丈必差；铢而解之，至石必过。石称丈量，径而寡失”，枚乘取之。“山有猛兽，林木为之不斩；园有螫虫，葵藿为之不采；国有贤臣，折冲千里”，郑昌取之。“文之所加者深，则权之所服者大；德之所施者博，则威之所制者广”，班固《刑法志》取之。“人之将疾，必先厌鱼肉之味；国之将亡，必先恶忠臣之语”，《越绝》、刘子取之。“乳犬之噬虎，伏鸡之搏狸”，何休注《公羊》取之。又曰：“士有一定之论，女有不易之行。”“同言而信，信在言前；同令而行，诚在令外。”“狡兔得而猎犬烹，高鸟尽而良弓藏。”皆见此书。其见于《列》、《庄》、《淮南子》者，不可缕数。 
　　
　　《文子》曰：“虚无因循，常后而不先，譬若积薪燎，后者处上。”汲长孺学黄、老言，故用《文子》之语。颜注云：“积薪之言，出《曾子》。”当考。 
　　
　　《战国策》云：“不闻老莱子之教孔子事君乎？示之其齿之坚也，六十而尽相靡也。”《孔丛子》云：“老莱子谓子思曰：‘子不见夫齿乎？虽坚刚，卒尽相摩；舌柔顺，终以不弊。’”《汉?艺文志》：老莱子与孔子同时。当从《国策》。 
　　
　　壶丘子林，列子之师也。《吕氏春秋》云：“子产相郑，往见壶丘子林，与其弟子坐，必以年。”然则与子产同时。 
　　
　　列子以仕卫为嫁于卫，从一而终，之死靡它，是之谓正。 
　　
　　《列子》言西方之圣人，西极之化人，佛已闻于中国矣。 
　　
　　狐父之盗，《史记正义》：《括地志》狐父亭在宋州砀山县东南三十里。 
　　
　　东坡欲去《庄子》《盗跖》、《渔父篇》，而邵子《观物外篇》谓：《盗跖》言事之无可奈何者，虽圣人亦莫如之何；《渔父》言事之不可强者，虽圣人亦不可强。 
　　
　　五峰云：“《庄子》之书，世人狭隘执泥者，取其大略，不为无益。若笃行君子，句句而求，字字而论，则其中无真实妙义，不可推而行也。”愚谓：此读《庄子》之法。伊川一生不曾看《庄》、《列》。 
　　
　　《韩诗外传》：楚成王读书于殿上，而轮扁在下，作而问曰：“不审主君所读何书也？”与《庄子》同而小异。《汉?古今人表》作“轮边”。 
　　
　　《大宗师》曰：“道可传而不可受。”屈子《远游》曰：“道可受兮不可传。”敢问其所以异？曰：“庄子所谓传，传以心也。屈子所谓受，受以心也。目击而存，不言而喻。耳受而口传之，离道远矣。” 
　　
　　朱文公谓：《庚桑楚》一篇，皆是禅。 
　　
　　《天运篇》：孔子见老聃归，三日不谈。弟子问曰：“夫子见老聃，亦将何规哉？”孔子曰：“吾乃今于是乎见龙，龙合而成体，散而成章，乘乎云气，而养乎阴阳。予口张而不能嗋，予又何规老聃哉？”《太平御览》引《庄子》曰。云云。孔子曰：“吾与汝处于鲁之时，人用意如飞鸿者，吾走狗而逐之；用意如井鱼者，吾为钩缴以投之。吾今见龙，云云。余口张不能噏，舌出不能缩，又何规哉？”与今本异。 
　　
　　初寮谓：《庄子》之言风，其辞若与风俱鸣于众窍。掩卷而坐，犹觉翏翏之逼耳。 
　　
　　《齐物论》：女以妄听之奚。张文潜铭商瑶曰：“造物则奚。”句法本此。 
　　
　　饰小说以干县令，疏云：“县，高也。谓求高名令闻。”有进士程文用此，犯圣祖名。 
　　
　　谓惠子曰：“儒、墨、杨、秉四，与夫子为五。”《列子释文》：公孙龙，字子秉。秉，谓公孙龙也。 
　　
　　鲁鸡固能矣，注云：“大鸡也，今蜀鸡。”《尔雅》：鸡大者蜀。韩文公《守戒》曰：“鲁鸡之不期，蜀鸡之不支。”是以蜀鸡为小也，未详。 
　　
　　荆公曰：“古之善事亲者，非事其亲之谓也，事其心而已矣。”事其心，出《人间世》。 
　　
　　吕吉甫曰：“‘圣人之所以駴天下，神人未尝过而问焉’，盖孔氏与老氏同生于衰周，庄子与孟子俱游于梁惠，其书之言未尝相及，以此而已。” 
　　
　　以恬养知者，主静而识益明；以知养恬者，致知而本益固。 
　　
　　向秀注《庄子》，而郭象窃之；郗绍作《晋中兴书》，而何法盛窃之。二事相类。 
　　
　　支离疏鼓荚播精，《文选注》作“播糈”。 
　　
　　郭象注曰：“圣人之在天下，煖然若阳春之自和，故蒙泽者不谢；凄乎若秋霜之自降，故凋落者不怨。”李太白云：“草不谢荣于春风，木不怨落于秋天。”其语本此注。又曰：“世有假寐而梦经百年者，则无以明今之百年，非假寐之梦者也。”邯郸枕、南柯守之说，皆原此意。《幽求子》曰：“当其梦时，睹山念木，或志在舟楫，因舟念水，因水念鱼。”东坡《梦斋铭》，意出于此。 
　　
　　《庄子》称“墨翟、禽滑釐闻其风而悦之”，则滑釐，墨者也。《史记?儒林传》谓：田子方、段干木、吴起、禽滑釐之属，皆受业于子夏之伦，为王者师。岂滑釐逃儒而入于墨，亦若吴起之言兵欤？《说苑》载“禽滑釐问墨子”。 
</div>
    <div class="pagination">
<a href="困学纪闻_page29.html">上一页</a><span>...</span><a href="困学纪闻_page25.html">25</a><a href="困学纪闻_page26.html">26</a><a href="困学纪闻_page27.html">27</a><a href="困学纪闻_page28.html">28</a><a href="困学纪闻_page29.html">29</a><span class="current-page">30</span><a href="困学纪闻_page31.html">31</a><a href="困学纪闻_page32.html">32</a><a href="困学纪闻_page33.html">33</a><a href="困学纪闻_page34.html">34</a><a href="困学纪闻_page35.html">35</a><span>...</span><a href="困学纪闻_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
