<!DOCTYPE html>
<html>
 <head>
  <meta charset="utf-8"/>
  <title>
   说郛 - 第 562 页/共 601 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说郛 - 第 562 页/共 601 页
  </h1>
  <div class="content">
   己酉仲秋之夜武宗与诸嫔妃泛月于禁太液池中月色射波池光映天绿荷含香芳藻吐秀游鱼浮鸟竞戏羣集于是画鹢中流莲舟夹持舟上各设女军居左者冠赤羽冠服斑文甲建凤尾旗执泥金画防号曰凤队居右者冠漆朱帽衣雪氅裘建鹤翼旗执沥粉雕戈号曰鹤团又防帛结成采菱采莲之舟轻快便防往来如飞当其月丽中天彩云四合帝乃开宴张乐荐蜻翅之脯进秋风之鲙酌霜之酒防华月之糕令宫女披罗曳縠前为八展舞歌贺新凉一曲帝喜谓妃嫔曰昔西王母宴穆天子于瑶池人以为古今莫有此乐也朕今与卿等际此月圆共此佳会液池之乐不减瑶池也惜无上元夫人在坐不得闻步之声耳有骆妃者素号能歌趋出为帝舞月照临而歌曰五华兮如织照临兮一色丽正兮中域同乐兮万国歌毕帝悦其以月喻己赐八宝盘玳瑁盏诸妃各起贺酒半酣菱舟进鲜紫角玉心之奇山耸而至莲艇奉实绛房金的之异陵叠而来由是下令两军水击为戏风旋云转防刺戈横战既毕军中乐作唱龙归洞之歌而还
　　癸巳秋顺帝乗龙船泛月池上池起浮桥三处毎处分三洞洞上结防为飞楼楼上置女乐桥以木为质饰以锦绣九洞不相直达
　　【附】陈刚中太液秋风诗云一镜拭开秋万顷碧天倒浸琉璃影寒飚夜卷雪波去贝阙珠宫黛光冷三千歌棹揺绿烟湿鬟吹堕黄金蝉琪树飕飕红鲤跃衮龙正宴瑶池仙
　　顺帝宫嫔进御无纪佩夫人贵妃印者不下百数如淑妃龙瑞娇程一宁戈小娥丽嫔张阿支祁氏才人英英凝香儿尤见宠爱所好成之所恶除之位在皇后之下而权则重于禁闱宫中称为七贵云
　　每遇上巳日令诸嫔妃祓于内园迎祥亭漾碧池池用纹石为质以宝石镂成奇花繁叶杂砌其间上张紫云九龙华葢四面有帏帏皆蜀锦为之跨池三桥桥上结锦为亭中匾集鸾左匾凝霞右匾承霄三桥鴈行相望又设一横桥接乎三亭之上以通往来祓毕则宴饮于中谓之爽心宴池之旁一潭曰香泉潭至此日则积香水以注于池池中又置温玉狻猊白晶鹿红石马等物嫔妃浴澡之余则骑以为戏或执兰蕙或击珠筑谓之水上迎祥之乐唯小娥体白而红着水如桃花含露愈争妍美帝曰此夭桃女也因呼为赛桃夫人宠爱有加焉
　　丽嫔张阿性号机敏帝或视朝而退即与诸嫔嬉游后宫常曰百岁光阴等于驰电能几何哉日夜为乐犹不满十万况其间疾病相侵年寿难必如白云有期富贵皆非我有矣何为自苦以虚度一生乎于是长歌大舞自暮达旦号曰遣光诸嫔贵妃百媚其前以求容悦阿乃私制一昆仑巾上起三层中有枢转玉质金枝纫防为花团缀于四面又制为蜂蝶杂处其中行则三层磨运百花自揺蜂蝶欲飞皆作鑚蘂之状又制为飞琼流翠之袍趋步之际飘缈若月宫仙子帝见之指谓众嫔曰张嫔气宇淸越服帝子云霓之服为帝制绣丝绞布之裘雪叠三山之履以进御帝服其裘穿其履冠春阳一线巾巾乃方士所进云是东海长生公所服帝珍重之作宝光楼以藏焉至是始出服之顾谓宫人曰使朕服此不食不饥遨游台岛间得与金仙羽客为侣视弃天下如土块耳内竖梁行进曰陛下冠服不异神仙海池琼岛亦壶岛之匹也即今逍遥百岁犹足为乐何必远有所慕哉帝于是自称玉宸馆佩琼花第一洞烟霞小仙以为太素仙妃一宁为太真仙妃就于万岁山筑垣状如天台赤城亦号紫霓城建玉宸馆叠石为琼花洞以居焉
　　淑妃龙瑞娇贪而且妬宫人少有不如意笞挞至死有不欲置之死地者则百计千方致其苦楚以醋沃鼻谓之酸刑以秽塞口谓之臭刑夏则火围谓之蒸骨冬则卧氷谓之炼肋不能酒者强令之饮多至十椀是名醉鬼削木埋地相去二尺高三尺令女立上又以一木拄其腰两手各持重物不得失坠名曰悬心之刑凡此类者甚多帝尝赏赐金帛比他妃有加麒麟鸾凤白兔灵芝双角五爪龙万寿福寿字頳黄等段以巨万数娇乃开市于左掖门内发卖诸色锦叚如有买者仍给一帖令不相禁宦官牛大辅掌之由是京师官族富民及四方商贾争相来买其价增倍岁得银数万时呼为绣市又号丽色多春之市
　　凝香儿本部下官妓也以才艺选入官遂充才人善鼔瑟晓音律能为翻冠飞履之舞舞间冠履皆翻覆飞空寻如故少顷复飞一舞中屡飞屡复虽百试不差帝尝中秋夜泛舟禁池香儿着里缘蒙之衫里夷名产撒哈刺蒙茸如氊但轻薄耳宜于秋时着之有红绿二色至元间进贡帝又命工以金笼之妆出鸾凤之形制为十大衫香儿得一焉至此服之又服玉河花蘂之裳于阗国乌玉河生花蘂草采其蘂织之为锦香儿以小艇荡漾于波中舞婆娑之队歌弄月之曲其词云蒙衫兮蘂裳瑶环兮琼珰泛予舟兮芳渚击予楫兮徜徉明皎皎兮水如镜弄蟾光兮捉娥影露团团兮气淸风飕飕兮力劲月一轮兮高且圆华防发兮鲜复妍愿万古兮毎如此予同乐兮终年帝复置酒于天香亭为赏月饮香儿复易服趋亭前衣绛缯方袖之衣带云肩迎风之组执干昻鸾缩鹤而舞乃歌曰天风吹兮桂子香来阊阖兮下广寒尘不扬兮玉宇净万籁泯兮金堦凉浆兮进酒兔霜兮为侑舞乱兮歌狂君饮兮一斗鸡鸣沈兮夜未央乐有余兮过霓裳吾君吾王兮寿万岁得与秋香月色兮酬酹乎樽觞歌毕帝笑曰昔唐明皇游月宫见女蛾数十着素衣歌舞于树下朕今酌醁灵酒对才人歌香柱长秋曲可谓绛缯娥唱小揺金调者矣邀香风于屏围呼华月以入座众哗俱寂绿竹交奏人间之乐当不减天上京城北三十里有玉泉山山半为吕公岩帝于夏月尝避暑于北山之下曰西湖者其中多荷蒲菱芡帝以文梓为舟伽南为楫刻飞鸾翔鹢斾于船首随风轻漾又作采菱小船防防为棚木兰为桨命宫娥乗之以采菱为水戏时香儿亦在焉帝命制采菱曲使篙人歌之遂歌水面剪靑之调曰伽南楫兮文梓舟泛波光兮远夷犹波揺揺兮舟不定扬予袂兮金风竞棹歌起兮纎手挥靑角脱兮水潆洄归去来兮乐更谁篙人歌之声满湖上天色微曛山衔落日帝乃周游荷间取荷之叶或以为衣或以为葢四顾自得毕竟忘归又命作采莲之曲于是调折新荷而歌曰放渔舟兮湖之濵剪荷柄兮折荷英鸳鸯飞兮翡翠惊张莲叶以为葢兮缉藕丝以为衿云光淡微烟生对芳华兮乐难极返予棹兮山月明
　　程一宁未得幸时尝于春夜登翠鸾楼倚阑弄玉龙之笛吹一词云兰径香销玉辇踪梨花不忍负春风绿窻深锁无人见自碾朱砂养守宫帝忽于月下闻之问宫人曰此何人吹也有知者对曰程才人所吹帝虽知之未召也及后夜帝复游此又闻歌一词曰牙牀锦被绣芙蓉金鸭香销宝帐重竹叶羊车来别院何人空听景阳钟又继一词曰淡月轻寒透碧纱窻屏睡梦听啼鸦春风不管愁深浅日日开门扫落花又吹惜春词一曲曰春光欲去疾如梭冷落长门苔藓多懒上妆台脂葢蠧承恩难比雪儿歌歌中音语咽塞情极悲怆帝因谓宫人曰闻之使人能不凄怆深宫中有人愁恨如此谁得而知葢不遇者亦众矣遂乗金根车至其所宁见龙炬簇拥遂趋出叩头俯伏帝亲以手扶之曰卿非玉笛中自道其意朕安得至此忧怀中遣况无地是以来接其思耳携手至栢香堂命宝光天禄厨设开顔宴进兔丝之膳翠涛之酒云仙乐部坊奏鸿韶乐列朱戚之舞鸣雎之曲笑谓宁曰今夕之夕情圆气聚然玉笛卿之三靑也可封为圆聚矦自是宠爱日隆改楼为奉御楼堂为天怡堂
　　帝为英英起采芳馆于琼华岛内设唐人满花之席重楼金线之衾浮香细鳞之帐六角雕羽之屏唐人高丽岛名产满花草性柔折屈不损光泽可佳土人编之为席重楼金线花名也出长白山花心抽丝如金长至四五尺毎尺寸缚结如楼形山中人取以织之成幅大德间尾洒夷于淸源洞得一物如龙皮薄可相照鳞鳞攅簇玉色可爱又间成花卉之形或红或绿暑月对之凉风自生遣人进贡时无识者有一胡僧言曰此斑花玉虬殻也
　　帝在位久怠于政事荒于游宴以宫女一十六人按舞名为天魔舞首垂发数辫戴象牙冠身披缨络大红绡金长裙袄各执加巴刺般之器又宫女十一人练槌髻勒帕常服或用唐巾窄衫所奏乐用龙头笛管小鼓筝琵琶笙胡琴响板每宫中讃佛则按舞奏乐帝又于内院造龙船首尾长一百二十尺广二十尺上有五殿龙身并殿宇俱五采金装日于后宫海子内游戏船行则龙首尾眼爪皆动又自制宫漏约高六七尺为木柜藏壶其中运水上下柜上设四方三圣殿柜腰设玉女捧时刻筹时至辄浮水而上左右列二金甲神人一悬钟一悬钲夜则神人自能按更而击


　　説郛卷一百十上
&lt;子部,杂家类,杂纂之属,说郛&gt;
　　钦定四库全书
　　说郛卷一百十下　　　　元　陶宗仪　撰焚椒录序
　　鼎于咸太之际方侍禁近会有懿德皇后之变一时南北面官悉以异说赴权互为证足遂使懿德被淫丑不可湔浣嗟嗟大黑蔽天白日不照其能户说以相白乎鼎妇乳妪之女格为耶律孟克宠婢知其奸搆最详而萧司徒复为鼎道其始末更有加于妪者因相与执手叹其寃诬至为涕淫淫下也观变已来忽复数载顷以待罪哈屯城去鄕数千里视日如岁触景兴怀旧感来集乃直书其事用竢后之良史若夫少海翻波变为险陆则有司徒公之实录在大安五年春三月前观书殿学士臣王鼎谨序



　　焚椒录【辽王鼎】
　　懿德皇后萧氏为北面官南院枢密使惠之少女母耶律氏梦月坠怀己复东升光辉照烂不可仰视渐升中天忽为天狗所食惊寤而后生时重熈九年五月己未也母以语惠惠曰此女必大贵而不得令终且五日生女古人所忌命已定矣将复奈何后幼能诵诗旁及经子及长姿容端丽为萧氏称首皆以观音目之因小字观音二十二年今上在靑宫进封燕赵国王慕后贤淑聘纳为妃后婉顺善承上意复能歌诗而弹筝琵琶尤为当时第一由是爱幸遂倾后宫及上即位以淸宁元年十二月戊子册为皇后后方出閤升坐扇开帘卷忽有白练一自空吹至后褥位前上有三十六三字后问此何也左右曰此天书命哈屯领三十六宫也后大喜宫中为语曰沽尼压帕孟古鞾菩萨唤作纳阿黙葢言以玉饰首以金饰足以观音作皇后也二年八月上猎秋山后率妃嫔从行在所至伏虎林上命后赋诗后应声曰威风万里压南邦东去能翻鸭绿江灵恠大千都破胆那敎猛虎不投降上大喜出示羣臣曰皇后可谓女中才子次日上亲御弓矢射猎有虎突林而出上曰朕射得此虎可谓不媿后诗一发而殪羣臣皆呼万岁是岁十一月羣臣上皇帝尊号曰天祐皇帝后曰懿德皇后三年秋上作君臣同志华夷同风诗后应制属和曰虞廷开盛轨王会合奇琛到处承天意皆同捧日心文章通鹿蠡声敎薄鸡林大防看交泰应知无古今明年后生皇子濬皇太叔重元妃入贺每顾影自矜流目送媚后语之曰贵家妇宜以庄临下何必如此妃衔之归骂重元曰汝是圣宗儿岂哈斯不若使敎坊奴得以哈屯加吾汝若有志当除此帐笞挞此婢于是重元父子合定叛谋于九年七月驾幸滦水聚兵作逆须臾军溃父子伏诛而讨平此乱则知北枢密院事赵王耶律伊逊与有功焉寻进南院枢密使威权震灼倾动一时惟后家不肯相下伊逊毎为怏怏及咸雍初皇子濬册为皇太子益复蓄奸为图后计矣后常慕唐徐贤妃行事每于当御之夕进谏得失国俗君臣尚猎故有四时巴纳上既擅圣藻而尤长弓马往往以国服先驱所乗马号飞电瞬息百里常驰入深林邃谷扈从求之不得后患之乃上疏谏曰妾闻穆王远驾周德用衰太康佚豫夏社几危此游佃之往戒帝王之龟鉴也顷见驾幸秋山不闲六御特以单骑从禽深入不测此虽威神所届万灵自为拥防倘有絶羣之兽果如东方所言则沟中之豕必败简子之驾矣妾虽愚闇窃为社稷忧之惟陛下尊老氏驰骋之戒用汉文吉行之防不以其言为牝鸡之晨而纳之上虽嘉纳心颇厌远故咸雍之末遂稀幸御后因作词曰囘心院被之管弦以寓望幸之意也埽深殿闭乆金铺暗游丝络网尘作堆积岁靑苔厚堦面埽深殿侍君宴拂象牀凭梦借高唐敲坏半边知妾卧恰当天处少辉光拂象牀待君王换香枕一半无云锦为是秋来转展多更有双双泪痕渗换香枕待君寝铺翠被羞杀鸳鸯对犹忆当时呌合欢而今独覆相思块铺翠被待君睡装绣帐金钩未敢上解却四角夜光珠不敎照见愁模様装绣帐待君贶叠锦茵重重空自陈只愿身当白玉体不愿伊当薄命人叠锦茵待君临展瑶席花笑三韩碧笑妾新铺玉一牀从来妇懽不终夕展瑶席待君息剔银灯须知一様明偏是君来生彩晕对妾故作靑荧荧剔银灯待君行爇熏炉能将孤闷苏若道妾身多秽贱自沾御香香彻肤爇熏炉待君娯张鸣筝恰恰语娇莺一从弹作房中曲常和窻前风雨声张鸣筝待君听时诸伶无能奏演此曲者独伶官赵惟一能之而宫婢丹逹故重元家婢亦善筝及琵琶毎与惟一争能怨后不知己后乃召登与对弹四旦二十八调皆不及后弹媿耻拜服于时上常召登弹筝后谏曰此叛家婢女中独无豫让乎安得轻近御前因遣直外别院登深怨嫉之而登妹淸子嫁为敎坊朱顶鹤妻方为耶律伊逊所昵登毎向淸子诬后与惟一滛通乙辛具知之欲乗此害后以为不足证实更命他人作十香婬词用为诬案云靑丝七尺长挽出内家装不知眠枕上倍觉绿云香红销一幅强轻阑白玉光试开胸探取尤比颤酥香芙蓉失新艶莲花落故妆两般总甚比可似粉腮香蝤蛴那足并长须学凤凰昨宵欢臂上应惹领边香和羮好滋味送语出宫商定知郎口内含有暖甘香非关兼酒气不是口脂芳却疑花解语风送过来香既摘上林蕊还亲御桑归来便携手纤纤春笋香凤鞾抛合缝罗袜防轻霜谁将暖白玉雕出软钩香解带色已战触手心愈忙那识罗裙内消防别有香咳唾千花酿肌肤百和装元非噉沈水生得满身香伊逊阴属淸子使登乞后手书登时虽外直常得见后后善书登绐后曰此宋国多尔吉所作更得御书便称二絶后读而喜之即为手书一纸纸尾复书己所作怀古诗一絶云宫中只数赵家妆败雨残云悮汉王惟有知情一片月曾窥飞鸟入昭阳登得后手书持出与淸子云老婢婬案已得况汗之性忌早晩见其白练挂粉脰也伊逊已得书遂搆词命登与朱顶鹤赴北院陈首伶官赵惟一私侍懿德皇后有十香婬词为证伊逊乃密奏上曰太康元年十月二十三日据外直别院宫婢单登及敎坊朱顶鹤陈首本坊伶官赵惟一向要结本坊入内承直高长命以弹筝琵琶得召入内沐上恩宠乃辄干冒禁典谋侍懿德皇后御前忽于咸雍六年九月驾幸木叶山惟一公称有懿德皇后防召入弹筝于时皇后以御制囘心院曲十首付惟一入调自辰至酉调成皇后向帘下目之遂隔帘与惟一对弹及昏命烛传命惟一去官服着绿巾金抹额窄袖紫罗衫珠带乌鞾皇后亦着紫金百凤衫杏黄金缕裙上戴百宝花髻下穿红凤花鞾召惟一更入内帐对弹琵琶命酒对饮或饮或弹至院鼔三下敇内侍出帐登时当直帐不复闻帐内弹饮但闻笑声登亦心动密从帐外听之闻后言曰可封有用郎君惟一低声言曰奴具虽健小蛇耳自不敌汗之真龙后曰小猛蛇却赛真懒龙此后但闻惺惺若小儿梦中啼而已院鼔四下后唤登掲帐曰惟一醉不起可为我唤醒登敎惟一百通始为醒状乃起拜辞后赐金帛一箧谢恩而出其后驾还虽时召见不敢入帐后深怀思因作十香词赐惟一惟一持出夸示同官朱顶鹤朱顶鹤遂手夺其词使妇淸子问登登惧事发连坐乗暇泣谏后怒痛笞遂斥外直但朱顶鹤与登共悉此事使含忍不言一朝败坏安免株坐故敢首陈乞为转奏以正刑诛臣惟皇帝以至德统天化及无外寡妻匹妇莫不刑于今宫帐深密忽有异言其有关治化良非渺小故不忍隐讳辄据词并手书十香词一纸密奏以闻上览奏大怒即召后对诘后痛哭转辨曰妾托体国家已造妇人之极况诞育储贰近且生孙儿女满前何忍更作淫奔失行之人乎上出十香词曰此非汝作手书更复何辞后曰此宋国多尔吉所作妾即从单登得而书赐之耳且国家无亲蚕事妾作那得有亲桑语上曰诗正不妨以无为有如词中合缝鞾亦非汝所着为宋国服邪上怒甚因以铁骨朶击后后几至殒即下其事使参知政事张孝杰与伊逊穷治之伊逊乃系械惟一长命等讯鞫加以钉灼荡错等刑皆为诬服狱成将奏枢密副使萧惟信驰语伊逊孝杰曰懿德贤明端重化行宫帐且诞育储君为国大本此天下母也而可以叛家仇婢一语动揺之乎公等身为大臣方当烛照奸宄洗雪寃诬烹灭此辈以报国家以正国体奈何欣然以为得其情也公等幸更为思之不听遂具狱上之上犹未决指后怀古一诗曰此是皇后骂飞燕也如何更作十词孝杰进曰此正皇后怀赵惟一耳上曰何以见之孝杰曰宫中只数赵家妆惟有知情一片月是以二句中包含赵惟一三字也上意遂决即日族诛惟一并斩长命敇后自尽时皇太子及齐国诸公主咸被发流涕乞代母死上曰朕亲临天下臣妾亿兆而不能防闲一妇更何施眉目腼然南面乎后乞更面可汗一言而死不许后乃望帝所而拜作絶命词曰嗟薄祜兮多幸羗作俪兮皇家承昊穹兮下覆近日月兮分华托后钧兮凝位忽前星兮启耀虽衅累兮黄牀庶无罪兮宗庙欲贯鱼兮上进乗阳德兮天飞岂祸生兮无朕秽恶兮宫闱将剖心兮自陈冀回照兮白日宁庶女兮多惭遏飞霜兮下击顾子女兮哀顿对左右兮摧伤共西曜兮将坠忽吾去兮椒房呼天地兮惨悴恨今古兮安极知吾生兮必死又焉爱兮旦夕遂闭宫以白练自经上怒犹未解命裸后尸以苇席裹还其家春秋三十有六正符白练之语闻者莫不寃之皇太子投地大呌曰杀吾母者耶律伊逊也他日不门诛此贼不为人子伊逊遂谋害太子无虚日矣嗟嗟自古国家之祸未尝不起于纤纤也鼎观懿德之变固皆成于伊逊然其始也由于伶官得入宫帐其次则叛家之婢使得近左右此祸之所由生也第伊逊凶惨无匹固无论而孝杰以儒业起家必明于大义者使如惟信直言毅然诤之后必不死后不死则太子可保无恙而上亦何惭于少恩骨肉哉乃亦昧心同声自保禄位卒使母后储君与诸老成一旦皆死于非辜此史册所书未有之祸也二人者可谓罪通于天者乎然懿德所以取祸者有三曰好音乐与能诗善书耳假令不作囘心院则十香词安得诬出后手乎至于怀古一诗则天实为之而月食飞练先命之矣
　　余读焚椒录乃知元人修史之谬也即如宣懿皇后谏道宗单骑驰猎仅百二十余言其辞意并到有宋人所不及者其他若阴属单登索后书及证怀古诗于帝前此伊逊孝杰罪案也可削而不载乎一书去取如此其他挂漏可知矣惟此录言皇后生于五月五日而道宗本纪称坤宁节在十二月又云重元父子伏诛则重元走出大漠自杀耳岂别有所据邪至于录中所载诗词虽淫靡不足道如解却四角夜光珠不敎照见愁模様只愿身当白玉体不愿伊当薄命人偏是君来生彩晕对妾故作靑荧荧若道妾身多秽贱自沾御香香彻肤此等皆有唐人遗意恐有宋英神之际诸大家无此四对也并识于此以竢博雅君子西园归老题
　　予得焚椒录读之何谗人罔极戕害天伦一至于此亦宇宙一大变也然与汉武前后一辙惟道宗因妻以及其子汉武因子以及其妻而两孙亦皆嗣位第天祚不敢望孝宣耳荀卿氏曰虽有亲父安知其不为虎予于此录而益信矣呉寛记
　　此录有西园归老防不知为谁当是国初儒旧其品鉴亦当但谓坤宁节在十二月则彼不详考淸宁八年十二月行道宗母仁懿皇太后再生礼耳且歴象朔日考重熈九年五月乙卯朔则五日正己未也至若后疏以絶羣之兽为东方朔所言此乃后误以相如为东方也不可不一正之更按王鼎传云淸宁五年擢进士第乃八年放进士王鼎等则五年为误矣不然岂有两王鼎邪又按鼎作此录在谪居鎭州时时伊逊已囚莱州孝杰亦死故敢实录其事但天祚时鼎尚在如懿德皇后第二女赵国公主以匡救天祚竟诛伊逊而并及孝杰剖棺戮尸以家属分赐羣臣事并不补录一快观者亦此录一不了公案也海盐姚士粦叔祥防
　　国语解附
　　南北面官辽制北面治宫帐南面治汉人耶律辽始兴地曰世里译曰耶律因为国姓　萧氏述律皇后兄子名萧翰后族因以为姓哈屯突厥皇后之称　沽尼玉也　孟古金也　纳阿后土也黙母也　哈斯有力也四时巴纳谓四时畋渔行在所也　四旦二十八调
　　辽大乐也　多尔吉皇后也　有用郎君辽有着帐郎君皇太后等帐皆有葢宦官也　宫帐辽宫中亦有帐房　合缝鞾辽后服有双同心帕络合缝鞾　铁骨朶辽刑法有铁骨朶之数击之或五或七也秀水殷仲春方叔识

　　开河记【唐阙名】
　　睢阳有王气出占天耿纯臣奏后五百年当有天子兴炀帝已昬淫不以为信时游木兰庭命袁宝儿歌柳枝词因观殿壁上有广陵图帝瞪目视之移时不能举步时萧后在侧谓帝曰知他是甚图画何消皇帝如此挂意帝曰朕不爱此画只为思旧游之处于是帝以左手凭后肩右手指图上山水及人烟村落寺宇歴歴皆如目前谓后曰朕昔征陈主时游此岂期久有临轩万机在躬便不得豁于怀抱也言讫圣容惨然后曰帝意在广陵何如一幸帝闻心中豁然翌日与大臣言欲至广陵旦夕游赏当此之时以云烟为灵景视荣贵若陈腐议欲泛巨舟自洛入河自河达海入淮至广陵羣臣皆言似此程途不啻万里又孟津水沧海波深若泛巨舟事恐不测时有谏议大夫萧怀静【乃萧后弟】奏曰臣闻秦始皇时金陵有王气始皇使人凿断砥柱王气遂絶今睢阳有王气又陛下喜在东南欲泛孟津又虑危险况大梁西北有故河道乃是秦时王离决水灌大梁之处欲乞陛下广集兵夫于大梁起首开掘西自河阴引孟津水入东至淮放孟津水出此间地不过千里况于睢阳境内过一则路达广陵二则凿穿王气帝闻奏大喜羣臣皆默帝乃出勑朝堂有谏开河者斩之诏以征北大总管麻叔谋为开河都防以荡冦将军李渊为副使渊称疾不赴即以左屯卫将军令狐达代李渊为开渠副使都督自大梁起首于乐台之北建修渠所署命之为卞渠【古祗有此卞字开封城乃卞邑】因名其府署为卞渠上源传舍也诏发天下丁夫男年十五以上五十以下者皆至如有隐匿者斩三族帝以河水经于卞乃赐卞字加水丁夫计三百六十万人乃更五家出一人或老或幼或妇人等供馈饮食又令少年骁卒五万人各执杖为吏如节级队长之类共五百四十三万余人叔谋乃令三分中取一分人自上源而西至河阴通连古河道【乃王离浸城处】迤逦趋愁思台而至北去又令二分丁夫自上源驿而东去乃隋大业五年八月上旬建功畚锸既集东西横布数千里才开断未及丈余得古堂室可数间莹然肃静漆灯晶煌照耀如昼四壁皆有彩画花竹龙鬼之像中有棺柩如防家之其从功吏闻于叔谋命啓棺一人容貌如生肌肤洁白如玉而肥其髪自头出而覆其面过腹胸下畧其足倒生而上及其背下而方止搜得一石铭上有字如苍颉鸟迹之篆乃召夫中有识者免其役有一下邳民读曰我是大金仙死来一千年数满一千年背下有流泉得逢麻叔谋葬我在高原发长至泥丸更候一千年方登兠率天叔谋乃自备棺榇葬于城西隅之地【今大佛寺是也】次开掘陈留帝遣使驰御署玉祝并白璧一双具少牢之奠祭于留侯庙以假道祭讫忽有大风出于殿内窻牖间吹铄人面使者退自陈留果开掘东去往来负担拖锹者风驰电激远近之人如蜂屯聚既达雍丘时有一夫乃中牟人偶患伛偻之疾不能前进堕于队后伶仃而行是夜月色澄静闻呵殿声甚严夫鞠躬俟道左良久见淸道继至仪卫周旋一贵人戴侯冠衣王者衣乗白马命左右呼夫至前谓曰与我言尔十二郎还白璧一双尔当宾于天【炀帝有天下十二年】言毕取璧以授夫跪受讫欲再拜贵人跃马西去届雍丘以献于叔谋熟视乃帝献留侯物也诘其夫夫具道叔谋性贪乃匿璧又不晓其言虑夫泄于外乃斩以灭口然后于雍丘至大林林中有小祠庙叔谋访问村叟曰古老相传呼为隐士墓其神甚灵叔谋不以为信将茔域发掘数尺忽凿一窍嵌空羣夫下视有灯火荧荧无人敢入者乃指使将官武平郎将狄去邪者请入探之叔谋喜曰真荆聂之辈也命系去邪腰下钓约数十丈方及地去邪解其索行约百步入一石室东北各有四石柱铁索二条系一兽大如牛熟视之一巨鼠也须臾石室之西有一石门洞开一童子出曰子非狄去邪乎曰然也童子曰皇甫君望子已久乃引入见一人服朱衣顶云冠居高堂之上去邪再拜其人不言亦不答拜绿衣吏引去邪立于廊之西阶下良久堂上人呼力士牵取阿来【阿炀帝小字】武夫数人形质丑异魁伟控所见大鼠至去邪本乃廷臣知帝小字莫究其事但屏气而立堂上人责鼠曰吾遣尔暂脱皮毛为中国主何虐民害物不遵天道鼠但点头揺尾而已堂上人益怒令武士以大棒挝其脑一击而碎有声如墙崩其鼠大呌若雷吼然方欲举杖再击俄一童子捧天符而下堂上惊跃降陛俯伏听命童子乃宣言曰阿数本一纪今已七年更候五年当以练巾系颈而死童子去堂上人复令系鼠于旧室中堂上人谓去邪曰与吾语麻叔谋谢尔伐吾茔域来岁奉尔二金刀勿谓轻酬也言讫绿衣吏引去邪于他门出约行十数里入一林蹑石攀藤而行囘顾已失使者又行三里余见草舍一老父坐土榻上去邪访其处老父曰此乃嵩阳少室山下也老父问去邪所至之处去邪一一言老父遂细解去邪去邪知炀帝不永之事且曰子能免官即脱身于虎口也去邪东行囘视茆屋已失所在时麻叔谋已至宁陵县去邪见叔谋具白其事初去邪入墓后其墓自崩将谓去邪已死今日却来叔谋不信将谓狂人去邪乃托狂疾隐终南山时炀帝以患脑疼月余不视朝访其因皆言帝梦中为人挝其脑遂发痛数日乃是去邪见鼠之日也叔谋既至宁陵县患风逆起坐不得帝令太医令巢元方往视之曰风入腠理病在胸臆须用嫩羊肥者蒸熟糁药食之则瘥叔谋取半年羊羔杀而取腔以和药药未尽而病以痊自后毎令杀羊羔日数枚同杏酪五味蒸之置其腔盘中自以手脔擘而食之谓曰含酥脔鄕村献羊羔者数千人皆厚酬其直宁陵下马村陶榔儿家中巨富兄弟皆凶悖以祖父茔域傍河道二丈余虑其发掘乃盗他人孩儿年三四岁者杀之去头足蒸熟献叔谋咀嚼香美迥异于羊羔爱慕不已召诘榔儿榔儿乗醉泄其事及醒叔谋乃以金十两与榔儿又令役夫置一河曲以防其茔域榔儿兄弟自后毎盗以献所获甚厚贫民有知者竞窃人家子以献求赐襄邑宁陵睢阳界所失孩儿数百寃痛哀声旦夕不辍虎贲郎将叚达为中门使掌四方表奏事叔谋令家奴黄金窟将金一埒赠与凡有上表及讼食子者不讯其词理竝令笞背四十押出洛阳道中死者十有七八时令狐达知之潜令人收儿骨未及数日已盈车于是城市村坊之民有孩儿者家置木柜铁裹其缝毎夜置子于柜中鏁之全家秉烛围守至明开柜见子即长幼皆贺既达睢阳界有豪寨使陈伯恭言此河道若取直路径穿透睢阳城如要囘防即取令防叔谋怒其言囘防令推出腰斩令狐达救之时睢阳坊市豪民一百八十户皆恐掘穿其宅并茔域乃以醵金三千两将献于叔谋未有梯媒可达忽穿至一大林中有墓古老相传云宋司马华元墓掘透一石室室中漆灯棺柩帐幕之类遇风皆化为灰烬得一石铭云睢阳土地高竹木可为壕若也不回避奉赠二金刀叔谋曰此乃诈也不足信是日叔谋梦使者召至一宫殿上一人衣绛绡戴进贤冠叔谋再拜王亦答拜毕曰寡人宋襄公也上帝命镇此方二千年矣傥将军借其方便囘防此域即一城老幼皆荷恩德也叔谋不允又曰适来防城之事葢非寡人之意从奉上帝之念言此地后五百年间当有王者建万世之业岂可为逸游致使掘穿王气叔谋亦不允良久有人入奏云大司马华元至矣左右引一人紫衣戴进贤冠拜觐于王前王乃言防城之事其人勃然大怒曰上帝有命匡防叔谋愚昧之夫不晓天意乃大呼左右令置拷讯之物王曰拷讯之事何法最苦紫衣人曰镕铜灌之口烂其肠胃此为第一王许之乃有数武夫拽叔谋脱去衣惟留犊鼻缚铁柱上欲以铜汁灌之叔谋魂胆俱防殿上人连止之曰防城之事如何叔谋连声言谨依上命遂令解缚与本衣冠王令引去将行紫衣人曰上帝赐叔谋金三千两取于民间叔谋性贪谓使者曰上帝赐金此何言也使者曰有睢阳百姓献与将军此阴注阳受也忽如梦觉既觉神不住体睢阳民果赂黄金三千两因叔谋家奴黄金窟而献叔谋思梦中事乃收之立召陈伯恭令自睢阳西穿渠南去囘屈东行过刘赵村连延而去令狐达知之累上表为叚达抑而不献至彭城路经大林中有偃王墓掘数尺不可掘乃铜铁也四面掘去其上惟见铁墓旁安石门扄锁甚严用酂人杨民计撞开墓门叔谋自入墓中行百步二童子当前曰偃王颙望久矣乃随而入见宫殿一人戴通天冠衣绛绡坐殿上叔谋拜王亦拜曰寡人茔域当河道今奉与将军玉宝遣君当有天下傥然防之丘山之幸也叔谋许之王乃令使者持一玉印与叔谋叔谋视之印文乃古帝王受命宝也叔谋大喜王又曰再三保惜此刀刀之兆也【刀刀者隐语亦二金刀之意也】叔谋出令兵夫曰防其墓时炀帝在洛阳忽失国宝搜访宫闱莫知所在隐而不宣炀帝督功甚急叔谋乃自徐州晓夕无暇所役之夫已少一百五十万下塞之处死尸满野帝在观文殿读书因览史记见秦始皇筑长城之事谓宰相宇文达曰始皇时至此已及千年料长城已应摧毁宇文达顺帝意奏曰陛下偶然读秦皇之事建万世之业莫若修其城坚其壁帝大喜乃诏以舒国公贺若弼为修城都防以谏议大夫高颎为副使以江淮吴楚襄邓陈蔡并开拓诸州丁夫一百二十万修长城诏下若弼谏曰臣闻秦始皇筑长城于絶塞连延一万里男死女旷妇寡子孤其城未就父子俱死陛下欲听狂夫之言学亡秦之事但恐社稷崩离有同秦世帝大怒未及发言宇文达在侧乃叱曰尔武夫狂卒有何知而乱其大谋若弼怒以象简击宇文达帝怒令囚若弼于家是夜饮酖死高颎亦不行宇文达乃举司农卿宇文弼为修城都防以民部侍郎宇文恺为副使时叔谋开汴梁盈灌口点检丁夫约折二百五十万人其部役兵士旧五万人折二万三千人功既毕上言于帝决下口注水入汴梁帝自洛阳迁驾大渠诏江淮诸州造大船五百只使命至急如星火民间有配着造船一只者家产破用皆尽犹有不足枷项笞背然后鬻货男女以供官用龙舟既成泛江沿淮而下至大梁又别加修饰砌以七宝金玉之类于是吴越取民间女年十五六岁者五百人谓之殿脚女至于龙舟御楫即毎船用防缆十条毎条用殿脚女十人嫩羊十口令殿脚女与羊相间而行牵之时恐盛暑翰林学士虞世基献计请用垂柳栽于汴渠两隄上一则树根四散鞠防河隄二乃牵舟之人获其阴三则牵舟之羊食其叶上大喜诏民间有柳一株赏一缣百姓竞献之又令亲种帝自种一株羣臣次第种方及百姓时有谣言曰天子先栽然后百姓栽栽毕帝御笔写赐垂杨柳姓杨曰杨柳也时舳舻相继连接千里自大梁至淮口聨绵不絶锦帆过处香闻百里既过雍丘渐达宁陵界水势急龙舟阻碍牵舟之人费功转甚时有虎贲郎将鲜于俱为防缆使上言水浅河窄行舟甚难上以问虞世基曰请为铁脚木鹅长一丈二尺上流放下如木鹅住即是浅帝依其言乃令右翊将军刘岑验其水浅之处自雍丘至灌口得一百二十九处帝大怒令根究本处人吏姓名应是木鹅住处两岸地分之人皆缚之倒埋于岸下曰令敎生作开河夫死为抱沙鬼又埋却五万人既达睢阳帝问叔谋曰坊市人烟所掘几何叔谋曰睢阳地灵不可干犯若掘之必有不祥臣已囘防其城帝怒令刘岑乗小舟根访屈曲之处比直路较二十里帝益怒乃令擒出叔谋囚于后狱急宣令狐达询问其由达奏自宁陵便为不法初食羊后啖婴儿养贼陶榔儿盗人之子受金三千两于睢阳擅易河道乃取小儿骨进呈帝曰何不奏达达曰表章数上为叚达扼定而不进帝令人搜叔谋囊槖中得睢阳民所献金又得留侯所还白璧及受命宝玉印上惊异谓宇文达曰金与璧皆微物寡人之宝何自而得乎宇文达曰必是遣贼窃取之帝瞪目而言曰叔谋今日窃吾宝明日盗吾首矣达在侧奏曰叔谋常遣陶榔儿盗人之子恐国宝榔儿所盗也上益怒遣荣国公来防儿内使李百药太仆卿杨义臣推鞫叔谋置台署于睢阳并收陶榔儿全家令榔儿具招入内盗宝事榔儿不胜其苦乃具事招欵又责段达所收令狐达奏章抑不奏之罪狱成进上帝问丞相宇文达曰叔谋有大罪四条食人之子受人之金遣贼盗宝擅易河道请用峻法诛之其子孙取圣防帝曰叔谋有大罪为开河有功免其子孙只令腰斩叔谋于河侧时来防儿受勑未至叔谋梦一童子自天而降谓曰宋襄公与大司马华元遣我来感将军防城之惠去年所许二金刀今日奉还叔谋觉曰据此先兆不祥我腰领难存矣言未毕防儿至驱于河之北岸斩为三叚榔儿兄弟五人并家奴黄金窟并鞭死中门外叚达免死降官为洛阳监门令



　　迷楼记【唐阙名】
　　炀帝晩年尤沉迷女色他日顾诏近侍曰人主享天下之富亦欲极当年之乐自快其意今天下安富外内无事此吾得以遂其乐也今宫殿虽壮丽显敞苦无曲房小室幽轩短槛若得此则吾期老于其中也近侍高昌奏曰臣有友项升浙人也自言能构宫室翌日诏而问之升曰臣乞先进图本后数日进图帝览大悦即日诏有司供具材木凡役夫数万经岁而成楼阁高下轩窻掩映幽房曲室玉栏朱楯互相连属囘环四合曲屋自通千门万牖上下金碧金虬伏于栋下玉兽蹲于户傍璧砌生光琐窻射日工巧之极自古无有也费用金玉帑库为之一虚人误入者虽终日不能出帝幸之大喜顾左右曰使真仙游其中亦当自迷也可目之曰迷楼诏以五品官赐升仍给内库帛千疋赏之诏选后宫良家女数千以居楼中每一幸有经月而不出是月大夫何稠进御童女车车之制度絶小只容一人有机处于其中以机碍女之手足女纎毫不能动帝以处女试之极喜召何稠谓之曰卿之巧思一何神妙如此以千金赐之旌其巧也何稠出为人言车之机巧有识者曰此非盛满之器也稠又进转关车车周挽之可以升楼阁如行平地车中御女则自揺动帝又喜悦帝谓稠曰此车何名也稠曰臣任意造成未有名也愿赐佳名帝曰卿任其巧意以成车朕得之任其意以自乐可名任意车也何稠再拜而去帝令画工绘士女会合之图数十幅悬于阁中其年上官时自江外得替囘铸乌铜屏数十面其高五尺而濶三尺磨以成鉴为屏可环于寝所诣阙投进帝以屏内迷楼而御女于其中纎毫皆入于鉴中帝大喜曰绘画得其象耳此得人之真容也胜绘图万倍矣又以千金赐上官时帝日夕沈荒于迷楼罄竭其力亦多倦怠顾谓近侍曰朕忆初登极日多辛苦无睡得妇人枕而借之方能合目才似梦则又觉今睡则防防不知返近女色则惫何也他日矮民王义上奏曰臣田野废民作事皆不胜人生于辽旷絶远之域幸因入贡得备后庭扫除之役陛下特加爱遇臣常自宫以侍陛下自兹出入卧内周旋宫室方今亲信无如臣者臣由是窃览书殿中简编反覆玩味微有所得臣闻精气为人之聪明陛下当龙潜日先帝勤俭陛下鲜亲声色日近善人陛下精实于内神淸于外故日夕无寝陛下自数年声色无数盈满后宫日夕游宴自非岁节大辰何常临御前殿其余多不受朝设或引见远人非时庆贺亦日晏坐朝曾未移刻则圣躬起入后宫夫以有限之体而投无尽之欲臣固知其竭也臣闻古者野叟独歌舞于磐石之上人询之曰子何独乐之多也叟曰吾有三乐子知之乎何也人生难遇太平世吾今不见兵革此一乐也人生难得支体完备吾身不残疾此二乐也人生难得寿吾今年八十矣此三乐也问者叹赏而去陛下享天下之富贵圣貌轩逸龙顔凤姿而不自爱重其思虑固出于野叟之外臣蕞尔微躯难图报効罔知忌讳上逆天顔因俯伏泣涕帝乃命引起翌日召义诏之曰朕昨夜思汝言极有深理汝真爱我者也乃命义后宫择一静室而帝居其中女皆不得入居二日帝忿然而出曰能悒悒居此乎若此虽寿千万岁亦安用也乃复入宫宫女无数不得进御者亦极众后宫侯夫人有美色一日自经于栋下臂悬锦囊中有文左右取以进帝乃诗也自感三首云庭絶玉辇迹芳草渐成窠隐隐闻箫鼔君恩何处多欲泣不成泪悲来翻强歌庭花方烂漫无计奈春何春阴正无际独步意如何不及闲花草翻承雨露多看梅二首云砌雪无消日卷帘时自颦庭梅对我有怜意先露枝头一点春香淸寒艶好谁惜是天真玉梅谢后阳和至散与羣芳自在春妆成云妆成多自惜梦好却成悲不及杨花意春来到处飞遣意云秘洞扄仙卉雕窻锁玉人毛君真可戮不肯写昭君自伤云初入承明日深深报未央长门七八载无复见君王春寒浸入骨独卧愁空房飒履步庭下幽怀空感伤平日新爱惜自待聊非常色美反成弃命薄何可量君恩实踈远妾意徒徬徨家岂无骨肉偏亲老北堂此方无羽翼何计出高墙性命诚所重弃割良可伤悬帛朱栋上肝肠如沸汤引颈又自惜有若丝牵肠毅然就死地从此归防鄕帝见其诗反复伤感帝往视其尸曰此已死顔色犹美如桃花乃急召中使许廷辅曰朕向遣汝择后宫女入迷楼汝何独故弃此人也乃令廷辅就狱赐自尽厚礼葬侯夫人帝日诵诗酷好其文乃令乐府歌之帝又于后宫亲择女百人入迷楼大业八年方士进大丹帝服之荡思愈不可制日夕御女数十人入夏帝烦躁日引饮几百杯而渴不止医丞莫君锡上奏曰帝心脉烦盛真元太虚多饮即大疾生焉因进剂治之仍乞置氷盘于前俾帝日夕朝望之亦治烦燥之一术也自兹诸院美人各市氷为盘以望行幸京师氷为之踊贵藏氷之家皆获千金大业九年帝将再幸江都有迷楼宫人抗声夜歌云江南杨花谢江北李花荣杨花飞去落何处李花结果自然成帝闻其歌披衣起听召宫女问之云孰使汝歌也汝自为之邪宫女曰臣有弟在民间因得此歌曰道途儿童多唱此歌帝默然久之曰天啓之也天啓之也帝因索酒自歌云宫木阴浓燕子飞兴衰自古漫成悲他日迷楼更好景宫中吐艶恋红辉歌竟不胜其悲近侍奏无故而悲又歌臣皆不晓帝曰休问他日自知也后帝幸江都唐帝提兵号令入京见迷楼太宗曰此皆民膏血所为乃命焚之经月火不灭前謡前诗皆见矣方知世代兴亡非偶然也






　　海山记【唐阙名】
　　隋炀帝生时有红光烛天里中牛马皆鸣先是独孤后梦龙出身中飞高十余里龙堕地尾辄断以吿文帝帝沈吟默塞不答帝三岁戏于文帝前文帝抱之玩视甚久曰是儿极贵恐破吾家自兹虽爱帝而亦不快于帝帝十岁好观古今书传至于方药天文地理伎艺术数无不通晓然而性褊急阴贼刻忌好钩索人情深浅时杨素有战功方贵用事帝倾意结之文帝得疾内外莫有知者帝坐便室召素谋曰君国之元老能了吾家事者君也乃私执素手曰使我得志我亦终身报公素曰待之当自有计素入问疾文帝见素起坐谓素曰吾常亲锋刃冒矢石出入生死与子同之方享今日之贵吾自惟不免此疾不能临天下汝立吾族中人吾不讳汝立吾儿勇为帝汝倍吾言吾去世亦杀汝此事吾不语人素曰国本不可屡易臣不敢奉诏文帝忿懑乃大呼左右曰召吾儿勇来乃气哽塞囘面向之不言素乃出语帝曰事未可更待之有顷左右出报素曰帝呼不应喉中呦呦有声帝拜素曰以终身累公素急入帝已崩矣乃不发丧明日素袖遗诏立帝时百官犹未知素执圭谓百官曰大行遗诏立帝有不从者戮于此左右扶帝上殿帝足弱欲倒者数四不能上素下去左右以手扶接帝帝援之乃上百官莫不嗟叹素归谓家人辈曰小儿子吾已提起敎作大家即不知了当得否素恃有功见帝多呼为郎君时宴内宫宫人偶覆酒汚素衣素怒叱左右引下加挞焉帝颇恶之隐忍不发一日帝与素钓鱼于池并坐左右张伞以遮日帝起如厠囘见素坐赭伞下风骨秀异堂堂然帝大忌之帝多欲有所为素辄请而抑之由是愈有害素意会素死帝曰使素不死夷其九族先素欲入朝出见文帝执金钺逐之曰此贼吾欲立勇汝竟不从吾言今必杀汝素惊呼入室召子弟二人而语曰吾必死矣出见文帝语不移时素死帝自素死益无惮乃辟地周二百里为西苑役民力常百万内为十六院聚巧石为山凿地为五湖四海诏天下境内所有鸟兽草木驿至京师天下共进花木鸟兽鱼虫莫知其数此不具载诏定西十六院名景明一迎晖二栖鸾三晨光四明霞五翠华六文安七积珍八影纹九仪凤十仁智十一淸修十二宝林十三和明十四绮阴十五降阳十六皆帝自制名院有二十人皆择宫中佳丽谨厚有容色美人实之毎一院选帝常幸御者为之首毎院有宦者主出入易市又凿五湖毎湖四方十里东曰翠光湖南曰迎阳湖西曰金光湖北曰洁水湖中曰广明湖湖中积土石为山构亭殿屈曲环绕澄碧皆穷极人间华丽又凿北海周环四十里中有三山效蓬莱方丈瀛洲上皆台榭回廊水深数丈开沟通五湖北海沟尽通行龙凤舸帝多泛东湖因制湖上曲望江南八阕云　湖上月偏照列仙家水浸寒光铺枕簟浪揺晴影走金蛇偏称泛灵槎光景好轻彩望中斜淸露冷侵银兔影西风吹落桂枝花开宴思无涯　湖上柳烟里不胜摧宿雾洗开明媚眼东风揺弄好腰枝烟雨更相宜环曲岸阴覆画桥低线拂行人春晩后絮飞晴雪暖风时幽意更依依　湖上雪风急堕还多轻片有时敲竹户素华无韵入澄波望外玉相磨湖水远天地色相和仰面莫思梁苑赋朝来且听玉人歌不醉拟如何　湖上草碧翠浪通津修带不为歌舞缓浓铺堪作醉人茵无意衬香衾晴霁后顔色一般新游子不归生满地佳人远意寄靑春留咏卒难伸　湖上花天水浸灵芽浅蕊水边匀玉粉浓苞天外剪明霞只在列仙家开烂漫挿鬓若相遮水殿春寒幽冷艶玉轩晴照暖添华淸赏思何赊　湖上女精选正轻盈犹恨乍离金殿侣相将尽是采莲人淸唱谩频频轩内好嬉戏下龙津玉管朱弦闻尽夜踏靑鬬草事靑春玉辇从羣真湖上酒终日助淸欢檀板轻声银甲缓醅浮香米玉
　　蛆寒醉眼暗相看春殿晩仙艶奉杯盘湖上风光真可爱醉鄕天地就中寛帝主正淸安　湖上水流绕禁园中斜日暖揺靑翠动落花香暖众纹红苹末起淸风闲纵目鱼跃小莲东泛泛轻揺兰棹稳沈沈寒影上仙宫远意更重重帝常游湖上多令宫中美人歌唱此曲大业六年后草木鸟兽繁息茂盛桃蹊李径翠阴交合金猿靑鹿动辄成羣自大内开为御道直通西夹道植长松高柳帝多幸中去来无时侍御多夹道而宿帝往往中夜即幸焉一夕帝泛舟游北海与宦人十数辈升海山是时月色朦胧晩风轻软浮浪无声万籁俱寂恍惚间水上有一小舟只容两人帝谓为十六院中美人洎至首一人先登赞唱陈后主谒帝帝亦忘其死帝幼年与后主甚善乃起迎之后主再拜帝亦鞠躬劳谢既坐后主曰忆昔与帝同队游戏情爱甚于同气今陛下富有四海令人钦服始者谓帝将致理于三王之上今乃甚取当时之乐以快生平无甚美事闻陛下已开隋渠引洪河之水东游维扬因作诗来奏乃探怀出诗上帝诗曰隋室开兹水初心谋太赊一千里力役百万民吁嗟水殿不复返龙舟成小瑕溢流随陡岸浊浪喷黄沙两人迎客至三月柳飞花日脚沈云外榆梢噪暝鸦如今游子俗异日便天家且乐人间景休寻海上槎人喧舟舣岸风细锦帆斜莫言无后利千古壮京华帝观诗拂衣怒曰死生命也兴亡数也尔安知吾开河为后人之利帝怒叱之后主曰子之壮气能得几日其终始更不若吾帝乃起逐之后主走曰且去且去后一年呉公台下相见乃没于水际帝方悟其死兀然不自知惊悸移时一日明霞院美人杨夫人喜报帝曰酸枣邑所进玉李一夕忽长淸阴数畆帝沈默甚久曰何故而忽茂夫人云是夕院中人闻空中若有千百人语言云李木当茂洎晓看之已茂盛如此帝欲伐去左右或奏曰木德来助之应也又一夕晨光院周夫人来奏云院中杨梅一夕忽尔繁盛帝喜问曰杨梅之茂能如玉李乎或曰杨梅虽茂终不敌玉李之盛帝往两院观之亦自见玉李繁茂后梅李同时结实院妃来献帝问二果孰胜院妃曰杨梅虽好味颇淸酸终不若玉李之甘中人多好玉李帝叹曰恶梅好李岂人情哉天意乎后帝将崩扬州一日院妃报杨梅已枯死帝果崩于扬州异乎一日洛水渔者获大鲤一尾金鳞赭尾鲜明可爱帝问渔者之姓姓解未知名帝以朱笔于鱼额上题解生字以记之乃放之北海中后帝幸北海其鲤已长丈余浮水见帝其鱼不没帝与萧后及诸院妃嫔同看鱼之额朱字尚存惟解字无半尚隐隐角字存焉萧后曰鲤有角龙也帝曰朕为人主岂不知此意遂引弓射之鱼乃沈大业四年道州贡矮民王义眉目浓秀应对甚敏帝尤爱之常从帝游终不得入宫曰尔非宫中物也义乃自宫帝由是愈加怜爱得出入内寝义多卧御榻下帝游湖海囘多宿十六院一夕帝中夜潜入栖鸾院时夏气暄烦院妃庆儿卧于帘下初月照轩颇明朗庆儿睡中惊魇若不救者帝使义呼庆儿帝自扶起久方淸醒帝曰汝梦中何故而如此庆儿曰妾梦中如常时帝握妾臂游十六院至第十院帝入院坐殿上俄时火发妾乃奔走囘视帝坐烈熖中惊呼人救帝久方睡觉帝自强解曰梦死得生火有威烈之势吾居其中得威者也大业十年幸江都被弑帝入第十院居火中此其应也龙舟为杨感所烧后勑扬州刺史再造制度又华丽仍长广于前舟江都来进帝东幸维扬后宫十六院皆随行西令马守忠别帝曰愿陛下早还都辇臣整顿西以待乗舆之来西风景台殿如此陛下岂不思恋舍之而远游也又泣下帝亦怆然谓守忠曰为吾好看西无令后人笑吾不解装景趣也左右甚疑讶帝御龙舟中道夜半闻歌者甚悲其辞曰我兄征辽东饿死靑山下今我挽龙舟又困隋隄道方今天下饥路粮无些小前去三千程此身安可保寒骨枕荒沙幽魂泣烟草悲损门内妻望断吾家老安得义男儿焚此无主尸引其孤魂囘负其白骨归帝闻其歌遽遣人求其歌者至晓不得其人帝颇徬徨通夕不寐扬州朝百官天下朝贡使无一人至者有来者在途遭兵夺其贡物帝犹与羣臣议诏十三道起兵诛不朝贡者帝知世祚已去意欲遂幸永嘉羣臣皆不愿从帝未遇害前数日帝亦微识象多夜起观天乃召太史令袁充问曰天象如何充伏地泣涕曰星文大恶贼星逼帝座甚急恐祸起旦夕愿陛下遽修德灭之帝不乐乃起入便殿按膝俛首不语顾王义曰汝知天下将乱乎汝何故省言而不吿我也义泣对曰臣远方废民得上贡自入深宫久膺圣泽又常自宫以近陛下天下大乱固非今日履霜坚氷其来久矣臣料大祸事在不救帝曰子何不早告我也义曰臣不早言言即臣死久矣帝乃泣下曰卿为我陈成败之理俾朕知也翌日义上书云臣本南楚卑薄之地逢圣明为治之时不爱此身愿从入贡臣本侏儒性尤滞出入左右积有岁华浓被圣私皆逾素望侍从乗舆周旋台阁臣虽至鄙酷好穷经颇知善恶之本源少识兴亡之所以还往民间周知利害深顾问方敢敷陈自陛下嗣守元符体临大器圣神独断谏谋莫从独发睿谋不容人献大兴西苑两至辽东龙舟逾于万艘宫阙徧于天下兵甲常役百万士民穷乎山谷征辽者百不存十殁葬者十未有一帑藏全虚谷粟涌贵乗舆竟往行幸无时兵人侍从常逾万人遂令四方失望天下为墟方今有家之村存者可数子弟死于兵役老弱困于蓬蒿兵尸如岳饿莩盈郊狗彘厌人之肉鸢鱼食人之余臭闻千里骨积高原膏血草野狐犬尽肥阴风无人之墟鬼哭寒草之下目断平野千里无万民剥落莫保朝昏父遗幼子妻号故夫孤苦何多饥荒尤甚乱离方始生死孰知人主爱人一何如此陛下恒性毅然孰敢上谏或有鲠言又令赐死臣下相顾箝结自全龙逢复生安敢议奏左右近臣阿谀顺防迎合帝意造作拒谏皆出此途乃逢富贵陛下恶过从何得闻方今又败辽师再幸东土社稷危于春雪干戈遍于四方生民已入涂炭官吏犹未敢言陛下自惟若何为计陛下欲幸永嘉坐延岁月神武威严一何销铄陛下欲兴师则兵吏不顺欲行幸则侍卫莫从适当此时如何自处陛下虽欲发愤修德特加爱民圣慈虽切救时天下不可复得大势已去时不再来巨厦之崩一木不能攴洪河已决匊壤不能救臣本远人不知忌讳事忽至此安敢不言臣今不死后必死兵敢献此书延颈待尽帝省义奏曰自古安有不亡之国不死之主乎义曰陛下尚犹蔽饰己过陛下常言吾当跨三皇超五帝下视商周使万世不可及今日其势如何能自复囘都辇乎帝乃泣下再三嘉叹义曰臣昔不言诚爱生也今既具奏愿以死谢也天下方乱陛下自爱少选报云义自刎矣帝不胜感伤命厚葬焉不数日帝遇害时中夜闻外切切有声帝急起衣冠御内殿坐未久左右伏兵俱起司马戡携刃向帝帝叱之曰吾终年重禄养汝吾无负汝汝何负吾帝常所幸朱贵儿在帝傍谓戡曰三日前帝虑侍卫秋寒诏宫人悉絮袍裤帝自临视造数千袍两日毕工前日赐公等岂不知也尔等何敢逼胁乗舆乃大骂戡戡曰臣实负陛下但今天下俱叛二京已为贼据陛下归亦无终臣生亦无门臣已亏臣节虽欲复已不可得也愿得陛下首以谢天下乃携劒上殿帝复叱曰汝岂不知诸侯之血入地尚大旱况天子乎戡进帛帝入内閤自经贵儿犹大骂不息为乱兵所杀








　　説郛卷一百十下
&lt;子部,杂家类,杂纂之属,说郛&gt;
　　钦定四库全书
　　说郛卷一百十一上　　　元　陶宗仪　撰东方朔传【郭宪】
　　东方朔小名曼倩父张氏名夷字少平母田氏夷年二百嵗顔若童子朔生三日而田氏死死时汉景帝三年也隣母拾朔养之时东方始明因以姓焉年三嵗天下秘识一览暗诵于口恒指挥天上空中独语隣母忽失朔累月暂归母笞之后复去一年乃归母见之大惊曰汝行经年一归何以慰吾朔曰儿暂之紫泥之海有紫水汚衣仍过虞泉湔浣朝发中还何言经年乎母又问曰汝悉经何国朔曰儿湔衣竟暂息防都崇防一寤眠王公啖儿以丹栗霞浆儿食之既多饱闷防死乃饮天黄露半合即醒还遇一苍虎息于路初儿骑虎而还打捶过痛虎啮儿脚伤母便悲嗟乃裂青布裳裹之朔复去家万里见一枯树脱布挂树布化为龙因名其地为布龙泽朔以元封中游鸿蒙之泽忽遇母采桑于白海之滨俄而有黄眉翁指母以语朔日昔为我妻托形为太白之精今汝亦此星之精也吾却食吞气已九千余年目中童子皆有青光能见幽隐之物三千年一返骨洗髓二千年一剥皮伐毛吾生来已三洗髓五伐毛矣朔既长仕汉武帝为大中大夫武帝暮年好仙术与朔狎昵一日谓朔日朕欲使爱幸者不老可乎朔曰臣能之帝曰服何药曰东北地有芝草西南有春生之鱼帝曰何知之曰三足乌欲下地食此草羲和以手掩乌目不许下畏其食此草也鸟兽食此即美闷不能动帝曰子何知之朔曰小儿时掘井陷落井下数十年无所托有人引臣徃取此草乃隔红泉不得渡其人与臣一只履臣乃乗履泛泉得而食之其国人皆织珠玉为簟要臣入云韨之幕设珉雕枕刻镂为日月云雷之状亦曰镂空枕亦曰雕枕又荐珉毫之珍褥以百珉之毫织为褥此毫褥而冷常以夏日舒之因名柔毫水藻之褥臣举手拭之恐水湿席定视乃光也其后武帝寝于灵光殿召朔于青绮窓绨纨幕下问朔曰汉年运火徳统以何精何瑞为祥朔对曰臣尝游昊然之墟在长安之东过扶桑七万里有云山山顶有井云从井中出若土徳则黄云火徳则赤云金徳则白云水徳则黑云帝深信之太初二年朔从西那邪国还得声风木十枝以献帝长九尺大如指此木出因洹之水则禹贡所谓因桓是来即其源也出甜波上有紫燕黄鹄集其间实如细珠风吹株如玉声因以为名帝以枝遍赐羣臣年百嵗者颁赐此人有疾枝则有汗将死者枝则折昔老有周七千七百年此枝未汗洪崖先生尧时年已三千嵗此枝亦未一折帝乃赐朔朔曰臣见此木三遍枯死死而复生何翅汗折而已语曰年复年枝忽汗此木五千嵗一湿万嵗一枯也帝以为然又天汉二年帝升苍龙馆思仙术召诸方士言逺国遐乡之事唯朔下席操笔疏曰臣游北极至镜火山日月初不照有龙衔火以照山四极亦有园囿池皆植异草木有明茎草如金灯折为烛照见鬼物形仙人甯封尝以此草然为夜朝见腹内外有光亦名洞腹草帝剉此草为苏以涂明云之观夜坐此观即不加烛亦名照魅草采以借足则入水不沈朔又尝东游吉云之地得神马一匹髙九尺帝问朔何兽曰王母乗云光辇以适东王公之舎税此马于芝田东王公怒弃此马于清津天岸臣至王公坛因骑而返绕日三匝此马入汉关关门犹未掩臣于马上睡不觉还至帝曰其名云何朔曰因事为名名歩景驹朔曰自驭之如驽马蹇驴耳朔曰臣有吉云草千顷种于九景山东二千年一花明年应生臣走往诣之以秣马马立不饥朔曰臣至东极过吉云之泽帝曰何为吉云曰其国常以云气占凶吉若有喜庆之事则满室云起五色照人着于草树皆成五色露露味皆甘帝曰吉云甘露可得否曰臣负吉云草以备马此立可得日可三二徃乃东走至夕而还得白青黄露盛以青琉璃各受五合授帝帝徧赐羣臣其得之者老者皆少疾者皆除也又武帝常见彗星朔折指星木以授帝帝指彗星应时星没时人莫之测也朔又善啸每曼声长啸辄尘落漫飞朔未死时谓同舎郎曰天下人无能知朔知朔者唯大王公耳朔卒后武帝得此语即召大王公问之曰尔知东方朔乎公对曰不知公何所能曰头善星厯帝问诸星皆具在否曰诸星具在独不见嵗星十八年今复见耳帝仰天叹曰东方朔生在朕傍十八年而不知是嵗星哉惨然不乐其余事迹多散在别卷此不备载







　　汉武帝内传【班固】
　　汉孝武皇帝景帝子也未生之时景帝梦一赤彘从云中下直入崇芳阁景帝觉而坐阁下果有赤龙如雾来蔽户牖宫内嫔御望阁上有丹霞蓊蔚而起霞灭见赤龙盘廻栋间景帝召占者姚翁以问之翁曰吉祥也此阁必主命世之人攘夷狄而获嘉瑞为刘宗盛主也然亦大妖景帝使王夫人移居崇芳阁欲以顺姚翁之言也乃改崇芳阁为猗兰殿旬余景帝梦神女捧日以授王夫人夫人吞之十四月而生武帝景帝曰吾梦赤气化为赤龙占者以为吉可名之吉至三嵗景帝抱于膝上抚念之知其心藏洞彻试问儿乐为天子否对曰由天不由儿愿每日居宫垣在陛下前戏弄亦不敢逸豫以失子道景帝闻而愕然加敬而训之他日复抱之几前试问儿悦习何书为朕言之乃诵伏羲以来羣圣所録隂阳诊候及龙图策数万言无一字遗落至七嵗圣彻过人景帝令改名彻及即位好神仙之道常祷祈名山大川五岳以求神仙元封元年正月甲子登嵩山起道宫帝斋七日祠讫乃还至四月戊辰帝闲居承华殿东方朔董仲舒在侧忽见一女子着青衣美丽非常帝愕然问之女对曰我墉宫玉女王子登也乃为王母所使从昆仑山来语帝曰闻子轻四海之禄寻道求生降帝王之位而屡祷山岳勤哉有似可教者也从今日清斋不闲人事至七月七日王母暂来也帝下席跪诺言讫玉女忽然不知所在帝问东方朔此何人朔曰是西王母紫兰宫玉女常传使命往来扶桑出入灵州交关常阳传言都阿母昔出配北烛僊人近又召还使领命禄真灵官也帝于是登延灵之台盛斋存道其四方之事权委于冡宰焉到七月七日乃修除宫掖设坐大殿以紫罗荐地燔百和之香张云锦之帏然九光之灯列玉门之枣酌蒲萄之醴宫监香果为天宫之馔帝乃盛服立于堦下勑端门之内不得有妄窥者内外寂谧以云驾到夜二更之后忽见西南如白云起郁然直来迳趋宫庭须臾转近闻云中箫鼓之声人马之响半食顷王母至也县投殿前有似鸟集或驾龙虎或乗白麟或乗白鹤或乗轩车或乗天马羣仙数千光耀庭宇既至从官不复知所在唯见王母乗紫云之辇驾九色斑龙别有五十天僊侧近鸾舆皆长丈余同执防旄之节佩金刚灵玺戴天真之冠咸住殿下王母唯扶二侍女上殿侍女年可十六七服青绫之袿容眸流盼神姿清发真美人也王母上殿东向坐着黄金褡防文采鲜明光仪淑穆带灵飞大绶腰佩分景之剑头上太华髻戴太真晨婴之冠履璚凤文之舄视之可年三十许脩短得中天姿掩蔼容顔絶世真灵人也下车登牀帝跪拜问寒暄毕立因呼帝共坐帝面南王母自设天厨真妙非常丰珍上果芳华百味紫芝萎防芬芳填樏清香之酒非地上所有香气殊絶帝不能名也又命侍女更索桃果须臾以玉盘盛僊桃七颗大如鸭卵形圆青色以呈王母母以四颗与帝三颗自食桃味甘美口有盈味帝食辄收其核王母问帝帝曰欲种之母曰此桃三千年一生实中夏地薄种之不生帝乃止于座上酒觞数遍王母乃命诸侍女王子登弹八琅之璈又命侍女董双成吹云和之笙石公子击昆庭之金许飞琼鼓震灵之簧婉凌华拊五灵之石范成君击湘阴之磬段安香作九天之钧于是众声澈朗灵音骇空又命法婴歌灵之曲歌毕王母曰夫欲脩身当营其气太僊真经所谓行益易之道益者益精易者易形能益能易名上僊籍不益不易不离死厄行益易者谓常思灵宝也灵者神也宝者精也子但爱精握固闭气吞液气化为血血化为精精化为神神化为液液化为骨行之不倦神精充溢为之一年易气二年易血三年易精四年易脉五年易髓六年易骨七年易筋八年易发九年易形形易则变化变化则成道成道则为僊人吐纳六气口中甘香欲食灵芝存得其味微息揖吞从心所适气者水也无所不成至柔之物通致神精矣此元始天王在丹房之中所说微言今勅侍笈玉女李庆孙书録之以相付子善録而修焉于是王母言语既毕啸命灵官使驾龙严车欲去帝下席叩头请畱殷勤王母乃止王母乃遣侍女郭密香与上元夫人相问云王九光之母敬谢但不相见四千余年矣天事劳我致以愆面刘彻好道适来视之见彻了了似可成进然形慢神秽脑血滛漏五脏不淳关胃彭孛骨无津液脉浮反升肉多精少曈子不夷三尸狡乱白失时虽当语之以至道殆恐非僊才也吾久在人间实为臭浊然时复可游望以写细念庸主对坐悒悒不乐夫人可暂来否若能屈驾当停相须帝见侍女下殿俄失所在须臾郭侍女返上元夫人又遣一侍女答问云阿环再拜上问起居逺隔绛河扰以官事遂替顔色近五千年仰恋光润情系无违密香至奉信承降尊于刘彻处闻命之际登当命驾先被太帝君勅使诣洲挍定天元正尔暂住如是当还还便束带愿暂少畱帝因问王母不审上元何真也王母曰是三天上元之官统领十万玉女名箓者也俄而夫人至亦闻云中箫鼓之声既至从官文武千余人并是女子年皆十八九许形容明逸多服青衣光彩耀目真灵官也夫人年可二十余天姿精耀灵眸絶朗服青霜之袍云彩乱色非锦非绣不可名字头作三角髻余发散垂至腰戴九云夜光之冠曵六出火玉之佩垂凤文林华之绶腰流黄挥精之劒上殿向王母拜王母坐而止之呼同坐北向夫人设防防亦精珍与王母所设者相似王母勑帝曰此真元之母尊贵之神女当起拜帝拜问寒温还坐夫人笑曰五浊之人躭酒荣利嗜味滛色固其常也且彻以天子之贵其乱目者倍于凡焉而复于华丽之墟抜嗜欲之根愿无为之事良有志矣王母曰所谓有心哉夫人谓帝曰汝好道乎闻数招方术祭山岳祠灵神祷河川亦为勤矣勤而不获实有由也汝胎性暴胎性滛胎性奢胎性酷胎性贼五者恒舍于荣衞之中五脏之内虽获良鍼固难愈也暴则使气奔而攻神是故神扰而气竭滛则使精漏而魂疲是故精竭而魂消奢则使真离而魄秽是故命逝而灵失酷则使丧仁而自攻是故失仁而眼乱贼则使心鬬而口干是故内战而外絶此五事者皆是截身之刀锯刳命之斧斤矣虽复志好长生不能遣兹五难亦何为损性而自劳乎然由是得此小益以自知性尔若从今已舍尔五性反诸柔善明务察下慈务矜寃恵务济贫赈务施劳念务存孤惜务及爱身恒为隂徳救济死厄旦夕孜孜不泄精液于是闭诸滛养汝神放诸奢从至俭勤斋戒节饮食絶五谷去羶腥鸣天鼓饮玉浆荡华池叩金梁按而行之当有异耳今阿母迂天尊之重下降于蟪蛄之窟睿虚之灵而诣狐鸟之俎且阿母至诫妙唱音验其敬朂节度明修所奉比及百年阿母必能致汝于都之墟迎汝于昆阆之中位以僊官游于十方信吾言矣子励之哉若不能尔无所言矣帝下席跪谢曰臣受性凶顽生长乱浊面墙不啓无由开达然贪生畏死奉灵敬神今日受教此乃天也彻戢圣命以为身范是小丑之臣当获生活唯垂哀防愿赐上元夫人使帝还坐王母谓夫人曰卿之为戒言甚急切更使未解之人畏于至意夫人曰若其志道将以身投饿虎忘躯破灭蹈火履水固于一志必无忧也若其志道则心凝真性嫌惑之徒不畏急言急言之发欲成其志耳阿母既有念必当赐以尸解之方耳王母曰此子勤心巳久而不遇良师遂欲毁其正志当疑天下必无仙人是故我发阆宫暂舎尘浊既欲坚其仙志又欲令向化不惑也今日相见令人念之至于尸解下方吾甚不惜后三年吾必欲赐以成丹半剂石象散一具与之则彻不得复停当今匈奴未弥边陲有事何必令其仓卒舎天下之尊而便入林岫但当问笃向之志必卒何如其廻改吾方数来王母因抚帝背曰汝用上元夫人至言必得长生可不朂勉耶帝跪曰彻书之金简以身模之焉帝又见王母巾笈中有一卷书盛以紫锦之囊帝问此书是仙灵方耶不审其目可得瞻盼否王母出以示之曰此五岳真形图也昨青城诸僊就吾请求今当过以付之乃三天太上所出文秘禁重岂汝秽质所宜佩乎今且与汝灵光生经可以通神劝心也帝下地叩头固请不已王母曰昔上皇清虚元年三天太上道君下观六合瞻河海之长短察丘山之髙卑立天柱而安于地理桢五岳而拟诸镇辅贵昆陵以舎灵僊尊蓬丘以馆真人安水神于极隂之源栖太帝于扶桑之墟于是方丈之阜为理命之室沧浪海岛养九老之堂祖瀛炎长元流光生凤麟聚窟各为洲名并在沧流大海津之中水则碧黒俱流波则震荡羣精诸僊玉女聚居沧溟其名难测其实分明乃因山源之规矩覩河岳之盘曲陵廻阜转山髙陇长周旋逶迤形似书字是故因象制名定实之号书形秘于台而出为灵真之信诸僊佩之皆如传章道士执之经行山川百神羣灵尊奉亲近汝虽不正然数访僊泽扣求不忘于道欣子有心今以相与当深奉慎如事君父泄示凡夫必祸及也上元夫人语帝曰阿母今以琼笈妙韫发紫台之文赐汝八防之书五岳真形可谓至珍且贵上帝之观矣子自非受命合神弗见此文矣今虽得其真形观其妙理而无五帝六甲左右灵飞之符太隂六丁通真逐灵玉女之箓太阳六戊招神天光策精之书左乙混沌东蒙之文右庚素收摄杀之律壬癸六遯隐地八术丙丁入火赤班符六辛入金致黄水月华之法六已石精金光藏景化形之方子午夘酉八禀十诀六灵咸仪丑辰未戌地真素诀长生紫书三五顺行寅申巳亥紫度炎光内视中方凡缺此十二事者当何以召山灵朝地神摄总万精驱策百鬼束虎豹役蛟龙乎子所谓适知其一未见其他也帝下席叩头曰彻下土浊民不识清真今日闻道是生命防遇圣母今当赐以真形修以度世夫人云今告彻应须五帝六甲六丁六符致灵之术既啓发宏益无量唯愿告诲济臣饥渴使已枯之木灵阳之润焦炎之草幸甘雨之溉不敢多陈帝启叩不已王母又告夫人曰夫真形宝文灵宫所贵此子守求不已誓以必得故亏科禁特以与之然五帝六甲通真招神此术眇邈必湏清洁至诚殆非流浊所宜施行吾今既赐彻以真形夫人当授之以致灵之途矣吾尝忆与夫人共登陇朔野及曜真之山视王子童王子立就吾求请太上隐书吾以三元秘言不可传泄于中僊夫人时亦有言见助于子童之言志矣吾既难违来意不独执惜至于今日之事有以相似后造朱火丹陵食灵味甚好忆此未久而已七千嵗矣夫人既以告彻篇目十二事毕必当匠而成之缘何令人主稽首请乞叩头流血耶上元夫人曰阿环不茍惜向不持来耳此是太虚羣文真人赤童所出传之既自有男女之限禁又宜授得道者恐彻下才未应得此耳王母色不平乃曰天禁漏泄犯违明科传必其人授必知真者夫人何向下才而说其灵飞之篇目乎妄说则泄泄而不传是衒天道此禁岂轻于传耶别勑三官司直推夫人之轻泄也吾之五岳真形太宝乃太上天皇所出其文宝妙而为天僊之信岂复应下授于刘彻耶直以彻孜孜之心数请川岳勤修斋戒以求神僊之应志在度世不遭明师故吾等有以下眄之耳至于教僊之术不复限惜而弗传夫人且有致灵之方能独执之乎吾今所以授彻真形文者非谓其必能得道欲使其精诚有騐求僊之不惑可以诱进向化之徒又欲令悠悠者知天地间有此灵真之事足以却不信之狂夫耳吾意在此也此子性气滛暴服精不纯何能得成真仙浮空参差十方乎勤而行之适可度于不死耳明科所云非长生难闻道难也行之难非行之难也终之难良匠能与人规矩不能使人必巧也何足隐之耶夫人谢曰谨受命矣但环畴昔倒景君无常先生二君传灵飞之约以四千年一传女授女不授男太上科禁已表于昭生之符矣环授书以来并贤大女即抱兰凡传六十八女子固不可授男也伏见扶广山青真小童受六甲灵飞于太甲中元凡十二事与环授者同青真是环入火弟子所受六甲未闻是别授于人彼男官也今止勅取之将以授彻也先所以告篇目者意是愍其有心将欲坚其専气令且广求他日与之亦欲以男授男承科而行使勤而方获令知天真之珍贵耳非徒茍执衒泄天道阿环主臣愿不罪焉阿母真形之贵愍于勤志亦已授之可谓大不宜矣王母笑曰亦可恕乎上元夫人即命侍女纪离容径到扶广山敇青真小童出六甲左右灵飞致神之方十二事当以授刘彻也须臾侍女还捧五色玉笈凤文之蕴以出六甲之文曰弟子何昌言向使奉绛河摄南真七元君检校羣龙猛兽之数事毕授教承阿母相诣刘彻家不意天灵至尊乃复下降于臭浊中也不审起居比来何如侍女纪离容至云尊母欲得金书秘字六甲灵飞左右策精之文十二事欲授刘彻辄封一通付信曰彻虽有心实非僊才讵宜以此传泄于行尸乎昌近在帝处见有上言者甚众云山鬼哭于丛林孤防号于絶域兴师旅而族有功忘赏劳而刑士卒纵横白骨烦扰黔首淫酷自恣罪巳彰于太上怨巳见于天气嚣言互闻必不得度世也奉尊见敇不敢违耳王母叹曰言此子者诚多然帝亦不必推也夫好道慕僊者精诚志念斋戒思愆辄除过一月克己反善奉敬真神存真守一行此一月辄除过一年彻念道累年斋亦勤矣累祷名山愿求度脱校计功过殆巳相掩但今以去勤修至诚奉上元夫人之言不宜复奢滛暴虐使万兆劳残寃魂穷鬼有被掘之诉流血之尸忘功赏之辞耳夫人乃下席起立手执八色玉笈凤文之蕴仰帝而祝日九天浩洞太上耀灵神照寂清虚朗明登虚者妙守气者生至念道臻寂感真诚役神形辱安精年荣授彻灵飞及此六丁左右招神天光策精可以歩虚可以隐形长生久视还白留青我传有四万之纪授彻传在四十之龄违犯泄漏祸必族倾反是天真必沈幽防尔其慎祸敢告刘生尔师主是真青童小君太上中黄道君之师真元始十天王入室弟子也姓延陵名阳字庇华形有婴孩之貎故僊宫以青真小童为号其为器也玉朗洞照圣周万变镜幽览才为真俊游于扶广权此始运馆圃治仙职分子在师居从尔所愿不存所授命必倾沦言毕夫人一一手指所施用节度以示帝焉凡十二事都毕又告帝曰夫五帝者方面之天精六甲六位之通灵佩而尊之可致长生此书上帝藏于景之台子其宝秘焉王母曰此三天太上之所撰藏于紫陵之台隐以灵坛之房封以华琳之函韫以兰茧之帛约以紫罗之素印以太帝之玺受之者四十年一人无其人八十年可顿授二人得道者四百年一得仙者四千年一得真者四万年一升太上者四十万年一非其人谓之泄天道得其人不是谓蔽天宝非限妄是谓轻天老受而不敬是谓慢天藻泄蔽轻慢四者取死之刀斧延祸之车乗也泄者身死于道路受上刑而骸裂蔽者盲聋于来世命周枉而卒殁轻则钟祸于父母诣都而考罚慢则暴终而堕恶道弃疾于后世此皆道之科禁故以相戒不可不慎也王母因授以五岳真形图帝拜受俱毕夫人自弹云林之璈歌步之曲王母命侍女曰四非答歌歌毕乃告帝从者姓名及冠带执佩物名所以得知而纪焉至明旦王母与上元夫人同乗而去人马龙虎道从音乐如初而时云彩郁勃尽为香气极望西南良久乃絶帝既见王母及上无夫人乃信天下有神仙之事其后帝以王母所授五真图灵光经及上元夫人所授六甲灵飞十二事自撰集为一卷及诸经图皆奉以黄金之箱封以白玉之函以珊瑚为轴紫锦为囊安着栢梁台上数自斋洁朝拜烧香洒扫然后乃执省焉帝自受法出入六年音防清畅髙韵自许为神真见降必当度世恃此不修至徳更兴起防馆劳弊万民坑降杀服逺征夷狄路盈怒叹流血膏城每事不从至太初元年十一月乙酉天火烧栢梁台真形图灵飞经録十二事灵光经及自撰所受凡十四卷并函并失王母当知武帝既不从训故火灾耳其后东方朔一旦乗龙飞去同时有人见从西北上冉冉仰望良久大雾覆之不知所适至元狩二年二月帝病行厔西憇五柞宫丁夘帝崩入殡未央宫前殿三月葬茂陵是夕帝棺自动而有声闻宫外如此数遍又有芳香异常陵毕坟埏间大雾门柱壊雾经一月许日帝冢中先有一玉箱一玉杖此是西域康渠王所献帝甚爱之故入梓宫中其后四年有人于扶风市中买得此二物帝时左右侍人有识此物是先帝所珍玩者因认以告有司诘之买者乃商人也从关外来宿鄽市其日见一人于此车巷中卖此二物青布三十疋钱九万即售之度实不知卖箱杖主姓名事实如此有司以闻商人放还诏以二物付太庙又帝崩时遗诏以杂经三十余卷常读玩之使随身敛到建康二年河东功曹李友入上党抱犊山采药于岩室中得此经盛以金箱卷后题东观臣姓名记月日武帝时也河东太守张纯以经箱奏进帝问武帝时左右侍臣有典书中郎冉登见经及箱流涕对曰此孝武皇帝殡敛时物也臣当时以着梓宫中不知何缘得出宣帝大怆然惊愕以经付孝武帝庙中按九都龙真经云得僊之下者皆先死过太隂中链尸骸度地户然后乃得尸解去耳且先敛经杖乃忽显出货于市中经见山室自非神变幽妙孰能如此者乎








　　赵飞燕外传【伶】
　　赵后飞燕父冯万金祖大力工理乐器事江都王协律舎人万金不肯传家业编习乐声亡章曲任为繁手哀声自号凡靡之乐闻者心动焉江都王孙女姑苏主嫁江都中尉赵曼曼幸万金食不同器不饱万金得通赵主主有娠曼性暴妒且早有私病不近妇人主恐称疾居王宫一产二女归之万金长曰宜主次日合徳然皆冒姓赵宜主幼聪悟家有彭祖分脉之书善行气术长而纎便轻细举止翩然人谓之飞燕合徳膏滑出浴不濡善音辞轻缓可听二人皆出世色万金死冯氏家败飞燕姊弟流转至长安于时人称赵主子或云曼之他子与阳阿主家令赵临共里巷托附临屡为组文刺绣献临临愧受之居临家称临女临常有女事宫省被病归死飞燕或称死者飞燕姊弟事阳阿主家为舎直常窃效歌舞积思精切聴至终日不得食待直赀服疏苦财且颛事膏沐藻粉其费亡所爱其直者指为愚人飞燕通隣羽林射鸟者飞燕贫与合徳共被夜雪期射鸟者于舍旁飞燕露立闭息顺气体温舒亡疹粟射鸟者异之以为神仙飞燕缘主家大人得入宫召幸其姑妹樊嫕为承光司帟者故识飞燕与射鸟儿事为之寒心及幸飞燕瞑目牢握涕交颐下战栗不迎帝帝拥飞燕三夕不能接畧无谴意宫中素幸者从容问帝帝曰丰若有余柔若无骨迁延谦畏若逺若近礼义人也宁与女曹婢胁肩者比邪既幸流丹浃借嫕私语飞燕曰射鸟者不近女邪飞燕曰吾内视三日肉肌盈实矣帝体洪壮创我甚焉飞燕自此特幸后宫号赵皇后帝居鸳鸯殿便房省帝簿嫕上簿嫕因进言飞燕有女弟合徳美容体性醇粹可信不与飞燕比帝即令舎人吕延福以百宝凤毛歩辇迎合徳合徳谢曰非贵人姊召不敢行愿斩首以报宫中延福还奏嫕为帝取后五采组文手借为符以召合徳合徳新沐膏九回沈水香为卷发号新髻为薄眉号逺山黛施小朱号慵来籹衣故短绣裙小袖李文袜帝御云光殿帐使樊嫕进合徳合徳谢曰贵人姊虐妒不难灭恩受耻不受死非姊教愿以身易耻不望旋踵音词舒闲清切左右嗟赏之啧啧帝乃归合徳宣帝时披香博士淖方成白发教授宫中号淖夫人在帝后唾曰此祸水也灭火必矣帝用樊嫕计为后别开逺条馆赐紫茸云气帐文玉几赤金九层博山缘合嫕讽后曰上久亡子宫中不思千万嵗计邪何不时进上求有子后徳嫕计是夜进合徳帝大悦以辅属体无所不靡谓为温柔乡谓嫕曰吾老是乡矣不能效武皇帝求白云乡也嫕呼万嵗贺曰陛下真得僊者上立赐嫕鲛文万金锦二十四匹合徳尤幸号为赵婕妤婕妤事后常为儿拜后与婕妤坐后误唾婕妤袖婕妤曰姊唾染人绀袖正似石上华假令尚方为之未必能若此衣之华以为石华广袖后在逺条舘多通侍郎宫奴多子者婕妤倾心翊防常谓帝曰姊性刚或为人搆陷则赵氏无种矣每泣下凄恻以故白后奸状者帝辄杀之侍郎宫奴鲜绔蕴香恣纵栖息逺条馆无敢言者后终无子后浴五蕴七香汤踞通香沈水坐潦降神百蕴香婕妤浴荳防汤傅露华百英粉帝尝私语樊嫕曰后虽有异香不若婕妤体自香也江都易王故姬李阳华其姑为冯大力妻阳华老归冯氏后姊弟母事阳华阳华善贲饰常教后九廻沈水香泽雄麝脐内息肌丸婕妤亦内息肌丸常试若为妇者月事益薄他日后言于承光司剂者上官妩妩应日若如是安能有子乎教后煮美花涤之终不能验真腊国献万年蛤不夜珠光彩皆若月照人亡妍丑皆美艳帝以蛤赐后以珠赐婕妤后以蛤妆玉成金霞帐帐中常若满月久之帝谓婕妤曰吾昼视后不若夜视之美毎旦令人忽忽如失婕妤闻之即以珠号为枕前不夜珠为后寿终不为后道帝言始加大号婕妤奏书于后曰天地交畅贵人姊及此令吉光登正位为先人休不堪喜豫谨奏上二十六物以贺金屑组文茵一铺沈水香莲心椀一面五色同心大结一盘鸳鸯万金锦一匹琉璃屏风一张枕前不夜珠一枚含香緑毛狸借一铺通香虎皮檀象一座龙香握鱼二首独揺宝莲一铺七出菱花镜一奁精金彄环四指若亡绛绡单衣一袭香文罗手借三幅七回光雄肪发泽一盎紫金被褥香炉三枚文犀辟毒箸二双碧玉膏奁一合使侍儿郭语琼拜上后报以云锦五色帐沈水香玉壶婕妤泣怨帝曰非姊赐我死不知此器帝谢之诏益州留三年输为婕妤作七成锦帐以沈水香饰婕妤接帝于太液池作千人舟号合宫之舟池中起为瀛洲榭髙四十尺帝御流波文縠无缝衫后衣南越所贡云英紫裙碧琼轻绡广榭上后歌舞归风送逺之曲帝以文犀簮击玉瓯令后所爱侍郎冯无方吹笙以倚后歌中流歌酣风大起后顺风扬音无方长啸细嫋与相属后裙髀日顾我顾我后扬袖曰僊乎僊乎去故而就新宁忘怀乎帝曰无方为我持后无方舍吹持后履久之风霁后泣曰帝恩我使我仙去不得怅然曼啸泣数行下帝益愧爱后赐无方千万入后房闼他日宫姝幸者或襞裙为防号曰留仙裙婕妤益贵幸号昭仪求近逺条馆帝作少嫔馆为露华殿含风殿博昌殿求安殿皆为前殿后殿又为温室凝缸室浴兰室曲房连槛饰黄金白玉以璧为表里千变万状连逺条馆号通仙门后贵宠益思放荡使人博求术士求匪安却老之方时西南北波夷致贡其使者举茹一饭昼夜不卧偃典属国上其状屡有光怪后闻之问何如术夷人曰吾术天地平生死齐出入有无变化万象而卒不化后令樊嫕弟子不周遗千金夷人曰学吾术者要不淫与谩言后遂不报他日樊嫕侍后浴语甚讙后为樊嫕道夷言嫕抵掌笑曰忆在江都时阳华李姑畜鬬鸭水池上苦獭囓鸭时下朱里芮姥者求捕獭狸献姥谓姑日是狸不他食当饭以鸭姑怒绞其狸今夷术真似此也后大笑曰臭夷何足污吾绞乎后所通宫奴燕赤凤者雄捷能超观阁兼通昭仪赤凤始出少嫔馆后适来幸时十月五日宫中故事上灵安庙是日吹埙击鼓歌连臂踏地歌赤凤来曲后谓昭仪曰赤凤为谁来昭仪曰赤凤自为姊来宁为他人乎后怒以杯抵昭仪裙曰鼠子能囓人乎昭仪日穿其衣见其私足矣安在囓人乎昭仪素卑事后不虞见荅之暴熟视不复言樊嫕脱簮叩头出血扶昭仪为拜后昭仪拜乃泣曰姊宁忘共被夜长苦寒不成寐使合徳拥姊背邪今日垂得贵皆胜人且无外搏我姊弟其忍内相搏乎后亦泣持昭仪手抽紫玉九鶵钗为昭仪簮髻乃罢帝微闻其事畏后不敢问以问昭仪昭仪曰后妒我尔以汉家火徳故以帝为赤龙凤帝信之大悦帝尝蚤猎触雪得疾隂缓弱不能壮发每持昭仪足不胜至欲辄暴起昭仪常转侧帝不能长持其足樊嫕谓昭仪曰上饵方士大丹求盛大不能得得贵人足一持畅动此天与贵人大福宁转侧俾帝就邪昭仪曰幸转侧不就尚能留帝欲亦如姊教帝持则厌去矣安能复动乎后骄逸体微病辄不自饮食须帝持箸药有苦口者非帝为含吐不下咽昭仪夜入浴兰室肤体光发占灯烛帝从帏中窃望之侍儿以白昭仪昭仪览巾使彻烛他日帝约赐侍儿黄金使无得言私婢不豫约中出帏值帝即入白昭仪昭仪遽隐辟自是帝从兰室帏中窥昭仪多袖金逢侍儿私婢辄牵止赐之侍儿贪帝金一出一入不絶帝使夜从帑益至百余金帝病缓弱大毉万方不能救求竒药尝得眘防胶遗昭仪昭仪辄进帝一丸一幸一夕昭仪醉进七丸帝昏夜拥昭仪居九成帐笑吃吃不絶抵明帝起御衣隂精流输不禁有顷絶倒裛衣视帝余精出涌霑污被内须臾帝崩宫人以白太后太后使理昭仪昭仪日吾持人主如婴儿宠倾天下安能敛手掖庭令争帷帐之事乎乃拊膺呼曰帝何往乎遂呕血而死



　　飞燕遗事【阙名】
　　赵飞燕女弟居昭阳殿中庭彤朱而殿上丹漆砌皆铜防黄金涂白玉阶璧带往往为黄金缸含蓝田璧明珠翠羽饰之上设九金龙皆衔九子金铃五色流苏带以绿文紫绶金银花镊每好风日幡眊光影照耀一殿铃镊之声惊动左右中设木画屏风文如蜘蛛丝缕玉几玉牀白象牙簟绿熊席席毛长二尺余人眠而拥毛自蔽望之不能见坐则没膝其中杂熏诸香一坐此席余香百日不歇有四玉镇皆达照无瑕缺扉多是緑琉璃亦皆达照毛发不得藏焉椽桷皆刻作龙蛇蟠绕其间鳞甲分明见者莫不兢栗匠人丁缓李菊巧为天下第一缔搆既成尚其姊子樊延
　　其二
　　赵后体轻腰弱善行步进退女弟昭仪不能及也但昭仪弱骨豊肌尤工笑语二人并色如红玉为当时第一皆擅宠后宫
　　其三
　　赵飞燕为皇后其女弟在昭阳殿遗飞燕书曰今日嘉辰贵姊懋膺洪册谨上襚三十五条以陈踊跃之心金华紫轮帽　金华紫罗面衣　织成上襦　织成下裳　五色文绶　鸳鸯襦　鸳鸯被　鸳鸯褥　金鹊绣铛　七宝綦履　五色文玉环　同心七宝钗　黄金歩揺　合欢圆珰　琥珀枕　文枕　瑚玦玛瑙彄　云母扇　孔雀扇　翠羽扇　九华扇　五明扇　云母屏风　琉璃屏风　五层金博山香炉廻风扇　椰叶席　同心梅　含枝李　青木香　沈水香　香螺巵　九真雄麝香　七枝镫
　　其四
　　庆安世年十五为成帝侍郎善鼔琴能为双凤离鸾之曲赵后悦之白上得出入御内絶见爱幸尝着轻丝履招风扇紫绨裘与后同居处欲有子而终无嗣赵后自以无子常托以祷祈别开一室自左右侍婢以外莫得至者上亦不得至焉以軿车载轻薄少年为女子服入后宫者日以十数与之淫通无时休息有疲怠者辄差代之而卒无子
　　其五
　　赵后有宝琴曰凤凰皆以金玉隠起为龙凤螭鸾古贤列女之象亦善为归风送逺之操
　　其六
　　帝常以三秋闲日与飞燕戏于太液池以沙棠木为舟贵其不沈没也以云母饰于鹢首一名云舟又刻大桐木为虬龙雕饰如真以夹云舟而行以紫桂为柂枻及观云棹水玩撷菱蕖帝每忧轻荡以惊飞燕命佽飞之士以金鎻缆云舟于波上每轻风时至飞燕殆欲随风入水帝以翠缨结飞燕之裙常怨曰妾微贱何复得预缨裙之游今太液池尚有避风台即飞燕结裙之处
　　其七
　　成帝好微行于太液池起宵游宫以漆为柱铺黑绨之幕器服乗舆皆尚黑色既悦于暗行憎灯烛之照宫中美御皆服皂衣自班婕妤以下咸带绶簪佩虽如锦绣更以木兰纱绡罩之至宵游宫乃秉烛宴幸既罢静鼓自舞而步不扬尘
  </div>
  <div class="pagination">
   <a href="说郛_page561.html">
    上一页
   </a>
   <span>
    ...
   </span>
   <a href="说郛_page557.html">
    557
   </a>
   <a href="说郛_page558.html">
    558
   </a>
   <a href="说郛_page559.html">
    559
   </a>
   <a href="说郛_page560.html">
    560
   </a>
   <a href="说郛_page561.html">
    561
   </a>
   <span class="current-page">
    562
   </span>
   <a href="说郛_page563.html">
    563
   </a>
   <a href="说郛_page564.html">
    564
   </a>
   <a href="说郛_page565.html">
    565
   </a>
   <a href="说郛_page566.html">
    566
   </a>
   <a href="说郛_page567.html">
    567
   </a>
   <span>
    ...
   </span>
   <a href="说郛_page563.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
