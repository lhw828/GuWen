<!DOCTYPE html>
<html>
 <head>
  <meta charset="utf-8"/>
  <title>
   说郛 - 第 393 页/共 601 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说郛 - 第 393 页/共 601 页
  </h1>
  <div class="content">
   玉川子送伯龄诗云努力事干谒我心终不平玉川子在王涯书院中会食不能自别枉防于祸哀哉
　　栢舟仁人之诗也忧心悄悄愠于羣小简兮贤者之诗也硕人俣俣公庭万舞赫如渥赭公言锡爵能容忍如此宜乎贤矣
　　钟山有一诗云当年睥睨此山阿欲着红楼贮绮罗今日重来无一事却骑羸马下坡陁此王雱讦直不为荆公所喜然此诗实可传也
　　诗有力量犹如弓之斗力其未挽时不知其难也及其挽之力不及处分寸不可强若出塞曲云落日照大旗马鸣风萧萧鸣笳三四发壮士惨不骄又八哀诗云汝阳譲帝子眉宇眞人天虬髯似太宗色映塞外春此等力量不容他人到
　　洪觉范在潭州水西小南台寺觉范作冷斋夜话有曰诗至李义山为文章之厄仆至此蹙頞无语渠再三穷诘仆不得已曰夕阳无限好只是近黄昏觉范曰我解子意矣即时删去今印本犹存之葢已前传出者仆年十七歳时先大夫爲江东漕李端叔高秀实皆父执也适在金陵二公防蒋山仆虽年少数从杖履之后在定林説元防之诗引事皆有出处屈曲隐奥高秀实皆能言之仆不觉自失因思古人读书多出语皆有来处前軰亦读书多能知之也
　　高秀实又云元氏艶诗丽而有骨韩渥香奁集丽而无骨时李端叔意喜韩渥诗诵其序云咀五色之灵芝香生九窍咽三危之瑞露美动七情秀实云劝不得也劝不得也
　　李太白诗云问予何事栖碧山笑而不答心自闲桃花流水窅然去别有天地非人间东坡岭外诗云老父争看乌角巾应縁曾现宰官身溪邉古路三义口独立斜阳数过人贺知章呼李白为谪仙人世传东坡是戒禅师后身仆窃信之
　　白乐天诗云春色辞门柳秋声到井梧此语未易及谁人把盏慰深幽闲自无憀落更愁幸有清溪三百曲不辞相送到黄州南技北枝春事休榆钱可穿柳柔定自沈郎作诗瘦不应春能生许愁此东坡鲁直梅诗二章作诗名貌不出者当深攷二诗
　　宣和癸卯年仆游嵩山峻极中院法堂后檐壁间有诗四句云一团茅草乱蓬蓬蓦地烧天蓦地空争似蒲炉煨榾慢腾腾地热烘烘字画极草草其旁书四字云勿毁此诗寺僧指示仆曰此四字司马温公亲书也嗟乎此言岂有感于公耶又于柱间大字书曰旦光頥来其上一字公兄也第三字程正叔也又壁间题云登山有道徐行则不困措足于实地则不危皆公书林和靖梅诗云疎影横斜水清浅暗香浮动月黄昏大为欧阳文忠公称赏大凡和靖集中梅诗最好梅花诗中此两句尤奇丽东坡和少防梅诗云西湖处士骨应槁只有此诗君压倒仆意东坡亦有防意也然林和靖诗属对清切如赠煅药秀才诗云鹍鹏懒撃三千水龙虎闲封六一泥
　　小杜作华清宫诗云雨露偏金穴乾坤入醉乡如此天下焉得不乱
　　宋顔延之问已与灵运优劣于鲍昭昭曰谢五言如初发芙蓉自然可爱君诗铺锦列绣亦雕缋满眼此明远对面褒贬而人不觉善论诗也特出之
　　韩熈载仕江南毎得俸给尽散后房歌姬熈载披衲持鉢就诸姬乞食率以为常东坡以玉赠寳觉寳觉酬以磨衲东坡作诗谢之曰病骨难堪玉围钝根仍落箭锋机欲敎乞食歌姬院故与云山旧衲衣江南野史亦载韩事与此小异
　　钱希白内翰作拟唐诗百篇备诸家之体自序曰今之所拟不独其词至于题目岂欲抛离本集或有事迹斯亦见之本传故其拟张籍上裴晋公诗曰午桥庄上千竿竹绿野堂中白日春富贵极来惟叹老功名高后转轻身严更未报皇城里胜赏时游洛水濵昨日庭趋三节度淮西曾是执戈人拟古当如此相似方可传王晋卿得罪外谪后房善歌者名啭春莺乃东坡所见也亦遂为宻县马氏所得后晋卿还朝寻访防知之作诗云佳人已属沙咤利义士今无古押衙仆在宻县与马缙辅防甚乆知之最详缙辅在其兄处犹见之国色也西清诗话中载此事云过頴昌见之传误也
　　李义山诗字字煆链用事宛约仍多近体惟有韩碑诗一首古体有曰涂抹尧典舜典字防窜清庙生民诗岂立叚碑时躁辞耶
　　岑参诗亦自成一家葢尝从封常清军其记西域异事甚多如优鉢罗花歌熟海行古今传记所不载者也黄鲁直爱与郭功父戏谑嘲调虽不当尽信至如曰公做诗费许多气力做甚此语切当有益于学诗者不可不知也
　　春水满四泽夏云多奇峰秋月扬明辉冬岭秀孤松此顾长康诗误编入陶彭泽集中
　　元撰作树萱录载入夫差墓中见白居易张籍李贺杜牧诸人赋诗皆能记忆句法亦各相似最后老杜亦来赋诗记其前四句云紫领寛袍漉酒巾江头萧散作闲人秋风有意吹芦叶落日无情下水濵嗟乎若数君子皆不能脱然高蹈犹为鬼耶殊不可晓也若以为元撰自造此辞则数公之诗尚可庻几而少陵四句非元所能道也
　　唐时有清逺道士同沈恭子防虎丘诗曰余本长殷周遭罗厯秦汉计之至唐则二千余歳矣顔鲁公爱而刻之且有诗曰客有神仙者于兹雅丽传葢指为神仙也李卫公追和鲁公刻清远道士诗曰逸人缀清藻前哲畱篇翰则逸人指清远而前哲谓鲁公也其后皮日休陆龟蒙軰皆和之仙耶鬼耶则不必问然仆独深爱其诗中数句云吟眺川之隂歩上山之岸山川共澄澈光彩交凌乱白云蓊欲归青草忽消半呜呼借使非神仙亦一才鬼也
　　天棘蔓青丝江觉范硬差天棘作颠栁髙秀实云天棘天门冬也当以秀实之言为正颠天声相似又酷似青丝又江南徐铉家本云天棘蔓青丝若蔓生如青丝尤见是天门冬秦州诗云无风云出塞不夜月临闗无风云动不夜而月当细思之句法至此古今一人而已杜牧之作赤壁诗云折防沉沙铁未销自将磨洗騐前朝东风不借周郎便铜雀春深鎻二乔意谓赤壁不能纵火为曹公夺二乔置之铜雀台上也孙氏覇业系此一战社稷存亡生灵涂炭都不问只恐捉了二乔可见措大不识好恶
　　韩退之听頴师弹琴诗云浮云柳絮无根叶天地濶远随飞扬此泛声也谓轻非丝重非木也啾啾百鸟羣忽见孤凤凰泛声中寄指声也跻攀分寸不可上吟绎声也失势一落千丈强顺下声也仆不晓琴闻之善琴者云此数声最难工自文忠公与东坡论此诗作听琵琶诗之后后生随例云云柳下惠则可吾则不可故特论之少为退之雪寃
　　黄嗣徽少年时读书有俊声不幸为后母诉于官军籍王岐公丞相宣借得之闻其识字使抄书一日观宋复古郎中所畵山水使子弟赋诗嗣徽亦请赋公颔之顷刻成一絶句曰匣有瑶琴箧有书栖迟犹未卜吾庐主人况是丹青手乞取生涯似畵图岐公大嗟赏之及问知曲折以故人子奏于朝乞以门客恩泽承务郎特补之命下之日暴卒穷命如此哉
　　王君玉内翰初登第调扬州江都县令题九曲池诗云越调隋家曲当年亦九成哀音已亡国废沼尚留名仪凤终沉影鸣蛙祗沸声凄凉不可问落日背芜城晏元献阅诗赏叹荐为舘职又尝乞梦于后土祠夜得报云君年二十七官至四品时年正二十七大恶之过歳乃稍自安后以礼部侍郎枢宻直学士致仕未改官制时正四品年七十二云
　　五年不出青门道邂逅寻春此一囬忽忆秦州贵公子桃花落尽合归来此高秀实城东寄王越州诗
　　罗隐诗云只知事逐眼前过不觉老从头上来此语殊有味
　　若有人兮坐山楹云衮兮霞缨秉芳兮欲寄路漫兮难征独惆怅而狐疑蹇独立兮忠贞此寒山语虽使屈宋复生不能过也
　　蜀陜路间有溪曰韩溪萧文终追淮隂处也刘泾巨济题诗一绝云豪杰相从意气中怜才倾倒独萧公后来可是无奇客东閤投名尚不通
　　李义山锦瑟诗曰锦瑟无端五十弦一弦一柱思华年庄生晓梦迷蝴蝶望帝春心托杜鹃沧海月明珠有泪蓝田日暖玉生烟此情何待成追忆只是当时已惘然古今乐志云锦瑟之为器也其柱如其弦数其声有适怨清和又云感怨清和昔令狐楚侍人能弹此四句诗中四句状此四曲也章子厚曾疑此诗而赵推官深为说如此
　　老杜诗不可议论亦不必称讃茍有所得亦不可不记也如唐太宗相工见之云龙凤之姿天日之表而杜诗云眞气惊戸牖可谓简而尽又经昭陵诗云文物多师古朝廷半老儒直辞宁戮辱贤路不﨑岖太宗智勇英峙武定天下而能如此最盛德也
　　古乐府云藁砧今何在言夫也山上复有山言出也何当大刀头破镜飞上天言月半当还也王明之在姑苏曾有所爱比至京师为岐公丞相强畱之逾时作诗云黄金零落大刀头玉筯归期画到秋红锦寄鱼风逆浪碧箫吹凤月当楼伯劳知我今春别香蜡窥人一夜愁好去渡江千里梦满天梅雨是苏州是诗之巧可传也叚成式与温庭筠云蓝纸诗赋序曰予在九江出意造云蓝纸辄分送五十枚其诗曰三十六鳞充使时数畨犹得表相思葢龙八十一鳞鲤三十六鳞也至宋景文诗云君轩结恋萧萧马尺素愁慿六六鱼又使六六三十六也
　　南齐杨侃性豪侈舞人张静婉腰围一尺六寸能掌上舞唐人作杨柳枝辞云认得杨家静婉腰后人除却家字只使杨静婉误矣
　　元稹防之乐府古题序云诗之为二十四名赋颂铭賛文诔箴诗行咏吟题怨叹篇章操引謡讴歌曲辞调皆诗人六义之余
　　王筠为沈约作草木十咏直写文辞不加篇题约曰此诗指物呈形无假题注东坡作竹防鼠诗摹写肥腯丑浊之态读之亦足想见风采渔阳参檛起于祢衡参字音七鉴反徐锴引古歌辞以证此字云邉城晏开渔阳掺黄尘萧萧白日暗
　　李义山赋云岂如河畔牛星隔年祗闻一过不及苑中人柳终朝剰得三眠注汉苑中有人形柳一日三起三倒
　　杨炎歌云雪面淡娥天上女凤箫鸾翅欲飞去玉钗翘碧歩无尘楚腰如柳不胜春为元载侍姬瑶英作也五马事无知者陈正敏云孑孑干旟在浚之都素丝组之良马五之以谓州长建旟作太守事又汉官仪注驷马加左骖右騑二千石有左骖以为五马然前軰杨刘李宋最号知僻事岂不知读汉官仪注而疑之耶故俱存之不敢以为是以俟后之知者
　　李太白云子夜呉歌动君心李义山诗云莺能子夜歌云晋有子夜者善歌非时数也
　　先伯父熈宁九年四月二十七日夜梦至一处牓曰清香舘东偏有别院东壁有诗牌云题冀公功德院山东李白其诗曰秋风吹桂子只在此山中待得春风起还应生桂丛桂丛日以满清香何时断只为爱清香故号清香舘伯父自作记梦一篇书之甚详尝记季父説少张元丰五年自房陵召还一日忽独言曰清香舘自后多不屑世间事或黙坐终日人莫敢问其曲折
　　古诗云上山采交藤交藤何首乌也服之令人多欲生子有采采芣苢之意卫风云伊其相谑赠之以芍药陆农师説芍药破血欲其不成子姓耳不知眞有此意否季父仲山病中梦至一处泛舟环水皆奇峯可爱赋诗云山色浓如滴湖光平如席风月不相识相逢便相得既寤而言之后数日卒叔父楚若先大父母弟甫壮而亡少时独不为时学爱谷梁春秋与柳柳州文作诗用事无一言蹈袭者其所着撰号扼奇集自序曰水激之以乱石则有声麝藏之以亵器则馨齐不下者二城田单因而纵兵文独不待扼而后奇乎兵火间散落不可复得畧记其序数句以见其措意如此
　　长安慈恩寺有数女仙夜防题诗云黄子陂头好月明强踏华筵到晓行烟波山色翠黛横折得落花逺恨生化为白鹤飞去明夜又题一首云湖水团团夜如镜碧树红花相掩映北斗阑干移晚柄有似佳期常不定长安南山下一书生作小圃莳花木一日有犊车丽女下饮于庭邀书生同席既去作诗云相思无路莫相思风里杨花只片时惆怅深闺独归处晓鸎啼断緑杨枝皆鬼仙诗婉约可爱
　　司马公讳池仁庙朝待制温国文正公之父也作行色诗云冷于陂水淡于秋远陌初穷见渡头頼得丹青无畵处畵成应遣一生愁又黄公讳庻鲁直之父作大孤山诗云银山巨浪独天险比于一片崔嵬心人传温公家旧有一琉璃盏为官奴所碎落尹怒令紏录听温公区处公判云玉爵弗挥典礼虽闻于徃记彩云易散过差宜恕于斯人又鲁直作诗用事压韵皆超妙出人意表葢其传袭文章种性如此
　　饶德操为僧号倚松道人名曰如璧作诗有句法苦学副其才情不愧前軰尤善作铭賛古文其作佛米賛谓武将念佛以米记数得三升也将军念佛难于遣辞而曰时平主圣万国自靖不杀而武不征而正矫矫虎臣无所用命移将东南介我佛会乆闻我曹念佛三昧喑呜叱咤化为佛声三令五申易为佛名一佛一米为米三升自升而防自防而斛念之无穷太仓不足观此虽柳子厚曲折不过是矣
　　柳子厚守柳州日筑龙城得白石防辨刻画曰龙城柳神所守驱厉鬼山左首福土氓制九丑此子厚自记也退之作罗池庙碑云福我兮寿我驱厉鬼兮山之左葢用此事
　　唐高宗御羣臣宴赏防头牡丹诗上官昭容一聨云势如联璧友情若臭兰人计之必一英竒女子也
　　东坡受知神庙虽谪而实欲用之东坡防解此意论贾谊谪长沙事葢自况也又作神庙挽词云别马空思枥枯英已霜此非深悲至痛不能道此语在元祐间获鬼章作告裕陵文云将帅用命争酬未报之恩神灵在天难逃不漏之网后人辄谓东坡以防文谤讪天子宁有是哉
　　俞秀老紫芝诗有云有时俗事不称意无限好山都上心虽狷然中实人情也
　　有客泊湘妃庙前夜半偶不寐见舆卫入庙中置酒鼓瑟心悸不敢窥殆明方散隐隐絶水浮空去因入庙中见诗四句墨色犹未干云碧杜红蘅缥缈香氷丝弹月弄新凉峯峦向晓浑相似九处堪疑九断肠神怪不足言但诗殊佳故录之
　　钱昭度能诗尝作吕申公夷简生日诗曰磻溪重得吕维岳再生申当时诗格律止此然可谓着题也已晁无咎在崇宁间次李承之长短句韵以予承之曰射虎山边寻旧迹骑鲸海上追前约便与世江湖永相忘还堪乐不独用事的确其指意高古深悲而善怨似离骚故特录之
　　韩退之云横空盘硬语妥帖力排奡葢能杀防事实与意义合最难能知其难则可以论诗矣此所以称孟东野也
　　杨舜韶友防长仆十余歳向同在姑苏时盗发孙坚墓杨作诗云阖庐城边荒古丘昔谁者孙豫州久无行客为下马时有牧童来放牛呜呼舜韶今亡矣他诗皆工必传于世也
　　杨华既奔梁元魏胡武灵后作杨白华歌令宫人连臂踏歌声甚凄断柳子厚乐府云杨白华风吹渡江水坐令宫树无顔色揺荡春心几千里回看落日下长秋哀歌未断城乌起言婉而情深古今絶唱也魏旧歌云阳春二三月杨柳齐作花春风一夜入闺闼杨花飘落入南家含情出户脚无力拾得杨花泪沾臆秋去春来防燕子愿衔杨花入窠里此辞亦自奇丽录之以存古出乐府广题云
　　风定花犹舞鸟鸣山更幽世传荆公改舞字作落字其语顿工然风定花犹落廼梁谢贞八歳时所作春日闲居诗也从舅王筠奇之曰追歩惠连矣
　　会老堂口号曰金马玉堂三学士清风明月两闲人初谓清风明月古通用语后读南史谢譓传曰入吾室者但有清风对吾饮者惟当明月欧阳文忠公文章虽优辞亦精致如此
　　老杜衡州诗云悠悠委薄俗郁郁囬刚肠此语甚悲昔蒯通读乐毅传而涕泣后之人亦当有味此而泣者也陈克子高作赠别诗云泪眼生憎好天色离觞偏触病心情虽韩渥温庭筠未尝措意至此
　　王丰父待制岐公丞相之子少年词赋登科文章世其家我先伯父状元实岐公客仆亦获事待制公世所见者表章序记应用之文耳其诗精宻人鲜知者如白发衰天癸丹砂养地丁意脉贯串尚胜三甲六丁之语此所谓参禅中参活句也又作拄杖诗云老境得为丘壑伴醉乡还胜子孙扶其风味雍容如此天下有公论仆不敢私丰父丈尝与仆言班孟坚两都赋华壮第一然只是文辞若叔皮北征赋云剧防公之疲民兮为强秦兮筑怨此语不可及仆尝三复玩味之知前軰观书自有见处
　　李夫人赋序云帝悲感为作诗曰是耶非耶立而望之偏仆因曰此则退之走马来看立不正之所祖述也陶彭泽归去来辞云既自以心为形役奚惆怅而独悲是此老悟道处若人能用此两句出处有余裕也东坡诗不可指摘轻议辞源如长河大江飘沙卷沬枯槎束薪兰舟绣鹢皆随流矣珍泉幽涧澄泽灵沼可爱可喜无一防尘滓只是体不似江河读者幸以此意求之
　　鲜于子骏作九诵东坡大称之云友屈宋于千载之上观尧祠舜祠二章气格高古自东汉以来鲜及前軰称賛人畧缘实也
　　世间花卉无逾莲花者葢诸花皆借暄风暖日独莲花得意于水月其香清凉虽荷叶无花时亦自香也梁江从简为采荷调云欲持荷作柱荷弱不胜梁欲持荷作镜荷暗本无光此语嘲何敬容而波及莲荷矣春时秾丽无过桃柳桃之夭夭杨柳依依诗人言之也老杜云顚狂柳絮随风去轻薄桃花逐水流不知缘谁而波及桃花与杨柳矣
　　乐府记大言小言诗录昭明辞而不书始于宋玉何也岂误耶有説耶
　　梁武帝作白纻舞辞四句令沈约改其辞为四时白纻之歌帝辞云朱玉柱罗象筵飞管促节舞少年短歌留目未肯前含笑一转私自怜嗟乎丽矣古今当为第一也
　　作诗浅易鄙陋之气不除大可恶客问何从去之仆曰熟读唐李义山诗与本朝黄鲁直诗而深思焉则去也客言李杜诗中説马如相马经有能过之者乎仆曰毛诗过之曰六经固不可拟然亦未尝子细説马相态行歩也仆曰愿熟读之两骖如舞此驵语所谓花踏羊行是也两骖如手此驵语所谓熟使唤是也思之便觉走过掣电倾城知与神行电迈渉恍忽为难骑耳
　　韩退之元和圣德诗云驾龙十二鱼鱼雅雅其深于诗者耶
　　裴休题泐潭云泐潭形胜地祖塔在云湄浩刼有穷日贞风无坠时歳华空自老消息竟谁知到此轻尘虑功名自可遗诗格律止此然裴参黄蘖其语不夸不怨不怒也
　　孤村芳草逺斜日杏花飞大丞相莱国公冦忠愍之语蜀道观中凿井得一碑刻文似赋似賛曰有物有物可大可久采乎蚕食之前用乎火化之后成汤自上而临下夸父虚中而见受气应朝光功参夜漏白英聚而雪慙黄酥凝而金丑转制不已神趣鬼骤金欤玉欤天年永寿无着于文诀之在口后有士言是汉时隂眞人所着链丹法后杂著于子玉碑仆恨不得其门戸聊复存之


　　说郛卷八十二下
&lt;子部,杂家类,杂纂之属,说郛&gt;
　　钦定四库全书
　　説郛卷八十三上　　　　元　陶宗仪　撰沧浪诗话【严羽】
　　诗辩
　　禅家者流乘有大小宗有南北道有邪正学者须从最上乘具正法眼悟第一义若小乘禅声闻辟支果皆非正也论诗如论禅汉魏晋与盛唐之诗则第一义也大歴以还之诗则小乘禅也已落第二义矣晚唐之诗则声闻辟支果也学汉魏晋与盛唐者临济下也学大歴以还之诗者曹洞下也大抵禅道惟在妙悟诗道亦在妙悟且孟襄阳学力下韩退之逺甚而其诗独出退之之上者一味妙悟而已惟悟乃为当行乃为本色然悟有浅深有分限有透彻之悟有但得一知半解之悟汉魏尚矣不假悟也谢灵运至盛唐诸公透彻之悟也他虽有悟者皆非第一义也吾评之非僭也辩之非妄也天下有可废之人无可废之言诗道如是也若以为不然则是见诗之不广参诗之不熟耳试取汉魏之诗而熟参之次取晋宋之诗而熟参之次取南北朝之诗而熟参之次取沈宋防杨卢骆陈拾遗之诗而熟参之次取开元天寳诸家之诗而熟参之次独取李杜二公之诗而熟参之又尽取晩唐诸家之诗而熟参之又取本朝苏黄以下诸家之诗而熟参之其真是非自有不能隐者倘犹于此而无见焉则是野狐外道蒙蔽其真识不可救药终不悟也夫学诗者以识为主入门须正立志须高以汉魏晋盛唐为师不作开元天寳以下人物若自退屈即有下劣诗魔入其肺腑之间由立志之不高也行有未至可加工力路头一差愈骛愈逺由入门之不正也故曰学其上仅得其中学其中斯为下矣又曰见过于师仅堪传授见与师齐减师半徳也工夫须从上做下不可从下做上先须熟读楚辞朝夕讽咏以为之本及读古诗十九首乐府四篇李陵苏武汉魏五言皆须熟读即以李杜二集枕藉观之如今人之治经然后博取盛唐名家酝酿胸中久之自然悟入虽学之不至亦不失正路此乃是从顶上做来谓之向上一路谓之直截根源谓之顿门谓之单刀直入也　诗之法有五曰体制曰格力曰气象曰兴趣曰音节　诗之品有九曰高曰古曰深曰逺曰长曰雄浑曰飘逸曰悲壮曰凄婉　其用工有三曰起结曰句法曰字眼　其大槩有二曰优游不迫曰沈着痛快　诗之极致有一曰入神诗而入神至矣尽矣蔑以加矣惟李杜得之他人得之盖寡也　夫诗有别材非关书也诗有别趣非关理也然非多读书多穷理则不能极其至所谓不渉理路不落言诠者上也诗者吟咏情性也盛唐诸人惟在兴趣羚羊挂角无迹可求故其妙处透彻玲珑不可凑泊如空中之音相中之色水中之月镜中之花言有尽而意无穷近代诸公乃作奇特解防遂以文字为诗以才学为诗以议论为诗夫岂不工终非古人之诗也盖于一唱三叹之音有所歉焉且其作多务使事不问兴致用字必有来歴押韵必有出处读之反覆终篇不知著到何在其末流甚者叫噪怒张殊乖忠厚之风殆以骂詈为诗诗而至此可谓一厄也然则近代之诗无取乎曰有之吾取其合于古人者而已国初之诗尚沿袭唐人王黄州学白乐天杨文公刘中山学李商隐盛文肃学韦苏州欧阳公学韩退之古诗梅圣俞学唐人平澹处至东坡山谷始自出己意以为诗唐人之风变矣山谷用工尤为深刻其后法席盛行海内称为江西宗派近世赵紫芝翁灵舒辈独喜贾岛姚合之诗稍稍复就清苦之风江湖诗人多效其体一时自谓之唐宗不知止入声闻辟支之果岂盛唐诸公大乗正法眼者哉嗟乎正法眼之无传久矣唐诗之説未唱唐诗之道或有时而明也今既唱其体曰唐诗矣则学者谓唐诗诚止于是耳得非诗道之重不幸耶故予不自量度輙定诗之宗旨且借禅以为喻推原汉魏以来而截然谓当以盛唐为法【后舍汉魏而独言盛唐者谓古律之体备也】虽获罪于世之君子不辞也
　　诗体
　　风雅颂既亡一变而为离骚再变而为西汉五言三变而为歌行杂体四变而为沈宋律诗五言起于李陵苏武【或云枚乘】七言起于汉武栢梁四言起于汉楚王传韦孟六言起于汉司农谷永三言起于晋夏侯湛九言起于高贵乡公以时而论则有建安体【汉末年号曹子建父子及邺中七子之诗】黄初体【魏年号与建安相接其体一也】正始体【魏年号嵇阮诸公之诗】太康体【晋年号左思潘岳二张二陆诸公之诗】元嘉体【宋年号顔鲍谢诸公之诗】永明体【齐年号齐诸公之诗】齐梁体【通两朝而言之】南北朝体【通魏周而言之与齐梁体一也】唐初体【唐初犹袭陈隋之体】盛唐体【景云以后开元天寳诸公之诗】大歴体【大歴十才子之诗】元和体【元白诸公】晩唐体　本朝体【通前后而言之】元祐体【苏黄陈诸公】江西宗派体【山谷为之宗】以人而论则有苏李体【李陵苏武也】曹刘体【子建公干也】陶体【渊明也】谢体【灵运也】徐庾体【徐陵庾信也】沈宋体【佺期之问也】陈拾遗体【陈子昂也】王杨卢骆体【王勃杨炯卢照邻骆賔王】张曲江体【始兴文献公九龄也】少陵体　太白体　高达夫体【高常侍适也】孟浩然体　岑嘉州体【岑参也】王右丞体【王维也】韦苏州体【韦应物也】韩昌黎体　柳子厚体　韦柳体【苏州与仪曹合言之】李长吉体　李商隐体【即西昆体也】卢仝体　白乐天体　元白体【微之乐天其体一也】杜牧之体　张籍王建体【谓乐府之体同也】贾浪仙体　孟东野体　杜荀鹤体　东坡体　山谷体　后山体【后山本学杜其语似之者但数篇他或似而不全又其他则本其自体耳】王荆公体【公絶句最高其得意处高出苏黄陈之上而与唐人尚隔一关】邵康节体　陈简斋体【陈去非与义也亦江西之派而小异】杨诚斋体【其初学半山后山最后亦学絶句于唐人已而尽弃诸家之体而别出机杼盖其自序如此也】又有所谓选体【选诗时代不同体制随异今人例谓五言古诗为选体非也】柏梁体【汉武帝与羣臣共赋七言每句用韵后人谓此体为柏梁体】玉台体【玉台集乃徐陵所序汉魏六朝之诗皆有之或者但谓纤艶者为玉台体其实则不然】西昆体【即李商隐体然兼温庭筠及本朝杨刘诸公而名之也】香奁体【韩偓之诗皆裾裙脂粉之语有香奁集】宫体【梁简文伤于轻靡时号宫体其他体制尚或不一然大防不出此耳】有古诗　有近体【即律诗也】有絶句　有杂言　有三五七言【自三言而终以七言隋郑世翼有此诗秋风清秋月明落叶聚还散寒鸦栖复惊相思相见知何日此时此夜难为情】有半五六言【晋鸿雁生塞北之篇是也】有一字至七字【唐张南史雪月花草等篇是也又隋人应诏有三十字凡三句七言一句九言不足为法故不列于此也】有三句之歌【高祖大风歌是也古华山畿二十五首多三句之词其他古诗多如此者】有两句之歌【荆卿易水歌是也又古诗有青骢白马共戏乐女儿子之类皆两句之词也】有一句之歌【汉书枹鼓不鸣董少年一句之歌也又汉童謡千乘万骑上北邙梁童謡青丝白马夀阳来皆一句也】有口号【或四句或八句】有歌行【古有鞠歌行放歌行长歌行短歌行又有单以歌名者行名者不可枚述】有乐府【汉成帝定郊祀立乐府采齐楚赵魏之声以入乐府以其音辞可被于弦歌也乐府俱被众体兼统众名也】有楚辞【屈原以下仿楚辞者皆谓之楚辞】有琴操【古有水仙操辛徳源所作别鹤操商陵牧子所作】有謡【沈炯有独酌謡王昌龄有箜篌謡穆天子之传有白云謡也】曰吟【古辞有陇头吟孔明有梁父吟相如有白头吟】曰辞【选有汉武秋风辞乐府有木兰辞】曰引【古曲有霹雳引走马引飞龙引】曰咏【选有五君咏唐储光羲有羣鸿咏】曰曲【古有大堤曲梁简文有乌栖曲】曰篇【选有名都篇京洛篇白马篇】曰唱【魏武帝有气出唱】曰弄【古乐府有江南弄】曰长调曰短调　有四声　有八病【四声设于周颙八病严于沈约八病谓平头上尾蜂腰鹤膝大韵小韵旁纽正纽之辩作诗正不必拘此蔽法不足据也】又有以叹名者【古辞有楚妃叹明君叹】以愁名者【文选有四愁乐府有独处愁】以哀名者【选有七哀少陵有八哀】以怨名者【古辞有寒夜怨玉阶怨】以思名者【太白有静夜思】以乐名者【齐武帝有估客乐宋臧质有石城乐】以别名者【子美有无家别垂老别新婚别】有全篇双声疉韵者【东坡经字韵诗是也】有全篇字皆平声者【天随子夏日诗四十字皆是平又有一句全平一句全仄者】有全篇字皆仄声者【梅圣俞酌酒与妇饮之诗是也】有律诗上下句双用韵者【第一句第三五七句押一仄韵第二句第四六八句押一平韵者唐章碣有此体不足为法漫列于此以备其体耳又有四句平入之体四句仄入之体无关诗道今皆不取】有辘轳韵者【双出双入】有进退韵者【一进一退】有古诗一韵两用者【文选曹子建美女篇有两难字谢康乐述祖徳诗有两人字后多有之】有古诗一韵三用者【文选任彦升哭范仆射诗三用情字也】有古诗三韵六七用者【古焦仲卿妻诗是也】有古诗重用二十许韵者【焦仲卿妻诗是也】有古诗旁取六七许韵者【韩退之此日足可惜篇是也凡杂用东冬江阳庚青六韵欧阳公谓退之遇寛韵则故旁入他韵非也此乃用古韵耳于集韵自见之】有古诗全不押韵者【古采莲曲是也】有律诗至百五十韵者【少陵有古韵律诗白乐天亦有之而本朝王黄州有百五十韵五言律】有律诗止三韵【唐人有六句五言律如李益诗汉家今上郡秦塞古长城有日云常惨无风沙自惊当今圣天子不战四方平是也】有律诗彻首尾对者【少陵多此体不可槩举】有律诗彻首尾不对者【盛唐诸公有此体如孟浩然诗挂席东南望青山水国遥舳舻争利渉来徃接风潮问我今何适天台访石桥坐看霞色晩疑是赤城标又水国无边际之篇又太白牛渚西江夜之篇皆文从字顺音韵铿锵八句皆无对偶】有后章字接前章者【曹子建赠白马王彪之诗是也】有四句通义者【如少陵神女峰娟妙昭君宅有无曲留明怨惜梦尽失欢娱是也】有絶句折腰者　有八句折腰者　有拟古有连句　有集句　有分题【古人分题或各赋一物如云送某人分题得某】
　　【物也或曰探题】有分韵　有用韵　有和韵　有借韵【如押七之韵可借八微或十二齐韵是也】有协韵【楚辞及选诗多用协韵】有今韵　有古韵【如退之此日足可惜诗用古韵也盖选诗多如此】有古律【陈子昂及盛唐诸公多此体】有今律有颔联　有颈联　有发端　有落句【结句也】有十字
　　对【刘眘虚沧浪千万里日夜一孤舟】有十字句【常建曲径通幽处禅房花木深等是也】有十四字对【刘长卿江客不堪频北望塞鸿何事又南飞是也】有十四字句【崔颢黄鹤一去不复返白云千载空悠悠又太白鹦鹉西飞陇山去芳洲之树何靑靑是也】有扇对【又谓之隔句对如郑都官昔年共照松溪影松折碑荒僧已无今日还思锦城事雪消花谢梦何如是也盖以第一句对第三句第二句对第四句】有借对【孟浩然厨人具鸡黍稚子摘杨梅太白水舂云母碓风扫石楠花少陵竹叶于人既无分菊花从此不须开是也】有就句对【又曰当句对如少陵小院逥廊春寂寂浴鳬飞鹭晩悠悠李嘉祐孤云独乌川光暮万里千山海气秋是也前辈于文亦多此体如王勃龙光射牛斗之墟徐孺下陈蕃之榻乃就句对也】论杂体则有风人【上句述其语下句释其义如古子夜歌读曲歌之类则多用此体】藁砧【古乐府藁砧今何在山上复安山何当大刀头破镜飞上天僻辞隐语也】五杂俎【见乐府】两头纤纤【亦见乐府】盘中【玉台集有此诗苏伯玉妻作写之盘中屈曲成文也】回文【起于窦滔之妻织锦以寄其夫也】反覆【举一字而诵皆成句无不押韵反覆成文也李公诗格有此二十一字诗】离合【字相拆合成文孔融渔父屈节之诗是也虽不关诗之重轻其体制亦古】建除【鲍明逺有建除诗每句首冠以建除满平等字其诗虽佳盖鲍本工诗非因建除之体而佳也】字谜　人名　卦名　数名　药名　州名【如此诗只成戏谑不足法也】又有六甲十属之类　及藏头歇后等体【今皆削之近世有李公诗格泛而不备惠洪天厨禁脔最为误人今此卷有旁参二书者盖其是处不可易也】
　　诗法
　　学诗先除五俗一曰俗体二曰俗意三曰俗句四曰俗字五曰俗韵　有语忌有语病语病易除语忌难除语病古人亦有之惟语忌则不可有　须是本色须是当行　对句好可得结句好难得发句好尤难得　发端忌作举止収拾贵在出塲　不必太着题不必多使事押韵不必有出处用事不必拘来歴　下字贵响造
　　语贵圆　意贵透彻不可隔靴搔痒语贵脱洒不可拖泥带水　最忌骨董最忌趂贴　语忌直意忌浅脉忌露味忌短音韵忌散缓亦忌迫促　诗难处在结裹譬如番刀须用北人结裹若南人便非本色　须参活句勿参死句　词气可颉颃不可乖戾　律诗难于古诗絶句难于八句七言律诗难于五言律诗五言絶句难于七言絶句　学诗有三节其初不识好恶连篇累牍肆笔而成既识羞愧始生畏缩成之极难及其透彻则七纵八横信手拈来头头是道矣　看诗须着金刚眼睛庶不于旁门小法【禅家有金刚眼晴之説】辩家数如辩苍白方可言诗【荆公评文章先体制而后文之工拙】诗之是非不必争试以己诗置之古人诗中与识者观之而不能辩则真古人矣
　　诗评
　　大歴以前分明别是一副言语晩唐分明别是一副言语本朝诸公分明别是一副言语如此见方许具一只眼　盛唐人有似麄而非麄处有似拙而非拙处　五言絶句众唐人是一様少陵是一様韩退之是一様王荆公是一様本朝诸公是一様　盛唐人诗亦有一二滥觞晩唐者晩唐人诗亦有一二可入盛唐者要当论其大槩耳　唐人与本朝人诗未论工拙直是气象不同　唐人命题言语亦自不同杂古人之集而观之不必见诗望其题引而知其为唐人今人矣　大歴之诗高者尚未失盛唐下者渐入晩唐矣晩唐之下者亦堕野狐外道鬼窟中　或问唐诗何以胜我朝唐以诗取士故多专门之学我朝之诗所以不及也　诗有词理意兴南朝人尚词而病于理本朝人尚理而病于意兴唐人尚意兴而理在其中汉魏之诗词理意兴无迹可求　汉魏古诗气象混沌难以句摘晋以还方有佳句如渊明采菊东篱下悠然见南山谢灵运池塘生春草之类谢所以不及陶者康乐之诗精工渊明之诗质而自然耳　谢灵运之诗无一篇不佳　黄初之后惟阮籍咏怀之作极为高古有建安风骨晋人舍陶渊明阮嗣宗外惟左太冲高出一时陆士衡独在诸公之下颜不如鲍鲍不如谢文中子独取顔非也　建安之作全在气象不可寻枝摘叶灵运之诗已是彻首尾成对句矣是以不及建安也　谢朓之诗已有全篇似唐人者当观其集方知之　戎昱在盛唐为最下已滥觞晩唐矣戎昱之诗有絶似晩唐者权徳舆之诗却有絶似盛唐者权徳舆或有似韦苏州刘长卿处　冷朝阳在大歴才子中为最下马戴在晩唐诸人之上刘沧吕温亦胜诸人李频不全是晩唐间有似刘随州处陈陶之诗在晩唐人中最无可观薛逢最浅俗　大歴以后吾所深取者李长吉柳子厚刘言史权徳舆李渉李益耳大歴后刘梦得之絶句张籍王建之乐府吾所深取
　　耳　李杜二公正不当优劣太白有一二妙处子美不能道子美有一二妙处太白不能作　子美不能为太白之飘逸太白不能为子美之沈郁太白梦游天姥吟逺离别等子美不能道子美北征兵车行垂老别等太白不能作论诗以李杜为准挟天子以令诸侯也　少陵诗法如孙吴太白诗法如李广少陵如节制之师少陵诗宪章汉魏而取材于六朝至其自得之妙则前辈所谓集大成者也　观太白诗者要识真太白处太白天才豪逸语多卒然而成者学者于每篇中要识其安身立命处可也太白发句谓之开门见山　李杜数公如金鳷擘海香象渡河下视郊岛辈直虫吟草间耳人言太白仙才长吉鬼才不然太白天仙之词长吉
　　鬼仙之词耳　玉川之怪竒长吉之瑰诡天地间自欠此体不得　高岑之诗悲壮读之使人感慨孟郊之诗刻苦读之使人不懽楚辞惟屈宋诸篇当读之外惟贾谊怀长沙淮南王招隐操严夫子哀时命宜熟读此外亦不必也　九章不如九歌九歌哀郢尤妙　前辈谓大招胜招魂不然　读骚之久方识真味须歌之抑扬涕洟满襟然后为识离骚否则如戛釜撞瓮耳　唐人惟柳子厚深得骚学退之李观皆所不及若皮日休九讽不足为骚　韩退之琴操极高古正是本色非唐贤所及　释皎然之诗在唐诸僧之上唐诗僧有法振法照无可防国灵一清江无本齐已贯休也　集句惟荆公最长胡笳十八拍混然天成絶无痕迹如蔡文姬肺肝间流出　拟古惟江文通最长拟渊明似渊明拟康乐似康乐拟左思似左思拟郭璞似郭璞独拟李都尉一首不似西汉耳　虽谢康乐拟邺中诸子之诗亦气象不类至于刘休拟行行重行行等篇鲍明逺代君子有所思之作仍是其自体耳　和韵最害人诗古人酬唱不次韵此风始盛于元白皮陆本朝诸贤乃以此而鬬工遂至徃复有八九和者　孟郊之诗憔悴枯槁其气局促不伸退之许之如此何耶诗道本正大孟郊自为之艰澁耳　孟浩然之诗讽咏之久有金石宫商之声　唐人七言律诗当以崔颢黄鹤楼为第一　唐人好诗多是征戍迁谪行旅离别之作徃徃能感动激发人意　苏子卿诗幸有弦歌曲可以喻中怀请为游子吟泠泠一何悲丝竹厉清声慷慨有余哀长歌正激烈中心怆以摧欲展清商曲念子不能归今人观之必以为一篇重复之甚岂特如兰亭丝竹管弦之语耶古诗正不当以此论之也　十九首靑靑河畔草郁郁园中柳盈盈楼上女皎皎当牖娥娥红粉妆纤纤出素手一连六句皆用叠字今人必以为句法重复之甚古诗正不当以此论之也　任昉哭范仆射诗一首中凡两用生字韵三用情字韵夫子値狂生千龄万恨生犹是两义犹我故人情生死一交情欲以遣离情三情字皆用一意　天厨禁脔谓平韵可重押若或平或仄则不可彼但以八仙歌言之耳何见之陋邪诗话谓东坡两耳韵两耳义不同故可重押要之亦非也　刘公干赠五官中郎将诗昔我从元后整驾至南乡过彼丰沛都与君共翺翔元后盖指曹操也至南郷谓伐刘表之时丰沛都喻操谯郡也王仲宣从军诗云筹策运帷幄一由我圣君圣君亦指曹操也又曰窃慕负鼎翁愿厉朽钝姿是欲效伊尹负鼎于汤以伐桀也是时汉帝尚存而二子之言如此一曰元后一曰圣君正与荀彧比曹操为高光同科或以公干平视美人为不屈是未为知人之论春秋诛心之法二子其何逃　古人赠答多相勉之词苏子卿云愿君崇令徳随时爱景光李少卿云努力崇明徳皓首以为期刘公干云勉哉修令徳北面自宠珍杜子美云君若登台辅临危莫爱身徃徃是此意有如髙达夫赠王彻云吾知十年后季子多黄金金多何足道又甚于以名位期人者此达夫偶然漏逗处也
　　考证
　　少陵与太白独厚于诸公诗中凡言太白十四处至谓世人皆欲杀吾意独怜才醉眠秋共被携手日同行三夜频梦君情亲见君意其情好可想遯斋闲览谓二人名既相逼不能无相忌是以庸俗之见而度贤哲之心也予故不得不辩　古诗十九首非止一人之诗也行行重行行乐府以为枚乗之作则其他可知矣　古诗十九首行行重行行玉台作两首自越鸟巢南枝以下别为一首当以选为正　文选长歌行只有一首靑青园中葵者郭茂倩乐府有两篇次一首乃仙人骑白鹿者仙人骑白鹿之篇予疑此词岧岧山上亭以下其义不同当又别是一首郭茂倩不能辨也　文选饮马长城窟古词无人名玉台以为蔡邕作　古词之不可读者莫如巾舞歌文义漫不可解又古将进酒芳树石留豫章行等篇皆使人读之茫然又朱鹭雉子班艾如张思悲翁上之囘等只二三句可解岂非歳久文字舛讹而然耶　木兰歌促织何唧唧文苑英华作唧唧何切切又作歴歴乐府作唧唧复唧唧又作促织何唧唧当从乐府也　愿驰千里足郭茂倩乐府作愿借明駞千里足酉阳杂俎作愿驰千里明駞足渔隐不考妄为之辨　木兰歌最古然朔气传金柝寒光照铁衣之类已似太白必非汉魏人诗也　木兰歌文苑英华直作韦元甫名字郭茂倩乐府有两篇其后篇乃元甫所作也班婕妤怨歌行文选直作班姬之名乐府以为颜延
　　年作　孔明梁父吟歩出齐城门遥望荡阴里乐府解题作遥望阴阳里靑州有阴阳里田彊古冶子解题作田疆固野子　南北朝人惟张正见诗最多而最无足省发所谓虽多亦奚以为　西清诗话载晁文元家所藏陶诗有问来使一篇云尔从山中来早晩发天目我屋南山下今生防藂菊蔷薇叶已抽秋兰气当馥归去来山中山中酒应熟子谓此篇诚佳然其体制气象与渊明不类得非太白逸诗后人谩取以入陶集尔　文苑英华有太白代寄翁参枢先辈七言律一首乃晩唐之下者又有五言律三首其一送客归吴其二送友生游峡中其三送袁明甫任长江集本皆无之其家数在大歴贞元间亦非太白之作又有五言雨后望月一首对雨一首望夫石一首冬日归旧山一首皆晩唐之语又有秦楼出佳丽四句亦不类太白皆是后人假名也文苑英华有送史司马赴崔相公幕一首云峥嵘丞
　　相府清切鳯凰池羡尔瑶台鹤高栖琼树枝归飞晴日好吟弄惠风吹正有乘轩乐初当学舞时珍禽在罗网微命若游丝愿托周周羽相衔汉水湄此或太白之逸诗也不然亦是盛唐人之作　太白集中少年行只有数句类太白其他皆浅近浮俗决非太白所作必误入也　迎旦东风骑蹇驴絶句决非盛唐人气象只似白乐天言语今世俗图画以为少陵诗渔隐亦辩其非矣而黄伯思编入杜集非也　少陵有避地逸诗一首云避地歳时晩窜身筋骨劳诗书遂墙壁奴仆且旌旄行在仅闻信此生随所遭神尧旧天下会见出腥臊题下公自注云至徳三载丁酉作此则真少陵语也今书市集本并不见有　旧蜀本杜诗并无注释虽编年而不分古近二体其间略有公自注而已今豫章库本以为翻镇江蜀本虽分杂注又分古律其编年亦且不同近寳庆间南海漕台开杜集亦以为蜀本虽删去假坡之注亦有王原叔以下九家而赵注比他本最详皆非旧蜀本也　杜集注中坡曰者皆是托名假伪渔隐虽尝辨之而人尚疑者盖无至当之説以指其伪也今举一端将不辨而自明矣如楚岫八峰翠注云景差兰亭春望千峰楚岫碧万水郢城阴且五言始于李陵苏武或云枚乘汉以前五言古诗尚未有之宁有战国时已有五言律句耶观此可以一笑而悟矣虽然亦幸而有此漏逗也　杜注中师曰者亦坡曰之类但其间半伪半真尤为殽乱惑人此深可叹然具眼者自黙识之耳崔颢渭城少年行百家选作两首自秦川已下别为一首郭茂倩乐府止作一首文苑英华亦止作一首当从乐府英华为是矣　玉川子天下薄夫苦耽酒之诗荆公百家诗选止作一篇本集自天上白日悠悠悬已下别为一首当从荆公为是　太白诗斗酒渭城边垆头耐醉眠乃岑参之诗误入太白塞上曲駵马新夸紫玊鞍者乃王昌龄之诗亦误入昌龄本有二篇前篇乃秦时明月汉时关也　孟浩然有赠孟郊一首按东野乃贞元元和间人而浩然终于开元二十八年时代悬逺其诗亦不似浩然必误入　杜诗五云高太甲六月旷扶太甲之义殆不可晓得非高太乙耶乙与甲盖亦相近以星对风亦从其类也至于杳杳东山携汉妓亦无义理疑是携妓去盖子美每于絶句喜对偶耳臆度如此更俟宏识　王荆公百家诗选盖本于唐人英灵间气集其初明皇徳宗薛稷刘希夷韦述之诗无少増损次序亦同孟浩然止増其数首储光羲后方是荆公自去取前卷读之尽佳非其选择之精盖盛唐人诗无不可观者至于大歴已后其去取深不满人意况唐人如沈宋王杨卢骆陈拾遗张燕公张曲江贾至王维独孤及韦应物孙逖祖咏刘眘虚綦母濳刘长卿李长吉诸公皆大名家李杜韩柳以家有其集故不载而此集无之荆公当时所选当据宋次道之所有耳其序乃言观唐诗者观此足矣岂不诬哉今人但以荆公所选敛袵而莫敢议可叹也　荆公有一家但取一二首而不可读者如曹唐二首其一首云年少风流好丈夫大家望拜汉金吾闲眠晓日听啼鴂笑倚春风仗辘轳深院吹笙从汉婢静街调马任奚奴牡丹花下钩帘畔独倚红肌捋虎须此不足以书屏障可以与闾巷小人文背之词又买劒一首云靑天露防云霓泣黒地濳惊鬼魅愁但可与师巫念诵耳　予尝见方子通墓志唐诗有八百家子通所藏有五百家今则世不见有惜哉　柳子厚渔翁夜傍西岩宿之诗东坡删去后二句使子厚复生亦必心服谢脁洞庭张乐地潇湘帝子游云去苍梧野水还江汉流停骖我怅望辍棹子夷犹广平听方籍茂陵将见求心事俱已矣江上徒离忧予谓广平听方籍茂陵将见求一联删去只用八句方为浑然不知识者以为何如




　　珊瑚钩诗话【张表臣】
　　古之圣贤或相祖述或相师友生乎同时则见而师之生乎异世则闻而师之仲尼祖述尧舜宪章文武颜囘学孔子孟轲师子思之类是也羲易成于四圣诗书歴乎帝王晋之乘楚之梼杌鲁之春秋其义一也孔子曰其事则齐桓晋文其文则史其义则丘窃取之矣扬雄作太以准易法言以准论语作赋箴皆有所准班孟坚作两都赋拟上林子虚左太冲作三都赋拟二京屈原作九章而宋玉述九辨枚乘作七发而曹子建述七启张衡作四愁而仲宣述七哀陆衡作拟古而江文通述杂体虽华藻随时而体律相仿李唐羣英唯韩文公之文李太白之诗务去陈言多出新意至于卢仝贯休辈效其颦张籍皇甫湜辈学其歩则怪且丑僵且仆矣然退之南山诗乃类杜甫之北征进学解乃同于子云之解嘲郓州溪堂之什依于国风平淮西碑之文近于小雅则知其有所本矣近代欧公醉翁亭记歩骤类阿房赋昼锦堂记议论似盘谷序东坡黄楼赋气力同乎晋问赤壁赋卓絶近于雄风则知有自来矣而韩文公庙记钟子翼哀词时出险怪盖游戏三昧间一作之也善学者当先量力然后措词未能祖述宪章便欲超腾飞翥多见其嚄唶而狼狈矣
　　杜甫云轩墀曽宠鹤杜牧云欲把一麾江海去皆用事之误盖卫懿公好鹤鹤有乘轩者则轩车之轩耳非轩墀也颜延年诗云屡荐不入官一麾乃出守乃指麾之麾非旌麾之麾也子美读万卷书不应如是殆传写之缪若乗轩则善矣牧之豪放一时引用之误或有之耶东坡读隋书地理志云黄州永安郡州东有永安城图经谓春申君故城盖非是春申之居乃在吴国今无锡惠山有春申君庙庶防是乎予谓楚都申郢故黄歇封于春申如齐之孟尝魏之信陵赵之平原各在其地也黄之永安为春申故城盖始封也谓之春者蕲春夀春是也谓之申者申光之间是也其必兼二城而封焉犹田文之食常薛耳后楚并吴秦侵申郢楚迁夀春黄歇始请吴之故宫都焉然行相事未尝去国所以有庙者后人作之也
　　东坡作诗叹贾梁道为魏忠臣然不能诏其子扵后而使充懐奸附晋以首成济之祸徐世勣为唐佐命乃不能正其君于初而使敬业发愤伪周以倡诛武之谋呜呼岂忠孝之道父不能传之于其子子不能献之于其父耶熙丰间王氏变法新进附之而仲弟平甫讥焉不其贤乎吕公守正旧交佐之而子弟之背焉不其戾乎噫是是非非非是是非人各有心不可革而化耶安得嵇卞二家世济忠诚者乎
　　黄帝史仓颉四目神明观察众象始为古文古文者科斗是也周宣史籀变古文而为大篆是谓籀文秦焚诗书丞相李斯始变籀文而为小篆是名玉箸狱吏程邈剏作新书法务径促是名书后汉王次仲初作八分是为楷法楷法之变行草生焉张伯英王右军之徒善之此古今通行之书体也篆法又有缪书者不知所起用以书符印取绸缪纠纒之象有倒薤者世传务光辞汤之禅居清泠之陂植薤而食清风时至见叶交偃象为此书以写道经有鸟书者周史佚所作冩赤雀丹乌之祥以书旂幡取飞翔之状有悬针者汉曹喜所作象针锋纤抽之势以书五经篇目取贯穿经指之义有垂露者亦喜所剏取草木婀娜垂露之象皆出新意有飞白者生于法汉灵帝脩饰鸿都门蔡邕见役人以垩成字心有悦焉归而作之用以题宫殿门榜有散者小变体晋黄门郎卫巨山所作也又云兼善虫书或云虫书即虫鸟之书予疑鸟书自谓雀乌之祥专作禽鸟之象当别有虫篆如孙膑斩厐涓于古木之下作虫书以揭之今人传写虫蛾之状殆其遗法耶
　　东坡云董如郎中安丘人能诗于寳元康定间其书尤工而人莫知仆以为胜李西台也豫章与李端叔书云比得荆州一诗人高荷极有篆力使之凌厉中州恐不减晁张恨公不识耳夫高董之词翰二公称道如此必非寻常者而人或不知识矧今之世抱负材术而嗟不遇者可胜叹哉
　　东坡先生人有尺寸之长屑之丈虽非其徒骤加奬借如昙秀吹将草木作天香妙总知有人家住翠微之句仲殊之曲惠聪之琴皆咨嗟叹美如恐不及至于士大夫之善又可知也观其措意盖将揽天下之英才提拂诱掖敎裁成就之耳夫马一骖骥坂则价十倍士一登龙门则声烜赫足以高当时而名后世矣呜呼惜公逝矣而吾不及见之矣
　　予读杜诗云江汉思归客乾坤一腐儒功业频看镜行藏独倚楼叹其含蓄如此及云虎气必腾上龙身宁久藏蛟龙得云雨雕鹗在秋天则又骇其奋迅也草深迷市井地僻懒衣裳经心石镜月到面雪山风爱其清旷如此及云退朝花底散归院柳边迷君随丞相后我住日华东则又怪其华艶也久客得无泪放妻难及晨囊空恐羞涩留得一钱看嗟其穷愁如此及云香雾云鬟湿清辉玉臂寒笑时花近靥舞罢锦纒头则又疑其侈丽也至读防归龙鳯质威定虎狼都风尘三尺劒社稷一戎衣则又见其发扬而蹈厉矣五圣联龙衮千官列鴈行圣图天广大宗祀日光辉则又得其雄深而雅健矣许身一何愚自比稷与契虽乏谏诤姿恐君有遗失则又知其许国而爱君也对食不能飱我心殊未谐人生无家别何以为烝黎则知其伤时而忧民也未闻夏商衰中自诛褒妲堂堂太宗业树立甚宏达斯则隐恶扬善而春秋之义耳巡非瑶水逺迹是雕墙后天王守太白竚立更搔首斯则爱深思逺而诗人之旨耳至于上有蔚蓝天垂光抱琼台风帆倚翠盖暮把东皇衣乃神仙之致耶惟有摩尼珠可照浊水源欲闻第一义囘向心地初乃佛乗之义耶呜呼有能窥其一二者便可名家况深造而具体者乎此予所以稚齿服膺华颠未至也
　　韩退之作罗池庙碑迎飨送神诗盖出于离骚而晁无咎效之作杨府君碣系云范之山兮石如砥木萧萧兮草靡靡侯爱我邦兮归万里山中人兮春复秋日惨惨兮云幽幽侯壮长兮所居游侯之来兮民喜风飘帷兮雨霑几鼓渊渊兮舞侯所纷进拜兮侯邻里侯不可见兮徳可思侯行不来兮民心悲谓侯饮食兮无去斯福尔之土兮以慰民之思予谓杂之韩文中岂复可辨耶度世古歌云始靑之下月与日两半铜斗合成一大如弹丸黄如橘就中佳味甜如蜜出彼玉堂入金室子若得之慎勿失退之樊宗师铭云惟古于词必已出降而不能乃剽贼后皆指前公相袭从汉迄今用一律寥寥久哉莫觉属神徂圣伏道絶塞既极乃通发绍述文从字顺各识职有欲求之此其躅宋子京唐奸臣賛云三宰啸凶牝夺晨林甫将藩黄屋奔鬼质败谋兴元蹙崔柳倒持李宗覆韩宋之文皆宗于古然退之为之则有余子京勉之则不足又施于史词似非所宜矣高邮陆仲仁画王右军支道林许逺游三高图以献晁以道以道命子题诗于后中有云已乘云气翳鳯麟六百余岁无斯民想像璧月何当亲虎头摩诘俱泯沦谁其画者陆仲仁逺绍乃祖高无伦以道叹曰后世视陆生为何等人耶予观高邮寺壁曹仁熙画水感事伤时呈以道舍人舍人先有题咏高不可及予诗云曹生画手信有神毫端风雨生奫沄波涛不合来翻屋鲛鳄何须欲噬人汤汤此水势方割阳侯郁怒冯夷鼍掷鲸呿海岳惊雾塞云昏光景薄开元将军爱骅骝权奇灭没隘九州时危此物岂易得写此尚可销人忧未有乃孙画乃水逋客见之心欲死雷奔电击走中原鱼怖龙愁宁忍视先生道眼高昆仑聊将妙语破迷津中流险絶待舟楫四海浩荡须经纶我衰甘作淮海客身脱垂涎头雪白惊心未定畏漰湍欲觅平波泛家宅此身端的老江湖雨笠烟蓑是所图他年但饱扬州米今日宁论甓社珠以道览之云此诗波澜亦可骇矣因举昔人云斯文可爱可畏亦可妒也
　　诗以意为主又须篇中练句句中练字乃得工耳以气韵清高深渺者絶以格力雅健雄豪者胜元轻白俗郊寒岛痩皆其病也
　　篇章以含蓄天成为上破碎雕锼为下如杨大年西昆体非不佳也而防斤操斧太甚所谓七日而混沌死也以平夷恬澹为上怪险蹶趋为下如李长吉锦囊句非不奇也而牛鬼蛇神太甚所谓施诸廊庙则骇矣精麤不可不择也不择则龙蛇蛙蚓徃徃相杂矣瑕瑜不可不知也不知则琼杯玉斚且多玷缺矣
  </div>
  <div class="pagination">
   <a href="说郛_page392.html">
    上一页
   </a>
   <span>
    ...
   </span>
   <a href="说郛_page388.html">
    388
   </a>
   <a href="说郛_page389.html">
    389
   </a>
   <a href="说郛_page390.html">
    390
   </a>
   <a href="说郛_page391.html">
    391
   </a>
   <a href="说郛_page392.html">
    392
   </a>
   <span class="current-page">
    393
   </span>
   <a href="说郛_page394.html">
    394
   </a>
   <a href="说郛_page395.html">
    395
   </a>
   <a href="说郛_page396.html">
    396
   </a>
   <a href="说郛_page397.html">
    397
   </a>
   <a href="说郛_page398.html">
    398
   </a>
   <span>
    ...
   </span>
   <a href="说郛_page394.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
