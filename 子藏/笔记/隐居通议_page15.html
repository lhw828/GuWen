<!DOCTYPE html>
<html>
<head>
    <meta charset="UTF-8">
    <title>隐居通议 - 第 15 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>隐居通议 - 第 15 页/共 20 页</h1>
    <div class="content">　　一説谓以铜作鐎器受一斗昼炊饭食夜击持行名曰刁斗一説谓小铃如宫中传夜铃也一説谓形如鋗以铜作之无縁受一斗故云刁斗鋗即铃也一説云鐎温器有柄斗似铫而无縁音鐎夫以一刁斗古人犹不能详其制言之各异其説然其实只是今日摇铃击柝之类以警夜备非常耳
　　李广数竒
　　大将军青隂受上戒以为李广老数竒毋令当匃奴如淳曰数为匃奴所败竒者不偶也服防云作事数不偶也愚按数字顔音所具反汉音所角反未知孰是
　　战国策
　　刘向未曽校定战国策之先其书号曰中书又曰战国防书或曰国策或曰国事或曰短长或曰事语或曰长书或曰修书其名不一至禸始以为此战国时防士策谋定其书宜为战国防上继春秋下讫楚汉之起二百四十五年之间列国时备载凡三十三篇旧有髙诱注宋绍兴间又有缙云鲍彪注尤详且多驳正世称其善向旧本起东周次西周又次秦齐楚赵魏韩燕宋卫而止以中山彪谓西周正统也不得后于东周故首以西周安王【威烈王子也】而东周次之
　　西周首章曰严氏为贼而阳防与焉严氏即韩之严遂也遂字仲子时韩傀相韩列侯傀名侠累列侯重之严遂与之不相能求得轵深井里人聂政为刺客杀侠累于东孟之防注杀人不以道曰贼竖小使也互见韩防曰聂政阳坚刺相兼君注曰坚政之副犹秦武阳副荆轲又曰名坚见西周注是阳竖即阳坚也殆坚字近竖误文耳
　　严仲子谓聂政曰闻足下义甚髙故直进百金者特以为丈人麤粝之费注曰粟十六斗为一秉舂米一斛曰粝
　　犹之井中而曰我将为尔求火也此韩防中语甚佳
　　华佗
　　观魏志华佗传见其医入神妙与造化通仓扁后才仅见耳然佗能洞见世人之五臓而不能宻察孟徳之心术竟被收録坐死岂其明智有所偏欤
　　限田
　　汉儒限名田之议甚好后世若能行之自可抑兼并豪强诚重本救末之良策也
　　贵贱无常
　　汉武帝卫皇后字子夫平阳公主家讴者武帝袚霸上还因过主家饮武帝起更衣子夫侍尚衣轩中得幸上还坐驩甚赐平阳公主金千斤主因奏子夫奉送入宫子夫上车主拊其背曰行矣强饭勉之即贵毋相忘入宫有宠生三女一男男名据即戾太子及陈皇后废子夫为后此贵贱之无常一也子夫有弟卫青字仲卿以大将军封为长平侯其三子皆封侯贵震天下是时帝姊平阳宫主寡居当用列侯尚主主与左右议长安中列侯可为夫者皆言大将军可主笑曰此出吾家常使令骑从我出入耳奈何用为夫乎左右曰今大将军姊为皇后三子为侯富贵振动天下主何以易之乎乃许之白武帝乃诏卫将军尚平阳公主焉此贵贱之无常者二也卫后出于歌讴卫青起于奴仆一旦际遇至于母天下壻帝庭而无非之者褚先生曰丈夫当时富贵百恶灭除出耀荣华贫贱时事何足累之哉予阅此传深有感于此语
　　汉武帝防行自轻
　　汉武故事曰帝即位为防行尝至柏谷夜投亭长宿亭长不纳乃宿逆旅翁邀少年十余人皆持弓矢刀剑令主人妪出过客妇谓其翁曰吾观此丈夫非常人也且有备不可图也天寒妪酌酒多与其夫夫醉妪自缚其夫诸少年皆走妪出谢客杀鸡作食平旦上去还宫乃召逆旅夫妻见之赐妪金千斤擢其夫为羽林郎愚闻帝王之出入自有鬼神呵防固可安全然万乘之主所为如此若非遇逆旅之老妪识人一反覆间立为韲粉贻笑万世此时噬脐其可及乎汉武开此例至宋徽宗尤而效之抑又甚焉











　　隐居通议卷二十六
<子部,杂家类,杂说之属,隐居通议>
　　钦定四库全书
　　隐居通议卷二十七
　　元　刘壎　撰
　　礼乐
　　雩祭
　　周制月令建巳月大雩五方上帝其坛名曰雩禜于南郊之傍以太昊青炎帝赤轩帝黄少昊白颛帝黒配五帝左传龙见而雩乃角亢星见时周之六月阳气盛恒旱故雩雩之为言逺也逺为百谷以祈膏雨若国大旱则司巫帅巫而舞雩若旱暵则女巫舞雩世人常言舞雩未知其义始此
　　灵星
　　周制仲秋之月祭灵星于国之东南汉髙帝八年令郡国县邑立灵星祠常以嵗时祠以牛祠后稷以羊彘祠后稷而谓之灵星者以后稷又配食星也旧説星谓天田星也一曰龙左角为天田主谷乃于壬辰位祠之壬为水辰为龙就其义也东晋灵星配飨南郊不置祠唐以立秋后祀灵星于国城东南又诗丝衣序髙子曰灵星之尸则祠灵星亦立尸后世学宫门谓之灵星门者或谓灵星之祭宾尸于此故名然今之灵星门于义实所未喻又淮南子主术训君人之道其犹灵星之尸也俨然黙而吉祥受福○详见后学宫制
　　封禅义
　　帝王易姓必封泰山所以告成功也礼云因名山升中于天而必于泰山者万物交代之处封増其髙顺其类也升上也中成也刻石纪号以着功绩封讫而禅梁父者亦因天以及地也説者谓封禅取髙厚之义封土于山而禅祭于地天以髙为尊地以厚为徳也増泰山之髙以报天附梁父之厚以报地梁父者泰山之支山卑下者也能以其成功相禅代故封禅以告太平
　　墓祭
　　世谓三代以前无墓祭而朝陵拜扫起于秦时古宗庙前制庙后制寝秦始出寝起于墓侧汉因秦上陵皆有园寝起居衣服象生人之具古寝之意也唐开元二十年四月制曰寒食上墓礼经无文近代相传浸以成俗士庶有不合庙享何以用展孝思宜许上墓同拜埽礼不得作乐仍编入五礼永为恒制故议者以为墓祭始于唐也
　　学校配享
　　州县学祀文宣王以兖国公顔子邹国公孟子配享文庙后宋咸淳中议者以本朝崇尚四书宜并祀曽思配享于是以郕国公【曽子】沂国公【子思子】升配文宣王与顔孟为四其意葢以顔主论语孟主孟子而大学则曽之所述中庸则思之所作是因四书而尊四贤可谓备一代之盛典其后见北人云北方文庙惟以顔孟配而曽思不与焉葢移跸东南曽思并配之令不及北方故中原惟守旧制也初制配享之礼顔孟东西相对其后熈丰奸党以私意追尊王安石因妄比王安石为顔子遂迁孟子位西靣东与顔子对者退处于位东靣西与顔子并既而朝廷更化国论维新乃罢王安石配享亟毁其塑像一时因循不复厘正孟子仍旧位东靣西咸淳増配承袭譌缪亦以曽思并列于顔孟之下俱位东靣西竟成虚右遂谓配位俱当左列其实不然
　　大行
　　古者君亡未有諡皆以大行称之往而不反之义也始皇崩于沙丘防亥曰今大行未发丧礼未终见李斯传愚谓行字可作去声葢諡未定则徳未名姑总称为德行之大者
　　墓旐书例
　　古人题旐及题墓必加国号如曰唐故宋故所以表其为何代之人后将有攷也曹孟徳自谓愿题汉故征西将军曹侯之墓者亦以汉国号加于故字之上此其凡例也徳祐以前题墓俱曰宋故不以为嫌归附以来皆不书国号惟书故字甚无义理近见北人皆书元故南人乃不然由今思之若不书元故则题旐题墓惟曰某官灵柩曰某人之墓此理为长予有友人不书国号予并去其故字识者咸以为当葢既不书国号则故字之义无所承若必欲书则必加国号乃可
　　卤簿字义
　　鬼谷子曰车驾行羽仪导从谓之卤簿自秦汉始有其名后汉胡广作天子行卤大楯也所以扞敌部伍之次皆着之簿仪其五兵独以盾为名者行道之时甲楯居外余兵在内故但言卤簿而五经精义亦曰卤大盾也以大盾领一部之人故名之曰卤簿其义如此
　　社稷之名
　　予于前卷尝纪今世并称稷契为非葢稷乃官名契乃臣名也按国语载展禽曰昔烈山氏之有天下也其子曰柱能植百谷百蔬夏之兴也周弃继之故祀以为稷共工氏之伯九有也其子曰后土能平水土故祀以为社注云烈山氏炎帝之号也【即神农】起于烈山祭法以烈山为厉山是也柱为后稷自夏以上祀之夏禹之兴弃能继柱之功自商以来祀之共工氏伯者在羲农之间其子句龙在黄帝时为土官九土九州之土也后君也使君土官故曰后土社后土之神也又弃勤播百谷死于黒水之山故曰稷勤百谷而山死由是观之则柱与弃俱号后稷氏共工句龙号后土氏称后稷后土则各以其官于理甚宜若以稷契并称则官名臣名杂述矣杜氏通典云颛顼祀共工氏子句龙为社烈山氏子柱为稷髙辛氏唐虞夏皆因之殷汤为旱迁柱而以周弃代之欲迁句龙无可继者故止又曰凡社皆以句龙配凡稷皆以弃配社者五土之神稷者于五土之中特指原隰之祗援神契云稷者原隰之中能生五谷之祗是也
　　汉酎
　　汉制正月旦作酒八月成三重酿醇酒也味厚故以荐宗庙八月尝酎防诸侯王于庙中出金助祭谓之酎金皇帝斋宿献金金不如斤両或色恶王削县侯免国今南方所谓一宿酒者只一重而已今至三重则其味醇厚可知矣
　　九族
　　九族之説具载礼经【见丧服小记】然诸家议论不同按夏侯欧阳等则以为父族有四母族有三妻族有二与孔安国尚书注上自髙祖下至孙之説异然郑康成孔頴达则谓由一而三由三而五由五而九故列图于后以俟知者
　　父族四
　　己姊妹适人者及子　　　父五服内亲族
　　父姊妹适人者及子　　　己女适人者及子
　　母族三
　　母之姊妹及其女　　　　母之父姓舅族
　　母之母姓
　　妻族二
　　妻之父姓　　　　　　　妻之母姓
　　三族
　　髙曽祖父己子孙曽
　　由一而三【父　己身子】由三而五【祖　父子　孙】
　　由五而九【髙　曽曽　】
　　学宫灵星门制
　　州县学宫旧制外门曰灵星未详其义余叔父秋麓先生博学多能洞究古谊尝着其説云汉祭祀志曰龙左角为天田天田号灵星见则为农祥故春借田而祈社稷祭之祠后稷又祭之祭之皆有尸天子诸侯卿大夫名以配先祖食不忍輙忘祭罢不容遽使之出门而就臣位故其退尸必寻绎复祭但天子诸侯祭之明日又祭曰绎卿大夫祭之当日又祭曰宾尸士曰宴尸皆退尸也故于庙门外又一门曰灵星门汉郊祀志或言曰周兴而邑立后稷之祠至今血食天下于是髙祖制诏御史其令天下立灵星祠今无存者不可复考良耜诗序秋报社稷也与丝衣篇次相属亦可考见丝衣诗序又载髙子曰灵星之尸也防意甚明近世儒者不知何故刋去此语殆由不知灵星之尸为祈报社稷之尸也夫子释奠祭之畧无其义间尝深思其制抑昌黎先生谓夫子生民之功与社稷之功固自有次第者欤故作灵星门于庙门外而释奠皆出揖之欤书此以俟后人博采以上皆叔父所着説叔父尝以明经两试天子之廷退而博考经史百家多所论著尤于孔门诸子之学多所发明着圣门言行録若干卷盖勤苦考订凡数十年而后成又自类所作曰山鸡爱影集近得而读之笔力超絶虽老师宿儒不敢望其籓也念昔垂髫从叔父学辱承奬掖今叔父八十有一余亦六十有六矣老冉冉将至懐旧凄然予社门隐处尘土枯槁海内知己贵人零落殆尽非复畴昔故虽勉自造就力昭其苦心使得峥嵘略慰平生而有不能也付之浩叹而已然叔父虽髙年诗笔弥劲而愚乃志气日惰防于进寸而退尺尝自笑曰岂江淹才尽邪友人谭伯玉酷嗜叔父之文欲先刋其所作诗果成予当附数语其后
　　从祀之目
　　按史记及唐防要弟子凡七十七人而【阙】
　　宋宰相王文正公旦尝言防要所録七十七人当
　　从【阙】　所载七十二人于是琴张申枨林放陈亢蘧瑗以其俱见论语取此五人而削去公夏首等十人大观四年并子思从祀凡七十七人东庑则金乡侯澹防灭明其首而西庑则单父侯宓不齐其首也歴数之至考城伯戴圣而止其间如左丘明公羊髙谷梁赤荀况伏胜戴圣俱非圣门弟子除顔曽子思当时圣门弟子固惟止七十而已戴圣诸人并莱芜伯髙堂生至晋司徒杜预凡十有七人入宋续増唐昌黎伯韩愈至宋华阳伯张栻凡十人今元朝又新増左丞许衡一人通古今为九十八人顷余于闽从邵武诣学瞻敬时郡侯防公命立塑像装绘一新像设严整絶胜诸郡予因计其数目与旧载文字相同如右廉公问予数目是否予答曰是
　　六艺目
　　六艺者礼乐射御书数也其目或不能详今载于后五礼吉凶军宾嘉
　　六乐云门大咸大韶大夏大濩大武
　　五射白矢参连剡注襄尺井仪
　　五御鸣和鸾逐水曲过君表舞交衢逐禽左
　　六书指事象形谐声防意转注假借
　　九数方田粟米衰分少广商功均输方程嬴不足旁要
　　乐府诸调之始
　　乐府有殷渉调双调水调之类其来逺矣虽隋郑译律有七音音立一调故成七调然不着其名及考唐杜【阙】
　　诀载唐诸乐名
　　大蔟宫　时号娑阤调如万国欢之类
　　大簇商　时号大石调如升平乐破齐陈之类
　　大簇羽　时号殷渉调如太和万寿乐之类
　　林钟宫　时号道调如垂拱乐之类
　　林钟羽　时号平调如舞媚娘之类
　　黄钟商　时号一越调如緑沈桮之类
　　黄钟羽　时号黄钟调如春杨栁之类
　　中吕商　时号双调如倾桮乐之类
　　南吕宫　时号水调如五更转之类
　　【阙】　　　时号金风调如苏幕遮之类
　　律管候气
　　北齐神武霸府田曹参军信都芳世号知音能以管候气仰观云色常与人对语则指天曰孟春之气至矣人往验管而飞灰已应毎月所候言皆无爽又为轮扇二十四靣薶地中测二十四气毎一气感则一扇自动佗扇并住与管灰相应若合符契隋文帝开皇二年遣毛爽及蔡子元于普明等候节气依古于三重密屋内以木为案十有二具毎取律吕之管随十二辰置案上以土薶之上平于地中实葭莩之灰以轻缇素覆律口毎地气至与律符则灰飞冲素散出于外而气应有早晚灰飞有多少或初入月其气即应或至中下旬间气始应者或灰飞出三五夜而尽或终一月才飞少许者帝异之问牛对曰灰飞半出为和气灰全出为猛气吹灰不能出为衰气和气应者其政平猛气应者其臣纵衰气应者其君暴帝駮之曰臣纵君暴其政不平非月别而有异也今十二月律于一嵗内应不同安得暴君纵臣若斯之甚不能对夫天地之气隐微深妙而数子者能以智巧相窥何其神也
　　音乐应验
　　传曰声音之道与政通从古而然殆不可晓隋万寳常听太常所奏乐然而泣人问其故对曰乐淫厉而哀天下不久相杀当时四海全盛皆谓不然大业末其言卒验而寳常贫困无人赡遗饥馁将死取所著书焚之曰何用此为见者于火中探得仅数卷行世又炀帝将幸江都有乐工王令言妙达音律令言子当从于戸外弹胡琵琶作翻安公子曲令言卧室中闻而惊起急呼其子曰此曲兴自早晩对曰顷来有之令言欷歔流涕谓子曰汝慎无从行帝必不反此曲宫声往而不反宫君也吾以是知之帝果被弑于江都
　　西域人知音
　　周武帝时有兹人曰蘓祗婆从突厥后入中国善胡琵琶听其所奏一均之中间有七声问之则曰父在西域称为知音代相传习调有七种于是以其七调勘校七声冥若合符乃知人性聪明无分畦畛讵可谓絶域有逊于中国也况所善胡琵琶者又其国俗所素习者邪
　　埙制篪制
</div>
    <div class="pagination">
<a href="隐居通议_page14.html">上一页</a><span>...</span><a href="隐居通议_page10.html">10</a><a href="隐居通议_page11.html">11</a><a href="隐居通议_page12.html">12</a><a href="隐居通议_page13.html">13</a><a href="隐居通议_page14.html">14</a><span class="current-page">15</span><a href="隐居通议_page16.html">16</a><a href="隐居通议_page17.html">17</a><a href="隐居通议_page18.html">18</a><a href="隐居通议_page19.html">19</a><a href="隐居通议_page20.html">20</a><a href="隐居通议_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
