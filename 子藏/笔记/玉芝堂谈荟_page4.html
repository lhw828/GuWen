<!DOCTYPE html>
<html>
<head>
    <meta charset="UTF-8">
    <title>玉芝堂谈荟 - 第 4 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉芝堂谈荟 - 第 4 页/共 23 页</h1>
    <div class="content">





　　玉芝堂谈荟卷六
<子部,杂家类,杂纂之属,玉芝堂谈荟>
　　钦定四库全书
　　玉芝堂谈荟卷七
　　明　徐应秋　撰
　　掷果满车
　　晋王蒙美姿容常览镜自照称其父字曰王文开生如馨儿耶居贫防败自入市买之妇人悦其美遗以新防潘安仁妙有姿容少时挟弹出洛阳道妇人遇者连手萦之左思絶丑亦效岳游于是羣妪乱唾委顿而反又岳每行老妪以果掷之满车张载至丑每行小儿以瓦石投之亦满车拾遗録琅邪王溥家贫不得仕揺笔洛阳市佣书为人美形貌又多文词僦其书者丈夫赐其衣冠妇人遗其金玉一日之中衣寳盈车而归积粟十廪九族宗亲莫不仰其衣食
　　雷破柱不惊
　　夏侯太初常倚柱作书天雨霹雳破所倚柱衣物焦然神色无变书亦如故诸葛瑾从魏帝拜陵列于松栢下霹雳中所立树而顔色不改南唐书陆昭符为常州刺史一日坐防事雷雨暴至电光如金蛇绕案吏卒皆震伏昭符不慑抚案叱之雷电遂散得鐡索重百斤异苑滕放尝于初夏枕文石卧忽暴雨雷震其枕枕四散傍人惊惧而放独自若云微觉有声不足为惊宋人四六迅雷破柱而不惊秋月照潭而自许
　　鬼董狐
　　晋干寳撰搜神记时人称之曰卿可谓鬼之董狐元魏使李骞入梁见佛寺旁执板笔者谓之尸头骞曰此僧之董狐也又六朝人撰酒经时谓酒之南董黄长睿号书之董狐宋谢希深上启杨文公云曵铃其空上念无君子者解组不顾公其如苍生何大年书于扇上曰此文中虎也陈得甫亦自称为文中虎罗邺牡丹诗买栽池舘恐无地看到子孙能几家时人谓之诗虎唐李阳氷善书窦泉称为书中虎
　　登龙门
　　汉李膺独持风裁以声名自髙有被其容接者名为登龙门晋王衍善言惟谈庄老为事理有所不安即改更朝野翕然谓一代龙门陆倕与任昉俱为竟陵王西园之客及昉为宪司簮裾辐辏预宴者号曰龙门之游袁昻在朝蹇谔号曰宗臣雅有伦鉴游处不杂入其门者号曰登龙门释慧持形长六尺风神儁爽时沙门皆望风推服有升持堂者皆号登龙门
　　封还词头
　　邵博闻见録唐制惟给事中得封还制书康定间富弼知制诰封还词头中书舍人缴词头自公始又王巩闻见録富弼知制诰封还遂国夫人词头朝论谓无近比然多是弼尝攷续通典中所载长庆元年中书舍人白居易缴还独孤朗温造李肇王镒四人除刺史词头云臣未敢譔进则唐中书舍人已有封还词头故事非始于郑公也吴曾漫録仁宗朝胡宿武平知制诰封还杨怀敏词头上问宰相故事文彦博对曰唐给事中袁髙不草卢杞制然则唐典故给事中亦草制耶又韩渥金銮密记崔贻范于凤翔围城中挟李茂贞起复作相渥当草制抗疏论其不可夜半中人以词头投渥曰学士毋以性命为戏渥不答扄户而寝明日遂无制宣读茂贞曰陛下命相学士不肯草制与反何异昭宗曰卿荐贻范朕不拒渥不草制朕亦不拒其如道理分明何
　　折角巾
　　郭林宗遇雨巾垫一角时人至折巾以效之王遵业常穿角履好事者至毁新履以学之独孤信驰马其防微侧而吏人慕之咸侧其防宇文述以耳冷制巾拍耳人学之为许公拍势王俭作解帻斜插簮朝野一时仿之长孙无忌以羊毛为浑脱防时人慕之目为赵公浑脱苏子瞻戴长筩防而一时效之谓之东坡巾王导制綀衣而朝士一时效尤谢安执蒲葵扇而货者获利十倍名贤之为时崇尚如此
　　霓裳奏乐图
　　王维书画特臻其妙有得奏乐图者不知其名维视之曰霓裳第七叠第一拍也霓裳曲凡十三叠前六叠无拍至第七叠始有拍而舞作好事者集乐工按之一无差误咸服其精国史补则云维尝至招国坊庾敬休宅见屋壁画有奏乐图维熟视而笑或问其故维曰此霓裳羽衣曲第三叠第一拍好事者集乐工验之用指无差者按凡画奏乐止能画一声不过金石管弦同用一字耳何曲无此声岂独霓裳第三叠第一拍也或疑舞节及佗举动拍法中别有奇声可验此亦未然霓裳曲凡十三叠前六叠无拍至第七叠方谓之叠遍自此始有拍而舞作故乐天诗中序擘初入拍中序即第九叠也第三叠安得有拍或説常有人观画弹琴图曰此弹广陵散也此或可信广陵散中有数声他曲所无如【缺】攦声之类是也
　　子贡灭须
　　王充论衡子贡灭须为妇人人不知其状豫让吞炭漆身为厉人不识其形幽通赋注卫蒯聩乱子羔灭髭须衣妇人衣逃出曰父子争国吾何为其间乎明集宗炳答何承天云顔夭冉疾由醢予族赐灭其须
　　肉屏风
　　肉屏风者杨国忠也肉阵者亦杨国忠也肉腰刀者李林甫也肉鼓吹者李匡逺也肉台盘者孙晟也肉疾者申王也肉飞仙者沈光也肉几者黄防儿也肉磨者晋宦者也肉翅者魏铃下卒也肉谱者李守素也肉雷者来诏以决罚为事每肆枯木之威则百姓号呼震动一邑也
　　不晓天
　　老学庵笔记长夜饮或以为达旦非也薛许昌宫词云画烛烧阑暖复迷殿帷深密下银泥开门欲作侵晨散已是明朝日向西此所谓长夜之饮耳宋景文好客会宾于广厦中外设重幕内列寳炬歌舞相继坐客忘疲但觉漏长启幕视之已是二昼名曰不晓天金楼子庐林威王续之内也千门相对万户如一斋内施木天以蔽光景春花秋月之时暗如彻烛内人有不识晦明者欧阳文忠归田録华元郡王允良燕王子也性好昼睡每自旦酣寝至暮始兴盥濯栉潄不冠而出然灯烛治家事饮食宴乐达旦而罢则复寝以终日繇是一宫之人皆昼睡夕兴
　　问腹
　　王丞相指周伯仁腹问曰此中何所有答曰此中空洞无物但足容卿辈数百人伯仁见顾和搏虱不动指其腹问曰此中何所有曰此中最是难测地唐明皇指禄山腹曰此中何所有答曰更无余物止有赤心耳章子厚坦腹问苏子瞻曰此中何所有苏曰此中都是谋反的家事苏亦一日坦腹问诸姬曰知吾此中何所有朝云对曰学士一肚皮不合时宜同一问也而周语夸苏语狎朝云语隽巧顾语逺禄山语謟佞最为下矣
　　不识丁
　　今人不识字者称不识一丁唐书有挽两石弓不如识一丁字王楙引续世説谓个字之误及张翠微考异亦谓个字又引蜀志南史皆有所识不过十字语刘知几谓生平所识仅通十字复以为十字之误三説未知孰是庄子谓丁字有尾丁尾左引非右引也然则庄子亦可谓不识一丁矣又秦苻坚载记太元七年飨羣臣于前殿乐奏赋诗秦州别驾天水姜平子诗有丁字直而不曲坚问其故平子曰臣丁至刚不可以屈且曲下者不正之物未足献也坚笑曰名不虚得因擢为上第焦弱侯曰庄子丁字有尾若直不曲古下字也古下作丅上作丄又按丅字何子容以为也字未知孰是然则姜平子亦不识丁者耶为之一粲
　　烧尾宴
　　谈宾録苏瓌除尚书仆射时公卿大臣初拜官者例许献食名曰烧尾宴瓌竟不烧尾帝问之瓌奏曰臣闻宰相者主隂阳助天理物今粒食踊贵百姓不足宿卫有三日不食者臣愚诚不称职所以不敢烧尾然韦嗣立入三品赵彦昭假金紫崔湜复旧官中官皆令兴庆池烧尾则非献食天子也又士人登第必展欢宴亦谓之烧尾説者谓虎化为人惟尾不化须为烧之乃得成人封氏闻见録贞观中太宗尝以烧尾事问朱子奢子奢曰新羊入羣众羊羣触之必烧其尾乃定故士人登进迁除设宴谓之烧尾又説鱼化为龙者必有雷烧其尾清异録有韦巨源拜尚书令烧尾食单唐人启雾能蔚豹雷可烧龙
　　请灰钉
　　谈苑徐锴欲注李商隐樊南集至代王茂元檄刘祯书丧贝跻陵飞走之期既絶投戈散地钉灰之望斯穷不知其事本后汉杜笃赋焚康谷灰珍奇椎鸣镝钉鹿蠡语也今按灰钉若如上説则何以言望穷也考晋史王凌传凌请灰钉于司马懿懿送与之凌即自杀又梁书徐勉请禁速殡疏属纩才毕灰钉已具徐凌陈霸先九锡文玉斧将挥金钲且戒祅酋震慴遽请灰钉则李文之义葢取此耳
　　赏等身金
　　旧唐书郝玼镇临经勇敢无敌声振虏廷普赞下令国人曰有生得郝玼者赏之以等身金杨用修曰宋贾黄中防日聪悟过人父取书与其身相等令诵之谓之等身书张子野归朝欢词云声转辘轳闻露井晓汲银瓶牵素绠西园人语夜来风樷英飘坠红成迳寳猊烟未冷莲台香蜡残痕凝等身金谁能买此好光景不观贾黄中传知等身金为何语乎按用修以等身书为等身金出处似未见旧唐书也
　　号黑云都
　　唐末军人多以都为号杨行密有鋭士五千衣以黑缯黑甲号黑云都田頵自料死士数百号爪牙都刘仁恭悉发男子十五以上为兵涅其面曰定霸都董昌有五千余姓当族诛因贷其死而厚养之号为感恩都李嗣原有骑兵五百号横街都朱瑾募军中骁勇者黥双雁于颊号雁子都李克用乃更选勇士数百人号落雁都朱温选富家子之有材武者置帐下号防子都周世宗伐蜀蜀军泾斧形号破柴都又王式传忠武戌卒服短后褐以黄冐首南方号黄头军台城内募敢死士以攻侯景谓之僧腾客尉迟廻军緑巾锦袄号黄龙兵唐人闻周师至操农器为兵积纸为甲时人谓之白甲军契丹谓精兵为鐡鹞李克用军皆衣黑谓之鵶军唐裴问守邢州有募兵五百号夜飞
　　郑防三絶
　　郑防三絶书絶画絶诗絶也顾凯三絶才絶画絶痴絶也王瞻三术射碁酒也【见梁书】李揆三絶门第人物文章也宋令文三絶工书能文有力也虞世南五絶徳行忠直博学文词书翰也李邕六絶义烈英厉正直词辩文章书翰也荆州陟屺寺张璪画松符载赞之卫象诗之一时称为三絶又王纪工书严武善围碁宋夀占梦曹不兴善画菰城郑妪善相及吴范刘惇赵达善筭时人谓之八絶谢瞻作喜霁诗灵运冩之王琨咏之王以为三絶谢灵运文竟手自写之文帝称为三寳韦嗣立拜中书令苏瓌署官诰颋为之词薛稷书时谓之三絶梁宣成王于东府起斋令顾野王画古贤命王褒书赞时人称为三絶尚书故实魏受禅碑王朗文梁书钟繇镌字谓之三絶开天信记宗封泰山廻车次上党父老壶浆迎谒上存问锡贲有差及车驾过金桥遂召吴道等同制金桥图坚容及照夜白马陈闳主之桥梁山水车舆人物草树鹰鸟器仗帷幕吴道主之狗马驴骡牛羊槖驼猕猴貀四足之属韦无忝主之图成时谓三絶名画记隋田杨二君与郑法士同于京师光明寺画小塔郑图东壁田图西壁南壁杨画外边四面是称三絶王右丞画山水松石风标特出慈恩寺东院与毕庶子郑广文各画一小壁时号三絶
　　海棠睡未足
　　古人多以花比美人杨妃外传载明皇登沉香亭召太真时太真夘酒醉未醒侍儿扶而至明皇曰岂是妃子醉耶海棠睡未足耳东坡海棠诗只恐夜深花睡去故烧高烛照红妆正用此事张范咏海棠醉脸匀红向人无语夸顔色一枝香雪犹染嵬坡血庭院黄昏燕子来时节芳心折露垂香颊羞对开元月反以杨妃咏海棠矣又花间集有一枝娇卧醉芙蓉之语本拾遗记寳厯二年浙东贡舞女飞燕轻凤藏之金屋寳帐宫中为之语曰寳帐香重重一双红芙蓉李贺诗西施晓梦绡帐寒香鬟堕髻半沉檀辘轳吚哑转鸣玉惊起芙蓉睡新足天寳遗事太液池有千叶白莲盛开与贵戚宴赏左右皆叹羡之帝指贵妃示左右曰争如我解语花袁寳儿毎夜采水仙花一斛覆裙襦其上诘朝服以见帝帝谓之肉身水仙
　　受餐返璧
　　今世所称返璧葢左传所谓受餐而返璧也若以周敬王事拟之则佳秦始皇事拟之则不雅子朝与敬王战投璧于河后二日津人得之于岸将卖之石也后敬王事定献之复为玉秦使者夜过华隂平舒道有人持璧遮使者曰为我遗滈池君因言曰今年祖龙死使者奉璧具以闻使御府视璧乃二十八年行渡江所沉璧也至无识者以返璧为完璧误用蔺相如事尤为纰缪
　　修文地下
　　今人言人物故者云赋玉楼或云修文地下用李长吉顔子事也按唐书李贺梦人驾赤虬持版召贺曰天帝新作白玉楼请君为记遂卒宣室记则曰贺母梦贺曰上帝近迁都丹圃建白瑶宫召某为新宫记又作凝虚殿使某辈纂乐章然诸书感不祥之兆而死者不一而足戎幕闲谈贞元中司勲郎中李朝归第梦二黄衣人引至一所其人曰时未至须玉鱼下也后朝当龙尾道上见一玉鱼把玩至家数日卒宋史乔执中以寳文阁待制知郓州梦神人畀以骑都尉诰旦为客言之谈笑而逝幽防録许攸梦乌衣吏奉六封书曰府君当为北斗君陈康伯为主簿明年同日而卒欧公子纯仲尝与东坡説吾梦道士特告吾曰上帝命汝为长白山主者是何祥也后一年纯仲卒锦绣万花谷邵康节昼睡觉而言曰吾梦旌旗鹤雁自空而下导吾神往矣无以药相逼也果卒惊听録韩文公寝疾梦神人金铠持防自称大圣谓韩曰睢骨棁国世与韩为仇讨之不能如何韩曰愿从讨焉不旬日而薨朝野佥载御史中丞杨存诚梦僧童数十人持寳幢谓吏曰中丞原是罗汉谪来五十年是故来迎耳未几卒庆厯中有朝士晓起见美人三十余丽服靓妆两两并马而行观文丁度揽辔其后朝士念丁素俭朴无姬侍问之一人曰诸女御迎芙蓉馆主耳俄闻丁卒欧阳诗话石曼卿卒有人梦曼卿言我今为仙所主芙蓉城言讫乘青骡如飞吕端知安州日忽见碧衣童子曰玉帝南游炎州命子紏正羣仙炎州苦热赐清凉丹一粒公取而吞之未几卒续恠録凉武公李愬诏徴还京其牙将在洛梦凉公登天津桥有人乘马持幡幢曰我迎仙公安知宰相月余死司马承祯形状类陶隐居天降车曰赐司马承祯尸解去白云满庭人谓此车为白云车
　　双舄化鳬
　　王乔为叶令每朔望诣阙章帝恠之密令太史伺望之言有双鳬从东南来罗之乃双舄也又卢耽为广州治中从事有术尝元会至晚不至及朝耽化为白鹤廻翔欲下威仪以帚拂之得耽双履乃惊还就列又南海守鲍靓访葛洪达旦乃去人讶其无车马密伺之但双燕飞至网之则双履也今罗浮上有遗履轩仙拾遗鬼谷先生姓王名翊苏秦张仪从之学纵横之术学成别去与一只履化为犬北引二子即日到秦李仲甫服水丹有効兼行遁甲有相识人去五百余里常以张罗自业一旦张罗得一鸟视之乃仲甫也
　　才干之敏
　　古人仓卒应变才思灵敏有出人意表者晋明帝单骑潜入窥王敦营敦觉遣骑追之帝奔乃以七寳鞭雇逆旅妪扇马粪王敦追人见马屎已亁谓帝去已逺仍玩寳鞭不复前追尔朱敞字干罗彦伯之诛敞小随母养于宫中年十二敞自窦走大街见童儿羣戯解所着绮罗金翠服易衣而遁追骑至不识敞便执绮衣儿比究问知非会日已暮繇是免汴州相国寺言佛有汗流节度使刘佐命驾自持金帛以施日中其妻亦至明日遂起斋塲繇是将吏商贾奔走道路惟恐输贷不及因令官为簿书以籍所入十日乃封寺曰佛汗止矣得钱巨万以给军需朝野记遗航海之役及水滨而卫士怀家流言吕相頥浩以大义谕解且怵以利害曰先及舟者迁五秩署名而以堂印志之其不逊倡率者吕皆以侧用印为记事定遂别而诛赏之高宗南渡驻跸临安草创禁苑行在方造一殿无瓦而天雨郡与曹司大忧之忽一吏白曰多差兵士以钱分俵闗厢铺店赁借楼屋腰檐瓦若干旬日新瓦到如数偿还郡司从之殿瓦咄嗟而办又赵从善知临安宦寺欲窘之一日内索朱红桌子三百只限一日办从善命于市中取茶桌一様三百张糊青红纸朱涂之即成两宫幸聚景园索火炬三千枝限以时刻从善命于妓家取竹帘束之顷刻而办秦桧当国日民间以乏见钱告一时货壅不售京兆曹咏以白桧桧即席命召文思院间趣者络绎既至亟谕之曰适得防欲变钱法烦公依旧夹锡様铸一缗将以入进尽废见钱不用约以翌午毕事冨家闻之大窘尽扶辇宿藏争取金粟物价大昻泉溢于市翌日寂然矣祥符中禁中火时丁晋公主营复宫室患取土远公乃令凿通衢取土不日皆成巨堑乃决汴水入堑中引诸道竹木簰筏及船运杂材尽自堑中入至工毕后却以斥弃瓦砾灰壤实于堑中复为街衢一举而三事俱济省费以亿万计李抱贞镇潞州军资匮缺计无所为有老僧大为郡人信服抱贞因请之曰假和尚之道以济军中可乎但言择日鞠塲焚身某当于使宅凿一地道相连使火作即以师出僧喜从之遂陈状声言抱贞命于鞠塲积薪贮油因为七日道塲昼夜香灯梵呗杂作抱贞亦引僧入地道使之不疑僧乃升坛执炉对众说法抱贞率监军僚属及将吏膜拜其下以俸入檀施堆于其旁繇是士女骈填舍财亿计满七日遂送柴积灌油发焰击鼓念佛抱贞已遣人填塞地道俄顷之际僧薪并灰数日籍所得入军资库张咏知成都遇李顺为冦闗中皆负粮以饷州师逺不易致城中屯兵三万而无半月之粮咏访知盐价素髙而民有余廪乃下估听民以米易盐民争趋之未逾月得米数十万斛遂奏罢陕运吴道路值嵗饥令民采薪刍出官钱收买却令于常平仓市米物归赡老稚凡买柴二十二万束冬鬻之官不伤财民再获利程珦知徐州久雨坏谷珦度水涸时则耕种已过乃募富家得豆数十石贷民使布之水中水未尽涸而甲巳露矣是年遂不艰食文彦博在成都适值米贵不抑民价只就寺院立十八处减价粜米仍多张榜文招籴翌日米价遂减虞允文知太平州旧制民生子必纳添丁钱嵗额百万家贫无以输官故多不举子允文怜之置芦荻税以补添丁钱繇是百姓生子并举户口日增行营杂录令狐文公守兖州境方旱米价甚髙公至首问米价几何州有几仓屈指独语曰旧价若干四仓各若干以若干定价均粜则可以赈救矣左右流语遍郡中冨人竞发所蓄物价乃平鐡围山樷谈南俗尚鬼狄武襄征侬智髙时大兵始出桂林之旁有一大庙人谓其神甚灵武襄遽为驻节而祷之因祝曰胜负无以为据乃取百钱自持之且与神约果大防则投此尽钱面也左右谏止倘不如意恐阻师武襄不听万众方耸视已挥手一掷则百钱尽红矣于是举军欢呼声振林野武襄亦大喜顾左右取百钉来即随钱疎密布地而钉帖然青纱笼覆手自封焉曰俟凯旋当谢神取钱其后破昆仑闗败智髙平邕管及师还如言取钱与幕府士大夫共视之乃两面钱也王氏见闻録宪宗之代干戈纷扰四方徴师以静边患诏下南梁起甲士五千人赴阙下将起而众作叛遂逐其帅反惧朝廷讨伐因团集拒命宪宗择帅温造请行不请尺刃寸兵至梁众人侦知止一儒生皆贺曰朝廷必不问罪矣温至但宣安存一无所问他日毬塲设宴三军并任执弓剑赴之遂令于长廊之下就食坐筵之前临堦南北两行长索二条令于面上挂弓剑而食逡巡行酒至鼓噪一声两头齐扞其索则弓剑在地三丈余矣命军士每二人挟一人闭户而斩之五千人无噍类南梁人自是累世不敢复叛矣
　　才士豪爽见奇
　　陈子昻蜀射洪人十年居京师不为人知时东市有卖胡琴者其价百万日有豪贵视无辨者子昻突出于众谓左右可辇千缗市之众咸惊问何用答曰余善此乐有好事者曰可得一闻乎答曰余居宣阳里指其第处并具有酒明日专荣顾且各邀闻名者齐赴乃幸遇也来晨集者凡百余人皆当时重誉之士子昻大张防集具珍羞食毕起捧胡琴当前语曰蜀人陈子昻有文百轴驰走京毂碌碌尘土不为人知此乐贱工之役岂愚留心哉遂举而破之畀文轴两案遍赠会者会既散一日之内声华溢都兴宁中瓦棺寺初置僧众设刹会请朝贤士庶宣疏募縁时士大夫莫有过十万者顾长康独注百万长康素贫众以为大言后寺僧请勾疏长康曰宜备一壁闭户往来一月余所画维摩一躯工毕将欲防眸子乃谓僧众曰第一日观者请施十万第二日者请施五万第三日观者可任其施及开户光照一寺施者填咽俄而及百万师宜官能为大字一丈小字一寸千言甚自矜重或空至酒家先书其壁观者云集酒因大售至饮足削书而退裴琰之作同州司户年才弱冠但行乐畧不事事曹事委积刺史李崇义厉色形言将奏免之琰之问其佐曰文案几何曰二百余命毎案后连纸千张仍命五六人以供研墨倚柱而断文华灿烂落笔如飞比四五十案词彩愈奇是日名动一州数日达于京邑
　　情欲难割
　　项王喑哑叱咤当时粗豪男子而眷恋虞姬临亡不舍苏子卿吞氊齧雪视死如归而娶胡妇生子闗忠义忠肝义胆可对天日而启曹公求秦宜禄妻曹又疑而自取之赵阅道为鐡面御史乃悦一营妓令老兵召之范文正守鄱阳属意小妓既去乃以诗寄魏介而取之至彭祖七百余嵗卒以娶小妻妖滛败道自陨其命北山道者修行千年为悦宻云令之女竟被擒戮五戒禅师戒行精苦悦妓女红莲竟入轮廽上元夫人下降封陟陟守志不顾至于再三紫素元君就嵩山任生任终不顾迄任病卒相遇尤不能忘情情欲之于人甚矣哉若晋太康以后人颛外色汉哀几于禅位苻主竟成敌国季然为之杀妻僧达遂至坑侄抑又奇矣
　　贤者不可测
　　魏收好习骑射欲以武功自显荥阳郑伯调之曰魏郎弄防多少收惭遂折节读书夏月坐板床随树隂讽诵积年板床为之鋭减而精力不辍以文华显邢邵少在洛阳会天下无事与时名胜专以山水游宴为娱不暇勤业尝因霖雨乃读汉书五日畧能记之后因饮谑倦广寻经史一览便记姚元崇年二十三好猎都未知书闻相者言贵为宰相其母劝令读书遂割放鹰鹞折节勤学以挽郎入仕竟至宰相王怀祖初试宛陵令受赠遗修家具为州司所简至千三百条后屡居州郡清洁絶伦宅宇旧物无改于旧徐庶少时任侠击剑几死人手折节学问遂与卧龙齐名胡安国少时桀骜不可胜其父鎻之一室有小木数百叚尽刻为人形乃置书万卷其中三月览尽为世大儒张仲举少好蹴鞠走马作音乐父兄深以为忧一旦翻然易业卒以诗文著名叚成式多禽荒其父文昌患之以年长不加面斥请从事具述其右逊谢而已翌日复猎于郊原田犬倍多托从事各送免一双其中徴引典故无一事重叠者从事愕然以白文昌乃知其艺文该洽所谓贤者固不可测也
　　才徳服人
　　魏公子终席谦让平原君不敢言献五城尹翁归不可私干于令国不敢见其邑子顾协清介衣单蔡法度欲解襦与之而卒不敢言刘宴遗李广竹帘三携至门而不敢发崔湛赴吊李徳林车服甚盛比至门才留五骑云不得令李生怪人熏灼杨绾拜相京尹为减驺从李师古防扈不臣命从吏以钱数千缗并氊车子一乗亦近千缗将贻杜黄裳见夫人朴素二从婢青衣褴防不敢通贿戴良少所推服每见汝南黄宪怅然自失谢子微才髙识逺见许邵十嵗时便自推服田巴见鲁仲连终身不谈刘整有隽才见蔡子尼在坐终日不安一以徳服人一以才服人故君子重自返也
　　人不易知
　　谓人不易知耶僖负羁之妻窥见重耳知其必霸山公之妻见阮达旦忘归钟琰之母知兵家之子地寒夀促桓之妻知刘裕不为人下王珪之母能识房杜张延赏之妻鉴防韦臯潘孟阳夫人知杜黄裳为有名卿相元世祖后识赵孟頫为小头书生以公孙而能知郭解卜式之奸以杨国忠而能决禄山之必反以蔡京而能奏林灵素之妄诞谓人果易知耶季子之学不为父母所容王湛之贤不为宗族所识谢惠连才悟方明待以常儿卫青少时诸兄不以为弟韦臯不礼于妇翁苏颋常奴于其父山简三十之年不为吏部所知至无耳表弟乃是仙曹判官野合游娼却是菩萨度世智奴不慧道士礼为太乙隣宰衰翁伍伯指为司命海山使者隐迹青奴坐化至人混名剧盗不是邺侯着眼懒残只一丐者若非丰干饶舌寒拾两个火头固知慧眼难逄何怪皮相坐失也
　　神仙谪坠
　　李泌少时几欲白日升天为其母以秽恶蒜虀泼之仙乐顿散卢杞随麻姑乘葫芦至水晶宫见太隂夫人约定欲为仙至期杞忽厉声曰为中国宰相主者失色李林甫少逢道士告以已列仙籍不则二十年宰相林甫竟欲宰相贵后顿忘教戒之语杨收小时读书庐山遇一道者曰子欲学道即有仙分不然位至三公终有祸收卒登台辅殛于南荒夏竦儿时有道士曰是儿有仙骨不尔位极人臣可惜堕落张士逊读书武当有道士教之学仙公不欲曰不尔当位极人臣林灵素谓宋神宗为长生大帝君明节刘皇后为九华安妃临终闻本殿异香音乐次年有青坡术士见后于巫山髣髴钿合金钗宋真宗为来和天尊见诸杨砺之梦故崇尚道教建立宫观仁宗为赤脚大仙故坐殿方御鞋袜下扆即去之萧何感昴星樊哙感狼星微子感辅星李白感长庚星苏子瞻为奎宿崔曙为泰山老师白乐天为括苍山主録大夫又为蓬莱山乐天院主杜甫为文星典吏清溪山道士识杜滋为西闗坐禅和尚若淮南王与八公上升东方朔为华阳洞主司马季主委羽托化南华冲虚各备仙职康郭璞并着兵解曹植为遮须国王蔡邕为修文郎刘祯徐干王粲并为侍中王茂为尚书令陶隐居为蓬莱都水监魏郑公为太阳都録太监李长吉召赋玉楼记杜祐马总为六押大都统韩退之为真官冦莱公蔡忠惠俱为阎浮提王厐籍为王屋山君韩魏公为紫府真人石曼卿为芙容城主王平甫为灵芝馆仙官苏子瞻又为紫府押衙刘景文为雷部掌事沈文通为地下曹司他如真诰诸书孔子为太极上真公治九嶷山又为广桑山真君又为儒童菩萨顔回为明晨侍郎后为三天司直一云与卜商俱修文郎召公为南明公张良为门下侍郎张衡杨子云为北方鬼帝周公为北帝师庄周为太博士康为中央鬼帝屈原为海伯统八海王弼为丘监严君平尚在峩眉山鬼谷子为太师墨翟为太极仙卿郭景纯为都録司命臧洪为北斗天门亭长纪瞻为北天修门郎温太真为监海伯杜预为长史王嘉徐庶何晏殷浩俱侍帝晨荀彧为北明公賔友谢防舆为左副监顾和为执葢郎不可胜纪大都从古将相侯王文章杰士生从谪籍去列仙真既不为世之人自无随形气消灭之理申甫降从嵩岳傅説归骑箕尾尼丘祷而仲尼生大星殒而武侯卒灼然史册定当不诬也
　　文人宠遇
　　王元美曰自古文章于人主未必遇遇者正不必佳独司马相如于汉武帝奏子虚赋不意其今人叹曰朕独不得与此人同时哉奏大人赋大悦飘飘有凌云之气既死索其遗稿得封禅书见而异之此是千古君臣相遇令傅粉大家读之且不能句矣汉魏以来文人宠遇冠絶一时者李白天寳中徴就金马降辇步迎如见绮皓以七寳牀赐食御手调羮以赐之开元中木芍药植于兴庆池东沉香亭前会花方繁开上乘炤花白妃以步辇从诏选梨园子弟中尤者得十六色帝曰赏名花对妃子焉用旧乐词为即命李年持金花笺宣翰林学士李白立进清平调乐词三篇上命梨园子弟约词调抚丝竹妃子持玻璃七寳杯酌凉州蒲桃酒领歌意甚厚饮罢敛绣巾再拜自是顾李翰林尢异于他学士又常便殿撰诏诰时十月大寒笔冻莫能书字帝勅宫嫔十人侍白左右执牙笔呵之取而书诏又尝召入赋宫体诗下笔醉甚上令宫人张朱丝阑之王岐公在翰苑时中秋有月上问当直学士为谁左右以姓名对命小殿对设二位召来赐酒公至殿侧侍班俄顷女童小乐引步辇至宣学士就坐公奏无君臣对坐之礼上闻云天下无事月色清美与醉声色何如与学士论文正欲畧去苛礼放怀饮酒公乃再拜就座夜漏下三鼔上悦甚令左右宫嫔各取领巾裙带或团扇手帕求诗内侍举牙床以金镶水晶砚瑚笔架玉管笔皆上所用者于公前来者应之上云岂可虚辱须与学士润笔遂各取头上珠花一朶装公幞头簪不尽者置公服袖中宴罢月将西沉上命辍金莲烛令内侍扶掖归院翌日都下盛天子请客钱氏私志徽皇闻米元章有字学一日于瑶林殿张绢图方广数丈许设玛瑙砚李廷珪墨牙管笔金砚匣玉镇纸水滴召米书之上出帘观看令梁守道相伴赐酒果乃反系防跳跃便捷落笔如云龙蛇飞动闻上在帘外回顾抗声曰奇絶陛下上大喜尽以砚匣镇纸之属赐之丁晋公镇金陵陛辞真宗出周昉卧雪图曰付卿到金陵可选一絶胜处张之丁遂张于赏心亭宋高宗闻吴益游冷泉野服濯足以小诗召之云趂此一轩风月好橘香酒熟待君来及至曰昨冷泉之游乐乎朕宫中亦有此境既至九叠石引泉象飞来峯者而冷泉中揭画一幅乃图吴野服濯足且御制一诗其上因以赐之诸公遭际宠遇可谓希有他如张华进博物志赐以于阗青鐡砚辽西麟角笔南越侧理纸曾觌进壶中天词赐水晶盎金束带紫畨罗栁公权以隔风纱作龙城记八朝名品録赐剪刀麫月儿羮张裴裳以异林花共色别树鸟同声获蛟龙锦武平一以飞埃结红雾游葢飘青云独插御花姚铉以花枝冷溅昭阳雨钓线斜牵太液风被宠张蠙以樯头细雨垂纎草水面回风聚落花见知玉柄麈尾亲授张讥辟暑名犀宣赐李训杜黄裳眷礼优崇例外赐九龙之烛张曲江风生论辩光华升七寳之床裴晋公在中书得颁换骨之醪白香山居禁近曾赐防风之粥俱用文翰词华承人主赏识优异亦儒者之极荣也至于隋炀恨燕泥于道衡梁武诎徴事于孝标孟浩然以诗名明皇遇于王维馆中诵诗乃以不才明主弃之语见摈终身李泌荐薛胜知制诰进其据河赋以天子玉齿对金钱荧煌徳宗不説数荐皆不从孟贯见周世宗甚礼敬之及诵所作以有巢无主不蒙録用有才无命千古所同慨矣
　　外国乞文
　　梁傅标使至吐谷浑见牀头数卷乃温子升集刘孝绰每作一篇朝成暮遍好事者咸讽诵传写流闻絶域河朔亭苑柱壁莫不题之谢康乐毎一首诗至都下贵贱传写宿昔间士庶皆徧谢惠连作殷淑仪哀策文都下传写纸墨为贵徐陵一文出手好事者已传写成诵遂被之华夷家藏其文邢邵毎一文初出京师纸贵讽诵俄遍逺近大厯中暹罗国上书乞以萧夫子頴士为师元和中鸡林贾人鬻元白诗云东国宰相以百金易一篇伪者輙能辨元丰中契丹使人俱能诵苏子瞻文洪武中日本安南俱上章以金币乞宋濂碑文嘉靖初朝鲜上言愿颁闗西吕某文为式天后朝日本西畨重用金寳购张鷟文杜正藏常着文章体式时人号曰文轨逺至鸡林亦相传习西南夷弓衣上织梅都官诗大中四年进士冯洎登第新罗国新起髙楼厚赍金帛奏请洎为撰记时人荣之栁诚悬善书外夷入贡者皆别署货贝以购其手笔大厯卖一女子姿首如常而索价甚髙云此女子能诵得白学士长恨歌安可他比元稹连昌宫等词凡百余篇宫人咸歌之号为元才子王昌龄王涣之髙适微服酒楼诸名妓次第而歌咸是其诗因欢娱竟日李贺乐府数十首流播管弦李益与贺齐名每一篇出乐人輙以重赂购之乐府称为二李唐崔涯张祐题诗娼肆誉之则车马盈门毁之则杯盘失措张説友生焚宫中媚香置説所作文章于上曰享是香无忝李白登华山落雁峯曰此山呼吸通帝座恨不携谢脁惊人诗来搔首问青天柳宗元得韩退之诗先以蔷薇露盥手玉蕤香熏之然后发读左太冲三都赋成竞相传写都城为之纸贵蒋凝应宏词赋止四韵顷刻之间播于人口文章翰墨声价之重一时推服至此可谓无负管城君矣
　　女子能文知兵
　　女子能文者女侍中则魏元乂妻胡氏齐髙岳母山氏赵彦深母傅氏及南汉虚琼仙女学士则孔贵嫔袁大舍等唐徳宗朝贝州宋氏五女若莘若昭若华若伦若宪女博士则宋孝朝韩兰英女状元则黄崇嘏女进士则林妙玉女校书则薛涛其他若花蕚宫词贤妃章疏蔡琰记録先业易安擅丽诗词窦氏璇玑回文织锦大家汉史名继兰台有非才士所敢望而最称胜事者诗话唐中宗幸昆明池赋诗羣臣应制百余篇帐殿前结彩楼命上官昭容选一篇为新翻御制曲须臾纸落如飞惟沈佺期宋之问二诗不下移时一纸飞坠乃沈诗也及问其评曰二诗工力悉敌沈六句词气已竭宋诗云不愁明月尽自有夜珠来犹陡健举沈乃大服以绣阁名娃司吟坛玉尺真文苑之美谈女子知兵者王廞起兵以顾深母孔氏为军司马廞复以己女为真烈将军唐行营节度使许叔冀以卫州女子侯氏滑州女子唐氏青州女子王氏歃血赴义奏授果毅陈州女将白颈鵶为契丹怀化将军至若冯夫人锦车持节以和戎浣花夫人出射募兵以御敌蕲王夫人身援桴鼓战摧乌珠平阳公主招亡降盗威震闗中有名将不敢望者而最称夐絶者岭表録异洗氏髙凉人太守冯寳闻其志行聘为妻寳卒册氏为髙凉郡太夫人赉绣油络驷马安车鼓吹麾幢旌节如刺史之仪王仲宣反夫人帅师讨之披甲乘马抚巡诸州岭南悉定封谯国夫人开幕府署官属给印章便宜行事皇后赐首饰及宴服一袭黎獠亡叛夫人亲载诏书自称使者歴十余州所过皆降没諡诚敬庙食千年以巾帼弱质成节钺奇勲尤彤管之所罕覩也
　　歴代美人
　　宛委编记先秦以前美人则有少昊之皇娥赤帝女之琼树桀之妹喜纣之妲己有莘氏周穆王之盛淑人昭王之延娟延娱幽王之褒姒楚王之息妫晋献公之骊姬秦穆公之女弄玉惠文之华阳夫人庄襄王之邯郸姬吴王之西施郑旦楚王之郑防南威阳文李园妹梁惠王之闾娵赵武灵王之吴姚燕昭王之旋娟提谟中山侯之隂后江姬皆在宫掖者也有仍氏青琴毛嫱孔父妻徐吾犯妹夏徴舒母邾娄顔夫人皆在下者也汉宫掖则髙祖戚夫人文帝慎夫人武帝之陈后阿妫卫后子夫邢夫人尹夫人李夫人王夫人钩弋夫人丽娟元帝之王嫱成帝之飞燕合德光武之隂丽华魏文帝之莫琼树陈尚衣陈巧笑甄后郭后薛灵芸吴主权之赵夫人潘夫人刘先主之甘后吴主和之邓夫人吴主亮之朝姝丽居洛珍丽华孙策之大乔晋武之两杨后胡嫔芳宋孝武之殷淑仪东昏侯之潘妃玉儿北齐后主之冯小怜陈后主之张丽华孔贵嫔隋文帝之陈宣华蔡容华隋炀帝之侯夫人袁寳儿吴绛仙朱贵儿唐宗之梅妃武惠妃杨太真武宗之王才人李后主之两周后宋徽宗之两刘妃闺阁则秦罗敷顾夫人张武姝江无畏【临江王妾】曹洪女【荀奉倩妇】李势女【桓温妾】乐昌公主【徐徳言妇】刘无双【王仙客妻】失行则卓文君非虢国夫人狄夫人达奚盈盈姬侍则冯方女【袁术妾】魏绛树翾风緑珠宋祎【石崇婢】张静婉孙荆玉【羊侃妾】徐月华修容艳姿【元维】雪儿【李宻】阿刘【羊】红拂红绡薛瑶英宠姐紫云女寳李愿解愁名妓则霍小玉李娃楚娘夜来杜韦娘史凤楚莲香刘采春皆灼灼有名者若退之之桃栁乐天之樊素虽见词章酸士所获岂堪上驷哉
　　自古美姝以色著称者西子失身吴宫王嫱芜絶异域昭阳姊弟终为祸水太真脩糜絶命尺组妹喜妲己玉儿丽华花蕚夫人之亡国郑防卫子夫之被谗乐昌无双柳姬之坎坷文君防玉于初年緑珠碎璧于末路非緑翘狄夫人霍小玉因色伤生戚夫人武惠妃侯夫人太平公主龆年毕命彩云易散古今同悲不可一二数也
　　当局易迷
　　严延之潘岳之败其母知之顔竣之败其父知之谢涣之败其兄知之刘毅崔之败其叔知之韩侂胄之败其侄知之伯宗之败其妻知之吕禄之败其姑知之符承祖之败其姨知之张华之败其子知之王仲舒之败其友知之王晏之败其弟知之萧至忠之败其妹壻知之潘突之败其妇翁知之至于主父偃蔡京之败则已亦知之而终不易辙甚矣当局者迷也若重耳之霸乐羊之学老莱北郭之隐其妻成之孟子之贤隽不疑之能陶士行之业其母成之陈了翁之抗直其子成之浮休居士之髙龚翠岩之谊其女成之张九龄之忠谠邹志完之敢諌其友成之虽竖立繇已端借夹辅之助向使前之诸人借鍳旁观顿醒狂惑亦何至身犯危机卒罹奇祸哉
　　事败遯迹
　　方多事之际奸雄乘机起事及势败窜迹变姓名卒脱于祸者徃徃有之纪闻徐敬业扬州作乱则天讨之兵败而遁隐大孤山天寳初老僧住括年九十余至南岳曰汝颇闻有徐敬业乎则吾身也吾已证第四果矣卒葬于衡山树萱録及赵鲁游南岳记并载此事王仁裕洛城漫録张全义为西京留守识黄巢于羣僧中又云宋开寳中八十老僧道价为樷林所重临当归寂从容示偈舒左足底有黄巢二字五代乱离记称其祝髪后有鐡衣着尽着僧衣之句其事非诬僧赞宁传载开寳末江州圆通寺有客僧将寂灭其背以示人有雕青李重进三字髙僧传明州雪窦寺僧怕通临终自言为厐勋逸史载唐南岳僧有人緑毛覆体来僧前云是晋姚当时我国为刘裕所灭求我不得遂假一人貎类我者斩之以立威我实也又义乌骆賔王从徐敬业起兵败后窜遁为僧与宋之问赋灵隐诗有楼观沧海日门对浙江潮之句
　　人性惨毒
　　北齐南阳王入朝上问何以为乐王曰取蝎最乐遂收蝎五斗置大浴斛中一人脱衣而入被蝎螫死号呌苦痛不可言成王千里使岭南取大蛇长八九尺以绳缚口横于门限之下州县叅谒者呼令入门但知直视无复瞻仰踏蛇而惊惶惧僵仆被蛇绕数匝良久解之以为戏笑又取及鼈令人脱衣纵鼈等齧其体终不肯放死而后已其人酸痛号呼不可复言然后以竹刺等口遂齿竹而放殿中侍御史王旭括宅中别宅女妇风声色目有稍不承者以绳勒其体令壮者弹竹击之酸痛不可忍唐来俊臣鞫囚多以醋灌鼻禁地牢中或盛之于笼以火圜绕炙之兼絶其粮食至有掇衣絮以噉之者所作大枷十号一曰定百脉二曰喘不得三曰突地吼四曰着即承五曰失魂胆六曰实同反七曰反是实八曰死猪愁九曰求即死十曰求破家周兴拷缚罪人有仙鹤晒翅胡孙碾茶鬼曵鑚牛防撅之名索元【缺】讯囚作鐡笼头其角仍加楔焉多至脑裂髓出或以椽圉手足而转之谓之凤凰晒翅或以物绊其腰引相向前谓之驴驹防撅或使跪捧枷累甓其上谓之仙人献果或使立高木之上引枷尾向后谓之玉女登梯或倒悬石缒其首或以醋灌鼻或以鐡围毂其首而加楔囚望风自诬敬羽肃宗时为监察御史作大枷有尾榆着即闷絶又卧囚于地以门闗辗其腹号肉馄饨掘地为坑使囚堕其中实以棘刺万棘攅之又与李嵩李金交号三豹每讯囚必铺棘令卧削竹籖指方梁压髀碎瓦揟膝遣作狝猴鑚火上麦索下阑单人不聊生囚皆乞死
　　人性躁急
　　王思性急常执笔作书蝇集其笔端驱去复来不胜恚怒自起逐之不能得还取笔掷地蹋坏之唐龙游令李凝道性惼急姊男七嵗故恼之往逐不得以饼饵诱致之咬其腰背流血又乘驴子街中有骑马人靴鼻拨其膝将殴之无及遂嚼路旁棘子流血陆鸿渐采越山茶使小奴看焙奴失睡茶焦灼鸿渐怒以鐡绳缚奴投火中皇甫湜常为蜂螫手大躁急以善价购人取蜂窠命碎烂之绞取津液以酬其痛又常令子松録所作诗一字偶误诟詈且跃手杖不及囓腕流血人之躁急有如是者
　　妇人奇妒
　　古今妇女之奇妒者荀妇庾氏无须之人不得入门武厯阳女桃花艳丽横被摧折吴兴桑乞之妻死而因夫再娶白日现形操刀阉之李寒纳姬楚賔死而别婚见其投药浴中筋骨皆散湖倅见夫狎妓支解所生之儿范寺丞妻见夫衾有妓鞋阖户自缢华亭卫寛夫妻死再娶形见堂中生子为祟竟致不育蜀功臣家富声伎妻死召幸霹雳起于牀下惊怖得疾竟殒其躯漫笔载嘉靖三十二年癸丑三月松江府同知张仲以偏爱少妾杨倡酷虐其妻赵氏遂为妻所杀遍身碎刴刘伯玉妻妬投水而死遂为水神毎男女靓妆过渡者风必覆舟绍兴初姑苏龙王嬖妾为其夫人妬虐致死天帝行刑大风惊潮数百里田庐尽遭飘溺妬妇死后犹遗害若此沈存中晚娶张氏尝被棰楚防其须髪血肉狼籍及张氏死人为之庆而存中神气索莫月余亦卒国朝杨大司农俊民老而无子妻悍尤甚侍婢有孕者皆手击杀之杨竟愤郁暴卒夙世寃业身命随之黑心符岂足尽其变态也
　　固宠借种
　　士大夫登崇都膴年事渐衰方且恣意声色多博求姿艾以充下陈徒知粉黛之娱心而罕思帷簿之贻戚如红绡之见窃于狂且非之私通于隣子中冓之惭不可复洗且以牛易马秽谱乱宗有不可尽防者谈薮京师士人出游廹暮过人家缺墙似可越被酒试逾以入则一大园花木繁茂径路交互不觉深入天渐暝望红纱笼烛而至惊惶寻路迷不能识亟入道左有亭氊下有一穴试窥之先有壮士伏其中见人奔惊而去士人就隐焉已而烛渐近乃妇人十余靓妆丽服俄趋亭上竞举氊见生惊曰又不是那一个又一妇熟视曰也得执其手以行生不敢问引入洞房曲室羣饮交戏五鼓乃散士人倦不能行妇贮以巨箧舁而缒之墙外天将晓惧为人所见强起扶持而归他日迹其所遇乃蔡太师花园也飬疴谩笔嘉泰间内臣李大让于行都九里松玉泉寺侧建功徳寺役工数内有漆匠张某者天台人偶春夜出浴回于道中遇一老妪挽入小门暗中以手扪壁随妪而行但觉是布幔转经数曲至家中使坐密室中妪乃去继有一尼携灯至又见四壁皆有青赤衣帷遮防终不知是何地此尼又引经数曲及至一室灯烛酒殽器皿一一毕备俱非中下人家所有者张见之惊异亦不敢问其所以且疑且喜尼往顷时复至后有一妇人随来容美非常惟不冠饰张意畧定尼逼使坐遂召前妪命酒殽数盘此妇人更不一语尼云已晚矣张但恳尼云匠者无钱尼终不答遂令同寝尼执灯扄户而去张屡询所来及姓名而妇人竟无一语至钟动尼复至启钥唤张起如前令妪引出亦摸布壁行觉至一门非先来所经此妪令出街可至役所张如梦中行至一街迨晓即离役所二里许使人遍访不得其原所入门域皆谓竒遇有一木匠云固宠借种耳又章子厚初来京师赴省试年少美风姿当日晚独步御街见雕车数乘从卫甚都最后一舆有一妇人美而艳以目挑章即随之妇人招与同舆至一甲第蔽章而入一院甚深妇入室备酒馔引侪辈相来往俱亦姝丽去则以巨鎻扄之如是数日体为之疲一姬年差长曰此岂郎所游之地我翁宠婢多而无子每钩致少年与合久则毙之观子之容似非碌碌者五鼓我以厮役之服被子随前驺以出可无患矣章用其术遂免于难后得其姓名但不欲晓于人耳达奚盈盈天寳贵人之妾姿艳冠絶一时防贵人者病同官之子为千牛者失索之甚急明皇诏大索京师莫见其迹因问近往何处言贵人病常遣之诏且索贵人之室盈盈谓千牛曰今势不能自隐矣出亦无甚害第不可言在此上问何往但云所见人物如此帘幕帷帐如此所食物如此势不繇已决无患矣既出明皇大怒问之对如盈盈言上笑而不问后数日虢国夫人入内明皇戏谓曰何久藏少年不出耶夫人亦大笑而已呜呼姬侍环列之家念及于此则黄金用尽教歌舞留与他人乐少年身后之事无足深惋矣南唐近事载韩熙载致位通显不防闲婢妾有北齐徐之才之风侍儿往往私客客赋诗有最是五更留不住向人枕畔着衣裳之句熙载亦不介意清异録载熙载家过纵姬侍第侧建横窗络以丝绳为观览之地初惟市物后调戏赠予所欲如意时人目为自在窗丁讽常令两女奴掖侍见客于堂中后以好色致疾既废无頼益求妙年殊质以厌其心客出不能送令一婢子送至中门以故宾客之至倍于未病时于闲有家之义何如也



　　玉芝堂谈荟卷七
<子部,杂家类,杂纂之属,玉芝堂谈荟>
　　钦定四库全书
　　玉芝堂谈荟卷八
　　明　徐应秋　撰
　　人品难预定
　　蔡中郎以极言宦官几为曹节所鱼肉髠钳亡命而卒附董卓以身殉之元微之为分司御史不让仇士良被击败面当时壮之而卒缘宦官以进有适从何来之讥防莱公年十九举进士时太宗恶年少者人教公増年公曰吾初进可欺君耶其后当拜相而患年少则服地黄【缺二字】以变其须王濬冲少时父为凉州刺史卒官故吏赙赠百万皆辞而不受及至台司好兴利田园水碓周遍天下积寳聚钱不知纪极李宻为祖母陈情解官而后以迁迟怨望获罪方望谏隗嚣称王而继立刘林以死李迥秀为母出悍妇而晩为张阿藏私夫刘敫孝子而以二女奉刘聪顔杲卿死禄山之难忠烈着闻而在湖州观察时为其妻索夫人脂粉钱李固忠直忤权身死不惜而胡粉傅面搔头弄姿宋璟铁心石肠刚直难犯而作梅花赋喜击羯鼓朱浚守建宁为元兵所执曰安有朱晦翁孙失节者遂自经以死而方其谄事贾似道毎劄子必曰某万拜人谓之朱万拜汉光武建武中羣臣请封禅诏曰百姓怨气满腹吾谁欺欺天乎上书虚美者必髠令屯田然甫隔两年读河图会昌符防文言九世当封禅遂为东封之举苻坚禁图防之学尚书郎王佩以读防被杀及季年为慕容氏所困读防书云帝出五将久长得遂出奔五将为姚苌所得一人行事而初终本末迥相苍素人固可以一节定耶
　　谄佞一辙
　　汉檀长卿身为九卿于众会中为沐猴与狗鬭以媚帝舅许伯唐阎朝隠为给事中为武后祷嵩山身为犠牲伏于爼上求代后病令僧道迎至神所左司郎中张一元代牺图以进宋赵师睾为京兆尹潜伏丛林作鸡鸣狗吠以博贾似道一笑杜宣猷在闽毎逢寒食遣将吏挈酒食祭诸宦先塜谓之敕使看墓窦懐其为京兆尹见无须者误以为中官必曲加敬礼韩侂胄用事诞日髙似孙献诗九章毎章用一锡字以寓九锡宋彭孙为李宪洗足曰中尉足何香也宪以足蹴其首曰奴不亦谄乎郭忠恕舍内侍窦神兴家忠恕有长髯一夕尽剃之神兴见而问故曰聊效颦耳赵元楷为交河道行军大总管时侯君集为元帅有马病颡疮元楷以指拈其脓而嗅之张岌谄事薛懐义掌擎黄幞随薛师后于马旁伏地作师马镫张说授兵部尚书同中书门下三品把王毛仲手起舞嗅其靴鼻髙力士遭父防左金吾程伯献少府监冯绍正直就防前被髪而哭甚于已亲国朝倪进贤因大学士万安老而隂痿以药洗之得为庶吉士授御史时人目为洗鸟御史分宜当国而家人永年专为世蕃过钱号曰鹤坡无不称鹤坡者一御史朱与之称义兄弟小九卿给事御史投刺十葢一二至江陵当国而家人子游七司其出入号曰楚濵无不称楚濵者二给事李姓与通婚媾翰林诸公赠诗文而给事中九卿御史投刺十四五矣又正徳中一大臣上书刘瑾云门下小厮某上恩主老公公嘉靖中一仪部郎谒翊国公勋则云眇眇小学生谄佞之臣千古真一辙也
</div>
    <div class="pagination">
<a href="玉芝堂谈荟_page3.html">上一页</a><a href="玉芝堂谈荟.html">1</a><a href="玉芝堂谈荟_page2.html">2</a><a href="玉芝堂谈荟_page3.html">3</a><span class="current-page">4</span><a href="玉芝堂谈荟_page5.html">5</a><a href="玉芝堂谈荟_page6.html">6</a><a href="玉芝堂谈荟_page7.html">7</a><a href="玉芝堂谈荟_page8.html">8</a><a href="玉芝堂谈荟_page9.html">9</a><span>...</span><a href="玉芝堂谈荟_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
