<!DOCTYPE html>
<html>
<head>
    <meta charset="UTF-8">
    <title>物理小识 - 第 1 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>物理小识 - 第 1 页/共 11 页</h1>
    <div class="content">　　钦定四库全书　　　　　子部十
　　物理小识　　　　　　　杂家类三【杂说之属】提要
　　【臣】等谨案物理小识十二卷明方以智撰其子中通中徳中发中履编录以智字密之自号浮山愚者桐城人崇祯庚辰进士官翰林院检讨淹通羣籍尝撰通雅一书于名物训诂攷证最详此书又通雅之绪余掇拾以成编者也首为总论中分十五门大防本博物志物类相感志诸书而衍之但张华賛宁所撰但言尅制生化之性而此则推阐其所以然虽所录不免冗杂未必一一尽确其所辨论亦不免时有附会而细大兼收固亦可资博识而利民用鹖冠子曰中流失船一壶千金韩愈曰牛溲马勃败鼔之皮兼收并蓄待用无遗则识小之言亦未可尽废矣乾隆四十一年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　物理小识自序
　　盈天地间皆物也人受其中以生生寓于身身寓于世所见所用无非事也事一物也圣人制器利用以安其生因表理以治其心器固物也心一物也深而言性命性命一物也通观天地天地一物也推而至于不可知转以可知者摄之以费知隐重元一实是物物神神之深几也寂感之蕴深究其所自来是曰通几物有其故实考究之大而元会小而草木螽蠕类其性情徴其好恶推其常变是曰质测质测即藏通几者也有竟扫质测而冒举通几以显其宥宻之神者其流遗物谁是合外内贯一多而神明者乎万厯年间逺西学入详于质测而拙于言通几然智士推之彼之质测犹未备也儒者守宰理而已圣人通神明类万物藏之于易呼吸图策端几至精厯律医占皆可引触学者几能硏极之乎智何人斯敢曰通知顾自小而好此因虚舟师物理所随闻随决随时录之以俟后日之会通云耳且曰自娱嵗在昭昜汁洽日至箕三浮山愚者记















　　物理小识总论
　　野同录曰子夏之言生数曾子之言幽明律以庸言不类凿乎要其理有不可诬者【子夏曰天一地二人三三三而九九九八十一一主日日数十故人十月而生八九七十二偶以成竒竒主辰辰十有二辰主月月主马故马十二月而生七九六十三三主斗斗主狗故狗三月而生六九五十四四主时时主豕故豕四月而生五九四十五五主音音主猨故猨五月而生四九三十六六主律律主鹿故鹿六月而生三九二十七七主星星主虎故虎七月而生二九十八八主风风主虫故虫八月而化余则各从其类矣鱼鸟卵生生于阴而属于阳鱼游于水鸟飞于云故冬雀入大水为蛤也蠺食而不饮蝉饮而不食蜉蝣不饮不食介鳞夏食冬蛰龁食者八窍而卵生咀嚼者九窍而胎生四足属无羽翼戴角者无上齿无角者膏无前齿有羽者脂无后齿从其类也昼生者类父夜生者类母故至阴主牝至阳主牡孔子曰吾闻之老耼此命之性也又曰商闻山书东西为纬南北为经山为积德川为积刑丘陵为牡谿谷为牝蜯蛤珠与月盛虚是故食水者善游而能寒食土者无心而不息食木者多力而咈戾食草者善走而愚食桑者有丝而蛾食肉者勇敢而悍食谷者智慧而巧食气者神明而寿此乾坤之美也孔子对鲁哀公曰分于道之谓命形于一之谓性化于阴阳象形而发之谓生化穷数尽之谓死故命者性之始也死者生之终也有始其必有终矣此性之命也曾子曰天之所生上首地之所生下首上首之谓圆下首之谓方方曰幽圆曰明明者吐气者也故外景幽者含气者也故内景火木外景金水内景吐气者施含气者化是以阳施而隂化也阴阳之气各止其所则静偏则风俱则雷交则电乱则雾和则雨阳气胜则防为两露阴气胜则凝为霜雪阳之専气为雹阴之専气为霰毛羽之虫阳气之所生介鳞之虫阴气之所生惟人为倮受天地之中以生也倮与羽毛鳞介同东方之夷九种种有十类南蛮北狄西戎称之亦三百六十而圣人为之长】伏羲读俯仰逺近之书故其范围如此气行于天曰五运产于地曰五材七曜列星其精在天其散在地故为山为川为鳞羽毛介草木之物声色臭味别其端几黄帝论人亦以五五约之正谓独性各别而公性则一阴阳和平中道为贵若生有所乎萌成有所乎归诚无所逃于始终相反乎无端也邵子言变化感应而归之于道【暑寒画夜交而天之变尽之矣雨风露雷交而地之化尽之矣日月星辰水火土石天地之体也暑变物之性寒变物之情画变物之形夜变物之体性情形体交而动植之感尽之矣雨化物之走风化物之飞露化物之草雷化物之木走飞草木交而动植之应尽之矣本一气也生则为阳成则为阴有一此有二有二此有四有三此冇六有四此有八八者四而已六者三而已二者一而已始天分地而万物而道不分也终则万物归地地归天天归道】虚舟子曰道无在无不在也天有日月嵗时地有山川草木人有五官八骸其至虚者即至实者也天地一物也心一物也惟心能通天地万物知其原即尽其性矣董子曰天地之间若虚而实故性命之理必以象数为徴未形则无可言一形则上道下器分而合者也庄子言虚无然归于极物而止则曰以有形者象无形者而定矣圣人与民折中日用使之中节而已其格致研极之精防皆具于易谁固达而知乎袭言常理者拘胶阘茸千万譨譨不肯研几究为生死鬼神魭断矞宇者所刦而慑徒跲踬耳其造迷解闭偏高钓竒塞通为术而困人从之嚼破黄叶悟何道乎两末一往之説时为药耳空药对治狗物之病而妙药更消执空之病折中适得事所当事乃不为逃雨所累而遂赘守此树前之核不复学问彭田骈是虚生浪死之人牛也不为生死所惑并不为超生死之谈所惑言动象占见其物冝俯仰逺近极事通变此学而不厌者真絶学也本末源流知则善于綂御舍物则理亦无所得矣又何格哉病于言物者好竒之士好言耳目之所不及附会其説甚则构虚骇人其拘谨者斤斤耳目之前外此则断然不信其蔽均也宗一曰学有専门未可执此以废彼也人生而耳之目之至平常矣卒而问之有竒于此身者乎有竒于天地间者乎倮而九窍言语老少无不同者无一同者星辰何以明雷风何以作动何以飞走植何以荣枯噫怪极矣草曰圣人官天地府万物推厯律定制度兴礼乐以前民用化至咸若皆物理也其常也即其变也变未有极乎变极自反乎惟神而明之者知之天道自东而西星厯自西而东地之阳气自南而北阴气自北而南人推移其中而变有不变者存焉不知差别之常变而执常者则周公之仪礼有不可以治世神农之本草有依之足杀人者矣邓谷曰区宇之内土壤少殊物生随异而况分中外限山海其恢诡俶怪之变胡可胜纪古所无者何知今非创产今狎见者乌知后之不变灭乎宓山子曰因地而变者因时而变者有之其常有而名变者则古今殊称无博学者会通之耳天裂孛陨息壤水鬭气形光声无逃质理智每因邵蔡为嚆矢徴河洛之通符借逺西为郯子申禹周之矩积古人神明间出不惜防漏而且言之自防则不必言矣常统常变灼然不惑治教之纲明伦协蓺各安生理随分自尽中和易简学者勿欺而已通神明之德类万物之情易简知险阻险阻皆易简易岂欺人者哉或质测或通几不相壊也【方中通曰虚舟子者王化卿先生讳宣在先高祖明善先生门四十不娶学悟河洛以授老父者也曽着物理所宗一者呉观我先生讳应宾万厯丙戌第五其学宗一圆三又号三一老人即老父之外祖也野同者先曽祖廷尉君静公讳大镇中万己丑因天启珰祸筮得同人于野自号野同有录数十卷潜草者先祖中丞濳夫公讳孔炤中万厯丙辰五经皆有述独精于易以象数征理详其时论晚径十五年自号濳老夫其随笔稿曰潜草】
　　石塘子曰炎黄之所言山海之所称岂无附会要当存证以推其理不必拘拘其名与事也子产知台骀黄熊仲尼知玉羊萍实【玉羊见高似孙纬畧引韩诗外传与羵羊事异】陈章知胡折齿知鹄嗉中人【齐桓公得折齿三尺陈章曰此秦胡齿也桓公得鸣鹄杀之嗉中有人长三寸三分陈章曰名李子敖见博物志】东方朔知驺牙毕方藻亷怪哉巨灵【驺牙即驺吾毕方详见鬼部藻亷一作兼怪哉即磊块巨灵即东都短人见御览陈章以短人名李子敖刘查言张仲师长尺二寸此皆造名】晏婴知盘庚伊尹【盘庚长九尺余大下小上伊尹大上小下赤色而髯与公孙侨知游浮为共工之卿化为朱熊三神俱见梦中出汲璅语今此与陈章二事并见御览形体门】介葛卢知牛生牺公冶长知鸟言覆粟管辂知雀言东邻杀夫张华知蛇化雉洛钟鸣武库火海鳬毛龙鲊胡僧知昆明刦灰荀朂知劳薪苻朗知黑白肉郭璞知驴防【大如水牛灰色本传】齐徐之才知瘤骨【作刀柄见御览】诸葛恪知桑熟老【又知奚囊事异苑载桑呼为元绪】雷焕知枯木照妖【续齐谐记】陆敬叔知彭侯【捜神记载呉先主时敬叔伐大樟有血得物如狗白泽图曰水之精名彭侯】乐蔼知积油为灰【见元】杰公知蛇鹤二珠知高安国盐知天竺国镜知扶桑茧丝【并见四公子传】唐宗知龙皮扇江陵书生知息壤伊祁元解知龙虎玉【见广记唐德宗时异人曰圆者龙玉方者虎玉也】邪律楚材知角端凡此犹以僻异见竒若至理在耳目前人不之察往往而是也先儒曰阳交于阴而生蹄角之类刚交于柔而生根荄之类阴交于阳而生羽翼之类柔交于刚而生枝干之类天地交错飞走草木互变因偶明竒且槩举耳【綂竒偶者大一也而止显竒偶二者易举二藏一邵举四藏五其提小衍可知】草伏之兽虎豹毛如草之茎羽栖之鸟鹰鹯羽如木之叶飞之类喜风而敏于飞上走之类喜土而利于走下木者星之子故果实象星禽虫之卵果谷类也谷之类多子虫之类亦然蠺之类今嵗蛾而子来嵗则子而蠺芜菁之类今嵗根而苖来嵗则苖而实鹰雕之类食生而鸡鳬之类不専食生虎豹之类食生而猫犬之类食生又食谷走睫上接下飞睫下接上类使然也【鹦母之睫上下齐合】木枝叶阴也华实阳也枝叶软而茎干坚刚柔之等也陆中之物水中必具各有阴阳寒热之性焉大较陆为阳中之阴水为阴中之阳水之族阴为主阳次之陆之类阳为主隂次之陆多走水多飞者其交也是故巨于陆者必细于水巨于水者必细于陆飞之走鸡鳬是也走之飞龙马是也在水而鳞鬛飞之类也獭走之类也水之花盐硝是也水之木瑚是也风类水类小大相反在水者不暝在风者瞑故水族出水则死风类入水则死然则出入之者蟹鹅鳬之类是也动物自首生植物自根生自首生命在首自根生命在根有一日之物有一月之物有一时之物有一嵗之物有十嵗之物至于百千万嵗皆有之天地是已天地亦物也动者体横植者体纵人冝横而反纵者也飞者有翅走者有趾人两手翅也两足趾也飞者食木走者食草人皆兼之而又食飞走也体必交而后生故阳与刚交而生心肺阳与柔交而生肝胆柔与隂交而生肾膀胱刚与柔交而生脾胃天以气为质以神为神地以质为质以气为神人兼万物而为万物之灵者神也禽兽之声以其类各得其一声而不能通通之者人也人可谓天地之所贵矣而不自知其所以贵稍有聪明欲捷取之以自恣莫肯一尽心焉安望其通而知乎上古圣人备物致用炼金揉木取火耕土建宫室造衣服分干支明嵗月立书契纪制度使物各得其冝而至化行焉后世圣人知民生之嗜欲日繁乃明六经重道徳以为教千万世食其利而不能奉其教奉其教而不能明其心追惟上古不知何所学问而能物物如此今日文教明备而穷理见性之家反不能详一物者言及古者备物致用物物而冝之之理则又笑以为迂濶无益是可笑耳卑者自便高者自尊或舍物以言理或托空以愚物学术日裂物习日变弁髦礼乐灭弃图书其有不壊其心者但闇与道合而已偶得物理之一端则委之于术数者流安得圣人复起非体天地之撰类万物之情乌能知其故哉易曰神而明之存乎其人姑识其小者以为考究之士谈薮消闲云尔不敢构虚以罔也【方中通曰石塘子者莱州司理白安石先生讳瑜得阮坚之先生之学世居石塘老父少从学者也】
　　药性总论曰天地生万物者五气五气定位则五味生气者天也温热者天之阳寒凉者天之阴阳则升阴则降味者地也辛甘者地之阳酸苦咸者地之阴阳则浮阴则沉其香臭腥臊羶与平淡澁滑毒则附气味以为厚薄者也气坚则壮故苦可养气脉耎则和故咸可养脉骨収则强故酸可养骨筋散则不挛故辛可养筋肉缓则不壅故甘可养肉辛散也其行之也横甘缓也其行上苦泻也其行下酸収也其行缩咸软也其行舒故有使气者有使味者有气味俱使者有先后使者明者知其产观其色得其气味而性可识也不识其性又安所讲君臣炮制乎人身有上中下药身亦有上中下应之如当归柴胡防风黄芩之类是也有因其相畏而制伏使之者如牛黄恶龙骨而龙骨得牛黄更良黄蓍畏防风而黄蓍得防风其功愈大之类是也有相反者雌黄胡粉画家黯妬甘草甘遂术家用以动唇之类是也沈括续谈曰仙灵脾本草用叶南人郤用根赤箭本草用根今人反用苖如此未知性果同否如古人逺志用根则其苗谓之小草泽漆之根乃是大防马兠铃之根乃是独行其主疗各别不同而言其根苖葢有不可通者如巴豆能通利惟其殻能止之甜蒂能呕吐惟其肉能解之坐拏能懵人食其心则醒栋根皮泻人枝皮则吐人邕州所贡蓝药即蓝蛇之首能杀人蓝蛇之尾能解药鸟兽之肉皆补血而其毛角鳞鬛皆能破血鹰鹯食鸟兽之肉虽筋骨皆化而独不能化毛其类甚多性理相反而悉是一物者如此乳石最忌葠术而五石散用葠术酸莫如醋又益以枨二酸相济宜甚醋而反甘蟹柿尝食之而二物相遇则呕如酒如漆有受之者有畏之者素问曰阳明在天则花实戕气少阳在泉则金石失理如此之论采掇者固未尝恤也缪希雍曰药以气味性而差别焉同一苦寒也黄芩燥天冬润芦荟能消黄檗能补黄莲止泻大黄下通柴胡苦寒而升龙胆草苦寒而降同一咸也泽泻则泻苁蓉则补海藻昆布则消而软坚马茎鹿茸则补而生齿同一酸也硫黄味酸而热空青味酸而寒甘合辛而发散为阳甘合酸而收敛为阴参蓍阳也甘温以除大热地黄五味阴也甘酸以敛阴精蛇性上窜而引药蝉蜕外脱而退翳蝱饮血而用以治血防善穿而用以治漏因其性而用也弩牙速产杵糠下咽因以使也萍不沉水可以胜湿独活不摇风可以治风因其胜也麻木谷而治风豆水谷而治水气相同则相求也牛土畜其乳可以止渴疾豕水畜其心可以镇恍惚气相克则相制也熊肉振羸兔肝明视以气有余而能补不足也鲤之治水鹜之利水气相感以意相使也蜜成于蜂蜜温而蜂寒油生于麻麻温而油寒同质而异性也宓山愚者曰自唐宋以天子力収天下图上者令名医史官编之宜乎详备然万中李濒湖本其父言闻之学輙改正其十五六而后此又有缪仲淳之简李士材之摭甚矣物理差别之难穷也粳米全甘而反着其苦山查甘酸而或未之载牵牛嚼之辛烈泄气而止言其苦寒粉霜再经火煅而谓之无毒牡荆之见鬼蘘荷之呼名果其然乎动称延年轻身殆艶称之耳因而叹曰两间皆药也皆物也皆理也阴阳气味生克制化物无不具而或以地异或以时变惟人亦然或彼效而此忌或先利而后害然其差别亦不出岐伯之五五二十五也如此亦易简矣偶随所见可以旁徴故书之以俟后考崇祯辛巳浮山愚者方以智识【方中通曰先曾祖廷尉野同公命老父之名曰蓍圆而神卦方以智藏密同患变易不易故老父别称宓山氏浮山有此藏轩故称浮山愚者此篇乃庚辰释褐曼寓所记者也后又发明运气经脏脉理病症药性医方六种之常变别具成书此不及详】
　　神鬼变化总论曰于令升云千嵗之雉入海为蜃百嵗之雀入海为蛤千嵗鼋能与人语千嵗之狐起为美女千嵗之蛇断而复续百年之防而能相卜数之至也春分鹰变鸠秋分鸠变鹰时之化也腐草为萤朽苇为蛬稻为鱼麦为蝶无知化有知而气易也鹤为麞蛬为虾不失其血气而形性变也草曰或因乎腐或因乎湿气所蒸鬰久而自变异类之感驳襍之气尝因缘触亦因心想兽生人人生兽相交相化不足矜骇徐偃王出于卵秦孝公汉灵帝晋愍帝时马生人窦武同产为蛇枹罕令严根妓产一龙一鵞一女鲁牛哀化虎食兄鲧化黄能如意化仓狗宣骞母与黄母皆化鼋管公明曰大蛇笔者老书佐乌与燕鬭者老铃下是所称五酉老则为怪者也歴阳纪元载客食而成瘕陈畱阮士瑀伤虺而双虺成于鼻中饮水疑虫遂成虫病画马凝神忽然成马非触非想更何因耶至于男化女女化男且兼二体史尝记之藏经言受胎有七种扇搋【男根天生不满者犍去势则曰留拏】半释迦博义【兼男女体】扇提罗诸种皆淫气偏气所钟也生击鬭半变螺防鼓角麦尽之矣有生必有死而言之则畏有明必有幽而言之则怪卢充生子以鬼胡母班乞父于神贾雍断头而能言崔兴宗以喉受饮食再生之女哭殉魏后伏棺之婢嫁人生子人鬼之间死生之变何所而不有乎蒋济托死儿于士孙阿羊祜取金环于李氏刘聪闻死为王而喜韩擒虎知为阎罗而自足希夷有南庵之目东坡有再来之徴栽松寄宿于浣衣圆观三生即圆泽近代此类殊复比比犹草枝木实种之复萌人能豁然无碍自不为死生所累意有所之则因之附托亦其理也为妖为孽每有凭依石可以言木可以状心正气定者可以倘然于其间萧防能徙愤王之神黄周南卒胜呪语之防嵇叔夜不与魑魅争光郭元振书久戍长征之句公沙穆山中之夜呼王忳邮亭之怨女亦何嫌马阮瞻刘兰萧惠开正自以气尽而受弄于鬼物耳以是知异苑录异搜神稽神诸书所载本末不必确而容有其理以唯心识观皆影响矣浮山愚者曰心之所至即理之所至击鼓置枹而然不已况所以为鼓者哉信一在二中之理一不壊二亦不壊则交轮之几一然俱然者也孔子言知幽明之故鬼神之情状而岐伯曰道无鬼神独往独来葢谓无入不自得谓之不落祸福鬼神无如我何非曰无鬼神也与民同患即是至密以死治生药剂更灵易言吉凶范表向威因二以济正以民之信理不如其信利害也学不悟此説有説无皆惑至诚之道岂思虑之所可及哉【方中通曰生死鬼神疑城也惟易以心神无方物则定准而通知之西干惟心惟识非以此决外道有无矫乱而指其故乎其权在我可不惑矣此篇因前人之言而断之葢老父苍梧氷舎所书寄囘龙眠者也】
　　潜草曰言义理言经济言文章言律言性命言物理各各専科然物理在一切中而易以象数端几格通之即性命生死鬼神祗一大物理也舎心无物舎物无心其冒耳茍不明两间实际则物既惑我而析物扫物者又惑我何能不恶赜动而弥纶条理耶物格而随物佑神知至而以知还物尚何言哉又何不可就物言物哉











　　钦定四库全书
　　物理小识卷一　　　　　明　方以智　撰天类
　　象数理气徴几论　为物不二之至理隐不可见质皆气也徴其端几不离象数彼扫器言道离费穷隐者偏权也日月星辰天县象数如此官肢经络天之表人身也如此图书卦策圣人之冒准约几如此无非物也无非心也犹二之乎自黄帝明运气唐虞在玑衡孔子学易以扐闰衍天地之五厯数律度是所首重儒者多半弗问故秩序变化之原不能灼然何怪乎举礼节乐律而弁髦之举伦物旧章而放弃之谓为圣人之所增设乎哉核实难逃虚易洸洋之流实不能知其故故吹影镂空以为恢竒其言象数者类流小术支离附会未核其真又宜其生厌也于是乎两间之真象数举皆茫然矣胡康侯曰象数者天理也非人之所能为也天示其度地产其状物献其则身具其符心自冥应但未尝求其故耳学者静正矣不合俯仰逺近而互观之又何所徴哉智故随闻而纪之自天象始
　　天象原理　良孺熊公曰传天文者多祖禆灶甘公唐昩尹皋石申之遗课验凌襍米盐史迁世掌天官所云河鼔不欲曲心星不欲直老人见治安不见兵起班固沿之勾信维散鼈不居汉中诸语皆几以经星为可移矣夫气为真象事为真数合人于天而真理不灿然于吾前乎天地之象至定不定者气之也天地之数至定不定者事乱之也达者始终古今深观时变仰察气俯识乱事而权衡其理则天官备矣或问天垂象见吉凶何也曰譬诸人身脾气病则貌黄肝病则青肾病则黒喜庆恵迪额润颡明华严曰一国人感恶缘则彼当土众生覩诸一切不祥或见晕玦彗孛但此国见彼国众生本所不见葢气由地起吉气上蒸为龙云矞彩之类人在气中生养自有圣贤豪杰挺生有凶气上蒸为霾魃欃枪之类人在气中生养自有饥馑兵戈横出故望气者止宜于当土辨祸福入国邑而候息耗不宜于普天率土百年易世一概牵合若日星之具体本自如也因此地气有吉凶则此地人眼从气中窥便分祥异故晕背风晕晴雨之候百里有不可同观者惟彗孛之气冲入晶宇所至最高天下仰见然比之于七曜之度不啻下甚即千里而量测之差数覩矣或曰地气一也何为此方吉彼方凶此时吉彼时凶曰是则数为之也实胚胎于人事也如尧舜醖酿宇宙太和元气地平天成及桀纣而以涂炭生民为事其数应穷便致汤武放伐斯固事数相根而气操其关籥者也不独地气天气亦然如中国处于赤道北二十度起至四十度止日俱在南既不受其亢燥距日亦不甚逺又复资其温暖禀气中和所以车书礼乐圣贤豪杰为四裔朝宗若过南逼日太暑祗应生海外诸蛮人过北逺日太寒祗应生塞外沙漠人若西方人所处北极出地与中国同纬度者其人亦无不喜读书知厯理不同纬度便为囘囘诸国忿好杀此又一端也质文之运三代循环兴废有定数皆自人事酿成当兴之时天地如律囘阳其气条达如镜重磨其象宣朗当废之时天地如律重阴其气鬰闭镜防尘垢其象湮闇此定理也占候祈禳原为小数而警予责已仰思咎谢俯答明谴尧舜汤文以来自有钦若昭事毋敢戏渝之道法在焉可忽乎哉鹿湖潜老夫曰执气质而测之则但显各各不相知而各各互相应之通几犹晦也夫声气风力实传心光受命如响神不可测而当前物则天度同符格之践之引触酬酢信其不二享其不惑此则有所以为物所以为心所以为天者岂徒委之气质而已乎万厯己未余在长溪亲炙坛石先生喜其精论故识所折如此
　　气论　潜老夫曰蜕形知气蜕气知神蜕神归空蜕空见理蜕理还物如是则物物已耳又何蜕乎世惟执形以为见而气则防矣然冬呵出口其气如烟人立日中头上蒸歊影腾在地考钟伐鼓窻櫺之纸皆动则气之为质固可见也充一切虚贯一切实更何疑焉圣人合虚实神形而表其气中之理西干止会通于惟心彼离气执理与扫物尊心皆病也理以心知知与理来因物则而后交格以显岂能离气之质耶此伏羲所以合俯仰逺近而通类也愚者曰一切物皆气所为也空皆气所实也物有则空亦有则以费知隐丝毫不爽其则也理之可徴者也而神在其中矣神而明之知而无知然岂两截耶知即无知故不为一切所惑乃享其神是曰大定【揭暄曰所以为气吾师言之矣气既包虚实而为体原不碍万物之鼔其中而依附以为用也凡诸有形色有声闻莫不赅而存之天地之间岂有丝毫空隙哉罂瓶挈水闭其一孔水即不入气塞中也倒而县之水亦不出气未入也万斛之石不能压一气毬必气出尽而后合千人挽舟中流莫进风吹之则飘飘然大可移石飞山涌海震地小则吹箭吸流转轮椎腹以至鸟飞鱼跃牛耕马走肢体运动何往而非气之所为也耶可见气之为气属无形而有形若无力而冇力朝霞之牖户雨后之山林其色倍丽是润物之形而为之笼罩者气也水揺而星击目眚而灯花气动而日摩其影非一是幻物而使之多者气也日月之初出也玻盒之苑邃也水深而钱浮也物像像物其形倍真也是使物大而逺近而显者气也气之统体若一大镜万物之丽于地者悉映于天故山市海市暗室一隙皆得转吸而见之大镜之中不碍其分为各小镜也不碍小镜之即大镜也万其水即万其月万其月即万其影住去毕具无有分别此其可见者其不可见者则以音传如风声水声人声鸟声诸乐作声一时异向襍奏歴歴伦类不相掩即重垣昏夜间十方一耳可使达也至于虹霓云霞出诸色寒暑燥湿异诸性熏香鬯臭或缘于物或畜于积聚散动静任其自然以为元通也元通至矣是岂黭浅惉懘者所得而窥之也哉又岂洸洋执冒者所得而灭之也哉　中通曰气无阴阳而充乎物则有隂阳然亦相反而不相离也火中之气反为隂气故燃油则光生而枯木无焰水中之气反为阳气故沸汤则气上而寒泉不升且阳气遇阴始见故口中热气夏日隐而冬日显也阴气遇阳始见故嵓中泠气冬日藏而夏日出也】
　　气暎差　魏朴亦言之矣空中皆气江海水浮射之其叀缀之算影皆不直也置钱于盌逺立者视之不见注水溢盌钱浮于水面矣此犹日未出而水光浮日初出而不热之理也澉川董汉阳谷谓京口至洲江面一千三百余橹一橹之力不过三尺则四百丈也中有金山广百五十丈南北水而共二百五十丈可以八十余艘作浮桥每舟二丈中虚一丈加版通行当名朝宗万嵗桥昔宋取南唐系浮桥于采石虽暂亦知其可为矣寰宇志京口江濶四十里蔡寛夫曰洲在江中也今濶十七里忆崇祯乙亥测量言二千丈余者以目光为水光夺以水尝饱视其中为极而所余犹半也空中乆视亦为日光所摇非固精凝定者测量空逺岂能准哉【暄曰气能使物大气能使物显气能使物近江中见逆风使樯者隔岸望之舟已触岸而久不廻帆乃知所望之岸非真岸也又江中有洲此岸望之则洲近彼岸距十分之一彼岸望之则近此岸距十分之一是知十与一乃中数也故立清差算法然地上浮游之气日少而夜多防少而横多于差则中有清清中有差少而清差多要在算者之自得于心也　中通曰测逺须重表凡数测而后算始能无差又须彼岸有树或屋或物可作准的方能测度不然则一线江岸左右无定冝其不准也日初出大而不热者地气横映故大气厚隔逺故不热也日午热而不大者地上气浅故不大气浅易透故热也又日初出光切地圜之界力轻故不热日午光直射地平力重故热日初出人目力横视逺故大日午人目力上视短故小】
　　光论　文饶曰两间变状皆气光之所为潜草曰两间之光皆太阳之火也黄帝经曰天明则日月不明葢天凝其阳精为日而月与星用之万物皆用之説文光从火在人上人正用天之火种而心正传天之神光者也以体质言之火用为灯而发光以理言之未有灯火之前光之理已具矣愚者曰光理贯明暗犹阳之统阴阳也火无体而因物见光以为体犹心无体而因事见理以徴几也晦夜昏黒地虽遮日空自有光人卧暗室忽然开目目自有光何讶虎枭猫防之夜视耶气凝为形发为光声犹有未凝形之空气与之摩荡嘘吸故形之用止于其分而光声之用常溢于其余气无空隙互相转应也【暄曰气本有光借日火而发以气为体非以日火为体也故日火所不及处虚窻空中皆有之则余映也然映日之光黄映火之光赤固为从类而月星光白野燐光青暗室光黒则辗转互映而递减者也水镜玻璃能照物而不发光木叶塔影能发光而不照物日之神光具各种异色从暗摇之而见闭而摇之而亦见可见无物不含光性以气为体不専日与火也日火皆气也　中通曰光小者不隔而影有穷时故径寸之火影不百丈光大者虽隔而影不敌光故太阳之照光能含地】
　　转光　日射地上之水或置镜及放光石使火照之则光入于屋梁今术家使人见光之法亦暗县一镜于衣襟或袖口列灯烛香烟于地引人拜祝烛照镜光摇镜则光见于壁或县猫精与大金刚石则能成五色光万戊午老父在蜀为闵梦得公谳一魔术知其转光梁上射入暗室之镜使男女自照镜中见其前身以惑人云
　　声论　目以水照故物摄其中而见耳有三门故气贯而留之乃闻目与鼻口皆当面直受之者也耳乃旁贯中通者也气自有声空自生声惟耳摄而通之惟心静而知之天以雷风为声地以窍穴为声皆阴阳之气相摩荡而不已者也而人可知矣【暄曰气本有声故物击物气击气物击气气击物皆成声不相击而气自飞亦有声特防耳声之始也肺促其气于喉喉分于舌唇鼓其气于管管出于孔铳之爆于空也雷之震于云也空谷之传呼眢井之遥语也天鼓星裂釜鸣户响地下乐作也气击气也钟之摇之驰杖挥空蝉振翼蚊聚蝇飞蟋蟀切股箭哮哨聒石崖浪激松下涛生破櫺吹息委巷屧向无之而非声则无之而非与物相击亦无之而非气也入于地穴藏于瓮中倚于磬侧静而听之皆有所闻即万籁俱寂掩耳于深夜间不使有闻亦若有闻葢气以自飞不定而复相遇也　中德曰气贯声作心亦有声黙诵暗记心亦有字乃知想从心相意从心音　中通曰气之成声有二端一相击而成于暄言之详矣一穿窍而成然穿窍而不能成声者更有二端或止独窍气不能出入或两窍相穿旁窍走气气不能留况此则气不囘环于其间皆不成声故耳鼻之不如喉者喉因上有鼻孔内有气管故耳使气管有走气之处而不専出入于会厌之闗则哑矣不见箫管有损则不响乎耳之闻声者声入于左必穿于右声入于右必穿于左故左耳受声则听在右右耳受声则听在左近不能辨逺则觉也今之治耳闭者右耳闭则以葱贯左耳左耳闭则以葱贯右耳理必交互可徴也】
　　声异　遯斋闲览言欧公过高唐驿闻空中人畜声父老云二十年曾昼过此谓之海市酉阳杂俎言掘井闻下车马人物喧哄声又公叙弟宿福清紫防院夜闻讙呼声皆是浙音人谓之鬼市曹能始名胜志云蜀中江县宁国寺有响壁若人防者按手而应则丝竹管声达于外太姥有空谷传声处每呼一名凡七声和之老父以问坛石熊公公曰峡石七曲也人在雪洞其声即有余响若作夹墙连开小牖则一声亦有数声之应层楼槛内门窻纸上大小破隙则风来作丝竹之音若高山日暮闻城市之喧声以日气敛而人静听也愚尝江上晡出三山峡即闻鲁港鸠兹之人声风顺夜静则山头闻百里不为竒矣【暄曰荒谷传声瓮里藏声两者一理也凡地逺者声下则听上中隔则声左而听右风顺则声近而听逺空中有声所谓传也太西有益耳逺听法与逺镜同功　中德曰狗夜听最逺以得地气也逐虎者以边鼓覆地雷之其声入地穴而愈震也　中通曰地中有穴地上之声悉藏之戚南塘以大瓮覆人听凿地道或以竹筒贯地穴而耳之】
　　隔声　私铸者匿于湖中人犹闻其锯锉之声乃以瓮为甃累而墙之其口向内则外过者不闻其声何也声为瓮所収也【暄曰广孝曾用此法造器械又烧空瓦枕就地枕之可闻数十里外军马声】同声相应之徴　梦溪笔谈曰防有琵琶以管色奏双调则琵琶有声应之以为异物殊不知乃常理二十八调伹有声同者即应若编二十八调而不应则是逸调也古法一律七音共八十四调更细分之逸调至多偶见其应便以为竒耳智按洛钟西应即此理也今和琴瑟者分门内外外弹仙翁则内亦动如定三子为梅花调以小纸每弦帖之旁吹笛中梅花调一字此之纸亦动曹师防鑢磬不应钟犹之茂先知铜山崩也声音之和足感异类岂诬也哉【中通曰通在高座殿上以足顿地而鼓有声拍掌则鼓不应因悟曰亦各从其类也】
　　律吕　三分损一乃用二也三分益一乃用四也此一极三之数度概也以十二候气配升降而始于冬至黄钟则李文利瞿九思所议其本环也犹内经脉与叔和脉必互用也详见通雅杨椒山告韩苑洛之元声其统也愚所谓节奏乐器高下疾徐清浊之间即今知古以实用求妙叶者也象数有度其叶乃显崔遵度以弓悟琴丈弦尺皆具七泛十三徽焉愚因悟周期本具而十二十五十八倍之分刌天然叹此中节岂有丝毫强哉详见周易时论
　　五音七调　愚者尝云周礼享庙不用商乐燕乐二十八调无徴有疑者否段安昌以平上去入纪之末有上平声调则为徴声纪之曰商角同用而宫逐羽音不可推耶宫商角变徴羽闰乃旋官之七也辽史四旦各有七调今时箫笛七调其此遗乎沈存中蔡元定所言合字四字一字上字工字尺字凡字五字各有高字约为十五声其槩也详见通雅【中通曰七调者凄凉调凡字调闭工调正宫调乙字调梅花调顶调也十三调者黄钟调正宫调大石调小石调仙吕调中吕调南吕调双调越调商调商角调般渉调子母调也以高下分调者直调也以曲名分调者横调也而不离乎五音故箫笛南曲隔五必合如合四上尺工六五而合与六同孔四与五同孔也用乙字凡字则成北调矣然调中之高下亦有直有横如合与六四与五本一孔而因气之缓急分高下者此横高下也正宫之四即乙调之合乙调之四即梅花之合本一字而因孔之升降分高下者此直高下也正如琴之十三徽为横七弦为直耳至于曲名分调有阶级升降循次而转者有逺近升降隔三而转者有高字多而低字少者有低字多而高字少者有急者有缓者此虽横调亦未尝不因高下而分也始知声音之理无出于清浊高下升降缓急之外者同符河洛音本天然不过随时安名字耳又何疑乎今乐非古乐哉如以本黄钟旋十二律而言宋燕乐以夹钟清声起旋故宫角互称今之十三调乃二十八调之遗而名字又改矣】
　　乐节　愚者尝因版鱼而悟柷敔旧注泥合止而限三声其譌且数千年矣房庻曰木柷敔也而贯之为版非明徴耶泠州鸠曰木音直正谓可以节乐均钟木亦以可高下移就审中节也鼓虽隐雷其槌合节或露版以相错琴有入慢正谓过曲转慢犹曲中之赚也但任泠衍则短长走版之清曲耳古用瑟笙葢笙呼吸皆得声瑟惟指不用吟猱最易学也瑟实以配琴笙实以和管箎岂有不合止于版眼而可听者哉
　　中声　程子谓中声葢谓商与角之间角与徴之间也椒山谓中声谓定一中声而高下转旋十五字更不外犯乃得何调也与亝谓中声谓弦虽在弹声实先起于七徽而后上下从之也愚者曰皆有其故然必从临岳至龙龈四五徽之仙翁犹九十徽之仙翁也而急缓从上而下有分矣辟天必东升西旋命门在中而必左升右降为顺也
　　高下定声之数　高公曰声之自下而上可节者在竹得十七八字而止在丝可三四十字矣而子母互应可以代用隂阳相环其理最防更竒者节节而上间缺一节乃始成调北曲又于南之缺节者或加一节亦复成调此自天然不可强也如阶级然必越级而乃合要而通之凡语言亦莫不然刘用潜曰琴凡二十四节而一徽不取则百六十八声四十九泛而散弹与拨飒八声共二百二十五声除其叶同者则四十八声备矣笛十八字亦可分四十八也调则以合转而言之【中通曰今之七调自极低以至极高计十九字然于高工字之上亦多不用故最下为凡字调所用止十三字合四乙上尺工凡六五亿仕伬仜是也渐而升之则每高一调低除一字高增一字也箫笛六孔为六调后一孔与前之中一孔相合又成一调故为七调也南曲遇乙凡字皆闭用则应北曲矣】
　　天地人声　鼓中空而外无窍者天声也铜器无窍而有唇窝者地声也箫管开孔其声流利转变相续者人声也琴瑟丝实木虚声可断续乃天地人之合也故均木用以度始直木无窍而相击亦鼓空中之清气也故用以按节【中通曰尝欲作三小琴以磁钟代编磬拍木吹笙度诸诗歌亦一快也】
　　十二律隔七也九寸含少辟卦符也　五六十二礼运表之和而月生贵十二之旁罗也参两会于六而两之又四破之各三也十二辟卦配之一阳一阴交而生二阴律娶妻吕生子据黄蕤交而生林也后此旋例矣连起止则隔八也十二余四犹用九余三度成一例即寓一几何相废耶马班京蔡例参九也李瞿信都芳例寒暑也吕览含少三寸九分但以辟卦阳九阴六而数之殆天符乎黄钟复五阴为三十一阳为九非三寸九分乎蕤宾姤五阳为四十五加一阴为六非五寸一分乎对贯九寸矣大吕临四阴二十四二阳十八为四寸二分对林钟遯四阳三十六二阴十二为四寸八分亦九寸也太簇泰对夷则否皆三阴十八三阳二十七为四寸五分亦九寸也夹钟大壮二阴十二四阳三十六为四寸八分南吕观二阳十八四阴二十四为四寸二分亦九寸也姑洗夬一阴六五阳四十五为五寸一分旡射剥一阳九五阴三十为三寸九分亦九寸也中吕干五十四应钟坤三十六亦九寸也愚者曰此恒配之端几如先天图也用之箫管自有盈虚如后天图【中通曰近见喻春山専此説侯气如信都芳埋扇可推然京蔡之例亦不可废用必以箫管为徴】
　　四行五行説　问中国言五行太西言四行将何决耶愚者曰岂惟异域邵子尝言水火土石而畧金木矣地藏水火分柔土刚土为土石也朱隐老曰四为体五为用金石同体言金而石隐矣周子尊水火在上次表中土下乃列金木焉金木者从土中生出者也今所据者地之五材也金为土骨木为土皮是也水为润气火为燥气木为生气金为杀气以其为坚气也土为冲和之气是曰五行黄帝曰六合之内不离于五既言五运又分六气不参差乎播五行于四时非用四乎易曰一阴一阳之谓道非用二乎谓是水火二行可也谓是虚气实形二者可也虚固是气实形亦气所凝成者直是一气而两行交济耳又况所以为气而宰其中者乎神不可知且置勿论但以气言气凝为形蕴发为光窍激为声皆气也而未凝未发未激之气尚多故槩举气形光声为四几焉楞严七大地水火风空见识也地水火风之四大犹之水火土气也有四实则有四空实皆空所为也而犹有容余之空故表空焉皆因人目之见而显见本于识而藏于识故表见识焉心藏神而主性肾藏精而主命以见识表之亦可悟五脏六腑之实是二行矣若欲会通正当舎二求一而后知一在二中谓之二即是一谓之不二不一谓之三两谓之九六谓之七八谓之四五谓之五六无不可者且请学易
　　水　纲目曰水体纯阴用则纯阳上为雨露霜雪下为海河泉井气有流止寒温味有甘淡咸苦是以昔人分别九州水土以辨人之善恶寿夭【河图括地象曰青州音角羽气舒迟人声缓其泉咸酸荆扬角徴气慓轻人声急泉酸苦梁州商徴气刚勇人声塞泉苦辛兖豫宫徴气平静人声端泉甘苦雍冀商羽气駃烈人声捷泉辛咸徐州角宫气悍劲人声雄其泉酸以甘此古就域槩分耳人因水土以生生复资水土之气移地亦变合详上部】愚者曰人身之津液草木之汁皆水也一气之所生也先天一生水为真阳而后天以形用则体阴二生火为真阴而附物乃显则体阳上律天时凡运动皆火之为也神之属也下袭水土凡滋生皆水之为也精之属也六之成一雪六出可以徴矣水火一气呵则为水可以徴矣气呵暖动而遇阴则水见雨亦如是也饮资于水食资于谷谷之精亦水也荣卫頼之水旋土中而浮于土面荣内卫外亦是理也用之贵别古人精矣自师旷易牙俞儿张华王邵陆羽张又新刘白刍李季卿品天下之水性味不同葢古水官之遗法孔子不以淄渑告白公乎志林三江味别蔡傅非之亦非也许敬宗谓济入河洑地南出亦以味别今扬子江心有南零北零之异郭缘生曰济入河与河不合渗漉入地洑行而溢为荣今歴下发地悉皆济水阿井其徴也郑樵曰山过山则分水过水则合杨慎曰山过山分而性不分水过水合而性不合水性之别则班马货殖地理详矣论其极则庭州防水金铁皆漏【庭州防水在大荒之外以金铁承之皆漏惟角与瓠叶则否拘夷山中有流水亦如之】德化之水煮铁为铜鄜延之川日夜脂流【即延安石油也以为烟墨松脂不及唐诗二郎山下雪纷纷石烟多于洛阳尘】弱水溺毛黒溪元髌【南荒里溪水其水以涂树象至辄不去昆仑儿以涂身即能乘象如家畜古所谓黒昆仑今之象奴也】悉唐制角畔怯腐手【见佛经】职方外纪云西齐里亚沸泉如醋物入便黒翁加黒亚有水喷出地即凝石者有冬月流而夏氷者有投鞭成泥再镕成铜者有色绿而冻成绿石者勿里诺山之泉物坠其中半月便生石皮周褁其物福岛无雨而大树酿云气夜生甘水满树下之池度尔格有一海味醎性凝不生波浪而皆不沉不生水族命曰死海水性不同如此将怪而不信耶麻知几水解曰九畴昔访灵台见铜壶漏马大史召司水曰此水已三周环水滑则漏迅迅则刻差当易新水予因悟曰天下之水用之灭火濡槁则同而性从地变质与物迁自别也蜀江濯锦则鲜济源烹楮则晶南阳之潭渐于菊其人多寿辽东之涧通于葠其人多髪晋产矾石泉可愈疽戎伏硫汤可浴厉扬子宜荈淮莱宜醪沧卤能盐阿井能胶澡垢以汚茂田以苦瘿消于藻带之波痰破于半夏之茹冰水咽而霍乱息流水饮而癃闭通雪水洗目而赤退醎水濯肌而疮干莱之为虀铁之为浆麴之为酒糵之为醋千派万种言不可尽井水反酌而倾曰倒流出甓未放曰无根无时初出曰新汲将旦首汲曰井华夫一井水而其别如此行药讵不择哉有患小溲闭者众不能瘥张子和以急流煎前药一饮立溲即灵枢治不暝半夏汤用千里流水意也
　　火　自燧人钻木取火教民熟食使无腹病周官司烜氏以燧取明火于日鉴取明水于月以供祭祀司爟氏掌火之政令四时变国火以救时疾古圣王之于火政亦切矣时珍曰天之阳火二太阳真火也星精飞火也天之阴火二石油之火水中之火也人之阳火一丙丁君火也【心小肠离火】人之阴火二命门相火也【坎火也游行三焦寄位肝胆】三昩之火也【纯阳干火也】诸阳火遇草而焫得木而燔可以湿伏可以水灭诸隂火不焚草木而流金石得湿愈焰以水折之则光焰诣天物穷方止以火逐之以灰扑之则灼性自消光焰自灭故善反于身者上体天下验物则君火相火正治从治理昭然矣萧丘寒火【抱朴言南海萧丘火春生秋灭生木小焦黒陆游曰火山军其地鉏深则有烈焰不妨种植亦寒火也】泽中阳焰【壮如焰起水面出王砅注】野外鬼燐【色青聚散】金银精气皆似火而不焚物者也樟脑獭髓皆能水中发火浓酒积油得热气则火自生南荒有食火之民【国近黒昆仑人能食火炭】食火之兽【原化记祸斗如犬而食火粪复为火能烧人屋】西戎有食火之鸟【驼鸡】火鸦蝙蝠能食焰烟火火防生于火地虚舟曰春日火烟青冬日火烟黒因乎时也然石熟物刚火猛油其偏钟者也老树出烟堆草生焰其积菀者也礶可以闭火气纸可以遏火舌因乎势者也此皆物理之常而乍闻者怪异葢未深诣乎此理耳震亨曰太极动静阴阳而生五行各一其性惟火有二曰君火人火也相火天火也火内阴外阳而主动者也以其名配五行谓之君以其虚无守位禀命因其动而可见故谓之相天恒动人生亦恒动皆火之为也见于天者出于龙雷则木之气出于海则水之气也具于人者寄于肝木肾水胆者肝之腑膀胱肾之腑心包络者肾之配三焦以焦言而下焦司肝肾之分皆阴而下者也天非此火不能生物人非此火不能自生天之火虽出于木而皆本于地故雷非伏龙非蛰海非附于地则不能鸣不能飞不能波也肝肾相火犹是也【智按丹溪天火出木者以震为雷为龙实起于北由东升而西降木为生气金为杀气也天地之间无非火无非水也伏蛰于地可悟邵子用三余一冬炼三时之防致中和则交济矣】东垣则以火为元气之贼何哉周子曰神发智矣五性感物而动即内经五火也五性厥阳之火与相火相扇则妄动矣火起于妄煎熬真阴阴虚则病阴絶则死君火之气经以暑与湿言之相火之气经以火言之葢表其暴悍酷烈甚于君火也故曰圣人定之以仁义中正而主静【不落动静之静也】朱子曰道心为一身之主而人心听命焉火自中节何贼之有【或曰内经止于六气言火未言及脏腑也曰岐伯歴举病机十九而属火者五诸热瞀瘛皆属于火诸逆冲上皆属于火诸躁狂越皆属于火诸禁鼔栗皆属于火诸病胕肿疼酸惊骇皆属于火是也刘河间云诸风掉属肝风火也诸气愤鬰属肺燥火也诸湿肿满属脾湿火也诸疼痒疮属心鬰火也以陈无择之通敏犹以暖温为君火日用之火为相火何怪后人聋瞽哉】愚者曰丹溪言君火以名相火以位未畅也天与火同火传不知其尽故五行尊火曰君畜觉发机曰相或以暑为君火燥火为相火或以暑燥火为阳火风寒湿之火为阴火或以有形为阳火无形为阴火或以知识为阳火不知不识为阴火有交几马析説不能尽须自得之人身命根种火在北下七节之小心知识用火在南上膻中之宫城真气伏于丹田清浊分于脑府思虑忧鬰过用则伤而欲焦忿决尤难惩窒五志总归心主而无原之心是何物欤古人称入火不热者是何道欤其曰君火为人火而相火为天火者犹之太极为体卦爻为用而邵子曰卦爻为体太极为用也于是乎决曰天道以阳气为主人身亦以阳气为主阳统阴阳火运水火也生以火死以火病生于火而养身者亦此火水火交济主之者心火无体而因物为体人心亦然故提出不生不死之道心以统人心实未尝离也善吾生所以善吾死郭象曰养生非求过分也全理尽年而已矣此医所以贵治神为第一也节嗜欲寡瞠恚阴平阳秘中和主宰相奉其君是黄帝之心乎知此火为病源者少矣知此火为病而欲絶之絶之不得而遂纵之岂享中道之恬愉哉中丞公曰圣人因土灶以畜火因木薪之因金制之因水济之万物享熟物之功而不受燔屋之祸其恩大矣明乎满空皆火君相道合者生死性命之故又孰得而欺之不肖子以智谨识于此
　　木　五行以木为生气贞下起元帝出乎震人身象榦枝焉体仁之道其天地之生机乎木独反生其首在下其华向上结实而传核仁禅于无穷圣人于此喻种理矣号为植物互有刚柔蕉蔓苔栭寄生之类皆本湿热稼穑之功首重百谷皁膏核蓏实为五果栋宇取材土宜辨性神农甞毒药有本草养生救疾莫备于此木德之功大矣哉
　　种仁皮心之理　木之种在仁仁破核而化为根之脑脑与根为本而外生枝内生柢焉脉贯于皮而中行气焉故中空而不死皮连则生接树者斜其皮倚而合之即生截树者倒挿顺揷之皆有生者绪其皮即成根金　邵子举水火土石而不言金木朱隐老曰木则后生于其阳金则水火入土中而成于其阴者也金用而石隐矣楞严四大太西四行皆后之葢有説焉且问五行金生水金何以生水乎老生夙学不能答也虚舟子曰金石同体五金八石互相为用丱之在土直一石耳石则生水矣本草金石同科石者气之核土之骨也精为金玉毒为礜砒凝色而为丹青化液而为矾汞或自柔而为刚乳卤成石是也或自动而为静草木成石是也含灵之为石自有情而之无情也雷星之为石自无形而成有形也愚者曰天地之坚气为金轮而土中得之凝为金石其生成也积久其化物也峻厉以其坚气遂为杀气用者可不慎欤
　　土　土五行之主具五色而以黄为正色具五味而以甘为正味是以禹贡辨九州之土色周官辨十二壤之土性在人则脾胃应之【家语曰坚土之人刚弱土之人懦垆土之人细息土之人美耗土之人丑淮南子云土地各以类生人是故山气多男泽气多女水气多瘖风气多聋林气多癃木气多伛石气多力下气多险气多瘿谷气多痹暑气多夭寒气多寿丘气多狂广气多仁陵气多贪轻土多利重土多迟清水音小浊水音大湍水人轻迟水人重皆应其类也】愚者曰土纳重以养清主静以载动居中以御四维之气故能和物能生物又能杀物故能化物也岐伯曰地在人之下天之中明乎胞豆之喻者居中之表法不昭然乎水火贯乎土中而生金木濓溪示之矣土石刚柔以表坤艮而奉天化康节示之矣百昌皆生于土而复于土药之用土皆取其冲和以安物沁罨以化物之用万物本气以生乘气以游而安土以为养岂能离哉
　　水火本一　水湿火燥相反甚明而易传曰水火不相射何也愚者曰本一气也而自为阴阳分为二气而各具阴阳有时分用而本不相离有时互用而不硋偏显有时相制而适以相成特人不着察耳天一生水而反成阴润之性地二生火而反成阳燥之性呵气属火而化为气水精液为水而反以成人果二物耶人身之肾水也心火也时时交济不可间隔以理言之智火也仁水也理水也性火也是水直以火为性命矣不见夫雨露霜雹皆阳气之蒸馏硝磺发而礮滴雷鸣而泉通春火力深而础石润热炉之下必有气蒸乎是火直以水为性命矣不见夫萤燐珠珀皆湿气之凝聚薪经浸而火不断灯加腻而益明井油得水愈炽高奴之水肥可燃乎日炙草木而滋茂行汁参茂补阳而口生津水中之石击之得火炼剑淬水而刚二者之用交济相成莫不皆然识者于此葢悟代错之本一矣【暄日水火一也论其质则相尅论其气则相生论其形气之交则又相入水见火而死而温泉沸汤则火之气能入水之形水见火而散而灯脂爝蜡则水之气能入火之形论其极则又相变百沸之油近锅必冷伏中铸钱炉炼不清海峡积润飞燐不絶霜雪之深必兆丰年此即阳极阴生阴极阳生之理夫水化气而为火火化气而为水相变之道即相生之道即互根之道也　中通曰水流下而趋中有刚火性也火炎上而旋升有柔水性也】
　　水火南北位　魏庄渠曰北方水位也水气旺于北土尅水而水少南方火位也火气旺于南水尅火而水旺以四时言之水气旺于冬而寒水消水气涸于夏而夏水涨火旺于夏其焰不扬火囚于冬其焰反烈愚者曰配位者极物从类之端法也其用在乎推行化裁
　　藏火　棉花烧黒将灰收之香燃一丝去香则隐少顷吹之复燃潜草曰杏仁灰包火杨梅可佩外域用火鸦驼鸡肫皮涂卵白包火又曰纸卷香入竹筒终日不灭开则燃合则隐【竹木铳一发即朽涂卵白则能三发故卵可扑火暄曰有长生火葫法】金土　聊城人博山炉乃土和铜屑埏埴为器周籓或以金沙土为之竟如三代器葢陶而不泑窖生青绿者也永昌围碁子取贵州土和鈆烧之顔神亦用鈆哥窑铁足皆取五金之气也
　　厯类
　　圜体　天圜地方言其德也地体实圜在天之中喻如脬豆脬豆者以豆入脬吹气鼓之则豆正居其中央或谓此逺西之説愚者曰黄帝问岐伯地为下乎岐伯曰地人之下天之中也帝曰凭乎曰大气举之邵子朱子皆明地形浮空兀然不坠以世无平子冲之一行康节诸公耳孔子曰天子失官学在四夷犹信世士不考相传地浮水上天包水外谬矣地形如胡桃肉凸山凹海自徐元扈奏立厯局而崇祯厯书今成矣老父以学者从未实究故作崇祯厯书约【暄曰有谓静天方者以圆则行方则止也不知地形圆何以亦止也且静天以外又何处寻方圆哉呉石渠炳易象化机云地似空匏内虚外实故能吞吐呼吸此喻亦切　中通曰方者以上为上以下为下圆者以边为上以中为下地居天之正中故人以各立之地为下不知其彼此颠倒也今以简平仪测天星每二百五十里差一度金防孜北征录云沙城鸣銮戍夜视北斗在头上古梵塲长清塞则南望北斗矣以此推之地非圆体而何】
　　黄赤道　圜六合难状也愚者以蒂脐喻之浑天与地相应所谓北极如之蒂所谓南极如之脐自蒂至脐以其中界周围为东西南北一轮是赤道也腰轮也黄道则太阳日轮之纒路也斜络于赤道半出赤道内半出赤道外约周度十二宫而平轮之子午纵轮之卯酉横轮之皆一也约为三轮六合八觚之分自蒂至脐凡一百八十度自赤道至蒂凡九十度黄道之出入赤道者逺止二十三度半此曰纬度【蒂至脐而言也】七曜所经之列宿则曰经度每三十度为一宫十五度交一节其槩也【暄曰道为天中虚脉日月可以流转络于天中者天圆体则中广在天者以广为就犹水行于川必以深处为趋也】
　　九重　月天二十七日三十一刻行一周水天三百六十五日二十三刻行一周金天三百六十五日二十三刻行一周日天三百六十五日二十三刻五分行一周火天一年五百二十一日九十三刻行一周木天十一年三百一十三日七十刻行一周土天二十九年一百五十五日二十五刻行一周经星天四万九千年行一周宗动天一日一周所谓静天以定算而名所谓大造之主则于穆不已之天乎彼详于质测而不善言通几往往意以语阂愚者断之如此其金水附日一周穆公曰道未未精也我国有一生明得水星者金水附日如日晕之小轮乎则九重不可定矣格致草云恒宿天七千年一周宗动天四万九千年一周而浑葢云四万九千年为嵗差一周谓恒星一周也不已自矛盾耶逺近分轮细辨　月地近地能掩日五星六曜有时掩恒星逺者迟近者速也旧説金水在日天下日天上皆无确据若以相掩证之则大光中无复可见论其行度三曜运旋终古若一两术皆穷因知皆臆説也西国近以望逺镜测太白则有时晦有时光满有时为上下计太白附日而行逺时仅得象限之半与月异理因悟时在日上故光满而体微时在日下则晦在旁故为上下也辰星体小去日更近难见其晦明而其运行不异太白度亦与之同理愚者曰此非附日为轮耶问荧惑嵗填去日逺近曰荧惑在嵗填内在日外葢为其行黄道速于二星迟于日也木星在火外以其行黄道速于土迟于火填星在木外其行黄道最迟也恒星无视差七政皆有视差且以此断
　　三际　三际者近地为温际近日为热际空中为冷际也日光蒸地火收地中火必出附天而止天火同体水地相比也一气升降自为阴阳气出而冷际遏之和则成雨如饭蒸之馏遇葢而水滴焉阳亢则为风阳欲入而周旋亦为风初起之云则饭甑之气也飘散不收或腾或雾夜半阴气清肃而上则为雾结则为霜雨上冷凝为霰霰坠猛风拍开成六出片则为雪阳气伏阴气之内不得出爆开则为雷火气发越适映云际其光疾甚闪烁曰电夏月火气鬰蒸冲湿气而鋭起升髙至冷际之深处骤沍为雹愚者曰黄帝五运篇曰风寒在下燥热在上湿气在中火游行其间此至语乎日所到则暖日去则冷一气为阴阳而自相盘旋者也三际槩耳【暄曰西国三际之説未尽然也向日则暖背日则寒故一石一墙之下皆有隂气如六月游深崖入石室恒至衣絮则地之内外未始无阴气也近地必热际则山腰之下不宜暴雨四川雪山不宜夏月不消也空中必冷际则空中无时不有气亦无时不合云无时不下雨也冬月皆雪矣雨雹者至隂之气乘之夏月偏雹者非至阳不至至隂之山夏月雹偏大者非至盛阳不足升至隂之气至盛之阳飞湿乃猛至盛之阴结雹乃连虽然阳生则为至阳阳死则为至隂故六月之晨煮水百沸入瓶中锢闭之急入井底午取而出则氷矣阳死也有六月为鱼肉冻者亦仿此法可知冷无定际阳隔则冷阳逺则冷阳死则冷不必空际也】
　　嵗差乃星度与日周差而嵗实无差　嵗差之説纷矣智决之曰嵗差者恒星行度歴差于静天之度而嵗实日周遂与恒星之度迻也日一年从西向东行二十八宿三百六十五度四分度之一尚差一分余而至六十余年差一度约积三万年不足而复于原宿之度矣按尧时冬至初昏昴中日在虚七度吕不韦月令日在斗二十二度汉元和三年在斗二十一度晋太元九年在斗十七度宋元嘉十年在斗十四度唐开元十二年在斗九度半宋改綂天厯在斗二度元改授时厯在箕十度至洪武甲子在箕七度嘉靖三年初昏室中日在箕三度万厯四十年在箕三度十九分十九秒起尧甲辰至今癸未凡四千年共差五十八度六十八年又七月一十三日三时差一度二万五千一百有余年差三百六十五度有余为一周天此均算耳细准未确也自汉邓平改厯洛下闳谓百年后当差一度汉末刘洪作乾象厯有核嵗之法晋虞喜始以天为天嵗为嵗立差以追其变以五十年退一度何承天增之约百年退一度隋刘焯折取二家中数为七十五年又刘炫谓四十五年梁虞邝谓百八十六年祖冲之谓百八十三年唐僧一行大衍厯则八十三年宋统天厯则六十七年元郭守敬及许衡王恂辈测影騐气减周嵗为三百六十五日二十四分二十五秒加周天为三百六十五度二十五分七十五秒强弱相较差一分五十秒积六十六年有竒而退一度定为嵗差上推则每百年长一下推则百年消一洪武中元统大统厯不用消长之法而积分犹仍授时也正统十四年己巳朔二至之晷有昼夜六十一刻之文矣嘉靖初华湘奏嵗差三度五十二分五十秒矣万厯中利玛窦入仍约六十六年八阅月而差一度每年不及周天一分五十秒王曰俞云万厯四十年冬至日在黄道箕三度一十九分一十九秒八十微赤道箕四度四分二十五防故内道口在璧一度外道口在轸初度距今丙戌厯三十四年嵗差一分三十五秒则今之冬至其内道口已不在璧而在室外道口已不在轸而在翼其约之者法不一也格致草云嵗差二万五千年而周西浑葢云凡经星以四万九千嵗一周天或约二万九千又约二万八千葢其所差之理未得安可执一法以穷之老父中丞公曰崇祯庚辰与石亝黄公同在西库公衍象正以易定厯妙哉然三乘六十四卦以应六十年厯而以守敬万法积之终不免于洒派纳虚也葢古以日为法也既云不及一度或一度大则不必拘日以为法矣易以数为端几而定于环轮静天亦犹是也均列定限分别节度以日所行至者纪于何节之分秒焉月五星所至亦纪之经星所行亦纪之则所差之由与追差之合自犂然也或曰天不可见以经星躔次为考静天何所考乎潜老夫谓算家遇不可问之数则立商法焉商而两测之而中之度于是乎定今以静天环一定之分秒而使日月五星与经星皆各行其迟速之行岂能逃乎犹之会通易几者无往非河洛则物物之未有物先皆歴歴河洛也因建此意以待神明之士智曰此定恒法也而随时测验盈虚在其中矣天运盈虚一年有盈虚一日亦有盈虚又多年而盈多年而虚穆公曰地亦有游欲据一嵗之测而定之乎欲明其理理则如此葢从前止以经星宿天而日周之不知经星亦自行于静天而静天不可见故无悟者【中履曰黄先生易厯先祖为圆其义朱康流年伯为黄先生门人丙申老父庐墓卒时论业讯问海宁康流年伯报书曰授时消长之法以推今测之晷影冬至先天约二十刻矣所以然者元时为极消上推百年长一下推亦应百年长一自元迄今三百余年应益三分故象正小余二十八履按经星常移古今宿度分数不一冬夏二至有时濶狭太阳时迟时疾安可一算哉然其冒准有通徴不可不求其故也　暄曰方潜夫中丞公以易数度为准而立商法一切纪之于静天之定度而后两商之葢嵗原无差也静天有一定之度动天有一定之至周静天之度切动天之至以成其嵗节气齐而南陆极嵗何尝有差但仰视诸星稍移分许耳是可谓之星差实是经星周天百十年移一度而迟速不等也按嘉靖三年冬箕三度在南至迄今百三十余年箕三尚在至万厯四十年箕三度十九分十九秒在至庚子冬箕三度五十四分二十八秒在至则已进而复退不知凡几再百余年此度犹不能逾南至而过也金水均算嵗一周天然金自周小轮者强半水周小轮者三决不能据其平日之行而定其周天之度也况经星跳跃不一甚逺甚防又岂能据其平日所行一度与四五十度之均算而定周天乎是经星之测亦难也天周大轮诸星频激小轮种种有差算亦种种有定算余与方位伯别有専书问答以请教于神明之者　中通曰经星久亦移动如觜宿距参汉洛下闳测得二度宋皇祐元丰间测止一度守敬测止五分崇祯戊辰测之不惟无分更侵入参二十四分矣又如北极天枢一星古测离北极二度后行过北极今逾三度有竒矣是经星之居位不定也西分经星之度与班固费直蔡邕皆不一也日法或八十一分或三千四十分或九百四十分或三百六十分或万分且如守敬百秒为分百防为秒太西约以六十亦不齐也况乎太阳行有迟连经星之行亦有迟速乎嵗差者毎嵗日与经星相差或多或寡浑葢以经星四万九千嵗一周天为嵗差非也自尧甲辰冬至日在虚七度至秦庄襄元年冬至日在斗二十二度凡二千二十八年而差十五度半此百有三十年强差一度也自庄襄元年至宋庆厯甲申冬至日在斗五度凡一千二百九十二年而差十八度此七十二年弱差一度也或多或寡之説尚何疑乎】
　　光肥影瘦之论可以破日大于地百十六余倍之疑利玛窦曰地周九万里径二万八千六百六十六里零三十六丈日径大于地一百六十五倍又八分之三【距地心一千六百零五万五千六百九十余里】木星大于地九十四倍半【距地一万二千六百七十六万九千五百八十四里余】土星大于地九十倍又八分之一【距地二万五百七十七万零五百六十四里余】火星大于地半倍【距地二千七百四十一万二千一百里余】金星小于地三十六倍又二十七分之一【距地二百四十万六百八十一里余】月小于地三十八倍又三分之一【距地四十八万二千五百二十二里余】水星小于地二万一千九百五十一倍【距地九十一万八千七百五十里余】经星有六等皆大于地以逺故望之小耳熊伯甘曰灯体如指半寸内热不可堪炬体如拳三寸内热不可堪野烧如车轮三尺内不能堪矣西法测日轮乃倍于离地之空处则地上焦灼何堪哉朱子曰光者明之体明者光之用也体之中有内体焉真体也有外体焉借所用以为体也西土之测日是合内体外体言之也西用逺镜四层皆凸外而洼内以洼近目能拓小影为大层层转取倍必累矣今日既在四层天晶晶之镜岂不増大犹如山寺县灯一里之外便已见之灯体如枣望者如斗岂非合笼与灯之体皆视为灯体哉宁都邱邦士曰灯炬野烧大小逺近之热诚然矣但西法日轮之大未尝倍于离地之空也按地球全径二万八千六百三十六里九分里之四而日径大于地百六十五倍八分倍之三则日径当四百七十三万五千七百五十二里九分里之五也其日离地中则一千六百余万里视日径且三倍有余矣但日去地中一千六百余万里倍之则日天之径也以径七则围二十二之法求之日天之周当一万万里有竒其三百六十之度毎度二十七万余里西法又谓每半度为日之全径然则日全径仅十三万余里耳何得百六十余倍于地耶愚者曰前言日轮之大倍于离地之空此算日离地三倍足以破之矣而日火煏地未可解也天包日圜以中为广光气皆以中广之处为冲则日火所冲如以寸火离三寸之空而以掌当其焰煏何如耶斜阳则杀矣故冬行南陆而中原寒也皆因西学不一家各以术取捷算于理尚膜讵可据乎细考则以圭角长直线夹地于中而取日影之尽处故日大如此耳不知日光常肥地影自瘦不可以圭角直线取也何也物为形碍其影易尽声与光常溢于物之数声不可见矣光可见测而测不准也屋漏小罅日影如盘甞以纸徴之刺一小孔使日穿照一石适如其分也手渐移而高光渐大于石矣刺四五穴就地照之四五各为光影也手渐移而高光合为一而四五穴之影不可复得矣光常肥而影瘦也【中通曰所谓取影者以地影碍日而蚀月而火木土星并二十八宿不蚀者必地影之穷也假日轮小于地或等于地则地影且无尽矣故从月天以两直线夹地取日轮耳今之日光尝用其余光包地而交冲于月则日之大定以半度为准明矣光肥影瘦之説通甞测之高四百倍于其物之径而影絶马　中履曰阳光火体同理而太阳则烈月与灯照阶余处即渐暗也阳光射阶则堂室户牖灿然显白巨细毕见特于堂室再屏乃异耳阳能令星月生光照物亦能令虚空之气生光照物地影之易穷皆由于虚空之气有余暎非日体之大也以昏晓言之日未出而天光曙日已入而地犹白赤道下为朦胧影者凡六刻有余南北极为昩爽黄昏者各一月有半岂地影所能尽障乎近于地者如此况逺见于天乎以冷燠言之若日较地太百余倍则地在日中仅一防耳即以南北千里之殊止共一防而南无雪北无雷寒暑气逈然不同则是太阳不能偏蒸羣地而曰日体逺过于地定足信乎但光大于物则影瘦光小于物则影仍肥耳　暄曰太阳能生夲体之光所谓大若半度者也能生对照之光日影所射近体而热者也能生互映之光日影不及如屋宇之下密云之内朝霞暮霭展转相映者也日之为光者火也火气恒散天圆体防之不得则必循天而转以合于对极中亦抱地而转以合于前冲若水流包砥而后合也余甞于日没时观其影射气中自西徂东抱地若环桥始知其影非直行能随物曲附不可以直线取也地径二万八千六百三十六里有三十六丈日依半度算径一十三万八千二百四十八里半大地四倍有余光肥影瘦固然光小于物光亦肥仍不可以直线取也凡罅隙之光皆具日之全体故小孔射地方者必得圆形或云上于天掩日之半则诸孔所暎悉掩其半以盆水映漏与以逺镜塞漏中画纸以观日食所食之分秒毕形可知光无大不包无防不现而溢于物之数也依立圆羃积算大地百六十倍其径不满二十万则半度之説可无疑矣有谓逺镜照物百十歩内其大数倍晶天一千六百余万里与满空之气层层相射则半度犹是逺映安知其真体不更小于地径乎　中通曰星月皆水体水能摄物故星月摄日于体中而生光马太西言日天之度或为二十余万里或为数万余里言日体之大或为十余度或为半度未尝定也通谓天可以度测不可以里测以度测之度之大小可毋论矣界天分度以半度之説为是然知其占日本天之半度亦不能与地较也通甞以絶影之率测之地径三万里影当千二百万里而絶地面去日边千三百五十一万余里地影已不及日天而况诸星天乎】
　　左右一旋説　问左旋右旋何决耶愚者曰仲黙注尚书紫阳注十月之交説之皆可者也高皇举一星以视月月渐逺于星然同行而一疾一徐谓徐者右行疾者左行此亦説之可合而不遂决者也天左旋日月五星右旋自人北面言之也日月星从西向东其周天各有迟疾宗动天从东向西一日一周或曰厯家取捷是亦一説也西法分为九层各为一种行法乃可立算间甞穷之黄帝运气左升右降自人南面而言也东向西行其天之习气乎其定理乎日月星在一气之中各有熟路丸滚于槽槽西行急则槽中之圜物自然东转而实西旋顺天但积差之度见于星宿似乎不与天同而每退焉其分迟速者近地者疾逺地者迟也带动之説固无疑矣【暄曰天从东而西政亦从东而西日夜不停特以政较动天稍有不及较静天则竝为左旋安得有右转乎】
　　两种定极　赤道之拱架三轮是静天之极也黄道之拱架三轮是定日月星经纬度之极也半周天为一百八十二度半而大统厯日自春分至秋分有空度恒多八日秋分至春分有隔度恒少八日足知日天之心与宗动左旋天之心不对每过北八度此义厯士鲜有明其解者故须两种定极以算之
　　日月行度　日一日行三百六十五度全数恒星天过一度月一日行百五十三度迟周天十二度恒星天过十三度月二十九日六时三刻合于日而同度为朔日照月侧为十四日九时余日月对朢而见全圜曰朢日光在月上其魂不见为晦日与天防一年而多五日三时曰气盈月与日防一年而少五日七时三刻曰朔虚其月行疾日行迟者以厯算自东行西纪度也月九行者四方出入黄道者八与同黄道者为九也五星行度详老父厯书约
　　宿天　二十八宿为恒星天向以为与老天帖定今因嵗躔冬至之经星渐差而乃知其自迻也其日四分度万分之一当二千五百分今作二千四百二十五分以七十五分与天者郭守敬之法也小余日加二十八分者黄石亝先生之法也其曰星一日行三百六十七度过周天一度谓之日行一度者指顺天旋而算也日月食　蔡邕言侧匿许慎言朓朒解以朔晦月见此厯差耳月质以日映为光合朔日食月质掩日也望有月食地毬之影隔日也凡见月之处见食皆同而日食则异其不当顶而斜迤者皆不见日食也故分秒各别此质测也古人以占君相致儆者类应之心几也【中通曰平行相距实引交周分时各有算法但日距限如在百度外则日不食月距黄纬小于并径则食若等者相切大者不相涉则月不食】
　　五星迟留伏逆　土周二十八嵗木周十二火约二嵗各于大轮中跳为小轮人在地直视其上下则留迤行则迟避日则伏如水车之旋下西上东则逆也金水绕日为小轮乃日之余体随日而转耳旧法详厯书积日为算耳即太西亦未推明其故也【暄曰金水绕日为轮确矣水轮近日故速于金至火木土又皆遇日对冲则迟留以至于逆近日则伏也　中通曰两间惟日为阳而月与五星皆阴皆用日之光而遇日正冲则避及其逺则复来就之辟如物滚槽中槽西行急则物反东转且有激而跳为小轮者此喻竒哉】
　　四余　月自南遡北交黄道曰罗其对即计所谓龙头龙尾内道口外道口也月行最迟之度曰孛朔不及中成闰而闰生炁凡二十八年周是厯行之算节也宿曜经出于佛藏而世以占命则物物可以端几配应言之耳术家执之世士不解岂悟极数之深几乎
　　出没异　每日绕地一周天下国土非同时出入也东方先见西方后见东西相去七千五百里则差一时相去四万五千里则东方午时西方为子时普天下时时晓时时午时时晡时时黄昏时时夜半知之乎
　　昼夜异　昼夜长短由于日之出入日行虚缩由于南北极之出地高下中国处赤道北夏至近北则昼长夜短冬至近南则昼短夜长处赤道南者反是北极之下半年昼半年夜周髀已言之矣
　　节气异　日行赤道北为此夏至则为彼冬至日行赤道南为彼夏至则为此冬至此言瓜蒂瓜脐之异也若东西则出没发敛以渐而异半其九万里即差六时彼为日交则此为夜交彼晨交则此属暮矣
　　厯元　旧説日月五星行四千六百一十七年夜半冬至其日月如合璧五星如连珠为厯元三统厯二千三百六十三万九千四十为复于太极大衍厯兼章防为日法半之为天地出符数三之为四千五百六十当七精还初之会又三三之为统其槩也太乙积年至崇祯癸未一千零一十五万五千五百六十皆立法臆定者也【中通曰厯家大小余嵗差皆不尽分数有必不能齐者少则不觉积久差多故厯未冇数百年不改者然改厯元不必改厯法即改日法亦不改所以推测之法也随算随测除余补缩则时时可立厯元而大厯元自在也】
　　开辟纪年　问开辟纪年有据乎曰伏羲至舜一千二百三十年夏四百五十八年商六百四十年周八百七十三年秦四十九年汉四百六十九年魏一年晋一百五十五年宋齐梁陈隋一百九十八年唐二百八十九年后五代五十三年宋三百二十年元八十八年明至崇祯戊辰二百六十一年太西曰开辟至伏羲元年甲辰一千七百四十年彼以一树证之安知此树何年生乎佛言成住壊空相轮廻而已八十辘轳未覈也邵子始以年月日时徴出元会运世以十二与三十相乘则因闗子明僧一行而触合之邓绮曰以方圜积数至坤十之亦十二万九千六百之元数也以通期自乘亦元数也是数之天符也必以西言为徴则一防之説耳节度定纪　大统厯万年厯毎嵗平分十五日余为一节新法春分后多二日秋分后少二日其二至则不殊以日行赢缩也崇祯厯书春分后宿度有空度秋分后宿度有共度何耶格致草曰葢嵗实厯三百六十五日零三时赤道正络天腰以子午为极黄道斜络以亥巳为极黄赤二道之交为春秋分南北二陆之尽为冬夏至独日天心北过宗动天心与地心四度往来共过八度则春分至秋分合一百九十日七时四刻当以十五日零十时五刻为一节气秋分至春分合一百七十四日七时四刻当以十四日零六时五刻为一节气偶阅万年厯丁亥五月二十日庚申巳正一刻夏至十一月二十七日癸亥丑初一刻冬至戊子五月初一日乙丑申正一刻夏至十一月初八日戊辰辰初初刻冬至用前法乘除为定本算之每时八刻以初一初二初三初四正一正二正三正四八刻为准毎日九十六刻非百刻也今日躔箕三为冬至倘从戊子冬至戊辰日辰初初刻用前法乘除布算以推其后虽百世可知也西虽云密近但图象止四分九十度为三百六十度少五度四分度之一每日列宿直度或空或共即二十八宿刋度亦少五度四分度之一何以齐年今应照度加分方无盈歉如箕九度六十五分斗二十三度八十分牛七度十分女十一度十五分虚九度十五分危十六度二十分室十八度二十五分璧九度十五分奎十七度三十分娄十二度二十分胃十五度二十分昴十一度十五分毕十六度七十五分觜五分参十一度十五分井三十一度三十五分鬼二度柳十三度十五分星六度五分张十七度二十五分翼二十度三十分轸十八度二十五分角十二度二十分亢九度六十五分氐十六度七十五分房五度六十分心六度五分尾十八度四十分以上三百六十五度二十五分葢度率百分平分黄赤之交应春秋分前后各一百八十二日七时四刻然日天心过北则春分至秋分合一百九十日七时四刻每十日应缩四十三分六厘太共缩八度二十五分秋分至春分合一百七十四日七时四刻每十日应伸四十七分四厘少共伸八度二十五分必毎十日明书差数而后周嵗之内列宿无十六度五十分之愆忒彼一日一度与春分后空度秋分后共度爽然自失矣近惟海宁朱康流欈李陈防庵皆事黄石亝先生知法山东薛仪甫究此廿年六合汤圣宏好读书知授时厯与黄俞邰善建阳游子六因良孺熊公而推之闻其褐塞硏极不厌终当一决【暄曰日行于天原无伸缩惟以地应天则中国偏居赤道北北陆近其顶故春分以后日髙天濶必多行数日节气始周其半秋分后天稍仄少行数日节气亦得其半非天有伸缩以地均应之偏也在他处又不然】
　　南极诸星图　昔满刺加国处赤道下南北二极此地皆可测春秋分日正丽天顶冬夏至日距顶各二十三度有竒彼人目境常见昼夜平亦常见南北极丽天诸星无一隐者从闽广南行六千里即其地犹是中国阃阈非可云六合之外存而不论也故图之缺西南二宫者以各星距南极稍逺西南二宫偶无星丽耳若最后圜图老人星在鹑首则南宫矣其海石金鱼飞鸟小斗附臼诸曜于南极甚近近极星之度最细密故十二宫皆有所丽不得不为圜图智按唐志有行海中见南极老人星下大星无数朱子亦甞引此矣今隘者且疑海石飞鸟金鱼附臼为怪何其不达耶智又按汉书艺文志载海中星占一卷得无即此等星耶当时或姑置之而不传以疑未决耳
　　占最高法　密缀所言五星行最高以定占或曰万国岂同此嵗乎曰万国各就其国测之则各国有各国之最高犹之日出自辽东至甘肃则差四刻欧罗于中国则日出差七时有余矣南方居赤道下者极热太阳南陆北陆一交其国一嵗两度春秋隋志云北有煮羊脾而天明者今推之由煮羊脾之国再转则有日光不没之国智按周髀言之矣两极之下半年昼半年夜细推之惟夏三月明冬三月暗春秋如黄昏
　　天地大小皆有环列应机分野非泥説也　枝山前问曰下洋兵邓老向歴诸国唯地上之物有异耳天象大小逺近显晦虽逺国一切与中国无异予因此知二十八舍分中土九州者谬也然则一行两戒何所取耶太西破分野矣然知其一端而不知又有一端也草曰环而列之无不可以类配应几者以大地应天可以中国应天亦可以一郡应天亦可以一室亦可古人因此触几其占分野原非限定如甲子干支亦用分野可推矣详见周易时论
</div>
    <div class="pagination">
<span class="current-page">1</span><a href="物理小识_page2.html">2</a><a href="物理小识_page3.html">3</a><a href="物理小识_page4.html">4</a><a href="物理小识_page5.html">5</a><a href="物理小识_page6.html">6</a><span>...</span><a href="物理小识_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
