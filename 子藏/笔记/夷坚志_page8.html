<!DOCTYPE html>
<html>
<head>
    <meta charset="UTF-8">
    <title>夷坚志 - 第 8 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>夷坚志 - 第 8 页/共 21 页</h1>
    <div class="content">


　　夷坚志乙卷七
　　钦定四库全书
　　夷坚志乙卷八
　　宋　洪迈　撰
　　汤显祖
　　汤显祖池州石埭人兵部侍郎允恭之孙也绍熈五年为泾县宰初交印主吏白三日当谒庙汤叱之曰吾行五雷法神祗在掌握中岂当屈身拜于土偶之前但令具饮馔两席设于祠宫而命屏呵殿直造其处与神分賔主抗礼对酌且言当官借庇之意吏民见者窃怪而忧之是夜暴风欻起山水泛溢县治渰浸七八尺至于卧床之下文书笼箧大半入水仅不伤人皆以为慢神之咎汤以屋庐损败伐木于林薮一新之又命画工王生绘神将大像七十二躯奉事香火极其防敬至次年春为提举官李唐卿子勉所按罢去
　　水阳二赵
　　宣城水阳镇宗室寓居者四十余人师恭师班者从兄弟也其庐在空相寺侧相距数百步淳熙中两人同殴杀一僧恭以计脱独班任其罪坐锁闭泉南外宗司因遇霈恩得自便其父伯泠为平江府将领班留家治母墓尝抵暮还舍闻门外有呼赵三者连声甚厉恐避入室族姻数辈在彼亦闻之明日再往墓次误蹙伐下一木遭压扶以归得疾痛楚不能兴遂死时绍熙甲子秋也众知为僧寃报而师恭自以向已免祸姓名不絓案牍了无所惧至癸丑之秋因说事逮赴府舟檝已具戒使先解缆待于前步少顷独行就舟人讶久弗至其家望溪畔亦未见举棹然皆不疑有他故时两行客过官道怪其痴立于草间撼之再三始应曰恰为三哥邀去饮酒一杯颇觉昏醉两客噀其面曰渠死已一年汝定见方悚悟即诣寺命僧设供席礼懴竟夜冀消宿愆不旬日亦卒
　　陈李寃对
　　水阳民李氏陈氏有争讼李氏为秦府干者挟势力归罪于陈陈翁死于狱经数岁其少子在田间为一白犬所窘持杖逐去之犬走入李氏之堂忽不见是夜翁托梦于妻曰我抱寃愤厯年今诉理得直故来报汝明日可为我设奠以贺妻觉而悲泣如其戒未几长子入李山掘榾柮李适在山下闻丁丁声趋视见之取巨挺奋击曳至平地又使仆并力痛棰支体无全肤即死旋斫竹数束叠于榛莽间唱云陈持刀为盗与之格鬭监镇官汪果验其尸具以实白县李生系狱旋亦死焉乃昔岁陈翁絶命处也
　　严州女子
　　严州士人家女子年未及笄一夕睡醒枕畔得果实如桃者取食之旦起见饮馔之属輙掩鼻凡可啖之物皆不向口父母嗟异访医召巫莫能展力歴十余年矣而肌体不觉羸瘠一切如平常但不敢议及婚姻事忽索酒其家与一杯即饮之继称馁甚索饭自是悉复故乃以嫁郡士洪生洪之二弟琰璞俱登绍熙庚戌科琰为南陵县主簿
　　徐南陵请大仙
　　吴兴徐大伦绍熙四年知南陵县次年初秋有旧友来访能诵诀邀大仙因炷香酌酒验其术俄顷箕动书曰张紫防自是遇请輙至随所祷即书徐每召防賔僚必设虚位凡酒之美恶杯之迟速亦书之尝出金觥酬献乃书曰此吾家旧物莫能晓已而忽忆顷侍父次游守淮郡张公过之开宴延待以此觥劝侑欲举赠之而张辞去拂旦告行不及与始知其说不妄赋诗信笔立成殆盈数十轴徐辟便坐掲张存时所书氷壶两大字从之求记即挥数百言笔势遒劲不类平生翰墨徐宝玩不忍舍唤工标饰置于壁间又为表轩之南曰歌寓北曰琴寄徐妻周氏以故冬卒悲惨殊甚张作鼓盆歌以解之徐扣周今安在曰以无过得托生江州王太尉家三宣賛位作男子复扣其日月名第曰便为物色明当奉告次日云吾为君御风而往得其实盖今年四月某日生小名荣郎将诞之夕母梦一妇人牵帷而入觉即免身君或道过九江试访之当相顾一笑徐徧问同官休咎曰邵尉有绮语之过未几邵不疾而死盖其人素为吻士徐由是愈敬信复云子有道骨异日当相从为蓬莱三岛之游宜净扫一室宻加糊室列香菓用防帛小箕揷笔其上挂诸梁间俟九月甲子日召予当闻命而至凡有请祷悉为书之但不可容外人到耳徐一一如所戒及期所谓旧友者已去忘其请诀遂絶弗至
　　南陵美妇人
　　宣之南陵在汉为春谷县古邑也民某生者就邑治大门之内开酒店尝以月夜出户逢美妇人若自宅堂而来见生即与笑语时东平郭嶤高叔为宰生谓姬妾浪游不敢应妇人前执其手径趋店中生固市井屠沽儿迷于色便留之寝旦而去他夕复至如是数月每至必有赠饷初得钱久而携银盏骎骎及于缾罍所获不胜多益疑为窃主家物然贪财溺爱不以为虞因往郊外行干逢道士乞钱见生顔色枯燥语之曰汝满面是邪气将死于手生惊悟弗尽以告之道人就近舍求纸三寸许书一符使贴于房门是夜闻妇人怒骂曰我以至诚待汝汝受我物亦不薄将终身是托何乃遽起妄心一旦如是我非畏符不敢入以汝背恩忘义誓将弃汝即怫然而去经数夜复叩门言曰汝不义已甚使人不堪明日夜当治汝又去生始大怖坐而须晓始徙于他坊由此遂絶后三年县宰徐大伦妻周氏死其弟从吴中来唁寓泊后堂夜灯侧忽身倾且仆涎出不止一仆携灯在下急挟归室徐视之灌以汤药移时乃醒云恰溷毕见一女子相引诣别馆几榻华赫置歌讴未暇欵昵而人唤觉县吏言宅素有妖祟前后造恠非一于是虚其处西偏徐字子至湖州人
　　胡朝散梦
　　华亭胡朝散亶夏夜纳凉因据胡床而睡梦一伟丈夫着白道服撼之使起曰君家有不恰好一事宜急起理会胡惊寤亟出户果见人自经于廊下往视之其子妇房中所使妾也妇者同邑张氏女赋性惨妬此妾少有过杖之百数不能胜楚毒乃就死胡使呼妇就傍熟视妇略不动色徐云他人不须管若不可救我自当其责即取凳登之解缢索移时复苏胡氏供事广德张王甚严举家不食猪肉故蒙神力云张妇之恶犹不少悛也
　　杨政姬妾
　　杨政在绍兴间为秦中名将威声与二吴埒官至太尉然资性惨忍嗜杀人帅兴元日招幕僚宴防李叔永中席起更衣虞兵持烛导往溷所经歴曲折殆如永巷望两壁间隐隐若人形影谓为绘画近视之不见笔迹又无面目相貌凡二三十躯疑不晓扣虞兵兵傍睨前后知无来者低语曰相公姬妾数十人皆有乐伎但小不称意必杖杀之而剥其皮自首至足钉于此壁上直俟干硬方举而掷诸水此其皮迹也叔永悚然而出杨最宠一妾专房之爱晚年抱病困卧不能兴于人事一切弗问独拳拳此姬常使侍于侧忽语之曰我病势沉绵如此决不复全生我倾心吐胆只在汝身上今将奈何是时气息仅属语言大半不可晓姬泣曰相公且强进药饵脱若不起愿相从徃黄泉下杨大喜索酒与姬各饮一杯姬退沉吟深悔前言之大失隂期伏窜杨奄奄且絶数瞑目所亲大将诮之曰相公平生杀人如掐虮虱真大丈夫汉今日运命将终乃留连顾恋一何无刚肠胆决也杨称姬名曰只候他先死我便去大将解其意使绐语姬云相公唤预呼一壮士持细索伏于榻后姬至立套其颈少时而殂陈尸于地杨即气絶
　　宜兴官人
　　宜兴官人吴琯绍兴五年春得目疾颇剧乃挈妻子来余杭寓泊之所于时尽室居之月余一旦忽起归心妻以遣人市物于临安未反欲少留吴坚不可若有促之使去者但令一仆守舍即登涂亦不与交游告别明夜天目山发洪川流暴至平地水深数丈吴之居没于水中仆溺死是时民罹其祸者十万余人
　　张元干梦
　　张楠字元干福州名士也入太学为学録既优列解籍而省试不利乃止土地祠致祷曰楠虽不肖自觉学业之程不在侪辈下今而失意其必有说敢以请于神是夕梦神来谒语曰君当登科縁比者受无名之钱四百三十几贯几百几十文为此遭黜楠觉而黙念身为寒士安有是哉时诸生从受业者闻师赴省各随力致助然度其数亦不能多意其必以此故试取记事小册逐一筭计正与神言合贯百分文奇零不少差然后大悟遍以告人使知非已之财不可妄得如此续以上舍赐第
　　骆将仕家
　　淳熙癸夘岁张晋美涛自西外宗教授入为勅令删定官挈家到都城未得官舍僦冷水巷骆将仕屋暂处骆自居其旁数日后骆妻谒张氏问无恙甚勤自是每见輙云然意以为相劳苦常谈尔其地卑湿特甚不数月徙去而黄景享自滁州来为太学学録复居之经旬日婢妾夜叫呼云有贼已而房门洞开竟夕扰扰明旦黙检无所失亡独新洗衣四种原在厨间皆不见遍索之其二在墙头犹以为贼携去而失坠者其二乃压于积薪之下黄虽疑怪而不欲告人后数日又复见异原寘四甆盌于桌上悉顿叠壁下亦不之问黄母夫人病侍药至三更持灯入厠则庖内什器数十皆排列厠板上惧而亟出于是亦去之继访其事乃一年前骆之长子以狂荡弗谨为父母所责自经于厨从此变怪百出晋英闻之始悟骆妻所问盖为是云黄母旋亦捐馆
　　陈二妻
　　金花县孝顺镇农民陈二者其妻怀姙将产诣镇太平寺请僧于佛前许孔雀明王经一部以祈隂护既而生男久不偿初愿妻遂两瞽凡衣裳缝纫皆倩乡里男能移步且匍匐而行妻梦一僧来言与我千钱吾为汝治眼疾旦以告厥夫夫云得非所许经卷未还故邪妻曰家间亦贫尚无饭吃何暇及此佛亦不应屑屑与我较也是夜陈二所梦亦同偶到太平寺阅僧房功德簿顿忆其事乃焚香告祷乞放妻眼光明俟秋成还赛时绍熙癸丑岁也及秋暮始践前约恰费钱一千才及新春妻双目如平生时了无患苦
　　江牛屠
　　婺源奸民以屠牛为业者或能用药毒牛但慢火焚汁济以他药浸铁针长三寸余揷于牛胁皮中不经日必死则唤之使宰剥肉既非带疾人食无害谓为良杀厥价差高数年前鄱阳村屠颇传习之有江六三者居城东十五里常行此伎农民见牛不病而毙莫能晓悉付之鬻卖虽邻里乡曲皆无一人知其事绍兴五年十二月十三日出外至昏暮不归妻子遍诣平日所往来处访寻彼人皆云不曾见明日过午妻见羣鸦及鹰翔噪于居舍百步间汚池畔试往视之江已溺死于中水才深三尺耳临棺敛杵匠于其腰囊内得药针两枚方知行诈已久时将适何人家而为所诛也













　　夷坚志乙卷八
　　钦定四库全书
　　夷坚志乙卷九
　　宋　洪迈　撰
　　冝黄老人
　　绍兴中抚州冝黄县宰徐君听讼有老人曰侯林哀哭陈牒云居于社坛之旁遭弓手夏生纵火焚荡所居遂并三子为灰烬阅词骇怆即捕夏送狱讯鞫甚苦夏不知所对泣涕弗食县吏共言夏为人素循理安得有白昼放火杀人之事愿追词首究其末仍委佐官往本处验实当可得情徐用其说及诣坛下物色并无侯老住址与火炀之迹乃夏生以祀社之故奉尉命汛扫坛宇翦薙榛秽畚辇枯藳置一空穴而焚之盖狐狸所窟也三雏死老狐因是假公力以复怨云夏始得释又别有牝者化形为美女往来令丞防民吏尽见之女面左颊有黒痣如豆大为所惑以死者非一多据丞防碧澜堂小史屡见其从事于针纫闻人声则没庚辰岁衢人祝君丞时至此堂独寝逢之而喜挟与同衾已而并其子相继陨命
　　宜黄丞防蛇
　　宜黄丞防与县治相连有大蛇长二丈鳞甲青黒行地有声父老传言每出游一防则主人者必罹祸咎绍兴庚辰春出于丞舍后东墙莲池侧隐半身墙内尾垂于池丞祝君适以亭午到池上见之呼乞子能捕者穴墙取之蛇蟠屈不动命数健力舁致郭外过百丈桥数里纵之莽中意其已逺不能复至矣次日祝仍以午到昨处则蛇乃在原穴欲杀之而吏士皆不敢承命曰此祸至大宁受杖责不得已但令舁去如是者至于四五迨祝死乃絶不见
　　宜黄县治
　　宜黄县后有游观处曰望月台曰驯雉堂曰百步亭皆依山为之绍兴初巨盗入邑民奔赴逃命尽死其中以故物为厉十数令宰不敢居正寝多宅西偏船斋戊寅岁南昌李原佐到官始开门扫尘撤室治牖而居之昼夕安处寂无所见独仆辈栖船斋之西距驯雉堂不逺或曰日闻撼铃声亟往视之乃巡夜卒所持者自鸣于空倏往倏来初无携控悬撃之物挥杖撃之而坠他日有束竹出自堂夭矫如蛇行仆迎断以刄投诸火以白李李斥弗信在职三年始终如一日临受代徙寓驿舍将葺故治以待新令尹什器运致未尽明旦往取皆为堆垒无细无大至与屋脊平甚费人力收拾后政至闻其异复处西偏云
　　张保义
　　靖安张保义者本邑村朝山屠儿以建炎捍寇功得官赀产甚富乃戊志所书为宝峰主僧景祥所识者寺既焚燬张一力重营之又置田数千亩以赡常住张藏钱不胜多至筑土库数十所作贮积处平生享用自扣阅三十年暮岁忽闻库内钱唧唧有声自户外审听持杖撃其门曰汝要去须是我死后始得汝大惊小怪作麽生即寂无影响又数年乃死邻里咸见其库钱晨夜飞出如蝴蝶然未几屋室百间一爇而空宝峰相去数十里旬日间亦煨烬不遗张氏子孙虽存而生理不能百一矣
　　九梁星
　　隂阳家有九梁星煞之禁谓当其所值不可犯或误于此方隅营建则灾祸立起俚俗畏之时靖安县宝峰寺僧堂蠧败不堪安众长老景祥欲一新之羣僧合言今年正值九梁所栖无为空取祸祥独以为不然曰人神一也皆欲安居乌有人不可处而神可处乎即率众往诵经白请神煞暂迁法堂修造讫役日还位逾月工毕乃如前说复率诵经迎神归故处后皆无他时绍兴丙寅岁也至绍熙庚戌邻寺大梓院议葺僧堂众又以犯九梁为言主僧用景祥故事祷诵迎徙未一年僧行数辈相继亡殁堂迄不就乡人轻薄者或因相效詈骂至以两寺为口实云
　　鄂州总领司蛇
　　鄂州总领司故州治也后偪城城下有园园有大蛇长数丈许乾道中韩总领者欲于东北隅建楚望亭而筑基不成至于数次或言此处蛇所穴傥为立祠当可就韩如其说作小庙于数十步间基即成蛇往来东西或如教塲大井内或从府仓气楼中垂头下食米尝蜕皮于竹林里一兵得之贮以布囊时出示人蜕广长如其身左肋下有一足郡民杨八赁租城下壕种菱芡就壖地缚苇舍母子处之以察盗摘者夏夜过半闻声母以为贼也出视之见蛇在女墙上而头在壕中昻起视母母骇叫杨生至仅能举手指示即仆地死杨惧舍之去已而蛇不复出人疑其入大江云
　　宜黄青蟇
　　宜黄县狱有庙相传奉事萧相国不知所起如何也县人言神多化为青虾蟇而出以小为贵如体不逾寸则邑宰必荐召或以治最勅擢胥吏安堵不罹黥逐如大至尺许则反是绍兴中蟇屡出至如扇如盘如大龟鼈宰不经岁輙非意而斥或遭忧去矣明年忽徧于防庑林园无万数仅若小钱状类青蛙而狭匾足差长色白身色如翠羽每足有五爪能縁壁升木至一二丈不坠举邑懽忭指为吉证竞置酒殽诣庙荅谢隂贶而共享膰胙以张庆喜共白于宰李元佐乞备享李元佐独不信叱使去至明日皆隐不见竟三载百里晏然元佐以荐解组驯至侍从
　　鄂州遗骸
　　鄂州地狭而人众故少葬埋之所近城隙地积骸重叠多举棺置其上负土他处以掩之贫无力者或稍经时月濒于暴露过者悯恻焉乾道八年有以其事言于诸司于是相率捐库钱付胜縁寺僧治具焚瘗先掲牓通衢许血属自陈为啓圹甃甓举而藏之具书姓氏于外如无主名者则为归依佛宝一切火化投余骨于江其数不可胜计内一骸独骨节相联不絶色状与他尸不类僧拈说金沙南锁子公案以为一段胜果俄又于积骸下得小鬟度可十四五岁青衣红襦涂泽艳冶俨若生存舆致寺门外三日市民无逺近争来谛观莫有知者时方秋暑容不少变万众敬异乃别治两棺易衣改葬仍立塔其塜上表而出之但无有记于图志者惧久逺泯没为可惜也
　　全椒猫犬
　　绍兴中乐平魏彦成安行为徐州守全椒县结正一死囚狱案云县外二十里有山庵颇幽僻常时惟樵农往来一僧居之独雇村仆供薪防之役养一猫极驯每日在傍夜则宿于床下一犬尤可爱俗所谓狮狗者僧尝遣仆买盐际暮未反凶盗乗虚抵其处杀僧而包裹鉢囊所有出宿于外明日入县此犬窃随以行遇有人相聚处则奋而前视盗嘷行又随之至于四五乃洎县市愈追逐哀鸣市多识庵中犬且讶其异共扣盗曰犬如有恨汝意得非去庵中作罪过乎盗虽强辩数次然低首如怖伏状即与俱还庵僧已死时正防暑猫守卧其傍故鼠不加害执盗赴狱不能一词抵隐遂受刑此犬之义甚似前志所纪无锡李大夫家者也蠢动含灵皆有佛情此又可信云
　　王瑜杀妾
　　江东兵马钤辖王瑜者故清军节度使威定公德之子也天资峻刻略不知义理所在居于建康尝延道人严贞于家使之烧金怒其跌宕失理多所索求讽亲校饮以酒至极醉挥铁椎撃其脑杀之婢妾小不承意輙褫其衣缚于树削腊木枝条鞭之从背至踵动以百数或施薄板置两颊而加讯杖或捶足指皆洒血堕落每坐之鸡笼中压以重石暑则炽炭其傍寒则汲水淋灌无有不死前后甚众悉埋之园中妻郑亡妾何燕燕济其恶专擅宠伪作正室受封绍熈五年九月妾李遭挞委顿瑜捽付后院自扃锁其户李气息仅属心念此家杀人多矣何得全无影响便恍惚若有值遇门忽豁开天未明负痛径出谓主人见之均为一死洎过堂门及外门三重皆无人焉遂奔归其家瑜方觉急遣卒杂遝追摄李父挟女诣府时总领使者赵从善摄府事听其词呼厢官往究质得两夕前燕燕手杀一婢犹未掩藏乃令吏辈监守瑜而执燕燕下狱鞫治尽得众尸械繋两人而上其狱庆元元年四月诏削瑜籍编置朱崕燕燕杖死于市瑜至万安军死
　　徐千三官人
　　湖州城北徐朝奉之子千三官人者自为儿童时资性诚质既长念亲戚间有妖作祟者遂刻意奉道行天心考召法为人治拯灵騐絶异而略无求需至于香火纸钱率皆自办不以贫富高下应时决遣未尝到病者家覩其面目只令具状投诉旋扣神将物现形鞫伏然后缴回施行济人之功积有岁月淳熙中市民张翁女遭物慿附邀道士数辈驱逐械杻鞭棰视之若无怖不敢用刀仗畏或伤女身女但讪骂极口无术可制翁诣徐致恳徐诈之而语曰翁去勿与人说道曾见我翁不喻防其邻亦以被祟来求将徐知其与张比屋径摄祟至坛鞫之曰汝当縁乏食故出为怪汝必知张家众本末盍以告我可録功赎过吾舍汝对曰是铁鉆精也所以不怖笞掠徐乃呼张翁使备畚锸炭醋令持一符归就房在房掘土才得物即炽火焚之而沃以醋翁还未及门女已哀鸣乞命涕泪滂沱果掘得一鉆如言焚镕女遂愈
　　普静景山三异
　　湖州乌镇普静寺本梁沈休文家墓也当武帝时休文贵盛每岁春一来拜扫其反也帝必遣昭明太子迎之逺郊因就筑馆宇休文不自安迁葬金陵而舍墓域为寺昭明亦以馆为宻印寺其后二寺各祀以为土地神宣和间普静遭火灾僧尚奎将改塑神像方择工有道人诣奎言从建康来素精此艺不较直但勿使人窥觇奎善而用之数日工毕长揖而去众异之始入祠瞻视于壁间忽见絶句云昔作梁朝相今为普静神千年英魄在代代防僧人共证为休文不疑奎传法于慧斌建炎初京师三藏道法师奉陈留闾教寺释迦佛牙至镇有三朝御封盛以玉匣及金银再重始防以木函斌偕僧俗致祷以求舍利七日弗应人皆懈怠斌拜祈愈加大声言今夕无验当舍此身三更后银盆内铿然有声舎利流出三十余颗五色晃耀其半露半隐于匣无数亟贮于畨琉璃瓶先是太湖渔者于陂中得檀香七级塔高二尺上刻佛像精巧之极一僧赎得是夜梦神告曰释迦分身佛今在乌镇汝宜舍塔奉安明旦捧以来斌持瓶入塔濶狭深浅无差因建礼塔防闗子开子东皆作文记其事斌传法于妙心郡之景山寺唐觉闻禅师道塲也绍兴壬午岁心挂锡书记寮欲南游梦二伟丈夫着古衣冠排闼入谒执礼甚恭曰昔日觉闻禅师至此某辈七十二村土地听说法度受大戒断荤酒以防正法禅师授记五百年后再来兴此山时已至矣和尚欲何之邪心觉而未信连夕见梦挽留苦切心谓之曰此寺頽敝常住枵然将何力复兴且二公何人郑重若此对曰伽蓝主者自有檀越为师维持兹非所虑心终不然之住持寺僧师范亦梦神托留之不得已姑为度夏计至六月师范下世适张恭壮公请寺为功德院邀心主席一坐三十腊百废兴举焕然一新距觉闻开山恰五百年慧斌姓沈氏传曜侍郎之弟也心乃其侄云三世皆感一异善縁深矣







　　夷坚志乙卷九
　　钦定四库全书
　　夷坚志乙卷十
　　宋　洪迈　撰
　　赵主簿妾
　　潭州贫民某人死妻挟二女改嫁稍长悉售之为人妾次者入湘隂赵主簿家岁满不得归继父死厥母经官取之方在赵时为主簿之子所私虽已出犹窃之弗巳母寓城下客邸无僦直主人逐之去乃徙东街易二十三店中赵子不复至女怀姙易妻问曰尔未有夫何以孕曰自为继父所卖抱气成蛊故腹皤然非孕也后数月腹愈大母又不偿僦直遂诣府诬之诉易之子奸其女府逮易并女系右司理狱受拷笞月余不肯承而女以娠重不可讯一日正午囚者困睡女亦睡忽惊觉则有大白蛇纒其腹三匝首尾翘然相向女惟叫呼求救同室相视怖栗伴媪出语推吏吏验之而信走白理掾掾具衣冠焚香楮拜而祈蛇解缚縁壁登屋遂不见旋诞一男方道本始盖赵生之子易乃获免母受杖女以产故免时淳熙十六年闰五月间也
　　王尚书名纸
　　南城陈元字常卿淳熈十年再以乡荐赴省试寓贡院前旅馆梦一吏呼曰王尚书送名纸来谒既觉殊以为疑越三日王被命知贡举元遂登第
　　何氏鱼子
　　金谿士人何少义乾道九年冬取池鱼为鲊醢剖腹得子盈盆置庑下室中夜半闻盆内唧唧有声谓为鼠齧起视之喧愈甚敲其盆即止既而复然明日以语人或劝之使投溪何妻不听悉烹食无余次年春一夜少义尝梦乌衣妇乞命觉而妻家遣仆以筠笼盛巨鼈来饷顿感昨梦即亲诣江濵出放之惜其妻不能然也
　　桂林兵
　　淳熈十六年桂林守应孟明仲实遣効用两兵将匠伐木于桂林山中夜宿民家一兵梦神人持刀割去其肾梦中叫呼傍兵亦惊觉问所以急秉炬照视则两肾已堕床下流血如注恍莫测何以致此民与傍兵掖以归城中且白于府仲实疑弗信送狱根治使权节度推官修仁主簿梁辀诣効用军究治伤者吐曲折出肾示之状貌全如宦官云
　　梁主簿书院
　　梁辀仁仲潭州人居聚星门外僦大街索将军庙前吕氏空宅以为书院其徒从学者三十人一夕梁还家诸生七辈同坐庭上未燃烛见有披发自浴堂出者初疑同舍许国梁为戏以相吓既而非也国梁走登楼余人继踵而上未及为物所撃邵阳士人刘开道遂与讲礼云即日恭惟槎木大王万福且云不干闲事又撃之良久诸生至楼上恍惚间有肥肉一盘鸡头子数包在案众迷罔不自知共食二物俄顷呕吐满板惟国梁在床帐内不遭撃隐隐见诸人食吐鸡头每擘一枚各捼莎之至长尺余犹相诧曰此干脯香也手大如乌鸦扇倐焉没于壁隙事定始就枕旦起视所吐了无一迹竞磨砺白刄以待之后数日读书灯下复见大手自窓櫺入揕以刀不中而遁于是百怪俱集然皆相约勿与先生言居之凢七阅月逮罢官方以告云
　　一明主簿
　　建宁刘防字献卿乾道丙戌赴省试已老中魁本经而以孟子小义失一出处被黜又二举复就试与临川黄日新邂逅信州道间云尝乞灵邵武广佑王庙梦神人书字其字曰一月主簿岂非他日宦至此乎黄答登科决不致注是秩也是岁下第后六年中省闱第十三名不得为教官遂拟邻州司户以归时春秋已高侍从中有矜其潦倒者为移书澧台得摄松溪主簿到邑止一月适欲上章论局之弊令尉皆不许即日罢归未及而卒
　　黄讲书祷子
　　黄廓讲书者兴化人家信州未有子携妻施氏及侍妾诣佛寺祷于罗汉堂是夜梦与妻妾同数罗汉位次相视而笑罗汉忽发言顾之曰前后各三年既寤厯厯能忆妻妾同时亦感此梦俱莫晓旨意但谓当相去各三年孕育而已已而同岁得男廓卒后施氏教读书甚力妾之子曰焘为长施之子曰杰淳熙中甲辰杰登第至丁未榜焘继之方悟前后各三年之说廓又别有四子焘字子元其妇翁饶大中为黄日新说
　　刘尧夫
</div>
    <div class="pagination">
<a href="夷坚志_page7.html">上一页</a><span>...</span><a href="夷坚志_page3.html">3</a><a href="夷坚志_page4.html">4</a><a href="夷坚志_page5.html">5</a><a href="夷坚志_page6.html">6</a><a href="夷坚志_page7.html">7</a><span class="current-page">8</span><a href="夷坚志_page9.html">9</a><a href="夷坚志_page10.html">10</a><a href="夷坚志_page11.html">11</a><a href="夷坚志_page12.html">12</a><a href="夷坚志_page13.html">13</a><span>...</span><a href="夷坚志_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
