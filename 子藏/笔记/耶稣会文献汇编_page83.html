<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 83 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 83 页/共 368 页</h1>
    <div class="content">二、佛老是冒僭叛臣
相国曰：“佛、老之教，吾向所不信。但此辈初意，亦未必欲人奉己。苐教法不明，后人过于推尊，误奉为主。兹乃后人之过，彼何与焉？”
司铎曰：“从古正统所在，亿兆共戴。苟有另自立统，在王者固为叛臣，不必言矣。即本无是心，或因愚民拥戴而擅为之，其为国法所诛无疑也。乌可恕其冒僭之罪，而谓之忠臣乎？”
答关壮缪未为大忠而崇祀之非正，，凡二则
一、不可崇祀关羽
相国曰：“凡立教法，而非天下所能通行，或行而碍于正道，如佛老诸教，固不待辩矣。特有从来孝子忠臣，如关壮缪羽之类者，似亦有功于人心世道，何为并不奉之乎？”
司铎曰：“儒书有云：‘敬而远之’一语，尽之矣。如关羽而果忠孝，则敬其忠孝而效之，斯为实敬。至于设像立祠而谄媚之、祈祷之，以为祸福惟彼是求，则人类而操上主之权，理所不合也。”
二、不可以神礼奉人师
相国曰：“设像立祠，不过尊其忠孝，而表彰之耳。”
司铎曰：“初意如此，今则不止此矣，竟以为能主持祸福，而佑天下也。天主教规，古有忠义廉节之士，或大学问，可为人师者，则敬其德学，而颂赞之、仿效之。或绘其像，悬之堂壁，以垂不忘。然未敢遽立祠，以神礼奉之也。
三、只可奉拜古之大圣
独古大圣，明造物主之真传，笃奉圣教而阐扬之，生前备全德有征，身后享全福有验，为教宗考核始未定入圣品者，始敢奉之、拜之，求其转达天主。若世人一概所奉，非但无功于真主，未守其教诫。即于国家事，亦难言之矣。
四、崇祀关羽之妄
关羽并非大忠无匹
试即关羽论之可乎？余读中邦史书，羽当献帝之朝，委身以事刘备。尔时汉室虽衰，共主尚在。有大忠者出，必将羽翼天子，振肃朝纲，而羽未之能也。徒区区为夺邑、攻城计，此可谓忠于备者耳，忠于汉则未也。至于兵败身擒，而至于死，亦其不得不死者耳。若以此为大忠，古今之如此类者，岂少哉？何无设像、立台以事之者。
关羽亦非灵异有应
若以羽有灵异故事之，则国家二百年来，海内艾安，不闻羽有异应。迩来渐加帝号，然旋而失辽左矣。今羽之号愈尊，而流寇所蹂躏之踪，几半中华。廑九重之隐虑者，十数载于兹，不闻冥冥之中有退寇、扫氛之应也。且彼诸寇虏，又孰不祀羽于军中乎？既不能为我御灾、捍患，反若助彼为难者，则羽亦何功于国，而受此过当之尊耶？此不过溺沿习之，非久而不觉耳。
崇祀关羽将获戾关羽
况羽在世之日，意气英迈，非义之事，即予以千金，锡之侯爵，未肯一诺。今此微贱之人，且得以微贱之物享之，冀其转祸为福。此不惟获戾上主，抑且获戾壮缪矣。”
答天主实有灵明之权而非虚理，
一、理只是虚位之称
相国曰：“论天地有大主，理所必然。然不过一当然之理耳，安得尽人测其举动，一一而赏罚之乎？”
司铎曰：“理之一字，虚位之称耳，非有灵明造作之权者也。譬之国家法律，虽为妙理，人所当遵，若无帝王主之，安能自行，而制天下乎？
二、天主有灵明之权
“夫所谓天地之主者，实实在上，实实临下、有赫。实照察万事，无可逃其无穷之灵。有善必降之祥，有恶必降之殃，非可以侥幸免者。此论实义诸书载之颇悉，想老先生阅之详矣。”
相国曰：“敬承大教。”
因对坐客，称司铎远来阐教之苦心，与圣教用功之严密焉。
论人之灵性宜涤旧更新，
一、新人与旧人解
越明年已卯，春正月主日，司铎在温陵。
诏众于堂曰：“今日新春瞻礼，皆有翻然一新景象矣。请问吾辈灵魂，亦欲其涤旧更新者乎？圣保禄有云：‘凡人有旧人，有新人。’夫所谓旧者，平日习惯罪宗，傲忿淫妒饕吝怠，七罪是也。
所谓新者，从今兴起于善谦忍贞仁廉节勤，七德是也。故因循于七罪，而不知改，则为旧人矣。知七罪之可丑，而黾勉乎七德，则为新人矣。
二、人当除旧更新
夫人莫不知旧之可憎，而新之可喜。至于灵魂垢污，茫不知省，或省而不知改，是年虽新而人仍旧，吾未见其有新图也。尚其勉诸？”
论圣人灵迹，
十有三日瞻礼，司铎又谓众曰：“今日乃圣发斯定圣若未大瞻礼。两圣盖兄弟，而均为天主致命者也。当时敝乡，圣教未大行。凡奉教者，受诸恶君酷虐，靡有宁止。二圣事主最虔，异端嫉之，虽加以百千万苦，其钦崇真主一念，不少替也。及二圣升天后，有外寇攻围本城，发铳突入，城中惊惶无措。圣人显像城上，以手退压铳弹，城藉以全。虏相顾骇曰：‘吾敢与凡人敌，何敢与圣人敌。’即日解围而去。至今本城犹存，石碑、铳弹遗迹，余亲睹之。可见圣人在生，愿舍身不愿背主，死后必在主前享受永福。即保国、庇民，往往赖之。故主亦以是灵迹，显其功勋也。吾侪与斯瞻礼，当思所以仿效其德，而为主所宠爱斯可矣。”
喻天国之赏先后如一，
一、天国之赏的比喻
十八日瞻礼，司铎曰：“今日《万日略经》，载吾主耶稣设譬云：‘有一富翁召工营葡萄林，晨召者约营工至晚，定以一钱之值。已而午召者亦然。日将晡，出见有闲嬉竟日者。问其故，曰：‘无人召工耳。’富翁曰：‘我有葡萄林，方召工营之。尔可往治，不负尔劳。’佥欣然趋赴。比晚主翁酬工各钱一，初召者以为主翁赏赉无等矣。主翁曰：‘我约尔一钱，今如数，未尔亏也。若彼者，无所事事，我怜而收用之，是我法外之意耳，于尔辈何与。’
二、对比喻的解释
“夫吾主之譬，以为富翁者，即天主也。葡萄林者，圣而公教会也。晨午所召诸工者，乃上古、中古诸圣，及诸奉教之人。钱者，天国赏赉也。将晚以余闲见召者，则末世诸奉教之人矣，然俱给以钱一者，盖均赏也。
三、天主的承诺
“吾主自古以来，约以受教始终无替者。至审判末日，各偿以天国厚报。先者不增，后者不减，盖上主法外之恩有如此也。
四、人当有的态度
“然吾人必具有二义，方可受恩。一蒙主宠召，即欣然赴；一则忻勤无怠，至终不变，主始酬以宝诺。否则，有一不到，未有能受恩者也。是故人虽自少奉教，一生用功，不可妄生满足。若茫然于道未有闻，至临终时闻之，能发心悔改者，主亦必怜而收之。是即将晚召工并给一钱之意也。审判末日，天国其有厚望哉？”
论人之愿欲无穷，
夏六月，艾司铎至三山。十日，其香晋谒。坐谈间，适病渴。
司铎曰：“茶可解乎？”
对曰：“不能，以茶止渴犹以财止贪也。财愈多，贪愈甚。标之病渴也，正复如是。”
司铎曰：“西有种葡萄者，收其实，不满一瓮。仰而祈曰：‘得满斯瓮，吾愿足矣。’厥后所收，一瓮不啻也。复市他瓮贮之，不满犹故，向主而祈亦犹故也。更贮数瓮皆然。嗟夫！人生愿欲无有穷期，大抵如斯耳。”
喻涤罪宜洁，
一、晋接富贵当鲜洁其衣
十四日，瞻礼。
司铎诏众曰：“今有尊贵者于此，凡晋接者，必鲜洁其衣。不则，恐起尊贵者之憎也。
二、入堂见主当洗涤灵神
“今子等入堂，亦知灵神之垢敝，不可以见主，而不思所以洗涤之者乎？虽然，痛悔不切，污垢不除。譬之汗衣者，沃以冷水弗洁也。烦之以热汤，则鲜洁如故矣。”
论报主之恩有三而财色两端尤宜谨防，，凡四则
十七日，主日瞻礼。
一、感恩当思图报
司铎诏众于堂曰：“凡人感恩当思图报。盖图报，则恩之锡也无涯，不则，承恩之路塞矣。人之受主恩也亦然，感而知报，是开主加恩之手，不知报，则束主之手，而恩无可复望矣。
二、报恩的三种方式
“顾所谓图报者有三：一口报、一心报、一身报。
口报
“何谓口报？朝夕叩谒焉、诵谢焉，是为口报。
心报
“何谓心报？方其诵谢之时，萌一感激图报之念，真笃无已，是谓心报。
身报
“虽然，未足也。必于上主教诫，躬行之、实践之，斯为身报。今子等口知诵主矣、心知念主矣。顾身之所为，多犯主诫也，斯为两面之人矣。两面之人何殊谤主詈主，而得谓之报主者乎？
二、对躬行教戒解释
勿杀人解
“所谓躬行教诫者，非徒守其粗略已也。即以五、六两诫言之。如毋杀人，谁则杀人者乎？无故而怒萌于心，已为犯罪之端。不加遏抑，发之为声。讥毁之、怨詈之，是皆杀人之类也。
勿邪淫解
“毋行邪淫亦然，美色当前，心偶动焉。遏而止之，过未成也。徐而如存想，欲动于中，发不自禁。是身虽未行，而灵魂之污染已多矣。子等守诫，宜充类至此。吾主山中垂训之言，深可绎思也。（详见降生言行略三卷首）人之不能守诫，皆财色两端累之耳。
三、亚肋叔的言行
“敝邦史中，载圣人亚肋叔者，其父甚尊富，圣人弗愿享也，惟愿遁世永贞。父强之婚，合卺，贻其新妇指环一、宝带一，以为信。即潜逃之他国，行乞于途，以图隐修。十有七年，名誉颇盛，复潜回本国，寄食其父之门下。其父不识也，母妻仆人，俱不识也。复十有七年，一日其父入堂瞻礼，忽闻空中呼曰：‘今日大圣人弃世，盍往送诸。’父异而疑之，意其为门下寄食人。偕众往视，则亚肋叔已病笃弃世矣。独两手握固，牢不可开。徐迎其尸至堂，教宗手开之。则其病笃时，所书生平履历。众始知为亚肋叔也。
四、当以亚肋叔为鉴
“夫亚肋叔以尊贵胄子，应有之财、正婚之色，尚屏绝而不御。今人遇非礼之财色，曾不知谨避而痛绝焉，尚得为感恩思报之人哉？”
论圣意纳爵之德，
一、圣人瞻礼之三端
秋七月初二日，为圣意纳爵瞻礼。
司铎又谓众曰：“诸凡圣人瞻礼，其大要有三端：一颂谢天主生诸圣人，为后人指南之恩，一感仰圣人生前功德，一在仿效其德行而身体之。
二、圣人与常人之别
“盖圣人之耳目人也，手足人也，言动步趋亦人也。而其立志、其修诣，则已迥异于人矣。天主笃生之，而圣人垂法焉，人可不知所仿效之乎？
三、意纳爵的长处有二
不扬己而扬主
“圣意纳爵为立耶稣会之长，其生平德行灵迹，更仆未易竟也。顾其最不可及者有二：一在不扬己德而扬主德。凡人有纤毫善功，即高自扬诩，此不惟前功尽弃，反增一骄傲之罪矣。圣人则不敢居功，一惟归功于主。即其立会，亦不敢以己名名会，而以耶稣名会。盖曰：‘此非吾之功也，乃吾主耶稣之旨也。’
为救人而甘受痛苦
“一在救人灵魂甘受痛苦。昔有一人，犯不洁之罪。圣人躬往醒之，其人面从，并不悔改。如是者再三。圣人不胜哀怜，以非语言所能动也。一日晨兴，伺其人出入之路，旁有小池，圣人没入其中，仅露其首。时方严寒，不胜冻苦，弗恤也。俟其人过前，哀呼之曰：‘尔犯罪谬迷，不知觉悟，严罚至矣。余在此代受痛苦，以当罪谴。’其人不胜痛悔，入池扶掖而起，遂悛改焉。夫人之犯罪也，自己沉溺，不觉其重。惟圣人知之，以为罪罚将至，如悬利刃于一缕之上，不逾时即下断矣。然则今之诵法者，其体圣人之心以爱己，且推以爱人也，则庶几矣？”
答龙之为物目所未见，
一、未曾见龙
初五日，天阴将雨，司铎留款。
其香问曰：“敝邦之云致雨也，必以龙，未知贵邦亦同此否？”
司铎曰：“中邦之龙可得而见乎？抑徒出之载籍传闻也。”
其香曰：“载而传者多，若目则未之见也。”
司铎曰：“人有目所亲见者，尚未敢实信其有。矧目所未见，而敢定其有无乎？且中邦之言龙也，谓其能屈伸变化，诧为神物。敝邦向无斯说，故不敢妄对耳。”
二、雨的成因
曰：“然则雨之致也如之何？”
司铎曰：“雨之致详载他篇，兹不复赘。但余向航海东来时方晴朗，忽见阴云一簇，自天而下至于海面，俄超腾而上，顷则散为雨矣。于时敝友推论，以为旋风吹云而下，因吸水气，始散而为雨。此余目睹甚明且真，并未见所谓龙者，未敢如中邦之神明其说也。然两间羽毛鳞介，何所不有，总不过为有觉而无灵者也。”
答雷电之义，，凡二则
一、雷电的成因
</div>
    <div class="pagination">
<a href="耶稣会文献汇编_page82.html">上一页</a><span>...</span><a href="耶稣会文献汇编_page78.html">78</a><a href="耶稣会文献汇编_page79.html">79</a><a href="耶稣会文献汇编_page80.html">80</a><a href="耶稣会文献汇编_page81.html">81</a><a href="耶稣会文献汇编_page82.html">82</a><span class="current-page">83</span><a href="耶稣会文献汇编_page84.html">84</a><a href="耶稣会文献汇编_page85.html">85</a><a href="耶稣会文献汇编_page86.html">86</a><a href="耶稣会文献汇编_page87.html">87</a><a href="耶稣会文献汇编_page88.html">88</a><span>...</span><a href="耶稣会文献汇编_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
