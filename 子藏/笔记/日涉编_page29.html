<!DOCTYPE html>
<html>
<head>
    <meta charset="UTF-8">
    <title>日涉编 - 第 29 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日涉编 - 第 29 页/共 115 页</h1>
    <div class="content">东坡神宗元丰三年是日梦游人家开堂西门有小园古井井上皆苍石石上生紫藤如龙蛇枝叶如赤箭主人言此石芝也东坡折食一枝其味如鸡苏而甘寤后作诗纪之 【出长公外纪】 
祖师召师至范明叔宅 【马钰初名从义字宜甫钰字玄宝更之也五月十一日祖师召师至范明叔宅以词赠之诗云掷下金钩却一年方吞香饵任纶牵玉京山上为鹏化随我扶摇入洞天出史纂左编】 
敕天下僧尼隶祠部 【武后延载元年五月十一敕僧尼隶祠部此祠部辖僧之始也出事物纪原】 
天仓开宜入山修道 【保生月录】 
　　十二日
宋高宗是日谓辅臣曰有白气起紫微因诵晋天文志占验之状当思应天之实 【建炎四年】 
宋徽宗以是日祭方丘为宁贶节 【政和三年】 
宋仁宗幸南御庄观刈麦遂幸玉津园燕群臣闻民舍机杼赐织妇茶彩 【天圣三年以上玉海】 
女仙杨敬贞于汉章帝元和十二年是日飞升衣服委地床上若蝉蜕然异香满室先夜有天乐西来阖村闻之杨虢州阌乡天仙村曰家女或传为谪仙云 【先敬贞告其夫曰妾神不安恶闻人语当于静室宁之君与儿女暂居别室夫许之杨氏遂沐浴新庄闭户而坐出续玄怪录】 
　　　诗
空堂明月清且新幽人睡忽来初匀了然非梦亦非觉有人夜呼祈孔宾披衣相从到何许朱栏碧井开琼户忽惊石上堆龙蛇玉芝紫笋生无数锵然敲折青珊瑚味如蜜藕和鸡苏主人相顾一抚掌满堂坐客皆卢胡亦知洞府嘲轻脱终胜嵇康羡王烈神仙一合五百年风吹石髓坚如铁 【东坡有紫藤龙蛇之梦十二日作诗其梦十一日载之长公外纪】 
　　十三日
宋真宗庄穆皇后崩 【景德四年皇后谥曰庄穆葬于永熙陵之西北宋史礼志】 
宋孝宗诏为暑热自五月十三日并后殿坐参假官候秋凉日取旨 【干道七年通考】 
北魏李崇是日大水入城屋宇皆没崇泊于城上水增未巳乘舡附于女墙州府劝崇弃州保北山崇曰吾受国重恩忝守藩岳淮南万里系于一身一旦动脚百姓瓦解扬州之地恐非国物昔王尊慷慨义感黄河岂爱一躯取愧千载 【崇字继长顿丘人也五月十三忽有泉水涌入八公山顶寿春城中有鱼从地涌出野鸭群飞入城与鹊争巢出史纂左编】 
关羽生 【字云长剌颜良于万众之中威振华夏称万人敌为世虎臣出桃园记】 
陈嗣是日考终厥命诫曰启予手启予足我闻古人有言珠玉而瘗之是暴骸于中原古者不封不树后世圣人易之以棺椁吾不敢违圣人可具棺椁而已 【陈嗣唐人字弘嗣享年八十五太岁壬辰五月十三日卒嗣林园遗老玄默忘峸合道以制嗜欲达命以顺生死保先君武东山之故居行不由径非公事不至州县陈子昂作墓铭铭曰山川隆郁旗鼎氤氲挺生君子于铄元贞又有抚化随运安排屈伸天年既没长夜何辰圣达不免宇宙同尘桐棺三寸岂我寠贫云云载蜀志】 
司命真君降于王捷家之新堂 【宋真宗景德四年汀州黥卒王捷自言于南康遇道人姓赵氏投以小环神剑盖司命真君也宦者刘承珪以其事闻赐捷名中正是年五月十三日真君降于家之新堂是为圣祖而祥瑞之事起矣史纂左编】 
长老可遵温泉壁上题诗诗曰禅庭谁作石龙头龙口汤泉沸不休直待众生总无垢我方清冷混常流且记之云元丰十一年五月十三日 【后东坡过温泉见此诗亦作一绝石龙有口口无根自在流泉谁吐吞若信众生本无垢此泉何处觅寒温出诗话】 
渤泥国以是日为节国人亦于是日作佛事 【渤泥国地炎热多风雨无城郭树木栅为王之所居若楼覆以贝多叶王绾髻祼跣腰缠花布无舆马出入徒行民多业渔剪发齐额妇人衣短衫仅蔽胸背煮海为盐沥榔浆为酒无稻麦捕生鱼虾蟹食之食无器皿以竹编贝多叶为穴食毕弃之番书无笔札以刀刻贝多叶行之事佛甚严以五月十三日为节作佛事出宋学士集】 
市人为父母兄长或已身疾病具香纸牲醴于城隍神祈祷自其家且行且拜至庙而止谓之拜愿又以小儿女多疾者带小枷锁诣庙祈祷谓之现枷其鼓吹管弦彻于衢巷竟夜不止 【宣抚镇志】 
是日谓之竹醉又谓竹迷栽竹多盛 【出齐人四民月令】 岳人以是日谓之龙生日可种竹即齐民要术竹醉日也 【出岳阳风土记】 竹有生日即五月十三日 【出文雕龙】 
　　　诗
夏栽醉竹余千个春种辰瓜满百区 【黄山谷诗注五月十三日竹醉宜栽竹辰日可种瓜山堂肆考】 
重五又八日使君庆生申时光正流觞物态俱精神 【事文类聚】 
　　十四日
宋高宗是日辛巳日食于南斗 【绍兴六年通考】 
宋徽宗是日夏至亲祠后土于方泽 【宋宣和五年出通考】 
宋太祖复增修宫阙凡规为制度并上指授 【干德元年五月十四日复增修宫阙既成坐寝殿中令洞开诸门皆端直通豁上谓左右曰此如我心少有邪曲人皆见之出玉海】 
太子少师致仕赵概上所集谏林一百二十卷 【宋神宗元丰二年五月十四日上所集诏奖谕以劝为学出会要】 
掘获白玉床 【敬宗宝历二年神策军苑内古长安城中修汉未央宫五月十四日掘获白玉床一张长六尺出玉海】 
程邵公卒 【邵公广平程颢之次子生于八月四日卒于熙宁五月十四日生而有奇质未满岁而温润端重之态完然可爱聪明日发而方厚淳美之气益备群儿狎弄于前泊乎如不闻惜不寿出墓志】 
南斗星君降 【道经】 
　　十五日
西域历人奏是日月当蚀 【耶律楚材字晋卿生三岁而孤及长博极群书旁通天文地理律历术数及释老医卜之说下笔为文若宿构者西域历人奏五月十五日月当蚀楚材曰否卒不蚀明年十月楚材言月当蚀西域人曰不蚀至期蚀入分元史】 
宪宗元和十五年崩移殡于大内太极殿之西阶至是日迁座于景陵 【出令狐楚宪宗皇帝哀册文曰玉衡南指金波西落皓雪集其麻衣素云褰其绡幕柳宫龙动竹池鱼跃兆庶雨泣于浩穰万灵夙号于寥廓哀子嗣皇帝仰攀雕辇殷奠琼筵哀无容以触地痛不返而终天仙仗徐进宸仪永隔降睿旨于鸾台扬圣功于凤册】 
唐侍中浑瑊与蕃相尚结赞盟于平凉 【马燧盛言蕃情可保请许其盟上然之是岁闰五月十五日军瑊与蕃相结赞盟平凉为蕃军所劫由□之谬谋也坐是夺兵权山旧唐书】 
宋仁宗召近臣幸后苑宝岐殿观刈麦谓辅臣曰朕新创此殿不欲植花卉为游观之所以粒食为先而岁种麦于此庶知稼穑不易 【皇佑元年玉海】 
扬州进水心镜青莹耀日背有盘龙势如生动玄宗异之 【天宝三载五月十五日进水心镜天宝七载秦中大旱诏中使孙知古引叶法善于内库阅此镜曰镜龙真龙也忽镜龙口鼻有白气须臾满殿遂遍城内甘雨大澍出镜龙记】 
包信县令段晖宅内时见光怪掘光所得二菩萨趺上铭曰晋太始二年五月十五日中书监荀勖造 【后晖舍宅为光明寺伽蓝记】 
苏耽真人文帝三年是日有十鹤集其庭真人谓母潘氏曰耽已成道被命升仙仙仗临门不得终养即刻辞去母曰吾何以卒岁真人乃留一柜缄钥甚固曰凡有缺扣柜呼之必得可助甘旨语毕群鹤随之升天异香天乐弥日不散 【苏耽事亦载于二月二十八七月十五日出彬阳仙传】 
老君降现鹤鸣山
药王韦真人成仙 【以上列仙传】 
南极老人星下降 【道经】 
　　　诗
月色灯光满帝都香车宝辇向通衢身闲不睹中兴盛羞逐乡人赛紫姑 【李商隐五月十五日夜闻京有灯】 
　　十六日
宋绍兴二十二年五月十六日月外有环晕五重附近者紫红色白者次之青者又次之黄者又次之最外深红各相去一丈分寸不差其圆如规是日洪迈五更初以事使过临淮境瞻此月晕天文官荆大声随行乃至旁附耳曰是谓月重晕前史所纪未有如今所见者但太阴极盛恐非太阳之利耳将晓乃没 【文献通考未一月而高宗逊位】 
管辂与倪清河刻雨期倪未信辂曰今五月十六日壬子直满毕星中已有水气水气发动于卯辰此必至之应也向暮有山云楼起黄昏之后雷声动天星月皆没风云并兴玄气四合大雨河倾倪调辂言误中耳不为神也辂曰误中与天期不亦工乎 【管辂别传】 
后唐袁弘御精筭术节度使张敬达有二玉碗弘御筭之曰此碗明年五月十六日巳时当破敬达闻之曰吾谨藏之能破否即令贮大笼藉以衣絮锁之库中至期库屋梁折正压其笼二碗俱碎 【稽神录】 
宋太祖宴近臣及孟昶于大明殿 【干德三年】 
理宗以是日为皇太后寿庆节 【以上宋史】 
窦凝忽闻扣门甚急凝出候之乃是所杀妾向前曰别久安否凝太怖疾走入内其鬼随踵至庭见妻崔氏崔氏惊问之妾自叙曰某是窦十五郎妾凝欲娶汝杀妾于车道口妾无负凝而凝枉杀妾妾怨气上达于帝庭帝许妾复仇崔氏悲惶请谢愿以功德赎罪妾厉色曰凝以命还命足矣何功德而当命也言毕登阶擒凝啖嚼肢体宛转焚毒 【唐开元中晋州剌史柳涣外孙女崔氏家于汴州有扶风窦凝者欲聘之凝旧有妾崔氏约遣妾后成礼凝遂与妾俱之宋州车道口以妾沉于水中既而还汴娶崔氏五月十六日妾扣门复仇云云太平广记】 
道家以为天地合日夫妇当异寝 【天中记】 
刘安中真人飞升 【翰墨大全】 
　　　诗
正月十一日书札五月十六日到来柳吟秦望咫尺地鲤鱼何处闲徘徊故人情意未疏索次第序述眉眼开上言二年隔烟水下有数幅真琼瑰行吟坐读口不倦瀑泉激射琅玕摧璧池兰蕙日已老村酒蘸甲时几杯鹤龄鸿筭不复见雨后蓑笠空莓苔云云 【五月十六日丘光庭书到罗隐酬之】 
梅收清风来宇凈宝鉴揭频年城南游未有今夜月呼舟泛微澜游鱼亦出没危榭倒影浮倚阑凉入骨举酒属西山寒光动林樾诸君兴未巳南阜上突兀目极大江流高情更超越 【张栻字敬夫号南轩五月十六日夜城南观月分韵得月字】 
　　十七日
天地二气交造化万物之日 【翰墨大全】 
晋恭帝茀星出北斗魁中 【元熙十四年五月十七日占曰星茀北斗中圣人受命后宋受禅出宋书符瑞志】 
丰山绝顶有汉高庙土俗以是日为高帝生日远近毕集荐肴觞焉按汉书此高帝葬日也 【丰山在滁之西或云汉诸将追项羽道经此山宋文鉴】 
唐文宗敕文官阶至三品许应子孙补两馆生出身 【绍兴十年五月十七敕玉海】 
穆宗是日盐铁使王播奏约榷茶额每百钱加税五十右拾遗李珏等上疏以为榷茶近起贞元多事之际今天下无虞所宜宽横敛之目而更增之何时当得息肩上不从 【长庆元年旧唐书】 
宋高宗御书中庸赐秦桧 【绍兴十年玉海】 
宋徽宗上许真君尊号 【真君许氏名逊字敬之举家四十二口同日飞升鸡犬亦随宋徽宗上尊号其醮告词文有政和二年太岁壬辰五月丁巳十七日癸酉云云又于洪州玉隆观建道场七昼夜出玉隆万寿宫志】 
　　十八日
徽宗夏至日亲祠后土于方泽 【宣和二年通考】 
唐德宗是日甘露降元和殿桐木丁香木武元衡表曰元和殿降甘露宣示百寮光凝栖凤之林气浥传香之木 【贞元十八年玉海】 
潘安仁作西征赋曰岁次玄枵月旅蕤宾丙丁统日乙未御辰 【张铣注曰岁在了为玄□旅亦次也蕤宾五月律也丙丁统一夏之日乙未则岳行之辰李善注曰岳阳弱子序曰元康一年五月余之长安以历推之元康二年岁在壬子乙未五月十八日也】 
毗陵郡道士杨文广踏白石上升 【载翰墨大全】 
正阳帝君升仙 【帝君姓锺离名权字云房号正阳子京兆咸阳人为汉将军因兵负入山过少阳帝君授道终南寻隐晋州羊角山自称天下都散汉道成天帝封号太极左宫真人是日仙去后于澧水授道纯阳出道书】 
僧王法昌成佛 【法昌泉州府建阳人生不茹荤幼失父母落发入福仙寺不拔生草不剪生柴着破衲以养虮虱时常翻易使之均饱宋熙宁辛亥忽告人曰吾来年五月十八日当去至期果然人惊异之出泉州府志】 
　　　诗
五月进农黍三叶换阶蓂不知今何夕嵩岳降生申 【事文类聚】 
　　十九日
夜有流星大如斗杆尾长十余丈从西北来坠城内占曰天狗所坠下有伏尸流血 【五月十九日星坠城内是年竟陵王诞遣一百人出东门攻刘道产营别遣疑兵一百人出北门沈攸之于东门奋短兵接战大破之诞又遣数百人出东门攻宁朔司马刘勉营攸之又破之诞字休文宋文帝第六子出宋书】 
肃宗立代宗为皇太子 【干元元年代宗□豫肃宗长子母曰章敬皇太后吴氏以开元十四年十二月十三日生于东都上阳宫出唐书】 
道士陆惟忠卒东坡为之铭铭曰多艺此黄冠诗碁医卜内外丹无求于世宜坚完龟饥鹤瘦终难安哀哉六巧坐一寒祝子复来少宏宽毋复清诗助痟酸龙虎尤成无或好往驾赤螭骖青鸾 【惟忠字子厚眉山人见东坡于黄州出所作诗论内外丹指略自以为不死东坡曰子神清而骨寒其清可以仙其寒亦足以死后十五年复见东坡于惠州则得瘦疾骨见衣表然诗益工论内外丹益精曰吾真坐寒而死矣岁绍圣四年五月十九日卒载东坡蜀中考】 
　　二十日
唐代宗崩 【葬元陵在京兆府富平县界通考】 
僖宗中和三年御太玄楼献黄巢首级并姬妾上问姬妾汝曹皆勋贵子女世受国恩何为从贼居其首者对曰狂贼凶逆国家以百万之众失守宗祧播迁巴蜀今陛下 【以不】 能拒贼责一女子置公卿将帅于何地乎上不复问皆戮之于市人争与之酒其余皆悲怖昏醉居首者独不饮不泣就刑神色肃然 【张（青?）耆旧传成都有太玄楼】 
宋太宗幸城内观麦赐田夫布帛有差上谓近臣曰耕耘之夫最可矜闵 【雍熙二年】 
种放告游嵩山宋真宗是日宴群臣资政殿饯之赐放七言诗令属和群臣皆赋复赐宴于秘阁 【景德二年以上玉海】 
吕东莱成公亲迎 【成公居母曹夫人忧从吉会妻韩氏物故即龙图阁学士韩无咎南涧公长女南涧复以次女配成公五月二十日亲迎出宋学士集】 
纯阳升仙 【先生姓吕讳岩纯阳其道号也祖籍西京河南府满柘县今蒲州蒲阪县生于天宝十四年以进士授江州德化令纵步庐山澧水遇正阳帝君锺离云房授道天帝颁诏为九天采访使有诗云紏司天上神仙籍之句是日上升有浑成集行于世以道授海蟾重阳出道书】 
丹阳真君降生 【真君姓马名钰字玄宝号丹阳子先名从义字玄甫宁海州人生于宋徽宗癸卯宣和五年是日家巨富号马半洲娶孙氏生三子曰庭瑞庭珍庭珪大定七年丁卯重阳真君至其宅食瓜从蒂起马怪询之真君曰香从臭里出甜向苦中来马复叩云何名道真君曰五行不到处父母未生前始请归家师之遂以家事属三子出家出道书】 
　　　诗
有人夜半持山去顿觉浮岚映翠空试问安排华屋处何如零落乱云中能回赵璧人安在已入南柯梦不通赖有霜锺难席卷系舡来听响玲珑 【宋时湖口人李正臣畜异石九峰东坡因异石作诗至徽宗崇宁元年黄庭坚系舟湖口正臣持此诗来石为好事者所取不可得庭坚五月二十日感叹不已次韵出宋文鉴】 
　　二十一日
徽宗是日夏至亲祠后土于方泽 【宣和七年通考】 
高宗建炎元年以是日为天申节诏寝上寿礼群臣拜表称贺吴芾表云华渚呈祥预纪有开之庆熏风从律式逢载夙之辰 【出史事实贵耳集云高宗韦后生也徽宗梦吴越王引御衣曰我好来朝使留住我终须还我山河梦觉与郑后言朕夜来被钱王乞取两浙甚急郑后奏云昨二十一日夜韦妃生子及建炎渡江都钱塘百有余年岂非应乞两浙之梦乎湖海新闻又云洪皓在此买一妾东平人偕其母来曾侍明节刘后言韦后初生高宗时梦金甲神人自称钱武肃王即钱镠也年八十一高宗亦八十一卜都钱塘事不偶然】 
宋钦宗到燕京见金主 【靖康二年五月二十一日见金主至六月朱后死移居云州出七修类稿】 
有道严僧居成都宝历寺唐开元十四年是日道严于佛殿前轩燃长明灯忽见一巨手在殿西轩道严悸且甚久之闻空中云无惧吾善神也道严惧稍解因问曰檀越为何神匿其躯而见其手乎又忽闻空中云天命我护佛寺之地以世人好唾佛祠地也道严曰吾愿睹其形使画工写于寺壁且书其事以表之俾世人无敢唾佛寺地于是西轩见一神巨手大鼻身长数丈道严见之背汗其神隐去于是以神状命画工图于西轩壁 【宣室志】 
蒲人侯道华唐大中五年以是日仙去遗水一杯履一双于松下衣挂松上留诗云曩昔大还丹多年色不移前宵盗吃却今日碧空飞 【道士邓太玄炼丹于永乐县道凈院丹成而邓疑未就留贮院内人共掌之邓死徒周悟仙主院事道华佐之供给洒扫无不竭力道众奴畜之五月二十一日众晨起不见道华惟见杯履衣而已又留诗一绝众始知道华□太玄所遗丹药成仙出宣室志】 
　　二十二日
宋神宗以是日封孟子邹国公与颜子并配而荀杨韩子并封伯爵列于从祀 【元丰七年玉海】 
马钰道人生 【道人字玄宝号丹阳生于金太宗天会元年五月二十二日母孕时梦麻姑赐丹一粒吞之师在儿时尝诵乘云驾鹤之语及长为儒不乐进耶父奇其才俾掌库物好周济而无私李无梦见而奇之曰额有三山手垂过膝真大仙之才后以风雨之夜东首枕殷而逝元至顺六年赠丹阳抱一无为真人出史纂左编】 
京兆人刘子贡卒 【子贡明日乃□言至冥司同过者十九人官召二人出来拍其头命之曰此二人罪重余者且释去又引子贡历观诸狱但空墙垣而已不见其人子贡问曰何处曰此地狱也缘同光王生故体罪人出地狱七日子贡娶难江县令苏元宗女见元宗于途问曰丈人何得在此元宗曰吾生前有过拘留耳又遇邻人季暐暐曰君传语吾儿生前罪大须造观世音一像写抄法连华经一部则生天矣又遇其父慎曰吾以同光王生故在狱外不然每日被牛头烧铁弹如火以破其皮出纪闻】 
　　二十三日
</div>
    <div class="pagination">
<a href="日涉编_page28.html">上一页</a><span>...</span><a href="日涉编_page24.html">24</a><a href="日涉编_page25.html">25</a><a href="日涉编_page26.html">26</a><a href="日涉编_page27.html">27</a><a href="日涉编_page28.html">28</a><span class="current-page">29</span><a href="日涉编_page30.html">30</a><a href="日涉编_page31.html">31</a><a href="日涉编_page32.html">32</a><a href="日涉编_page33.html">33</a><a href="日涉编_page34.html">34</a><span>...</span><a href="日涉编_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
