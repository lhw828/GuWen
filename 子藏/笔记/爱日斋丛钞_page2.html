<!DOCTYPE html>
<html>
<head>
    <meta charset="UTF-8">
    <title>爱日斋丛钞 - 第 2 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>爱日斋丛钞 - 第 2 页/共 2 页</h1>
    <div class="content">　　玉川子月蚀诗四方五星以及蚩尤枉矢辞而责之不若诗大东后二章歴举牛女天毕东启明西长庚南箕北斗以寓叹恨之情古人造作各存法度攷索具见今但讶其恠放而已退之三星行却正用大东语
　　东坡初在杭赋吉祥寺谓人老簮花不自羞花应休上老人头后在胶西答陈述古絶句乃城西亦有红千叶人老簮花却自羞距在杭时五六年意态遽不同遂反前诗言之未必不感吉祥旧游也
　　退之自云今日无端读书史智慧只足劳精神荆公遂谓力去陈言夸末俗可怜无补费精神不知先巳悔之矣又直用退之可怜无益费精神有似黄金掷虚牝之句退之此语为崔立之作盖讥其投赠之多非若前感春诗中十四字乃欺已也刘彦冲亦云文章固自有机杼戯事岂足劳心神
　　西清诗话记二诗其一方泽阻风絶句云江上春风留客舟无穷归思满东流与君尽日闲临水贪看飞花忘却愁谓其人不以文艺名世而诗语惊人如此予记劒南采莲絶句云云散青天挂玉钩石城艇子近新秋雾鬟风鬓归来晩忘却荷花记得愁方诗先出末句一转偶同各以意胜折得荷花浑忘却空将荷叶盖头归见唐絶句
　　老杜古柏行刘平国尝评之云落落盘踞虽得地冥冥孤髙多烈风扶持自是神明力正直元归造化功我踞得其地烈风虽多亦何畏借曰天之杌我神明固亦扶持之然所以可扶持者则亦以元来根本有此正直尔今此古柏禀于天者既异凡物又踞得其地其视鸾鳯鸱鸮也蝼蚁蛟龙也等是巢穴中一物其去其来于我何择亦于我何有子美末章苦心岂免容蝼蚁香叶终经宿鸾鳯之句似未免小心计较窃恐不足以见古柏之大予详其义若谓其心坚苦未免受小人之侵陵虽不遇而流芳余防犹为善类之所依归也据是言之何病乎树之大而疑其计较茍以鸾鳯鸱鸮蝼蚁蛟龙皆巢穴中一物任其去来为大则一无拣择宁不失断制之义而有类乎兼爱赵注以蝼蚁喻小人是矣又以公自况终接鸳鸾之侣释下句理未通且分此为三节自孔明庙前有老柏指夔州孔明庙之柏自忆昨路绕锦城东追言成都先主庙之柏自大厦如倾要梁栋揔言两处之柏起意以嗟大材之人且自况其身今就其説则此因夔州之柏而思成都之庙前云君臣已与时际会故应之先主武侯同閟宫古祠乔木视其存也想孔明之遇合见其大也兴大才之不用以彼遇合而重不用之恨由其不用而后知如蜀君臣际会之盛难得也志士幽人莫怨嗟不哀不怨尤古诗法李方叔云或谓子美作此诗备诗家众体非独形容一时君臣相遇之盛亦所以自况而又以悯其所值之时不如古也东坡秋懐诗苦热念秋风常恐来无时及兹遂凛凛又作徂年悲即补洞仙歌结语荆公有云少年不知秋喜闻西风生老大多感伤畏此蟋蟀鸣又少陵老去悲秋之意而又一诗云少年见青春万物皆妩媚一从鬓上白百不见可喜述壮老异情处犹前诗也
　　俗言宰相客位可纳凉以炎暑有所不避也余义夫帅蜀题客次春帖云老子也曽来伺诸公聊复忍湏臾上句因采盘谷序语下句晋人事又本东坡客位假寐诗谒入不得去兀坐如枯株岂惟主忘客今我亦忘吾同僚不解事愠色见髯须虽无性命忧且复忍须防谢太傅与王坦之共诣郗超日晏未得前坦之欲去太傅曰独不能为性命忍须臾耶坡又畧转其意用之时方通守钱塘是严事上官贤逹不废邉岐伯论气曰如待所贵不知日暮自古人情不相逺














　　钦定四库全书
　　爱日斋丛抄卷四
　　少陵云集贤学士如堵墙观我落笔中书堂又云脱防露顶王公前挥毫落纸如云烟又云诗家笔势君不嫌词翰升堂为君扫当稠人广众挥冩翰墨固以为难也刘季髙语人予无他长颇能对客发书草圣飞动观者必谓敏手是亦自负所长耶昔王正甫石才翁对韩公草书公言二子一似向马行头吹笛座客皆不晓东坡为解云若非妙手不能向马行头吹也事着杂说韩公或是韩魏公马行在汴京旧城东北隅盖鬻贩百贾所会也
　　浣花集絶句西望长安白日遥半年无事驻兰桡欲将张翰秋江雨画作屏风寄鲍昭髙续古举此诗末两句云是多少情思也亦见此老好尚不羣尔
　　五更三防入鹓行少陵诗也髙氏纬畧论五夜以为独更防之制无所着见韩愈诗鸡三号更五防李郢诗二十五防秋声长李商隠诗玉壶传防咽铜龙唯此三诗言防杜诗人皆能诵乃不及之陈无已云残防连声杀五更任渊注乃引韩诗及刘梦得诗云郡楼残防声少陵谒元皇帝庙有吴道子画图赋诗曰画手防前辈吴生逺擅场黄鲁直举此以为古人于能事不特求夸时辈要须于前辈中擅场耳王定国谪全过戎出文字数十篇鲁直曰若欲过今人则可矣若必欲过古人宜尽烧之更读书一年与洪驹父书云学问文章如甥才气笔力当求配于古人勿以贤于流俗遂自足也又云望甥不以今所能者骄人而思不如舜禹顔渊此老警策后进必使师古其言多推孝友忠信为根柢専门名师善诲人者不能加也退之有答李翊书云不知生之志蕲胜于人而取于人耶将蕲至于古之立言者也蕲胜于人而取于人则固胜于人而可取于人矣将蕲至于古之立言者则无望其速成无诱于势利养其根而竢其实加其膏而希其光根之茂者其实遂膏之沃者其光煜仁义之人其言蔼如也正鲁直此意所谓若欲过今人则可矣是也世以今人自足者冝有所儆哉退之以攘斥佛老自任凡送僧诗俱谑浪不少假乃疑其晩喜大颠于神仙事尤不肯信如谢自然诗秦皇虽笃好汉武洪其源自从二主来此祸竟连连桃源图诗神仙有无何渺茫桃源之说诚荒唐谁氏子诗神仙虽然有说知者尽知其妄矣华山女诗仙梯难攀俗縁重浪凭青鸟通丁宁记梦诗我能屈曲自世间安能从汝巢神仙意向可见乃谓侄孙韩湘献花为蓝关之防公叹异之动輙得谤信矣
　　汉昭烈闭门将人种芜菁曹操使人窥之昭烈谓闗张曰吾岂种菜者乎曹公必有疑意不可复留轻骑夜去往小沛収合余众刘黒闼屏居漳南窦氏故将谋起兵往诣之黑闼方种蔬即杀种牛与之共饭食定计区区灌畦之力作此狡狯黑闼后乃追悔谓幸在家鉏菜为髙雅贤辈所误彼自号汉东王不得拟昭烈汉中之盛当其再仆而再起河北震撼唐且应接不暇亦已壮矣剑南诗中凭谁为向曹瞒道彻底无能合种蔬变化昭烈事用之意髙
　　髙续古都下絶句栁生春思拂京华不管闲人也忆家添尽好香那睡得月痕如水浸梨花此段风致便是荆公春色恼人眠不得月移花影上阑干也纬畧引秦嘉答妇徐淑书曰令种好香四种各一斤可以去秽谓如杜诗但用妙香耳好香二字未经人用也予谓今人读过诗人好香字安知昔人特采生语为工因抄纬畧以证然亦有用之者目前可记则王建诗云内人恐要秋衣着不住熏笼换好香
　　甲子庚申对年长毎劳推甲子夜寒初共守庚申见丁夘集后村诗话称徐寅诗丰年甲子春无雨良夜庚申夏足眠之句律切然劒南诗云处处喜晴防甲子家家筑室趂庚申积雨恐防春甲子灯昏懒守夜庚申苕溪渔隠云雨天逢甲子夜坐守庚申
　　眉山刘防之巨教授郡城之西夀昌院从防至百人苏明允命东坡兄弟师之时尚防防之赋鹭鸶诗末云渔人忽惊起雪片逐风斜坡从旁曰先生诗佳矣窃疑断章无归宿曷若雪片落蒹葭乎防之曰吾非若师也坡兄弟应制科防之赠诗有曰惊人事业三馆动地文章震九州老夫欲别无他祝只愿双封万戸侯自是三苏名著天下而防之竟不第郡三公以遗逸举不应乡人但呼为孝防其卒也范蜀公吊以诗曰案前曽立二贤良今颍滨集中送家安国诗城西杜下老刘君春服舞雩今几人自注防之先生门人惟仆与子瞻兄复礼与退翁兄皆仕耳正谓此东坡云吾八嵗入小学以道士张易简为师童子几百人师独称吾与陈太初予叹刘孝防张道士为童子师有二苏者出焉虽若没世隠约氏名讫不泯坡晩在海南作众妙堂记谓梦见张道士如平昔而直云眉山道士张易简教小学常百人予防时亦与焉以其师也则名之似过或欲其人故名
　　记祭天地之牛角茧栗左氏外楚观射父曰郊禘不过茧栗史汉书志天地牲角茧栗顔师古注牛角之形或如茧或如栗言其小于郊祀志始着其义西京杂记惠庄闻朱云折五鹿充宗之角叹息曰栗犊反能尔耶栗喻小而不谓其角或非本此舞隂大姓李氏拥城不下更始徴赵憙憙年未二十既见更始笑曰茧栗犊岂能负重致逺乎除为郎中行偏将军使诣舞隂而李氏降范史注犊角如茧栗言小也则惠庄长安一儒生亦祖古语耳晋王濬表茧栗之质当豺狼之路以自喻微弱也坡诗云耆年日凋防但有犊角栗鲁直云红药枝头初茧栗于是朱新仲纪茧栗言小也头成茧栗髙续古赋红药词云红翻茧栗梢头遍姜尧章芍药词亦云正茧栗梢头弄诗句取譬花之含蕊为工鲁直食笋诗茧栗戴地翻用之于笋尤切
　　东坡诗以鸡头鹘对牛尾狸此出梅圣俞诗沙水马蹄鼈雪天牛尾狸
　　薛昂和君臣庆会阁诗有云逢时可谓真千载拜赐应须更万回时号薛万回昂大观左丞政和门下侍郎诗为蔡元长作
　　吕居仁符离行符离之民难与居五年坐此如囚拘比屋生涯但剽刦诸生学问只乡闾南隣经年不相见北隣虽见复麄疎穿衣小袖走尘土也复生貌施衿裾对此自然忧闷满疾病日益何由除君不见图经所记又可哀此州自古无贤才人谓即少陵最能行也少陵诗云峡中大夫絶轻死少在公门多在水富豪有钱驾大舸贫穷取给行艓子小儿学问只论语大儿结束随商旅欹防侧防入波涛撇旋稍濆无险阻朝发白帝暮江陵顷来目击信有征瞿塘漫天虎须怒归州长年行最能此乡之人气量窄误竞南风疎北客若道土无英俊才何得山有屈原宅吕诗贬之殆甚少陵犹若隠惜也张文潜齐安行云黄州楚国分三户葛蔓为城当楼橹江边市井数十家城中平田无一歩土冈瘦竹青复黄引水种稻官街旁客樯朝集暮四散夷言啁哳来湖湘使君丽谯涂垩赭门狭不能行两马满城蛙噪乱更声欲风谷谷黄犊鸣最愁三伏热如甑北客十人八九病百年生死向中州千金莫作齐安防此専刺土风之陋未及其人然符离之作亦流类也
　　东坡和陶诗吾琴岂得已昭氏有成亏渉歴之乆固有所悔矣晚从海上还赋瓶笙云瓶中宫商自相赓昭文无亏亦无成及此而谓无亏成由其在我者莫之加损也
　　陆放翁剑南诗集中有送兄仲髙造朝一首云兄去游东阁才堪直北扉莫忧持橐晩姑记乞身归道义无今古功名有是非临分出苦语不敢计从违规儆之意不迫不迂最可诵也仲髙讳升之为诸王宫教授告李庄简家私史擢宗正丞秦桧死前诬讦之党悉投窜仲髙亦坐累徙雷州务观后为记复庵有云方为童子时仲髙文章议论已称成材一时名公卿皆慕与之交诸老生不敢少之皆谓仲髙仕进且一日千里自从官御史识者惟恐其不得如仲髙者为之及其丞大宗正出使一道在他人亦足称美仕至仲髙则谓之蹉跌不偶可也顾曽不暖席遂遭口语南迁万里凡七易寒暑不得内徙与仲髙亲厚者毎相与宴防辄南望叹息出涕因罢酒去如是数矣然客自海上来言仲髙初不以迁谪瘴疠动其心方与学佛者防落其浮华以反本根非复昔日仲髙矣闻者皆怅然自以为不足测斯人之浅深也末又云驰骋于得防之场出入于忧乐之域而自得者乃如此大扺善为隠蓄而抑寄于言表况其以兄弟为之岂不费回防前诗之直后记之婉俱有味仲髙既废自言客临安遇一老妇蓬首垢面丐于市泣愬云官人曽闻秦妙观否妾即是也仲髙言已泪落盈襟王仲信谓其怆晩节流落不偶特相似耳妙观宣和名娼见玉照志
　　李文公集有拜禹言据其叙谓之歌其词则云惟天地之无穷兮哀生人之常勤往者吾未及兮来者吾弗闻已而已而乃尽用屈子逺防篇中语第改长勤为常勤而终之以楚接舆所歌岂感叹之深不待自为之辞特采古语咏歌之后人遇千百事迹容易作得不少玩习之意晁氏固已有考于此列之变骚序以为拜禹言者李翺之所作也葢从本集云
　　苏门陈无已清苦之士亦有长短句且言他文未能及人独于词自谓不减秦七黄九文潜乃又自谓不善倚声制曲而致意古乐府有所矫耶其说云予自幼童好作文字于它文常为之虽不工要亦能措词至于倚声制曲力欲为之不能出一语称禆谌谋于国则否谋于野则获杜南阳以为性质之蔽夫诗曲类也善为诗而不能制曲岂谋野蔽耶今吴氏漫録载文潜少年防秋蘂香二词殊婉媚不在元始诸公下或附托以者集中有谓曲亦诗而已不师近体也方氏年谱疑此为代道卿赠人三诗赵徳麟以鹧鸪天歌之若文潜此类诗固不减词家情致方氏又谓其少年多艳词词或文辞之词诗乐府之寓情者故云艳词不必证其不能制曲之说近世叶正则集中存和李季章参政一曲亦云素不晓度曲故所次者一篇而止文人能靳为之流俗强所短于无益者何哉朱文公防衡岳回道中雪梅二阕懐张宣公作既又书一絶云乆恶繁哇混太和云何今日自吟哦世间万事皆如此两叶行将用斧柯且题云自是不复作也
　　陈无咎题赵国一词旷达可喜予记其文云一年一度春来何时是了花落花开浑是梦只解把人引调可怜浮世等闲过日却不识緑水青山四时都好遇笔题诗逢人饮酒世间万事看尽多多少少怎得似羽扇纶巾云屏烟障几曽受些儿烦恼便乗风归去小蓬莱聴门外猿啼鹤啸无咎号龙坛居士越人目之为仙其词气颇不凡俗也
　　渊明赠长沙公族祖诗序云长沙公于余为族祖同出大司马昭穆既逺以为路人蘓老泉遂发为族谱引云无服则亲尽亲尽则情尽情尽则喜不庆忧不吊喜不庆忧不吊则途人也吾所与相视如途人者其初兄弟也兄弟其初一人之身也悲夫一人之身分而至于途人吾谱之所以作也渊明二十余字不为少明允宛转大篇不为有余或引诗以评之诗云同源分人易世疎慨然寤叹念兹厥初殆不若诗序合于途人之喻尤切
　　曽子固南齐书目録叙昔者唐虞有神明之性防妙之徳使由之者不能知使知之者不能名以为治天下之本号令之所布法令之所设其言至约其体至备以为治天下之具而为二典者推而明之所记者岂独其迹耶并与其深防之意而之使诵其说者如出乎其时求其指者如即乎其人则方是之时岂特任政者天下之士哉葢执简操笔而随者亦皆圣人之徒也夫自三代以后为史者如迁之文不可不谓隽伟拔出之才非常之士也然不足以发难显之情葢圣贤之髙致迁固有不能达其情而见之于后者矣迁之得失如此况其他耶李文叔书战国策后战国策所载皆纵横捭阖谲诳相轧倾夺之说也人读之则必尚其说之工而忘其事之陋者文辞之胜移之而已且夀考安乐富贵尊荣显名爱好便利得意者天下之所欲也然激而射之或将以致人之忧死亡忧患贫贱苦辱弃损亡利失意者天下之所恶也然动而竭之或将以导人之乐至于以卑求小以髙求大纵之以阳闭之以隂无非防妙难知之情虽辩士抵掌而论之犹恐不白今寓之文字不过一二言语未必及而意已隠然见乎其中使秦汉而后复有为是说者必无能载之者矣虽然此岂独人力哉葢自尧舜夏商积制作以至于周而文物大备及周衰凌迟然所从来既逺浮而散之钟于谈舌而着于言语此荘周屈原孙武韩非商鞅与夫仪秦之徒虽不深祖吾圣人之道而所着文辞骎骎乎上薄六经而下絶来世者岂数人之力哉二序述古文记事之妙其说精矣以书之二典能二帝之深防盖为史者亦圣人之徒列国之策士能发人疾隠由三代文物未尽议论髙逺玩文词者可知叙述之难工而系乎世变矣
　　昌黎讼风伯以旱故尔皇甫持正让风其意则谓昨自南昌迄建康路长而疾今由建康抵家终不百里疑风之喜怒而以淹留让之辞义不袭其师他日东坡僧伽塔诗云去得顺风来者怨荆公亦云人生万事反覆多道路后先能几何之句于风伯扫空恩怨矣陈无已云歴歴数过帆当途气如虎快意亦适然淹泊岂吾取此可以忘情于迟速者欤陆务观记采石大江所见云便风击鼓挂防而行有两大舟东下者阻风泊浦溆见之大怒顿足诟骂不已舟人不答但抚掌大笑鸣鼓愈厉作得意之状江行淹速常也得风者矜而阻风者怒可谓两失世事盖多类此记之以寓一笑斯言尤足为世儆也
　　古人述作命意率有依据而发不得訾袭也诸家论文已备着其说偶读退之上宰相书三篇论周公为辅相急于见贤一食三吐哺一沐三握髪以圣人之才凭叔父之亲其所辅理承化之功又尽章章若是所求进见之士岂复贤于周公而求之如此其急故颂成王之徳而称周公之功至终篇讽时相无周公之治效而不下士此书盖颇类后汉髙彪语彪欲从马融访大义融疾不获见彪遗书曰承间问风从来有年故不待介者而谒大君子之门冀一见龙光以叙腹心之愿不图遭疾幽闭莫啓昔周公旦父文兄武九命作相以尹华夏犹挥沐吐餐垂接白屋故问道以隆天下归徳公今养疴傲士故其宜也退之文辞足以畅其情未必取则于此在昔称周公于规讽无有讶其过后世欲相防恱亦称周公则人疑之矣
　　洪氏评欧公醉翁亭记东坡酒经皆以也字为絶句欧用二十一也字坡用十六也字欧记人人能读至于酒经知之者盖无几毎一也上必押韵暗寓于赋而读之者不觉其激昻渊妙殊非世间笔墨所能形容余记王性之云古人多此体如左秦用孟明是以能覇也此段凡十也字其后韩文公潮州祭神文终篇皆也字不知欧阳公用栁开仲涂体开代臧丙作和州团练使李守节墓志铭又作父监察御史梦竒志文终篇用也字李志也字十五末云摭辞而书石者侯之馆客臧丙梦夀也性之以欧公全用此体又观王荆公为葛源墓志始终用也字三十末亦云论次其所得于良嗣而为之铭者临川王安石也巩氏谓全学醉翁亭记用之墓文则新是未知前有栁体也韩祭神文亦于也字上寓韵则酒经文其取法者朱新仲评醉翁亭记终始用也字结句议者或纷纷不知古有此例易杂卦一篇终始用也字庄子大宗师自不自适其适至皆物之情皆用也字以是知前辈文格不可妄议项平父评醉翁亭记苏氏族谱序皆法公羊谷梁盖苏明允序族谱亦用也字十九及曽子开作从兄墓表又用也字十七追论本始古而易后而三庄子又近而韩氏迄栁仲涂以降欧王苏曽各为祖述要知前古文体已备虽有作者不能不同也又董弅闲燕常谈记世欧阳公作醉翁亭记成以示尹师鲁自谓古无此体师鲁曰古已有之公愕然师鲁起取周易杂卦以示公公无语果如其说朱新仲为书评董氏兼举其家世遗论云亭记本韩文公潮州祭大湖神文但櫽括位置又加典丽也王性之槩及韩文而谓欧实从栁此复云宗韩或疑欧公果自负作古者欤
　　欧公作苏子美文集序云子美之齿少于予而予学古文反在其后天圣之间予举进士于有司见时学者务以言语声偶摘裂号为时文以相夸尚而子美独与其兄才翁及穆防军伯长作为古歌诗杂文其推让人如此或者犹议公作尹师鲁墓志自论云始则前有穆修郑条辈及有宋先达甚多不敢断自师鲁始也夫既不自尊于子美奚独靳于师鲁哉陈氏新话辨其事已赘叙子美者可见也韩魏公作师鲁墓表直云天圣初公独与穆防军力以古文为主次得欧阳永叔以雄辞鼔动之于是文风一变似着其实矣观者益有疑于公然而知古文渊源宜莫如公子美亦穆防军辈行非公不能知也古文不自师鲁始公岂恶出其下而讳之不没其实而已世俗之见好以胸臆强古人之同制论易刻况其记旧本韩文已云举进士及第官于洛阳而尹师鲁之徒皆在遂相与作为古文是公自谓学古文在子美后师鲁则相与作之未尝求居其上也相与作之而云自师鲁始则亦当自公始公不敢也魏公虽首称尹穆其词固存轻重要不失为推尚之至也
　　文公石鼓书院记前代庠序之教不修士病无所于学往往相与择胜地立精舍以为羣居讲习之所而为政者乃或就而褒美之若此山若岳麓若白鹿洞之类是也成公记白鹿书院云国初斯民新脱五季锋镝之厄学者尚寡海内向平文风日起儒先往往依山林即闲旷以讲授大率多至数十百人嵩阳岳麓睢阳及是洞为尤着天下所谓四书院者也范氏骖鸾録云始诸郡未命教时天下有书院四徂徕金山岳麓石鼓独不及白鹿疑白鹿书院以淳熙六年重建范至能乾道六年过湖湘白鹿名未称着魏华父枢宻云庐山嵩岳衡麓睢阳各有书院自太平兴国讫大中祥符锡之荣号被以诏墨其指四书院名与白鹿记合江南书院凡三白鹿乃唐李渤隠居之地南唐给田选通经者讲授太平兴国初知江州周述请赐九经至五年洞主明起为蔡州褒信县主簿以田入官由是而废石鼓乃唐元和间州人李寛所为国初赐额以徙为州学而废惟岳麓自开宝中知潭州朱洞建咸平四年李允则请赐书祥符八年赐额天圣八年漕臣黄总请授山长进士孙胄官绍兴初始以兵火废秦桧当国胡明仲因书请兴复旧区重赐院额乾道初刘共父枢宻先建至淳熙六年文公始建白鹿十二年潘徳夫畤始建石鼓皆因其旧复之三先生之文各记其成厥后诸儒过化之地或生贤之乡莫不建立书院表其旧与三书院并着如二浙则平江之学道和靖镇江之濓溪淮海湖之安定建徳之钓台绍兴之稽山婺之丽泽台之上蔡衢之明正江东则建康之明道南轩徽之紫阳太平之天门信之象山宗文隆兴之景濓江之濓溪景星袁之南轩吉之鹭洲龙溪抚之临汝建昌之旴江湖则襄之清湘道之濓溪西山卾之南阳竹林闽则建宁之建安漳之龙岩兴化之涵江广则静江之宣城不能悉记此皆选长廪士次于学又有虽已创始未果请于上者昔洪景卢论州郡书院但及白鹿应天岳麓谓庆厯中诏诸路州郡皆立学设官教授则所谓书院者当合而为一岳麓白鹿复营之各自养士其所廪给礼貌乃过于郡庠近者巴州亦创置是为一邦而两学矣太学辟雍尚且不可是于义为不然也此论殆亦未广防以古庠塾之制较之释老塔庙之盛良不为过然或学校废壊长吏漫不省宁从傍筑书堂精舍求其教养之实复有未尽第若饰耳目而已其乆则为妄庸者之资视干淳初意逺矣白鹿夫子庙欲塑像文公曰州县学是天子所立既元用像不可更书院自不宜如此见先儒建置本不欲与学并也胡明仲白秦丞相求为岳麓山长依州县监当官给廪禄学舍诸生不乐近城市而愿居山间者皆聴之文公亦告时相请得充备白鹿洞主与学徒读书讲道于其间稍廪给如祠官且言与其使之崇奉异教之香火无事以坐食不若修祖宗之令典以文学礼义为官而食其食异时所在书院间以大官兼山主而吏部用资格注山长安知先儒所不能得者也
　　嘉定间真希元草诏招谕淮东湖南江西羣盗体虽偶俪辞极坦明以之宣布能不感动其文有云顷縁误国之臣妄动开边之衅科役烦重人不聊生旱蝗频仍吏弗加恤使吾赤子多转徙以无依而彼奸民因诱怵而为盗静言致冦敢昩责躬又云言念胁从之众岂皆好乱之氓弄潢池之兵谅非尔志烈昆冈之火亦岂予心与其假息以偷生孰若转祸而为福在昔乾道淳熙之际有若李金陈峒之徒虽暂结于峰屯卒莫逃于鲸戮自有宇宙至于今日未闻盗贼得以全躯至绍定间盗起汀邵公贻部使者书言乞黄榜宥徒党使自防其酋且谓曩嵗在禁林曾被防草抚谕淮东湖南江西盗贼诏或谓诏辞甚文岂贼人所能晓曷若明降黄榜使读者皆知逆顺祸福之为愈乎其说甚当恨不以告之庙朝盖犹因或者之论以前诏为慊公书又云但要歴落分明闻者皆晓又须诚意激切可以感人此等文字要当守两语以为法度公当时为招抚司作谕贼文在集中文皆四言如云白头之贼自古所无力能拔山终亦诛鉏作贼为逆杀贼为忠反掌之间祸福不同岂不诚实分明激切称其言哉
　　筮仕箴周益公送子纶通判抚州为十箴莅官以勤持身以亷事上以敬接物以谦待人以恕责已以严得众以寛养知以恬戒谨以独询谋以佥箴规语汝夙夜式瞻杨廷秀送周彦敷诗所谓慈训二六句寒窻三十春是也彭子夀送子钦监兴化涵头盐场作初箴处事必公举职必勤御吏以正抚民以诚仁以事大和以接人惟俭与亷治家及身子夀名年庆元初名侍从谥忠肃有家庭帖诲其子居官之政至为详宻此近代先正之家训于文字者非私言也真希元参政帅长沙以亷仁公勤四言勉僚吏晩再守泉南又绎四者之义加详王寔之迈以南外宗教为之箴律已以亷曰惟士之亷犹女之洁茍一毫之防汚为终身之玷缺毋谓暗室昭昭四知汝不自爱心之神明其可欺黄金五六驼胡椒八百斛生不足以为荣千载之后有余戮彼美君子一鹤一琴望之凛然清风古今抚民以仁曰古者于民饥渴犹已心诚求之如保赤子于戯入室笑语饮醲啮肥出行敲朴曽痛痒之不知人心不仁一至于斯淑问之泽百世犹祀酷吏之后今其余几谁甘小人而不为君子存心以公曰厚姻娅近小人尹氏所以不平于秉钧开诚心布公道武侯所以独优于王佐故曰本心日月利欲食之大道康庄偏见窒之聴信偏则枉直而惠奸喜怒偏则赏僣而刑滥惟公生明偏则伤闇莅事以勤曰尔服之华尔馔之丰凡缕丝而颗粟皆民力乎尔供仕焉而旷厥官食焉而怠其事稍有人心胡不自愧昔者君子靡素其飱炎汗浃背日不辞艰警枕计功夜不遑安谁为我师一范一韩初真公有言亷者士之美节士之不亷犹女之不洁不洁之女虽功容絶人不足自赎不亷之士纵有他美何足道哉又谓况为命吏所受者朝廷之爵位所享者下民之膏脂一或不勤则职业隳弛岂不上辜朝寄而下负民望乎寔之概用公文告之词及得于防从者以成四箴先是赵福公已有亷勤公恕四说遗亲戚之筮仕者
　　端平二年春王寔之少卿自南外睦宗院教授都堂审察及召试学士防以楮币寔之对荣之末有云执事排辟国拓地之议是也而迂正心诚意之言则过矣后村集有少卿王公墓志云发防者赵公汝谈也读之耸然改去正心诚意等字予见南塘遗稿筞题云搢绅先生方且雍雍然峩峩然交诵致知格物之防言深责攘夷辟土之伟画此愚心所窃怪而絶不喻者也又读刻本乙未馆职筞有曰执事发筞无取于开边拓地之画忠于谋国谁曰不然而致知格物诚意正心之言乃以迂目之此又愚之所深未喻也大学一书生财发身之仁以义为利之义必恳恳言之曽谓正心诚意之无与于财乎今天下之所尊敬以为从事于此者亦既擢用畧尽引君子之类易服小人之心难往来君子小人之间得以相与窃议曰儒术行则天下富今术行矣而萧条市井气象荒落富之效何在有徳进则朝廷尊今徳进矣而外敌鸱张叛卒蠭起尊之势何如君子之类虽进而其道未行小人之迹虽屏而其难使屈服也与刘集稍异因详着之筞问遗正心诚意字或出删本时真希元防预既进大学衍义更化诸贤方受人责备赵公辞防若有所在寔之不得不折衷如此昔陈同父书云今日之儒自以为得正心诚意之学者皆风痹不知痒痛之人也举一世安于君父之讐而方且低头拱手以谈性命不知何者为性命乎今日之才自以为有富国强兵之术者狂惑以肆呌呼之人也不以暇时讲究立国之本末而乃眉伸气以论富强不知何者为富强乎其书快人意其言亦畧騐后数十年言之则所谓儒者才者固宜自量也而必罪儒与才未可也且当时同父独欲用度外之士不知果有以贤于二者否耶



<子部,杂家类,杂考之属,爱日斋丛钞>
　　钦定四库全书
　　爱日斋丛抄卷五
　　楼叔云从来人説庄周尽是寓言却不曽深攷如尧让许由依旧是有此人盖申吕许甫皆四岳之后许由亦其一也以当时咨四岳观之则尧有让四岳之事但周之言不无文饰过当处此论有鄱阳汤君锡亦云尧始让四岳四岳举舜乃让于舜左曰夫许太岳之后杜诗云尧四岳则太岳非由乎后人遂有洗耳之説刘潜之举汤论谓许由事不见于经故扬雄以为疑诚斋云子云到老不晓事不信人间有许由虽沉着痛快终未有以折此独援引切而説不凿予知刘公偶不记旸叔亦已言之在左氏外齐许申吕由太姜解谓四国皆姜姓四岳之后太姜之家髙士尧召许由为九州长岂即四岳之任欤汤名师中嘉定进士伯纪端明之父与叔时相后先识见髙考论自然符合也子华子之书其辞多见于吕览而髙诱曰古之体道人也今即其书证之或大同而小异意者咸阳诸客杂采以成书故不无损益也如贵生篇云子华子曰全生为上亏生次之死次之迫生为下故所谓尊生者全生之谓所谓全生者六欲皆得其宜也所谓亏生者六欲分得其宜也亏生则于其尊之者薄矣其亏弥甚者其尊弥薄所谓死者无有所以知复其未生也所谓迫生者六欲莫得其宜也皆获其所甚恶者服是也辱是也辱莫大于不义故不义迫生也而迫生非独不义也故曰迫生不若死奚以知其然也耳闻所恶不若无闻目见所恶不若无见故雷则掩耳电则掩目此其比也凡六欲者莫知其所甚恶而必不得免不若无有所以知无有所以知者死之谓也故迫生不若死嗜肉者非腐防之谓也嗜酒者非败酒之谓也尊生者非迫生之谓也今其书曰全生为上亏生者次之死次之迫斯下矣所谓全生者六欲皆得其宜也所谓亏生者六欲分得其宜也夫亏生则于其所尊者薄矣其亏弥甚则其尊弥薄所谓死者无有所知而复其未生也所谓迫生者六欲莫得其宜也皆获其所甚恶者也辱莫大于不义不义者迫生也故曰迫生不如死人之常情耳闻而目见也耳闻所甚恶不如无闻目见所甚不欲不如无见是以迅雷则揜耳恐故也所贵乎嗜粱肉者非腐鼠之谓也所贵乎饮醪醴者非败酒之谓也所谓乎尊生者非迫生之谓也夫迫生之人鞠穷而归故曰迫斯为下矣先已篇云子华子曰丘陵成而穴者安矣大水深渊成而鱼鼈安矣松柏成而涂之人已防矣今其书曰夫丘陵崇而穴成于上狐狸藏矣溪谷深而渊成于下鱼鼈安矣松柏茂而防成于林涂之人则防矣此子华子对赵简子招之之辞也诬徒篇云子华子曰王者乐其所以王亡者亦乐其所以亡故烹兽不足以尽兽嗜其脯则防矣然则王者有嗜乎礼义也亡者亦有嗜乎暴慢也所嗜不同故其祸福亦不同此与其书合明理篇云子华子曰夫乱世之民长短颉百疾民多疾疠道多褓襁盲秃伛尫万恠皆生今其书曰末世之俗则不然烦称文辞而实不効知谲相诞而情不应盖尝先霜霰以戒裘鑪机括存乎中而羣有诈心者族攻之于是以父哭其子兄丧其弟长短颉百疾俱作时方疫疠道有繦负盲秃狂伛万恠以生所以然者气之所感故也知度篇云子华子曰厚而不博敬守一事正性是喜羣众不周而务成一能尽能既成四夷乃平唯彼天符不周而周此神农之所以长而尧舜之所以章也人主自智而愚人自巧而拙人若此则愚拙者请矣巧智者诏矣诏多则请者愈多矣请者愈多且无不请也主虽巧智未无不知也以未无不知应无不请其道固穷为人主而数穷于其下将何以君人乎穷而不知为穷其患又将反以自多是之谓重塞之主无存国矣故有道之主因而不为责而不诏去想去意静虚以待不伐之言不夺之事督名审实官使自司以不知为道以奈何为实尧曰若何而为及日月之所烛舜曰若何而服四荒之外禹曰若何而治青北化九阳竒恠之所际今其书曰道之为治厚而不博敬守其一正性内足羣众不周而务成一能尽能既成四境以平唯彼天符不周而同此神农之所以长也尧舜氏之所以章也夏后氏之所以勤也夫人主自智而愚人自巧而拙人若此则愚拙者请矣巧智者诏矣诏多则请者加多矣请者加多则是无不请也主虽巧智未无不知也以未无不知应无不请其道固穷为人主而数穷于其下将何以君人乎穷而不知其穷又将自以为多矣是之谓重塞之国上有讳言之君下有茍且之俗其祸起于愿治也夫有欲为愿治之心而获重塞之祸是以臣愚以为国不足为也事不足治也昔有道之世因而不为责而不诏去想去意静虚以待不伐之言不夺之事循名覈实官庀其司以不知为道以奈何为实神农曰若何而和万物调三光尧曰若何而为日月之所烛舜曰若何而服四荒之外禹曰若何而治青北九阳竒恠之所际是此王者天下以为功后世以为能此子华子对齐景公问为国者也其有不着子华子者如尽数篇云流水不腐户枢不蠧动也今其书曰流水之不腐以其逝故也户枢之不蠧以其运故也皆论养生而其书则以医法言之如诬徒篇云人之情爱同于己者誉同于己者助同于己者此篇于前子华子曰王者乐其所以王以下凡二百余言而后及此岂皆子华子之言今其书谓子华子闻晏子辞赏而言之其下复曰爱之反则憎必有所在矣助之反则挤必有所在矣誉之反则毁必有所归矣如滛辞篇云宋有澄子者亡缁衣求之涂见妇人衣缁衣援而弗舍欲取其衣曰今者我亡缁衣妇人曰公虽亡缁衣此实吾所自为也澄子曰子不如速与我衣昔我所亡者纺缁也今子之衣襌缁也以襌缁当纺缁子岂不得哉今其书曰宋有澄子者亡其缁衣顺涂以求之见妇人衣缁焉援之而弗舍曰而以是偿我矣妇人曰公虽亡缁衣然此吾所自为者也澄子曰而弗如速以偿我矣我昔所亡者纺缁也今子之所衣者襌缁也以襌缁而当我之纺缁也而岂有所不得哉其下始举子华子曰夫利之湣心也幸于得而已矣忘其所以为质者矣幸于得而亡其所以为质夫何惮而不为之哉今世之人求其不为澄子者或寡矣如察篇云宋之丁氏家无井而出溉汲常一人居外及其家穿井告人曰吾穿井得一人有闻而之者丁氏穿井得一人国人道之闻之于宋君宋君令人问之于丁氏丁氏对曰得一人之使非得一人于井中也求能之若此不若无闻也今其书曰昔宋有丁氏家故无井而出溉汲焉常一日而一人居外惩其如是也鸠功而穿井于庭家相与语曰今吾家得一人矣有闻而之者曰丁氏穿井而得一人也国人更相道之语彻于宋君宋君召其人而质之丁氏对曰自臣穿井家获一人之力非得一人于井中也此以对公仲承问黄帝铸鼎乗云事故其下云是故黄帝之铸神鼎是井中人之譬也知者正之是宋君召其人而质之之譬也予概此数条比而读之若古有是书矣见于吕氏乃或烦简不尽合又时混其辞有不系以子华子曰者何也独审为篇云韩魏相与争侵地子华子见昭厘侯昭厘侯有忧色子华子曰今使天下书铭于君之前书之曰左手攫之则右手废右手攫之则左手废然而攫之必有天下君将攫之乎亡其不与昭厘侯曰寡人不攫也子华子曰甚善自是观之两臂重于天下也身又重于两臂韩之轻于天下逺今之所争者其轻于韩又逺君固愁身伤生以忧之臧不得也昭厘侯曰善教寡人者众矣未尝得闻此言也子华子可谓知轻重矣知轻重故论不过此亦见庄子让王篇其书乃无之叙者固疑漆园取古之道者寓言然而吕氏记之矣吕氏亦以寓言记之则凡记子华子曰多寓言矣又考其书见齐景公与晏子问对赵简子又尝招之所谓刘向序亦云为赵简子家臣而庄生吕氏复有见韩昭厘侯之事髙诱曰昭厘后諡也韩武子五世之孙昭侯之子史记世家武子之防为景侯初分晋为诸侯传烈侯文侯哀侯懿侯而后为昭侯国防云申不害与昭厘侯执圭而见梁君以申不害为臣则此昭厘侯即昭侯也竹书纪年郑厘侯来朝索隠谓韩昭侯也昭侯实哀侯之孙去武子六世与髙诱注异其距齐景公之卒百三十三年晏子之卒百四十二年赵简子之卒百十七年推简子同时乃甚悬絶吕氏于其书见齐景公赵简子等语俱不着谓为见昭厘侯可也其书独不着韩侯事谓为齐景公赵简子时亦可也第合二书以论世次莫能定也如以孔子倾盖事定之则见昭侯者非也而其书且有疑焉晁氏读书志谓观其文辞近世依托为之者多用字説殆元丰以后举子所为且以其书有秦襄公赵简子相去几二百年抵牾类此予所读本虽载其适秦不言襄公也岂或者疑而畧之欤朱文公曰其词故为艰澁而理实浅近其体务为髙古而气实轻浮其理多取佛老医卜之言其语多用左传班史中字其粉饰涂泽俯仰态度但如近年后生巧于模拟变撰者所为不惟决非先秦古书亦非百十年前文字也祗因家语等书有孔子与程子倾盖而语一事而不见其所语者为何説故好事者妄意此人既为先圣所与必是当时贤者可以假托惑世遂造此书傅合之必一能文之士所作其言精丽如论河圗之二与四抱九而上跻六与八蹈一而下沈五居中据三持七巧亦甚矣唯其甚巧所以知其非古书也又以洛书为河圗亦仍刘牧之谬尤足以见其为近世之作或云王铚性之姚寛令威多作赝书二人皆居越中恐出其手然又恐非其所能及今未暇详论其言之得失但观其书数篇与前后三序皆一手文字前一篇托为刘向而不类向它书后二篇无名氏嵗月而皆托为之号若世之匿名书者其首篇风轮水枢之云正是并缘释氏之说其卒章宗君二祥蒲璧等事皆剽剥他书傅防其説其自序出处又与孔藂子载子顺事畧相似又言有大造于赵宗者即指程婴而言以左传考之赵朔既死其家内乱朔之诸弟或放或死而朔之妻乃晋君之女故武从其母畜于公宫安得所谓大夫屠岸贾者兴兵以灭赵氏而婴与杵臼以死卫之云哉且其曰有大造者又用吕相絶秦语其不足信明甚而近世老成该洽之士亦或信之至引其说以自证其姓氏之所从出则似诬其祖矣文公审为伪书因防稽官书刻本欲疑王姚所作不知绍兴间晁氏先已疑元丰举子矣由干淳视之岂非百年文字赖晁説而稍古王姚免作伪之讥惟叶正则推信以为真与孔子同时可与六经并考且云其书甚古而文与今人相近论者谓正则既知之矣或古有其书亡之后人摘其存于吕氏者特为此详略也予将以吕氏书证之曰彼诚出于近代又何先见于此也则昭厘侯之事与吕氏异复有疑焉况乆逸于古史而始哉宰相安和殷生无恙右军帖中语东坡题潭帖云宰相当是简文帝殷则长源也耶黄伯思刋误或云宰相安和帖乃郄愔书谓宰相简文作相王时也殷生者殷浩也然此或是书郄愔帖语耳而结字实近世人伪作愔书自与逸少早年抗行而此帖了无晋韵其非审矣余读刘潜夫诗厌倦今书尺时将晋帖看殷生与宰相一体问平安但云晋帖则右军郄愔不必论发帖中意有味也东坡谪海外用鸡距笔黄鲁直崇宁二年十一月谪宜州为资源书卷用三钱买鸡毛笔书两帖风流特相宜王涯藏前世名书画甘露之祸为人破垣剔取奁轴金玉而弃书画于道温韬发昭陵所藏书画亦剔取装轴金玉而弃之顷贵人家废楮断幅散售于外或毁灭为飞尘盖有锦褾玉轴见累者昭陵地下之藏尚当流落人间史称王涯秘固重复不可窥果安在哉智力不足预于人事者多矣
　　元和圣徳诗云以红帕首注者引实录曰禹防涂山之夕大风雷震有甲歩卒千余人其不被甲者以红绡帕抹其额自此遂为军容之服又退之送幽州李端公序红帕首帕一作抹送郑权尚书序帕首鞾袴盖屡用之陆氏笔记举孙防张津尝着绛帕头帕头者巾帻之类犹今言幞头也韩文公云以红帕首已为失之东坡云绛帕头读道书增一蒙字尤误务观固不引涂山事注韩文者亦不援孙防语然李郑二序皆连帕首鞾袴取义为幞头正合范史云向栩者性卓絶不伦读老子状如学道好被发着绛绡头李贤注説文绡生丝也案此字当作幧其字从巾古诗云少年见罗敷脱巾着幧头已上史注红绡头或即红绡帕予谓孙伯符所称南阳张津为交州刺史着绛帕头鼓琴烧香读邪俗道书或由东都之季习妖妄者辄以为首饰栩其类也韩诗帕为虚字坡诗帕为实字因文着字为所用本别俱不免陆氏之疑唐娄师徳使吐蕃谕国威信虏为畏悦后募猛士讨吐蕃乃自奋戴红抺头来应诏此近涂山军容之遗制虽不敢以释帕首其云戴红抺额抑亦帕首巾帻之物尔徐铉随后主归朝见士大夫寒日多披毛衫大笑之语人曰中朝自兵乱之后其风未改荷氊被毳实繁有徒深可骇也一日入朝遥见其子壻吴淑亦被毛裘归召而责之曰吴郎士流安得效此淑对曰晨兴霜重苦寒然朝中服之者甚众铉曰士君子之有操执者亦未尝服盖自谓也新平之行豳土寒冽门人郑文寳适掌转运迎铉于途解所服褐裘以献铉终却之遂为寒气所伤下痢卒杨文公记其事铉之志可悲矣然仕中朝而中朝之士咸服之矣张文潜云铉之为此言是不甘为亡国之俘为丑言以薄中朝士大夫耳不然岂不读毛诗也豳诗曰无衣无褐郑注褐毛布也非今段子乎则其来自三代也古人衣裘并皮衣之为裘取毛织之为褐理何爽乎文潜如此言之想同时中州人士不平于铉尤甚矣近惟程泰之尚书断之曰古固以狐羔麑为裘圣人服之矣若谓古人不以织毛之衣袭朝服者则今貂蝉亦古乎若谓古人坚毅死且不易如是人多矣即其论厚于文潜而铉之志可悲已夫
　　韩持国不服凉衫不变于今邵尧夫不服深衣不变于古江邻几杂志秘书丞宋飞卿云士大夫着毛衫已为徐常侍所讥近年内臣或班行制褐防为凉衫渐及士大夫俄而两府亦服之今正郎署中免靴者服之尤众持国辈非之不肯服又云凉衫以褐防为之以代毳袍韩持国云始于内臣班行渐及士人今两府亦然独不肯服仪礼妇人衣上之服制如明衣谓之景景明也所以御尘垢而为光明也则凉衫亦所以防朝服虽出近俗不可谓之无稽又桐隂旧话京师朝例公服乗马因中官及班行制褐防为衫者施于公服之上号凉衫既而虽二府亦服之然士大夫至有幞首凉衫而下不衣公服者宫师见之独不肯服以初无此制及指挥所许也今则遍于天下间用为吊服绍兴末暂罢紫衫至以凉衫谒见尤无谓尔李氏杂记又谓乾道李献之学士言防聚之际顔色可憎今上奉两宫宜服紫衫为便阜陵之丧赵忠定公始令羣臣服白凉衫纯素已异汴都褐防之制顔色故为可憎况沈氏笔谈已谓近嵗京师士人朝服乗马以黪衣之谓之凉衫亦古之遗法仪礼朝服加景是也但不知古人制度章色如何耳按此云黪衣非今凉衫明矣
　　淳熈二年冬程尚书大昌以大蓬西掖假大宗伯押伴北使赤岸御筵服重金周益公有诗云五日尹京非细事四时仕宦固多般自注泰之今春服绿夏间阶绯今借金紫真傅游艺也按游艺在唐迎合武后朞年歴衣青緑朱紫时人谓之四时仕宦以此方拟出于雅谑故不以为嫌也
　　有黄生名充者初冬无衣陈无已赠背子坚不受于是以朱氏所赆二疋寄之有诗云割白鹭股何足难食鸬鷀肉未为失
　　宋建隆初王师下湖南澧鄂之民素不识骆驼村落妇人诧观称为山王拜求福祐者拾其遗粪穿系颈上用禳兵疫
　　齐王肃归魏初不食羊肉酪浆常食鲫鱼羮渴饮茗汁髙帝曰羊肉何如鱼羮茗汁何如酪浆肃曰羊陆产之最鱼水族之长羊比齐鲁大邦鱼比邾莒小国惟酪不中与茗为奴彭城王勰曰卿不重齐鲁大邦而爱邾莒小国明日为设邾莒之防亦有酪奴因呼茗为酪奴河南闻见録冨郑公与康节食笋康节曰食笋甚美公曰未有如堂中骨头之美也康节曰野人林下食笋三十年未尝为人所夺公今日可食堂中骨头乎公笑而止
　　曾归堂乔益公之扁也
　　魏华父枢密题扁榜必系某堂某斋字答袁广微云静夀更当增一堂字方为穏实盖去堂字特数十年间事尔答黄子才云古人庵观堂室之名必有一实字答彭运干云敬亨当有亭字审思榜之书室亦当有斋轩馆室之类一字先是周益公亦云凡亭堂台榭牌额单用所立之名而不书亭堂之类始于湖上僧舍中官流入禁中往往仿之今无间贤愚例从之矣设若一字名如怡亭快阁之类又当如何予观教僧寮室直题二字或始此欤
　　陆务观云楚词所谓桂数见于唐人诗句及图画间今不复见矣属山僧野人试求之赋絶句云丹葩緑叶郁团团消得姮娥种广寒行尽天涯年八十至今未得一枝防又别记其说云桂花已春芳其色丹亦或紫南部新书云钱塘灵隠山多有之香紫可爱白乐天谓之紫杨华今不复见虽问灵隠山僧亦莫知矣往往妄指木犀为之草木显晦亦有时如此可付一叹诸老品题芳卉多矣少问及此或指木犀之红者为桂而已李卫公平泉草木记中列桂之品三其一红桂树云此树白花红心因以为号其一月桂云出蒋山浅黄色其一山桂云此花紫色英蘃繁缛三者未详孰是尔雅梫木桂郭景纯注白华不言丹紫也如选诗秋风生桂枝亦鲜言春也孙少媿东皋杂録自邵州至全州道傍多岩桂冬初花发芬馥特异俗谓之九里香又谓之木犀以其文理黒而润殊类犀角也此谓冬初花发固由土气有异以桂与木犀一种相乆矣陆氏之说孤而不章草木之显晦感慨所托何已哉余不足以知之以俟博识扪虱新话云北人不识梅南人不识雪盖梅至北方则变而成杏今江湖二浙四五月之间梅欲黄落而雨谓之梅雨转淮而北则杏亦雨地气然也语曰南人不识雪向道似杨花然南方杨实无花以此知北人不但不识梅而且无梅雨南人不但不识雪则亦不识杨花矣予谓荆公诗北人初未识浑作杏花防堪对南人不识雪之语按钱昭度诗南人如问雪向道是杨花恐新话所引即是洪氏四笔记辽僧云南人不信北人有千人之帐北人不信南人有万斛之舟盖土俗然也法苑珠林云吴人身在江南不信有千人氊帐及来河北不信有二万斛船辽僧之谈合此今观法苑珠林语见于顔氏家训皆同吁世以耳目臆度天下事有遗论矣事林广记考论寓钱之始云今楮镪也唐书王璵传曰元宗时璵为祠祭使専以祠解中帝意有所禳祓大斥数巫觋汉以来者皆有瘗钱后世里俗稍以纸寓钱为鬼事至是璵乃用之则是丧祭之焚纸钱起于汉世之瘗钱也其祷神而用寓钱则自王璵始耳法苑珠林云纸钱起于殷长史也按此则里俗以纸寓钱璵始用之非剏于璵矣朱文公云纸钱起宗时王璵盖古人以玉币后来易以钱宗惑于王璵之术而鬼神事繁无许多钱来埋得璵作纸钱易之文字便是难理防且如唐礼书载范正言唯顔鲁公张司业家祭不用纸钱【案説郛此下复出易之文字便是难理会且如唐十二字据语録删】故衣冠效之而国初言礼者错看遂作纸衣冠而不用纸钱不知衣冠纸钱有何间别近世戴氏防璞云法苑珠林载纸钱起于殷长史唐王璵载汉末皆有瘗钱后里俗稍易以纸钱王璵乃用于祭祠今儒家以为释氏法于丧祭皆屏去予谓不然之死而致死之不仁之生而致生之不知谓之明器神明之也汉之瘗钱近于之死而致生以纸寓钱亦明器也与涂车刍灵何以异俗谓果资于冥涂则可笑是説虽异亦有文公纸衣冠何别之意吕南仲有钱邓公不烧楮镪颂有云古用币以礼神只后之罪士为多则假之以请禳祷祈假之不已则翻楮代焉而弗支是故罪者满世而莫救其非大抵深恶夫寓钱以徼福也予观洪庆善杜诗辨证载文宗备问云南齐废帝东昏侯好鬼神之术剪纸为钱以代束帛至唐盛行其事云有益幽冥又牛僧孺云楮钱唐初剪纸为之此足以补事林广记之未及【按自事林广记考论寓钱之始以下十条皆见于陶宗仪说郛而原本脱去今据补录于后】
　　陈无巳云世人以痴为九百谓其精神不足也项平甫家说云注司业言九百草书乔字也朱彧可谈云青州王大夫为词鄙俚每投献当路以为笑具季父为青録王亦与诗它日季父见其子谢之其子曰大人九百乱道玷凟髙明葢俗谓神气不足者九百岂以一千即足数邪以书释之不若陈朱之说通予读张平子西京赋云小说九百本自虞初注者谓小说九百篇虞初着又曰九百四十三篇言九百举大数也汉志云小说家者流葢出于稗官街谈巷语道听途说者之所造也如淳曰街谈巷说其细碎之言也俗岂云九百或取喻细碎之为者俚语本于史録固有矣故谩记之东坡作文字中有一条以彭祖八百嵗其父哭之以九百者尚在李方叔问东坡曰俗语以憨痴骀防为九百岂可笔之文字间乎坡曰子未知所据耳张平子西京赋云乃有秘书小说九百葢稗官小说凡九百四十三篇皆巫毉厌祝及里巷之所传言集为是书西汉虞初洛阳人以其书事汉武帝出入骑从衣黄衣号黄衣使者其说亦号九百吾言岂无据也方叔后读文选见其事具文选注始叹曰坡翁于世间书何往不精通邪近见杂说载此乃知前軰攷证无所不至
　　旧制驾头未详所始相更一朝即加覆黄防一重孔氏谈苑云驾头者祖宗即位时所坐也相寳之梦溪笔谈云正衙法座香木为之加金饰四足堕角其前小偃织藤冒之每车骑出幸则使老内人马上抱之谓之驾头江邻防杂志云韩持国问李端明驾头何物曰诸座之一原父访王原叔原叔云此坐四世矣放翁笔记云驾头旧以一老宦者抱綉褁杌子于马上髙庙时亦然今乃代以閤门官不知自何年始叅诸纪载疑渡江后杌子已非法座故物乗舆所至百官道次班迎惟望驾头致敬而已
　　史姚氏注楚汉春秋髙祖封许负为鸣雌亭侯是知妇人亦有封邑班志汉从秦制爵二十级十九关内侯二十彻侯亭侯未详也范志谓列侯所食县为侯国承秦爵二十等为彻侯大者食县小者食乡亭岂亭侯者以十里一亭之地封焉或巳自汉初有之妇人封邑班书云髙后尝以萧相国夫人同为鄼侯按司马氏表孝惠三年哀侯禄元年髙后二年懿侯同元年班志孝恵六年哀侯禄薨髙后二年封何夫人禄母同为侯二表所纪异索隠又疑其事非予谓吕后欲侯吕氏先封髙帝功臣欲立吕氏先封孝惠后宫子四年封吕防为临光侯亦先封功臣妻矣自许负之封及鄼侯夫人疑先汉妇人封邑之始
　　上梁文吴氏漫录攷其所始云后魏温子升有阊阖门上梁祝文云惟王建国配彼太微大君有命髙门启扉良辰是简枚卜无违雕梁乃驾绮翼斯飞八龙杳杳九重巍巍居辰纳祜就日垂衣一人有庆四海爰归乃知上梁有祝文矣第不若今时有诗语也楼大防参政又考儿郎伟始于方言其说云上梁文必言儿郎伟或以为唯诺之唯或以为竒伟之伟皆未安在勅局时见元丰中获盗推赏刑部例皆即元案不改俗语有陈棘云我部领你懑厮遂去深州邉吉云我随你懑去懑本音闷俗音门犹言辈也独秦州李徳一案云自家伟不如今夜云余哑然笑曰得之矣所谓儿郎伟者犹言儿郎懑盖呼而告之此闗中方言也上梁有文尚矣唐都长安循袭之以语尤延之诸公皆以为前未闻或有云用相儿之伟者殆误矣楼公攷证如此予记吕氏春秋月令举大木者前呼与謣后亦应之髙诱注为举重劝力之歌声也与謣注或作邪謣淮南子曰邪许岂伟亦古者举木隠和之音
　　顔氏家训言江南风俗二亲若在每至生日常有酒食之事无教之徒虽以露其日皆为供顿酣畅声乐不知有所感伤程氏云人无父母生日当倍悲伤更安忍置食张乐以为乐若具庆者可矣此同顔训之意固不论在上也者然如梁元帝当载诞之辰辄斋素讲经唐太宗谓长孙无忌曰是朕生日世俗皆为懽乐在朕翻为感伤今君临天下富有四海而欲承顔膝下永不可得此子路有负米之恨也诗云哀哀父母生我劬劳奈何以劬劳之日更为宴乐乎泣数行下羣臣皆流涕则前世人主未以生日为重而庆贺成俗已乆矣漫録又记唐中宗以降诞日宴侍臣内戚与学士聨句人主生日乐宴为夀殆始见此时固莫盛于明皇也按唐开元十七年八月上以生日宴百官于花萼楼下左丞相源曜右丞相说帅百官上表请以每嵗八月初五日为千秋节布于天下咸宁宴乐休暇三日此置节之始十九年以千秋节降死罪流以下原之此恩赦之始二十四年八月千秋节羣臣皆献寳镜张九龄献千秋金镜録至代宗大厯元年十月上生日诸道节度献金帛器服珍玩骏马此受贡之始徳宗以诞日嵗诏佛老者大论麟徳殿并诏给事中徐岱等讲说此说法之始穆宗长庆元年诏七月六日是朕载诞之辰其日百僚命妇宜于光顺门进名参贺朕门内与百僚相见虽书勅停寻复行之此进名受贺之始长庆四年敬宗初立徐泗观察使王智兴以上生日请于泗州置戒坛度僧尼资福此度僧之始文宗开成二年诏朕之生辰不欲屠宰用表好生非是信尚空门将希无妄之福自今宴会蔬食任陈醯永为常例此禁屠宰之始纪节以来袭为大典虽本自开元而明皇乆以生日为重矣王皇后宠衰泣曰三郎独记不得阿忠脱紫半臂换一斗面为生日汤饼耶葢旧事也明皇不惟自夀每自让皇帝宪生日必幸其宅移时宴乐惠宣太子业被疾明皇自视防既愈幸其第置酒赋诗为初生欢此恺悌之至情天寳十四年六月一日贵妃杨氏生日幸华清宫于长生殿奏新曲防南海进茘枝因名茘枝香天寳十载正月安禄山生日赐衣服玩器酒馔以宫妾蕃将亦用此朱新仲云唐人生日多具汤饼引梦得送张与诗尔生始悬弧邀我作上賔引箸举汤饼祝赐天麒麟此当谓初生时少陵自有宗武诗也云溪友议载西川韦相公皋因作生日节镇皆贡珍竒独东川卢八座送一歌姬为馈林谦之诗惊起何波理残梦自注述梦中所见何使君蜀人以波呼之犹丈人也范氏吴舩録记嘉州王波渡云蜀中称尊老者为波又有所谓天波月波日波雷波者皆尊之称此王波盖王老或王翁也宋景文尝辨之谓当作皤字鲁直贬涪州别驾自号涪皤或其俗云按景文所记云蜀人谓老为皤音波取皤皤黄发义张文昌祭韩吏部诗公疾浸日加孺人视药汤以为姬妾则云乃二侍女合弹琵琶筝已有侍女矣以为妻则皇甫湜撰神道碑云夫人髙平郡此不称夫人退之曾云已呼孺人戞鸣瑟岂以言内子邪说诗者韩诗孺人对穉子自杜诗老妻穉子句中来储光羲云孺人善逢迎穉子解趋走又出于江淹恨赋左对孺人顾防穉子凡皆竝指妻子唐棣王琰有二孺人争宠葢亲王有孺人二人云唐制按曲礼天子之妃曰后诸侯曰夫人大夫妻曰孺人士曰妇人庶人曰妻则孺人不得以为妾张文昌或取此宣和罢县君改孺人为第八等
　　州天长道中有古冡土人呼为琉璃王冡马氏嬾真子録辨为汉广陵王胥谥厉后人误谓刘厉为琉璃尔长安董仲舒墓门人至皆下马谓之下马陵讹呼为虾蟆陵
　　相人之法古矣而物无不可相史云黄鲁直陈君夫相马留长孺相彘荥阳禇氏相牛吕览又记古有善相马者寒风能相口齿麻衣相颊子女厉相目卫忌相髭许鄙相尻投代褐相胸脇管青相膹肳陈悲相股脚秦牙相前君賛相后与羣兽焉人可知矣昭徳读书志伯乐相马经浮邱伯相鹤经寗戚相牛经郑氏通志又加以周穆王相马经诸葛颍徐成相马经髙堂降相牛经淮南八公相鹄经相鸭经相鸡经相鹅经抑皆古事也不惟是也凡物皆然故自西都艺文之目已着相人相寳劒刀相六畜班孟坚谓相人及六畜骨法之度数器物之形容以求其声气贵贱吉凶要其术如是而已世代相当有存者陈氏书曰相贝经未详何书纬畧云师旷有禽经浮邱伯有鹤经虽六畜亦有牛经马经狗经下至虫鱼有经鱼经唯朱仲所贝经竒怪岂即相贝经欤或述其名数而谓相也纬畧又举东方朔相笏经袁天纲郭先相笏经陈混常相笏经古相手板经亦騐人祸福也齐綦母称之在州时有一手板相者云富贵又吴氏漫録引陆长源辨志载唐天寳中有李旺称善相笏騐之以事卒皆无騐以为不可槩论遂记开寳末长史相水立蛮三笏一王侯笏生人不敢秉一宰相笏一卿监笏亦为节度而作其后一归钱武肃祠堂一归沈相一归钱昭晏以卫尉卿守滑州真庙朝老道士为沈良择笏云此借绯笏兼是吉州通判沈时除吉州通判借绯又云罢任别为拣朝官笏期明年六月沈果以是时卒由前一事则贵贱在笏由后一事则吉凶在人漫録云馆中有陈混常相笏经其説推本管辂李淳风之言又常氏相板印法魏程伯相印法盖相笏之而有相字法者术亦也







</div>
    <div class="pagination">
<a href="爱日斋丛钞.html">上一页</a><a href="爱日斋丛钞.html">1</a><span class="current-page">2</span>
    </div>
    <div class="pagination"><a href="index.html">返回目录</a></div>
</body>
</html>
