<!DOCTYPE html>
<html>
<head>
    <meta charset="UTF-8">
    <title>太平广记 - 第 115 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 115 页/共 228 页</h1>
    <div class="content">







　　太平广记卷二百六十五
　　钦定四库全书
　　太平广记卷二百六十六
　　轻薄二
　　姚岩杰　　　朝士使朔方　薛保逊
　　薛昭纬　　　剧燕　　　　韦薛轻髙氏
　　胡翽　　　　轻薄士流　　张翺
　　卢程　　　　崔秘　　　　王先主遭轻薄蒋贻恭
　　姚岩杰
　　姚岩杰梁公元崇之裔孙也童丱聪悟絶伦弱冠博通坟典慕班固司马迁之为人时称大儒常以诗酒放游江左尤肆凌忽先达旁若无人唐干符中顔标典鄱阳郡鞠公宇初搆请岩杰纪其事文成粲然千余言标欲删去二字岩杰不从标怒时已刋石命碎其碑岩杰以篇纪之曰为报顔公识我麽我心唯秪与天那眠前俗物闗情大醉后青山入意多冯子毎嫌弹铗恨生休唱饭牛歌圣朝若为苍生计合有公车到薜萝卢肇牧歙州岩杰在婺源先以著述寄肇肇知其使酒以手书褒美赠以布帛辞云兵火之后郡中凋敝无以奉迎大贤岩杰复以长笺激之肇不得已迓至郡斋礼若公卿而姚傲晲自如肇以篇咏夸于岩杰曰明月照巴天岩杰笑曰明月照一天奈何独言巴天肇惭甚无何防于江亭时蒯希逸在席卢请目前取事为酒令尾有乐器之名肇令曰逺望渔舟不濶尺八岩杰遂饮酒一罨凭栏呕哕须臾即席还令曰凭栏一吐已觉空喉其侮慢倨傲如此【出摭言】
　　朝士使朔方
　　【阙】

　　跳索百戏俱呈使臣观之如不见【阙】意其不足
　　为欢笑【阙】　别非【阙】胡腾使臣仰视拓拔又斜盻胡腾遂敛袵恭【阙】　　位视有慙【阙】　之貌逡廵舞态趋而前谢曰已相公排置宴筵百戏娱乐更不令烦贤郎【阙】　歌舞颇【阙】　　再三辞谢葢见拓防中有与胡腾鼻相乃呼作贤郎以此轻薄之【出玉堂闲话】
　　薛保逊
　　薛保逊名家子恃才与地凡所评品士子以之升降时号为浮薄相国夏侯孜尤恶之其堂弟因名保厚以异之由是不睦内子卢氏与其良人保逊操尚略同季父薛监来省卢氏出参俟其去后命水涤门阈薛监知而甚怒经宰相疏之保逊因谪授澧州司马凡七年不代夏侯公出镇魏谟相登庸方有徴拜而殒于郡愚曽覩薛文数幅其一云饯交亲于灞上止逆旅氏见数物人语之口輙动皆云江淮岭表州县官也呜呼天之生民为此辈笞挞又观优云绯胡推宰莾转而出众人皆笑唯保逊不防其轻物率皆此也卢防灌罢防州以其近亲径至澧州慰省还至邮亭回望而哭曰岂意薛保逊一旦接军事李判官打杨栁枝乎【出北梦琐言】
　　薛昭纬【罗九臯附】
　　唐薛昭纬即保逊之子也恃才傲物有父风每入朝省防笏而行旁若无人又好唱浣溪纱词知举后有一门生辞归乡里临岐献规曰侍郎重徳某既受恩尔后不弄笏唱浣溪纱词即某幸甚时人谓之至言有一吏尝学其行歩揖逊薛知之乃召谓曰试于庭前学得似即恕汝罪于是下拥姬妾而观小吏安详傲然举动酷似笑而舍之路侍中在蜀尝夏日纳凉于毬塲防中使院小吏罗九臯褁巾步履有似裴条侍中遥见促召逼视方知其非因笞之【出北梦琐言】
　　又
　　薛昭纬使于梁国谕以禅梁祖令客将约回乃谓谒者曰大君有命无容却回速辔前迈既至夷门梁祖不获已而出迎接见其标韵词辨方始改观自是宴接莫不欵曲一日梁祖话及鹰鹞薛盛言鸷鸟之俊梁祖欣然谓其亦曽放防归馆后以鹞子为赠薛致书感谢仍对来人戒僮仆曰令公所赐须爱惜可以纸褁安鞲袋中闻者笑之【出北梦琐言】
　　剧燕
　　剧燕蒲坂【阙】　　　　　时王重荣镇河中燕投赠王
　　曰【阙】　　　　　　　　　　　　　重荣甚礼重之多纵【阙】
　　韦薛轻髙氏
　　江陵髙季昌唐末为荆南留后时宰相韦说郑珏舅甥姻娅也朱梁太祖时皆得制方面髙氏以贵公子任行军司马常以歌筵酒馔欵待数公日常宴聚求取无恒皆优待之后庄宗过河奄有中原天下震惧髙王单骑入觐韦郑二公继登台席中朝士族子弟多不达时变复存旧态薛泽除补阙韦荆除春秋博士皆赐绯咸有徳色匆匆辨装即俟归朝视行军蔑如也李载仁韦说之甥除秘书郎刘诜郑珏之妹夫也除毛诗博士赐绯尔后韦屡督李入京髙氏欲津置之载仁迁延自以先徳遗戒不欲依舅氏但不能显言竟不离髙氏门馆刘诜无他才望性嗜酒口受新命殊无行意日于髙氏情敬不衰然则美醖肥羜之所引也无何以疾终髙氏赡给孤遗颇亦周至未间洛下有变明宗入统南方强侯人要姑息韦郑二相皆罢去韦薛尚跧荆楚明年保最嗣袭辟李为掌记他日录其长息为子壻第三子皆奏官一门朱紫韡如也刘诜三子迭加任遇三孙女适髙氏子弟向三十年享其禄食亦足称也韦荆州幕而卒薛泽摄宰而终岂自掇乎亦命也夫【出北梦琐言】
　　胡翽
　　有胡翽者佐幕大藩有文学称善草军书动皆中意时大驾西幸中原宿兵岐秦二藩最为巨屏其飞书走檄交聘诸夏莫不伏其笔舌也时大帅年幼生杀之柄断在贰车张筠其宣辞假荆州任在张同张同为察廵翽常少其帅蔑视同辈不为礼帅因借其才不甚加责但令论之而已其轻薄自如也常因公宴翽被酒呼张筠曰张十六张十六者筠第行也数以语言诋筠筠因帅故但衔之他日往荆州诣张同同仆不识问从者曰胡大夫翽至防已脱衫矣同闻翽来欲厚之因命家人精意具馔同遽出迎见忽报曰大夫已去矣同复歩至防但见双椅间遗不洁而去卒不留一辞同亦笑而衔之张无能加害时帅请翽聘于大梁翽门下客陈评事者从行筠宻赂陈令伺其不法入梁果恣虚诞或以所见宻闻梁王皆为陈疏记之洎归帅知其狂率亦优容之陈于是受教搆成其恶具以乖僻草藁袖而白帅帅方被酒闻之大怒遂尽室拥出坑于平戎谷口更无噍帅醒知之大惊痛惜者久之沉思移时曰杀汝者副使非我为之后草军书不称防则泣而思之此过亦非在筠葢翽自掇尔王仁裕尝过平戎谷有诗吊之曰立马郊满目愁伊人何罪死林邱风号古木悲长在雨湿寒莎泪暗流莫道文章为众嫉只应轻薄是身雠不缘魂寄孤山下此地堪名鹦鹉洲【出王氏见闻】
　　轻薄士流
　　唐朝有轻薄士流出刺一郡郡人集其歌乐百戏以迓之至有吞刀吐火吹竹按丝走圏跳索歌喉舞腰殊似不见州人曰我使君清峻无以恱之相顾忧戚忽一日盛夏登楼遽令命乐郡人喜曰使君非不好乐也及至楼下遂令色色引上其匏戛击之迭进皆叱去不用有吹笙者末后至喜曰我比只要此一色问此一物何名曰名笙可吹之乐工甚有徳色方欲调弄数声遽止之曰不要动指只一吹之乐工亦禀之遂令临槛长吹自午及申乃呼左右可赐与酒令退曰吾谁要曲调只借尔唤风耳复一日入山召乐人比至怒目叱之曰只要长脚女人乐部忙然退出不知其所以遂遣六七妇人约束长脚鼔笛而入乃顾诸妇升大树各持笼子令摘树果其轻薄从事如此者甚多【阙】
　　张翺
　　唐干寜中宿州刺史陈璠以军旅出身擅行威断进士张翶恃才傲物席上调璠宠妓张小泰怒揖起付吏责其无礼状云有张翺兮寓止淮阴来绮席兮放恣胸襟璠益怒云据此分析合吃几下又云只此両句合吃三下五下切求一笑宜费乎千金万金竟鞭背而卒出刘山甫闲谈词多不载【出北梦琐言】
　　卢程
　　卢程擢进士第为庄皇帝河东判官建国后命相无他才业唯以氏族傲物任圜常以公事入谒程乌纱几谓圜曰公是虫豸輙来唐突圜惭愕骤告庄宗大怒俾杀之为卢质救解获免自是出中书时人切齿焉江陵在唐世号衣冠薮泽人言琵琶多于饭甑措大多于鲫鱼有邑宰卢生每于枝江县差船入府舟子常苦之一旦王仙芝兵火卢生为船人挑其筋系于船舷放流而死大凡无艺子弟率以门阀轻薄广明之乱遭罹甚多咸自致也【出北梦琐言】
　　崔秘
　　天成二年潘环以军功授棣牧素无賔客或有人荐崔秘者博陵之士子也举止闲雅词翰亦工潘一见甚喜上馆以待之经宿不复往潘访之不获既而辟一书生乃往后荐主见而诘之崔曰潘公虽勤厚鼻柱之左有疮脓血常流每被薰灼腥难堪可目之为自死汉也荐主大咍崔之不顾名实而为轻薄也葢潘常中流矢于面骨衔其镞故负重伤医疗至经年其镞自出其疮成漏终身不痊【出玉堂闲话】
　　王先主遭轻薄
　　韦昭度招讨陈敬瑄时蜀帅顾彦晖为副王先主为都指挥使三府各署幕寮皆是朝达子弟视王先主蔑如也先主侍从髠髪行鲸面札脱如一部神其辈以先主兢肃顾公详缓一时失笑而散先主归营左右以此为言亦自大笑他日克郪城轻薄幕寮皆害之【出北梦琐言】
　　蒋贻恭
　　蒋贻恭者好嘲咏频以此痛遭槚楚竟不能改蜀中士子好着袜头袴蒋谓之曰仁贤既裹将仕郎头何为作散子将脚也皆此蒋生虽嗜嘲咏然谈笑儒雅凡被讥刺皆轻薄之徒以此缙绅中恶之官至令佐而卒【出北梦琐言】










　　太平广记卷二百六十六
　　钦定四库全书
　　太平广记卷二百六十七
　　酷一
　　麻秋　　　　宋幼帝　　　髙洋
　　南阳王　　　朱粲　　　　陈承亲
　　薛震　　　　陈元光　　　独孤庄
　　索元礼　　　罗织人　　　元楷
　　武承嗣　　　张易之兄弟　郝贤
　　周兴　　　　侯思止　　　来俊臣
　　麻秋
　　后赵石勒将麻秋者太原胡人也植性虓险鸩毒有儿啼母輙恐之麻胡来啼声絶至今以为故事【出朝野佥载】
　　宋幼帝
　　明帝崩昱嗣位是为幼帝防帝狂暴恣行诛戮出入无度从者并执鋋矛锥锯自随有忤意击脑椎阴刺心剖腹之诛日有数十孝武帝二十八子明帝杀其十六余皆帝杀之子孙无在朝者【出谈薮】
　　髙洋
　　北齐髙洋以光武中兴为诛刘氏不尽于是大诛诸元死者千余弃之漳水有捕鱼者得爪甲谓之元郎渔人不忍食之唯元峦元长春元景安三家免诛峦以其女为常山王妃春安等以其多力善射故也景安兄景皓曰寜为玉碎不作瓦全景安奏其言帝复杀之自是元氏子孙老幼贵贱无遗矣【出谈薮】
　　南阳王
　　北齐南阳王入朝上问何以为乐王曰致蝎最乐遂收蝎一宿得五斗置大浴斛中令一人脱衣而入被蝎所螫宛转号呌苦痛不可言食顷而死帝与王看之极喜【出朝野佥载】
　　朱粲
　　隋末乱狂贼朱粲起于襄邓间嵗饥米斛万钱亦无得处人民相食粲乃驱男女小大仰一大铜钟可三百石煮人肉以餧贼生灵殱于此矣【阙】
　　陈承亲
　　周恩州刺史陈承亲岭南大首领也専使子弟兵刼江有一县令从安南来承亲冯买二婢令有难色承亲每日重设邀屈甚殷勤送别江亭即遣子弟兵从后刼杀尽取财物将其妻及女至州妻叩头求作婢不许亦缢杀之取其女前后官人家过承亲礼遇厚者必随后刼杀无有免者【出朝野佥载】
　　薛震
　　周杭州临安尉薛震好食人肉有债主及奴诣临安于客舍遂饮之醉杀而脔之以水银和煎并骨消尽后又欲食其妇妇觉而遁县令诘得其情申州录事奏奉敇杖杀之【出朝野佥载】
　　陈元光
　　周岭南首领陈元光设客令一袍袴行酒光怒令曳出遂杀之须臾烂煮以食诸客后呈其二手客惧攫喉而吐【出摭言】
　　独孤庄
　　周瀛州刺史独孤庄酷虐有贼问不承庄引前曰若健儿一一具吐放汝遂还巾带贼并吐之诸官以为必放顷庄曰将我作具来乃以鐡钩长尺余甚铦利以绳挂于树间谓贼曰汝不闻健儿钩下死令以胲钩之遣壮士掣其绳则钩出于脑矣谓司法曰此法何如答曰吊民伐罪深得其宜庄大笑后庄左降施州刺史染病唯忆人肉部下有奴婢死者遣人割肋下肉食之嵗余卒【出朝野佥载】
　　索元礼
　　周推事使索元礼时人号为索使讯囚作鐡笼头【呼角反】其头仍加楔焉多至脑裂髓出又为凤凰晒翅狝猴钻火等以椽闗手足而转之并砍骨至碎又悬囚于梁下以石缒头其酷法如此元礼故胡人薛师之假父后坐贜贿流死岭南【出朝野佥载】
　　罗织人
　　周来俊臣罗织人罪皆先进状敕依奏即籍没徐有功出死囚亦先进状某人罪合免敕依然后断雪有功好出罪皆先奉进止非是自専张汤探人主之情葢为此也【出谈薮】
　　元楷
　　唐羽林将军元楷三代告宻得官男彦玮告刘诚之破家彦玮处侍御麟徳二年七月三日楷以反逆诛家口配岭南所谓积恶之家必有余殃也【出朝野佥载】
　　武承嗣
　　周补阙乔知之有婢娘姝艶能歌舞有文章知之特幸为之不婚伪魏王武承嗣暂借教姬人妆梳纳之更不放还知之乃作绿珠怨以寄之焉其词曰石家金谷重新声明珠十斛买娉婷此日可怜偏自许此时歌舞得人情君家闺阁不曽观好将歌舞借人看意气雄豪非分理骄矜势力横相干辞君去君终不忍徒劳掩袂伤铅粉百年离恨在髙楼一代容顔为君尽娘得诗饮泣不食三日投井而死承嗣出其尸于裙带上得诗大怒乃讽罗织人告之遂斩知之于南市破家籍没【出朝野佥载】
　　张易之兄弟
　　周张易之为控鹤监弟昌宗为秘书监昌仪为洛阳令竞为豪侈易之为大鐡笼置鹅鸭于其内当中爇炭火铜盆贮五味汁鹅鸭绕火走渴即饮汁火炙痛旋转表里皆熟毛落尽肉赤烘烘乃死昌宗活系驴于小室内炭火置五味汁如前法昌仪取铁橛钉入地防狗四足于橛上放鹰鹞活按其肉食肉尽而狗未死号呌酸楚不复忍听易之曽过昌仪忆马肠仪取从骑破肋取肠良久方死后诛易之昌宗等百姓脔割其肉肥白如猪肪煎炙而食昌仪打双脚折抉取心肝而后死斩其首送都时云狗马报【出朝野佥载】
　　郝贤
　　郝贤处俊孙也武后宿怒其祖戮及其孙贤临刑极骂而死自此法司恐是将杀人必先以木丸塞口然后加刑【出谈賔录】
　　周兴
　　周秋官侍郎周兴推劾残忍法外苦楚无所不为时人号牛头阿婆百姓怨谤兴乃牓门判曰被告之人问皆称枉斩决之后咸悉无言【出朝野佥载】
</div>
    <div class="pagination">
<a href="太平广记_page114.html">上一页</a><span>...</span><a href="太平广记_page110.html">110</a><a href="太平广记_page111.html">111</a><a href="太平广记_page112.html">112</a><a href="太平广记_page113.html">113</a><a href="太平广记_page114.html">114</a><span class="current-page">115</span><a href="太平广记_page116.html">116</a><a href="太平广记_page117.html">117</a><a href="太平广记_page118.html">118</a><a href="太平广记_page119.html">119</a><a href="太平广记_page120.html">120</a><span>...</span><a href="太平广记_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
