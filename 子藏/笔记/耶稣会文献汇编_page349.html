<!DOCTYPE html>
<html>
 <head>
  <meta charset="utf-8"/>
  <title>
   耶稣会文献汇编 - 第 349 页/共 368 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   耶稣会文献汇编 - 第 349 页/共 368 页
  </h1>
  <div class="content">
   “西洋意大里诸国，率行天主教。凡有病，无论男女，使与教酋伴宿，不愈谓之无福。人死俱葬庙中，有后来者则掘先葬尸弃庙隅，而补葬其处。生死皆告于庙僧而记其世系，然阅三世后，亦多不知其祖矣。”（《西洋志略》）
天下第一伤心人曰：“有病与教酋伴宿，宜其必愈，何不愈即托词无福？是直借伴宿行淫耳！人死则葬，安其尸也，何有后来者则掘弃先尸？且世系止告之庙僧，阅三世而皆忘，何不情若是耶？耶稣之始末，又谁实记之而独不忘耶！”
“耶稣生东汉哀帝元寿二年，为纪年始，以三百六十五日为一年，今咸丰十一年，伊称一千八百六十一年。”（《澳门闻见录及各种妖书》）
天下第一伤心人曰：“以耶稣生之年为纪年始，岂耶稣未生前，即不纪年乎？以三百六十五日为一年，不置闰，寒暑朔望，不无定侯乎？且耶稣既生彼国，不记生时在彼国为何时，而独记在汉哀帝时耶？”
“天主教亦有杂以‘由斯教’及‘马哈墨教’者，禁食豕肉，谓豕为天主万亿化身。儿生周岁，割去势皮曰‘益局’；女子则横划下阴，长大有毛，则薙去，曰‘还原’。”（《夷教纪源》）
天下第一伤心人曰：“彼教既崇奉天主，而复谓豕为天主万亿化身，是直以豕为天主矣，从教者固已豕之不若矣！至‘益局’、‘还原’之说，尤见乖谬。按予近见天主教匪，无不食豕肉者，惟回族则不食耳。”
“如德亚国，谓其国之圣人辣杂琭，当时已死四日，蒙耶稣恩造命复活。”（《西夷杂述》）
天下第一伤心人曰：“耶稣果有活命之术，何彼教流传已久，为所活者，仅闻一辣杂璐，且不曾实见其人耶？”
“阿戈尔国，常杀人祭耶稣祈福，并杀人祭墓。酋长死，辄杀千人以祭，掳外国过境商船之人，不足遍掳行人，故入市不敢独行，恐被掳也。娶妇以多为贵，酋长例有三千，每年传集番女，挑选一次。”（《异域闻见录及醉月轩稿》）
天下第一伤心人曰：“耶稣果为福于人，何忍人之杀人以致祭耶？如谓耶稣为不知，则耶稣之明何在？更安望其能福人耶？”
“牟尼教惟知修一己清净，使人无夫妇以绝人伦，且未曾入过天堂地狱，而徒以天堂地狱之说诳人。若耶稣教，从者则竟入天堂受永福，不从者则竟入地狱受永苦，实确而可据者矣。”（《明圣要旨》）
天下第一伤心人曰：“彼教攻牟尼使人无夫妇以绝人伦，彼教父子聚麀，兄弟共牝，人伦独未绝耶？攻牟尼不曾入过天堂地狱，而徒以其说诳人。若从彼教则竟入天堂受永福，否则入地狱受永苦，且终其说曰‘实确而可据’，试问彼教确而可据之天堂地狱，果谁实入而见之耶？”
“洋夷通习天主教，皆弃绝人纪，下同禽兽。其尤诞者，曰‘额利教’，天主教之分名也，俄罗斯英吉利诸国率行之。人初生三月，无论男女均以小空管塞粪门，夜则取出，谓之‘留元’。使粪门广大，以为长大便于鸡奸。每春夏之交，男子取妇人经水涂面，入天主堂礼拜，谓之‘洁面朝圣’，以为祀天主最敬之礼。父子兄弟，互相奸淫，谓之‘连气’，且谓不如是者，则父子兄弟之情疏矣。诸如此类，未能尽述。不知我中国人亦有从其教者，不诚禽兽之不如哉？”《风土广闻》
天下第一伤心人曰：“鸡奸已绝人理，况于初生，即为长大鸡奸计，尤属可怪。经水本极秽物，以之涂面祀天主，反为洁敬之礼，义更何在？父子兄弟，互相奸淫，伦理丧尽，偏美其名曰‘连气’。如此种种之恶，真禽兽所不为，殊堪诧绝！”（按“夜则取去”“夜”字疑“昼”字之误。《玩荔室丛谈》“晨起拔出”之词便见下卷案证内）。
“艾正心，西夷人，烝其母，并烝其祖母，均有孕，生子一为艾儒述，为艾儒略。”（《倦游集》）
天下第一伤心人曰：“艾正心烝其母，并烝其祖母，人理斩绝。而所著天学新编诸书，无知匪徒为所惑，无足深怪。惟明季金声之徒，稍读圣贤书，亦被所惑，为之赞扬西学，而自附西儒，则可为痛哭！”
“耶稣一作‘尔息’，一作‘尔撤’。回回《干尔塞经》云：‘尔撤圣人者，即阿丹圣人之后，立教敬天为主，传徒繁盛，战胜攻克。或通其妻，托求异术。尔撤告妻畏人缚发，妻于是夜暗系其发，仇至遭擒，便被杀害。其徒愤恨天不垂佑，乃奉天主，不复事天。”（《远见集》）
天下第一伤心人曰：“既称耶稣为圣人，又曰‘或通其妻’，岂有妻被人通者，得称圣人耶？既称耶稣‘战胜攻克’，又曰‘畏人缚发’，其妻即暗系其发而使仇害，岂一缚发之易，独不能解去？且不能防其妻之害，已得战胜攻克者耶？既谓耶稣敬天而天不垂佑，使遭杀害，其徒遂恨天，不复事天，乃奉天主，又安见天主之定能垂佑耶？此自相嘲骂，与说法家自赞其法之灵曰：‘吾法不是非凡之法’，同一笑话，且言阿丹后，与诸言童女事不符。”
“回回尊敬造化之主，以拜天为礼，每城设礼拜寺。始生教主曰天主，再世曰‘派噶木巴尔’。每日对之诵经五次，每七日赴礼拜寺诵经一次，其经名《哈提密尔苏尔经》。”（《西域图志》）
天下第一伤心人曰：“按此以天为造化之主，则与以天主为造化之主有异；以始生教主曰天主，则与以耶稣为始生教主有异；且天主再世曰‘派噶木巴尔’，则与‘耶稣死无后’，及与‘耶稣死有遗腹子，名耶稣太子’者有异。荒谬处，彼匪族已不能各相印证。”
“亚非哩加有穆罕默德，生于成宣帝大建元年，为回回开基之祖。反耶稣之教，立新教。言已奉上帝之命，教化天下，上帝独一位，而穆乃其圣差，众人信服。戒食犬豕酒醴；不崇祖先，但拜天地之主；各人进教，宣割元阳之皮为号，谓欲享天乐，必须洗身清洁。从其教者，久遂尊为圣人。以威逼邻夷，远近皆敬之如神。日增倨傲，继且夺继子之妻，托言奉天之命，辩驳者立较示儆，临死劝其党羽固执其教无改。”（《每月统纪传》）
天下第一伤心人曰：“穆罕默德，既反耶稣之教立新教，宜去耶稣之恶，以著己之善也。而言己奉上帝之命教化天下，试问上帝果何由见之耶？则同一荒谬矣！既曰奉上帝之命教化天下，宜稍有片善可纪犹可耳。而其教在不崇祖先，进教必割元阳之皮，从者久遂尊为圣人，继至威逼邻夷，且夺继子妻而不使辩驳。试问奉上帝教化天下之圣人，而竟为此无本不经恶极之举乎？”
“如德亚国，谓其国之圣人耶稣，为天主教祖。耶稣二字，译言救世主。创教使人皆知崇奉天主以受永福，不可事天，且不可祀立祖先木主，及拜偶像，为此大得罪天主之事，致干天怒，而受永苦。孔子云：‘获罪于天，无所祷也。’也可不知所祗惧乎。”（《浮海杂志及广福编》）
天下第一伤心人曰：“按此谓耶稣为如德亚国之圣人，则与诸言生于犹太国者不符。至谓创教使人崇天主不可事天，且不可祀祖先及拜偶像，而又谓为此大得罪天主之事致干天怒；且引孔子获罪于天无所祷之词以实之，独不谓为此大得罪天主之事，致干天主怒耶？若孔子则亦止言获罪于天，实未言获罪于天主，何妄引圣言为彼邪说之证而自相支离耶？  论语有‘祭如在，祭神如神在’，‘入太庙’，‘在宗庙’，‘未能事人，焉能事鬼’，诸明文既知引孔子之言，亦曾见孔子有不祀祖先，不祀诸神之说耶？所谓救世主者，姑无论果否有功于世，其义解不明，不已极乎！” 
“亚细亚洲最西，有名邦曰‘如德亚’，其国史书载上古事迹极详。自初生人类，至今六千余年，世代相传，及分散时候，万事万物，造作原始，悉记无讹。因造物主降生是邦，故人称为圣主。春秋时有二圣王，父达味德，子撒喇满，造一天主堂，皆金玉砌成，饰以珍宝，穷极美丽，费以三十万万。王德盛智高，声闻最远，中国谓西方有圣人，疑即指此。”（《坤舆图说》）
天下第一伤心人曰：“按邪教诸书，既群以耶稣生于汉哀帝时，始行天主教。此书又系夷匪南怀仁所著，忽谓春秋时，有二圣王造天主堂，岂人未生而堂先造耶？谓造堂费以三十万万，穷极美丽，又谓王德盛智高，岂有德盛智高者，而为穷极美丽之举耶？且谓中国谓西方有圣人，疑即指此，不尤妄耶？”
“澳中凡庙所奉天主，有诞生图、被难图、飞升图，其说以耶稣行教至一国，国人裸而缚之十字木架上，钉其首及四肢；三日苏，复还本国；更越四十日而上升，年三十有三。故奉教者，必奉十字架，每七日一礼拜，至期男女分投诸寺，长跪听僧演说。岁中天主出遊，三巴则以十月，板樟以三月、九月，支粮以三月，大庙则二月、五月、六月，凡三出遊，率先夕诣龙松庙迎像至本寺，然灯达旦。澳众毕集，黑奴舁被难像前行，番童诵咒。随之，又以番童象天神披发而翼，来往腾跃，诸僧手香烛步其后。又用老僧抱一耶稣像，上张锦棚，随从如前仪。岁三月十五日，为天主难日，寺僧皆喑。越十七日复鸣，诸番彻酒肉三日，虽果饵，啖不至饱。番僧不一类，三巴寺僧，削发披青冠斗帽，司教者曰‘法王’，由大西洋来。澳酋无与敌体者，有大事疑狱，兵头番目不能决，则请命，命出奉之惟谨。其出入张盖，树幡幢，僧雏拥卫之，男女见者，辄前跪捧足，俟过然后起。法王或摩其顶，以为大幸，妇女尤信向之。龙松庙僧亦削发，蒙毡，内衣白而长，外覆以青。板樟庙僧不冠，曳长衣，外黑内白，复以白布覆其两肩。噶斯兰僧，服粗布衣，带率草履，不冠不袜，出入持盖。是二庙僧，有尽削其发者，有但去其顶发者。他如大庙、风信、花王、支粮诸庙，则系本澳自行焚香，秃顶而圆，被长青衣，无妻室。而左右列侍番女，于庙于家惟所便。盖大凡衲子之流，其通晓天文。曾游京师者，皆留髭须，解华语，分住各庙中。诸僧往来番人家，其人他出，径入室见其妇，以所携藤或雨伞，置诸户外，其人归，见而避之。惟三巴戒律极严，番妇入寺者，为之持咒禳解；寺僧不苟出入，即出入必以人伴之，书其名于版，以为志。尼曰圣母，其敬奉尤甚于法王。一女为尼，其家人罹重辟，得女尼片纸立宥之。然必捐千金致诸公，故入寺者鲜，寺中尼凡四十有奇。三巴寺在澳东北，依山为之，高数寻，屋侧启门，制狭长，石作雕缕，金碧照跃，上如覆幔，旁绮疏瑰丽。所奉曰天母，名玛利亚，貌如少女，抱一婴儿，曰天主耶稣。衣非缝制，自顶被体，皆采饰平画障以琉璃，望之如塑。旁貌方论说状，须眉竖者如怒，扬者如喜，耳重轮，鼻隆准，三十许人。左手执浑天仪，右义指若动，目若瞩，口若声。”（《澳门纪略》）
“俄罗斯国崇奉天主教，嫁娶择配，皆女自主之。如男女有成议，及期会其党入巴底行庙，男女皆跪神前，僧为诵经，问男问女愿否。皆以愿对，则与二烛，各执其一，男授女，女授男，而吹熄之，复听诵经毕而归。”（《异见新闻录并复山琐录》）
“佛兰西国所宗教主曰葛尼，其神名‘巴底行’，距今一千又四十七年。神有须发，一为立而合掌仰天之像，一为跪而合掌仰天之像，在家人奉之。亦有佛像曰‘巴底利’，出家僧供之。以三月九日祭先，无木主。”《醒斋笔记》
“末尼教不茹荤酒，夜集淫秽。画魔王踞坐，佛为洗足，云佛乃上大乘，我乃上上乘，盖末尼为白云、白莲之流，即天主教之分名。”《钱氏景教考及洋海杂志》
天下第一伤心人曰：“按此四说皆有祀神像之事，则与不拜偶像之说异；以三月九日祭先，则与不祀祖先之说异。想其徒或亦殊方各尚耳，总之怪诞不经，如女自主嫁。虽祭先而仍无木主，则年久谁溯？及僧入室淫妇、夜集秽淫诸事，皆有心世道人，所耻闻而痛恶者也。”
“英吉利夷人，能以小玻璃筒收毒气，乘人不觉散之，触其气即病瘟疫。宜以雄黄、细辛、白芷、艾叶，袋盛佩胸前，可免触受。又能飞翦，割人之发以摄其魂。如被割者，速自加翦，庶可免害。”（《医方辑验》） 
“英吉利国，能以纸翦人马，焚符诵咒，化成真形，借此以惧大敌。惟鸣锣发巨砲击之，即散，以水喷之亦散。”（《西洋鉴》） 
“春药采战之术，俱传自西洋，好淫者习其术，无不自戕其生。愚者不知，反为得计，可为浩叹。”（《管见录》）
“佛兰西国人，专习天主邪教，又能以妖术变幻人为禽兽，使见者莫辨。常至海口等处，摄华人归国为奴仆。滇粤匪流，多师其术”。（《广见录》）
西洋人能以木髹漆，作尺许人，内藏机纽，以钥开之，可自行数十步，但不能转曲耳。又能以药涂镜面，照一切人物山水，即留影于上，无不酷肖其真，此与作钟表为尤奇也。后侨寓香山，与客谈及药涂镜之事，始知其药，系以术取妇人胎，与处女红丸，（即未破子宫，非红铃也）交药草，将处女经水浸之，镜罩置露下，四十余日，去胎丸药草，取其水，置洋豆于中，去腥气用之。药草曾询其名，不敢注载，恐无知者仿行也。”（《倦游录》，按唐时有刘允明以法取电光灼硫磺成水能摄人影入镜，艺术家亦有师其法者。）
“余向游贵州，闻其俗，有放蛊之说，流寓未久，亦未实见其事，不之深信。及至广西柳州府，一日与太守张君同席，则忽闻坐间如竹爆一声，众皆惊骇，张君曰：‘此殆有人放蛊耳’。急觅之，不得。恐蛊入馔，皆罢席。继张君沐，取帽置几，见帽花上，微有黑点，令洗之，不去。张君曰：‘蛊在是矣，幸未著身。但不识谁放，继思昨因事遣退某仆，尚未去，或以此衔恨。令唤之。覆云，罢席时，已遁去矣。因究蛊之为害，曰蛊毒传自西洋，有数种，有声者名‘响蛊’，最毒，此地操其术者多。放时藏毒指甲，诵咒弹之，著肉即发，入饮食吞之亦发。发则两目渐蓝，无神光，面黄腹胀，任放蛊者刻期而死。如被放时，不识受否，急取鸡子煮熟，插银钗，衔口中，片时取出，银钗鸡子俱黑，则已受毒，随用药治之，可救。当录其方，今失之。昨偶偕友至澳门一行所，晤米利坚夷人巴里利，能作汉音，与之语半晌。继见案头小几上，有玻璃瓶，内贮绿子数十枚，小如粟，自为升降。问：‘为何物？’巴佯若未闻。再三诘之，始曰：‘此蛊也，乃英吉利、佛兰西诸国所造，此间有得其放法者，故留得一瓶耳。’问：‘何自动？’曰：‘毒气冲荡耳。’问：‘彼国亦有能造者否？’曰：‘有之，但毒性稍缓。’问其造法，及解毒之法，皆答不知，殆知之恐人得其传，不肯明告也。嗟乎！造物亦何假人以杀人之术耶？”（《粤中纪事》） 
“鸦片烟产自西洋，气香而味颇佳，初食能瘳病。西洋无自食者，诱中国人重价购食之，久之形枯精灼，渐成废疾，多至夭折”。（《云水堂集》）
“西洋颜色，多取人目及心肝、经水、尸水之类，交镪水煅炼而成，有极红极蓝极绿之名。其色粘手则多不易脱，入口则死，以镪水皆毒物造成也。且以其色染布，亦易朽坏。”（《辩志斋杂纪》，按木商有以尸水印记者，入水经年犹见，则其色粘手多不易脱为有尸水尤确。）
“英咭利、佛兰西诸夷，常至海口，以布袋掠取行人为引海参之用。以绠系腰，垂于海中，海参见人，群起啮之，片时提出，可得海参数千枚，每一人可引数万枚。近则广东居民，亦有掠外来客民，卖与诸夷引海参者，每人可卖钱二三千”。（《腐公日记》）
“白莲教始自西洋，蜀之匪徒，多习其教。能以妖术翦纸及糊面捻成鸡、鼠、猫、犬各物，幻变真形，入人家密藏盗其财宝。且能隐摄妇女之魂，与之奸宿。此与天主教摄小儿魂为耳报，同一怪诞凶恶。不知天独纵之，而不殄灭其类者何也？”（《退思轩随笔》）
“育婴堂之设，原恐人之生子多者，辄行自溺，故好善者出资建堂为收养计，诚义举也，但近日亦不无流弊，未数岁即听人领受。致有广匪领去，私取其脑髓心肝，卖与西洋为三仙丹，此不可不密审查究”。（《回心宝鉴》）
天下第一伤心人曰：“洋夷妄尽恶极事本难悉数，姑就其层出叠见、专指天主教而言者，归入集说；其事之一二见，及有互异处者，归入杂引；而杂引亦不过略举数十事以概其余。 即所引如后各说，可见一切害人妖术，罔不传自洋夷，此诚稍有人心者，皆当切齿恨之，断不容久居中土。而士大夫中，竟有忘不共戴天之仇，因其暂通声气，夤缘富贵，忍舍身从教，妻子与之奸合，甚至以女许配互相往来，恬不为怪。亦曾清夜自思，平昔读圣贤书，果何在耶？尚得谓之人耶？”
 
批驳邪说
  “天主邪教诸书,予所见不下百种，皆无一事一言不可批驳者，即批之亦无暇尽批。今晨偶阅教匪新刻妖书数种，随手批驳数十条，增杂引后。有与杂引内语意相同，已曾批驳者不录。
壬戌八月五日
天下第一伤心人自记
阅《天路指明》（系英夷杨格非著）
“上帝为谁”条内谓人误认佛为上帝，及菩萨外别无上帝；或认玉皇为上帝；联邦或认天地为上帝；或指上帝止是一条理。试问于中国圣经贤传，见其说耶？
谓牟尼不顾天伦之乐，出家为师，其为师之意，与孔子同。阴间事未见未闻，不曾上过天堂，落过地狱；一心设想，便以训人，试问牟尼为师之意，果何在见与孔子同耶？牟尼不会上过天堂，落过地狱，以之训人，固属荒谬。而彼教之动言天堂地狱者，果何见何闻，上过天堂落过地狱，而为人亲切言之耶？
谓道教祀张仪为玉皇，受封为玉皇上帝，驳其受人之封为上帝，是人较上帝为更大。试问彼教之呼天主为上帝，独非人加之封，而天主自称为上帝耶？况道教并无祀张仪为玉皇之事乎？
谓上帝为造化之主，天地为受造之物，譬屋宇为工师所造者然。又谓天地有形像，上帝无形像。试问上帝既无形像，果谁实见其造有形像之天地耶？若工师实共见其造屋宇，无不见其形像者也。
谓朱子解经传中“天”字，有说苍苍者，有说主宰者，有单训理时，一无定论为未闻真道所误。试问必以“天”字专指上浮之天，则呼一日二日为一天二天者，亦指上浮之天耶？
谓观所造人物，知必有肇造之者，即全能之上帝，是上帝尚在意想中也。又谓日比地球大，约二百三十万，相距二亿七千余万里，更有大星，较日尤大尤远。试问：日星之里数能穷究若此，独不能直达上帝所而与之一晤耶？
“上帝有几”条内，谓人当认一为主，有求必祷，祷上帝；有得必谢，谢上帝。且见万有之荣光，必恭敬而颂美上帝。庙宇中木石金土雕塑及纸绘之伪像，尽宜废弃。觉己有罪，求上帝赦；己心邪曲，求上帝正；忧愁求上帝慰解；身荏弱不足以为善，求上帝加我力量；在苦难中，求上帝救护；望天堂永福，求上帝导我以路。试问：为善为恶，及一切琐事皆不能自主，必求上帝即得遂意，然则奸盗谋劫者不皆可求上帝赦耶？且予见彼教事事邪曲，何上帝不一正之耶？从彼教者仍不免忧愁苦难，何上帝不一解之救之耶？天堂之路，果从何处入耶？至雕塑及纸绘之像，虽无益于人，亦何碍于上帝，而必尽废为快耶？
“上帝称呼”条内，谓上帝之称不一，有称耶和华、天父、上帝天主者。试问“上帝为谁条”内，谓人不可加上帝之封，而此称呼独上帝之自命耶？
谓上帝为大父，生身之父为世父。上帝爱民如子，其恩大于世父万万倍。又谓无论何国之君，其权位皆上帝所与。试问上帝既爱民如子，其恩且大于世父万万倍，何古来不无暴虐之君，而上帝权位之与不尽与明圣以自保其子耶？
“上帝之体”条内，谓上帝三位一体，为父、子、圣神。父万物之本；子代人赎罪，救人灵魂；圣神之功用，即感化人心，故圣教友于赞颂时俱宜赞美此三位。或问：“此三位虽曰三，殆即一。”答：“不然，父是父，子是子，圣神是圣神。”又问：“三位皆上帝？”曰：“是也，各有上帝之性，其性一，其体亦一，父在一体中，故圣父是上帝，圣子，圣神，俱在一体中，故俱是上帝。”试问父子圣神，既谓为三，复谓为一，咬身妄辩，自为颠倒。且子指耶稣，为上帝屈己降世，已极荒谬，而圣神更是何物？此等创说，何明示人以不足信之事耶！
“上帝降生”条内，谓生人之理，有夫妇始有父子。上帝降生不用此法，以夫妇之道从欲而生。故耶稣降生乃上帝大显其妙化之功，感童女马利亚有娠而生焉。试问上帝既如此大费周旋，何必另自降生，而不现身说法，使大家共见共闻犹为便捷耶？既夫妇之道，从欲而生，何从彼教者，亦复娶妇，且奸淫事不一而足？而守箱不嫁之贞姑，必伴教师宿，非从欲耶？
“降生之凭”条内，辟邪论驳之详矣，不赘录。
“降生之故”条内，谓天下人，不分中外，自君相以至士庶，皆为犯法之人。试问中国历来不少圣君贤相，正士端人，亦皆在犯法之列耶？
又谓人有淫窃邪念，上帝即知。试问从彼教者，所为何一非淫盗之事，何时不起邪念以害人耶？特不过假词粉饰耳！
谓“有事相助，有善相劝，有喜相庆，有尤相怜，有不足相资给，此自然之理，不得为功。试问英佛诸夷，固皆天主教之流，亦曾能此自然之理耶？所谓有事相助者，殆资粤贼以军械粮米也；有善相劝者，殆勒人从彼邪教而大肆奸淫也；有喜相庆者，殆在戮拂彼之正人以尽绝之为快也；有尤相怜者，殆助从彼邪教之当道免祸而得福也；有不足相资给者，殆伙粤闽浙诸匪徒巧取中国之财，惟恐罗不尽，而自富其国也。
谓耶稣来救罪人，代死而流宝血，以涤除人罪，及舍此宝躯以赎世罪。且谓罪恶滔天，罪比邱山，皆可藉耶稣天高、地厚、海深之功而抵免，使离暗府而升明宫。试问罪非犹物，血何以涤？世罪亦众，一身何能尽赎？且罪大恶极，皆可藉耶稣之功以抵免，若耶稣而求之果应，不将纵天下之人皆为恶，但藉耶稣以抵之耶？至宝血宝躯之称，尤为可笑！
谓观音二字，有其名，无其人。基督降生，历历可考。上帝无形，耶稣即其形。试问耶稣今日果在何处，予谓祀观音者固妄，而从耶稣者，岂但妄而已哉！
“历四十日升天”条内，谓救主耶稣钉死复生，后历四十日集其徒于橄榄山，以上帝国之道训之。言毕升天，众观有云蔽主，渐不见。继谓于气绝之时，呼曰：‘事毕矣。’便升天。试问言毕升天，非以肉身升天耶？气绝之时升天，非以灵魂升天耶？一条之中，何先后差异若是耶？
谓耶稣升天后，遣三位一体中，第三位圣神临世，感化人心。试问：耶稣既能苦心救世代人赎罪，钉死复活，何不长在人世救人，而必遣人代之耶？且所遣之圣神，谁实见之耶？
谓耶稣本上帝之身，降生救人。忽谓世之罪人，不能径祷于上帝前，恐妄祷更获愆，必赖耶稣转祷。且谓教中人称耶稣为有兄在天。试问耶稣既本上帝降生，何一身而宽严各别耶？教中人称耶稣为有兄在天，何称谓之奇亦至此耶？
“上帝审判人”条内，谓审判有二，曰私审，曰公审。私即世人死后，其灵魂即到耶稣台前，耶稣要审判其人生前行事，合天堂，则灵魂入天堂，合地狱，则灵魂入地狱；公审即天地末日，天下人肉身复生，各与灵魂相合共至主前，受其审判，无数人听审，在广众之下，彼此证明生前所行之善恶，毫无隐匿。此公审之日，大有威荣，从始造天地以至末日，仅有此一日也。试问一日内普天下不知死几千万万人，一一要过耶稣之审，已荒谬至尽！况公审在天地未日，天下人肉身复生，又仅此一日过审，彼教匪徒，果谁过私审公审，并见有久死复生者耶？且耶稣能赎生人罪，而死当入地狱者，独不能赎之耶？
“复生道理”条内，谓至末日受公审，各人之肉身俱自冢中出，复生与各人之灵魂再合，受其生前所行之报。试问：亦有尸骸抛散未葬，及煎割扬灰者，其肉身又从何处出耶？
谓耶稣倘救人灵，不救人身，是半救半不救也。主不若是也，故必使人之肉身复生。试问耶稣既救其灵，复救其身，何过审之日，当入地狱受苦者，不救入天堂受福之为全救耶？
谓复生之身，乃神灵，有荣光，且强壮不朽。试问不能入天堂者，不直以神灵不朽之身入地狱耶？如以神灵不朽之身入地狱，则入地狱者，亦非苦矣。且人死必待天地末日复生，何耶稣复生不待天地末日，并不闻有同日复生之人耶？
“上帝感化人心”条内，谓昔者孔子抱道不行，有莫知之叹。且谓必上帝之神，感化人心，此心始可得而正。无论何国大圣大贤，以格物等法正人心，有名无实。试问彼教何事不得罪孔子，而反援孔子以自证耶？人心待上帝感化而始正，何若尽生正人，不待感化之犹愈耶？大圣大贤之正人心有名无实，果何所见？而彼教之绝无人心者，反为有名有实耶？
“信而称义”条内，谓圣子耶稣在天堂，哀怜世人，甘愿降为人身。据此则与上帝降生之说不符。
且谓耶稣毕世，全守帝诫无丝毫违犯。试问耶稣既为上帝分身，上帝能者，耶稣亦能，更何俟上帝之诫耶？
谓上帝刑赏，犹国君之法，有犯者即罚之。又谓世人皆陷罪恶之中，难免沉沦永苦，非立一赎罪法，断不获救。幸有三位一体中，第二位圣子耶稣，自天降生，代受吾人应受之苦，上帝视其功而赦人罪。试问上帝刑赏，既犹国君之法，而陷罪恶者得耶稣之代受其苦，复得赦其罪。今设有千百叛逆之徒，抚之不驯，在国法之所不宥，忽有一大功臣出奏曰请罪臣一人，勿治千百叛逆之罪。谓其功之足以相抵也，有是理耶？且所谓第二位圣子耶稣，则第一位圣子果为谁耶？若谓第一位即上帝，则圣父更何在耶？
“上帝国迩”条内，谓世之列国，以真理而论，止分为两国。一曰上帝国，一曰魔鬼国。敬服上帝者，即上帝之民；惑魔而从魔，即魔鬼之民。且实之曰耶稣圣教会，可名为上帝国。试问从古圣贤帝王，不从耶稣教者不皆魔鬼耶？不且并我大清君臣而直骂耶？粤贼奉其教群起倡乱，而涂毒生灵者，是欲为上帝民耶？且彼意既谓圣贤皆不免为魔鬼，彼教妖书，何复援引中国圣贤语耶？
“前上帝无形像”条内，谓但心在像，便犯罪取祸，此复谓如设帝座于心内，事事当听其命而行。试问设帝座于心内者，非心在像耶，独不犯罪取祸耶？
谓有日诸邪教灭亡，各恶事净尽，寰海变成新世界，无人不恭敬上帝，且爱人如己，此必成功之事也。试问诸邪教灭亡者，孔孟之教耶？佛老之教耶？孔孟之教，固昭如日星。佛老之不轨于正，岂若彼教之耶？穷凶极恶耶，无人不恭敬上帝者，殆必如彼教以经水涂面祀上帝，为洁面朝圣也；爱人如自己者，殆勒人以从彼邪教耶；至谓此必成功之事，而粤贼之倡乱，殆欲如彼所谓成功矣！
“身前之福”条内，谓人死之日，分文不能带赴阴司。与“上帝审判人”条内，谓冥府阎王皆人心设想之物。两议合证，岂阴司独非冥府耶？谓无冥府即不应谓有阴司也？
“不信主者受永苦”条内，谓死后灵魂至上帝前，受审判，第一就问信与不信，信，上帝看耶稣之功，接至天堂；不信，罚至地狱。试问世之不信者，何妨于审判时漫应为信，不亦得升天堂耶？上帝审判，何若是疏忽耶？姑无论信者之皆为恶人也！
谓近有耶稣教士来尔中土，宣圣道，颁圣书，已历五十余年之久。举国人民，俱应悔改信主，究之信者少，不信者多，此亦显为人心邪坏之凭。故尔华人，按上帝律法，实皆有罪。试问人心邪坏之凭，华人之罪，在有纲常名教耶。幸信者少，不信者多，向使驱中国而尽妖族之，则予亦无插身之地矣。
谓地狱永苦，其苦难名。耶稣譬以硫黄火，魂置地狱，犹身置火坑。不曾到过地狱，未知其苦如何，故耶稣以已见之火取喻地狱之苦。试问地狱之苦，耶稣能为人亲切言之，亦曾受过其苦而来耶？。
“上帝教中圣规”条内，谓主未降生时，上帝于圣教中，设有祭法，即以牛、羊、鸽等，杀而祭之。此何义？指点耶稣要来赎人罪，救普天下人，而代人流血，耶稣即祭献天父一大祭物。前有祭礼，乃示圣教中人，知后有救主，献身为祭，代赎人愆，非前赖所祭之物，即可赎罪。且示人知世皆有罪，欲救必赎，自不得赎；盖不流血，则不得赎也。夫牛、羊、鸽等，为物甚微，远不及人身之贵，岂赖之即赎人罪乎？上帝立此祭法诲人，是欲人日望救主降生也。今上帝圣教中，祭法悉除，因耶稣已来成此大祭，何敢以物之命，加诸救主上，而冀上帝来歆也？试问上帝自设祭法，非自贪血食耶？且谁见上帝而设此法耶？上帝指点耶稣要来赎人罪，要赎竞赎，何又迟及期耶？前谓耶稣为上帝降生，兹又祭献上帝，非自祭自耶？至以耶稣为祭物，在予固谓耶稣即牛羊之不若，而在彼崇信其教者，以舍身代赎之人，拟之祭物，不亦不敬之甚耶！
“圣礼”条内，有领洗礼、食圣餐二事，谓领洗礼，主谕徒云：“天地诸权，已与我矣，尔往招万民为徒，以父、子、圣神之名施洗，教之守我所命者。”故入教者，牧师即以指取净水，微按其顶曰：“奉父、子、圣神之名而行此洗礼。”止入教之始，领洗一次，人始知其信主之道，而为其徒也。倘有人自云信道，但不愿入教，此人亦断不可为吾主之徒。总之，上帝教以领洗为入道之门。谓食圣餐，耶稣当见卖之夜，与其徒坐，主取饼擘而祝曰：“取食之，斯乃我身为而擘者，行此以忆我。”食后，取杯亦然，曰：“此杯乃新约，为我血而立者，尔饮之以忆我。”尔食此饼，饮此杯，以明主死。至於临日，凡食此饼，饮此杯，不合其宜者，是负主身主血者也。人先必自审，然后可食其饼，饮其杯。不识主体而饮食不合其宜者，是自取罪戾也。故为其徒者，世毕固守之。或一月一举行，或数月一举行。即牧师取饼，擘若干小块，偕会中兄弟，各食一块；又倒葡萄酒于一大杯中，偕会中兄弟，各饮少许。且谓领洗所以洁其心。食饼记主为我等捐命，魂之赖主，犹身之赖饼；饮酒，记主代流宝血以洗赎世人之罪。试问领洗果能洁心耶？即能洁心，何妨自取水涂耶？未从彼教者，亦食饼，亦饮酒，不亦即食耶稣肉，饮耶稣血耶？又何必定假牧师手耶？且既从彼教，而复谓食其血肉，忍心害理，更有加于此耶？总之，我中国圣贤正大光明之道，断无不经之举。按此入教而必领洗食餐者，无非置迷药于水饼酒中使人因此昏昧而任彼所为也！为彼所惑者，何不思之甚耶？
“主祷告文”云：“我父在天，惟愿尔名成圣，尔国即临，尔旨得成于地，如在天焉。我所应用之粮，今日赐我，我免人债负，求尔亦免我债负，又勿使我陷于迷惑，要拯救我出于凶恶。盖国度、权柄、荣耀，皆属于尔天父，至世世无穷焉。亚孟。”（此二字译即“心愿”也）试问 “尔”字既指天父而言，而曰“惟愿尔名成圣”者，则是天父尚未成圣，又何事辄称“圣父”耶？每日应用之粮，皆祝天赐，然则游惰无聊者，但从彼教，开口向天，即有粮从天外飞来耶？负人之债而免之，不犹之掣骗耶？勿陷于迷惑者，必当外于纲常名教耶，拯出凶恶者，必当入于奸淫谋害之林耶！以予所见彼教之徒，真迷惑至尽，凶恶无复者矣！
阅《甲乙二友论述》
第四章内，谓“耶稣降世，特救罪人。”试问耶稣既特救罪人，然从则彼教者，不必须罪人耶？
第五章内，谓人死复生之身，不病、不老、不死、不坏；且谓恶者之身，精力必强，盖上帝将坚其体以多难。试问人既不病不老，不死不坏，精力必强，更何为难耶？
第八章内谓“默念青苍之上，星宿之外，去日月遥远，有满福之所，是上帝之宫。万善同居，福禄无穷，信可乐也。”试问此等默念，非梦癫耶？
阅《耶稣教略》（系新改，较旧本不符）
谓太初之时，上帝创造天地。曰：“宜有光。”即有光明晦以分，昼夜以定，是为首日。上帝造天之月日星辰，地之山川禽兽，万物具备，然后造人，男女各一，男曰“亚当”，女曰“夏娃”，其性本善，其心甚乐，居于福囿，以治理栽培为事。上帝曰：“园中果实，任意可食，惟中一树勿食，食之必死。”爰有蛇焉，即所谓魔鬼是也，迷惑二人。言“食此果，亦未必死，可致目明，能辨善恶，仿佛上帝。”妇从其词，取果食之，以奉厥夫。于是上帝逐二人出囿，定其死罪，使男栽植汗流浃面，使女怀妊劬劳，产育维艰，迨终天年，而反其本。维设一词，预许之曰：“妇将生子，必伤蛇首，为蛇伤踵。”其意即谓灭鬼权，拯人魂也。其言妇所生之子者，即指耶稣四千年后，为处女马利亚所生。试问天地万物，皆为上帝所造，何既造其性本善之亚当、夏娃，而复造此迷惑之魔鬼与不可食之果耶？既谓食之必死之果，何竟如鬼言而食之不死耶？既谓二人为魔鬼所迷惑，上帝即逐出囿，定其死罪，而二人食果，并非为恶，应得死罪处果何在耶？使男栽植，使女怀妊、即得谓死罪耶？初非使女怀妊，造人时，何必男女各一耶？既谓二人被迷惑，何必留其种害后世，而不即灭耶？既可使终天年而返其本，何若不迨终天年使返其本耶？既谓妇将生子，必伤蛇首，为蛇伤踵，何后文并无其事耶？即灭鬼权，拯人魂，与伤首伤踵事，果何涉耶？既谓妇所生之子，而复谓指耶稣四千年后，为处女马利亚所生者，更何意耶？且一切告诫预许之词，果谁实见上帝而亲切闻之耶？
谓耶稣被卖于背教之徒，见害于有司之手，死以苦刑，复生升天坐上帝右。试问耶稣即为上帝使生，何被卖见害而独不知耶？升天坐上帝右谁见之耶？
谓耶稣以五饼二鱼饲五千人。试问以饲五千人之五饼，谁得而团之，岂亦从天而降耶？
谓上帝大施矜悯，特发仁慈，使独生子耶稣诞降尘寰，死于十字架，以赎人罪。试问既大施矜悯，特发仁慈，何不宽人罪而直赦之，必生一代罪人，多此一番举动耶？
谓耶稣谓：“吾乃善牧，为群羊捐命，且舍生为众赎罪”；“吾乃天降之饼，食之者必得永生”；“信我者虽死亦生，生而信我者，恒久不死”；“就我者决不饥，信我者永不渴”。试问既为众赎罪，则甘心自死，而前文之谓为被卖见害何耶？被卖见害，是人制之使死，而在己有不甘之意矣！既谓信而就其教者，虽死亦生，恒久不死，不饥不渴，何我所见信而就其教者，无一如是耶？且观“生而信我者恒久不死”之词，则信我者虽死亦生，是死后始信也。然则不从彼教者，至死后畏入地狱而始信之，不亦升天堂耶？
谓耶稣门人证其复生之事于世，其后大半受刑罹祸，为耶稣竭忠而死，虽死而犹口诵耶稣不辍。试问耶稣既能救人，独不能救门人之受刑罹祸耶？彼粤贼从其教而遭官兵扑杀者 ，亦为耶稣竭忠而死耶？且死后口诵耶稣，鬼语谁实闻之耶？
《重建清真寺碑记》有云：“本教与儒教，虽大同小异，然其立心，亦不过敬天尊祖、忠君孝亲、五伦五常、三纲而已矣。人徒知清真礼拜，敬天拜空，殊不知道之大原出于天，古今相传，不可诬也。”而署其后曰：“开封府增广生员金钟撰，祥符县痒生曹左书，开封府廪生傅儒篆。”试问彼邪教与儒教，其大同者，果何谓耶？彼所谓敬天尊祖者，非儒所谓逆天忘本者乎？彼所谓忠君孝亲者，非儒所谓无父无君者乎？彼所谓五伦、五常、三纲者，非儒所谓以歝伦乱纪者乎？彼邪教固举天下是非而悉反之，果何事而与儒同，敢妄引圣经“道之大原出于天”以为证耶？且彼教既以天为天主所造物，无足重，此又言敬天，道之大原出于天者，不更自相乖舛耶？所尤可切齿痛恨者，彼金钟、曹左、傅儒之徒，曾读孔孟之书，忝列胶痒，不能得其万一，而忍从邪教，至为作记，且中间伪注考证，以实其教之由来，末复引圣经以为妄证，何胆大妄极如是耶！
呜呼！汉唐以来，身心性命之学失讲。即有一二明儒出而任道者，又各存门户之见，彼此成家，致不能昌明圣学，卒以文艺取人材，此人心所由日坏，而流弊至于此极也。予忆幼时读书，即潜求义解，辄参注于旁，俟长以自明得失，未尝不慨然于圣学将湮，思有以自任也。而同学之士，多以为误用聪明于无用地，不究心于应试之文，浅言为迂，甚言为妄。由今观之，然则金钟之徒，为正用其聪明耶？昔之以予为迂且妄者，不将去金钟之徒为不远乎？呜呼！今日者，恨不得皆如予迂且妄之辈，起为我大清荡此妖氛，以同复不共戴天之仇，岂非圣学之幸，天下苍生之幸哉！
  </div>
  <div class="pagination">
   <a href="耶稣会文献汇编_page348.html">
    上一页
   </a>
   <span>
    ...
   </span>
   <a href="耶稣会文献汇编_page344.html">
    344
   </a>
   <a href="耶稣会文献汇编_page345.html">
    345
   </a>
   <a href="耶稣会文献汇编_page346.html">
    346
   </a>
   <a href="耶稣会文献汇编_page347.html">
    347
   </a>
   <a href="耶稣会文献汇编_page348.html">
    348
   </a>
   <span class="current-page">
    349
   </span>
   <a href="耶稣会文献汇编_page350.html">
    350
   </a>
   <a href="耶稣会文献汇编_page351.html">
    351
   </a>
   <a href="耶稣会文献汇编_page352.html">
    352
   </a>
   <a href="耶稣会文献汇编_page353.html">
    353
   </a>
   <a href="耶稣会文献汇编_page354.html">
    354
   </a>
   <span>
    ...
   </span>
   <a href="耶稣会文献汇编_page350.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
