<!DOCTYPE html>
<html>
<head>
    <meta charset="UTF-8">
    <title>侯鲭录 - 第 1 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>侯鲭录 - 第 1 页/共 5 页</h1>
    <div class="content">　　钦定四库全书　　　　　子部十二
　　侯鲭録　　　　　　　　小说家一【杂事之属】提要
　　【臣】等谨案侯鲭録八卷宋赵令畤撰令畤字徳麟燕王徳昭元孙元祐中佥书颍州公事坐与苏轼交通罚金入党籍绍兴初袭卦安定郡王同知行在大宗正事是书采録故事诗话颇为精赡然如第五卷辨传竒莺莺事凡数十条每条缀之以词未免失之冶荡欧阳修以艳曲数阕被谤释文莹着湘山野録尚辨其枉而令畤此书乃着其挟妓事载其诗于卷中未免近诬朱翌猗觉寮记称上元放灯增十七十八两夜乃建隆五年诏书以时和嵗丰之故见太祖寔録三朝国史诸书令畤乃云钱氏纳土进钱买两夜亦属妄传又今畤虽因苏轼入党籍而后附内侍谭稹以进颇违清议此书乃称余为元祐党人牵复过陈举王叡昭君怨诗示张文潜文潜云此真先生所谓笃行而刚者云云尤不免愧词然令畤所与逰处皆元祐胜流耳濡目染见闻自异诸所记録多尚有典型是固不以人废言矣乾隆四十三年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　钦定四库全书
　　侯鲭录卷一
　　宋　赵德麟　撰
　　文选古诗云文彩双鸳鸯裁为合懽被着以长相思缘以结不解注被中着绵谓之长相思绵绵之意缘被四边缀以缘缕结而不解之意余得一古被四边有缘真此意也着谓充以絮
　　正俗云或间今以卧毡着里施缘者何以呼为池毡荅曰礼云鱼跃拂池池者缘饰之名谓其形象水池耳左太冲娇女诗云衣被皆重池即其证也今人被头别施帛为缘者犹呼为被池此毡亦为有缘故得名池耳俗间不知根本竞为异説当时已少有知者况比来士大夫耶独宋子京博学尝用作诗云晓日侵帘压春寒到被池余得一古被是唐物四幅红锦外缘以青花锦与此説正合
　　绿沉事人多不知老杜云雨抛金锁甲苔卧绿沉枪又皮日休竹诗云一架三百本绿沉森始知竹名矣又见呉淑事赋云绿沉亦复精坚引广志曰绿沉古弓名又引刘劭赵郡赋曰其器用则六弓四弩绿沉黄间堂溪鱼肠丁令角端
　　李贺诗中用小怜事北齐冯淑妃名也
　　宋子京博学作诗云何但鱼知丙非徒字识丁唐张靖曰天下无事汝辈挽两石弓不如识一丁字丙者左太冲蜀都赋云嘉鱼出于丙穴注丙穴在汉中沔阳县北有鱼穴二所常以二八月取之丙地名也或云鱼以丙日出穴故陈藏器云嘉鱼乳穴中小鱼能久食力强于乳丙者向阳穴多生鱼鱼复何能择丙日出入耶郦善长云穴口向丙又引柏枝山中有丙穴穴大数丈有嘉鱼尝以春末游渚冬入穴故知丙穴之鱼不独汉有也老杜诗云鱼知丙穴由来美
　　广南呼食为头【梁元帝赐功徳净馔一头】鱼为防【梁科律生鱼若干斗】茗为薄为防【温公若科茗二百大薄又梁科茗若干防】笔为双为床为枝【南朝呼笔四枝为一床梁简文答徐摛书时设书幌中置笔床令云笔一枝冩书一万字】
　　竹生花其年便枯六十年一易根必结实而枯死实落土复生六年还成町也竹谱云竹不刚不柔非草非木枯必六十复亦六年是也
　　东坡云世之对偶如红生白熟手文脚色二对无复加也又云与我周旋宁作我为郎憔悴却羞郎亦的矣余诗中有青州从事对白水真人公极称之云二物皆不道破为妙
　　唐梨园弟子以置院近于禁院之梨园也女妓入宜春院谓之内人亦曰前头人谓在上前也骨肉居教坊谓之内人家有请俸其得幸者谓之十家故郑嵎津阳门诗云十家三国争光辉是也家虽多亦以十家呼之三国谓秦韩虢国杨氏三大夫人也
　　唐太宗贞观初内宴长孙无忌造倾杯曲又乐府杂录云宣宗善吹芦管自制此曲
　　唐髙宗龙翔中置三国子监
　　唐德宗建中三年用韦都賔陈京请借京城官商钱大索得八十万贯时度支杜佑曰月费钱一百万本朝元丰中毕仲术编备对月支六十二万余贯金帛不在数自大观之后不知月用几何
　　阆中有三雅池出潘逺纪闻谭云昔有人脩此池得三铜器状如杯盏上各有二篆字一云伯雅二云仲雅三云季雅不知所由乃名此池为三雅池余尝览魏文典论云灵帝末斗酒值万金刘表一子好饮乃制三爵大曰伯雅【注云一斗】次曰仲雅【注云五升】小曰季雅【注云三升】今三雅池所得乃刘氏酒器也【恐盛酒器非饮器也】
　　崔赵公尝问径山曰弟子出家得否径山曰出家是丈夫事非相所为
　　李直方尝第果实若贡士者以绿李为首楞梨为副樱桃为三甘蔗为四蒲桃为五或荐荔枝曰寄举之首又曰栗如之何曰最有实事不八九始范晔以诸香品味时辈朱虚侯撰百官本草皆此也
　　唐李肇国史补书宋清事云卖药长安西市朝官出入移贬辄卖药迎送之贫士请药常多折券有急难倾财救之嵗计所入亦百倍故长安有义债卖药宋清此栁子厚所以作清传云清居市不为市之道然而居朝廷居官府居庠塾乡党以士大夫自名者反争为之不已悲夫然则清非独异于市人也
　　唐元微之行李从易宗正丞制词云昔刘氏子孙在属籍者十余万人余尝考王莽居摄时作大诰云宗室之隽有四百人孟康注云谓诸刘见在者何多寡之不同如此岂莽时残喙之余所谓四百人者皆賛莽以盗汉偷生嗜利之徒欤不然安得生存于斯至为莽称隽耶
　　文选古乐府名都篇寒鼈炙熊蹯又曹子建七启云寒芳苓之巢龟鲙西海之飞鳞注谓今之寒也引盐铁论云煎鱼切肝羊淹鸡寒又资暇云今之湆肉谓之寒又广韵云煑鱼煎食曰
　　天下生齿之数前汉一千二百二十三万举其成数后汉一千六百七万魏九十四万晋二百四十五万宋九十万后汉三百二十七万北齐三百三万后周三百五十万隋八百九十万唐九百六万国朝艺祖二百五十万太宗三百五十七万真宗八百六万仁宗一千九百九万英宗一千二百四十八万神宗一千七百二十七万【出今国史】
　　长沙道林岳麓寺老杜所赋诗者沈传师有诗碑见于世其序云奉酬唐侍御姚员外道林寺题示姚员外诗不复见之今得唐侍御诗题云儒林郎监察御史唐扶诗云道林岳麓仲与昆卓荦请从先后论松根踏云二千步始见大屋开三门泉清或戱蛟龙窟殿豁数尽髙帆掀即今异鸟声不防闻道看花春更繁从容一衲分若有萧瑟两鬓吾能髠逢迎侯伯转觉贵膜拜佛像心加遵稍揖皇英颒浓泪试与屈贾招清魂荒唐大树悉楠桂细碎枯草多兰荪沙弥去学五印字静女来悬千尺幡主人念我尘眼昏半夜号令期至暾迟回虽得上白舫羁绁不敢言绿尊两祠物色采拾尽壁间杜甫真少恩晩来光彩更腾射笔锋正健如可吞
　　近时诗僧难得佳者余杭参寥云风蒲猎猎防轻柔欲立蜻蜓不自由六月临平山下路藕花无数满汀洲
　　苏州僧仲殊本文士也因事出家有润州诗云北固楼前一笛风防云飞出建昌宫江南二月多芳草春在蒙蒙细雨中
　　元祐中馆职诸公赋韩榦马诗独张文潜最髙胜云头如翔鸾月颊光背如安舆鳬臆方心知不载田舍郎尚带开元天子红袍香韩榦冩时国无事天闲树防春昼长双髯执辔俨在傍如瞻驰道黄屋张北风扬尘燕贼狂廏中万马驱范阳天子乘骡蜀山险满川苜蓿为谁芳
　　王令逢源荆公王深父兄弟交游也尝赋韩马诗云天寳天子盛天廏吐畨入马上天夀紫衣孜吏偏坐前骑入金门不容骤西极苜蓿为谁肥六闲飞黄卧嗟瘦乾元殿下谁把笔当年人无出榦右传闻三马同日死死魄到纸气方就鐡勒夹口重两衔墨丝草尾合双纽天门未上人就观伯乐惊嗟失开口生搜朔野空毛羣死防世工无后手当时天子惜不传送入御府置官守边尘勃郁燕蓟来宫阙萧骚既闻后谁千金出手足踏万里避奔走几经躞蹀道边尘今日宁无纸上垢尊前病客不识书但惊骨气世未有冀北骏足无时无生不逢榦死空朽世工无手不肯休往往气骨陋如狗
　　余住在中都见一士大夫家江南李后主书一词下云冯延己三字诗中复云圣夀南山永同恐延己作也词云铜壶漏滴初昼髙阁鸡鸣半空催启五门金锁犹垂三殿珠栊阶前御栁揺绿仗下宫花散红鸳瓦数行晓日鸾旗百尺春风侍臣蹈舞重拜圣夀南山永同
　　东坡年十余嵗在乡里见老苏诵欧公谢宣召赴学士院仍谢对衣并马表老苏令坡拟之其间有云匪伊垂之带有余非敢后也马不进老苏喜曰此子他日当自用之至元祐中再召入院作承防仍益之云枮羸之质匪伊垂之带有余敛退之心非敢后也马不进
　　阁下法帖十卷淳化中朝廷所集其中多吊丧问疾人多疑之比见刋误乃唐国子祭酒李倍所撰短启出于晋宋兵革之间时国禁书疏非吊问丧疾不得辄行尺牍故羲之书首云死罪是违制令故也且启事论兵皆短而缄之贵易于藏
　　刋误云古无文刺唯书竹简以代结绳谓之简册也魏祢衡处士致名于纸是纸上题名投刺公侯自后相承刺谒者见通名纸为公状也至今士子之家存焉
　　西京杂记载陆贾云目瞤得酒食灯花见钱财干鹊噪而行人至蜘蛛集而百事喜
　　董仲舒曰太平之世则风不鸣条开甲散萌而已雨不破块濡叶津根而已雷不惊人号令启发而已电不目宣示光耀而已雾不塞望浸淫被泊而已雪不封陵弭害消毒而已云则五色而为庆雨则三日而成膏露则结珠而为液此圣人在上则隂阳和而风雨时也政多纰缪则隂阳不调风发屋雨溢河雹至牛目雪杀驴此皆隂阳相荡为祲沴之故也
　　李广与兄弟猎于宜山之北见卧虎焉射之一矢即毙防其头为枕示服猛也铸铜象其形为溲器示厌辱之也至今溲器谓之虎子或为虎枕
　　西京杂记云长安巧工丁缓者为卧褥香炉一名被中炉本出房风其法后絶至缓始更为机环转运四周炉体常平可置之被褥故取被中为名今谓之衮毬
　　余尝和刘景文诗云我识之无常缩舌君能竞病且低顔东坡笑曰吾尝赠雷胜军诗曰太守无何唯日饮军竞病自诗鸣见吾子对觉吾用无何二字体慢矣
　　杜牧之宫人诗云绛防犹封系臂纱后学不解常见服饰变古始于晋武帝选士庶女子有姿色者以绯防系其臂大军胡奋女泣呌不伏系臂左右掩其口今定亲之家亦有系臂者续古事也
　　欧阳文忠公谪滁州令幕中谢判官幽谷种花谢请要束公批纸尾云浅红深白宜相间先后仍湏次第栽我欲四时酒去莫教一日不花开
　　欧公闲居汝隂时二妓甚頴文公歌词尽记之筵上戱约他年当来作守后数年公自维果移汝隂其人已不复见矣视事之明日饮同官湖上种黄杨树子有诗留撷芳亭云栁絮已春色去海棠应恨我来迟后三十年东坡作守见诗笑曰杜牧之绿叶成隂之句耶
　　欧阳公自维移守汝隂作西湖诗云绿芰红莲画舸浮使君宁复忆州都二十四桥月换得西湖十顷秋东坡自颍移维作诗寄曰二十四桥亦何有换此十顷玻璃风使欧公诗也
　　张文潜初官通许喜营妓刘淑女为作诗曰可是相逢意便深为郎巧笑不湏金门前一尺春风髻窗外三更夜雨衾别燕从教灯见泪夜船惟有月知心东西芳草浑相似欲望髙楼何处寻又云未説蝤蛴如素领固应新月学蛾眉引成宻约因言笑认得真情是别离尊酒且倾浓琥珀泪痕更着薄胭脂北城月落乌啼夜便是孤舟肠防时
　　孙贲公素居京师大病予数往存抚之又数日见东坡云闻曽见孙公素病如何予曰大病方安坡云这汉病中瘦则痩俨然风雅后见公素道此语公素应曰那娘意下恨则恨无奈思量坡大竒之
　　孙公素畏内众所共知尝求坡公书扇坡题云披扇当年笑温峤挽刀晩嵗战刘郎不湏戚戚如冯衍但与时时説李阳公素昔为程宣徽门賔后娶程公之女性极妬悍故云
　　东坡在黄州日作雪诗云冻合玉楼寒起粟光揺银海生花人不知其使事也后移汝海过金陵见王荆公论诗及此云道家以两肩为玉楼以目为银海是使此事否坡笑之退谓叶致逺曰学荆公者岂有此博学哉
　　熙宁中士大夫犹能诗卢东题汴河驿中云苍顔白发老参军剰粜官粮置酒樽但得有钱供客醉谁能骑马傍人门荆公见而爱之遂获进用
　　东坡在徐州送郑彦能还都下问其所游因作词云十五年前我是风流帅花枝缺处留名字记坐中人语尝题于壁后秦少防薄游京师见此词遂和之其中有我曽从事风流府公闻而笑之
　　鲁直戱东坡曰昔王右军字为换鹅字韩宗儒性饕餮毎得公一帖于殿帅姚麟许换羊肉十数斤可名二丈书为换羊书矣坡大笑一日公在翰苑以圣节制撰纷冗宗儒日作数简以圗报书使人立庭下督索甚急公笑谓曰传语本官今日防屠
　　醉花宜昼醉雪宜夜醉楼宜暑醉水宜秋醉得意宜唱醉士宜鸣鼍醉女人宜谨节令除章程醉隽人宜益觥盂加旗帜此皆以审其宜攻其景以与忧战也此等语皇甫松持正所作醉乡日月记中语








　　侯鲭录卷一
　　钦定四库全书
　　侯鲭录卷二
　　宋　赵德麟　撰
　　前世钱未有草书者淳化中太宗皇帝始以宸翰为之既成以赐近臣崇宁大观御书钱盖袭故事也王元之谪商于有诗云谪官无俸突无烟唯拥琴书尽日眠还有一般胜赵壹嚢中犹贮御书钱
　　苏迈伯达东坡长子豪迈虽不及其父而问学语言亦胜他人子也少年作诗云叶随流水知何处牛带寒鸦过别村先生见之笑曰此村长官诗后东坡贬惠州伯达求潮之安化令以便馈亲果卒于官
　　王钦臣仲至仁宗时名儒原叔之子大臣荐文艺召试学士院试罢诗云翠木隂隂白玉堂老来方此试文章官檐日永挥毫罢闲拂尘埃看画墙宿华岳观诗云凌空老树云垂叶压屋梨花雪照人深愧地仙教俗客慇懃留看华山春又二年经此再题云石坛流水共苍苔青竹林间一径开可惜梨花飞已尽前年游客始重来
　　黄鲁直读太真外传诗云寒日边声防春风塞草长结客诗云结客结英豪莫同儿女曹黄金妆剑佩猛兽画旌旄北极狼星落中原王气髙终令贺兰外不着赭黄袍
　　宋莒公兄弟皆以髙名擢用仁庙时本朝文章多人未有二公比者少时作落花诗为时脍炙莒公诗云一夜东风拂苑墙归来无处剰凄凉汉皋佩冷临江湿金谷楼危到地香泪脸痕劳獭髓舞台影费鸾肠南朝乐府休赓曲桃叶桃根尽可伤景文诗云坠素飜红各自伤青楼烟雨相忘欲飞更作回风舞已落犹成半面妆沧海客归珠迸泪章台人去骨微香可怜无意传双蝶尽委花心与房
　　颍昌西湖辰江亭成公作诗云绿鸭东陂已可怜更因云窦注新泉凿开鱼鸟忘情地展尽江湖极目天向夕旧滩都浸月遏空新树便留烟使君直欲称渔叟愿赐闲州不记年
　　晁次膺薄游南京尝作词云花前月下堪垂泪水边楼上总关心后过其家已与客饮复作诗曰去日玉刀封防恨见来金斗慰愁眉黄昏饮散歌阑后懊恼水边楼上时
　　唐武宗即位罢朝奋怒曰穷吾天下者佛也始去其山防野邑四万所冠其徒几至十万人至防昌五年始命西京留佛寺四僧唯十人东京二寺节度观察同华汝三十四治所得留一寺僧如西京数其余刺史州不得有寺出四御史里行以督之御史乗驿未出开天下寺至于屋基耕而刓之凡除寺四千六百僧尼筓冠二十六万五百其奴婢至十五万良人枝附为使令者倍筓冠之数良田数千顷奴婢口率以百畆编入农籍其余贱取民直归于有司寺近州县得以恣新其公宇传舍后二年宣宗即位诏曰佛尚不杀而仁且来中国久亦可助以为治天下率兴三寺用齿衰男女为其徒各止三十人两京倍其数四五焉着为定令以徇其习且使后世不得复加也【本朝景德中天下二万五千寺嘉祐间三万九千寺陈襄述古判祠部日説云用江邻几杂诗】
　　杜牧之和裴杰新樱桃诗云用烹酥酪从玩玉盘流年如可驻何必九华丹遂知唐人已用樱桃荐酪也
　　李商江之嫣赋云岂如河畔牛星隔嵗祗闻一过不及苑中人栁终朝剰得三眠汉苑有人形栁一日三起三倒
　　长安南山下书生作小圃时莳花木以待游子一日有金犊车从数女奴皆玉色丽人车中人下饮于庭邀书生同坐生意当时贵人家不出既见欵甚别出小碧牋书诗为赠云相思无路莫相思风里杨花只片时惆怅深闺独归处晓莺啼防绿杨枝
　　东坡尝言诗有佳者诵一篇云流水涓涓芹吐芽织乌西飞客还家深村无人作寒食殡宫空对棠梨花尝不解织乌义王性之少年博学问之乃云织乌日也徃来如梭之织坡又举云杨栁杨栁嫋嫋随风急西楼美人春睡浓绣斜卷千条入又诵一诗云湘中老人读黄老手援紫蔂坐碧草春至不知湘水深日暮忘却巴陵道此必太白子建也
　　王性之云舒州下寨驿中所题诗余以永感之人读之垂涕云北堂无老信来稀十载秋风鴈自飞今日满头生白髪千山乡路为谁归
　　郑犹咏王子安应试新亭二诗云一簮华髪一床书尽日新亭适意无莫道长安天様逺长安自不厌江湖又云前年谏猎出长杨乞得新亭作醉乡好把青衫送酒媪从教人识御炉香
　　余少从李慎言希古学自言昔梦中至一宫殿有仪卫中数百妓抛毬人唱一诗觉而记得三首云侍宴黄昏未肯休玉阶夜色月如流朝来自觉承恩最笑倩傍人认绣毬又云隋家宫殿锁清秋曽见婵娟飏绣毬金钥玉箫俱寂寂一天明月照髙楼又云堪恨隋家几帝王舞腰缓尽绣鸳鸯如今重到抛毬处不见熏炉旧日香
　　蔡持正谪新州侍儿从焉善琵琶常养一鹦鹉甚慧丞相呼琵琶即扣一响板鹦鹉传呼之琵琶逝后误扣响板鹦鹉犹传言丞相大恸感疾不起尝为诗云鹦鹉言犹在琵琶事已非伤心瘴江水同渡不同归
　　少游尝作游仙词坡称之云隂风一夜搅青风定霏霏雪散零想见玉清真境上白虚光里诵黄庭又云夜深楼上拨书眠天在防干四角边风扫乱云毫髪尽独留壁月照人圆又云天风吹月入防干乌鹊无声子夜闲织女明星来枕上了知身不在人间又云本是庐山种杏人出山来事碧虚君上清欲问因何到请看山家十赉文余闻仙家十赉犹人间九锡也【是松陵唱和十赉出陶景传】
　　绍圣中有人过临江军驿舍题二诗不书姓名时贬东坡毁上清宫碑令蔡京别撰诗云李白当年谪夜郎中原不复汉文章纳官赎罪何人在壮士悲歌泪两行又云晋公功业冠皇唐吏部文章日月光千载防碑人脍炙不知世有段文昌【乃江端友子我作或云张文潜作】
　　余崇宁中坐章疏入籍为元祐党人后四年牵复过陈张文潜常希古皆在陈居相见慰劳之余答曰灵毂子王叡作解昭君怨殊有意思能到人妙处词云莫怨工人丑画身莫嫌明主遣和亲当时若不嫁殊域秪是宫中一舞人文潜云此真先生所谓笃行而刚者也
　　浮休居士张舜民芸叟忠义人也绍圣中入元祐谪籍为党人系潭州赦书中独元祐人不赦有宣赦诗云击皷填街道传声过水濵国严三嵗犯恩洗万方春舟楫随南斗衣冠拱北辰岭南幷岭北多少望归人
　　四眀狂客贺知章回乡偶书二首云离别家乡嵗月多近来人事半消磨惟有门前鉴湖水春风不减旧时波又云幼小离家老大回乡音难改面皮防家童相见不相识却问客从何处来一説云黄拱作
　　少防题大年小景四首本自江湖客宦逰何苦心因君小平逺还我旧登临又云公子歌钟里何曽识茫唯应斗帐梦曽入水云乡又云晓浦烟笼树晴江水拍空烦君添小艇画我作渔翁又云岛外云峯晩沙边水树明想当挥洒就侍女一时惊
　　徐仲章尝作爱爱歌云吴越佳人古云好破家亡国何胜道昨夜闲观爱爱歌坐中叹息无如何爱爱本是娼家女金魂玉魄沉尘土歌舞吴中第一人绿鬓双鬟才十五耳闻目见是何事不谓其人乃如许操心危兮励志深半夜窗前泪如雨假饶一笑得千金何如嫁作良人妇桃李不为当路花芙蓉开向秋风渚忽然一日逢张氏便约终身不相弃山可磨兮海可枯生唯一兮死唯二有如樗栎丛中木忽然化作潇湘竹又如黄鸟春风时迁乔林兮出幽谷文君走马来成都防玉吹箫从几曲不闻马上琵琶声忽作山头望夫哭去年春风还满房昨夜明月还满床行人一去不复返不念闗山歧路长前年犹惜缕金衣今年不画深胭脂今年今日万事已鲛绡翡翠春如泥一女二夫兮妾之所羞不求所事兮志何求蛾眉皓齿兮妾之所忧不如无生兮庶几无无喓喓草虫趯趯阜螽靡不有初鲜克有终鸳鸯于飞兮毕之罗之人间所恨兮何休时深山人迹不到处病鸾敛翼巢髙枝
　　余尝爱韩致光宫词云绣裙斜立正销魂宫女移灯掩殿门燕子不归花着雨春风应是怨黄昏
　　元丰中裕陵以元夕御楼宰臣亲王观灯有御制令从臣和进王禹玉为左相蔡持正为右相蔡宻叩王云应制上元诗如何使事禹玉曰鼇山鳯辇外不可使章子厚时为黄门侍郎面笑之云此谁不知十七日登对陵独赏禹玉诗云妙于使事诗云雪消华月满仙台万烛当楼宝扇开双鳯云中扶辇下六鼇海上驾山来镐京春酒沾周燕汾水秋风陋汉才一曲升平人共乐君王又进紫霞杯【是夕以髙丽进乐又添一杯】
　　刘贡父先生元祐作少蓬余被防召赴本省呈试贡父作主文幕次中闻与顾子敦诵渠昔自校书郎出倅泰州作诗云璧门金阙倚天开五见宫花落幷槐明月扁舟沧海去却从云气望蓬莱
　　鲁直父名庶字亚夫最能诗有怪石二絶云山水怪着薜荔天禄辟邪眠碧苔钩坐对心语口曽见汉唐池馆来
</div>
    <div class="pagination">
<span class="current-page">1</span><a href="侯鲭录_page2.html">2</a><a href="侯鲭录_page3.html">3</a><a href="侯鲭录_page4.html">4</a><a href="侯鲭录_page5.html">5</a><a href="侯鲭录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
