<!DOCTYPE html>
<html>
<head>
    <meta charset="UTF-8">
    <title>说郛 - 第 195 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 195 页/共 601 页</h1>
    <div class="content">　　古谓带爲一腰犹今谓衣爲一领周武帝赐李贤御所服十三环金带一腰是也近世又以带爲一条语颇鄙不若从古爲一腰也
　　都下买婢谓未尝入人家者爲一生人喜其多纯谨也余在闽中与何搢之同阅报状见新进骤用者搢之曰渠是一生人宜其速进余怪而诘之搢之曰爲朝士者既爲人所忌嫉又多谤故新进者常无患盖有徴也









　　老学庵续笔记【陆游】
　　麻姑传王方平曰吾子不戏作狡狯事盖古语谓戏爲狡狯列异传云北地传书小女折茯作鼠以狡狯是也今闽人谓之儿戏爲狡顽盖本于此或以奸猾爲狡狯则失之
　　吴防又当吴兴防稽两郡吾因巳言之偶读文选魏文帝诗云惜哉时不遇适与飘风防吹我东南行南行至吴防连两用防字爲韵昔人所无后一韵爲防稽之防已疑焉然设爲防稽之防已久虽名辈或承误用之又南史隐逸褚伯玉传齐髙帝手诏吴防二郡以礼迎遣隋书元胃传文帝尝于正月十五日与近臣登髙时胃不在上即令驰召之及胃见上谓曰公与人登髙未若就朕也赐宴极欢正月十五日登髙不见他书尝考之韩退之有人日登髙诗
　　唐初魏郑公等撰隋书以隋文帝之父名忠故凡忠字唐皆谓之诚谓死事之臣爲诚节传书中凡忠臣皆曰诚臣书作于唐犹爲隋避讳骤读之殆不可晓太宗诗云疾风知劲草板荡识诚臣是辟隋讳耳
　　海南儋崖诸郡出勒竹杖大于干澁竹肤有芒可以剉东坡诗云倦防澁勒暗蛮烟是也
　　嘉祐四友王荆公吕申公司马温公韩少师
　　元祐四友苏子瞻钱穆公王仲至蒋頴叔
　　梅宛陵诗好用案酒俗言下酒也出陆机草木疏荇挼余也白茎叶紫赤圆径寸余浮水上根在水底与之深浅茎大如钗股上青下白煑其白茎以苦酒浸之脆美可案酒今北方多言案酒
　　余在蜀见东坡先生手书一轴曰黄幡绰告明皇求作白打使此官亦快人意哉味东坡语似以白打是博戏耳
　　王羲之先讳正故法帖中谓正月爲一月或爲初月其他正字率以政代之
　　唐有一种色谓之退红王建牡丹诗云粉光深紫腻肉色退红娇王贞白倡楼行云龙脑香调水教人染退红花间集乐府牀上小薫笼昭州新退红盖退红若今之粉红髹器亦名作此色者今无之矣绍兴末缣帛有一等似皁而淡者谓之不肯红亦退红之类也
　　蔡元庆对答喜笑溢于顔面虽见所甚恨者亦亲厚无间人莫能测谓之笑面夜乂盛章尹京典藩以惨毒闻杀人如刈草菅然妇雌声欲语先笑未尝正视人或置人死地时亦柔懦不异平日此尤可怪也
　　太宗自京尹嗣位秦王继之秦王后但命近臣权之开封百余年间非东宫亲王不去权字意谓京尹师祖宗曾爲之故人臣不敢居犹唐以太宗尝爲尚书令三百年间遂无敢爲者虽郭尚父之勲业亦避之也
　　市井中有补治故铜铁器者谓之骨路莫晓何义春秋正义曰说文云锢塞也铁器穿穴者铸铁以塞之使不漏禁人使不得任宦其事亦似之谓之禁锢余按骨路正是锢字反语
　　汉书鄼侯音賛今亳州鄼县乃音才何反而字书字亦才何反云邑名一作鄼而赞字部有酂字亦云邑名按班固十八侯铭云文昌四友汉有萧何序功第一受封爲鄼唐杨巨源丹凤楼宣赦上门下相公诗云请问汉家功第一麒麟阁上识鄼侯是字二音顔注未必是也
　　太史公作张耳陈余传秦将作称二世使人遗季良书云良尝事我得显幸良诚能反赵爲秦赦良罪贵良四句云云唐传曰上嗟乎吾独不得廉颇李牧爲吾将吾岂忧匃奴哉两句而语若飞动减一字不得杜少陵曲江诗云一片花飞减却春风飘万防正愁人且防欲尽花经眼莫厌伤多酒入唇江上小堂巢翡翠苑边髙冢卧麒麟细推物理须行乐何用浮名绊此身二聨中叠用三花字而意不重复又何妙也王元之诗云两株红杏映篱斜妆防香山副使家何事春风容不得和莺吹折数枝花语虽极工然大风折树而莺有不去于理未通当更求之
　　老泉布衣时初未有名蜀人大简者乃荐于韩魏公欧阳文忠公张文定公词甚切至文亦髙雅今蜀人多传其本而东坡頴濵二公独无一语及大简者老泉集中与大简往来亦止有辞召试一书耳如与大简请纳拜书蜀人至今传之集亦不载初疑偶然耳久之又得老苏所作大简墓铭亦不在其中乃知编集时有意删去不知其意果何在也








　　蓼花洲闲录【髙文虎】
　　五代时有僧某卓庵道边艺蔬丐钱一日昼寝梦一金色龙食所艺莴苣数畦僧寤惊且曰必有异人至已而见一伟丈夫于所梦之处取莴苣食之僧视其状貌凛然遂摄衣延之餽食甚勤顷刻吿去僧嘱之曰富贵无相忘因以所梦告且曰公他日得志愿爲老僧只于此地建一大寺伟丈夫乃艺祖也既即位求其僧尚存遂命建寺赐名普安都人称爲道者院则夀皇圣帝王封之名已兆于此
　　江南徐谔得画牛昼齧草阑外夜则归卧阑中持以见后主煜煜献阙下太宗问羣臣俱无知者惟僧赞宁曰南倭海水或减则滩碛微露倭人拾方诸蚌中有余泪数滴得之和色着物则昼隐而夜显沃焦山时或风烧飘击忽有石落海岸得之滴水磨色染物则昼显而夜晦
　　兵部尚书杜业任枢宻有权变足机防兵赋民籍指之掌中其妻张氏妬悍尤急室絶婢妾业惮之如事严亲烈祖常命元皇后召张至内庭诫之曰业位望通显得置妾媵何拘忌如此岂妇道所宜邪张雪涕而言业本狂生遭逢圣运多垒之初陛下所籍者驽马未竭尔而又早衰多病纵之必贻其患将误于任使耳烈祖闻之大加奬叹以银盆防叚赏之
　　陈觉微时爲宋齐邱客及爲兵部侍郎也其妻李氏妬悍亲执庖防不置妾媵齐邱选巳之婢三人与之李亦无难色奉事三婢若舅姑礼人问其故李曰此令公宠幸之人见之若面令公何敢倨慢三婢既不自安求还宋第宋笑而许之
　　大中祥符八年四月二十三日夜荣王宫火起时大风从东北来五更后火益盛【予起登楼见之知是禁中通夕不寐】未明东宫六位一时荡尽宫人多有走上东华门楼有出不及者焚死百余人【东宫六位东行第一雍王第二相王苐三附阳郡王西行第一兖王第二曹王第三荣王第四即连御厨宻迩上台】二十四日左掖门东并不开朝者皆趋右掖门天明宰臣等立于内东门廊庑之下既而火至承天门西烧仪鸾司又烧朝元殿后阁西至东上閤门长春殿西廊拆南北廊以絶火势火遂南烧内藏库香药库又东囬烧左藏库直西烧秘阁史馆午时烧乾元门东角楼西至朝堂救之而止未时火出宫城连烧中书省门下省鼓角司审官院是夕烧毁屋舍计二千余间救焚而死者千五百人火至夜不絶宰臣枢宻两制是夕并宿禁中是时救左藏库人尤众辇出金银帛疋莫知其数积于城墙之上及烧角楼风急囬东北又烧之烟焰烛天救者不能措手初烧长春殿南廊火自屋内西行忽隔十余间而发人皆奔走趋避之所存惟大内及中书枢宻院以西而已是时二王无居处寓于东华楼至夕召入禁中明日出居于上源驿时焚诸库中香闻十余里秘阁三馆图籍一时煨烬俱尽又大风中有飘书籍至汴水之南者中夕风定火亦止二十五日诏知诸王与中使阎六庆岑守素勘遗火之踪中人说二十四日欲明火势渐东来遂折御厨主廊数百人登屋运水时望见宫人相压死于煨烬中甚众犹有手足能动者曹王夫人将投火中救之获免宫人入火者不知其数禁中大树焚之殆尽所余亦焦枯焉惟相王宫在东南火自西北起王四更破东墙自率宿卫者运府库等物出之十得七八矣五月三日荣王落遂州节度使降封端王【先领梓遂二州也】其日勘得掌茶酒宫人韩小姐新与亲事官孟贵私通多窃寳器以遗之后事泄王乳母将决责之小姐乃谋放火因而奔出有琵琶伎人王大赛者知之受小姐金而不言二十三日夜半于佛堂前帘上举炬爇之时因风急火遂大作
　　祥符中西蜀有二举人同砚席既得举贫甚干索旁郡以办行将迫嵗始离乡里惧引保后时穷日夜以行至剑门张恶子庙号英显王其灵响震三川过者必祷焉二子过庙已昏晚大风雪苦寒不可夜行遂祷于神各占其得失且祈梦爲信草就庙庑下席地而寝入夜风雪转甚忽见庙中灯烛如昼殽俎甚盛人物纷然往来俄传导自逺而至声振四山皆岳渎贵神也既就席宾主劝酬如世人二子大惧已无可奈何潜起伏暗处观焉酒行忽一神曰帝命吾侪作来嵗状元赋当议题一神曰以铸鼎象物爲题既而诸神皆一韵且各删润雕改商确又久之遂毕朗然诵之曰当召作状元者魂魄授之二子黙喜私相谓曰此正爲吾二人发迨将晓见神各起致别传呼出庙而去视庙中寂然如故二子素聪警各尽记其赋亟冩于书帙后无一字忘相与拜赐鼓舞而去倍道而行笑语欣然惟恐富贵之逼身也至京适将引保就试过省益志气洋洋半验矣至御试二子坐东西廊御题出果铸鼎象物赋韵脚尽同东廊者下笔思庙中所书懵然一字不能上口间关过西廊问之西廊者望见东来者曰御题验矣我乃不能记欲起问子幸无隐也东廊者曰我正欲问子也于是二子交相怒曰临利害之际乃见平生且此神赐而独私以自用天其福尔邪各愤怒不得意草草信笔而出及唱名二子皆被黜状元乃徐奭也既见印卖赋二子比庙中所记者无一字异也二子叹息始悟凡得失皆有假手者遂皆罢笔入山不复事笔砚恨不能记其姓名云元丰二年相州安阳县民叚化以疾失明其子简屡求医不验一夕忽梦神人告之曰与尔此药可用人髓下之则汝父之目立见光明既悟手中果得药简乃卸左腕捶骨取髓调药以进立愈相州具奏其事古有爲父母卸指者指复更生自非至诚安能动天地感鬼神哉似叚简者安知不然也
　　西川费孝先善轨革世皆知名有大名人王旻因殖货至成都求爲卦孝先曰教住莫住教洗莫洗一石谷捣得三斗米遇明即活遇暗即死再三戒之令诵此数言足矣旻志之及行途中遇大雨憇一屋下路人盈塞乃思曰教住莫住得非此邪遂冒雨行未防屋颠覆独得免焉旻之妻已私邻比欲讲终身之好俟旋归将致毒谋旻既至妻约其私人曰今夕新沐者乃夫也日欲晡呼旻洗沐重易巾栉旻悟曰教洗莫洗得非此也坚不从妇怒不省自沐夜半反被害既觉惊呼隣里共视皆罔测其由遂被囚系拷讯狱就不能自辩郡守录状旻泣言死即死矣但孝先所言终无验耳左右以是语上达郡守守命未得行法呼旻问曰汝邻比何人也曰康七遂遣人捕之杀汝妻者必此人也已而果然因谓僚佐曰一石谷捣得三斗米非康七乎由是辩雪诚遇明即活之効欤
　　神宗时以陜西用兵失利内批出令斩一漕官明日宰相蔡确奏事上曰昨日批出斩某人今已行否确曰方欲奏知上曰此人何疑确曰祖宗以来未尝杀士人臣等不欲自陛下始上沉吟久之曰可与刺面配逺恶处门下侍郎章惇曰如此即不若杀之上曰何故曰士可杀不可辱上声色俱厉曰快意事更做不得一件惇曰如此快意不做得也好
　　蔡确之子懋宣和末爲同知枢宻院事因奏事言及确南迁时事云苏轼有章救先臣确臣家尝传录因袖出章进上上皇云苏轼无此章轼在哲宗朝所上章哲宗一一旋封册子手自录次今在宫中并无此章懋怅然而退
　　东坡先生尝遇客行一令以两卦名证一故事一人云孟尝门下三千客大有同人一人云光武兵渡滹沱河未济既济一人云刘寛羮汚朝衣家人小过先生云牛僧孺父子犯罪先斩大畜后斩小畜盖爲荆公发也朝廷尝遣使髙丽彼一僧馆伴宴防中行令云张良项羽争一伞良曰凉伞羽曰雨伞我使曰许由与晁错争一瓢由曰油葫芦错曰醋葫芦
　　集句自国初有之未盛也至石曼卿人物开敏以文爲戏然后大着尝见手书下第偶成云一生不得文章力欲上青云未有因圣主不劳千里召姮娥何惜一枝春凤凰诏下虽霑命豺虎丛中也立身啼得血流无用处着朱骑马是何人又云年去年来来去忙爲他人作嫁衣裳仰天大笑出门去独对东风舞一塲至元丰间王文公益工于此人言此自公始非也王介甫以次女适蔡卞吴国夫人吴氏骤贵又爱此女乃以锦爲帐未成礼而华俊之声已闻于外神宗一日问介甫云卿大儒之家用锦帐嫁女介甫谔然无以对归问之果然乃舍之开寳寺福胜阁下爲佛帐明日再对惶惧谢罪而已绍圣中瑶华既废仪同王景宗乃乞以妾杨氏爲夫人乞免宣系及不召媒保中批允之时许冲元在中书遂依已得防挥过门下章子厚大怒而责冲元云小白葵邱之盟诸侯以妾爲妻者天下共诛之惇头可得此命不可下翊日极陈罢景宗仍夺仪同时论皆以爲得防微杜渐之意后三年乃乞建立元符至托以东朝之命自草诏惇何本末相戾也
　　熈宁末洛中有人耕于凤凰山下获石碣方广二尺余乃妇人撰夫志铭君姓曹氏名禋字礼夫世爲洛阳人三十嵗两举不第卒于长安道中朝廷卿大夫乡闾故老闻之莫不哀其孝友睦婣笃行能文何其夭之如是邪唯儿闻之独不然乃慰其母曰家有南亩足以养其亲室有遗文足以教其子凡累乎隂阳之间者生死数不可逃夫何悲喜之有哉丙子年三月十八日卒以其年十月十五日葬于凤凰山之原予姓周氏君妻也归君室八载矣生子一人尚防以其恩义之不可忘故作铭焉铭曰其生也天其死也天茍达此理哀哉何言其生也浮其死也休终何爲哉慰母之忧
　　蔡鲁公喜接宾客终日酬酢不倦家居遇宾客少间必至子弟学舍与塾师从容燕笑蔡元度禀气弱畏见宾客每不得已一再见则如啜茶多退必呕吐尝云家兄一日无客到则病某一日接客则病
　　定州织刻丝不用大机以熟色经于木棦上随所欲作花草禽兽状以小梭布纬时先留其处以杂色线缀于经纬之上合以成文不相连承空视之如雕镂之象故名刻丝如妇人一衣终嵗方就虽作百花使不相类亦可葢纬线非通梭所织也
　　范文正公四子长曰纯祐髙才善知人通兵书学道家能出神一日方观坐爲妹壻蔡交以杖击户神惊不归自尔遂失心然居防犹如礼草文正行状皆不误失至其得疾之嵗即书曰自此天下大乱遂掷笔于地盖其心之乱也有子早世只一孙女防夫亦病狂尝闭于室中牕外有大桃树花适盛开一夕断棂登木食桃花防尽明旦人见其单身坐于树杪以梯下之自是遂愈再嫁洛人奉议郎任谞以夀终
　　自古兵乱郡邑被焚毁者有之虽贼盗残暴必赖室庐以处故有存者
　　【阙】



　　参政孟庾夫人徐氏有竒疾每发于见闻即举身战栗至于防絶其见母与弟皆然母至死不相见又恶闻徐姓及打银打铁声尝有一婢使之十余年甚得力极喜之一日偶问其家所爲业婢曰打银疾亦遂作更不可见竟逐去之医祝无能施其术盖前世所未尝闻也余家故书有吕晋卿夏叔文集载淮节妇传云妇年少美色事姑甚谨夫爲商与里人共财出贩深相亲好至通家往来其里人悦妇之美因同江行防傍无人即排其夫水中夫指水泡曰他日此当爲证既溺里人大呼救求得其尸已死即号恸爲之制服如兄弟厚爲棺敛送终之礼甚备录其行槖一毫不私至所贩货得利亦均分着籍既归举以付其母爲择地卜葬日至其家奉其母如巳亲若是者累年妇以姑老亦不忍去皆感里人之恩人亦喜其义也姑以妇尚少年里人未娶视之犹子故以妇嫁之夫妇尤欢睦后有儿女数人一日大雨里人者独坐檐下视庭中积水窃笑妇问其故不肯告愈疑之叩之不已里人以妇相欢又有数子待己必厚遂以诚语之曰吾以爱汝之故害汝前夫其死时指水泡爲证今见水泡竟何能爲此其所以笑也妇亦笑而已后伺里人出即诉于官鞠实其罪而行法妇恸哭曰以吾之色而杀二夫何以生爲遂赴淮而死
　　冦莱公诗若野水无人渡孤舟尽日横之句深入唐人风格初授归州巴东令人皆以冦巴东呼之以比韦苏州之类然富贵时所作诗皆凄楚愁怨尝爲江南春二絶云波淼淼栁依依孤村芳草逺斜日杏花飞江南春尽离肠断苹满沙汀人未归又曰杳杳烟波隔千里白苹香散东风起日落汀洲一望时愁情不断如春水余尝窃谓深于诗者尽欲慕唐人清悲怨感以主其格语意清切脱洒孤迈不知清极则志飘感深则气谢莱公富贵时送人使岭南云到海只十里过山应万重人以爲警絶晚窜海康至境首雷州吏呈图经迎拜于道公问州去海近逺曰只可十里憔悴犇窜已兆于此矣予尝爱王沂公曽布衣时以所业贽吕文穆公正卷有早梅句云雪中未问和羮事且向百花头上开文穆公曰此生次第已安排作状元宰相矣后皆尽然
　　范文正公谪睦州过严陵祠下防吴俗嵗祀里巫迎神但歌满江红有湘江好洲漠漠波似染山如削绕严陵滩畔鹭飞鱼跃之句公曰吾不善音律撰一絶送神曰汉包六合网英豪一个冥鸿惜羽毛世祖功臣三十六云台争似钓台髙吴俗至今歌之
　　太祖皇帝将展外城幸朱雀门亲自规画独赵韩王普特从幸上指门额询普曰何不祗书朱雀门须着之字普对曰语助太祖笑曰之乎者也助得甚事
　　谢石润夫成都人宣和间至京师以相字言人祸福求相者但随意书一字即就其字离析而言无不竒中者名闻九重上皇因书一朝字令中贵人持往试之石见字即端视中贵人曰此非观察所书也然谢石贱术据字而言今日遭遇即因此字黥配远行亦此字也但未敢遽言之耳中贵人愕然且谓之曰但有所据尽言无惧也石以手加额曰朝字离之爲十月十日字非此月此日所生之天人当谁书也一座尽惊中贵驰奏翊日召至后苑令左右及宫嫔书字示之皆据字论说祸福俱有精理锡赉甚厚并与补承信郎缘此四方求相者其门如市有朝士其室懐姙过月手书一也字令其夫持问石是日座客甚众石详视字谓朝士曰此閤中所书否曰何以言之石曰谓语助者焉哉乎也固知是公内助所书尊阁盛年三十一否曰是也以也字上爲三十下爲一字也然吾官寄此当力谋迁动而不可得否曰正以此爲挠耳盖也字着水则爲池有马则爲驰今池运则无水陆驰则无马是安可动也又尊閤父母兄弟近身亲人当皆无一存者以也字着人则是他字今独见也字而不见人故也又尊閤其家物产亦当荡尽否以也字着土则爲地字今又不见土也二者俱是否曰诚如所言也朝士即谓之曰此皆非所问者但贱室以懐姙过月方窃忧之所以问耳石曰是必十三个月也以也字中有十字并两傍二竪下一画爲十三也石熟视朝士曰有一事似涉奇怪固欲不言则吾官所问正决此事可尽言否朝士因请其说石曰也字着虫爲虵字今尊閤所姙殆蛇妖也然不见虫蛊则不能爲害谢石亦有薄术可爲吾官以药下验之无苦也朝士大异其说固请至家以药投之果百数小蛇而体平都人益共神之而不知其竟挟何术也
　　苏子曕泛爱天下士无贤不肖欢如也尝言自上可以陪玉皇大帝下可以陪悲田院乞儿子由晦黙少许可尝戒子瞻择交子曕曰吾眼前见天下无一个不好人此乃一病子由监筠州酒税子瞻尝就见之子由戒以口舌之祸乃饯之郊外不交一谈唯指口以示之温州有土地杜十姨无夫五髭须相公无妇州人迎杜十姨以配五髭须合爲一庙杜十姨爲谁杜拾遗也五髭须爲谁伍子胥也若少陵有灵岂不对子胥笑曰尔尚有相公之称我乃爲十姨何雌我邪
　　有自中原来者云北方有牛王庙画百牛于壁而牛王居其中间牛王爲何人乃冉伯牛也呜呼冉伯牛乃爲牛王












　　秀水闲居录【朱胜非】
　　西门豹传说河伯而楚辞亦有河伯词则知古祭水神曰河伯自什氏书入中土有龙王之说而河伯无闻矣张华博物志世止十卷事多杂出诸书或本书久失后人掇拾爲之耳
　　喻陟明仲睦州人持节数部政绩蔼着雅善散尤妙长笛每行按至山水佳处马上临风快作数弄殊风流萧散也
　　薛许州能以诗道爲己任还刘徳仁卷有诗云百首如一首卷初如卷终讥刘不能变态也
　　中庭淡月照三更白露洗空河汉明莫遣西风吹叶落只愁无处着秋声此陈与义秋夜诗也置之唐音不复可辨
　　彭祭酒学挍驰声善破经义每有难题人多请破之无不曲当
　　成中令镇荆南请道士梁威仪行法事俯伏奏章顿首存想因之不起乃醉睡也成公斥之因而毁废道塲瘗鹤铭润州扬子江焦山之足石岩下惟冬序水退始可摸打世传以爲王逸少书然其语不类晋人是可疑也











　　说郛卷四十一下
<子部,杂家类,杂纂之属,说郛>
　　钦定四库全书
　　说郛卷四十二　　　　　元　陶宗仪　撰创业起居注卷上【温士雅】
　　起义旗至发引凡四十八日
　　初帝自卫尉卿转右骁卫将军奉诏为太原道安抚大使郡文武官治能不称职者并委帝黜陟选补焉河东已来兵马仍令帝徴发讨捕所部盗贼隋大业十二年炀帝之幸楼烦时也帝以太原黎庶陶唐旧民奉使安抚不逾本封因私喜此行以为天授所经之防示以寛仁贤智归心有如影响炀帝自楼烦逺至雁门为突厥始毕所围事甚平城之急赖太原兵马及帝所徴兵声势继进故得解围仅而获免遂向东都仍幸江都宫以帝地居外戚赴难应机乃诏帝率太原部兵马与马邑郡守王仁恭北备邉朔帝不得已而行窃谓人曰外裔为害自古患之周秦及汉魏厯代所不能攘相为勍敌者也今上甚惮邉塞逺适江濵反者多于猬毛羣盗所在蜂起以此击敌将求以济天其或者殆以俾余我当用长策以驭之和亲而使之令其畏威懐恵在兹一举既至马邑帝与仁恭两军兵马不越五千余人仁恭以兵少甚惧帝知其意因谓之曰突厥所长惟恃骑射见利即前知难便走风驰电卷不恒其陈以弓矢为爪牙以甲胄为常服队不列行营无定所逐水草为居室以羊马为军粮胜止求财败无惭色无警夜巡昼之劳无搆垒馈粮之费中国兵行皆反于是与之角战罕能立功今若同其所为习其所好彼知无利自然不来当今圣主在逺孤城絶援若不决战难以圗存仁恭以帝隋室之近亲言而诣理听帝所为不敢违异乃简使能骑射者二千余人饮食居止一同突厥随逐水草逺置斥堠每逢突厥候骑旁若无人驰骋射猎以耀威武帝尤善射每见走兽飞禽发无不中尝卒与突厥相遇骁锐者为别队皆令持满以伺其便突厥每见帝兵咸谓似其所为疑其部落有引帝而战者常不敢当辟易而去如此再三众心乃安咸思奋击帝知众欲决战突厥畏威后与相逢纵兵击而大破之获其特勤所乗骏马斩首数百千级自尔厥后突厥丧胆深服帝之能兵收其所部不敢南入时有贼帅王漫天别党众逾数万自号厯山飞结营于太原之南境上党西河京都道路断絶炀帝后十三年勅帝为太原留守仍遣兽【唐讳虎字】贲郎将王威兽牙郎将髙君雅为副帝遂私窃喜甚而谓第二子秦王等曰唐固吾国太原即其地焉今我来斯是为天与与而不取祸将斯及然厯山飞不破突厥不和无以经邦济时也既而厯山飞众数不少刧掠多年巧于攻城勇于力战南侵上党已破将军慕容将军罗侯之兵北冦太原又斩将军潘长文首频胜两军所向无前于是帝率王威等及河东太原兵马往讨之于河西雀鼠谷口与贼相遇贼众二万余人帝时所统步骑才五六千而已威及三军咸有惧色帝笑而谓威等曰此辈羣贼惟财是视频恃再胜自许万全鬭力而取容未能克以智圗之事无不果所忧不战战必破之幸无忧也须臾贼阵齐来十许里间首尾相继去帝渐近帝乃分所将兵为二阵以羸兵居中多张幡帜尽以辎重继后从旌旗鼔角以为大阵又以麾下精兵数百骑分置左右队为小阵军中莫识所为及战帝遣王威领大阵居前旌旗从贼众遥看谓为帝之所在乃帅精锐竞来赴威及见辎防舍鞍争取威怖而落马从者挽而得脱帝引小阵左右二队大呼而前夹而射之贼众大乱因而纵击所向摧防斩级获生不可胜数而余贼党老幼男女数万人并来降附于是郡境无虞年谷丰稔感帝恩徳若亢阳之逢膏雨焉后突厥知帝已还太原仁恭独留无援数侵马邑帝遣副留守髙君雅将兵与仁恭并力拒之仁恭等违帝指授遂为突厥所败既而隋主逺闻以帝与仁恭不时捕防纵为邉患遂遣司直驰驿系帝而斩仁恭帝不疾而速此使之行可谓神也天其以此使促吾当见防而作雄断英誉从此遂定帝素懐济世之略有经纶天下之心接待人伦不限贵贱一面相遇十数年不忘山川冲要一览便忆逺近承风咸思托附仍命皇太子于河东潜结英俊秦王于晋阳宻招豪友太子及王俱禀圣略倾财赈施卑身下士逮乎鬻缯博徒监门厮养一技可称一艺可取与之抗礼未尝云倦故得士庶之心无不至者十三年嵗在丁亥正月丙子夜晋阳宫西北有光夜眀自地属天若大烧火飞焰炎赫正当城西龙山上直指西南极望竟天俄而山上当童子寺左右有紫气如虹横絶火中上冲北斗自一更至三更而灭城上守更人咸见而莫能辨之皆不敢道大业初帝为楼烦郡守时有望气者云西北干门有天子气连太原甚盛故隋主于楼烦置宫以其地当东都西北因过太原取龙山风俗道行幸以厌之云后又拜代王为郡守以厌之二月己丑马邑军人刘武周杀太守王仁恭据其郡而自称天子国号定杨武周窃知炀帝于楼烦筑宫厌当时之意故称天子规以应之帝闻而叹曰顷来羣盗遍于天下攻略郡县未有自谓王侯者焉而武周防子生于塞上一朝歘起轻窃大名可谓陈涉狐鸣为沛公驱除者也然甚欲因此起兵难于先发私谓王威髙君雅等曰武周虽无所能僣称尊号脱其进入汾源宫我辈不能剪除并当灭族矣雅大惧固请聚兵帝察威等情切谬谓之曰待据楼烦可微为之备宜示寛闲以寜所部三月丁邜武周南破楼烦郡进据汾源上帝谓官僚曰兵可戒严城可守备粮可赈给三者当今废一不可须预部分惟诸公断之威等计无所出拜而请帝曰今日太原士庶之命悬在眀公公以为辞孰能办此帝知众情归已乃更从容谓之曰朝廷命将出师皆禀节度未有阃外敢得専之贼据离宫自称天子威福赏罚随机相时以此攻城何城不克汾源去此数百里间江都悬隔三千余里关河襟带他贼据之闻奏往来还期莫测以婴城胶柱之兵当巨猾豕突之势谘文人以救火其可扑灭乎公等国之爪牙心如铁石欲同戮力以除国难公家之利见则须为俾其无猜期于报効所以询议择善行之是非惮于治兵敢辞戎首威等对曰公之眀略逺近备知地在亲贤与国休戚公不竭力谁尽丹诚若更逡巡羣情疑骇帝若不得已而从之众皆恱服懽而听命帝以王威兼任太原郡丞为人清恕令与晋阳宫监裴寂相知检校仓粮赈给军户口髙君雅当守髙阳得无失脱遣巡行城池及捍御器械以兵马铠仗战守事机召募劝赏军民徴发皆须决于帝太原左近闻帝部分募兵备邉所在影赴旬日之顷少长得数千人兵司总帐以闻请安营防帝指兴国寺曰勤王之师不谋而至此其兴国者焉宜于此寺安防恐威雅猜觉亦不之阅间私谓秦王等曰纪纲三千足成覇业防之兴国可谓嘉名仍遣宻使徃蒲州催追皇太子等是月也朔方郡人梁师都又杀郡官而称天子初帝遣兽牙郎将髙君雅与马邑守王仁恭防遏突厥雅违帝防失利而还帝恐炀帝有责便欲据法绳雅雅是炀帝旧左右虑被猜嫌忍而弗问雅性庸很不知惭屈是时帝甚得太原内外人心瞻仰龙顔疑有异志每与王威宻伺帝隙有乡长刘龙者晋阳之富人也先与宫监裴寂引之谒帝帝虽知其微细亦接待之以招客君雅又与龙相善龙感帝恩眄窃知雅等宻意具以啓闻帝谓龙曰此辈下愚闇于时事同恶违众必自毙也然卿能相报深有至诚幸勿有多言我为之所夏五月癸亥夜帝遣长孙顺徳赵文恪等率兴国寺所集兵五百人总取秦王分部伏于晋阳宫城东门之左以自备甲子旦命晋阳县令刘文静导开阳府司马刘正防辞告髙君雅王威等与北蕃私通引突厥南冦帝集文武官僚收威等系狱丙寅而突厥数万骑抄逼太原入自罗郭北门取东门而出帝分命裴寂文静等守备诸门并令大开不得辄闭而城上不张旗帜守城之人不许一人外看亦不得髙声示以不测众咸莫知所以仍遣首贼帅王康达率其所部千余人与志节府鹰扬郎将杨毛等潜往北门隠防设伏诫之待突厥过尽抄其马羣拟充军用然突厥多帝登宫城东南楼望之旦及日中骑尘不止康达所部并是骁锐勇于抄刼日可食时谓贼过尽出抄其马突厥前后夹击埃尘涨天逼临汾河康达等既无出力并堕汾而死唯杨毛等一二百人浮而得脱城内兵数无防已丧千人军民见此势私有危惧皆疑王威君雅召而至焉恨之愈切帝神色自若懽甚于常顾谓官僚曰当今天下贼盗十室而九称帝圗王专城据郡孤荷文皇殊宠思报厚恩欲与诸贤立功王室适欲起兵威雅沮众深相猜忌宻搆异谋欲加之罪疑其私通境外岂谓系之二日【甲子是十五日丙寅是十七日】突厥果入太原此殆天心为孤罚罪非天意也何从而至天既为孤遣来还应为孤令去彼若不去当为诸军遣之无为虑也帝以见兵未多又失康达之辈战则众寡非敌缓恐入掠城外居民夜设伏兵出城以据险要晓令他道而入若有来援仍诫出城将士遥见突厥则速据险勿与共战若知其战去必莫追之但送出境而还使之莫测尔后再宿突厥达官自相谓曰唐公相貌有异举止不凡智勇过人天所与者前来马邑我等已大畏之今在太原何可当也且我辈无故逺来他又不与我战开门待我我不能入久而不去天必瞠我我以唐公为人复得天意出兵要我尽死不疑不如早去无住取死巳亥夜潜遁眀旦城外觇入驰报帝曰我知之矣文武官入贺帝曰且莫相贺当为诸官召而使之即立自手疏与突厥书曰何所闻而来何所见而去自去自来岂非天所为也我知天意故不遣追汝知天意亦须同我当今隋国丧乱苍生困穷若不救济总为上天所责我今大举义兵欲寜天下逺迎主上还共突厥和亲更似开皇之时岂非好事且今日陛下虽失可汗之意可汗寜忘髙祖之恩也若能从我不侵百姓征伐所得子女玉帛皆可汗有之必以路逺不能深入见与和通坐受寳玩不劳兵马亦任可汗一二便宜任量取中仍命封题署云某啓所司报请云突厥不识文字惟重货财愿加厚遗改啓为书帝笑而谓请者曰何不达之深也自顷离乱亡命甚多走裔奔越书生不少中国之礼并在诸裔我若敬之彼仍未信如有轻慢猜虑愈深古人云屈于一人之下伸于万人之上塞外羣贼何比拟凡庸之一耳且啓之一字未直千金千金尚欲与之一字何容有恡此非卿等所及乃遣使者驰驿送啓始毕得书大喜其部达官等曰我知唐公非常人也果作异常之事隋主前在雁门人马甚众我辈攻之竟不敢出太原兵到我等畏之若神皆走还也天将以太原与唐公必当平定天下不如从之以求寳物但唐公欲迎隋主共我和好此语不好我不能从隋主为人我所悉知若迎来也即忌唐公于我旧怨决相诛伐唐公以此唤我我不能去唐公自作天子我则从行覔大勲赏不避时热当日即以此意作书报帝使人往还不逾七日使至前日所贺官僚舞蹈称贺帝开书叹息久之曰非有天命此虏寜肯如此但孤为人臣须尽节主忧臣辱当未立功欲举义兵欲戴王室大名自署长恶无君可谓阶乱之人非复尊隋之事本虑兵行以后突厥南侵屈节连和以安居者不谓今日所报更相要逼乍可絶好蕃人无有从其所劝突厥之报帝书也谓使人曰唐公若从吾语即宜急报我遣大达官往取进止官僚等以帝辞色懔然莫敢咨谏兴国寺兵知帝未从突厥所请往往偶语曰公若更不从突厥我亦不能从公裴寂刘文静等知此议以状啓闻帝作色曰公等并是隋臣方来共事以此劝孤臣节安在裴寂等对曰傥使伊吕得尽诚于桀纣即不为汤武之臣寂等改以事君不敢拘于小节且今士众已集所乏者马蕃人未是急须胡马待之如渇若更迟留恐其有悔帝曰事不师古鲜能克成诸贤宜更三思以谋其次六月己邜太子与齐王至自河东帝懽甚裴寂等乃因太子秦王等入啓请依伊尹放太甲霍光废昌邑故事废皇帝而立代王兴义兵以檄郡县改旗帜以示突厥师出有名以辑华夏帝曰如此所作可谓掩耳盗铃事机相迫不得不尔虽失意于后主幸未负于先帝众议既同孤何能易所恨元首丛脞股肱堕哉欷歔不得已裴寂等曰文皇传嗣后主假权杨素亡国丧家其来渐矣民怨神怒降兹祸乱致天之罚理亦其宜于是遣使以众议驰报突厥始毕依防即遣其柱国康鞘利级失热寒特勤达官等送马千疋来太原交市仍许遣兵送帝往西京多少惟命康鞘利将至军司以兵起甲子之日又符防尚白请建武王所执白旗以示突厥帝曰诛纣之旗牧野临时所仗未入西郊无容预执宜兼以绛杂半续之诸军矟旛皆仿此营壁城垒旛旗四合赤白相映若花园开皇初太原童謡云法律存道徳在白旗天子出东海常亦云白衣天子故隋主恒服白衣每向江都拟于东海常修律令笔削不停所以防画五级木坛自随以事道又有桃李子歌曰桃李子莫浪语黄鹄绕山飞宛转花园里案李为国姓桃当作陶若言陶唐也配李而言故云桃花园宛转属旌幡汾晋老幼讴謌在耳忽覩灵验不胜懽跃帝每顾旗幡笑而言曰花园可尔不知黄鹄如何吾当一举千里以符冥防自尔已后义兵日有千余集焉二旬之间得众数万裴寂等啓曰义军渐大宜有司存官僚所统须有肄属帝曰布衣之士或假名窃位孤实将军居唐大宇近舍于此更欲何求裴寂等请进位大将军以隆府号不乖古今权借威名帝曰卿以二立相期欲孤为霍光之任威在将军何关大也必须仍旧亦任加之署置府僚长史已下功次取之量能受职裴寂等又请置诸军并兵士等总号帝曰诸侯三军春秋所许孤今霸业差拟晋文可作三军分置左右谋简统帅妙选其人诸军既是义兵还可呼为义士昔周武克殷义士非其薄徳况今未有所克敢忘义士者乎太原辽山县令髙斌防拒不从命仍遣使间行往江都奏帝举兵炀帝恶李氏据有太原闻而甚惧乃勅东都西京严为备御西河不时送款帝曰辽山守株未足为虑西河绕山之路当吾行道不得留之六月甲申乃命大郎二郎率众取之除程命赍三日之粮时文武官人并未署置军中以次第呼太子秦王为大郎二郎焉临行帝语二儿曰尔等少年未之更事先以此郡观尔所为人具尔瞻咸宜勉力大郎二郎跪而对曰儿等早训禀教义方奉以周旋不敢失坠家国之事忠孝在焉故从严令事须称防如或有违请先军法帝曰尔曹能尔我复何忧于时义师初防未经讲阅大郎等虑其不攻以军法为言三军闻者人皆自肃兵向西河大郎二郎在路一同义士等其甘苦齐其休息风尘警急身即前行民间近道果菜已上非买不食义士有窃取者即遣求主为还价亦不诘所窃之人路左有长老或进蔬食壶浆者重伤其意非共所见军人等同分未尝独受如有牛酒馈遗案舆来者劳而遣之曰此隋法也吾不敢颇虑前人有限遂为终日不食以谢之于是将士见而感恱人百其勇至西河城下大郎二郎不甲亲往喻之城外欲入城人无问男女小大并皆放入城内既见义军寛容至此咸思奔赴唯有郡丞髙徳儒执迷不返巳丑以兵临之飞梯才进众皆争上郡司法书佐朱知瑾等从城上引兵而入执徳儒以送军门徳儒即隋之见鸾人也大郎二郎等数之曰卿逢野鸟谬道见鸾佞惑隋主以为祥瑞赵髙指鹿为马何相似哉义兵今奨王室理无不杀赵髙之辈仍命斩焉自外不戮一人秋毫不犯往还九日西河遂定师归帝闻而喜曰以此用兵天下横行可也是日即定入关之策癸巳以世子为陇西公为左领军大都督左三统军等逮焉二郎为炖煌公为右领军大都督右三统军等逮焉世子乃为太原郡守命裴寂刘文静为大将军府长史司马以殷开山刘正防温大雅唐俭权夀卢阶思徳平武士彠等为掾属记室防佐等官以鹰扬王长阶姜寳谊杨毛京兆长孙顺徳窦琮刘基等分为左右统军副统军自外文武职员随才铨用其平旦有僧俗姓李氏获白雀而献之至日未时又有白雀来止帝牙前树上左右复捕获焉眀旦有紫云见于天当帝所坐防移时不去既而欲散变为五色皆若龙虎之象如此三朝百姓咸见文武谒贺帝皆抑而不受丙申突厥柱国康鞘利等并马而至舎之于城东兴国坛鞘利见老君尊容皆拜道士贾昂见而谓同郡温彦将曰突厥来诣唐公【阙】
</div>
    <div class="pagination">
<a href="说郛_page194.html">上一页</a><span>...</span><a href="说郛_page190.html">190</a><a href="说郛_page191.html">191</a><a href="说郛_page192.html">192</a><a href="说郛_page193.html">193</a><a href="说郛_page194.html">194</a><span class="current-page">195</span><a href="说郛_page196.html">196</a><a href="说郛_page197.html">197</a><a href="说郛_page198.html">198</a><a href="说郛_page199.html">199</a><a href="说郛_page200.html">200</a><span>...</span><a href="说郛_page196.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
