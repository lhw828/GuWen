<!DOCTYPE html>
<html>
<head>
    <meta charset="UTF-8">
    <title>说郛 - 第 182 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 182 页/共 601 页</h1>
    <div class="content">　　夫人质性挺特建防俗之标志力坚深有济胜之具可期出世不当自轻
　　不婴荣利之縁已逃世网博考身心之法渐见天机虽非絶伦麤殊流俗
　　前言有云习礼之家名为聚讼予谓説禅之家名为起诤夫禅观之理无言而自识者上也无心而自得者上之又上也






　　説郛卷三十六下
　　钦定四库全书
　　说郛卷三十七　　　　元　陶宗仪　撰
　　春渚纪闻【何防】
　　哲宗皇帝即位既久而皇嗣未立宻遣中贵往泰州天庆观问徐神翁翁但书吉人二字授之既还奏呈左右皆无知其说者又元符已来殿庭朝防及常起居看班舎人必秉笏廵视班列惧有不尽恭者连声云端笏立继而哲宗升遐徽宗即位自端邸入承大统而吉人二字合成潜藩之名无小差徽宗名佶
　　信州白云山人徐仁旺尝表奏与丁晋公议迁定陵事仁旺欲用牛头山前地晋公定用山后【阙】　之不可仁旺乞禁系大理以俟三嵗验卒不能回仁旺表有言山后之害云坤水长流灾在丙午年丙丁风直射祸当丁未年终莫不州州火起郡郡盗兴闻之者初未以为然至后金人犯阙果在丙午而丁未以后诸郡焚如之祸相仍不絶幅员之内半为盗区其言无不验者
　　蔡丞相持正为府界提举日有人梦至一官府堂宇髙上有具衮冕而坐者四人傍有指谓之曰此宋朝宰相次第所坐也及仰视之乃持正也既寤了不解至公有新州之命始悟过岭宰相卢冦丁至公为四也其侄子云
　　元符间宗室有以妾为妻者因罢开府仪同三司及大宗正軄事蔡元长行词曰既上大宗之印复捐开府之仪章申公谓曽子宣曰此语与手持金骨之朶身坐银交之椅何异曽复顾申公曰顷时记得是有行侍御史词头云爰迁侍御之史不记得是谁申公顾许冲元曰此是侍郎向日乱道曽时为枢宻许为黄门也
　　张无尽丞相为河东大漕日于上党访得李长者古坟为加修治且发土以验之掘地数尺得一大磐石石面平莹无它铭欵独镌天觉二字故人传无尽为长者后身
　　杨文公之生也其胞防始脱则见两鹤翅交掩块物而蠕动其母急令宻弃诸溪流始出户而祖母迎见亟启视之则两翅歘开中有玉婴转反而啼举家惊异非常器也余宣和间于其五世孙徳裕家见其八九嵗时病起谢郡官一啓属对用事如老书而笔迹则童稚也姚麟为殿帅王荆公当轴一日折简召麟麟不即往荆公因奏事白之裕陵询之麟对曰臣职掌禁旅宰相非时以片纸召臣臣不知其意故不敢擅往裕陵是之又有语麟驭下过严者裕陵亦因事励之麟恐伏而对曰诚如圣训然臣自行列蒙陛下拔擢使掌衞兵于殿庭之间此岂臣当以私恩结下为身计耶裕陵是之陶安世云张觐钤辖家人尝梦为人追至一所仰视榜额金书大字云牛王之宫既入见其先姨母惊愕而至云我以生前嗜牛复多杀今此受苦未竟所苦者日食铓饭一升耳始语次即有牛首人持饭至视之皆小铁蒺藜其大如麦粒而锋铓甚利饭始入咽则转次而下痛贯肠胃徐觉臂体间燥痒即以手爪爬搔至于痒极血肉随爪而下淋漓被体牛首人则取鐡杷锄之至体骨现露铓饭尽出一呼其名则形体复旧家人视之恐怖欲逃牛首人即呼持之曰汝亦尝食此肉四两今当食饭二合而去号呼求解不可得即张口承饭才下咽则痛楚不胜宛转之次忽复梦觉腮颊皆肿不能即语至翌日始能言因述其梦
　　裴亚卿言绍兴九年湖州普安院尼沈大师者闻吴江县潘氏兄弟析居而家有华严经一部惜不忍分试往求之众议皆允而尼请归具香花及舟载迎取潘老谓尼曰尔往则恐有中变者我今并具小舟假汝载往如何尼欣然更过所望经既登舟而嵗大旱川港干涸不能寸进翁曰我更假汝一牛挽引而前也经既至院牛船还家公中夜忽语其媪曰吾之舍经得供养矣而吾牛可虑也媪问之云我适梦牛而人言曰谢公数年豢养之力又承公遣以挽经之功今得脱此畜身径生安乐处感徳无穷也亟往视之牛已死矣
　　有名士为泗倅者卧病既久其子不慧郡有太医生杨介名医也适自都下还众令其子谒之且约介就居第诊视介亦谦退谓之曰闻尊君服药且更数医矣岂小人能尽其艺耶其子曰大人疾势虽淹乆幸左右一顾且作死马医也闻者无不絶倒
　　萧注从狄殿前之破蛮洞也收其宝货珍异得一龙长尺余云是盐龙蛮人所豢也借以银盘中置玉盂以玉筯扩海盐饮之毎鳞甲中出盐如雪则收取用酒送一钱匕专主兴阳而前此无说者何也后因蔡元度就其体防盐而龙死其家以盐封其遗体三数日用亦大有力后闻此龙归蔡元长家云
　　姑苏李章敏于调戏偶赴邻人小席主人者虽富而素鄙防章适坐其傍既进馔章视主人之前一煎鲑特大于众客者章即请于主人曰章与主人俱苏人也毎见人书苏字不同不知鱼合在左边者是在右边者是也主人曰古人作字不拘一体移易从便也章即引手取主人之鱼示众客曰领主人指挥今日左边之鱼亦合从便移过右边如何一座辍饭而笑终席乃已
　　龚彦和正言自贬所归衞城县寓居一禅林日持鉢随堂供暇日偶过库司见僧雏具汤饼问其故云具殿院晩间药食龚自此不复晚飡云
　　周正夫言人君所论只一宰相唐明皇欲相张嘉贞却忘其名字不知用心向何处又河北皆陷顔真卿独全平原乃始云朕不谓有此人夫若大一个顔真卿自不知姓名顔杲卿忠义贯日月后其子不免饥寒不知平日勾当甚事乃知明皇本无心治天下也
　　古人作字谓之画字所谓画者葢有用笔深意作字之法要笔直而字圆若作画则无有不圆劲如锥画沙者是也不知何时改作写字写训传则是传模之谓全失秉笔之意也又奕棋古谓之行棋宋文帝使人赍药赐王景文死时景文与客棋以函置局下神色不变且思行争刼葢棋战所以为人困者以其行道穷廹耳行字于棋家亦有深意不知何时改作着棋着如着帽着屐皆训容也不知于棋者有何干涉也且写字着棋天下至俗无理之语而并贤愚皆承其説何也
　　杜征南与儿书言昔人云借人书一痴还人书一痴山谷借书诗云时送一鸱开鎻鱼又云明日还公一痴常疑不同因于孙愐唐韵五之字韵中瓻字下注云酒器大者一石小者五斗古借书盛酒瓻也又得以证二字之差然山谷鸱夷字必别见他説当是古人借书必先以酒醴通殷勤借书皆用之耳
　　朱象先少时画笔常恨无前人深逺润泽之趣一日于鵞溪绢上作小山觉不如意急湔去之故墨再三挥染即有悟见自后作画多再涤去或以细石磨绢要令墨色着入绢缕者沈珪道人作墨亦常因捣和墨蒸去故胶再入新胶及出灰池而墨坚如石遂悟李氏对胶法云
　　刘贡父初入馆乃乗一骒马而出或谓之曰此岂公所乘也亦不虑趋朝之际有从羣者或致奔踶之患耶贡父曰诺吾将处之也或曰公将何以处之曰吾令市青布作小襜系之马后耳或曰此更诡异也贡父曰奈何我初幸馆阁之际不谓俸入不给桂玉之用因就亷直取此马以代步不意诸君子督过之深姑为此以揜言者之口耳有何不可
　　东坡先生恵州白鹤峯上梁文云自笑先生今白髪道傍亲种两株柑时先生六十二嵗也意谓不十年不着子恐不能待也章申公父银青公逾年七十集賔亲为庆防有饷柑者味甘而实极瑰大既食之嘉其种即令收核种之后圃坐人窃笑盖七八也后公食柑十年而终陈秀公丞相与元参政厚之同日得疾陈忽寄声问元安否曰参政之疾当即痊矣某虽小愈亦非久世者续请其说秀公曰某病中梦至一所金碧焕目室间罗列瓮器甚多上皆以青帛羃之具题曰元参政香饭也某问其故有守者谓某曰元公自少至老每食度不尽则分减别器未尝残一食此瓮所贮皆其余也世人每食不尽则狼籍委弃皆其余为掠剰所罸至于减算夺禄无有免者今元公由此当更延十年福算也后数月而秀公薨元果安享耆夀其孙中大公绍直云
　　陈莹中为横海军通守先君与之为代尝与之为言蔡元长兄弟了翁言蔡京若秉钧轴必乱天下后为都司力排蔡氏之党一日朝防与蔡观同语云公大阮真福人观问何以知之了翁曰适见于殿庭目视天日久之而不瞬观以语京京谓观曰汝为我语莹中既能知我何不容之甚也观致京语于陈了翁徐应之曰射人当射马擒贼当擒王观黙然后竟有郴州之命
　　蒋頴叔为发运使至泰州谒徐神翁坐定了无言説将起忽自言曰天上也不静人世更不定叠蒋因扣之曰天上已遣五百魔王来世间作官不定叠蒋复扣其身之休咎徐谓之曰发运亦是一赤天魔王也
　　金陵有僧嗜酒徉狂时言人祸福人谓之风和尚陈莹中未第时问之云我作状元否即应之曰无时可得莹中复谓之曰我决不可得耶又应如初明年时彦御试第一人而莹中第二方悟其言无时可得之説
　　毕渐为状元赵谂第二初唱第而都人急于传报以蜡刻印渐字所模防水不着墨传者厉声呼云状元毕斩第二人赵谂识者皆云不祥而后谂以谋逆被诛则毕斩赵谂也
　　横海青池县尉张泽居于郓州东城夜自庄舎还而月色昏暗殆不分道行遇道傍木枝煜然有光因折以烛路至家揷壁间醉不复省也晨起怪而取视则枝间一龙蜕才大如新蝉之殻头角爪尾皆具中空而坚扣之有声如玉石且光莹夺目遇暗则光烛于室遂宝之于家传玩好事沈中老云绍圣间其从兄为青州幙官因修庭前葡萄架亦得一蜕形体皆如张者独无光彩耳神龙变化故无巨细但不知有光无光又何谓也
　　陈无求宣事云尝赴鹤林寺供佛既饭有一举子虽衣褐不完而丰神秀頴居于末座主僧顾谓无求曰此道人颇有戏术今日告行当薄赠之且求其一戏为别也举子亦欣然呼一僧雏取盌器付之令相去二丈余而立举子谓之曰我此嘘气汝第张口受之觉腹急言不尔当烧烂汝肠也言讫嘘气向之须臾僧雏觉肠间如沸汤倾注乃大呼曰热甚不可忍因使溺盌中举子徐举盌示座人曰谁能饮此者举座秽唾之廼大笑举盌自饮言别而去眀日僧雏遂大恶闻食气日唯饮水数杯月余出寺不复见也
　　余族兄次翁鼻间生一瘤大如含桃而惧其浸长百方治之不差行至襄阳于客邸遇一道人喜饮而日与周旋临别解衣出一小瓢如枣大倾药如粟粒三授次翁曰汝夜以鍼刺瘤根纳药鍼穴明日瘤当自落其二粒留以救竒疾也次翁如其言因夜取鍼剔癅根纳药至夜半但觉药粒廵癅根而转至晓扪之则瘤已失去取镜视之了无疤痕也因大神之秘其余药不令人知其女为儿时蹙倒折齿不生次翁取药纳齿根一夕齿平复因以水银一两置铫间取药投之则化为紫金方知神仙所链大丹也
　　吴兴蔺村沈氏子尝具舟载往平江中道有僧求附舟尾生因容之行十余里生晨炊僧求饭遂分共之且谓僧曰适与舟人鱼为馔无物为盘羞不罪也僧曰无问鱼与菜施当在子心耳生意僧欲得因分饷之食竟僧谓生曰汝量出数金为衬施生意食鱼而须衬施非余所当献生曰食鱼非斋何献之有僧曰无问鱼菜在汝心献耳生不得已戏谓之曰请献蔺村大王僧遂合掌祝献既行数里登岸而去明年正月生与社人祭神庙中神降于稠人中谢生曰去嵗深承辍饭斋僧而诚心布施得福最多以我献僧我甚増威生已忘前事神人谓生曰汝至某村有僧附舟汝以鱼饭之次有恶兽欲截汝舟我时已隂防之矣生始记忆因语其详于社人云
　　曲洧旧闻【朱弁】
　　太祖在周时受命北讨至陈桥为三军推戴时杜太后眷属以下尽在定力院有司将搜捕主僧悉令登阁而固其扃鐍俄而大捜索主僧绐云皆散走不知所之矣甲士入寺陞梯且发钥见虫网丝布满其上而尘埃凝积若累年不曽开者乃相告曰是安得有人遂皆返去有顷太祖已践阼矣
　　太祖皇帝抱帝王雄伟之姿殆出于生知天纵其所注措初不与六经谋而自然相合晁以道云曽子固元丰中奉诏作论论成以吾观之殊未尽善某尝谓太祖有二十事皆前代所无出于圣断而为万世利者今实録中略可数也惜乎子固不及此吾所深惜也
　　塲务多是藩镇差牙校不立程课法式公肆诛剥全无谁何百姓不胜其故建隆以来置官监临制度一新利归公上官不扰而民无害至今便之
　　五代割据干戈相侵不胜其苦有一僧虽徉狂而言多竒中尝谓人曰汝等望太平甚切若要太平须在定光佛出世始得至太祖一天下皆以为定光佛后身葢用此僧之语也
　　内中酒葢用蒲中酒法也太祖微时喜饮之即位后令蒲中进其方至今用而不改
　　王文正为叅知政事嫉丁晋公奸邪屡欲开陈以宰执同对未果毎闲暇与晋公语色欲言而輙止者数四晋公诘之文正曰弟某当逺官而老儿又钟爱兹事颇乱方寸也晋公曰公可留身面陈其事得防吾曹亟奉行尔明日宰执退而文正独留晋公悟悔之不及文正具陈谓奸邪帏嘉纳丁自此黜士论莫不快之
　　或有荐宋莒公兄弟可大用昭陵曰大者可小者每上殿来则廷臣更无一人是者已而莒公果作相而景文竟以翰长卒于位
　　仁宗尝言尊号非古也自寳元之郊诏羣臣毋得以请殆二十年嘉祐四年孟冬祫丞相又欲因此上尊号宋景文曰却尊号甚盛徳也臣下乃欲举陛下不用之故事是一日受虚名而损实美也上曰我意正如是于是遂止
　　张康节为御史中丞论宰执不已上曰卿孤寒殊不自为地康节曰臣自布衣叨冒至此有陛下为知己安得谓之孤寒陛下今日便是孤寒也上惊而问其故康节曰内自左右近习外至公卿大臣无一人忠于陛下者陛下不自谓孤寒而反谓臣为孤寒臣所未喻当时有三真之语谓富韩二公为真宰相欧阳公为真内翰而康节为真御史也
　　宋子京西征东归录载云知成都陛辞日面请圣训上曰镇静子京自着其事曰语简而意尽于治蜀尤得其要真圣人之言也
　　仁宗于科举尤轸圣虑孜孜然惟恐失一寒畯也毎至廷试之年其所出三题有大臣在三京与近畿州郡者多宻遣中使往取之然犹疑其或泄也如民监本是诗题王者通天地人本是论题皆临时易之前代帝王间有留意于取士然未有若是者也
　　慈圣识虑过人逺甚仁宗一夕饮酒温成閤中极欢而酒告竭夜漏向晨矣求酒不已慈圣云此间亦无有左右曰酒尚有而云无何也答曰上饮懽必过度万一以过度而致疾归咎于我我何以自明翌日果服药言者乃叹服
　　予在太学时见人言仁宗时蜀中一举子献诗于成都府某人忘其姓名云把断剑门烧栈阁成都别是一乾坤知府械其人付狱表上其事仁宗曰此乃老秀才急于仕宦而为之不足治也可授以司户参军不厘事务处于逺小郡其人到任不一年慙恧而死
　　昭陵谨惜名节而于改官之法尤轸圣虑胡宗炎以应格引见上惊其年少举官逾三倍最后阅其家状云父宿见任翰林学士乃叹曰寒畯安得不沉滞遂降指挥令更一任与改合入官
　　李肃之公明文定公子也在三司论事切直仁宗嘉纳欧公以简贺之甚有称赏之语公明喜曰欧公平日书防往来未尝呼我字也此简遂以字呼我人之作好事可不勉哉
　　张康节守泰州召兼侍读以老不能进读固辞仁宗曰不必读书但畱顾问遂免进读未防擢任风宪厚陵初张康节预政屡请老不许诏三日一至枢宻院进见毋舞蹈康节曰本兵之地岂容尸禄养疾遂力求去
　　岐王始封昌王时飞语云昌字两日并出也裕陵惑之以问大臣大臣无能对者吕申公知开封府因上殿奏事罢上从容曰卿闻昌王之説乎公曰陛下何所疑若圣意不能释然以臣所见改封大国则妄议息矣裕陵意遂解
　　朱行中知广州东坡自海南归留欵甚洽其唱和诗亦多行中尝与坡言裕陵晚年深患经术之弊某时判国子监因上殿亲得宣谕令教学者防史是月遂以张子房之智为论题上索第一人程文览之不乐坡曰予见章子厚言裕陵元丰末欲复以诗赋取士及后作相为蔡卞所持卒不能眀裕陵之志可恨也
　　裕陵弥留之际宣仁呼小黄门出红罗宻谕之曰汝见郡王身材长短大小乎持以归家制袍一领见我亲分付勿令人知也后数日哲宗于梓宫前即位左右进袍皆长大不可御近侍以不素偹皆仓皇失色宣仁遣宫嫔取以授之或曰小黄门即邵成章也岐邸之谤大喧成章不平之尝明此事于巨珰巨珰呵之曰无妄言灭尔族也
　　宣仁同聴政日以内外臣僚所上章疏令御药院缮写各为一大册用黄绫装背标题姓名置在哲宗御座左右欲其时时省览或曰此事出于帏独断外廷初不知也予见故族大家子弟往往皆能言之
　　哲宗御讲筵诵读毕赐坐例赐扇潞公见帝手中独用纸扇率羣臣降阶称贺宣仁闻之喜曰老成大臣用心终是与人不同是日晩问哲宗曰官家知大臣称贺之意乎用纸扇是人君俭徳也君俭则国丰国丰则民富而夀大臣不独贺官家又为百姓贺也
　　国朝以来凡州县官吏无问大小其受代也必展刺交相庆谢葢在任日除私过外皆得以去官原免其行庆谢之礼为此故也自新政初颁大臣恐人情不附乃有不以赦降去官原减指挥自是成例而命官有过犯虽经赦宥及去官必取防特断以此恩霈悉为空文而公卿士大夫莫有厘正之者
　　祖宗时州郡虽有公库而皆畏清议守廉俭非公防不敢过享至有灭烛看家书之语元丰以来防传渐丰馈饷滋盛而于监司特厚故王子渊在河北州郡供送非时数出谓之□廵元祐元年韩川以朝奉郎为监察御史言其事
　　祖宗时置京城觇者専为伺察闾阎有寃枉及权贵恃势倚法病民耳其后法度有不合人心恐士大夫窃议当政者乃借此以自助士有正论则谓之谤讥民有愁叹则谓之腹诽殊失祖宗之意习见既久而人亦不知也
　　本朝谈经术始于王轸大卿着五朝春秋行于世其经术传贾文元作文元其家壻也荆公作神道碑略云此一事介甫经术实文元发之而世莫有知者当时在馆阁谈经术虽王公大人莫敢与争锋惟刘原父兄弟不肯少屈祭原父文特载其事有大言滔天诡论灭世之语祭文宣和以来始得传于世
　　蜀公与温公同游嵩山各携茶以行温公以纸为贴蜀公用小木合子盛之温公见之惊曰景仁乃有茶器也蜀公闻其言留合与寺僧而去后来士大夫茶器精丽极世间之工巧而心犹未厌晁以道尝以此语客客曰使温公见今日茶器不知云如何也
　　晁以道读旧唐书谓予曰杜甫论房琯肃宗大怒当时人莫不为甫危之而崔圆等皆营救时顔鲁公为御史中丞曽无一言予尝谓鲁公忠烈如此而老杜赋八哀独不及之岂赋此诗时鲁公尚无恙耶将诗人不无所憾初未可知也吾更考之耳
　　麦秋种夏熟备四时之气荞麦叶青花白茎赤子黒根黄亦具五方之色然方结实时最畏霜此时得雨则于结实尤宜且不成霜农家呼为解霜雨穄西北人呼为子有两种早熟者与麦相先后五月间熟者郑人号为麦争塲
　　木香有二种俗説檀心者号酴醿不知何所据也京师初无此花始禁中有数架花时民间或得之相赠遗号禁花今则盛矣
　　红蓼即诗所谓防龙也俗呼水红江东人别泽蓼呼之为火蓼道家方书亦有用者呼为鹤膝草取其茎之形似也然泽蓼有二种味辛者酒家用以造麴余不入用也
　　欧公作花品目所经见者才二十四种后于钱思公屏上得牡丹凡九十余种然思公花品无闻于世宋次道河南志于欧公后又増二十余名张珣【或云为留台字子坚】撰谱三卷凡一百一十九品皆叙其顔色容状及所以得名之因又访于老圃得种接养防之法各载于图后最为详备韩玉汝为序之而传于世大观政和以来花之变态又有在珣所谱之外者而时无人谱而图之其中姚黄尤惊人眼目花头面广一尺其芬香比旧特异禁中号一尺黄予在南平城作谢范祖平朝散恵花诗云平生所爱曽莫倦天遣花王慰吾愿姚黄三月开洛阳曽观一尺春风面葢记此事也祖平字凖夫忠文公之诸孙也以雄倅致仕居许下被俘恵子花时年六十一嵗矣
　　郑州东仆射陂葢后魏希文迁洛时赐仆射李冲之陂也后人立祠逺近皆呼为仆射庙章圣皇帝西祀过之遣官致祭有祭文刻石在焉近世遂传为孝卫公仆射庙土人得卫公行册以藏庙中而崇寜以来赐庙额亦以为卫公不疑而士大夫莫有是正之者
　　吕申公公着当李文靖公秉政时自书铺中投应举家状敝衣蹇驴谦退如寒素见者虽爱其容止亦不异也既去问书铺家知是吕廷评乃始惊叹
　　宋次道龙图云校书如扫尘随扫随有其家藏书皆校三五遍者世之蓄书以宋为善本居春明坊昭陵时士大夫喜读书者多居其侧以便于借置故也当时春明宅子比他处僦直常高一倍陈叔易常为予言此事叹曰此风岂可复见也
　　古语云大匠不示人以璞葢恐人见其斧凿痕迹也黄鲁直于相国寺得宋子京唐史藁一册归而熟观之自是文章日进此无他也见其窜易句字与初造意不同而识其用意故也
　　宇文大资尝为予言湘山野録乃僧文莹所编也文莹尝游丁晋公门公遇之厚其中凡载晋公事颇左右之予退而记其事因曰人无董狐之公未有不为爱憎所夺者六一居士诗云后世茍不公至今无圣贤然后世岂可尽欺哉
　　章子厚与晁秘监羙叔同生乙亥年同榜及第又同为馆职常以三同相呼元祐间子厚有诗云三同晁秘监乃谓此也然绍圣初子厚作相美叔见其施设大与在金山时所言背违因进谒力諌之子厚怒黜为陜守羙叔谓所亲曰三同今百不同矣
　　秦少游自郴州再编管横州道过桂州秦城铺有一举子绍圣某年省试下第归此见少游南行事遂题一诗于壁曰我为无名抵死求有名为累子还忧南来处处佳山水随分归休得自由至是少游读之泪涕雨集徽宗践阼流人皆牵复而少游竟死贬所岂非命耶刘道原自洛还庐阜时过淮南见晁美叔美叔呼诸子拜之道原曰诸郎皆秀异必有成立无为訞学但自守家法他日定有闻于世訞学已为今日患后三十年横流其患有不可胜言者恕与公老矣诸郎皆自见之勿忘吾言
　　曾明仲治郡善用耳目于迹盗尤有法潞公过郑失金唾壶明仲见公于驿中公言其事明仲呼孔目附耳嘱付之既去不食顷已擒偷唾壶人来矣潞公归朝大称赏之
　　刘道原日记万言终身不忘壮舆亦能记五六千字壮舆之子所记才三千字晁以道戱壮舆曰更两世当与我相似
　　东坡尝语子过曰秦少游张文濳才识学问为当世第一无能优劣二人者少游下笔精悍心所黙识而口不能传者能以笔传之然而气韵雄防疎通秀朗当推文濳二人皆辱与予游同升而竝黜有自雷州来者逓至少游所惠诗书累幅近居蛮中得此如在齐闻韶也女可记之勿忘吾言
　　吴伯举守姑苏蔡京自杭被召一见大喜之京入相首荐其才三迁为中书舎人时新除四郎官皆知县资序伯举援旧例言不应格京怒落其职知扬州未防京容有称伯举之才者且言此人相公素所喜不当乆弃外京曰既作官又要做好人两者岂可得兼也
　　蔡京丰吏禄以示恩虽闲局亦例増俸入张天觉作相悉行裁减邹浩志完以宫祠里居月所得亦去其半尝谓晁检讨曰天觉此事吾侪无异词但当贫窭之际不能不怅然乃知天下人喻义者少也
　　自崇寜以来给舎多不论驳靖康新政人人争言事唐恪在鳯池谓朝请大夫王仰曰近来给舍封驳太多而晁舎人特甚朝廷防差除不行也君可语之以道闻其言笑而不答仰字子高王子发之子也室唐氏子乃晁出也故中书君使之逹此意
　　王平甫该洽善议论与其兄介甫论新政多援据介甫不能听侄雱病亟介甫命道士作醮大陈楮钱平甫答曰兄在相位要湏令天下后世人取法雱虽病丘之祷久矣为此奚益且兄尝以新法绳吏奸今乃以楮钱徼福安知三清门下独不行新法耶介甫大怒
　　王观恃才放诞陆子履慎黙于事无所可否观尝以方直少之然二人极相善也观寝疾子履往之观恶寒以方帽包裹坐复帐中子履笑曰体中少不佳何至是所谓王三锡命也观应声复曰王三锡命何如六四括囊当时闻者莫不大笑
　　上元张灯按唐名儒沿袭汉武帝祠太乙自昬至明故事梁简文帝有列灯赋陈后主有光壁殿遥咏灯山诗唐明皇先天中东都设灯文宗开成中设灯迎三宫太后是则唐以前嵗不常设本朝太宗三元不禁夜上元御端门中元下元御东华门其后罢中元下元二节而上元游观之盛冠于前代矣
　　唐成都府有散花楼河州府有薫风楼緑莎防扬州有赏心亭郑州有夕阳楼润州有千岩楼皆见于传记今无复存者葢或易其名或废而不修也
　　崇寜初范致虚上言十二宫神狗居戍位为陛下本命今京师有以屠狗为业者宜行禁止因降指挥禁天下杀狗赏钱至二万太学生初闻之有宣言于众曰朝廷事事绍述熈丰神宗生戊子年而当年未闻禁畜猫也其间有善议论者宻相语曰狗在五行其取类自有所在今以忌器谀言使之贵重若此审如洪范传所云则其忧有不胜言者矣
　　政和初凡人名或字中有天字君字主字圣字王字皆令避而不用葢从赵野所请也当时如寺观僧道所称王字亦行改正或曰此何祥也已而果然
　　俚语有张王李赵之语犹言是何等人无足挂齿牙之意也宣和间王将明张子能王履道李士美赵圣从俱在政府是时张王李赵之语喧于朝野闻者莫不笑无尽居士少有俊誉气凌辈行然颇以躁进获讥元丰中尝上裕陵百韵诗有回看同列骤不觉寸懐忙之句裕陵读之大笑
　　熙寜元年冬介甫初侍经筵未尝讲説上欲令介甫讲礼记至曽子易箦事介甫于仓卒间进説曰圣人以义制礼其详在于床笫之际上称善安石遂言礼记多驳杂不如讲尚书帝王之制人主所宜急闻也于是罢礼记
　　神臂弓葢熙寜初百姓李宏造中贵张若水以献其实弩也以檿为身檀为弰铁为鎗镫铜为机麻索系札丝为上命于玉津园试之射二百四十歩有畸入榆半簳有司锯榆呈上曰此利器也照依様制造至今用之咸平二年秋大阅其日殿前侍卫马歩军二十万自夜三皷初分出诸门迟眀乃絶诘旦上按辔出东华门从行臣寮并赐戎服既回御东华门阅诸军还营奏乐于楼下
　　欧阳公归田录初成未出而序先传神宗见之遽命中使宣取时公已致仕在颍川以其间纪述有未欲广者因尽删去之又恶其太少则杂纪戱笑不急之事以充满其卷帙既缮写进入而旧本亦不敢存今世之所有皆进本而原书葢未尝出之于世至今其子孙犹谨守之
　　王将明当国时公然受贿赂卖官鬻爵至有定价故当时为之语曰三千索直秘阁五百贯擢通判
　　今之中散大夫即昔之大卿监也旧説谓之十様锦受命之初不俟赦恩便许封赠父母妻一次一也妻封郡君二也【今为令人】不隔郊奏荐三也奏子为职官四也【今为从侍郎】乗马许行驰道五也马鞍上施紫丝座六也马前执破木杖七也宴殿内金器且坐朶殿上八也身后许上遗表九也国史立传十也





</div>
    <div class="pagination">
<a href="说郛_page181.html">上一页</a><span>...</span><a href="说郛_page177.html">177</a><a href="说郛_page178.html">178</a><a href="说郛_page179.html">179</a><a href="说郛_page180.html">180</a><a href="说郛_page181.html">181</a><span class="current-page">182</span><a href="说郛_page183.html">183</a><a href="说郛_page184.html">184</a><a href="说郛_page185.html">185</a><a href="说郛_page186.html">186</a><a href="说郛_page187.html">187</a><span>...</span><a href="说郛_page183.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
