<!DOCTYPE html>
<html>
 <head>
  <meta charset="utf-8"/>
  <title>
   唐语林 - 第 3 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐语林 - 第 3 页/共 12 页
  </h1>
  <div class="content">
   韦应物诗云：“书后欲题三百颗，洞庭须待满林霜。”后人多说率尔成章，不知江左尝有人于纸尾“寄洞庭霜三百颗”。
    韩晋公治《左氏》，为浙江东西道制节。属淮宁叛乱，发戎遣馈，案籍骈杂，而未尝废卷。在军中撰《左氏通例》一卷，刻石金陵府学。
    宪宗问宰相曰：“天子读何书即好？”权德舆对曰：“《尚书》。哲王轨范，历历可见。”上曰：“《尚书》曾读。”又问郑余庆曰：“《老子》、《列子》如何？”奏曰：《老子》述无为之化，若使资圣览，为理国之枢要，即未若《贞观政要》。”
    裴晋公平淮西后，宪宗赐玉带。临薨欲还进，使记室作表，皆不惬。乃令子弟执笔，口占状曰：“内府珍藏，先朝特赐，既不敢将归地下，又不合留向人间。谨却封进。”闻者叹其简切而不乱。
    晋公贞元中，作《铸剑戟为农器赋》，首云：“皇帝之嗣位十三载，寰海既清，方隅砥平。驱域中尽归力穑，示天下不复用兵。”宪宗平诸镇，几至太平，正当元和十三年。而晋公以儒生作相，竟为章武佐命。
    杨京兆兄弟皆能文，为学甚苦。或同赋一篇，共坐庭石，霜积襟袖，课成乃已。
    刘禹锡云：（案：此下至“芍药和物之名也”一条，多称刘禹锡云，或联书，或另条。盖采自韦绚《刘公嘉话》，而中多讠为脱，文义难通。今本《刘公嘉话》非完书，无可参校，姑仍其旧）与柳八、韩七诣施士吝听《毛诗》，说“维鹈在梁”，梁，人取鱼之梁也。言鹈自合求鱼，不合于人梁上取其鱼。譬之人自无善事，攘人之美者，如鹈在人之梁，毛《注》失之矣。又说“山无草木曰岵”，所以言：“陟彼岵兮”，言无可怙也。以岵之无草木，故以譬之。
    因言“罘ぜ者，复思也。今之板障、屏墙也。天子有外屏，人臣将见，至此复思其所对易攵去就、避忌也。”“魏”，大“阙”，楼观也。人臣将人，至此则思其遗阙。“桓楹”者，即今之华表也；桓、华声讹，因呼为桓。“桓”亦丸丸然柱之形状也。
    又说：古碑有孔。今野外见碑有孔，古者于此孔中穿棺以下于墓中耳。
    又说：《甘棠》之诗“勿拜，召伯所憩”，“拜”言如人身之拜，小低屈也。上言“勿翦”，终言“勿拜”，明召伯渐远，人思不得见也。毛《注》“拜犹伐”，非也。又言：“维北有斗，不可挹酒浆，”言不得其人也。毛、郑不注。
    刘禹锡曰：“为诗用僻字，须有来处。宋考功云：‘马上逢寒食，春来不见饧。’常疑之。因读《毛诗》郑《笺》说吹箫处，注云：‘即今卖饧者所吹。’六经惟此中有‘饧’字。吾缘明日重阳，押一‘糕’字，续寻思六经竟未见有糕字，不敢为之。尝讶杜员外‘巨颡拆老拳’无据，及览《石勒传》云：‘卿既遭孤老拳，孤亦饱卿毒手。’岂虚言哉！后辈业诗，即须有据，不可率尔道也。”
    韦绚曰：“司马墙何也？”曰：“今唯陵寝绕垣，即呼为司马墙。”“而球场是也，不呼之何也？”刘禹锡曰：“恐是陵寝，即呼臣下避之。”
    《诗》曰“我思肥泉”者，源同而分之曰“肥”也。言我今卫女嫁于曹，如肥泉之分也。
    魏文帝诗云：“画舸覆堤”，即今淮浙间俞船篷子上帷幕耳。《唐书 卢藩传》言之。（案：《唐书》无《卢藩传》。韦绚唐人，亦无引《唐书》之理，疑有脱误）船子著油，（案：此下原阙一字）比惑之，见魏诗方悟。
    又曰：“旄邱”者，上侧下高曰“旄邱”，言君臣相背也。郑《注》云：“旄当为{土}”，又言：“{土}未详”，何也？
    郭璞《山海经序》曰：“人不得耳闻，眼不见为无。”（案：今本《山海经序》无此二语，据文义，亦有脱误）非也，是自不知不见耳，夏虫疑冰之类是矣。仲尼曰：“加我数年，五十以学《易》，可以无大过矣。”又韦编三绝，所以明未会者多于解也。
    有杨何者，有礼学，以廷评来夔州，转云安盐官，因过刘禹锡之与，（案：此下原阙二字）何云：“仲尼合葬于防。防，地名。”非也。仲尼以开墓合葬于防；防，隧道也。且潸然流涕，是以合葬也。若谓之地名，则未开墓而已潸然，何也？
    绚曰：“‘五夜’者，甲、乙、丙、丁、戊，更迭之。今唯言‘乙夜’或‘子夜’，何也？”未详。
    刘禹锡曰：茱萸二字，经二诗人用，亦有能否。杜甫言“醉把茱萸子细看”，王右丞“遍插茱萸少一人”，最优也。刘禹锡曰：牛丞相奇章公初为诗，务奇特之语，至有“地瘦草丛短”之句。明年秋，卷成，呈之，乃有“求人气色沮，凭酒意乃伸”，益加能矣。明年乃上第。
    杨茂卿云：“河势昆仑远，山形菡萏秋。”此诗题云“过华山下作”，而用莲蓬之菡萏，极的当而暗静矣。
    刘禹锡曰：石季龙挟弹杀人，其兄怒之，其母曰：“健犊须走车破辕，良马须逸鞭泛驾，然后能负重致远。”盖言童稚不奇，即非异器矣。
    又曰：为文自斗异一对不得。予尝为大司徒杜公之故吏，司徒冢嫡之薨于桂林也，柩过渚宫，予时在朗州，使一介具奠酹，以申门吏之礼。为一祭文云：“事吴之心，虽云已矣；报智之志，岂可徒然！”“报智”人或用之，“事吴”自思得者。
    柳八驳韩十八《平淮西碑》云：“‘左飧右粥’，何如我《平淮西雅》云‘仰父俯子。’”禹锡曰：“美宪宗俯下之道尽矣。”柳曰：“韩《碑》兼有帽子，使我为之，便说用兵讨叛矣。”
    刘禹锡曰：“韩《碑》柳《雅》，予诗云：‘城中晨鸡喔喔鸣，城头鼓角声和平，’美李尚书之入蔡城也，须臾之间，贼都不觉。又诗落句言，‘始知元和十二载，四海重见升平时。’所以言十二载者，因以记淮西平之年。”
    段相文昌重为《淮西碑》，碑头便曰：“韩宏为统，公武为将。”用《左氏》：“栾书将中军，栾佐之。”文势也甚善。亦是效班固《燕然碑》样，别是一家之美。
    又曰：薛伯鼻修史，为传：收蔡州，径入为能。禹锡曰：“我则不然。若作史官，以得李，释缚委心用之为能。入蔡非能，乃一夫勇耳。”
    刘禹锡曰：《春秋》称“赵盾以八百乘”，凡帅能曰“以”，由也，由赵盾也。
    又曰：王莽以羲和为官名，如今之司天台，本属太史氏。故《春秋》史鱼、史苏、史，皆知阴阳术数也。
    《南都赋》言“春茆夏韭”，子卯之卯也。而公孙罗云“茆，鸟卵。”非也。且皆言菜也，何“卯”忽无言？（案此句疑有脱误）
    方书中“劳薪”，亦有“劳水”者，扬之使水力弱，亦劳也。亦用“笔心”，笔亦心劳，一也。与“薪劳”之理，皆药家之妙用。
    又曰：近代有中正；中正，乡曲之表也。藻别人物，知其乡中贤愚出处。晋重之。至东晋，吏部侍郎裴楷乃请改为九品法，即今之上、中、下，分为九品官也。
    王武子曾在夔州之西市，俯临江岸沙石，下看诸葛亮八阵图，箕张翼舒，鹅形鹳势，聚石分布，宛然尚存。峡水大时，三蜀雪消之际，濒滂氵养，大树十围，枯槎百丈，破霍巨石，随波塞川而下。水与岸齐，雷奔山裂，聚石为堆者，断可知也。及乎水已平，万物皆失故态，惟阵图小石之堆，标聚行列，依然如是者，垂六七百年间，淘洒推激，迨今不动。刘禹锡曰：“是诸葛公诚明，一心为先主效死。况此法出《六韬》，是太公上智之材所构。自有此法，惟孔明行之，所以神明保持，一定而不可改也。”东晋桓温征蜀过此，曰：“此常山蛇阵，击头则尾应，击尾则头应，击其中则头尾皆应。”常山者，地名。其蛇两头，出于常山，其阵适类其蛇之两头，故名之也。”温遂勒铭曰：“望古识其真，临源爱往迹，恐君遗事节，聊下南山石。”
    陆法和尝征蜀，及上白帝城，插标，曰：“此下必掘得诸葛亮镞。”既掘之，得箭镞一斛。或曰：“当法和至此时，去诸葛亮犹近，应有人向说，故法和掘之耳。”法和虽是异人，必未知诸葛亮箭镞在此也。
    “诸葛亮所止，令兵士独种蔓菁者，何也？”曰：“取其甲生啖，一也；叶舒者煮食，二也；久居则随以滋长，三也；弃去不惜，四也；回则易寻而采之，五也；冬有根可食，六也。比诸蔬属，其利博哉！三蜀之人今呼蔓菁为‘诸葛菜’，江陵亦然。”
    禹锡曰：“芍药，和物之名也。此药之性能调和物，或音‘著略’，语讠为也。”绚时献赋，用此“芍药”字，以“烟兮雾兮，气兮霭兮”，言四物调和为云也。公曰：“甚善。”因以解之。
    白居易，长庆二年以中书舍人为杭州刺史，替严员外休复。休复有时名，居易喜为之代。时吴兴守钱徽、吴郡守李穰皆文学士，悉生平旧友，日以诗酒寄兴。官妓高玲珑、谢好好巧于应对，善歌舞。从元稹镇会稽，参其酬唱。每以筒竹盛诗来往。居易在杭，始筑堤捍钱塘潮，钟聚其水，溉田千顷。复浚李泌六井，民赖其汲。在苏作诗，有“使君全未厌钱塘”之句。及罢，俸钱多留守库。继守者公用不足，则假而复填，如是五十余年。及黄巢至郡，文籍多焚烧，其俸遂亡。
    张宏靖十二世掌书命，至丞相。杨巨源赠公诗云：“伊陟无闻祖，韦贤不到孙。”当时称其能与张氏说家门。巨源在元和，诗韵不为新语，体律务实，功夫颇深。自旦至暮，吟咏不辍。年老头数摇，人言吟诗多所致。
    韩文公与孟东野友善。韩公文至高，孟长于五言，时号“孟诗韩笔。”元和中，后进师匠韩公，文体大变。又柳柳州宗元、李尚书翱、皇甫郎中、冯詹事定、祭酒杨公，李公皆以高文为诸生所宗，而韩、柳、皇甫、权公皆以引接后学为务。杨公尤深于奖善，遇得一句，终日在口，人以为癖。长庆以来，李封州甘为文至精，奖拔公心，亦类数公。甘出于李相国宗闵下，时以为得人，然终不显。又元和以来，词翰兼奇者，有柳柳州宗元、刘尚书禹锡及杨公。刘、杨二人，词翰之外，别精篇什。又张司业籍善歌行，李贺能为新乐府，当时言歌篇者，宗此二人。李相国程、王仆射起、白少傅居易兄弟、张舍人仲素为场中词赋之最，言程试者宗此五人。伯仲以史学继业。藏书最多者，苏少常景凤、堂弟尚书涤，诸家无比，而皆以清望为后来所重。景凤登第，与堂兄特并时，世以为美。
    吕衡州温，祖延之、父渭，俱有盛名，至大官。家世碑志不假于人，皆子孙自撰，云：“欲传庆善于后嗣，儆文学之荒坠。”
    裴晋公自为志铭曰：“裴子为子之道，备存乎家牒；为臣之道，备存乎国史。”杜牧亦自铭曰：“嗟尔小子，亦克厥修。”此二铭词简而备。白居易亦自为铭。颜鲁公在蔡州，知必祸及，自为志铭置左右。
    文宗皇帝曾制诗以示郑覃，覃奏曰：“且乞留圣虑于万几，天下仰望。”文宗不悦。覃出，复示李宗闵，叹伏不已，一句一拜，受而出之。上笑谓之曰：“勿令适来阿父子见之。”
    文宗尚贤乐善罕比。每宰臣学士论政，必称才术文学之士，故当时多以文进。上每视事后，即阅群书，至乱世之君，则必扼腕嗟叹；读尧、舜、禹、汤事，即灌手敛衽，谓左右曰：“若不甲夜视事，乙夜观书，即何以为君？”试进士，上多自出题目。及所司试，览之终日忘倦。尝召学士于内庭论经，较量文章，宫人已下侍茶汤饮馔。李训讲《周易》，颇叶上意。时方盛夏，遂取犀如意赐训，上曰：“与卿为谭柄。”读高郢《无声乐赋》、白居易《求元珠赋》，谓之“玄祖”。水部员外郎贾嵩说云。
    文宗好五言诗，品格与肃、代、宪宗同，而古调尤清峻。尝欲置诗学士七十二员，学士中有荐人姓名者（原注：当时诗人李廓驰名，为泾原从事），宰相杨嗣复曰：“今之能诗，无若宾客分司刘禹锡。”上无言。李珏奏曰：“当今起置诗学士，名稍不嘉。况诗人多穷薄之土，昧于识理。今翰林学士皆有文词，陛下得以览古今作者，可怡悦其间；有疑，顾问学士可也。陛下昔者命王起、许康佐为侍讲，天下谓陛下好古宗儒，敦扬朴厚。臣闻宪宗为诗，格合前古。当时轻薄之徒，ゼ章绘句，聱牙崛奇，讥讽时事，尔后鼓扇名声，谓之‘元和体’，实非圣意好尚如此。今陛下更置诗学土，臣深虑轻薄小人，竞为嘲咏之词，属意于云山草木，亦不谓之‘开成体’乎？玷黯皇化，实非小事。”
    文宗时，工部尚书陈商立《汉文帝废丧议》。又立《左氏》学议，以“孔子修经，褒贬善恶，类例分明，法家流也。左丘明为鲁史，载述时政，惧善恶失坠，以日系月，本非扶助圣言，缘饰经旨，盖太史氏之流也。举之《春秋》，则明白而有实；合之《左氏》，则丛杂而无征。杜元凯曾不思孔子所以为经，当与《诗》、《书》、《周易》等列；丘明所以为史，当与司马迁、班固等列。二义不侔，乃参而贯之，故微旨有所未尽，婉章有所未一。”其后吴郡陆龟蒙亦引啖助、赵匡为证，正与商议同。
    进士李为作《泪赋》及《经》、《薄》、《暗》、《小》四赋，李贺作“乐府”，多属意花草蜂蝶之间。二子竟不远大，世言文字可以见分命之优劣。
    上元瓦官寺僧守亮，通《周易》，性若狂易。李卫公镇浙西，以南朝旧寺多名僧，求知《易》者，因帖下诸寺，令择送至府。瓦官寺众白守亮曰：“大夫取解《易》僧，汝常时好说《易》，可往否？”守亮请行。众戒曰：“大夫英俊严重，非造次可至，汝当慎之。”守亮既至，卫公初见，未之敬。及与言论，分条析理，出没幽赜，公凡欲质疑，亮已演其意，公大惊，不觉前席。命于甘露寺设馆舍，自于府中设讲席，命从事已下，皆横经听之，逾年方毕。既而请再讲，讲将半，亟请归甘露。既至命浴，浴毕，整巾屦遣白公云：“大期今至，不及回辞。”言讫而终。公闻惊异，明日率宾客至寺致祭。适有南海使送西国异香，公于龛前焚之，其烟如弦，穿屋而上，观者悲敬。公自草祭文，谓举世之官爵俸禄，皆加于亮，亮尽受之，可以无愧。
    李德裕镇浙西，有刘三复者，少贫苦，有才学。时中使赍诏书赐德裕，德裕谓曰：“子为我草表，能立构否？”三复曰：“文贵中，不贵速得。”德裕以为然。三复又请曰：“中外皆传公文，请得以文集观之。”德裕出数轴，三复乃体而为表，德裕尤喜之。遣诣京师，果登第。其子邺，后为丞相，上表雪德裕冤，归榇洛中。
    段郎中成式，博学文章，著书甚多。守庐陵，尝游山寺，读一碑，二字不过，曰：“此碑无用于世矣。成式读之不过，更何用乎？”客有以此二字遍问人，果无知者。连典江南数郡，皆有名山：九江匡庐、缙云烂柯、庐陵麻姑。前进士许棠寄诗云：“十年三领郡，领郡管仙山。”卢陵时，为人妄诉，逾年方辨，乃退居于襄阳。温博士庭筠亦谪随县尉，节度使徐太师留在幕府，与成式尤相善。尝送墨一挺与庭筠，往复致谢，搜故事者凡几函。成式子安节，娶庭筠女。安节仕至吏部郎中、沂王傅，善音律，著《乐府新录》传于世。
    令狐自吴兴除司勋郎中，入禁林。一夕寓直，中使宣召，行百步，至便殿，上遣内人秉烛候之，引于御榻前赐坐，问：“卿从江外来，彼中庶安否？廉察郡守字人求瘼之道如何？朕常思四海之大，九州之广，虽明君不能自理，常须贤佐，迩来朝廷皆未睹其忠荩。”降阶俯伏，曰：“圣意如此，微臣便合得罪。”上曰：“卿方为翰林学士，所职者朕之诰命，向来之言，本不相及。”以玉杯酌酒赐。有小案置御床上，有书两卷，谓曰：“朕听政之暇，未尝不观书。此读者，先朝所述《金镜》，一卷则《尚书 禹谟》。”复问曰：“卿曾读《金镜》否？”对曰：“文皇帝所著之书，有理国理身之要，披阅诵讽，不离于口。”上曰：“卿试举其要。”跪于御前诵之，至“乱未尝不任不肖，治未尝不任忠贤。任忠贤，则享天下之福；任不肖，则受天下之祸。”上止之曰：“朕每读至此，未尝不三复后已。《书》又云：‘任贤勿贰，去邪勿疑。’是则欲致升平，当用此言为首。”奏曰：“先臣每言《金镜》可为万古格言，自非聪明之姿，无以探其壶奥。”上曰：“曩者知卿材器，今日见卿词学。”顾中使曰：“持烛送学士归院。”当时近臣恩泽无比，居岁余，遂迁宰相。
    宣宗因重阳，便殿大合乐，锡宴群臣。有御制诗，其略曰：“款塞旋征骑，和戎委庙贤；倾心方倚注，叶力共安边。”宰臣以下应制皆和。上曰：“宰相魏暮诗最佳。”其联云：“四方无事去，宸豫杪秋来；八水寒光动，干山霁色开。”上嘉赏久之，魏蹈舞谢。
    宣宗嗜书，尝构一殿，每退朝，必独坐内观书，或至夜中烛ㄠ委，禁中谓上为老儒生。
    大中十二年，以左谏议大夫郑漳、兵部郎中李邺为郓王已下侍读。时郓王居十六宅，夔、昭已下五王居大明宫内院。数日，追制，改充夔王已下侍读，五日一入乾符门讲读。懿宗即位，遂停。
    大中、咸通之后，每岁试礼部者千余人。其间有名声，如：何植、李玫、皇甫松、李孺犀、梁望、毛浔、具麻、来鹄、贾随，以文章称；温庭筠、郑渎、何涓、周钤、宋耘、沈驾、周系，以词翰显；贾岛、平曾、李淘、刘得仁、喻坦之、张乔、剧燕、许琳、陈觉，以律诗传；张维、皇甫川、郭、刘庭辉，以古风著。虽然，皆不中科。
    陆翱为诗有情思，其《闲居即事》云：“衰柳迷隋苑，衡门啼暮鸦；茅厨烟不动，书牖日空斜。悔下东山石，贫于南阮家。沈忧损神虑，萱草自开花。”《宴赵氏北楼》云：“殷勤赵公子，良夜竟相留；朗月生东海，仙娥在北楼。酒阑珠露滴，歌迥石城秋；本为愁人设，愁人到晓愁。”题鹦鹉、早莺、柳絮、燕子，皆传于时。登第累年，无辟召，一游东诸侯，得钱仅百万，而卒于江南。长子希声，好学多才艺，勤于读史，非寝食未尝释卷，中朝子弟好读史者无及。昭宗时为相。
    李郢有诗名，郑尚书颢门生也。居杭州，不务进取，终（案：此下原阙一字）下郎官。初赴举，闻邻女有容，求娶之。遇有争娶者，女家无以为辞，乃曰：“备钱百万，先至者许之。”两家具钱，同日皆至。女家无以为辞，复曰：“请各赋一诗，以为优劣。”郢乃得之。登第回江南，驻苏州，遇故人守湖州，邀同行。郢辞以决意春归，为妻作生日。故人不放，与之胡琴、焦桐、方物等，令且寄归代意。郢为《寄内诗》曰：“谢家生日好风烟，柳暖花春二月天；金凤对翘双翡翠，蜀琴新上七丝弦。鸳鸯交颈期千岁，琴瑟谐和愿百年；应恨客程归未得，绿窗红泪冷涓涓。”兄子咸通初守杭州。郢至，宿虚白堂，云：“缺月斜明虚白堂，寒蛩唧唧树苍苍。江风彻曙不得睡，二十五声秋点长。”
    马博士戴，大中初为太原李司空掌记，以正直被斥，贬朗州龙阳尉。戴著书，自痛不得尽忠于故府，而动天下之议。行道兴咏，寄情哀楚，凡数十篇。其《方城怀古》云：“申胥枉向秦庭哭，靳尚终贻楚国羞。”《新春闻赦》云：“道在猜谗息，仁深疾苦除。尧聪能下听，汤网本来疏。”
    李字除果名、地名、人姓之外，更无有别训义也。《左传》“行李之往来”，注：“行李，使人也。”远行结束，谓之行李，而不悟是行使尔。按旧文：使字作“卒”，传写之，误作“李”焉。
    汉四皓其一号角里，角音禄，今多以“觉”呼者，非也。《魏子》及孔氏《秘记》、荀氏《汉纪》，虑将来之误，直书“禄里”。按《玉篇》等字书皆云：“东方为&lt;龠录&gt;音，或作角；角亦音禄。”《魏子》、《秘记》、《汉纪》不书“&lt;龠录&gt;”而作“禄”者，以其字僻，又虑误音故也。李匡云：角里当东方，何者？按《陈留志》称京师亦号为灞上儒生，灞既在京师之东，则角里为东方不疑矣。以字书言，角直宜作“&lt;龠录&gt;”尔，然&lt;龠录&gt;字亦作角，音觉者，乐声也，或亦通用“&lt;龠录&gt;角”之“角”字，是以今人多乱其音呼之。稍留心为学者，则妄穿凿云：音禄之“角”，与音觉之“角”，点画有分别。又不知角、&lt;龠录&gt;各有二音，字体皆同，而其义有异也。又《礼记》“君大夫{髟春}爪实于绿中”，郑司农《注》云：“绿当为角，声之误也。”既云声误，是郑读“角中”为“禄中”。“禄”与“绿”是双声，若读角为觉，觉是腭际声，绿是舌头之声。《注》复云：“角中，谓棺内四隅也。”据此则又似音禄之“角”与音觉之“角”义同。陆氏《释文》、孔氏《疏》不能穷其声义，亦但云：“绿当为‘角’，汉之角里，《礼》之‘绿中’，皆当作‘禄’音。”
    《月令》，今人依陆德明说，云是《吕氏春秋 十二纪》之首，后人删合为之，非也。盖出于《周书》第七卷《周月》《时训》两篇。蔡邕、《玉篇》云“周公作”。是《吕纪》采于《周书》，非《戴礼》取于《吕纪》，明矣。
    《论语》：“宰予昼寝。”梁武帝读为“寝室”之“寝”。昼，胡卦反，言其绘画寝室，故夫子叹“朽木不可雕也，粪土之墙不可朽也。”今人皆以为韩文公所说，非也。
    又：“伤人乎，不问马。”今亦云韩文公读“不”为“否”，言大德圣人，岂仁于人不仁于马？故贵人，所以前问；贱畜，所以后问。然“不”字上岂更要助词？其亦曲矣，况又未必韩公所说。按陆氏《释文》亦云“一读至‘不’字句绝”，则知其“不”为“否”，其来尚矣。诚以“不”为“否”，则宜至“乎”字句绝，“不”字自为一句。何者？夫子问“伤人乎？”乃对曰：“否。”既不伤人，然后乃问马，其文别为一读，岂不愈于陆云乎？
    稷下有谚曰：“学识何如观点书。”书之难，不唯句度义理，兼在知字之正音、借音。若某字以朱发平声，即为某字：发上声，变为某字；去、入又改为某字，转平、上、去、入易耳，知合发、不发为难。不可尽条举之，今略指一隅。至如亡字、无字、毋字，并是正“无”字，非借音也。今见点书每遇“亡有”字，必以朱发平声，其遇“毋”字亦然，是不知亡字、[C032]字、毋字、母字，点画各有区别。亡从一点一画一（原注：观篆文当知矣，是以无字正体作亡）‘[C032]’之‘[C032]’中有人。‘毋有’字其画尽通也。‘父母’字中有两点。（原注：刘伯庄《音义》云：凡非父母之母，皆呼为无字，是也。义见字书）其“无”“[C043]”二字（原注：上无下既），今多混书，陆德明已有论矣。
    世人多谓李氏立意注《文选》，过为迂繁，徒自骋学，且不解文意，遂相尚习五臣者，大误也。所广征引，非李氏立意，盖李氏不欲窃人之功，有旧注者，必逐每篇存之，仍题元注之人姓字；或有迂阔乖谬，犹不削去之。苟旧注未备，或兴新意，必于旧注中称“臣善”以分别。既存元注，例皆引据，李氏续之，雅谊殷勤也。代传数本李氏《文选》，有初注成者，有覆注成者，有三注、四注者，当初旋被传写之误。其绝笔之本，兼释音训义，注解甚多，匡家幸而有焉。尝将数本并校，不惟注之赡略有异，至于科段互相不同，无似余家之本该备也。因而比量五臣者，方悟所注直尽从李氏注中出。开元进表反非斥李氏，无乃欺心欤？且李氏未详处，将欲下笔，宜明引凭证。细而观之，无非率尔。今聊各举其一端，至如《西都赋》说猎云：“许少施巧，秦成力折。”李云：“许少、秦成未详。”五臣云：“古之捷人壮士，搏格猛兽。”施巧、力折固是捷壮，文中自解矣，岂假更言？况不知二人所从出乎？又注“作我上都”云：“上都，西京也。”何太浅近忽易欤？必欲加李氏所未注，何不云“上都者，君上所居，人所都会”耶？况秦地厥田上上，居天下之上乎？又轻改前贤文旨，若李氏注云“某字或作某字”，便随而改之；其有李氏解而自不晓，辄复移易，今不能繁驳，亦略指其所改一字。曹植《乐府》云：“寒鳖炙熊蹯。”李氏云：今之腊肉谓之“寒”，盖韩国事馔尚此法；复引《盐铁论》“羊淹鸡寒”、刘熙《释名》“韩鸡”为证，“寒与韩同”。又李以上句云“脍鲤隽胎虾”，因注云：“《诗》曰‘い鳖脍鲤’。”五臣兼见上句有“脍”，遂改“寒鳖”为“い鳖”，以就《毛诗》之句。又子建《七启》云：“寒芳苓之巢龟，西海之飞鳞。”五臣亦改“寒”为“搴”，注云：“搴，取也。”何以对下句之“”耶？况此篇全说ゾ事之意，独入此“搴”字，于理甚不安。上句既改“寒”为“搴”，下句亦宜改“”为“取”，纵一联稍通，亦与诸句不相承接。以此言之，明子建故用“寒”字，岂可改为“い”、“搴”耶？斯类篇篇有之，学者幸留意。仍知李氏绝笔之本，悬若日月焉。方之五臣，犹虎狗、凤鸡耳。其改字，有“翩翻”对“恍惚”，则独改“翩翻”为“翩翩”，与下句不相收。又李氏旧本作“泉”及年代字，五臣贵有异同，改其字，却犯国讳，岂惟矛盾也！
    衡山五峰曰：紫盖、云密、祝融、天柱、石廪。下人多文词，至于樵夫，往往能言诗。尝有广州幕府夜闻舟中吟曰：“野鹊滩西一棹孤，月光遥接洞庭湖；堪憎迥雁峰前过，望断家山一字无。”问之，乃其所作也。
    李华，字遐叔，以文学自名，与萧颖士、贾幼儿为友。华作赋云：“星锤电交于万绪，霜锯冰解于千寻。拥梯成山，攒杵为林。”颖士读之，谓华曰：“可使孟坚瓦解，平子土崩矣。”幼几曰：“未若‘天光流于紫庭，测景入于朱户。腾祥灵于黯霭，映旭日之葱茏。’”华曰：“某所自得，惟‘括万象以为尊，特巍巍于上京。分命征般石之匠，下荆、扬之材，操斧执斤者万人，涉碛砾而登崔嵬’，不让《东》、《西》二《都》也。”时人以华不可居萧、贾之间。
    郑（案：此下原阙二字）云：“张燕公文逸而学奥；苏许公文似古，学少简而密。张有《河朔刺史冉府君碑》，序金城郡君云：‘华前落，藁瘗城隅。天使马悲，启滕公之室；人看鹤舞，闭王母之坟。’亦其比也。”公又云：“张巧于才，近世罕比。《端午三殿侍宴诗》云：‘甘露垂天酒，芝盘捧御书。含丹同蜓，灰骨慕蟾蜍。’上亲解紫拂带以赐焉。”苏尝梦书壁云：“元老见逐，谗人孔多。既诛群凶，方宣大化。”后十三年视草禁中，拜刘幽求左仆射制，上亲授其意，及进本，上自益前四句，乃梦中之词也。又闻杜工部诗如爽鹘摩霄，骏马绝地。其《八哀诗》，诗人比之大谢《拟魏太子邺中八篇》。杜曰：“公知其一，不知其二。吾诗曰：‘汝阳让帝子，眉宇真天人；虬髯似太宗，色映塞外春。’八篇中有此句不？”或曰：“‘百川赴巨海，众星拱北辰，’所谓世有其人。”杜曰：“使昭明再生，吾当出刘、曹、二谢上。”杜善郑广文，尝以《花卿》及《姜楚公画鹰歌》示郑。郑曰：“足下此诗可以疗疾。”他日郑妻病，杜曰：“尔但言‘子章髑髅血模糊，手提掷还崔大夫。’如不瘥，即云‘观者徒惊帖壁飞，画师不是无心学。’未间，更有‘太宗拳毛，郭家师子花’。如又不瘥，虽和扁不能为也。”其自得如此。
    太宗尝出行，有司请载副书以从。帝曰：“不须，虞世南在，此行秘书也。”
    虞公为秘监，于省后堂集群书可为文章用者，号为《北堂书钞》。后北堂犹存，而《书钞》盛行于世。
    褚遂良为太宗哀册文，自朝还，马误入人家而不觉。
    沈期以诗著名，燕公张说尝谓人曰：“沈三兄诗，须还他第一。”
    代有《山东士大夫类例》，其非士族及假冒者，不见录，署云相州僧昙刚撰。后柳常侍冲亦明族姓，中宗朝为相州刺史，询问耆旧，云：“自隋已来，不闻有僧名昙刚。”盖惧见嫉于时，隐其名氏云。
    咸通中，进士皮日休进书两通：其一，请以《孟子》为学科。有能通其义者，其科选同明经。其二，请以韩愈配飨太学，有唐以来，一人而已，苟不得在二十一贤之数列，于典礼未为备也。日休字逸少，后字袭美，襄阳竟陵人。少隐鹿门山，号醉吟先生。榜末及第，礼部侍郎郑愚以其貌不扬，戏之曰：“子之才学甚富，如一日何？”皮对曰：“侍郎不可一日废二日。”谓不以人废言也。官至太常博士。居苏州，与陆龟蒙为友。著《文薮》十卷、《皮子》三卷。黄巢时遇害。其子仕钱Α。
    王维好佛，故字摩诘。性高致，得宋之问辋川别业，山水胜绝，清源寺是也。维有诗名，然好取人句。“行到水穷处，坐看云起时。”《英华集》中诗也。“漠漠水田飞白鹭，阴阴夏木啭黄鹂。”李嘉诗也小
    柳芳与韦述友善，俱为史学。述卒后，所著书未毕者，芳续之。
    李华作《含元殿赋》，萧颖士见之，曰：“《景福》之上，《灵光》之下。”华著论言龟卜可废，可谓深识之士。后以失节贼庭，故其文殷勤于四皓、元鲁山，极笔于权著作，盖心所愧也。
    李翰文虽宏畅，而思甚苦涩。晚居阳翟，常从邑令皇甫曾求音乐。思涸则奏乐，神全则缀文。
    大历已后，专学者，有蔡广成《周易》，强蒙《论语》，啖助、赵匡、陆质《春秋》，施士吝《毛诗》，袁彝、仲子陵、韦彤、裴ぇ讲《礼》，章庭、薛伯高、徐润并通经。其余地里则贾仆射，兵赋则杜太保，故事则苏冕、蒋，历算则董纯，天文则徐泽，氏族则林宝。
    楚僧灵一，律行高洁而能为诗。吴僧皎然，一名昼一，工篇什，著《诗评》三卷。及卒，德宗遣使取其遗文。中世文僧，二人首出。
    韦应物立性高洁，鲜食寡欲，所居焚香扫地而坐。其为诗，驰骤建安已还，各得其风韵。
    李益诗名早著，有《征人歌》一篇，好事者画为图障。又有云：“回乐峰前沙似雪，受降城外月如霜。不知何处吹芦管，一夜征人尽望乡。”天下亦唱为歌曲。
    沈既济撰《枕中记》，韩愈撰《毛颖传》，不下史篇，良史才也。
    张登为小赋，气宏而密，间不容发，有织成隐起结彩蹙金之状。
    中世有造谤辞而著者（原注：鸡眼、苗登二文），有传蚁穴而称者（原注：李公佐《南柯太守传》），有妓乐而工篇什者（原注：蜀妓薛涛），有家僮而善著章句者（原注：郭氏奴不记名），皆事之异也。
    进士为时所尚久矣，俊实在其中。由此者为闻人，争名常切，为俗亦弊。其都会谓之“举场”；通称谓之“秀才”；投刺谓之“乡贡”；得第谓之“前辈”；相推敬谓之“先辈”；俱捷谓之“同年”；有司谓之“座主”；京兆考而升之，谓之“等第”；外府不试而贡，谓之“拔解”；各相保任，谓之“合保”；群居而试，谓之“私试”；造请“权要”；谓之关节；激扬声问，谓之“往还”；既捷，列其姓名慈恩寺，谓之“题名”；会醵为乐于曲江亭，谓之“曲江宴”；籍而入选，谓之“春关”；不捷而醉饱，谓之“打&lt;冒毛&gt;&lt;毛&gt;”；飞书造谤，谓之“无名子”；退而肄习，谓之“过夏”；执业以出，谓之“秋卷”；挟藏入试，谓之“书策”；此其大略。其风俗系于先进，其制置存于有司。虽然，贤者得其大者，故位极人臣常十有二三，登显列常有六七，而元鲁山、张睢阳有焉，刘辟、元有焉。
    自开元二十四年，考功员外郎李昂为士子所诉，天子以郎署权轻，移职礼部，始置贡院。天宝则有袁成用、刘长卿分为棚头。是时常重东府西监。贞元八年，李观、欧阳詹以广文登第，自后乃群奔于京兆矣。
    贞元十二年，驸马王士平与义阳公主不协，蔡南史、独孤申叔播为乐曲，号《义阳子》，有《团雪》《散雪》之歌。德宗怒，欲废进士科，后独流南史而止。
    或有朝客讥宋济曰：“近日白袍子何太纷纷？”济曰：“盖因绯袍子、紫袍子纷纷化使然也。”
    元和已后，文笔学奇于韩愈，学涩于樊宗师。歌行则学流荡于张籍，诗章则学矫激于孟郊，学浅切于白居易，学淫靡于元稹，俱名元和体。大抵天宝之风尚党，大历之风尚浮，贞元之风尚荡，元和之风尚怪也。
    建中初，金吾将军裴冀曰：“若礼部先时颁天下曰：某年试题取某经，某年试题取某史，至期果然，亦劝学之一术也。”
    熊执易通《易》。建中四年，试《易简知险阻论》。执易端坐剖析，声动场中，一举而捷。
    ●卷三 方正
    狄梁公仁杰为度支员外郎，车驾将幸汾阳宫，仁杰奉使修供顿。并州长史李玄冲以道出妒女祠，俗称有盛衣服车马过者，必致雷风，欲别开路。仁杰曰：“天子行幸，千乘万骑，风伯清尘，雨师洒道，何妒女敢害而欲避之？”玄冲遂止，果无他变。上闻之，叹曰：“可谓真丈夫也。”后为冬官侍郎，充江南安抚使。其风俗，岁时尚淫祀，庙凡一千七百余所，仁杰并令焚之。有项羽庙，吴人所惮。仁杰先檄书，责其丧失江东八千子弟，而妄受牲牢之荐，然后焚之。
    陆少保，字元方，曾于东都卖一小宅。家人将受直矣，买者求见，元方因告其人曰：“此宅子甚好，但无出水处耳。”买者闻之，遽辞不买。子侄以为言，元方曰：“不尔，是欺之也。”
    裴光庭累典名藩，皆有异政。玄宗谓宰相曰：“裴光庭性恶恶，如扇驱蚊蚋焉。”
    宋为广府都督，玄宗思之，使内臣杨思勖驰驿往追。就路，竟不与思勖交一言。思勖以将军贵幸殿中，诉于玄宗。上嗟叹良久，拜刑部尚书。
    代宗惑释氏业报轻重之说，政事多托于宰相，而元载专权乱国，事以货成。及常衮为相，虽贿赂不行，而介僻自专，升降多失其人。或同列进拟稍繁，则谓之“踏伯”。于是京师语曰：“常分别，元好钱。贤者愚，愚者贤。”崔甫素公直，因于众中言曰：“朝廷上下相蒙，善恶同致。清曹峻府，为鼠辈养资，岂所以裨政耶！”由是为持权者所忌。建中初，甫执政，中外大悦。
    郭尚父在河中，禁无故走马，犯者死。南阳夫人乳母之子抵禁，都虞候杖杀之。诸子泣诉虞候纵横之状，公叱而遣之。明日，对宾客叹息数四，以其事告客曰：“不赏父之都虞候，而惜母之阿你儿，非奴才而何？”
    中书侍郎张镐，为河南节度使，镇陈留。后兼统江淮诸道，将图进取。中官络绎。镐起自布衣，一二年登宰相，正身特立，不为苟媚，阉宦去来，以常礼接之。由是为阉竖所嫉，称其无经略才，征入，改为荆府长史；未几，又除洪府长史、江西观察使。
    相里造为礼部郎中，时宦官鱼朝恩用事，称诏集百僚有所评议，凌轹在位。宰相元载以下，唯唯而已；造抗言酬对，无降屈之色，朝廷壮之。
    崔甫为中书舍人，时宰相常衮当国，甫每见执政问事，未曾屈。舍人岑参掌诰，屡称疾不入宿直，人虽惮而不敢发，崔独入见，以舍人移疾既多，有同离局。衮曰：“此子羸病日久，诸贤岂不能容之？”崔曰：“相公若知岑舍人抱疾，本不当迁授。今既居此，安可以疾辞王事乎？”衮默然无以夺也，由是心衔之。及德宗在谅暗中，衮矫制除崔为河南少尹。上觉其事，遽追还之，拜中书侍郎平章事，而衮谪于岭外。
  </div>
  <div class="pagination">
   <a href="唐语林_page2.html">
    上一页
   </a>
   <a href="唐语林.html">
    1
   </a>
   <a href="唐语林_page2.html">
    2
   </a>
   <span class="current-page">
    3
   </span>
   <a href="唐语林_page4.html">
    4
   </a>
   <a href="唐语林_page5.html">
    5
   </a>
   <a href="唐语林_page6.html">
    6
   </a>
   <a href="唐语林_page7.html">
    7
   </a>
   <a href="唐语林_page8.html">
    8
   </a>
   <span>
    ...
   </span>
   <a href="唐语林_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
