<!DOCTYPE html>
<html>
<head>
    <meta charset="UTF-8">
    <title>新世说 - 第 20 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新世说 - 第 20 页/共 24 页</h1>
    <div class="content">　　
　　钱牧斋在明季，以诗文鸣海内。居恒自命，登黄阁，修青史，为必得之事业。乃终明世，官不逾礼尚。入清为礼部侍郎，命修《明史》，而夙愿渐偿。未几牵连黄毓祺诗词一案，被逮放归。一日，游虎丘，见壁间题诗云："入洛纷纭兴太浓，莼鲈此日又相逢。黑头已自羞江总，青史何曾借蔡邕。昔去幸宽沉白马，今来应悔卖卢龙。最怜折尽章台柳，日暮东风怨阿侬。"即讥其出处者，为之不怡者累日。(钱名谦益，江南常熟人，明万历庚戌科探花。) 
　　
　　吴人有为正钱录者，攻摘牧斋，不遗余力。计甫草戏语客曰："仆曾游泰山，登日观峰，神志悚栗。忽欲溲焉，下山且四十里，不可忍，乃潜匿而溺于峰之侧。恐得重罪，然竟无恙，何也？泰山至大且高，人溺焉者众，泰山不知也"。客跃起大骂。吴梅村闻之，颇是计言。(计公已见前。) 
　　
　　王阮亭自淮上还，青帘画舫，乘风南下，与汪苕文相值高邮湖，遥语曰："有事欲附致家博士。"及遣信至，乃寄舫中所有第二泉四罂而已。汪以道远稍难之，王攒眉曰："汪大乃成俗吏。"(王、汪二公爵里见前。) 
　　
　　顺治初，张某善叠假山，人咸礼之，不以石工相遇。一日，吴梅村赴某家宴会，张亦在座，优人进院本请点剧，吴命演《烂柯山》，盖以剧中有张石匠调之也。伶人唱张石匠，讳张为李，吴点首笑曰："甚有窍。"后演至张别古寄书，有曰："姓朱的有甚亏负你。"张摇首曰："此太无窍矣。"吴不觉面赤。(吴名伟业，江南太仓人。以明臣降清，官祭酒。) 
　　
　　龚芝麓嬖顾横波甚，然时为所制。一日，有仆以事至横波室，语笑间，龚排闼入，疑其有私，谓仆无礼，罚令长跪。及龚出，横波闭户大哭，以长斋礼佛，不欲接见相要，龚再三劝慰，终不启扉，大窘。适钱牧斋以事至金陵，乞其作调人，横波曰："渠能作孙武公，则妾亦能作葛嫩耳。"钱嗒然而退。(龚已见前。) 
　　
　　徐健庵被议放归，欲聘潘次耕于家，而顾亭林驰书尼之，其词甚激，至云："彼之官弥贵，客弥多，便佞者留，刚正者去。今且欲延一二学问之士，以盖其群丑，不知薰莸不同器而藏也。吾以六十四之舅氏，主于其家，见彼蝇营蚁附之流，骇人耳目，至于征声发色而拒之，仅得自完。"(徐、潘、顾三公均见前。) 
　　
　　赵秋谷本与王阮亭有隙，罢职后，益相轻诋。尝游吴中，与吴修龄论诗曰："尔来诗事，惟位尊年高者，斯称巨手耳。"时宋牧仲抚吴，闻是语，以告王。王寄诗云："尚书北阙霜侵鬓，开府江南雪满头。谁识朱颜两年少，王扬州与宋黄州。"语极蕴藉。(赵、宋、王三公爵里见前。) 
　　
　　康熙丁巳、戊午年，入赀得官者甚众，继开博学宏词科，隐逸之士，争趋辇毂。姜西溟太史有句曰："此阙已成输粟尉，西山犹贡采薇人。"一时以为实录。(姜公爵里见前。) 
　　
　　宏博科之初开，以议修《明史》始，主司为宝坻杜文端、高阳李文勤、益都冯文毅、昆山叶文敏四公。有以诗讽之者曰："自古文章推李杜，而今李杜实堪嗤。叶公懵懂遭龙吓，冯妇痴呆被虎欺。宿构零拚《璇玉赋》，失粘落韵《省耕诗》。若教修史真羞死，胜国君臣也皱眉。"(按是科试题为《璇玑玉衡赋》《省耕诗》。) 
　　
　　郑寒村与潘次耕遇于柯都谏家，郑以"日向朱门乞薇蕨，夷齐陆续到皇畿"一绝诋潘，潘答以诗曰："蒲东回首事依依，欲向关西心事违。输却樱桃红一点，春风重著绣襦归。"潘诗所使之事，切合郑姓，每句皆然。(郑名梁，浙江慈溪人，官太守。) 
　　
　　毛大可尝与阎百诗论地理，语多穿凿，百诗太息曰："汪尧峰私造典礼，李天生杜撰故实，毛大可割裂经文，贻误后学不浅。"(毛、阎、汪、李四公均见前。) 
　　
　　宋牧仲抚吴十九年，尝修沧浪亭，刻沧浪亭小志；又修唐伯虎坟，然施政多不惬舆情处。其抚署东西两辕门榜曰："澄清海甸、保障东南。"时有加三字成联句云："澄清海甸沧浪水，保障东南伯虎坟。"亦谑而虐矣。(宋公爵里见前。) 
　　
　　方望溪以古文自命，有不可一世之概，李穆堂意甚轻之。方尝携所作曾祖墓铭示李，才阅一行，即还之。方恚甚，曰："某文竟不足一寓目乎？"曰："然"。方益恚，请其说。李曰："今县以桐名者五，桐乡、桐庐、桐柏、桐梓，不独桐城也。省桐城而曰桐，后世谁知为桐城者？此之不讲，何以言文？"方默然者久之，然卒不肯改。(方、李二公爵里见前。金坛王若霖尝言"望溪以古文为时文，以时文为古文"，识者以为深中望溪之病。钱竹汀亦不满之云。) 
　　
　　龚明水尝谒方望溪，望溪议论风发，龚拱听久之，避席赞叹曰："先生不愧称本朝第三人矣。"方为之瞿然，问第一、第二何人，龚徐曰："贵老师安溪先生，令兄百川先生，非欤？"方为之不怡者竟日。(龚名未详，浙江钱塘人。) 
　　
　　蒋苕生《临川梦隐奸》一折，写陈眉公上场，有一七律，调笑眉公云："妆点山林大架子，附庸风雅小名家。终南捷径无心走，处士虚声尽力夸。獭祭诗书充著作，蝇营钟鼎润烟霞。翩然一只云间鹤，飞去飞来宰相衙。"论者以为讥仲醇太过，不知其乃借仲醇以诋袁简斋也。所云年未四十，焚弃儒冠，自称高隐事，实皆与袁合，实即赵瓯北探词之先河。(蒋、袁、赵三公爵里见前。) 
　　
　　汪容甫为诸生时，肄业扬州安定书院。山长沈祖志好为诗，往往夸示座客。一日宴会，酒酣，出诗示客，客誉之不绝口。次至容甫，容甫掷不观，大言曰："公为人师，不以经世之学诏后进，而徒沾沾言诗。诗即工，何益于生民，况不必耶！"沈夙负时名，闻言愠曰："仆虽不贤，犹若师也，师可狎乎？"容甫复摘三百篇疑义叩之，沈面赤，不能答。容甫抚掌曰："诗人固如是乎！"拂衣大笑出，一座惊怍，不知所为。(汪已见前。汪饶口辨，好骂当代盛名之人，聆之者辄掩耳疾走。或规之，应曰："子谓吾善谩骂人乎？人得吾骂亦大难，或言吾骂某某不通者妄耳，彼方苞、袁枚辈，吾岂屑骂之哉！") 
　　
　　阮芸台为编修时，遭丧家居。会公宴，与吴祭酒谷人同座，互论诗词。吴帽忽堕，阮出句云："吴祭酒脱帽谈诗，斯文扫地。"吴应声曰："阮大史居丧观乐，不孝通天。"(阮、吴二公爵里见前。) 
　　
　　嘉庆某年，翰詹大考，赋题为"正大光明"。殿试后，有部郎数人小集，偶论及此题之难，而忘却其韵脚。方俯首凝思，龚璱人适在座，曰："吾当忆之"，俄顷则曰："长林丰草，禽兽所居八字耳。"(龚公爵里见前。) 
　　
　　道、咸间，许云岩以侍郎督学广东，改授漕督。道出长沙，邑令某主供应，为营办仪仗，于官衔牌误书漕作糟，许作诗讥之云："平生不作醉乡侯，况复星驰速置邮。岂有尚书兼曲部，漫劳明府作糟邱。读书字要分鱼豕，过客风原是马车。闻说头衔已迁转，武冈可是五缸州。"盖兵部尚书为漕督兼衔，某令将由长沙迁武冈州牧也。(许名兆椿，湖北云梦人。) 
　　
　　胡润芝抚鄂时，候补知府续立人者充保甲总局会办，为政严厉。一日出门，其肩舆中忽揭一联云："尊姓原来貂不足，大名倒转豕而啼。"上句用貂不足狗尾续，下句用豕人立而啼也。续大怒，告之胡，胡亦以此风万不可长，札饬首府县严拿重惩。越日，续又谒胡，胡一见即拱手道歉，谓"此联乃某所戏撰者，彼有此美才，而令沉沦于下，是吾过也。已令其入幕为上宾矣"。盖胡爱其语隽，以物色得之也。续乃不也赘一辞。(胡公爵里见前。) 
　　
　　王壬甫主讲尊经书院，资阳某生解经，释阳字义曰："阳与多通。"王批云："阳与多通，则资阳可作资多。资多有此人才，不可阳得矣。"(王公已见前。) 
　　
　　曾涤生于攻克金陵时，据诸将之言，谓洪福瑱已死于乱军中。顷之，余股窜入湖州，左季高谍知福在内，会李少荃之师环攻之，而疏陈其事。曾疑浙帅张皇其词而怒，特疏诋之。左具疏辨，洋洋数千言，词气激昂，亦诋曾甚力。未几，福入江西，为沈幼丹中丞所获，而曾、左之怨卒不解，遂彼此绝音问。(曾、左、李三公爵里见前。) 
　　
　　蔡乃煌任沪道时，陈伯平任苏抚，蔡恃枢眷轻陈，陈不平。适因某事下札严诘，蔡怒，亦腾书丑诋，以陈嗜阿芙蓉，又喜斗雀牌，故书中有"八圈之麻雀，横一榻之乌烟"等语。陈益不堪，严章参劾，事下江督端方查办。故事，督抚参劾司道，无查办者。陈以枢府袒蔡，气厥遂死，案亦渐消。当端氏奉查办命时，语幕府："此事可作灯虎射四书一句"，幕府不解所谓，端徐笑曰："厄于陈、蔡之间耳。"(蔡、陈、端爵里已见前。) 
　　
　　王壬甫以"晚伤鼷鼠千钧弩"一联挽陈伯平，蔡闻而恨之，然无如何也。适王之戚某以谋事来沪，上谒蔡乃煌，并赠以《湘绮楼诗文集》，蔡即见之，询某曰："王某是令戚耶？"丑诋其诗文，呼仆片片裂之，置火盆中，付之一炬。(王公联语见《伤逝门》。) 
　　
　　
　　
　　假谲第二十七 
　　
　　洪承畴晚年谢事，独居侘傺，有同乡士人往谒，洪拒不见。士人归旅邸，无聊甚。晚间喧传相国回拜，已至门矣。士人趋出，洪承畴降舆握手，故作寒温泛语。久之入，则四壁皆珠帘绣幕，华灯辉熠，庭列盛筵，肴酒备陈。洪延士人首坐，陪席者皆一时名士。既而笙管缤纷，伶工毕集，演剧数出，命酒数行。洪起告辞，士人送出，又辞让须臾，乃登舆去。士人返舍，依然寒灯如豆，行李萧然，破壁颓垣，虫声间作也。洪盖久蓄将略，无所施为，聊借款客，以展其怀抱耳。(洪已见前。) 
　　
　　诸乾一与董苍水于重阳后作神山之会，即彭仙人栖神处也。时吴梅村在座，连遣人觅女郎倩扶，不可得。夜分，沪上张宏轩刺史来赴，投刺后，吴命以己车迎入，使者传覆需两车，人颇讶之。及至，则挟一衣冠少年，光艳射人，若薄云笼月。人皆却步，且不敢询姓氏，及移烛烛之，则倩扶也，一座哗然。(诸名嗣郢，江南青浦人，辛丑进士。董、吴已见前。) 
　　
　　朱竹垞窃抄钱遵王《读书敏求记》一事，人皆艳称之，盖其笃嗜古籍，虽事近诡谲，而仍不失为雅人深致也。何义门曾跋《读书敏求记》后云："绛云楼未烬之先，藏书至三千九百余部，而遵王所记，凡六百有余种，皆纪宋版元钞，及书之次第完缺，古今不同，手披自览，类而载之。遵王毕生之精华萃于斯矣。书既成，扃之箧中，出入必自携，灵踪微露，竹谋之甚力，终不可见。既而校士江南，方伯龚某遍召诸名士大会秦淮河，遵王与焉。是夕，竹私以黄金翠裘赂其侍书小史，启扃得之，豫置善书者数十于密室，半宵写成，而仍返之。当时所录，并《绝妙好词》在焉。词既刻，始作书告之。遵王始知为竹垞所诡得，甚恐其流传于外也，竹垞乃设誓以谢之。"(朱公爵里见前。钱名曾，江苏人，牧斋族孙也。藏书于述古斋甚多。) 
　　
　　侯辅之少遭家难，避居嘉兴，捕者突至，逮系登舟。侯默然，手执《周易》，熟视之，倦则依榜人卧，捕者以为痴，且以纨少年易制也。将抵会城，各简视行李，或登陆，意益懈。侯睨视两岸桑翳然无际，突起窜身桑林中。捕者出不意，疾追不能得，夜燃炬火搜林中。侯望见火光所指，即疾避之，微行近白门，遇诘者，以《周易》示之曰："我卜者也"，遂脱于难。(侯名忭，河南商丘人。两兄大司徒恂、大司成恪，早贵。兄子方镇、方夏、方岳、方严、方域，皆以才名，交满天下。家门赫奕莫与比。辅之和雅修饬，检身若寒素，不为贵介骄蹇之态。独好饮酒，每饮必醉，醉亦不乱。性不喜交游，意泊如也。) 
　　
　　高澹人鬻字为生，纳兰太傅荐入内廷，圣祖喜其才便捷，凡遇巡狩出猎，皆命高同禁御羽林诸将校并马扈从。高性巧谲，遇事先意承志，皆惬帝心。一日，帝猎中马蹶，帝不怿。高闻之，乃故以潴泥污其衣履，趋入侍侧。帝怪问之，高曰："臣适落马，堕积潴中，衣未及浣也。"帝大笑曰："汝辈南人，懦弱乃尔。适朕马屡蹶，竟未堕骑也。"意乃释然。(高公爵里见前。) 
　　
　　高澹人以文学结主知，无论何书，圣祖偶询及，高辄能对大意，益得异宠。帝尝曰："在廷博雅，可与道古者，莫士奇若。"其实高以结欢近侍，探宫内起居，报一事，酬金豆一，每入直，金豆满荷囊，日暮率倾囊以出，以是内廷隐秘事皆得闻。或觇知帝方阅某书，即抽某书翻阅，故能对答如流也。(高初因明珠进，后置身势要，明转向之访消息。及归第，则九卿之肩舆塞其巷，明亦在焉。高踏步入门，若勿知，久之延明相国入，语良久，始出，其余则请俟异日，盖联欢内侍之效也。) 
　　
　　田文镜以吏员出身，素恶科目，抚河南时，一疏劾甲科牧令数十人。王士俊适选祥符令，庭参日，田问出身，王攒眉嗫嚅，作羞愧状，良久始对曰："士俊不肖，读书出身某科，散馆翰林也。"田以为有意刺己，益怒斥之。王知不免，回署则咨嗟太息。幕友献计，谓详请免除河南碱地税，虽罢官，尚可得名。田果疏劾。时杨文乾方为布政使司，谲词请于田曰："王某请免税，欲邀誉耳！公劾免之，转以成孺子之名也。盍少缓。"田诺之。未几杨巡抚广东，即保荐王同往，以道府用，荐升两司。田卒，王乃代其任。(田已见前。王字未详，平越人。杨字未详。) 
　　
　　袁简斋性喜滑稽。黄廷桂督两江时，袁为属吏。黄本恶儒者，谓袁曰："子号子才，以才子自命欤？"袁曰："然。"黄曰："然则命汝顷刻为文可乎？"袁曰："能，请公命题。"黄厉声曰："江赋。"复请限字，曰："一万"，复请限时，曰"三时"。袁乃研墨濡毫，笔不加点，凡奇诞字尽以意增水旁，须臾而就。黄故武夫，因倾倒曰："汝果名副其实也。"(袁公爵里见前。) 
　　
　　郑板桥工书，自创一格。鹾商某乞书，愿以百金为寿，公性傲，固不可以利动者，唾弃不顾，某亦无如何。公生平酷嗜狗肉，一日出城游，薄暮归，忽觉狗肉香，踪其所在，则见竹篱茅舍，柴扉半，因径入焉。主人方讶不速之客至，公曰："余板桥郑某是也。适闻狗肉香，不觉信足而入。唐突之罪，自知不免，还乞郑灵之鼎，许我一尝异味。"主人大喜，曰："久耳鸿名，邀恐不至，今乃赐光，幸已。"揖让入室，公据案大嚼，抚腹呼饱而止。主人导入书斋茗话。四壁悬名人书画，案上琳琅满轴，纸墨横陈，知主人亦精于书者，谓曰："饫君佳馔，请酬以书。"主人笑颔之。公援笔狂书，腕颓始去。一日，公偶至某商处，见所悬条幅皆曩在城外某处书者，大惊质商，商具以告，并出一仆曰："先生识此人乎？"公视之愕然，盖即当日狗肉主人也。(郑公爵里见前。) 
　　
　　毕秋帆抚陕时，喜搜集秦汉碑碣。值生辰，某令特献古砖十数方为寿，并将砖名拓出，装成册页，古雅可爱。毕见之大喜，出劳其仆曰："我生日惟尔主所赠特风雅，甚荷厚意，然未免劳苦矣。"仆遽应曰："然，即小人于此事，亦出力不少。"毕询其故，仆遽将其主人如何觅旧本摹，如何在某处定造，如何著色，如何使之剥落，如何使之生苔藓之术，一一言之不稍讳。毕面赤，不作一语，拂袖而入，旁人皆匿笑。(毕公爵里见前。) 
　　
　　道、咸间，钱子明饶于赀，好藏古器。尝以巨镪置案头，曰"世有奇珍，余岂惜此！"或以彝鼎书画来者，则曰："此纵佳，犹恒有物，何取乎？"一日，客携一古锦匣至，内有物，其形似茧，而大如瓢，长尺许，色白，微见青斑。云系某宦家藏，传世既久，子孙不知其名，并不识其用，惟承上世之嘱，以故宝藏至今。闻君精于鉴古，特请一观，冀有所示。钱因笑置之。越日，有同好某来访，钱言及之。某曰："尝观《异物志》，载员峤山有冰蚕，长七寸，色黑，有鳞角，以霜雪覆之，然后作茧，茧长一尺，织为文绵，入水不濡，投水不燎。唐尧时海人献之，尧以为黼黻，此其是乎？若然，真无价物也。"钱检书阅之，良是，乃邀客欲破茧以验，客不可，钱曰："验之若合，愿以三千金为赠，否则亦以数缣之值偿之，可乎？"客遂商于物主，议既定，乃破之，内果蚕腊，色纯黑，鳞角可辨，入水不濡。客曰："今惟投诸火矣，两家其勿悔。"物主请置三千金于前而后验。时某亦在座，私谓钱曰："今已试数端，谅非伪物，盖减厥值而不竟其验乎。"钱然其说，遂以半价得之。既得，视为至宝，终亦不敢入火。(钱名未详，江西南昌人。后有泄其谋者，盖同好者因其言甚夸，故伪造是物以绐之，入水不濡者，涂以白蜡也。) 
　　
　　富室詹某，胥人子也，或讥其不学，乃出资市书，不数年而东观西园之富，不是过矣，惟是牙签锦帙借以饰观，曾未寓目。同邑某于郡中觅得钞本书百卷，以五十金得之，冀售善价，而詹竟不阅，却其书。某窘，商于詹之戚全某，全固稍通文墨者，问某须价几何，曰"得五百金足矣"。全曰："然则当售千金耳，以四百金与我，尚有百金，分给其司籍者。书当假我一观，后七日来取。"某唯唯。及期，全令易一人将书去，并授以言，且曰："如我教，价可得矣。"其书詹本未阅，置而不疑。越日，全至詹处，翻阅诸本，检得是书，佯诧曰："此籍何来？"詹曰："亦欲售者。"全曰："索价几何？"曰："未之问也"，全曰："速与议价，迟恐为识者所得。"詹问是书何所奇，全曰："书成某代，素无刊板，世惟二部，一藏内府，一在民间。前朝某相国悬万金求之不可得，不意今入贾人之手。"因于架上取《四库书目提要》检示詹，果如所语。詹喜曰："予费金钜万，藏书充栋，恰愧无秘本，今始得矣。"未几，某往取书，詹问值，某曰："事不谐矣，此书系郡宦家藏，为其子弟所窃，昨已有人踪迹至，急欲收归，不能售也。"詹曰："既不欲售，何来我家？余有例，来书不售者，照书价罚其半。是书价几何也？"某乞免，詹靳不许。某曰："若此势必成讼，事将不可解矣。"时全亦在旁，从容言曰："窃书者谅不敢归，今姑厚赂来人，但言无踪迹可也。"詹令某即往商，价固无论。某再往返，始言非千金不可，全劝詹给之。詹既得书，全曰："此宦家物，若泄于人，必滋讼累。"詹遂秘之，其谋终不泄。(闻《四库书目提要》所载，全盖阴抽其架上之书，嵌钞本名，伪撰提要，仿原样镌页以易之耳。) 
　　
　　翁叔平嗜古成癖，生平搜罗金石鼎彝之属甚富。柄政时，有贾人赍古瓶一具求售，翁视之古色斑斓，而其质甚轻，疑是秦、汉以上物。问其值，索三千金，还以半数，不允，欲持去。翁把玩不释手，卒以二千金购得，大喜过望，亟为贮水养花，置酒邀宾，相与玩赏。酒数巡，一客起近瓶侧，谛视之，讶其渗漏，以手举之，应手断烂。客大骇，细辨瓶质，乃熏染硬纸而成者。众大笑，翁亦爽然自失，急弃之。(翁公爵里见前。) 
　　
　　张香涛于光绪中以鄂督入觐，偶游海王村，瞥见一古董店，装潢雅致，驻足流览。庭陈一巨翁，为陶制者，形既奇诡，色亦斑斓，映以大镜屏，光怪陆离，绚烂夺目。谛视之，四周皆篆籀文如蝌蚪，不可猝辨。爱玩不忍释，询其价，则谓为某臣宦故物，特借以陈设，非卖品也。怅怅归。逾数日，张偕幕僚之嗜古者往观之，亦决为古代物，古欲得之，令肆主往商。未几偕某巨室管事至，索值三千金，张难之，询其家世，不以告，往返数四，始以二千金获之。舁回，命工拓印数百张，分赠僚友。置之庭，注水满中，蓄金鱼数尾。一夕，大雷雨，旦起视之，则篆籀文斑驳痕化为乌有矣。盖向之苍然而古者，纸也；黝然而泽者，蜡也。骨董家伪饰以欺人者也。(张公爵里见前。) 
　　
　　端午桥性诙诡，好嘲弄人。上海某中书者，发起一戒赌会，网罗名人不鲜，而尤企大力者为之提倡。端正开府两江，某中书趋谒督辕，痛陈赌害，端太息曰："诚如君言，此花骨头亦颓丧，予不少，一行作吏，兹事废矣。惟近日盛行麻雀牌，闻士大夫皆嗜之如性命，君亦能之乎？"某君曰："中书向于各种赌法均未涉其藩篱，殊为门外汉也。"端曰："我犹仿佛忆之，麻雀牌中，他牌均四，惟白板则五。"某君急辩曰："大帅误矣，白板亦四也。"端熟视某中书半晌，笑曰："足下亦个中人也，能正我之误，大佳。"语已大笑，呼茶送客矣。(端公爵里见前。) 
　　
　　袁世凯自迁居三海，即密谋帝制，每庖人烹鱼，袁命姬妾收藏鳞片之较大者，云以制药。后创浴池于居仁堂厕，入浴后，从者刷池，辄见巨鳞数片，杂垢腻皮屑中，相传以为真龙。其变诈皆此类也。(袁已见前。) 
　　
　　
　　
　　黜免第二十八 
　　
　　清初入关，剃发令下，原任知府孔文奏称，"臣家宗子衍圣公孔元植已率四世子孙告之祖庙，俱遵令剃发讫。但念先圣为典礼之宗，颜、曾、孟三贤起而羽翼。礼之大者，莫要于冠服，先圣之章甫逢掖，子孙世世守之，是以自汉暨明，制度虽有损益，独巨家服制二千年来未之或改，今一旦变更，恐于皇上崇儒重道之典，有未备也。应否蓄发，以复先世衣冠，统惟圣裁。"得旨，"剃发严旨，违者无赦，孔文奏求蓄发，已犯不赦之条，姑念圣裔免死。况孔子圣之时，似此违制，有玷伊祖时中之道，著革职永不叙用。"呜呼！专制国君主之淫威，固非口舌所得争者矣。(孔字未详，山东曲阜人。) 
　　
　　赵秋谷倚才傲物，人多憾之。未几，而有国丧演剧之事，黄六鸿据实弹劾。先是洪太学思著《长生殿传奇》初成，授内聚班演之大内，演之称善，于是诸王府及阁部大臣凡有宴集，必演此剧，得缠头无数。班主语洪曰："赖君新制，获赐多矣，请张宴为君寿，即演是剧以侑觞。凡君所交游，当邀之俱来。"乃择日治具，大会于生公园，名流咸集，而忘是日为忌辰。黄之弹章既上，得旨，下刑部狱，士大夫及诸生除名者几五十人，赵其最著者也。京师有诗咏其事，所谓"可怜一曲《长生殿》，断送功名到白头"。是狱成而《长生殿》之曲流传禁中，布满天下，故朱竹垞检讨赠洪诗有"海内诗篇洪玉父，禁中乐府柳屯田。梧桐夜雨声凄绝，薏苡明珠谤偶然"之句，樊榭老人叹为字字典雅者也。(赵公爵里见前。洪名，浙江钱塘人。京师有诗三首咏其事，其一云："国服虽除未满丧，如何便入戏文场。自家原有些儿错，莫把弹章怨老黄。"其二云："秋谷才华迥绝俦，少年科第尽风流。可怜一曲《长生殿》，断送功名到白头。"其三云："周王庙祝本轻浮，也向长生殿里游。抖擞香金求脱网，聚和班里制行头。"周王庙祝者，徐胜力编修嘉炎是日亦在座，对簿时赂伶人，诡称未预，得免。徐丰颐修髯，有周道士之称也。) 
　　
　　彭古愚抗疏敢言，直声震朝野。康熙三十三年，劾顺天学政李光地：闻命在任，守制不哀痛，力请终丧，仅乞假九月，悖理乖情，应罚令离任，留京终制。疏下九卿议，从之。(彭名鹏，福建古田人，顺治十七年举人。康熙十三年授三河知县。每治狱，发摘如神，吏民不敢欺。二十八年行取授给事中，建议甚多。累官至广西巡抚。) 
　　
　　郭华野为御史时，严劾河督靳辅、少詹高士奇、都御史王鸿绪、编修陈元龙、王顼龄等，皆罢免之。靳、高、陈、王皆号称名人，郭公痛诋之，论者或谓少过，然帝既不以为非，用作敢言之气。而为所劾者，亦未尝以一眚掩大德也。(郭公爵里见前。) 
　　
　　郭华野之劾明珠也，徐健庵实阴风之。明珠既罢相，其党遍布中外，欲杀健庵兄弟以泄愤。于是江督傅腊塔劾立斋子交结巡抚洪之杰，招摇竞利，立斋具疏力辩求去，帝许之。即日辞朝，舟过临清，关吏大索，虽酱、瓿之属皆发现，仅得图书数千卷，光禄馔金三百而已，皆啧啧叹清官不置。(徐健庵、立斋二公爵里见前。) 
　　
　　张敬庵抚江宁，夙重陈沧洲，事无钜细，皆与裁决。总督噶礼与张有隙，益忌陈，密奏陈所作虎丘诗为怨望，字笺句比，以周内之，锢陈于镇江。初陈谒总督，白事不跪，噶礼怒呵曰："知府生死我手，何敢尔！"陈曰："果有罪，虽幸赐宽假，寸心具有钺；如其不然，君主之，百姓安之，生死不在公也！"徐步出。噶礼遂必欲死之。部议削籍戍黑龙江，仍得旨来京修书云。(张、陈二公爵里见前。) 
</div>
    <div class="pagination">
<a href="新世说_page19.html">上一页</a><span>...</span><a href="新世说_page15.html">15</a><a href="新世说_page16.html">16</a><a href="新世说_page17.html">17</a><a href="新世说_page18.html">18</a><a href="新世说_page19.html">19</a><span class="current-page">20</span><a href="新世说_page21.html">21</a><a href="新世说_page22.html">22</a><a href="新世说_page23.html">23</a><a href="新世说_page24.html">24</a><a href="新世说_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
