<!DOCTYPE html>
<html>
<head>
    <meta charset="UTF-8">
    <title>丹铅余录 - 第 45 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹铅余录 - 第 45 页/共 56 页</h1>
    <div class="content">　　诗纬含神雾曰契母有娀【音松】浴于丘之水睇鸟衔卵过而坠之契母得而吞之遂生契此事可疑也夫卵不出蓐燕不徙巢何得云衔即使衔而误坠未必不碎也即使不碎何至衔而吞之哉此盖因诗有天命鸟降而生商之句求其説而不得从而为之诬史记云鸟翔水遗卵简狄取而吞之盖马迁好竒之过而朱子诗传亦因之不改何耶或曰然则鸟之诗何解也曰鸟者请子之候鸟也月令鸟至是月祀髙禖以祈子意者简狄以鸟至之月请子有应诗人因其事颂之曰天命曰降者尊之贵之神之也诗人之词兴深意逺若曰仲春之月祷而生商斯为言之不文矣如黄帝之生电虹绕枢盖生之时值始电或虹见之候也帝俊生十日谓有十子而以甲乙丙丁名之也此而可诬亦将曰黄帝生于虹帝俊之子生于十日可乎诗又曰维岳降神生甫及申亦本其生之地而尊且神之便谓甫申为岳神所生可乎傅説为箕星生之日直箕也萧何为昴星生之日直昴也楚辞曰摄提贞于孟陬兮惟庚寅吾以降屈原岂摄提之苗裔乎汉栁敏碑言敏本栁星之后梁江总佞张丽华云张星之精其不根至今人皆知笑之而不疑鸟之事者殆以经故岂知经防本不如是乎按古毛诗注云鸟至日以太牢祀髙禖记其祈福之时故言天命鸟来而谓之降者重之若自天来古説犹未误也自今诗传信史记之误也
　　秦桧诈作瑞应
　　宋史长编云绍兴中秦桧擅朝喜饰太平郡国多上草木禽鸟之瑞岁无虚月胡致堂所谓花卉可以染植增其态毛羽可以喂饲变其色上之人茍欲之则四面而至矣盖指此也然观小説所载绍兴七年建康府寓旅家盆水有文如佳卉茂木华叶敷芬数日易以他水变趣愈竒尽春暄乃止又秀州吕氏家氷瓦有文楼观车马人物并蒂芙蓉重荚牡丹长春萱草藤萝经日不释悉以瑞闻岂人有妖心而造物者亦为是以戯之乎
　　女娲陵墓
　　旧唐书天寳十一载六月阌乡县黄河中女娲墓因大雨晦防失所在至乾元二年六月濒河人闻有风雷晓见其墓涌出上有巨石上有双栁时号风陵堆盖女娲亦风姓也事又见乔潭所撰女娲陵记千万年后灵异如此补天之説亦或不诬乎【山西赵城县亦有女娲墓】
　　水则
　　蜀灌县离堆山鬭鸡台之下堑凿石崖尺为之凡十有一谓之水则水及其九则民喜尽没其画则民困傍有石刻八分书深淘滩低则堰六字皆秦蜀字李氷所为也见李公允益州记今志改则堰为作堰便失其意亦且不文书以存古
　　黄龙负舟
　　淮南子禹南廵江中见黄龙负舟笑曰吾受命于天竭力以劳万民生寄也死归也尸子亦载此事其末句生性也死命也二书不同盖传闻之异然各有理致宜并观之
　　视肉
　　山海经狄山有视肉注聚肉形如牛肝有两目食之无尽寻复生如故陶景刀剑録汉章帝铸一金剑投于伊水中以厌人膝之怪按水经云伊水有一物如人膝头有爪人浴辄没不得出宋江隣几杂志云徐稹廷评监税庐州河次得一小儿手无指惧而埋之案白泽图所谓封食之多力者也视肉盖此类今絶不闻
　　吠蛤
　　东坡岭南诗有云稻凉初吠蛤栁老半书虫注不知蛤为何物近览岭表録异云唐林蔼为髙州太守有牧童牧牛闻田中有蛤鸣【原注岭南呼虾蟇为蛤】遂捕之蛤跳入深穴掘之乃蛮酋蛤乃无踪而穴中得铜鼓其旁多铸蛙黾之状疑鸣蛤即鼔精也东坡岭南诗即用岭南事岂浅学者可注耶
　　身体类
　　养以之福
　　左传民受天地之中以生所谓命也是以有动作礼义威仪之则以定命也能者养以之福不能者败以取祸注谓威仪以致福也福本自有故曰之祸自外来故曰取旧本作养以之福为是养训作往也致也今本作养之以福误矣
　　檀晕
　　东坡梅诗鲛绡剪碎玉簮轻檀晕妆成雪月明肯伴老人春一醉悬知欲落更多情王十朋集诸家注皆不解檀晕之义今为着之宇文氏妆台记纪妇女画眉有倒晕妆古乐府有晕眉拢髩之句元微之与白乐天书近昵妇人晕澹眉目绾约头髩画谱有正晕牡丹倒晕牡丹太平广记许老翁传有银泥裙五晕罗画工七十二色有檀色与张萱所画妇女晕眉所谓紫沙羃酷似可以互证也坡诗又云剰看新翻眉倒晕又云倒晕连眉秀岭浮
　　檀色
　　画家七十二色有檀色浅赭所合古诗所谓檀画荔枝红也而妇女晕眉色似之唐人诗词多用之试举其畧徐凝宫中曲云檀妆惟约数条霞花间词云背人匀檀注又钿昏檀粉泪纵横又臂留檀印齿痕香又斜分八字浅檀蛾是也又云卓女烧春醲美小檀霞则言酒色似檀色伊孟昌黄蜀葵诗檀佳人喷异香杜衍雨中荷花诗檀粉不匀香汗湿则又指花色似檀色也
　　素足女
　　太白浣纱女诗一双金履齿两足白如霜又越女词云屐上足如霜不着鸦头袜又云东阳素足女防稽素舸郎予尝戏谓太白何致情廻盼此素足女再三张愈光戏答云太白可谓能书不择笔矣聊记以饷一笑予尝题浣女图诗纯用太白语意红顔素足女两足白如霜不着鸦头袜山花屐齿香天然去雕饰梅岑水月妆肯学邯郸步匍匐夀陵傍盖窃病近日学诗者拘束蹈袭取妍反拙不若质任自然耳
　　等身书
　　宋贾黄中防日聪悟过人父师取书与其身相等令读之谓之等身书张子野词等身金谁能意买此好光景
　　舌柔齿刚
　　老莱谓子思曰子性清刚而傲不肖不可以事君子不见夫齿刚惟坚固是以相磨舌柔顺是以不敝子思曰吾不能为舌故不可事君
　　学林云论语托六尺之孤据周礼乡大夫之职国中自七尺以及六十野自六尺以至六十有五皆征之韩诗外传国中二十行役则七尺者二十也其升降皆五年则六尺者十五也
　　周礼司市云以质剂结信而止讼郑康成云长曰质短曰剂若今下手书贾公彦云汉时下手书若今画指劵黄山谷云岂今细民弃妻手摹者乎不然则今婢劵不能书者画指节及今江南田宅契亦用手摹也







　　丹铅总録卷十七
<子部,杂家类,杂考之属,丹铅余录__总录>
　　钦定四库全书
　　丹铅总録卷十八　　　　　明　杨慎　撰诗话类
　　卵色天
　　唐诗残霞蹙水鱼鳞浪薄日烘云卵色天东坡诗笑把鸱夷一樽酒相逢卵色五湖天正用其语花间词一方卵色楚南天注以卵为泖非也注东坡诗者亦改卵色为柳色王龄亦不及此耶
　　解红
　　曲名有解红者今俗传为吕洞宾作见物外清音其名未晓近阅和凝集有解红歌云百戯罢五音清解红一曲新教成两个瑶池小仙子此时夺却柘枝名乐书云优童解红舞衣紫绯绣襦银带花凤冠盖五代时人也焉有吕洞宾在唐世预填此腔耶
　　双鲤
　　古乐府诗尺素如残雪结成双鲤鱼要知心里事看取腹中书据此诗古人尺素结为鲤鱼形即缄也非如今人用蜡文选客从逺方来遗我双鲤鱼即此事也下云烹鱼得书亦譬况之言耳非真烹也五臣及刘履谓古人多于鱼腹寄书引陈渉罩鱼倡祸事证之何异痴人説梦耶
　　百东坡
　　东坡泛颍诗散为百东坡顷刻复在兹刘须溪谓本传灯録按传灯録良价禅师因过水覩影而悟有偈云切忌从他覔迢迢与我踈我今独自往处处得逢渠渠今正是我我今不是渠
　　荀子解诗
　　予尝爱荀子解诗卷耳云卷耳易得也顷筐易盈也而不可贰以周行深得诗人之心矣小序以为求贤审官似戾于荀防朱子直以为文王朝防征伐而后妃思之是也但陟彼崔嵬下三章以为托言亦有病妇人思夫而却陟冈饮酒擕仆望岨虽托言之亦伤于大义矣原诗人之防以后妃思文王之行役而云也陟冈者文王陟之也马黄者文王之马也仆痡者文王之仆也金罍兕觥者冀文王酌以消忧也盖身在闺门而思在道途若后世诗词所谓计程应说到梁州计程应説到常山之意耳曽与何仲黙説及此仲黙大称赏以为千古之竒又语予曰宋人尚不能觧唐人诗以之觧三百篇真是枉事不若直从毛郑可也
　　王雪山论诗
　　王雪山云诗人偶见鹊有空巢而鸠来居谈诗者便谓鸠性拙不能为巢而恒居鹊之巢此谈诗之病也今按诗人兴况之言鸠居鹊巢犹时曲云乌鸦夺凤巢耳非实事也今便谓乌性恶能夺凤巢可乎食我桑椹懐我好音亦美其地也而注者便谓桑椹美味鸮食之而变其音鸮不食葚试养一鸮经年以葚食之亦岂能变其音哉今俗谚云马蚁戴笼头例此言亦可言蚁着辔可驾乎宋人不知比兴遂谬觧若此儒生白首诵之而不敢非可怪也【王雪山南宋人】
　　鱼若乘空
　　栁子厚小石潭记潭中鱼可百许头皆若空游无所依此语本之郦道元水经注渌水平潭清洁澄深俯视游鱼类若乘空沈佺期诗鱼似镜中悬亦用郦语意也又古诗水真緑浄不可唾鱼若空行无所依
　　抛堶击壤
　　宋世寒食有抛堶之戱儿童飞瓦石之戱若今之打瓦也梅都官禁烟诗窈窕踏歌相把袂轻浮赌胜各飞堶堶七禾切或云起于尧民之击壤
　　李白诗祖乐府
　　古乐府暂出白门前杨栁可藏乌欢作沉水香侬作博山鑪李白用其意衍为杨叛儿歌曰君歌杨叛儿妾劝新丰酒何许最闗情乌啼白门栁乌啼隐杨花君醉留妾家博山鑪中沉香火双烟一气凌紫霞古乐府朝见黄牛暮见黄牛三朝三暮黄牛如故李白则云三朝见黄牛三暮行太迟三朝又三暮不觉鬓成丝古乐府云郎今欲渡畏风波李白云郎今欲渡縁何事如此风波不可行古乐府云春风复多情吹我罗裳开李反其意云春风复无情吹我梦魂散古人谓李诗出自乐府古选信矣其杨叛儿一篇即暂出白门前之郑笺也因其拈用而古乐府之意益显其妙益见如李光弼将子仪军旗帜益精明又如神僧拈佛祖语信口无非妙道岂生吞义山拆洗杜诗者比乎
　　半山用字
　　王半山文梁王坠马贾傅自伤门人泔鱼曽子垂涕又诗曰泔鱼已悔当年事搏虎方惊此日身泔鱼事出荀子云曾子食鱼有余曰泔之门人曰泔之伤人不若奥之曾子泣涕曰有异心乎哉伤其闻之晩也左传林楚怒马及衢而骋庄子草木怒生又说大鹏怒而飞其翼若垂天之云林希逸曰庄子好用一怒字王介甫诗山木悲鸣水怒流此老善用古人好字面
　　孙思邈诗
　　孙思邈四言诗曰取金之精合石之液列为夫妇结为魂魄一体混沌两精感激河车覆载鼎候无忒洪鑪烈火烘焰翕赫烟未及焰不假碧如畜扶桑若藏霹雳姹女气索婴儿声寂透出两仪丽于四极壁立几多马驰一驿宛其死矣适然従革恶黜善迁情回性易紫色内达赤芒外射熠若火生乍疑血滴号曰中还退藏于密雾散五内川流百脉骨变金植顔驻玉泽阳徳乃敷隂功乃积南宫度名北斗落籍此诗词髙古类魏伯阳而世传者少録于此
　　方泽杜常
　　诗话云杜常方泽在唐诗人中名姓不显而诗句惊人今惟存华清宫一首孙公谈圃亦以为宋人近注唐诗三体者亦引谈圃而不正指其非唐人葢不欲显选者之失耳予又见范蜀公文集中有手记一卷记其一时交游名流中有杜常名姓下注曰诗学又宋史有杜常传云杜常太后之侄能诗以史与谈圃手记参之为宋人无疑矣如唐诗鼓吹以宋胡宿诗入唐选宿在宋史有传文集今行于世所选诸诗在焉观者不知其误何耶鼓吹之选皆晚唐之最下者或疑非遗山观此益知其伪也
　　黄眉
　　后周静帝令宫人黄眉黑妆至唐犹然观唐人诗词如蘂黄无限当山额又额黄无限夕阳山又学尽鸦黄半未成又鸦黄粉白车中出又写月图黄罢其证也然温飞卿诗有豹尾车前赵飞燕栁风吹散蛾间黄之句王荆公诗亦云汉宫娇额半涂黄事已起于汉特未见所出耳又幽怪録神女智琼额黄
　　诗用数目字
　　汉宫一百四十五多下珠帘闭何处营巢夏半茅檐烟寺语双双此杜牧燕子诗也一百四十五见文选注大抵牧之诗好用数目垜积如南朝四百八十寺二十四桥明月夜故乡七十五长亭是也
　　回颿挝
　　语林云王敦尝坐武昌钓台闻行船打鼓嗟称其能俄而一槌小异敦以扇柄撞几曰可恨时王应侍侧曰不然此是回颿挝使视之云船人入夹口应知鼓又善于敦也予旧有江行诗云回颿移鼓掺策杖送挐音盖用此事下句用庄子渔父事
　　诗赋用字
　　顔延年赭白马赋戒出豕之败驾惕飞鸟之跱衡出字不如突字杜子美诗大家东征逐子回逐字不如将字白居易诗千呼万唤始出来始字不如才字诗文有作者未工而后人改定者胜如此类多有之使作者复生亦必心服也
　　洵美且都
　　诗有女同车顔如舜华将翺将翔佩玉琼琚彼美孟姜洵美且都孟姜世族贵女也美质之佳丽也都饰之闲雅也顔如舜华可以言美矣佩玉琼琚可以言都矣盖冶容艶态多出于膏腴甲族薰醲含浸之下彼山姬野妇虽美而不都纵有舜华之顔加以琼琚之佩所谓婢作夫人防披荷叶故曰三代仕宦方防穿衣吃饭茍非习惯则举止羞澁乌有闲雅乎汉宫尹夫人之见邢夫人贾充家郭氏之见李氏亦可证也譬则士之有所卓立必借国家教养父兄渊源师友讲习三者偹而后可采薪之女教之容止七日而倾吴宫钓渭之夫立之尚父三年而集周统岂理之常也哉
　　半豹
　　郭颁世语云殷仲文读书若半袁豹则笔端不减陆士衡盖惜其有才而寡学也李商隐四六啓云学殊半豹艺愧全牛
　　郝经论书
　　郝陵川论书云太严则伤意太放则伤法又云心正则气定气定则腕活腕活则笔端笔端则墨注墨注则神凝神凝则象滋无意而皆意不法而皆法皆名言也凡元人评书画皆精当逺胜宋人
　　季札墓碑
　　陶潜季札讃曰夫子戾止爰诏作铭谓题季子有吴延陵君碑也此可证其为古无疑秦观疑其出于唐人未考陶集乎
　　为善最乐
　　书云民讫自若是多盘注云民之行已尽用善道是多乐也东平王苍曰为善最乐周公曰心逸日休内典云为善若熟种种快乐亦是此意
　　陈同甫与朱子书
　　同甫与朱子书略云因吾眼之偶开便以为得不传之絶学三三两两附耳而语有同告宻画界而立一似结坛尽絶一世之人于门外而谓二千年之君子皆盲眼不可洗二千年之天地日月若有若无世界皆是利欲亦过矣予喜其言有切于士病故书之以自警刘安世尝云愿士夫有此名节不愿士夫立此门户此元祐之士病黄履翁云愿士夫务道学之实不愿士夫立道学之名则淳熙以后士病也党籍伪学之禁虽小人无忌惮亦君子有以招之也
　　衢州断碑诗
　　衢州烂柯桥断碑诗不全中有句云薄烟羃逺郊遥峰没归翼可谓竒絶盖六朝人语唐人罕及也
　　梅谿注东坡诗
　　王梅谿注东坡诗世称其博予偶信手繙一册除夜大雪留潍州诗云敢怨行役劳助尔歌饭瓮山东民謡云霜淞打雾淞贫民备饭瓮淞音宋稷雪也盖以有雪为丰登之兆坡诗正用此而注云山东人以肉埋饭下谓之饭瓮何异小儿语耶又祈雪雾猪泉云嵗晏风日暖人牛相对闲人牛字用东方朔占书春与嵗齐人牛并立之语而注亦不引
　　张説诗
　　江总折杨栁云塞北寒胶折江南杨栁结不悟倡园花遥同葱岭雪春心既易荡春树聊攀折共此依依情无奈年年别唐张説诗亦云塞上绵应折江南草可结欲持梅岭花逺竞榆闗雪微变数字不妨双美
　　明月可中
　　刘禹锡生公讲堂诗髙坐寂寥尘漠漠一方明月可中亭山谷须溪皆称其可字之妙按佛祖统所载宋文帝大防沙门亲御地筵食至良久众疑日过中僧律不当食帝曰始可中耳生公乃曰白日丽天天言可中何得非中遂举箸而食禹锡用可中字本此盖即以生公事咏生公堂非杜撰也彼言白日可中变言明月可中尤见其妙
　　八角磨盘
　　朱子语録云人谓杨亿通禅学者以其有八角磨盘之句耳按北涧禅师偈云六月一日前万象森罗替説禅六月一日后八角磨盘空里走今朝正当六月一无位真人赤骨律金毛狮子解翻身无角鐡牛眠少室十圣三贤总不知笑倒寒山并拾得杨亿因演而为颂曰八角磨盘空里走金毛狮子变作狗拟欲藏身北斗中应须合掌南辰后
　　杜诗步檐字
　　杜子美诗步檐倚杖看牛斗檐古檐字楚辞大招曲屋步櫩注曲屋周阁也步櫩长砌也司马相如赋步櫩周流长途中宿櫩亦古檐字也又梁陆倕钟山寺诗步檐时中宿飞阶或上征沈氏满愿诗步檐随新月挑灯惜落花杜公盖袭用其字后人不知妄改作步蟾且前聨有新月字而结句又云步蟾复矣况步蟾乃举子坊牌字杜公时宁有此恶字耶甚矣士俗不可医也
　　天风海涛
　　赵汝愚诗江月不随流水去天风常送海涛来朱文公爱之遂书天风海涛字于石今人不知为赵公诗也
　　丁屈朋斜
　　姜平子天水人仕于苻坚坚宴羣臣赋诗平子诗内丁字直而不屈坚问其故答曰屈下者不正之物未足以献也坚恱擢上第此与刘晏朋字未正之对相似
　　诗用熨字
</div>
    <div class="pagination">
<a href="丹铅余录_page44.html">上一页</a><span>...</span><a href="丹铅余录_page40.html">40</a><a href="丹铅余录_page41.html">41</a><a href="丹铅余录_page42.html">42</a><a href="丹铅余录_page43.html">43</a><a href="丹铅余录_page44.html">44</a><span class="current-page">45</span><a href="丹铅余录_page46.html">46</a><a href="丹铅余录_page47.html">47</a><a href="丹铅余录_page48.html">48</a><a href="丹铅余录_page49.html">49</a><a href="丹铅余录_page50.html">50</a><span>...</span><a href="丹铅余录_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
