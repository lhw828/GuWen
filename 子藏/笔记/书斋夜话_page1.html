<!DOCTYPE html>
<html>
<head>
    <meta charset="UTF-8">
    <title>书斋夜话 - 第 1 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书斋夜话 - 第 1 页/共 2 页</h1>
    <div class="content">　　钦定四库全书　　　　　子部十
　　书斋夜话　　　　　　　　杂家类【杂説之属】提要
　　【臣】等谨案书斋夜话四卷宋俞琰撰琰有大易集説已着録此书乃其平日读书论文随所得而笔记者卷一皆辨论经义其斥孔安国称洛书锡禹之非确为有见于诸经字训正讹考异颇为该洽如谓论语富与贵章当就不以其道为句孟子则慕少艾为慕爱少衰之思当读少字为上声其説亦颇足资参正二卷三卷皆推阐先儒之説多发明河图洛书及先天太极二图葢陈抟所述以丹诀通之于易其原本出道家琰所注隂符经参同契皆诠释黄老神仙之説所着席上腐谈易外别傅亦硏究炉火修炼之术故其注易皆传邵学是书反覆申明亦不出是义也末一卷皆论文之语然颇乏精奥葢琰词章之学不及其易学之深观所作林居山人集亦可以概见云乾隆五十一年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　钦定四库全书
　　书斋夜话卷一　　　　　　　元　俞琰　撰
　　经传字多舛误如三叹作三嗅己亥作三豕三之作言旡作之害割为周乌焉成马何可胜数今姑举其畧
　　礼记字舛误最多吉为告先为天九原为九京滹沱为恶池奠彻为塡池笄纚为鸡斯
　　大学云见贤而不能举举而不能先命也郑氏注以命为慢朱晦庵以命为怠慢与命声相近而讹也怠与命字相近而讹也
　　论语云南人有言曰人而无恒不可以作巫医礼记缁衣云南人有言曰人而无恒不可以作卜筮巫与筮字之讹也医与筮声之讹也
　　书云其在髙宗时作其即位乃或亮隂三年不言其惟不言言乃雍礼记檀弓云子张问曰书云高宗三年不言言乃懽懽字之讹也
　　易云不耕获不菑畬旡凶字记云不耕获不菑畬凶有凶字无凶字者是有凶字者非
　　论语云乡人傩朝服而立于阼阶作傩字者是记云乡人裼朝服而立于阼阶裼字者非
　　乐记云易直子谅韩诗外传云易直慈良非韩诗外传则不知子谅之为慈良也论语云加我数年司马氏史记云假我数年非史记则不知加我为假我也
　　易云直其正也方其义也记乃云直其政方其义以易下文君子敬以直内义以方外正之即是敬字敬讹为政政又转为正记云体旡咎言记乃云履旡咎言以金縢公曰体王其罔害证之即是体字体讹为礼又转而为履也
　　礼记云庻人之挚匹郑氏注云说者以匹为防释文云依注作防音木鸭愚按周礼大宗伯六挚庻人执防则郑氏以匹为防无疑矣以此推之则孟子所谓力不能胜一匹雏亦当为防雏
　　周礼大司冦以两剂禁民狱入钧金三日乃止于朝然后听之夫一钧重三十斤贫者安得有三十斤之金钧字当作钩字之讹尔钩金即孟子一钩金之谓盖钩金乃带钩之金也
　　周礼司烜氏掌以夫燧取明火于日郑氏注云夫燧阳燧也释文云夫方符反愚谓夫字当作木字内则有金燧木燧郑氏注云金燧取火于日木燧钻火也
　　周礼醢人箈菹鴈醢笋菹鱼醢郑氏注云箈箭萌与箈同愚谓箭萌即竹萌乃笋也箈当作菭从草不从竹当与防字同即今之海苔也苔菹而鴈醢笋防而鱼醢各以时物为偶既有笋菹岂可又以菭为箭萌
　　礼器云束帛加璧尊徳也谓尊贵其徳郊特牲云束帛加璧徃徳也徃字疑是旌字谓旌表其徳或曰尊亦当作旌尊与旌声相近也徃与旌字相近也
　　棺入土曰窆陵騐切土曰垄曰封方容切丧大记云几封用綍郑氏注云封周礼作之窆窆下棺也此窆或皆作敛檀弓曰般谓以机封谓之敛然则棺之入坎为敛与敛尸相似愚谓记中言封多是窆字乃若马鬛封之封却是如字与易不封树之封同矣
　　檀弓云县棺而封郑氏注云封当作窆窆下棺也春秋作崩愚谓郑氏以封为窆诚是以证已春秋之塴则非也释文云封依注作窆彼騐反亦是己以为彼騐反则非也彼騐当作陂騐乃何切徐氏甫邓反则又谬矣塴与窆义相近而音不同春秋昭公十二年郑简公左氏传云日中而塴杜预注云塴下棺释文云塴北郑反礼家作窆徐騐反愚谓义同有音切有韵北郑反则成音韵而可切彼騐反则不成音韵而不可切徐騐反则渐成音矣或曰窆字从穴郑氏谓棺入坎是已塴字从土从崩当是既下棺而掩之以土也杜预以塴为下棺非也徳明以塴为窆亦非也
　　诗经天保云俾尔单厚郑氏笺云单厚也释文又音丹昊天有成命云单厥心亦当音丹谓尽其心矣毛公训单为厚郑氏笺云厚其心释文乃音都但反徳明盖承康成之误康成盖承毛公之误
　　诗楚茨云先祖是皇神保是飨楚词云思灵兮贤姱灵保即神保也朱晦庵诗传谓神保是鬼神之嘉号或问云既说先祖又说神保似语义重复晦庵所云近见洪庆善说灵保是巫今诗中不说巫当便是尸却是向来解错了此两字余谓今之巫者言神巫其体盖犹古之尸故南方俚俗称巫为大保又呼为师人师字即是尸字师与尸声相近也
　　父之父生曰大父死曰祖祖者始也本也祖之为言狙也死则称祖未死而祖宜欤
　　朽生出东汉魏伯阳参同契腐生出桓常纪朽与腐皆言其年老而形容其枯槁也
　　苍生出书益稷注以为草木苍苍然出山涛谓王衍误天下苍生卢仝云百万亿苍生命则谓人为苍生
　　汉书云苍头谓小僮鬀发则其头青色也今称老者为老苍谓其苍头如艾色也乃若少女为少艾则谬矣岂有少年女面色乃如苍艾也哉
　　孟子云人少则慕父母知好色则慕少艾上少字去声下少字上声谓幼少则恋父母之心甚切长则情窦开知好美色而慕恋之心少衰也荀子云妻子具而爱衰于亲与此同防赵岐注孟子乃以美好误矣诗庭燎云夜未艾毛诗训久閟宫云俾尔耆而艾艾豭皆训老未闻训以美好也楚辞云竦长剑兮拥少艾注云长艾也犹言少长也亦不以幼艾为女子之美好或谓两少字皆去声艾字恐是女字之讹耳岂其然乎不若证以荀子之説为长矣
　　列子庄子鲲鹏之鹏即古篆凤字说文云古文凤象形凤飞羣鸟从万数故以为朋党字愚按尔雅释鸟有凤无鹏字又按楚词云尺泽之鲵岂能与鲲鱼量江海之大藩篱之鷃岂能与凤凰料天地之高哉楚辞与列庄皆凤对鲲而言
　　老子云域中有四大而王处其一焉道大天大地大王大王字当作人字下文云人法地地法天天法道道法自然按祭义云天之所生地之所养无人为大谓无如人之大也此以证之则老子谓人亦大是已无锡尤氏老氏释音谓河上公注以人为王古本王作人字
　　罪即古辠字秦始王辠字象皇字乃改辠为罪古对字从口汉文帝以言多为非诚乃去口从土
　　古疉字从三日新室以三日太盛乃改三日作三田隋乃改随字随汉东之国也随文帝以周齐不遑宁处故去之作隋以之为走故也
　　武则天讳曌即照也
　　即騧字宋明帝以騧象祸字乃改騧为唐太宗有马拳毛
　　诗美目盼兮之昐匹苋切孟子盻然之盻说文作五礼反佩觹集作不计反或读盻为盼误矣
　　书云惟斆学半盘庚斆于民孔氏皆训斆为教礼记学世子学士春夏学干戈秋冬学羽籥之类竝戸教反教也与学字通用
　　书云乱而敬又云乱臣十人乱乃治也诗云薄污我私污洁也书云扰而毅礼云扰万民左氏传云扰龙氏扰乃顺也孟子云深耕易耨易乃治田而为力艰也论语曰丧与其易也宁戚易乃治丧而为力艰也易字疑是具字按檀弓云丧具君子耻具具俱易葢相似也又按檀弓云与其哀不具而礼有余也不若礼不足而哀有余也亦与此同防耳
　　书云若之何其诗云夜如何其记云何居其居皆音箕语助也
　　经传之结以与字即是欤字耳即而已尔即如是诸即之乎两声合为一声葢省文也
　　孟子云景子曰礼曰父召无诺君命召不俟驾固将朝也闻王命而遂不果宜与夫礼若不相似然愚谓与音欤古者欤字皆作与字如礼与何如是也宜与即何乎之类当以与字絶句不当连下文
　　朱晦庵曰王介甫防书如矧惟若畴圻父薄违农父若保宏父定辟古注从父字絶句介甫则就违保辟絶句夐出诸儒之表东坡解吕刑王享国百年耄作一句荒度作刑作一句甚有理又曰礼记方马二解尽有好处如君赐衣服服以拜赐絶句以辟之勤大命施于丞彛鼎旧防以辟之为句极无义礼辟乃君也以君之命铭彛鼎是
　　檀弓云季康子之母死般请机封公肩假曰般尔以人之母尝巧则岂不得以其母以尝巧者乎公输般鲁人之伎巧者也欲设机以下棺公肩假责之曰尔以他人之母试尔之伎何不自以汝之母自试其巧乎语意甚明郑氏乃以岂不得以句防又以以字为已字母字音无误矣近见方慤礼记解予说正与之合因语生徒云意到理到异世而同符微方氏则予为臆脱矣方慤正和时人也
　　儒行云今众之命儒也妄常以儒相诟葢言当时众人之所谓儒乃妄名为儒非真儒也刘子云鲁人缝掖实非儒行愚谓既非儒行故常以儒招戱真儒如孔子则莫之敢戱愚论如此及读方氏解亦如此当依方氏从妄字句防郑氏连常字为句误矣哉
　　论语云富与贵是人之所欲也不以其道得之不处也贫与贱是人之所恶也不以其道得之不去也当就不以其道防如説之不以道亦当就道防夫富贵贫贱是人所欲所恶也处富贵而不以其道则吾之得富贵也宁舍之不处也贫贱而不以其道则吾之得贫贱也宁受之不去也然则得富贵何以处富贵必以其道也得贫贱者何以去贫贱亦必以其道也若就不以其道得之防则富贵固有以其道得之者亦有不以其道得之者若贫贱则安有以其道得之者哉大抵如生于公侯家素富贵是以其道而得之生于闾阎之中而素贫贱亦岂不以其道得之不以其道不以其道葢谓处富贵去贫贱不以其道非谓得富贵得贫贱不以其道也犹记至元庚寅秋雨云间衞山齐夜话及此山齐之论亦然
　　中庸云君子之道费而隐朱晦庵注云费用之广也愚谓费字当作府味反乃费用之费与注意合今作符味反则符味反两字母子相同而切成味字与注意不合矣以府为符此乃传写之讹尔
　　大学云厌然揜其不善而着其善郑氏注云厌读为厌靥闭藏貌愚谓厌字当作入声于叶反藏伏也乃与注意合郑氏读厌为靥恐则是靥字于叶反讹而为压也不然古者黡靥通亦不可知按荀子所谓厌然一涉反诗厌浥行露之厌亦作入声俚谓语厌羞藏厌皆是入声
　　曽子曰吾日三省吾身三如字下文云为人谋而不忠乎与朋友交而不信乎传不习乎曽子每日以三者省察其身也与季文子三思而后行之三不同
　　中庸云宗庙之礼所以序昭穆也晋讳昭故以昭音为韶朱晦庵经觧并如字
　　舜典正月上日正音政秦始皇名政遂以正为征丧记云子夏丧其子孔氏不丧出母孝经云孝子之丧亲也不过三年丧字皆当作平声
　　诗云不我过论语曰过位色勃如也又云楚狂接舆歌而过孔子孟子云禹三过其门而不入又云过我门而不入我室皆经过之过当作平声
　　莆阳郑氏曰尚书秦之官名也今之谓亦尚书至今秦人谓尚为常此声之异古今不变也
　　经书中庆字皆作平声韵观诗可见易坤卦彖传与诸卦爻传皆然
　　周易爻传皆叶韵坤六三以时发也叶知光大也愼不害也发字作去声诗云飘风发发与害字叶亦去声
　　六四独逺实也实字作去声叶顺字巽字未济初六亦不知极也极字作去声叶正字或改正字作直字以叶极字非也
　　闗雎序告于神明之告释文古毒反其余告字无音非无音也音其一以例其余耳如葛覃言告师氏小旻不我告犹四月维以告哀十月之交日月告凶楚茨工祝致告江汉告厥于王泮水不告于讻抑告之话言大东以告病焉读者皆作去声考槃永矢弗告之告作入声何也曰皆去声也北音陆轴宿其实皆是去声叶告字南音则以陆轴宿作入声遂以告字作入声与陆轴宿叶陆徳明南人也诸经告字徳明皆因此音谷如易凟则不告之告本只是去声释文乃亦音告乃若渎与句读之读同不作去声大扺北音入声皆作去声未尝以去声为入声也
　　诗云侯作侯祝作侧虑反今之诅字祝周救反今之咒字也莆阳郑氏曰郑康成谓咒为注齐音也
　　周司约注云约言语之约束也约于妙反束诗注反陈平封曲逆侯曲音去逆音遇又如録囚为虑囚安作为安做赎为树嚼为噍织为志肉为授应吉甫宴射诗过则有失叶韵失音试潘岳西征赋伯恬静以无欲叶韵欲音喻皆以入声作去声
　　国语云勾践亲为夫差洗马或作洗音铣今谓洗马为浴马误矣荀子云扶舆洗马杨倞自导马也前汉书云太师太傅太保属官有洗马洗音铣如淳曰前驱也
　　礼记纶綍之綍即拂字或作勃也左传蕞尔之蕞言其小也徂外反或读为撮非也庄子迳庭之庭勅定反勅字闽音为惕
　　贾谊过秦论云招八州而朝同列韩愈諌臣论云招其君之过招字并祈尧反举也葢出庄子有虞氏招仁义以挠天下招音翘揭也
　　周虢州亦谓之郭州韩灭而子孙分散江淮间为何氏郭忠恕曰虢郭韩何此随音而生变也愚谓闽音王为黄越音武为姥吴音余为奚徐为齐杭州人金为斤阴为因齐人鸡为赍吃为抉皆乡音也哉
　　西汉书张骞传身毒国在大夏东南佛郎国也李奇曰一名天笃则浮屠胡是也顔师古曰今曰天竺葢身毒声转为天竺省文作竺又转为竹音
　　东汉书浮屠即佛佗也伊蒲塞即优婆塞西方之言如此者众若以华言字面求其义理不可得矣
　　监本畧长字上声丁丈切当作转西切刘字丁角反当作侧角切又如合之当作明粉切与泯字同音若作武粉切则与愤字同音矣又与昊珉二字皆音作民若作武巾切则与愤字同音矣毛晃韵畧始改正其失




　　书斋夜话卷一
　　钦定四库全书
　　书斋夜话卷二　　　　　　元　俞琰　撰
　　张横渠曰人多以老成则不肻下问故终身不知又为人以道义先觉处之不肻复谓有所不知故亦不肻下问遂生百端欺妄之心人我宁终身不知予于至元丁丑冬毗陵道中邂逅文纯心同航闲话咸淳间时文因语余曰卿为丽泽书院山长试诸生以经疑云宣王中兴之贤主平王东周之始王诗记宣王而不纪平王书纪平王而不纪宣王何也予对曰诗书删定皆出于夫子之笔诗既载宣王矣不必又载之书也书既载平王矣不必又载之诗也犹易之六爻一言初则知上为终何必复言终六言上则知初为下何必复言下纯心以为然又言利贞者性情也孰为性孰为情予率尔对曰是利而贞情复乎性纯心防笑曰未也予是时年少倔强自以为是遂不叩其详未免耿耿于懐十余年矣厯考诸儒易解乃得其说葢元亨利贞四字文王本意只是大亨而利于正夫子分为四德以象四时则元乃动之始亨乃动之极利乃静之始贞乃静之极静极则复动贞尽则又元乾道之所生也生不穷也此也向使夫子不曰性情而曰情性则是利而贞自动而静谓之情复乎性亦可今不曰情性而特曰性情葢发明贞下起元静中有动四时循环终而复始之义若但情复乎性则终于贞而不元静而不动生意或几乎熄矣岂易之防哉呜呼年少而倔强矣而不思问是自误也戒之戒之纯心蜀人本心枢相之弟
　　大衍之数五十其用四十有九谈者纷纷朱汉上业说备言之矣先儒皆谓虚一不用以存太极之本体诚是已其用四十有九则自秦汉至宋濓洛诸君子及干淳诸公并无至论何也予尝游鄱阳见一书乃临江黎氏所着其说曰太极一也太极生两仪阳一阴二衍而三也两仪生四象太阳一少阴二少阳三太阳四衍而十也四象生八卦干一兑二离三震四巽五坎六艮七坤八衍而三十六也通太极两仪四象八卦之数衍而五十也蓍注合合五十而为一虚一而用四十九虚一者太极体数也用四十九者所以生六十四卦极天地万物之数尽天下之变也黎公名立武咸淳戊辰廷试第二名及第
　　至元癸未秋予与新安王太古同宿商岩夫道院听其説易尽有好处如改正先天方图移西北干一置于东南而十二辟卦皆正此一改极有理但阳虚阴实之说未免为或者所讥讥之者岂其所学过太古哉女无媺恶入宫见妬士无贤不肖入朝见嫉昔者扬子云作太经张衡以为是刘歆以为非从古如斯何况于今我軰当今之时闭门读书谈天地论古今如观岭上白云只可自怡悦而已太古乃以易説进呈几乎得罪葢以其说反先儒也赖有识者囘防不然危矣太古遂以此愤懑而死惜哉
　　伏羲时不有文字始因洛书河图之文以画卦故曰河出图洛出书圣人则之又曰仰则观象于天俯则观法于地观鸟兽之文与地之宜近取诸身远取诸物于是始作八卦葢不特取法于河图洛书二物而已
　　刘向父子班固軰皆循孔安国之谬以为河图授羲洛书锡禹如此则伏羲时止有河图而无洛书也夫孔子以图书并言而安国之徒乃岐而二之何昉哉
　　河图之说自易之外吾于论语礼运见之矣洛书之说自易之外它经无所见也按禹贡但言导洛不曽言出书果有书则禹孔言之矣孔安国注洪范乃为洛书者禹治水时神龟负文而列于背有数至九禹遂因而第之以成九畴吁以洪范之九畴认为洛书则中庸之九经亦可以为洛书矣何其谬哉
　　闗朗以五十五为河图四十五为洛书亦循安国之谬刘牧又两易之以谬攻谬耳
　　天一至地十凡五十五此五行生成数也葢孔子未尝指此为河图洛书
　　戴九履一之数凡四十五苏东坡断之曰非易数也实是纬书九宫之数耳子华子言之大戴孔言之干凿度言之张衡言之彼亦未尝指此为河图洛书
　　太极图五行下一圏注云乾道成男坤道成女又下一圏注云万物化生此男女谓乾坤所生六子乃日月雷风山泽非人之男女也若以为人之男女则人之男女仅能生人岂能生万物也哉
　　周濓溪太极图说云无极之真二五之精妙合而凝乾道成男坤道成女二气交感化生万物万物化生而变化无穷焉此循序而言也遡而言之则曰一阴阳也阴阳一太极也太极本无极也始则无极终则无穷故下举易以结之曰原始反终故知生死之说大哉易也斯其至矣篇首一句以无极太极并言终篇则以无穷与无极对説辞意前后甚贯穿人能原始而知所以生反终而知所以死则知周子之所谓无极无穷矣今人论太极图说但防无极而太极两个极字竟不问无极无穷两个无字何耶
　　邵康节曰天依形地附气其形也有涯其气也无涯愚谓论理则濓溪无极无穷之说最好论气形则康节无涯有涯之说亦好合理与气形并言斯明备矣
　　汉张衡曰八极之维位二亿二万二千三百里南北则短减千里东西则广博千里自地至天半于八极则地之深亦如之通而度之则是浑已将覆其数用重钩股悬天之景薄地之义皆移千里而差一寸得之过此以往未之或知也未之或知者宇宙之谓也张衡葢以天之在上为宇地之在下为宙尸子则曰天地四方曰宇往古来今曰宙淮南子亦曰上下四方曰宇往古来今曰宙余以俯仰之间言之地居天之中央地之上皆天也仰观之则苍苍无极地之下亦天也俯察之则窈窈无穷四表皆然是之谓宇以既往未来言之则自昨前日去年前年十年百年千年千古万年万万古浩浩无极自明日后日明年后年十年百年千年千世万年万万世绵绵无穷是之谓宙夫人之生也寓形宇内宇内之事可得而见之者且不能尽晓何况自天地开辟万万古以至如今巧厯所不能算又焉能究极其始哉既不能究极其始而欲穷竟其终厥亦难矣春秋纬谓开辟至获麟凡三百二十七万六千岁吾固未之信若邵康节十二万九千六百年之数吾亦未敢以为然也
　　先儒谓天开于子地辟于丑人生于寅故斗柄建此三辰皆可以为岁首而三代迭用之愚谓尧舜禹三圣相授守一道故皆以寅月为岁首汤黜夏命故不用寅而搀先一月用丑周革殷命故不用丑而搀先一月用子不过定一代之制而于是月受羣臣之朝贺所以新天下之耳目觇人心之从违耳秦之继周朝防不用子而用亥岂有他哉是搀先一月而已不然何以寅而丑丑而子子而亥耶唐子西常辟三綂之说矣然不究古人所以改正朔易服色之本意但力辨殷亦用寅而不用丑葢谓建子尚有谓建丑实无谓耶不思秦建亥是又何谓耶
　　汉高祖承秦之制而不改正朔至武帝建太初厯始用寅月为岁首新莽曹魏明帝皆尝建丑矣未几而复建寅唐太宗亦尝建子矣未几而复建寅愚谓三代岁首惟夏遵尧厯为正若子若丑若亥四时皆不正此孔子顔子所以皆有取于夏时也
　　二十四气之名义鄱阳洪氏有说齐节初衍而正之云十月纯阴属坤非无阳也阳生于其中故谓之阳月自小雪积至大雪则已满十五分矣老阴始怒欲拒其来故氷坚地坼易曰龙战于野其血黄正此时也逮冬至则阳已战胜而复矣小寒十二月节寒则阴惨矣不在十月之前而在十一月之后者阴阳进退各六位象卦之六画下二画地位中二画人位上二画天位阳长于下阴为所廹渐出地上所以为寒故临之二阳长才及半则曰小寒临之二阳体已完则曰大寒医书言寒脉洪大阳在内故也春蚕也蚕蛰虫始振也义立谓太史奉天子命而立之厯也立夏立秋立冬亦然雨水之雨与诗雨我公田之雨同当读为去声前或雨雪雨霰天地既泰则雨而已古厯于雨水惊蛰易次非也合从今厯月令于二月言雷乃发声蛰虫启戸惊蛰之谓也春分与秋分皆以昼夜长短通平而得名清明三月节属大壮则五阳盛矣天地间阴气消且尽安得不清且明哉故晋人亦于三月言天朗气清谷雨之雨亦读为去声谓农播百谷如雨之雨于空中也夏假也假大也犹书言满假崇丘言万物之高大是也立夏四月节六阳以极易干上九爻传曰盈不可久谓其满也阳言小满犹阴言小雪小雪阴极而阳初生小满阳极而阴初生汉时以芒种为大满后世厯者改之戒其亢也芒种五月节种从去声读老农云秧根过芒种生数輙倍子固种之所以芒也周礼稻人草泽种以芒种从上声读谓种之芒者稻麦之类也与此异之极也尧典云日永日短夏景昼六十刻冬景昼四十刻葢永与之极也暑生于阳之燥医书云人暑脉微弱阴在内故也小暑大暑义如小寒大寒观彼可以知此彼属临此属遯也秋揫也揫欲也万物皆收敛就实故尧典言西成六月为伏稚金畏火之炎而伏也立秋则金气伸矣此火之所以返其故处也天地间无两大之理昔也金伏今也火伏理固然尔张行成曰母生处即是子生处未为中央土土生金而水以肇矣火安得不病易言坤正立秋后也致如致事之致亦处暑之义坤土生金至秋则旺金白故露亦白易曰巽为白巽入也又为风风入露为霜入雨为雪入水为氷其色皆白本于金也四时皆有露独秋称白主金明矣气冽曰寒阴伏地下为寒泉阴浮地下为寒露诗云白露为霜寒所至月令霜始降乃命有司曰寒气总至民力不堪然则霜降以寒尔冬终也故终字之半为冬冬言藏终也立冬十月节小雪十月终是时天将雨雪而未至乎大水始氷而壮地始冻而坼较之十一月大雪则有间矣节初名梦龙鄱阳人登咸淳戊辰第
</div>
    <div class="pagination">
<span class="current-page">1</span><a href="书斋夜话_page2.html">2</a><a href="书斋夜话_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
