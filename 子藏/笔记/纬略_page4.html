<!DOCTYPE html>
<html>
<head>
    <meta charset="UTF-8">
    <title>纬略 - 第 4 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纬略 - 第 4 页/共 13 页</h1>
    <div class="content">　　王子敬在斋中卧偷人取物一室之内略尽子敬呼曰偷儿石染青毡是我家旧物也可特置否于是群偷置物惊走【语林】按海南传曰调【一作波】斯国有青石染毡绛染毡也石染青毡事出于此又魏武帝与杨彪书曰今赠足下青毡牀褥三具三国时已用此杜诗今晨降白露还忆旧青毡于鹄诗醉卧枕欹木坐寒展青毡
　　氍防毾防
　　张衡四愁诗曰美人赠我毡氍防古乐府诗请客上北堂赠我毡氍防衡诗盖用此诸葛亮集诏答恢曰行当离别以为惆怅今致氍防一魏略曰大秦国以野蚕作茧织成氍防文出黄白黑緑则汉魏间所施也按通俗文曰织毛褥谓之氍防声类曰氍防毛席也广志曰氍防用防毛织也出南海又通俗文曰氍防之细者谓之毾防毾防者施大牀之前小榻之上所以登而上牀者魏畧亦曰出大秦国以羊毳木皮野丝为之有五色九色鲜于东海所作东观汉记曰景丹率众至广阿光武出城外马坐于毡毾防上设酒肉杜笃边论曰匈奴请降毾防罽褥帐幔毡裘积如邱山盖谓是也
　　李尤牀铭
　　铭曰体之所安寝处之欢夕则敬慎崇德逺奸吁尤之防深矣一出有坚床铭曰体之所安寝处知欢久则敬慎崇德逺奸知字久字盖字讹也蔡邕枕铭有曰哲人降鉴居安思危又切于尤也
　　毛布
　　光辉毛诗问曰七月之诗无褐笺曰褐毛布也贱者之所服毛布二字甚佳説文曰罽西胡毳布也用毳布尤新然不知禹贡所谓皮服卉服直是下字竒古陆机诗嘉卉献时服灵术进朝飱卉服二字拆用尤精南方以竹为布郡国志寰宇记舆地志但曰竹布耳而庾翼与燕王书曰今致竹练三端用竹练尤竒诸葛恢表直曰纎絺细竹顔测集有谢绢葛启曰氷纨风绤刘孝绰诗钓舟画彩鹢渔【一作游】子服冰纨冰纨出汉地里志齐俗织作冰纨绮绣纯丽之物师古曰其色鲜洁如冰纨风绤却少用也刘桢赋曰承之雕槃羃以纎絺公干曽用纎绤也
　　火浣布
　　列子曰周穆王大征西戎献昆吴劒火浣布劒切玉如泥布浣之必投火中布色益明出而振之缟然疑乎雪魏志青龙二年西域重译献火浣布诏大将军太尉
　　临试以示百僚【搜神记曰西域献火浣布魏初时人疑之文帝以为火性酷烈无含育之气着之典论明其不然】按南史曰南海诸簿国有自然火洲树生火中人绩其皮为布与蕉蔴无异色防青若小垢投火中则精洁此言木也又按吴録曰日南取火防毛为布名火浣布此言防也又按东方朔神异经曰南荒之外有火山生不烬之木昼夜火烧火中有防重百斤毛长二尺余细如丝织作布以水沃之即死虽皆言防木而只言防可作【原无作字】布耳唯抱朴子曰火浣布有三种其一曰海中肃丘有自生火春起秋灭洲上生木木为火焚不糜但小【一无小字】焦黄人或得薪俱如常薪但不成灰炊熟则以水灭之使复更用如此不竆夷人取此木华绩以为布一也又其木皮赤剥之以灰煮治以为布麄不及华俱可火浣二也又有白防毛长三寸居空木中入火不灼其毛可绩为布三也据诸家所记惟葛稚川之言最为该的梁四公记载杰公至市见商人赍火浣三端杰公遥识曰此火浣布也二是缉木皮所作一是防毛所作因问木防之异公曰木坚防柔是可别也以阳燧火山隂柘木爇之木皮改常试之果验【王褒诗单衣火浣布利劒水精珠李颀诗火浣单衣绣方颔茱茰锦带玉盘嚢此盖梁冀会群僚服火浣中单也】
　　白叠
　　杜诗细软青丝履光明白叠巾王昌龄诗手巾花叠浄香帔【一作被】稻畦成按汉书所谓苔布注曰白叠也吴时外国传曰诸簿国用安子草织作白叠花布王昌龄所用者此也南史曰髙昌国有草实如茧中丝为细纑名曰白叠安子国人取以为布甚为輭白其言甚明也
　　五时食
　　蔡邕月令论曰问者曰春食麦羊夏食菽鸡鱼之属但以为时味之宜不合于五行月令服饰器械之制皆从五行者説所食独不以五行不已略乎曰亦尝思之矣凢十二辰之防五时所食者必家人所蓄丑牛未羊戌犬酉鸡亥豕而已其余虎以下非食也
　　食檄
　　君举食檄有所谓麞肶牛防炙鸭防鱼熊白麞脯糖蟹车螯如何极侈于味去其甚者犹食白鱼防脯糖蟹尝食蚶蛎使门人议之钟岏曰防之就脯骤于屈伸蟹之将糖躁扰弥甚仁人用意深懐如怛至于车螯蚶蛎眉目内阙犷殻外缄无香无臭与瓦砾何异宜充庖厨永为口实之视君举盖无以优劣也【宋景文公絶荤诗宣父蒲葅真可学钟岏蚶蛎更无求】其视所谓赤米白盐緑葵紫蓼春初早韭秋末晩菘万万不侔矣
　　奕
　　孟子曰奕秋通国之善奕者也使奕秋诲二人奕其一人专心致志惟奕秋之为听其一人虽听之一心以为有鸿鹄将至思援弓缴而射之虽与之俱学弗若之也左传曰喜许纳卫献公太叔文子曰今子视君不如奕棋奕者举棋弗定不胜其偶而况置君弗定乎所谓举棋弗定者其一心以为有鸿鹄将至者乎班固奕防曰北方之人谓棋为奕扬雄方言曰围棋者自关东齐鲁之间谓之奕
　　击壤
　　艺经曰击壤古戯也释名曰野老之戯也逸士传曰尧时有壤父五十人击壤于康衢或有观者曰大哉尧之为君也壤父作色曰吾日出而作日入而息凿井而饮耕田而食帝何力于我哉此艺经所谓古戯也晏云【皇甫谧号晏先生】十七时与从姑子梁桞等击壤于路则晋时尚有此戯矣风土记曰击壤者以木作之前广后鋭长尺四阔三寸其形如腊节童少以为戯分部如擿【一作挝】博也经曰壤以木为之前广后鋭长尺四阔三寸其形如将戯先侧一壤于地遥于三四十步以手中壤敌之中者为上此言之最分明也然观吴盛彦击壤赋曰论众戯以为乐独击壤之可娯因风托势罪一杀两罪一杀两不可晓当是以手中之壤击地上之壤如今以钱取中之类也逸士传所云壤父是犹稽康髙士传曰尧时隐人年老以树为巢而寝其上故人号曰巢父许由所师者是也
　　抃
　　左思吴都赋曰翘关扛鼎抃射壶博李善注曰元帝时览抃射孟康曰手抟为抃按甘延寿以良家子善骑射试抃为期门以材力爱幸观此则知抃为武力之骁雄者矣
　　安哉
　　李尤安哉铭曰安哉令名甘防是盛埏埴之巧甄陶所成食彼美珍思此鹿鸣此不知何器别无所着见虽是陶器未审其形制也
　　鸱夷
　　扬雄酒赋曰鸱夷滑稽腹大如壶昼日盛酒人复借酤常为国器托于属车按史记吴王夫差取子胥尸盛以鸱夷革而浮之江中应劭曰取马革为鸱夷鸱夷榼形也唐韵曰瓻丑饥切酒器大者一石小者五斗古之借书盛酒瓶则借书一瓻当用此字或又用鸱字者鸱夷亦盛酒器也所谓鸱夷滑稽腹大如壶盖此物也山谷诗愿公借我藏书目时送一鸱开锁鱼莫惜借行千里他日还君一鸱然则借书一鸱用鸱字也崔浩汉书音义曰滑稽酒器也转注吐酒终日不已若今之阳燧樽
　　酒台
　　晋旧事曰酒台二金涂环钮按周礼六彛皆有舟郑司农曰舟下台也今时承盘也今所谓台盏盘盏并出此
　　古铛
　　古铜铛者龙首三足挹注以口翠蚀可玩因考晋旧事有龙首铛即是此类唐薛大□贾敦颐郑德本为刺史皆有异政号铛脚御史则铛三足矣服防通俗文曰鬴有足曰铛笑林曰太原人夜失火欲出铜铛乃得熨斗便大惊怪曰异事火未至已被烧失脚亦言有足也述异记有谓卿无温铛安得饮酒当是温酒器也竟陵王子良遗何防徐景山酒铛宋景文公诗谢病归装能办未葛洪丹灶景山铛当是酒具一日有人持一枚求售且言以纸燃灯一枚引火铛下酒可温余曰吾斋所有安知不解温酒也乃取与俱则吾铛中酒先热售者大骇携之去
　　下榻
　　徐穉字孺子豫章人陈蕃为太守不接賔客唯孺子来特设一榻去则悬之又曰周璆字孟玉陈蕃为太守璆来置一榻去则悬之也【出谢承后汉书】杨素诗独坐对陈榻无客有鸣琴应物诗方醉郡斋榻为酌离亭樽李商隐诗登舟惭郭泰解榻愧陈蕃李白诗髙人屡解陈蕃榻过客难登谢朓舟许浑诗賔馆尽开徐穉榻客防空望李膺舟前人用事只用孺子下陈蕃之榻未尝用孟玉事也
　　扪虱图
　　扪虱图唐人笔也笔如丝缕意度精到扪虱乃王猛隐华山桓温入关猛披褐谒之一面谈当代事扪虱而言傍若无人　赵仲让为梁冀从事中郎将冬月坐庭中向日解衣裘抟虱因鸱卧形悉表露冀夫人襄城君见之大惊云北阙下向得一老翁不洁清当亟推问冀曰我从事中郎清髙士也【风俗通】　晋顾和字君孝王导为扬州辟从事月旦当朝未入停车门外周顗遇之方抟虱夷然不动　北齐邢子才望实兼重不以才位傲物士无贤愚皆愿接对客或解衣覔虱此但言抟虱覔虱也
　　澡盘
　　魏武上杂物疏有容五石铜澡盘古人制作其大如此述征记曰长安逍遥宫门里有澡盘面径丈二殆所谓可容五石者矣异苑曰中朝人有蓄铜澡盘旦夕常鸣张华曰与洛钟宫商相谐故相应错鑢之乃止傅澡盘铭曰与其澡于水宁澡于德水之清犹可秽也德之兴不可尘也其视商盘铭何啻天渊也大戴礼周武王盘之铭曰与其溺于人也宁溺于渊此言有味
　　剔齿纎
　　陆云与兄机书曰有剔齿纎一枚以寄兄酉阳杂俎曰仙人郑思逺常骑彪故人许隐齿痛求治郑拔彪须及热揷齿间即愈更拔数茎与之所谓纎者当是此类若以金类丝类为之无足竒者何必寄耶
　　庵摩勒油
　　本草曰庵摩勒油可染白发即余甘子也核有五六棱含南中草木状曰庵摩勒树叶细似合昏花实似李青黄色核圆作六七棱食之先苦后甘一名余甘子术士以变白须发有验出九真吴録曰髙凉安宁县有余甘初食之味苦后更甘陈祈畅异物志曰余甘大小如弹丸初入口如苦咽口中乃更甜美防而蒸之尤美左思吴都赋曰其果则丹橘余甘荔枝之林
　　蜀石
　　有人遗余玉笔格一枚状如浆水玛瑙而非玉也因扣之谓玉出嘉陵按司马相如上林赋曰蜀石黄碝张揖曰蜀石次玉者也嘉陵之玉盖出于此
　　东蘠
　　司马长卿子虚赋曰东蘠雕胡张揖曰东蘠实可食盖不明言何物也按魏书曰乌桓地宜东蘠注曰东蘠似蓬草实如葵子十月熟也广志曰东蘠色青黑粒如葵子幽凉并皆有之西河语曰贷我东蘠偿我田粱揖岂不知出此
　　甘脆
　　似孙昔奉祝攅陵得牙盘食有所谓薄饵状如薄脆而甘脆特甚后阅范汪祠制曰孟夏祭有甘脆又卢谌祭法四时祠用安干特束晳饼赋曰安干粔籹之伦当是此类也
　　筮雨
　　沛献王善京氏易永平五年京师少雨上飨云台自作卦以易林占之其疏曰蚁封穴戸大雨将至上以问辅辅上书曰蹇艮下坎上艮为山坎为水山出云为雨蚁穴居知雨雨将至故蚁为兴【东观汉记】荆州旱筮遇坎之比坎者水也子爻为世今夜二更其有甘雨【金楼子】邓艾当伐蜀梦坐山上而有流水以问殄虏将军袁绍绍曰易卦山上有水曰蹇蹇繇曰蹇利西南不利东北往必克蜀殆不还乎艾不乐【魏志】
　　防痔
　　庄子曰秦王有病召医防痔者得车五乘也韩子曰医善吮人肠含人血非有肌骨之亲也利之所加也宋景文公诗谁言舐痔非长策却得君王五乗车盖有所讥也
　　
　　服防通俗文曰煮米为【所防切】食经曰作糄法近水则澁江西有所谓米缆岂此类也
　　鸟御火
　　翠山有鸟名鸓【音垒】状如鹊色赤黒两首四足可御火小华山有鸟名鷩可以御火将遇之山有鸟名鸱状如翟而赤喙可以御火縁光山嚣【一作嚚】水出焉有鳛鳛之鱼其状如鹊可以御火昆仑山有木状如棠而黄花赤实其味如李其核名沙棠可以御水食之不溺【山海经】诗安得沙棠木刳以为舟船
　　茶
　　神农食经曰茶茗久服令人有悦志华佗食论曰茶久食益意思壶居士食志曰苦茶乆食羽化陶景新録曰茶茗轻身换骨桐君録曰茗有真香煎饮令人不眠以上所论皆严简极品藻实録之妙非区区茶经茶録形容所及尔雅曰早采者为茶晩采者为茗魏王花木志曰老叶谓之茒当是荈字细叶谓之茗陆羽茶经一曰茶二曰槚三曰蔎四曰茗五曰荈【周公云槚苦茶蜀西南谓茶曰蔎郭农云早取为茶晩收为茗一曰荈蔎荈尺兖切蔎音设】晋杜育有荈赋曰调神和内倦解疾愈此八字亦佳左思娇女诗心为茶荈剧吹嘘对鼎防【一作烹】此诗竒古剧字晋人最好用所谓剧谈剧棋也
　　番虏矜茶
　　常鲁使西番烹茶帐中番人问曰何为者鲁曰涤烦疗浊所谓茶也番人曰我此亦有取以出指曰此寿州者此顾渚者此蕲门者在唐时已为如此
　　谚【此只采古谚耳人有言曰及语曰皆不録説文曰俗言曰谚】
　　谚曰人莫知其子之恶莫知其苖之硕【大学】吾王不游吾何以休【孟子】山有木工则度之賔有礼主则择之【左传】髙下在心川泽纳污山薮藏疾瑾瑜匿瑕【左传】唯食忘忧【左传魏子】众心成城众口铄金【国语冷州鸠】宁为鸡口无为牛后【史记】桃李不言下自成蹊【史记】千金之子不死于市【史记】力则任鄙智则樗里【史记】家累千金坐不垂堂【史记】得黄金千斤不如季布一诺【汉书】貂不足狗尾续【晋书赵王伦传】死诸葛走生仲达【汉晋春秋】救寒无若重裘止谤莫若自修【梁祚魏国纪王防】解结理烦我国陆君【张勃吴録陆稠】难可狎李鳞甲【江表传李艺】得黄金一笥不如为桞伯骞所识【江表传桞琮】生有知人之明死有贵神之灵【三辅决録游殷】人宁负人千石之粟不愿负人猴头【临海异物志安家夷皆好噉猴头】察知渊鱼者不祥智料隐逸者有殃【列子】田父可坐杀晨出夜入自以性之恒啜菽茹藿自以味之【列子】尧舜千钟孔子百觚【一作瓢】子路嗑嗑尚饮百榼【孔丛子】长袖善舞多钱善贾【韩子】鸟竆则噣牛竆则人竆则诈【淮南子】不聪不明不能为王不哑不聋不能为公【慎子】人闻长安乐则出门而西向笑知肉味美则对屠门而大嚼【桓谭新论】投防忌器【贾谊新书】侏儒见一节而长短可知【桓谭新论】鲁班虽巧不能为乞丐者顔【王朗贫窭语】失晨之鸡思哺更鸣【魏武遗令】
　　鉴古物
　　张安世给事尚书上幸河东亡书三箧诏问莫能知唯安世识之具作其事后求得书以相校无所遗失上竒其才擢尚书令　晋太康中汲郡人发魏王得古文竹书武帝付秘书详校时束晳任著作郎得竹书随义注解皆有识证　周平蜀还得乐器皆莫之识太常少卿斛斯澂【直陵切】见之曰此錞于也人弗之信澂遂依干寳周礼注以芒茎捋之其声极振众乃叹服澂取以合乐焉【三国典畧】　陆澄字彦渊为博士竟陵王子良得古器小口方腹底平可容七八胜【一作升】以问澄澄曰此名服【一作复】匿单于与苏武子良又视器底有字髣髴可识如澄説　襄阳有盗发古相传是楚王获竹简书青丝编简广数分长二尺皮节如新盗以把火照书后人又得十余简以示抚军王僧虔云是科斗书考工记周官所阙【萧子显齐书】　张永尝开武湖遇古上得一铜斗有柄文帝以访朝士何承天曰此亡新威斗三公亡皆赐之一在冢内时三公在江左者唯甄邯为大司徒必邯之墓俄而又启冢内更得一斗复有一石铭曰大司徒甄邯之墓　江北有发古冢获石铭曰青州世子东海女郎无能识者河东贾润字希镜见云此司马越女嫁为茍晞子妇验之果然　后汉广平王弟掘得古玉印勅诏祖莹辨之莹云此是于阗国王太康中献乃以墨涂字观之果如莹言时人称为博物　梁刘显字嗣芳沛国人任昉尝得一篇缺简书文字零落歴示诸人莫能识者显云是古文尚书无逸篇昉验周书果如其言时魏人献古器有隐起字无能识者显按文读之无有滞碍考校年月一字不差髙祖甚嘉焉　润州得玉磬十二以献张率更叩其一曰是晋某嵗所造是嵗闰法月数今阙其一宜于黄钟东九尺掘必得诏求之如其言又有人于古墓中得铜物似琵琶而身正圆元行冲云此阮咸所造【国朝传记】
　　诗卜筮
　　卜云其吉终然允臧【定之方中】尔卜尔筮体无咎言【氓】君【一作民】曰卜尔万寿无疆【天保】卜筮偕止防言近止【杕土】我既厌不我告猷【小旻】爰始爰谋爰契我【緜】考卜维王宅是镐京维正之武王成之【文王有声】握粟出卜自何能谷【小宛緜之诗曰爰始爰谋爰契我毛郑皆以契为开非也契者合也古者卜人令已遂预取吉兆以墨画其上然后灼之灼文适顺其墨是为食墨食墨者吉其兆不应墨则云不食不食则不从也洛诰曰我卜河朔黎水我卜涧水东瀍水西惟洛食是所食者画洛之兆而河朔黎水之兆不食也古公亶父之改居经始而谋度之未敢以为可居也以墨令而兆与墨同故曰契言人谋与相合也故曰爰始爰谋爰契我】
　　书卜筮
　　筮恊从卜不习吉【禹谟】从筮从【洪范】乃卜三一习吉【金縢】遗我大寳朕卜并吉【大诰】伻来以图及献卜【洛诰】
　　春秋卜筮
　　楚伐郧【一作郑】莫敖曰请卜之鬭亷曰卜以决疑不疑何卜遂败郧【一作郑】师　晋献公欲以骊姬为夫人卜之不吉筮之吉卜人曰筮短长不如从长　狐偃言于晋侯曰求诸侯莫如勤王使偃卜之遇黄帝战于阪泉之兆　梁嬴孕过期卜招父与其子卜之其子曰将生一男一女招曰然　衞迁于帝丘卜曰三百年　邾文公卜迁于绎史曰利于君不利于民　齐侯戒师期而有疾惠伯令卜楚丘占之卜有咎公薨　楚子围郑郑人卜行成不吉卜临于大宫且巷出车吉　郑皇耳帅师侵衞孙文子卜追之献兆于定姜　晋侯还及着雍疾卜桑林见　郑石言于子嚢曰先王卜征五年而嵗习其祥　卢蒲癸王何卜攻庆氏示子之兆子之曰克　楚人执吴蹶由欲以衅鼓王使问焉曰汝卜来吉乎对曰吉　公卜使王黑以灵姑钚率吉请防三尺焉而用之　楚召观从王曰唯尔所欲对曰臣之先佐开卜乃使为尹卜灵王卜曰余尚得天下不吉　吴伐楚阳匈为令尹卜战不吉　臧昭伯如晋臧防窃其寳偻句以卜为信与僣僣吉　衞侯将如五氏卜过之焦　楚子在城父将救陈卜战不吉卜退不吉王曰然则死也卒于城父　楚昭王有疾卜曰河为祟　赵鞅卜救郑遇水适火史赵史墨史曰是谓沈阳可以兴兵　六经中无有不言筮者其用大矣记曰昔者圣人建隂阳天地之情立为易易抱南面天子卷冕北面虽有明知之心必进断其志焉示不敢专以尊天也又曰昔三代明王皆事天地之神明无非卜筮卜筮不相袭夫天子立国大事必卜而况诸侯乎而况卿大夫乎去古既逺专门寖废厯医卜之流往往无所着见呜呼
　　汉官
　　随笔载汉有行寃狱使者【张敞杀絮舜】美俗使者【何并代严翊】河隄使者【王延世塞决河】直指使者【暴胜之】皆不书于百官表因事乃见者按汉史又有监北军使者【武帝】都水使者【武帝】稻田使者【昭帝】劝田使者【元帝教民趋时急务出汜胜之书】防羗使者【成帝】并録之
　　压角
　　唐两省官上事皆宰相亲送之上事官设床几面南判案三道宰相别施一床坐于西隅谓之压角不知何义亦不知所从起按唐裴坦传令狐绹荐坦为知制诰裴休持不可不能夺故事舎人初诣省视事四丞相送之施一榻堂上压角而坐坦见休重愧谢休咈然曰此令狐丞相之举休何力顾左右索肩舆出宋次道乃云舎人上事必设紫褥于廷面北拜防角阁长立褥之东北隅谓之压角宋莒公作掖垣丛志亦不解其事未知何者为是又唐国子祭酒李涪刋误曰两省官上事日宰相临焉上事者设床几面南而坐判案三道宰相别施一牀连上事官南坐于西隅谓之压角自常侍而下以南为上差互相承实乖礼敬何不为丞相设位于众官之南常侍谏议给事舎人循次而坐于丞相之下尊卑有序足以为仪由此观之不独中书舎人凢两省官礼上宰相皆压角也至五代冯道为宰相判状尾罢之应自此阁长立东北隅犹谓之压角如宋次道所记也又五代防要曰晋天福五年三月勑中书门下五品以上于两省上事宰相压角之礼宜废此礼今不复存惟中书舎人上事日设氊褥于庭下北向再拜阁老一人别设褥位立于东北隅候上事官拜毕则相与揖而升阶亦谓之压角盖有余风也吴正宪诗压角旧仪烦阁老濡毫逋债费公移宋次道诗圣世建官追茂制唐家压角失前规

　　纬略卷四
<子部,杂家类,杂考之属,纬略>
　　钦定四库全书
　　纬略卷五　　　　　　　宋　髙似孙　撰黄银
　　太宗赐房龄黄银带顾谓龄曰昔如晦与公同心辅政今日所赐独见公因然流涕程氏繁露以为黄银者果何物鍮石属其殆鍮石也余攷之若以鍮为带而赐大臣何足贵者　按礼斗威仪曰君乗金而王则黄银见当是瑞物　北史辛公义为牟州刺史时山东霖雨自陈汝至于沧海皆苦水灾境内大麦独无所损山产黄银获之以献益知其为异物　又虞世南书夫子庙堂碑太宗赐之王羲之黄银印一枚有表以谢若以黄银为鍮是恐不然　按唐书髙宗上元元年诏九品服浅碧竝鍮石带八胯唐固自有鍮带也　又按唐慎微证本草载霞子曰丹砂伏火化为黄银能重能轻能神能灵　唐日华子论曰银凢十七品水银银白锡银曽青银土碌银生鐡银生铜银硫黄银砒霜银雄黄银雌黄银鍮石银惟有至药银山泽银草砂银丹砂银黑铅银五者为真余则假也本草曰丹砂雄黄雌黄皆杀精魅所谓黄银者非丹砂银即雌黄雄黄银也太宗赐带之时如晦已死故帝曰黄银鬼神畏之也显庆中监门衞长史苏恭撰唐本草其中称黄银作器辟恶益知黄银为瑞物也方勺泊宅编曰黄银出蜀中南人罕识朝散郎顔京监在京抵当库有以十钗质钱者其色黄与上金无异上石则正白此説尤分明
　　玉刚卯
　　陈简斋以玉刚卯寿向芗林诗曰仲冬吉日风穆气休我出刚卯以寿元侯祝融之玉奠此离方元侯佩之如玉之刚攘蠲厉防以廸明王南门不键有室刚强三肃元侯既赠既祷曷以报我当以刚卯【刚卯佩印】其制外方内圆以正月卯日作铭刻于上以辟邪厉【详见王莾传及后汉舆服志】简斋诗十六句每句四字皆如刚卯之铭铭之文曰帝令祝融以教防龙庶疫刚瘅莫我敢当説文殳类释防改曰大刚卯也以逐精鬼从殳亥声攴类释防改曰大刚卯以逐鬼鬽也【音义如魅】从攴已声读若已然则一名而异制也
　　金铺
　　通俗文曰门首饰谓之铺首风俗通曰门戸铺首扬雄甘泉赋曰排玉戸而扬金铺兮发兰蕙与芎防是也説文曰门扇镮谓之铺首李尤平乐观赋曰过洞房之辅闼歴金镮之华铺是也通俗文又引百家书曰输般见水上蠡谓之曰开汝头见汝形蠡适出其头般以足画图之蠡引闭其戸终不可开设之门戸欲使闭藏如此固宻也义训曰门饰金谓之铺铺谓之鏂【音欧】今俗谓浮沤钉者也刘孝威诗金铺玉鏁琉璃扉花钿寳镜织成衣江总诗兎影脉脉照金铺虬水滴滴泻玉壶沈佺期诗梅楼翠幌教春住舞阁金铺借日悬
　　齅金
　　异物志曰狼防民与汉人交关常夜市以鼻齅金知其美恶王建诗生金有气寻还逺仙药成窠见即移金若有气诚可齅矣　賛宁物类相感志曰山石盛夏必汗出赤黄者金汗白辛者银汗　地镜图曰凢观金玉寳剑皆以辛日平旦或黄昏夜半观之　物类相感志又曰嗅金兽生瀛洲山状如麒麟不食恶卉不饮浊水嗅石知有金玉吹开则金璞灿然可用兽尚有嗅金者而况人乎
　　瑟瑟
　　程氏繁露援唐语林卢昻主福建监鐡有瑟瑟枕大如斗宪宗召估其直曰至寳无价或云美石非瑟瑟今世所传瑟瑟或皆链石为之也　按明皇杂録上于华清宫置长汤数十间屋以银镂漆船饰以珠玉又于汤中垒瑟瑟其言垒者当是珠类非石也　又按虢国夫人夺韦氏宅造中堂既成召匠圬墁授二百万偿其直复赏以金杯二瑟瑟三斗其以斗计为珠明矣　物类相感志曰唐懿宗赐公主瑟瑟幕纹如碧丝贯以真珠则是珠类尤明矣杜诗石笋行雨多往往得瑟瑟此事恍惚难明论【注曰雨过人多得瑟瑟】　按博雅曰瑟瑟碧珠也　杜阳杂编曰瑟瑟幕　寰宇记曰瑟瑟窟在陜州平陆陈陶诗瑟瑟盘轻促世珠黄泥局泻流年箭　孙何上王翰林诗猩猩笺写宫词湿瑟瑟函盛手诏香益知其为珠类也　宋景文公诗踏溪分藕养新荷钿盖斜临瑟瑟波又言其色之美也
　　藻井
　　西都赋曰蒂【一作蔕】倒茄于藻井披红葩之狎猎　魏都赋曰绮井列疏以悬蔕注曰疏布也以板为井形饰以丹青如绮也　王延寿鲁灵光殿赋曰圆折方井交植荷蕖緑房紫葩【一作菂】咄咤垂珠　左思魏都赋曰绮井列疏以悬蒂华莲重葩以倒披　曹植七啓曰绮井含葩金璧玉箱顔延之七绎曰木写云气土秘椒芳既挺天而倒井又斵圆而镂方古人形容木工必言藻井者若此　风俗通曰殿堂象东井形刻作荷菱水物所以厌火也　沈存中笔谈曰屋上覆橑古人谓之绮井亦曰藻井又谓之覆海今坟中谓之闘八吴人谓之罳项顶唯宫室祠观谓之藻井即天花板也
　　雁塔
　　西京记曰隋无漏寺在长安唐武德初废正观十二年髙宗在春宫为文德皇后立寺于故基以慈恩为名西院浮图髙三百尺永徽五年沙门元楚所立国人谓之雁塔【塔在长安朱雀街东第二街自北次南第十五坊南临黄渠木竹隂翳最于京师沈佺期诗雁塔丹青古龙池嵗月深即此】唐故事进士及第列名于慈思寺塔谓之雁塔题名塔以石为壁唐人游观留题甚多不特进士题名而已塔屡遭火防石遗字犹有存者故裒其余字镌之石凢十卷进士题名仅存数处余皆唐贤游观留题耳刘公嘉话曰慈恩题名起于进士张莒游寺中题其姓名于塔下遂为故事钱希白南部新书曰李肇初及第题名于此李肇国史补曰进士既防列名于寺谓之题名本朝进士题名皆刻名于相国兴国两寺盖效慈恩也
　　璜
　　傅歌诗曰有所思兮在天一方何以赠之玉佩珠璜此学四愁体也　楚辞曰璜台十成谁可极焉　王逸注曰璜石次玉也然周分鲁公以夏后氏之璜杜预注曰璜美玉名　按周官以璜礼北方则璜之色矣説文以璜为半璧吕尚父钓磻谿之涯得玉璜当是古人服用之遗也　宋向魋出奔卫公父文伯攻之求夏后之璜与之他玉而奔齐则夏璜固在衞矣文中子曰夏后之璜不能无纇淮南子曰夏后氏之璜不能无考【考者瑕也】
　　辟邪研匜
　　古铜水滴色如漆状极精古旧物也头有两角口衔匜按孟康曰桃枝一名符枝似鹿长尾一角者为天禄
　　两角者为辟邪此为辟邪也　沈文通集有天禄研匜诗张君赠我古研滴四脚爬沙角如防翼络髀老兽姿世不能名眼未识我知此为天禄儿口衔一寸黄金匜蟾蜍嚼月两吻坼天鲸胸宂双泉飞玉声琮琤珠迸落影射岩石光瀺灂未央书殿立髬【一作□】髵曽见扬雄老投阁子孙晩出中平间渇乌翻车洒平洛宗资墓口卧露霜头角顿挫仍腾攫尔来拂拭傍几案眉目睢盰苔藓剥形模不入世俗用疑付大手传糟粕未能防缀清庙颂开辟大易摛春秋就令【阙五字】末势犹足为迁彪物无贵贱系所用千金乞我直暗投图书散落愈【阙】下晩嵗惟有虀盐谋学注虫鱼问老圃无乃塌飒为匜羞
　　养和
　　程氏繁露载李泌访隠选异采恠木蟠枝以隠背号曰养和人至于今效之余按皮日休以五物送毗陵处士魏不琢其一曰乌龙养和且曰有桐庐养和一恠形拳局坐若变去谓之乌龙养和皮陆皆有诗皮诗寿木拳数尺天然形状幽把疑伤虺节用恐被蛇瘤置合月观内买湏云肆头料君携去处烟雨太湖舟诗养和名字好偏寄道情深所以观逋客兼能助五禽倚肩沧海望钩膝白云唫不是逍遥侣谁知物外心
　　太经
　　先儒注太经每首之下必列二十八宿盖周天二十八宿三百六十五度四分度之一太经凢七百二十九賛乃此数也以七百二十九賛分而为二合三百六十四度有半宜若不相应子云本意以为其半不可合也故踦賛赢賛以应周天之数汉之正统以象数也莽之僣窃乃闰位也故先儒于踦賛赢賛之下注以为水火之闰王莽传賛所称余分闰位者谓此
　　书讹
</div>
    <div class="pagination">
<a href="纬略_page3.html">上一页</a><a href="纬略.html">1</a><a href="纬略_page2.html">2</a><a href="纬略_page3.html">3</a><span class="current-page">4</span><a href="纬略_page5.html">5</a><a href="纬略_page6.html">6</a><a href="纬略_page7.html">7</a><a href="纬略_page8.html">8</a><a href="纬略_page9.html">9</a><span>...</span><a href="纬略_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
