<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 170 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 170 页/共 368 页</h1>
    <div class="content">一、四大本四元行
问：四大假合如何？
曰：释氏四大假合，本天教四元行生万物言也，而实不同。
二、四元行为万物质料
夫儒言五行：木、火、土、金、水；西言四元行水、火、土、气；释言四大地、水、火、风。俱言万物所繇以生，似差不远。但儒言五行，有金、木，而无气；释言四大，有风而无气；此则有分别耳。夫万物之生，多藉于气。非气则诸行不能和合，透入万有，儒何以独少气行？无乃以人间用物，无过此五件，最多且大。尔天教则言天主生万物，先有其料。四行和合，万物出焉，是生物之质料也。四行葱笋相似，重重包裹。地土最小居中，水则包之。气又包水，火又包气，天又包火、气、水、土人物在四元行中，如鱼游水中，无处非是。鱼一息无水，则不活；人物一息无四行，则不生，故为万物料也。
三、凡火非四元行之火
或曰：火惟烹饪，则能养人。禽兽草木，未闻赖火为用。物生资藉太阳，太阳为日，意者日即是火耶？
曰：不然，日能生物，自有正论，谓日即为火非也，日在四行之外也。谓烹饪为火非也，丽木之火，乃火之分体，非其原火也。原火至清至妙，其位至尊高，其功极大，凡火不得比焉。
四、金木非元行
或曰：五行生克，自然之理，缺一不可，何独遗金木乎？
曰：金、木是四行所生，更无余气可生别物。特以木类甚多，金类甚贵，为世取用，通行甚广，故列之五行。其实，论生物之功，全不能相配也。四行各自为用，与别行绝不相同，而无一物可少。四元行合则生旺，争则衰绝。万物藉此以成，此非他物所成也。金得水土居多，故体重，性尝沈。木得火气居多，故体轻，性尝浮。金、木在四行中，亦犹禽兽、虫鱼、物类之一类，皆四行所生，非同四行能和合成物者也。故儒家以阴阳五行七者为万物之母，天教以火、水、气、土四者为万物之材，差数不同，大意固无远也。
五、风非元行
地不须风力承载
释氏闻四行之说，略一变换，谓之地、水、火、风。其意疑地无安着，藉风力承之，遂以风代气，而配三大行之用，是殊不然。彼通不知地在中间，上下四旁皆有天，而地之中心，为重浊本所。凡有形之重，皆附丽焉。归其本所，聚诸重浊，以成形。自地而外，悉是轻清。渐远地，渐轻清，上下四面皆然，岂有重者反归轻处？人知此方承足处地，不能上天；即知上下四旁承足处，俱不能舍重而归轻。然则地不在中央，更归何处？此见造物主设位之妙，亦缘真主有命。命之静，自不得不静，何须风力承载？
刚风不能生物
即如所言，承地之风，必刚猛异常，方能不堕。在人物触之，必无生理，安能和合三行，而生万物也？刚风不能生物，须承地处空无一物，岂人类、物类，惟一边地有之，而余地一边，乃断绝生理乎？则日月星辰，一日一过，有一半落空，虚照无用矣。
风是气动
夫风是何物？即气之动者。是气无时无处不与火上相合。风则有时作、有时息，有时而猛，有时而微。在西国有高山一地，终古无风，岂此地偏缺一行？缺一行，将何以生乎？
风助四元行生物
要之，天下惟气，弥漫无际，可称四大之一。风时来时止，能除湿，能破滞。《易》云：“风以散之。”其功与云雷雨露相等，助四行成生物之物，实不在四元行之列也。
六、四大假合非确论
至於假合之言，亦属影响，未为确论。
四行有聚散
天教以形质之物，必藉四元行。如草木、如禽兽、如虫鱼、如人之肉躯，实实四行，所聚未尝假也。但四行各有一性，相遇必争，相争必克，相克必坏，即谓之假合亦可。
灵性无聚散
惟灵性不藉四行，入于水火，水火顺之；入于气土，气土顺之。非惟无克，亦且无争；再不磨灭，故谓之真。
假合名实难符
假合是对真者言，无真则不得言假矣。告子以生之谓性，有生之物、同谓之性。言灵性从血肉而发，人与禽兽虫鱼无二无别。释氏祖其说。即肉躯、即灵性，互相轮回。若肉躯是假，灵性亦不可谓非假；灵性是真，肉躯亦不可谓非真，安得言四大假合乎？
佛教假合之旨
原释教初意，欲破人执着。谓世间万物，成则必毁，无有坚久。即此身是幻，何须贪系云尔。岂知草木禽兽虫鱼，人之肉身，原有毁坏，可称假合。人性不属四行，不与万物轮回，奚云假合？此则释氏所未剖也。
第十九节  大事因缘
一、大事因缘本恒念死候
问：大事因缘如何？
曰：释氏大事因缘，似本天教为我等死候言也，而实不同。
二、死是人生大事
夫人生寄寓耳，须臾耳，不足以当大事。死则还其本所，数甚久长。人不闻道，以寄寓而迷本所，以须臾而误久长，关系甚大，故谓之一大事。
三、天教恒念死候之义
念死而生
西儒教人专言死候，谓生时万般皆可假伪，死后一毫瞒昧不得。生时有作，死必食报。故欲吾人时作是想，将一聚白骨，尝对目前，即种种快乐一念，死候泊然无味矣；种种忧患一念，死候怡然轻宽矣。
念死而敬天主
而又念此灵性是从何来，自天主命之。既天主命之，必能主张。我能审判，我能祸福，我何可不一心敬奉之乎？惟一心敬奉，故天主加其力量，经谓之额辣济亚。生时益增德行，死候多方接引。
譬如子是父母所生，则养育其身体，训迪其德性。德性益良，宠爱益加焉。非如他人父母，於我身心不关，於我教养不管。即亦不缘进修，加其宠爱，此自然之理也。
念死而祈天主
西儒教人念死候，必修德行修德行，必先祈天主。不得主佑，思不启，行不翌。今人知善而不能行，知恶而不能去，知悔而不能改，知改而不能不再犯，皆不得承受主佑之故。世有妄人，自谓己力足恃，皆误却一生者也。
四、儒教原始反终之后
儒者云：“天命之谓性。知天命故知性，知性故知死候。故曰：未知生，焉知死？又曰：原始反终，故知死生之说。是真能了一大事者矣。
五、佛教大事因缘批评
佛不主人性
释氏言性，与此有异。谓性是佛赋耶？未尝言佛赋。既非佛赋，何云佛能主持，而令人祈之也？谓性非天授耶？未尝言非天授。既为天授，何云天不能主持，而不令人祈之也？
佛报四恩之误
若曰：佛报四恩，未尝不敬天。试问：诸经何函是敬天一门？四恩之说，亦后代缁流补苴其缺，推墨附儒，岂其本旨？况四恩首天地，天与地配，是指日月星辰之天，山川草木之地，属于形气者。谓有功世间，随俗加敬。更不知天地之上原有真主。知敬而不知有主，有主而不知加敬。譬主人晏客，酒食既毕，不谢主人，而谢庖厨。父母作室与子居处，不念父母，而念木瓦。此为不知恩者，安得谓之报恩？
大事因缘误己误人
故大事因缘，必己能解能修，方可传法立教。今且不知生，安能知死？不原始，安能反终？不知真主，安知敬事？如来为一大事因缘，出见于世。大事依旧未明，因缘依旧未了，岂不误己误人也耶？
第二十节  阎罗断狱
一、阎罗断狱本天主审判
问：阎罗断狱如何？
曰：释氏阎罗断狱，似本天教天主前审判言也，而实不同。夫生前既有善恶，死候必加审判。而审判大权，谁实为主一天主也。
二、天主审断释疑
或曰：天主一耳，而每日死者万万，一一 审之判之，天主不甚劳乎？
曰：子何视天主之小也。譬如人身数万毛孔，一毛孔动，灵性即觉，可云灵性有劳否？又如日光，四海、九州之象，无不兼照。可云日光有劳否？灵性、日光是天主所造，已有如此；矧天主自性，尝照尝觉，自无始至无穷，一齐照见。凡人自初生至死候，一齐照见，不须推测，不须等待，亦不须众神与之分职。世间事虽天神分职，惟人生时赋畀灵性，死后定其赏罚，独天主专之。子若知天主全能，以全无中造成天地万物。如此神妙，则审判其所造者，为事更易，子不须疑矣。
三、阎罗断狱辟妄
或曰：阎罗果无有乎？则今人往往有梦见阎罗，死去见阎罗，放还复生者，抑又何也？
阎罗不主审判
曰：阎罗之称，不知何义。即使有之，不过如世间狱官、禁卒、刑人之类，奉大吏命，收管罪人。止管罪人，不能出入轻重其罪也。魔王奉天主命，收管罪魂在火中同受热，在水中同受寒，在黑中同受暗，在臭中同受污秽，在密中同受逼窄，其苦更甚。第奉天主命，不得不然。谓其能审断善恶，孰升天堂？孰降地狱？自己受罪，安能予人、夺人？
梦中之见非真
若世人梦中之见，生还之见，皆系平日习心，或缘魔鬼眯乱，有何足据？
阎罗无姓名
且地狱有主，必自开辟以来，即有所属，不得迁转更换，如世间官府升任、去任。而今人所传，皆为有名有姓，多是眼前知见之人，益信其妄矣。
第二十一节  度世誓愿
一、度世誓愿本耶稣救世
问：度世誓愿如何？
曰：释氏度世誓，愿似本天教耶稣救世者言也，而实不同。
二、佛度世誓愿辟妄
圣贤不足以度人
夫发愿救世，意岂不善？度尽世人，己方成道，愿岂不大，论岂不高？然皆虚语耳，实事安在？子贡欲博施济众。夫子言：尧舜犹病。未闻尧舜所难，人力可能之也。
佛法不足以度人
且问释氏用何法度人耶？轮回等语，既为明眼勘破；义学精微，皆是吾儒日用家常。止凭语言教诫，便是度尽世人，有是理乎？
佛无能力度人
凡言度世者，必实有事验，如起死回生，赦有罪为无罪，拔地狱之苦，升天堂之乐，方云度世之实。佛氏自审有此力量否？天主之下，莫尊於天神。天神奉天主命，能令天地不毁，不能以己意荣瘁一物。佛氏视天神何如，乃欲度尽世人。己方得道，以此发愿，吾知其终不能成道矣。
度世誓愿不可信
今有人言：“吾愿五狱皆黄金，恣人采取；四海贮菽粟，满人食用；大地皆广厦，尽人帡幪。吾愿方称，最后乃取一金、一粟、一宝，以为受用；不然，宁不衣食，宁乏使用。”为此言者，非极痴愚，必敢为大言，以诳惑一世者也。岂有不操一术，便欲为古今未有之事？言虽夸大，其谁信之。
三、耶稣救世
唯天主能救世
或曰：佛教甚善，犹谓不能度世，如天教耶稣，名为救世者。耶稣非人乎？何独能救尽世人也？
曰：耶稣二字，是西国本音，以此中义意解之，称为救世者。夫救世事有大小，如寒而衣之，饥而食之，渴而饮之，劳而逸之，病而医疗之。凡哀矜等事，皆救人之小者，人力可能也。然且取必博施，至圣难之。若夫生万物以养人之肉身，付万理以养人之灵性，又于灵性离肉身之后，令其能免地狱、能超天堂，决非人之力量可与，定须归功天主也。辟之朝廷，爵禄之主，方能予夺臣民；父母，生育之原，方能主张子女；余人通不相关。虽有煦煦之言，总是虚人情耳。
是天主之子
吾主耶稣，以为非人，则生於玛利亚，明有躯体，载有血肉，谓非人不可。以为全是人，则性位是天主费略之性、之位，其降孕也，不繇人道；其出胎也，不折圣母；才觉欲产，便已在前；既生之后，圣母仍是童身；谓之非天主不可。以天主本性接人之性，故论其五官百体，无以异于人群。而全能至善之本性，与天主罢德肋一体而分。辟天子之子，其耳、目、口、鼻、四肢与人同也；独其生自帝王，权位尊于天下，威福加于四海。人所不能济之人，天子之子能济之，以其权自天子出也。世所不能救之人，罢德肋之子费略能救之，以费略之能与罢德肋等也。罢德肋无形声，而耶稣有形声。耶稣在世似有始终，而在天实无始终。谓天主全能救人语，非诳也。
四、耶稣救世之实
又问：耶稣救世之实。可得闻乎？
曰：广矣，大矣！深矣，奥矣！不可得而思议矣。天主生人之初，即预知千万世之后，人类大恶，应入地狱。若一概赦之，是主命可轻违也，不得言义；一概不赦，是人人悔改无门也，不得言仁。吾主欲施方便，何繇计？惟有降生为人，代世受难，方可赎尽人之罪。虽无誓愿，而意之所至，更胜誓愿。盖天主一身，可当千万世之人身。天主一身受难，可当千万世人身之受难。虽主性全能，无可加害。而身备血肉，全与人同。五毒备加，被钉而死，其苦难实愿惨受。故千万世人，前后修者，从此尽得脱免原罪、自罪，径升天堂，耶稣受难之功也。所称度尽世人，惟耶稣乃可当之。佛氏窃其余绪，实不中声，将何事比耶稣耶？
五、佛氏舍身不足以救世
或曰：佛氏亦有舍身，与受难何异？
曰：佛氏舍身，恐是喻言。
若曰：四大可捐云耳，非真丧其身也。即使真丧其身，亦与匹夫、匹妇自经沟渎者等耳。帝王为臣民而尽瘁，功德方称无量。况天主之尊，又万万倍於帝王者乎？故天教论耶稣降生赎罪之功，大于化成天地生育万物之功。彼是救人之肉身，此是救人之灵性。彼是以意而成，如人主之出命令；此是以身而赎。如人主之亲赴难。相提而较，诚不可并论也。
六、天教礼仪教的功用
问曰：闻西士以撒格辣孟多七端礼仪，能解救人罪，有此理乎？
曰：七撒格辣孟多，皆是教人迁善改过之方法。依法者，纵有罪过，主教撒责儿铎德能解之。非独撒责之道德能解之也，非独所传之经言能解之也，所重者是耶稣之命。耶稣在世亲立此七端，命后代教皇世世守之。教皇又命有道德者，奔走万国流传其教，皆如教皇亲至其地，即如耶稣在世无异。故能遵此撒格辣孟多七端之教者，即得免罪受福也。
七、天主不予人至善释疑
或曰：天主全能，何不人人予之至善，乃多费如此气力也？
天主予人自专以贵人
</div>
    <div class="pagination">
<a href="耶稣会文献汇编_page169.html">上一页</a><span>...</span><a href="耶稣会文献汇编_page165.html">165</a><a href="耶稣会文献汇编_page166.html">166</a><a href="耶稣会文献汇编_page167.html">167</a><a href="耶稣会文献汇编_page168.html">168</a><a href="耶稣会文献汇编_page169.html">169</a><span class="current-page">170</span><a href="耶稣会文献汇编_page171.html">171</a><a href="耶稣会文献汇编_page172.html">172</a><a href="耶稣会文献汇编_page173.html">173</a><a href="耶稣会文献汇编_page174.html">174</a><a href="耶稣会文献汇编_page175.html">175</a><span>...</span><a href="耶稣会文献汇编_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
