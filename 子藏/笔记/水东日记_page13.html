<!DOCTYPE html>
<html>
<head>
    <meta charset="UTF-8">
    <title>水东日记 - 第 13 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水东日记 - 第 13 页/共 17 页</h1>
    <div class="content">




　　水东日记卷二十九
　　钦定四库全书
　　水东日记卷三十
　　明　叶盛　撰
　　南轩张先生曰今州县祭社却是要典祭时当筑一大坛于山下望山而祭今立殿宇已为不经塑为人像又配之以夫妇防渎甚矣以是观之宋祭社稷尝为屋矣若设坛为主以祭以报以祈我朝得礼之正无逾焉城隍神祀典无之吴越有之风俗水旱疾疫必祷焉有唐乾元二年秋七月不雨八月既望缙云县令李阳氷躬祷于神与神约曰五日不雨将焚其庙及期而雨合境告足具官与耆耋羣吏人自西谷迁庙于山巅以答神庥此宋宣和中缙云以阳氷篆书旧文重勒诸石今尚存欧阳公则云当时天下皆有城隍神而县则少也范文甫尝问于程伊川到官三日例谒庙伊川曰正如社稷先圣又如古先贤哲谒之又问城隍如何曰城隍不与土地之神社稷而已张南轩治桂林毁滛祠诸生日从游雅歌堂后见土地祠依城隈令毁之曰此祠不经甚矣况自有城隍在问既有社莫不须城隍否曰城隍亦为赘也然载在祀典今州郡惟社稷最正陆游尝记镇江府城隍庙谓自故时祠汉纪信为城隍神莫知其所以始因以为为善之报亦正论也又尝云唐以来郡县皆祭城隍今世尤谨守令谒见其仪在他神祠上社稷虽尊特以令式从事至祈禳报赛独城隍而已礼不必皆出于古求之义而得揆之心而安者皆可举也元吴草庐亦尝记江州城隍庙云江右到郡以汉颍隂侯灌婴配食或者以侯尝定豫章诸郡而然也我朝洪武元年诏封天下城隍神在应天府者以帝在开封临濠太平府和滁二州者以王在凡府州县者以公以侯以伯三年诏定岳镇海渎俱依山水本称城隍神亦皆改题本主曰某处城隍之神四年特勅郡邑里社各设无祀神坛以城隍神主祭鉴察善恶未几复降仪注新官赴任必先谒神与誓期在隂阳表里以安下民葢凡祝祭之文仪礼之详悉出上意于是城隍神之重于天下蔑以加矣
　　张遂郎中持文山像求题上有少保兼太子太傅兵部尚书钱塘于公赞且云于公座侧每县置此像数十年一日也其辞曰呜呼文山遭宋之季狥国忘身舍生取义气吞寰宇诚感天地陵谷变迁世殊事异坐卧小閤困于羁系正色直辞乆而愈厉难欺者心可畏者天宁正而毙弗茍而全南向再拜含笑九泉孤忠大节万古攸我瞻遗像清风凛然
　　江水乡蚊蚋甚多予方穷居日以为苦因裒腹笥得蚊事廿有七古圣贤无一言之褒是为可诛也作诛蚊赋其辞曰惟朱明之肇序兮迨白藏之纪时火烁金而方炽露漱玉而易晞眷羲和之自东起咸池【日所出处】而徂西迈崦嵫【日所入山也见离骚】以顿辔归曚汜【日所宿处也见选杂体诗】而匿晖繄羣隂之绰绰袭夜气之索索爰有黍民【古今注号蚊蚋为云云】出于庐霍呼朋引俦讶雷车之殷殷【聚蚊成雷见前书】填空蔽野疑云阵之漠漠【梅圣俞诗云】利觜逾麦芒之纎狭翅过春氷之薄其赋形而至其为害而甚博岂泰山之能【荀子云蚊山】讵九牛之可搏【汉书搏牛之蝱】较尔力以何施念尔欲而甚约饮不过于满腹性无餍而肆蠚乃皓魄之亭亭万木之欣欣悼永昼之执徙緑防以怡情遽见形而稍稍复轻飏以营营【白乌营营见下注】念炎熇之未去曽须臾而靡宁伺人于燕息则东家之梦何縁而见姬旦嬲【宋子京有蚊蝱嬲人之句】人于尊俎则鹿鸣之燕何由而娱嘉賔以是而肆毒于人何名乎仁载引其载鼓其翅但知进而忘退不顾害而贪利葬仙防【古今注以蝙蝠为云云】之腹而莫追莫悔投秋虫【罗赋谓蜘蛛为云云】之网而自捐自弃冲郁攸而致燔望银釭而还坠以此而速祸于己孰名乎智仁既不足以强名智又不足以自蔽徒肆情以饕餮竞鼓吻而唼噬宜先哲之永叹谓通夕而不寐【老子云蚊蝱噆肤则通夕不寐见庄子】慨蠢其何识亦炎凉而絶义故有荪壁琰防椒房璇题疏寮豁其文绮绣甍焕其陆离围绞绡以云障焚椒兰而雾迷乃戢翼以逺遯纵含毒而莫施以贵嫔之被宠而不噆不螫【南史孔贵嫔本】畏长逊之当路而莫近莫窥【南史长逊本】其或柴扉槿居蓬室桑枢方亲闱之定省政黉堂之卷舒或漂流于羁旅或迫促于郊嘘乃引利喙以竞进共逞贪心而自腴致晋室孝子独当以身【晋书展勤云云】而高邮贞女【髙邮有露筋小娘子庙】莫全其躯嗟乎蚊乎贵者要者既屏迹以逺止贫者贱者又穷欲而纷如顾余躬而何较念尔虐其有余其间别种禀性尤酷实尖其觜实班其腹实细其身实丰其毒感变化于天工载惆怅于羽族仙禽逺害必翔于九皋神鸟览辉乃集于王谷信之鴈目防而莫至报喜之鹊耳聆而不足此固旷然而难见尔乃頺然而难逐可怜尔之轻而翾不耻人之厌且辱也葢尝究厥谱系考于典集实尤之余蘖始涿鹿之诛殛仅存肤血之遗余致滋种之蕃息【见幽録】或别于腐壤或聚族于幽湿惟可夜游鲜从门入骤致身于云台而羽翼翾翾【鹖冠子云台之高而蚊蚋适以翾翾】遽逞威于河内而人马借借【古今注河内有人尝见黍米许大人马满地取火烧之皆化蚊蚋飞去】但非于华胄实尽衘于毒螫宜见憎于世俗夫岂问于今昔惟小日之昏昏卧相寝而悒悒念白鸟之阻饥寒翠防而聴入【见金楼子】憎丑之莫去宜竖刁之僭逼此鉴既明汝恶既极将不复汝容而搏之特吾一振手之力尔因又将驱空中之蛂挫汝之精【空中有物其名为蛂闻蚉虫之声则挫其精】僇江东之鷏而不复孕汝之形【尔雅江东呼为蚊母此鸟吐蚊因以名】举所为蚋者而族烹于秦镬【秦谓之蚋】取所谓蚊者而筑观于楚廷【楚谓之蚊】永灭尤之裔庶使天下之为人臣者得以安其君大慰勤猛之志又使天下为人子者得以宁其亲不复使无用之物无穷之毒存于世此诛蚊赋之所以名也右先太师丞相雍国忠肃公所着也先公文集旧刻蜀中成书未乆焚于兵火曽叔祖寳庆府君将求而刻之湖南亦未及如志而运革内附后先参政广求之不能得眉州故人史公孝祥守兴化闻黄伯固家有之邈不可得也集在京师属闽教授谢中物色之来报云有军官好书购得此欲借手与集相见然终不能得之先参政至淛从亲戚韩大则得诛蚊赋草于侯頥轩道士处葢大徳庚子嵗也故人闲上人亦蜀中同出东南之家以旧故自吴山访集临川山中问此物所在而视之则得之三十六年矣而先参政亦弃诸孤十七年诗书之绪不絶如线感慨今昔血涕随之偶得此卷録送上人贵得存遗珠于既失尚故物之可求也元统乙亥三月二十七日集谨识宋之南其宰执唯虞雍公为最贤观其诛蚊赋所谓使天下之为人臣者得以安其君天下之为人子者得以宁其亲则知公之志诛恶鉏奸者欲以宁君亲也其以忠孝敬天下后世者至矣伯生世其家学能于圣时致身西清被宠眷也殊甚及闲寂中乃书先太师此赋以赠人其志亦有所在乎闲上人再见伯生其为我谂之和林鲁威叔重父题因读诛蚊赋深怜爱国情三公登间谍四海失升平早觉文章贵争期徳业成云仍世禄翰墨时名丹丘柯九思赋黍民肆毒不胜诛屈宋文章太史书沧海遗珠留得在白云深处伴僧居洛生王敬方父作臾生佛儿为命世英西州睹威凤南国剪长鲸不厌朝廷小终扶日月明诛蚊赋重録妙墨世从衡遂昌郑元祐观雍公少年之作可以豫见报国之志观邵闇详书之意可以深惟追逺之情忠孝蔼然萃于一门乌乎盛哉闲上人国是蜀人故独得之当刻石寺中以永乆庶不为他时夜壑舟也至正十有五年乙未三月后学苏大年顿首谨书
　　予往年在广中有均平徭役痛折豪右不礼答京官不容生员虐利膳钱等事近复来邉首饬邉墙壕堑数万丈次修筑屯堡五百余座以及黜去贜贪老耄将佐等事不过琐琐効职亦所以为扶植贫穷保全地方之意奈何得谤纷纷莫能止息虽间见奏牍亦不能什一敷露或付之呵呵不则仰屋窃叹而已偶读晦庵答王子令二书乃知前人亦曽受此苦楚也书曰示喻曲折具晓所谓但区区之意初见彼间风俗鄙陋污浊上不知有礼法下不知有条禁其细民无知犹或可怜而号为士子者恃彊挟诈靡所不为其可疾为尤甚故于此辈茍得其情则必痛治之葢惟恐其不严而无以警动于愚俗至于亷退好修之士柔良鳏寡之民则未尝以此加之也细民籍籍不知此意妄生恐惧而彼为士者亦何遽至畏缩而不敢来相见乎果有之即是其见识不髙趋向凡下无以异于愚民为政者亦安能每人而悦之哉至如经界一事固知不能无小扰葢驱田里之民使之随官荷畚持锸掲竿引防以奔走于山林田畆之间岂若其杜门安坐饱食而嬉之为逸哉但以为若不为此则贫民受害无有已时故忍而为之庶其一劳而永逸耳若一一恤此必待其人人情愿而后行之则无时而可行矣且如此间绍兴年间正施行时人人嗟怨如在汤火之中是时固目见之亦以为非所当行但讫事之后田税均齐里闾安靖公私皆享其利遂无一人以为非者凡事亦要其乆逺如何耳但惜乎此事未及下手而上下共以私意壊之使人预忧其扰而不见其利此则非熹之罪而当世自有任其责者尚何言哉然当时若更施行则其扰不但土封而已不知噂沓又复如何也若便指土封为扰而谓经界之不善则如子令者亦未究此利害也桂林之行亦引此自列然后得免后世当有知此心者耳又一书云所喻土封事当时却无人来论许亦无人子细説及熹又寻即去郡故其事不及露而失于究治耳但如来喻所云所费不多不能与之讼于官府则其为害应亦不至太甚但今已不行无可得説便且借此为话端而兴谤议耳果尽行则熹自料虽使更用严刑峻法此等小扰亦恐终不能免其谤必有大于此者而如子令者亦将有畨悔青苗之议矣此可付一笑也少时见所在立土封皆为人题作李椿年墓岂不知人之常情恶劳喜逸顾以为利害之实有不得而避者耳如禹治水益焚山周公驱猛兽岂能不役人徒而坐致成功想见当时亦必须有不乐者但有见识人须自见得利害之实知其劳我者乃所以逸我自不怨耳子令议汉事甚熟亦曽看汉髙初定天下萧何大治宫室又从娄敬説徙齐楚大姓数十万于长安不知当时是费几个土封底工夫而不闻天下之不安其于今日事势何如也及考之与留丞相等数书内拳拳切切又经界事而竟以漳州进士吴禹圭等沮而罢先生所以有伉拙竒蹇一出而遭唐仲友再出而遭林黄中今又遭此吴禹圭天实为之之叹噫好事难成固亦乆矣
　　予自癸未嵗广州病后切欲图写陋容以贻于家甲申八月东朝房每举以告知友如姚大章尚书岳季方翰林诸公乃各举所知宛平陈启阳州史政辈凡五人稿亦十余易无一肖者已之矣是年九月抵宣府得云中李芳始能彷佛一二诸公尝云貌有不易写者闻之乆矣中书舍人东阳【阙】正希纯尝写东里杨公坐立像及其诸子随行像一一皆逼真建安公一日见之大惊异且曰吾平生神不啻数十人无能得真希纯乃能若是即躬造希纯请焉希纯亦为之屡易稿罕无一似此亦一事之不可晓者






　　水东日记卷三十
　　钦定四库全书
　　水东日记卷三十一
　　明　叶盛　撰
　　江南并海之河江港汊通潮汐者土人谓之浑潮来一日泥加一箬叶厚故河港常常疏濬不然淤塞不通舟楫不能捄田种之旱旋成平陆矣塞且风沙数日輙一作作或连日尘几扑窓至不辨物色近日打扫积年封闭卷房尘沙积地逾尺其细如粉要之所谓尘世浊世者亦是之谓矣
　　戏谈于凡四方人多以其土名或土俗土物为标榜如南人曰蛮子西人曰豹子之独河南人曰偷驴贼曰版肠不知何説尝见河南一士人云宋祭酒尝过洛士人挽留之信宿不从以其步蹇藏去公怒作诗曰蹇驴掣断紫丝缰却去城南趂草场绕遍洛阳寻不见西风一阵版肠香又云宋学士也夫因诗得名因诗定品如唐罗盗得之欲其赋诗等事世多有之但二宋在国初皆以文章徳行致大名故无此事亦决非其言岂亦薄俗架托一时戏谑之言耶吴越间又有一等谓之俚鄙文讥刺上下无所不有且极其工巧人畏恶之古者异言有禁如此之流不谓之异言而何谓
　　前人所作墓文碑志序称述子妇者甚少详书其子之行实生卒及妇家之世出以及县男女之名者加少也圭斋之于圭塘家独然岂亦变例欤又其叙祖考官讳亦皆异而孙妇让封于祖姑此亦有元时制而于是碑有考况斯铭隔句双韵语险辞严尤竒也是以具録之有元赠中奉大夫湖广等处行中书省参知政事护军追封鲁郡公许公神道碑铭有序
　　安阳公居政府之五年一日得请于朝既释机务将归省其先茔于洹水之阳以显考鲁公行状命其友欧阳文诸神道之石惟方今公卿大臣辞翰擅美无以右安阳公两都有大营缮诸臣僚家先世碑版咸以奏请属笔安阳公为荣于法尝援吾宗兖文忠公例自表厥考崇公之阡又自书之为宜安阳公坚辞以为不可乃勉叙其行实而铭之鲁公讳熙载字献臣姓许氏生七嵗孤太夫人挈之依外家公幼有异质处羣髫中终日持重寡言稍长攻读书习为儒二十能举子业有儁誉年及受室娶里中名家外舅仕湖广行省公欲就学东南因往焉遂为当道所知以行省檄辟徳庆路提控按牍由是以本职歴永衡两路湘潭一州凡三考成资调长沙税使迁临江抚州两路总管府照磨进将仕郎湖广行中书省理问所知事改从事郎防福院照磨兼管局承发架阁库位不满徳而所至称职吏服其能民懐其惠不可悉数其一二存诸简书略见始末者若在徳庆时邻僚轶境州将赵往督捕府无他官以次摄事公料丁壮输糗粮髙城深池备御有法防城中民饥比驰状请粟而先以赈贷民用无他虞将士俘掳有愬非辜宣慰部使者杂议之渠帅利所获从中执争公驳之曰冦徒脇从犹当理出王民躏入贼众又从而臧获之可乎上官用其议簿有左验皆免为民是时公以新进下僚代总郡寄一切兴发事皆已出当道意颇諅之冦平吏民咸称其应变方畧有余又见其面折元戎脱民于俘乃更赏叹共剡荐之在永永尚巫里人舁土木偶相昏旦服食共具以侈相夸民坐凋敝公至命毁拆滛祠数百区以杜其妄又撤其材以给黉舍公仓库之用公私便之在衡安仁盗舜一怨苦播州饷险挺乱既诛朝廷宥其余党甚众民有越军砦为窃攘者有司得之独以强论不赦公曰彼从盗为乱犹贳殊死此因乱为盗乃服上刑不当请并彼舍之议上卒从其言在湘潭时有范重二者尝过友家乘虚撢其供佛镴器以归友踪迹甚急范渐怖而返之物游徼发擿之拘范及友于官公推谳得实既而有赦吏欲墨范臂景迹其身公谓词未送官物先入主法不涅亦不当后范卒为良民在长沙征算不苛羡増秋毫归官在抚州豪民有龚胡者伪造楮币十余年转鬻闽浙声已狼藉计蹙自首官疑有索之其家得宿用版印繈数皆倍所首狱输朝廷遣使分别处决龚厚赀祈免姻族又助其营捄己议减死公持不可曰首寛多去末存本与未首同众莫能蔽乃寘诸法末奉祠在京祠禄优暇而年近休致诸子又皆显融力请谢事未报得痞疾薨于官生以中统二年辛酉十一月丁亥薨以泰定四年丁夘二月癸酉夀六十有七葬以是年十一月壬午祔安阳武官原新茔许氏世居许昌曽髙已上金乱失谱祖考徳旷僚讳信考赘彰徳汤隂因徙家焉初赠亚中大夫彰徳路总管轻车都尉追封髙阳郡侯再赠嘉议大夫【缺】


　　别记独不云小臣亷乎宋夫人年二十八孀居守节自誓迄公成人教育甚至公逮事终身子职无阙司征长沙作防衣堂以志其乐宋夫人病利力求去职侍疾寝食为废初丧号恸絶而复苏旅殡原上苫凷庐墓者三年每昼端坐木下状如泥塐樵夫牧竖迫而视之始惊为公年逾五十时祭必哭哭必致哀丧礼仿古不用缁黄人始议其俭及送终之厚祀事之丰莫不愿习行之既祥非疾病蔬粝不餍临江之除迓吏再四必偕其妻孥守丘垅乃去今长沙人即公庐墓之地作书院以表其孝请于中书得予额所植松栢爱护之成林晚嵗研精理学易箦之年正月朔日命诸子讲周子太极图説至原始反终慨然而叹因论人无修短有若将终焉之意舅氏宋君寳蚤年择师训公遇若己子公迎养以礼有子为娶令族俸入尽以资之始生彰徳之东程冈因以东冈为号后更号真拙着经济録四卷女教六卷尤长于诗有东冈小稿于世仁庙初防进士汉人赐绯者十有一人唯安阳公年财二十有九父母具庆时人歆之每以为义方之勤公在防福安阳公官己卿士而公身教严厉安阳公出入必咨凛然前修家法公疾祷神谒医靡不极至公薨贫不能治敛又思得美槚哀慕不知所为朝廷闻而厚赙之始克归葬公葬墓土未燥安阳公数迁遂至宰辅故赠亲之典偹极哀荣惟公生平种徳行义自厚其躬而逡廵退托未尝有几防责报于天求上于人之意迨夫积善之报在理必然则人固莫之与京天亦莫之或违也状公行者为今南台侍御史济南张公起岩志公圹者为今御史中丞浚仪马公祖常至为神道碑三人皆安阳公同年进士呜呼斯亦他贵臣家所难而鲁公有焉铭曰
　　允矣鲁公生而敦厖为儒则通治吏不哤儒通不穷若嵗徒杠吏哤则乃昏然釭发声粤禺初武之跫婴身事衡不振不摐忧民有忡遇事无或纵尔于量或逸尔于鏦或觹尔倥侗或鞣尔幻咙世涂憧憧公志悾悾蒍于沨沨与俗异腔且行且孰搏孰控盘桓令终徳厚信矼荆士景从鹿维厐江夏向风黄孝无双酾河为灉导岷为江源之鸿沼流漎漎髙阳丰彤庭坚尨降仲才栋隆仲力鼎扛公也亢厥宗仲也爽我洹水浺瀜大行崆偭山为雄厌水勿洚若堂其封坚珉如珏石人载砻其树如幢仲词舂容铭诿友憃公当如崇仲盍表于泷
　　翰林侍讲学士通奉大夫知制诰同修国史兼国子祭酒欧阳撰
　　翰林学士承防荣禄大夫知制诰兼修国史赵孟頫书篆能静处士茅绍之集勒
　　至元四年嵗在戊寅八月吉日建
　　天顺七年予在广东肇庆军前用旧韵集赵子昻诗五絶句寄永熙致之羣公首章云我来君去苦相违萧索山川树影稀知己如今居鼎鼐休文何事不胜衣时永熙甫自关北迁兵部也明年五月予入议过浙时永熙迁官在藩司留连数日别去夫孰知不乆而予再为关北之行又不乆而永熙起巡二广而此诗竟成前防耶不偶然也近又检交游集景泰中予在赤城钦谟自史馆集唐诗二首见寄首章亦曰南征复北还离居不可道封侯竟蹉跎志士白髪早平生一片心未得展懐抱斯又谓之偶然可乎吁亦异矣
　　登州蓬莱县纳布老人言海市惟春三月防防吹东南风时为盛多见有城郭楼观旗帜人物皆具然变幻非一或大而为峯峦林木或小而为一畜一物皆有之其色水惟青緑色大率风水气旋而成西风北风无之故冬月则罕见也苏东坡有海市诗云
　　朱子答张仁叔之问曰李悝百畆而收百五十石者粟也晁错百畆而收不过百石者似恐是米然则其多少固有不同矣粟一石直钱三十文一嵗而止用三石可见古来钱重然其卖买皆然则人亦不以为病也又按宋郑宣抚镇蜀时于关外四州营田二千六百余顷除粮种外嵗入官十四万斛有畸及其于金州营田五百余顷嵗入却止万八千余斛以此观之其为不同者或者四州田腴金州田薄之故则晦庵粟米之分所料亦恐未为的当也宣府官田成化二年所种四千余顷收粗细粮止及七万四千之上较之吾昆旱麦水稻田土者畆嵗收米麦四石之上则关北地土可谓最薄也己军中探聴贼中动静消息及専备急干使令之人如宋之时西邉之所谓急脚急步者今湖湘谓之徤步西北极边谓夜不收惟广中则称缉事军此辈固自有得力人但其间尽多虚诳壊事受贿通贼小人顾亦在于用之者何如耳







　　水东日记卷三十一
<子部,小说家类,杂事之属,水东日记>
　　钦定四库全书
　　水东日记卷三十二
　　明　叶盛　撰
　　英宗皇帝一日御祥凤楼恭顺侯吴瑾抚宁伯朱永等被召入侍时忠国公新第成上顾问左右曰此何人居也永等谢不知瑾独叩首对曰此王府耳上笑曰非也瑾曰非王府则谁敢如此上顾太监裴当曰尔闻若所言乎葢忠国新第极其宏侈上固疑之乆而亨昏愚不自知此亦骖乘之萌之一耳平北将军总兵官抚宁侯景昌云景昌曽被眷遇能谈旧事而其言亦不妄惜乎师行匆匆不暇他及姑记此一事尚有俟于他日也宋刘文节公光祖蜀简州人与晦庵同时同道端人正学晦庵极其推重敬服也朱子大全正集有与刘徳修书一通续集所编三通内重出即前正集一通别集又【阙】一十一【阙】　　　三通皆题曰后溪之曽孙曽元家藏顾山周拱维瞻以朱范遗墨卷见贻晦庵真迹片纸葢即别集之前第十书也但首尾月日具礼官位寒暄叙次数语特完耳卷中有吴思庵先生题字考论既当矣而予颇以大全编次前后失伦畧为叙正録附其后徳修书次另一小帖亦出亲笔但疑其非与徳修者兹不复论范石湖书则析出别装也
　　二月十一日熹顿首再拜上记
　　徳修宫使直阁左史舍人老兄顷因阆中人还报状不知已达未也不闻动静又许乆乡往徳义未尝去心比已春和恭惟燕居超胜台万福熹自去冬得气痛足弱之疾涉春以来益以筋挛不能动转悬车年及不敢自草奏又嬾作羣公书只从州府申乞腾上乃无人肯为作保官者近方得黄仲本投名入社亦未知州郡意如何万一未遂即不免径自申省矣机穽茫不容顾避姑亦聴之而已去嵗数月之间朋旧凋落足关于时运气脉之盛衰下至布衣之士亦不能免令人怆恨无复生意然此岂人力之所能为也哉偶刘主簿还蜀附此草草邈无防面之期惟冀以时自爱为吾道倚重千万至恳不宣
　　熹顿首再拜上记
　　山西疆理图
　　此图葢据今山西左布政使丘陵封来印本缩而为之者也名山大川如恒霍黄河之间见一二太原有晋王府大同有大王府其分封支邑尚多防卫等属此皆不具所具者都布按三司行都司一行太仆寺一河东陜西都转运盐使司一府三州三十一直者五府属者十六县七十五直者十七州属者五十八卫二十所一百九守御所八卫属所一百一内磁州守御所别在河南界中此之直宁山卫蒲州守御所葢在山西境内所谓犬牙相制云抑予于斯图有感焉景泰壬申夏以参政之任驻太原不过旬日即为云中上谷之行未几有协赞独石之命自是望并州如故乡不复得西辕也兹复临邉虽山西之民间得再见然亦一切从事于刍粮征纳督过之而已葢无毫髪之惠及于山西之人而吾昔者固尝食其廪而役其力矣情何如哉当时号同官者颇多以不坐藩司亦有至今不相识者谩记于后正恐不能无遗漏焉耳
　　左布政使杨鼎廷器扶沟县人
　　张茂景芳咸宁县人
　　右布政使侯复　　昌平县人
　　陈翌冲霄虹县人
　　左参政王英　　闽县人
　　刘训忠言麻城县人
　　右参政王庾仲京江夏县人
　　杨璿叔玑无锡县人
　　左参议祝颢维清长洲县人
　　右参议郭恕安仁鸡泽县人
　　魏琳廷珪肥乡县人
　　于泰伯亨徳州人
　　毕鸾冲霄井陉县人
　　昆山龚钝庵老先生今年八十七矣硕徳奥学岿然乡之重偶于书笥中得其景泰中寄来关北民风诗数章有杜荀时世行风致以其与流俗辈所为空言无补之诗不同【阙】　　　在人上有警也録寘册中云民风诗七言近体八首种田生计如蝉翼非横其如贪暴何散者每亷收者厚得之常少失之多寡鳏未免为沟瘠官府何曽媿槖駞莫为清髙风雨隔蓬仙湏聴玉川歌疫疠饥荒相继作乡民千万死无辜浮尸暴骨处处有束薪斗粟家家无只縁后政异前政致得今吴非昔吴寄语长民当自责莫将天数厚相诬【后政指郑前政指某】昨过任溪南北村百家能得几家存春秋旦暮常愁饿父母妻孥半病瘟荇粉磨成连浊土榆皮剥尽到深根相逢无复人形状两颊何曽断泪痕釜可生鱼甑有尘此言今日始知真极贫只为无他业大患皆因有此身顾行耻随偷作伴惜名乐与死为邻西风昨夜动寒信冻杀不知多少人赋得田家苦楚吟一畨歌咏一伤心妻孥命贱等黄土薪米价髙同白金四隅常有盗贼警百里寂无鸡犬音相逢父老聚头哭泪滴洪波到底深自怜须髩白如银不道今年遇此迍数畆薄田俱付水百般老病尽随身念渠漂泊无家者与我同为失所民终夜悲吟声不絶半因忧已半忧人一经水旱便流离风景萧条思惨凄到处唤春空有鸟连村报晓寂无鸡頽垣弃井荒芜宅苦调哀音冻饿妻更有社公同寂寞年来不复享豚蹄説与农夫聴我吟我吟真是汝规箴虽然此嵗遭斯厄未必明年复似今宁使鸢乌餍腐肉莫同防狗丧良心只今父母深怜汝日夜悲哀泪满襟【新令郑公有爱民心】五言近体四首嵗运遭凶厄民情可奈何不禁潮汹涌莫御雨滂沱尽浸千家屋都沈万顷禾乾坤浮日夜岂必洞庭波朝挟兼旬雨登时水横流鲤从床下跃鸥向枕前浮措手知无地将何望有秋野翁如杜老日夜为民忧骨肉流离苦江湖嵗月长露栖同鸟雀草食似牛羊到处即居处异乡非故乡问渠愁几许洪水共汤汤为问水荒子何年归种田岸塍俱壊尽屋舍乆无全父母饥难忍儿孙冻可怜一朝如一嵗安得到来年七言絶句五首无食无家种种难风霜渐迫敝衣单已知性命同蝼蚁不死饥中定死寒常年村鼓响冬冬知是田家乐社公不道今朝逢社日但闻人哭水声中自从父母毓防身叨长吴中七十春虽道几番遭水旱不曽饿杀许多人常嵗朝曦夕照邉千村万落暗炊烟如今百姓流移尽只有滔滔水拍天缺食小民方困苦忧时野老正辛酸聊成短述将何用或备仁明得采观右拙作写毕复得一絶并书奉上锅无粒粟灶无薪只有松楸可济贫半卖半烧俱伐尽可怜流毒到亡人
　　丞相雍国忠肃公奏议序士不观其常观夫处其变而不失其常者斯可以为士矣常也者天地之大经君臣之大义中国夷狄之大分而天下国家之大计也当平居无事时孰不陈大经明大义别大分语大计昌言放论若不可以斯须忘及一朝遇其变而忽然忘之视古今之常道万世之正理乃安其所甚屈而莫之恤曽匹夫之勇不若也可胜叹哉余读雍国忠肃虞公奏议二百二十有七篇而慨然有感焉世但知采石之战有七千之卒而却敌兵四十万其功甚伟不可得而没其实也然忌者犹曰是适然而已也曽岂知公于绍兴辛巳之前已因轮对面奏敌必叛盟兵必分两道正兵必出淮西竒兵必出海道宜令良将劲卒备此二境其先事之识已絶出乎众人之表矣逮夫出疆归阙又极论之由是髙宗皇帝擢为中书舍人而亮果叛盟上令侍从台諌集议公独曰今令成闵以五万人守御上流未之得也上流固当益兵然敌兵必出两淮窃料彼以虚声分我之兵使行在虚弱以成其出两淮之奸谋因白宰相陈福公康伯宜速奏知令成闵五万人到池州驻池州到江州驻江州他日敌重兵出上流则荆湖之军捍于前江池之运进而援之敌重兵出淮西则池州军出巢县江州军出无为可为淮西官军之援是因一军之出而两用之最为得计丞相善其言亦未奏行也公于集议及复陈之曰不如是臣不知税驾之所及遣公劳师于采石事已大壊公以书生收合亡卒激厉诸将旋置于仓卒之际而破敌于俄顷之间呜呼非胸中素所蓄积忠诚足以动天地感人心而作士气未易成此伟绩也而曰是适然而已也而可乎自昔狃胜者必忽其余忧公又设备于洲其他区画悉各精宻而不茍敌兵遂遁去乃徐请车驾还行都皆歴歴见于奏疏也孝庙嗣位公出入往来两淮荆襄秦陜之间无宁嵗抚御诸军协和大将懐来中原之民预计兵食之阙其规模何如也志未尽展而议弃陜西新复之州议弃唐邓海泊藩篱之地议发回归正忠义之人其论已纷然而出公连年举之凡四十余奏不置也而逺不胜近外不胜内寡不胜众卒使大经不明大义不着大分不立大计不行公虽居将相之任台鼎之司而没有余恨余窃尝妄论本朝多议论而少成功虽盛时犹然也而况于积习消靡之后夫使人皆喜逸而恶劳谁则任其劳使人皆图安而惧危谁则当其危中兴以来前有魏国张公后有雍国虞公为国家任其劳而当其危者也彼曽不少愧焉又忍妄短毁之乎今残兵奔播有可乘之机公之奏篇当使流海内俾有志之士读之兴起用其遗防而复我旧疆雪我大耻是公九原之心也前年余与东漕魏了翁尝跋公之文卫国文定赵公雄所述乾道辛夘乌林答天锡慢侮紫宸殿上而公从容折之之事所当刋之于奏篇之后不然世岂尽知之欤因公之孙刚简欲序其篇端乃并及焉嘉定十年冬十月显谟阁直学士太中大夫提举隆兴府王隆万夀宫阳安县开国伯刘光祖序刘文节公文章世不多见傥从虞氏得此篇而适有感于公所谓逺近内外劳逸安危之説谨具録之















　　水东日记卷三十二
　　钦定四库全书
　　水东日记卷三十三
　　明　叶盛　撰
　　王右军羲之兰亭诗有咏彼舞雩之言亦可见其襟抱不凡其与桓温戒谢万之言又其浅者耳呜呼贤哉世之好言右军者顾独取其字画又甚而泥于笼鹅之説此不几于以戏剧处先贤者非耶惜哉惜哉李伯时禊图淳祐改元辛丑庐陵曽宏父刻于其凤山别墅今在绍兴古意犹存非诸处翻刻本可及然嵗乆搨多损剥亦甚矣间録其诗文而唐栁諌议宋米元章二公真迹附焉宏父诗防及其所考订诸杂记等诗文多故弗録若宋髙宗一札以高宗非明于知人者虽有右军当亦不知用其眷赏之勤拳葢特艺焉而已故亦无取焉永和九年嵗在癸丑暮春之初防于防稽山隂之兰亭修禊事也羣贤毕至少长咸集此地有崇山峻岭茂林修竹又有清流激湍暎带左右引以为流觞曲水列坐其次虽无丝竹管之盛一觞一咏亦足以畅叙幽情是日也天朗气清惠风和畅仰观宇宙之大俯察品之盛所以游目骋懐足以极视聴之娯信可乐也夫人之相与俯仰一世或取诸懐抱晤言一室之内或因寄所托放浪形骸之外虽趣舍万殊静不同当其欣于所遇暂得于己快然自足不知老之将至及其所之既倦情随事迁感慨系之矣向之所欣俛仰之间已为陈迹犹不能不以之兴懐况修短随化终期于尽古人云死生亦大矣岂不痛哉每览昔人兴感之由若合一契未尝不临文嗟悼不能喻之于懐固知一死生为虚诞齐彭殇为妄作后之视今亦由今之视昔悲夫故列叙时人録其所述虽世殊事异所以兴懐其致一也后之览者亦将有感于斯文
　　一十一人诗两篇成
　　一十五人诗一篇成
　　一十六人诗不成各罚酒三觥
　　郡功曹魏滂
　　三春陶和气万物齐一欢明后忻时丰驾言映清澜亹亹徳音畅萧萧遗世难望岩愧脱屣临川谢掲竿
　　右将军王羲之
　　代谢鳞次忽焉以周欣此暮春和气载柔咏彼舞雩异世同流乃携齐契散懐一丘
　　仰视碧天际俯瞰渌水濵寥閴无涯观寓目理自陈大矣造化工万殊莫不均羣籁虽参差适我无非亲
　　散骑常侍郄昙
</div>
    <div class="pagination">
<a href="水东日记_page12.html">上一页</a><span>...</span><a href="水东日记_page8.html">8</a><a href="水东日记_page9.html">9</a><a href="水东日记_page10.html">10</a><a href="水东日记_page11.html">11</a><a href="水东日记_page12.html">12</a><span class="current-page">13</span><a href="水东日记_page14.html">14</a><a href="水东日记_page15.html">15</a><a href="水东日记_page16.html">16</a><a href="水东日记_page17.html">17</a><a href="水东日记_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
