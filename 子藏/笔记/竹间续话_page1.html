<!DOCTYPE html>
<html>
<head>
    <meta charset="UTF-8">
    <title>竹间续话 - 第 1 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>竹间续话 - 第 1 页/共 5 页</h1>
    <div class="content">竹间续话

 〔民国〕福州郭白阳撰

 
《竹间续话》序
　　

　　吾闽省会郭氏，代有名贤，且贵显。而与吾家世通姻好，族中闻人亦多与吾先人为讲道修学之友。予少负笈宣南，回里后，就婚螺江陈氏。越数年，始识郭子白阳。盖白阳婿于吴，其外姑为余妻之姑，以是过从无间日。白阳笃学嗜古，以其先世蒹秋前辈著有《竹间十日话》，岁久代易，益多可纪。公余，遂纂次《竹间续话》四卷，予受而读之，狂喜累日。白阳好聚书，尤好钞书。于乡先进著述，恒重价罗致，见可喜者则按日录之不少怠。丁丑，与余同供职闽省府，府图书馆储有本省省、府、县志十数橱，人多以土苴视之，白阳则津津焉致力其中。迄今馆中借书卡片，白阳之名尚烂然也。则白阳聚书、读书、钞书，若是其劳且勤，宜乎著述有成。是篇搜辑宏富，蔚然大观。昔陈欣时节亭专抄明季遗书，不下数十种，钱警石《曝书杂记》谓若排比成书，亦谈氏《国榷》之亚。今白阳以闽人辑闽事，撷英捃华，益之以已之述著，以视节亭，其成就为何如耶?虽然，余于此重有感焉。白阳以贵介子，席丰腆之后，不与裘马翩翩者相追逐，顾独耽于故乡文献，而从事撰修。又余放荡颓废人也，白阳不鄙弃而加厚，复以序言见嘱。毋乃以余亦日钻于故纸之中而以嗜痂视之乎!此后升平有日，使吾二人亦如吾两姓先人故事，得共同策励学业，绍述先芬，暇则各出所作而共同商订，则其可喜者又当如何耶!
　　民国二十八年八月十日闽侯林家溱序

《竹间续话》卷一
　　


 福州　郭白阳撰
　　
　　
 
 

　　惠安郑半村祐善鼓琴。闻粤中有寡妇善《孤舟操》，乃至粤，屋比邻月余。得闻其音，即按节谱之以归。后游金陵，尝于月夜挥弦。名妓马湘兰窃听之，忽止不弹。曰：“有郑卫音，何也?”湘兰再拜乞授业。半村终以湘兰为教坊中人，不传之。李卓吾以半村琴与吾野画，称为惠安双绝。
　　莆阳陈师召音在京师，酷贫。所居与顾侍郎清相比。常于墙上作轮竿，以便投诗。名曰：“诗钩，”词林相传为佳话。弘治间，师召与李西涯诸名公最善。西涯尝得名马以赠之，师召骑入朝，归至门。成诗二章。怪而还其马，西涯问故。师召曰：“吾旧所乘马，朝回必成六诗，今马只成二诗，非良也。”西涯笑曰：“马以善走为良，此固非良耶!”师召唯唯，复骑而去。
　　余旬《徐五传》云：徐英，字振烈，侯官人。寓常丰里，里人呼之曰徐五。孓然一身，膂力绝人。为雇工，担谷上常丰仓，以糊其口。日晡则洗足、散发，读书赋诗，自歌自哭，数年不改，渐有知之者。曹雁泽先生闻而徒步访之，鐍户不能见。见破屋间柴门不正，题联曰：“问如何过日，但即此是天。”归而遇诸途，旁人指之曰：“此短衣敝履，高视阔步者，即公所欲见之担夫徐五也。”先生喜而揖之，携手再至其寓。拂草榻略坐，锉上无烟。以残竹支几，几上顽剑粗砚各一，败笔两枝，《春秋三传》、《管子》、《司马法》、《史记》、《汉书》、《荀子》、《董子》、《越绝》、《括地志》等书，残缺零乱，不及四十册。于每册空白处，则皆所作诗歌、古文也。先生因强之同至石仓园，并携其杂稿以行。为具衣巾，延之上座。梓其诗于《十二代诗选》。无何，流寇李自成陷都门。雁泽先生以里居孤臣殉节。振烈乃伏尸哀哭，自咬其舌，喷血数升，越三日亦绝命。士为知己者死，徐五固人杰哉!按：曹能始先生，字雁泽，其父曹极乃洪江卖饼者也。相传先生为塔江鲤鱼精。甲申之变，徐五携只鸡斗酒，径造先生西峰里第，排阖而入。见先生，惊曰：“吾办此奉祭耳，何尚在耶?”先生遂拜而就义焉。后数日，人见溪中有浮尸，著素衣冠，识者以为即徐五也。先生风流尔雅，末明死节，尤为闽人钦仰。不解当时何以有“帷薄不修、贪鄙成性”之语。又阅诸生吴子敬诗云：“崛起巍科最盛年，谈诗谈艺复谈禅。漫夸梨枣虚名盛，无奈桑榆晚节坚。当户桂兰难自画，出墙花柳伴谁眠。生平慧业销沉尽，玉漏更筹但数钱。”似此言非出无因。
　　方苞《望溪集》云：崇祯间，余中丞集生与谭友夏结社金陵。适黄公石斋来游，与订交，意颇洽。黄公造次必于礼，诸公心向之而苦其拘也，思试之。妓顾氏，国色也。聪慧通书史，抚节按歌，见者莫不心醉。一日大风雪，觞黄公于氏园，使顾佐酒，公意色无忤。而诸公更劝酬，剧饮大醉，送公卧特室。榻上枕、衾、茵各一。使顾尽弛亵衣，随键户。诸公伺焉。公惊起，索衣不得，因引衾自覆焉。而命顾以茵卧。茵厚且狭，不可转，乃使就寝，顾遂昵近公。公徐曰：“无用尔”，侧身向内，息数十转，即酣寝。漏下四鼓，觉，转面向外。顾佯寝无觉，而以体傍公，公俄顷，酣寝如初。诘旦顾出，始具言其状。且曰：“公等为名下士，赋诗饮酒，是乐而已矣。为圣为贤，成忠成孝，终归黄公。”及明亡，公系于金陵。在狱，日诵《尚书》、《周易》。数月，貌加丰。正命之前夕，有老仆持针线向公而泣曰：“是我侍主之终事也。”公曰：“吾正而毙，是为考终。汝何哀?”故人持酒肉与诀，饮啖如平时。酣寝达旦，盥漱更衣，谓仆曰：“曩某以卷索书，吾既许之，言不可旷也。”和墨伸纸作小楷、次行书、幅甚长，乃以大字竟之，加印章。始出就刑。其卷藏金陵某家。顾氏自接公，时自怼，无何归某官。李自成破京师，谓夫：“能死，我先就缢。”夫不能用，语在缙绅间一时以为美谈焉。按：石斋先生道周，善书法，尤以绝命词为最。初，唐王正位，先生以大学士督师衢州，兵败被掳，至白下，有门人傅对扬者，始终随侍。至临刑日，先生出纸录狱中诗三十首，系以跋，纸系高丽，横径尺余，直径倍之。临刑时犹置怀中，对扬收先生尸，得之。嗣，对扬亦殉难。迨清咸丰间，王壮愍公有龄抚浙，酷嗜书画。客有以万金购此纸饷公者。公喜极，就署建楼庋之，名曰：“黄楼”。未几，太平天国陷杭州，知公清白，戒下“勿取抚署物，违者斩”。渠师入署，公已殉难。即将遗物封识，觅其家还之，并加礼葬。探公怀，得此纸，知为公生平所珍爱者，遂并归焉。历传数世不失。先生夫人蔡玉卿氏石润能诗，书法学先生，造次不能辨。尤精绘事，尝作《瑶池图》遗其母太夫人，又有花卉十种，工致生动，每幅有四言绝句。末题“石道人命石润蔡氏写。”后此画归赵氏小山堂。
　　翁正春先生天启间乞归，年已逾七十，母逾百岁。率子孙奉觞上寿，乡里艳之。世传先生公车至苏州，缺资斧。有妓赠之金，先生感之，许以归娶。及登第，负约，枉道而归，妓死焉。有闽人自苏归，妓附舟至洪塘，入先生宅。先生适假寐，见之，惊觉。内人突以公子昏迷欲死状报。先生急入抱之，逾日而逝，竟无嗣，以为薄倖之报。后梨园竟有编成剧本者，先生之子孙百十人持械向剧场哄打，一时无敢再演者，久复如故。余考先生由教官大魁，年已四十余，剧之诬蔑乡贤，固不待辩，又至今戏班尚有演《金鸡山》全部者，谓先生初择金鸡山一吉穴，为洪塘民林子致祖地。先生欲以势得之，林无如何，至停其祖棺以待。适以小经纪到苏州，颇获利。有士人潘得隆者，贫甚，不能上公车。林遇诸饭肆，约为兄弟，资之北上，潘捷南宫。后官至吾闽巡抚，林以前事诉之。潘令择日营葬，而率城中文武各官及期同莅谒祭。先生坐视，不敢理之，云云。两者均为不经之谈，其科自有镇闽将军一人，其缪可想，司枋者亟当禁之也。
　　《施愚山集》载：林茂之穷老金陵，《冬夜诗》云：“老来贫困实堪嗟，寒气偏归我一家。无被夜眠牵破絮，浑如孤鹤入芦花。”夏又无帷帐，或遗之，则举以易米。予谓：“暑无病于寒无毡，君能守之，当为作计。”处士笑曰：“愿守之以虎。”客皆绝倒。予在豫章，为寄纻帐，书绝句其上。属同志者各题一幅，不问知为林先生物，即物之墨守可也。诗曰：“北窗高卧岂知贫，料理偏愁白发人。纻帐亲题林处士，草堂长伴百年身。”按：茂之名古度，福清人，父春元，皆名诗人也。为人慷慨，重然诺，笃于老友。惜其遇皆穷。侨寓金陵乳山，年八十，常纫一万历钱于衣带间。吴野人赋《一钱行》赠之。
　　退庵《金石书画跋》云：洪承畯，南安人，承畴弟。为诸生，有逸才。当承畴鼎盛时，承畯独闭关深山中，亲友罕见其面。一日，为承畴所逼见。承畯立山门外，拱手曰“两朝元老”，承畴鞫躬，赧然曰“一代罪人”，卒不能尽恳款而去，外间传为口实。按：承畴，万历进士，官至蓟辽总督。与清军战于松山，兵败被执。明帝以承畴殉国，予祭十六坛，承畴亦自分必死。清百计劝之，遂降。清初，开国规制多承畴所定。有说终清之世，满人不中状元。汉女不入清宫，为承畴降清之条件。尚顾及民族之念矣!承畯，字林士，号紫农山人，善花卉，比白阳而点缀却工，较南田而蹊径自别。盖寓勾染于写意者也。
　　侯官许氏，世以工诗画名。闺阁亦娴翰墨，风流儒雅，一时称盛。许豸字玉史，崇祯进士，历户部郎。有《春及堂诗》四卷。豸生二子：长友，字有介，号瓯香，善画竹，有逸致。小竹仿管仲姬，姿态尤佳。《有米友堂集》四卷。次宾，入清顺治辛卯举孝廉，官至御史。相传友以弟宾应清试，耻之。宾亦内疚。同居出入，不敢过友所居之拜云楼。于楼下特凿便门以出入。友子遇，字不弃，号真意，又号月溪。受诗于渔洋，得其宗派。善画松石，兼工梅竹，有《紫藤花庵诗钞》一卷。遇生六子，长名鼎，字伯调，雍正间举人，有《梅崖集》、《少少集》、《刺桐纪游》，工书画。鼎子良臣，有《石泉诗钞》、《影香窗存稿》。遇第四子均，字叔调，号雪村，康熙戊戌翰林，有《玉琴书屋诗钞》。均生三子：长雍，次荩臣，有《客游草》，三王臣，字思恭，号陶瓶，亦工诗画。乾隆五十年以七世同居，赐“海国醇风”。著有《陶瓶集》、《多佳楼诗钞》。子二，长作霖，有《桐花书屋诗钞》。次作屏，号画山，乾隆癸卯经魁，有《青阳堂文集》、《拜云楼诗集》。许氏家有“笃叙堂”额匾，为华亭董其昌所题，今尚在。又杨雪沧《冠悔堂书目》有抄本五，许合集二册。《笃叙堂许氏集》七册，久访之不获。
　　永福黄莘田先生任，初学书于林鹿原，后长洲汪退谷授以笔而书益工。先生无俗吏态，因为上官不喜，以纵情诗酒被劾，即以劾语饮酒赋诗，不理民事。奉旨革职，自旌其舟归。筑“十砚斋”于会城光禄坊，与其侍儿金樱、长女淑窕、次女淑畹唱和其中。真有雅入⑴深致。闻先生之令四会也，过苏子美沧浪亭，张《西湖杂诗十四首》于壁。江浙诸名士聚观之，首唱曰：“刺史笙歌学士禅，倪迂杨铁竹枝篇。只今耆旧无新语，风月销沉四百年。”怒而詈曰：“何物县官，狂言乃尔”。既复唱曰：“画罗纨扇总如云，细草新泥簇蝶群。孤愤何关儿女事，踏青争上岳王坟。”乃曰：“有此俊诗，饶他目中无人。”又先生有《咏杨花》诗曰：“行人莫折柳青青，看取杨花可暂停。到底不知离别苦，后身又去作浮萍。”江淮间咸相传诵，目为“黄杨花”。时先生方应京兆试，下第南归。资斧告绝，不得已往谒吴仲允。名晟，山阳人二人初未相识也，仲允曰：“君即赋杨花永福黄诗人耶!望子久矣。”商之夫人，举钗环付质库，得金百两，为偿舟中逋。居久之，资送归闽。是先生诗脍炙四方，不独倾倒闽中已也。余曾于旧家赠其墨迹一帧，行书苍老，题诗云：“堂堂八十有三年，猿鹤沙虫几万千。老尚退藏如处子，病还狡狯作顽仙。身游汗漫无边界，手卷咿唔未了编。休笑龙绳才梦醒，有人求梦不曾眠。”下书“八十有三自寿作，乾隆乙酉十二月十一日香草老人任”。有“黄任之印”、“莘田”两章。上端有“古欢堂”长方章。按：先生卒年八十六，是诗为《秋江集》所遗。其墓在西门外丞相坑，荒芜不堪。墓碣犹可辨，为仁和许某所书，曰：“清敕授文林郎、四会知县、重宴鹿鸣、十砚老翁黄公寿藏。”
　　沈归愚选《国朝诗别裁》，其义例凡见存者不录。而黄莘田先生诗独选焉。孟瓶庵先生尝致莘田书云：“归愚选先生诗，固以为六十年前旗亭传唱，必已超埃而游阊阖，讵知绿鬓婆娑，尚抱膝长吟于乌山白水间也。”传者颇以为笑。
　　侯官萧长源先生震，康熙间以御史巡盐两淮，归至仙霞岭。耿精忠使人遗以锦蕃步障，广可数亩。先生故豪侈，得障即大征菊部，留连数日。精忠变，为所害，籍其资得三十万，环首于乌石山之邻霄台。先是，先生倡议修复道山，建邻霄台，勒百字碑纪之。并书台柱一联云：“但愿桑麻成乐土，不妨诗酒上邻霄”。至是有人易“诗酒”为“尸首”。谢古梅阁学登邻霄台吊先生诗，所谓“荒台草木千年恨，乐土桑麻一梦中”是也。先生著有《道山纪略》，述乌石山事迹颇详，传本甚罕。
　　孟瓶庵先生超然，家世寒微。封翁充藩署茶役，而醇谨有士风。先生每外出会文，日未晡。封翁必篝灯俟于门，先生知之，后辄不待晡而归。及联捷进士，入翰林，历四川督学。而封翁犹及见。先生负绅耆重望，为世所矜式。道光间陈恭甫编修寿祺主修《福建通志》，或有欲沿《宋史》之例，立“儒林”、“道学”二门。编修谓“儒林”可以包“道学”，不必复立“道学”之名，毅然删之。时梁芷林中丞章钜假居里中，谓“道学莫盛于宋，亦莫盛于闽。此在他史可无，而在宋史则应有，在他志可无，而在闽志则应有，不可删也”。编修曰：“然则本朝何人可称道学?”中丞曰：“如瓶庵先生者，优入之矣”。此虽两氏意见各歧，然而先生文学，固为儒林所宗也。
　　尝阅小说，有《包公案》、《施公案》者，梨园每以演戏。施公即晋江施公世纶也。《郎潜纪闻》载：公当官实廉强能恤下。初知江南泰州，值淮安下河被水。诏遣两大臣莅州督堤工。从者驿骚闾里。公白其不法，治之。湖广兵变，援剿官兵过境，沿途攘夺。公具刍以应，而令人各持一挺⑵，列而待，有犯者治之，兵皆敛手去。守扬州江宁，所至民怀。以父忧去，乞留者万人，不得请。乃人投一钱，建双亭于府衙前，名“一文亭”。累迁督漕运。奉命勘陕西灾。全陕积粮多虚耗，而西安凤翔为甚，将具疏。总督鄂海以公子知会宁也，微词要挟。公笑曰：“吾自入官，身且不顾，何有于子。”卒劾之。鄂以失察罢。按：先生为靖海侯琅次子，生平守“不侮鳏寡，不畏强御”之旨，故二百余年俗口流传。比之宋包孝肃，至今不泯也。
　　林文忠少穆戍西域时，南中绅民有募集赎锾之举。不期而会白金至数万。公闻之，邮书婉谢。未几赐环而重膺节钺。计公历任巡抚总督者凡十三省，其事迹彪炳于世，尤以禁烟驰名海内外也，诗宗白傅，书体欧阳，其翰墨至今人宝之。闻幼时过某显者家，某见公器宇非凡，试出对云：“鸭姆无鞋空洗脚”。公应曰：“鸡公有髻不梳头”。显者知其必贵，乃令伴诸儿读，时仅十二龄也。《暝庵杂识》云：文忠才质宏达而学务缜密。每见客，必详问其生平及技能嗜好，与所遇山川风俗，所交豪杰。退即令记室籍，凡四人专司其事。斋中置大柜、函子、箱十八。分省以藏籍。有所资考，按籍厘然。家居在官，常以搜访人才、周知庶务为事。故所至，事无不办。
　　王梅林先生燮，壮愍公有龄之父也。幼孤，母太夫人矢节鞠抚。顾家贫如洗，乃为人漱浣，藉得微资度日。竭力撙节，以充先生学金。时有刘孝廉者，设塾于择日街营尾。太夫人遣先生就学焉，每日亭午，塾徒咸归膳。先生必后诸同学而散。其来也，必先诸同学而至。师怪其疾，询之，则以饭捷对。既而，其归愈迟，来亦愈速，师疑焉。时先生居于西门保定巷，往来取径城边曹，止人家门首阶上，凝坐不动。师默然返，转瞬而先生至矣。师问何其疾也，先生复对如前。师笑曰：“尔胡诳我，尔向者不于五十三块石城边曹道中，旧有石五十三块，纵横相同，故名。一人家门首凝坐不动乎!”先生知师悉其隐。怃然曰：“实告丈，家贫无立锥，赖母为人浣浣，得资度日，日仅早晨一炊。晚间每人进光饼二块，热水一瓶，不焚膏即寝，午餐无有也。”师慨然曰：“尔一贫至此耶?吾曩弗知，故受尔金，今可已矣!归告若母，明日以往，尔即在此午膳。家如无事，亦不须归。寄宿塾中，用功益便也。”先生归白太夫人，太夫人喜。自是先生食宿皆资于师。师性拘谨，衣冠必正，瞻视必严。徒之短服上课者，辄拒入门。而先生每季仅有一长衫，无可更易。每值浣浣，必晚告归，夜张瓦屋上风干之，以供翌晨之服，惟恐因此费时旷课也。久之，师察其勤勉，知为令器，以女字焉。先生性孝，稍长，哀母青年苦节。每值朔望，辄祷于西城关帝庙者有年。寻应童子试，获冠军。既掇巍芹，旋领乡荐。闽抚颜公闻公才，礼致幕中。时有举人大挑之制，先生应挑一等，出宰云南，终于甘肃平凉太守。此事闻之先生后人云。
　　闽臬钱寿椿者，赀郎也。闽县林希五先生雨化，缘事听谳。知事有私，语刺钱，钱坐以罪，戍口外。后钱升布政司，以赃弃市，其子由闽充军罪。希五先生以仁宗登极赦归。逆旅相遇，询知其为钱子。大书于壁曰：“八百番镪亦小哉，忍将名教委尘埃。可知天道循环处，我正归时汝却来。”子敬缄亦以科场违制受枉遣戍。比赦归，抵螺江日暮，父母已寝。敲门曰：“儿赦归矣!”父母答曰：“明旦见我”。即跪门外，达旦始入。又闻先生终身食粥，客来添水不添米。
　　侯官林冰如先生光天以工白字诗，名噪一时。李邧斋布政赓芸之狱，实迫于总督汪志伊。论者冤之。清廷命使查办，福州士庶千数百人顶香遮道，讼方伯仁贤，愿建遗爱祠。使者据以入告，狱遂伸，祠亦立。实先生为之倡。先是，先生以杜牧之诗改易数字，作白字诗云：“清明时节雨霏霏，路上行人哭布司。借问冤家何处是，路人共指汪志伊。”道路传闻，使者已耳熟人。即以是诗定谳，而诸以为有鲍司隶举幡太学之风。群因此重先生。此道光间事。先生著有《冶麓草堂诗钞》。先光禄公为之传，又以闽腔方言编《番薯粿先生歌曲》一册，诙谐绝作，寓警世之意，脍炙人口，惜未有能刊传之也。
　　道光甲辰，闽县戴芷农成芬、陈心平芝田、侯官徐一鹗云汀、林洛西瀍、蔡澧兰香叔、严鸿谟秋屏诸先辈结“榕阴吟社”，以落叶为题，征及十郡，得诗一千三百首。时先光禄公旅游杭州，邮寄评定。余曾购刻稿一册，诗仅四十余首，不拘体韵，不录姓名。每诗下列卷数，盖即评取本也。《葭柎草堂集》有序，其中“非衣子”即林洛西先生也。诗云：“霜信觉已紧，西风况复生。满阶闲不扫，众树冷无情。夜雨秋窗响，斜阳古驿明。频年感飘泊，物候客心惊。”公于千余卷中录为第一，遂与订交。先生居安民巷，因公常来栖息，署名曰：“秋来堂。”著有《秋来堂诗》二卷、文二卷。”
　　林汾贻出示《西湖社诗存》，其册面有题一绝云：“谈诗世已歇唐音，秋雨摩娑此断琴。妒汝生前见清晏，兰言投契鹤鸣阴。己巳秋日，读西湖社诗纯叟题。”不知谁氏也。西湖社始于道光甲辰，倡和者刘鲁汀端、沈桐士绍九、周少绂麟章、萨树堂大滋、陈朗川福嘉、陈亦香崇砥、陈幼农隅庭、林颖叔寿图、孙谷庭翼谋九诗人。其址在荷亭。光绪辛巳，林渭如、陈礼刚二丈于大梦山麓购萨氏地筑室。颜曰“西湖社”，成旧志也，并设龛以祀九诗人，亦小西湖之故事。
　　沈文肃公葆桢以乡荐绅，被旨为钦差大臣。省大吏以降，皆畏且忌。藩胥陈大义平日挟制上官，以刻蠹起家。一日以舞弊见忤文肃，立逮之至，数其罪，以军法从事。方伯为之哀请，不听。方坐堂而封翁手书至，文肃致座偶⑶，卒判诛毕，发封。翁书固为某缓颊也。又有一同乡至交，以知府需次山西。过文肃，乞函致西抚先容。文肃笑不应。徐检尺牍三四函示之，则西抚托情未报者也。因对之曰：“彼若受而应之，吾何从施面目。君第去，若无所事，吾当按月资给。”君遂以四百金赠其行李。廉访元度，文肃夙称骨肉交，荐一族子至江宁，留署数月。文肃忽调询之，“若家几人，岁需若干足资生计?”对以百金足。文肃立出千金助之归，不予差遣。其性刚如此。吾乡人士多结社为折枝吟，即诗钟也。文肃喜此，且工。为船政大臣时，每日公毕，即与署中文士拈题限字，夜刻烛若干长为度。一夕拈“白南”二字，雁足为题，构思竟夕，苦无佳句。至鸡声报晓，忽得一联云：“一声天为晨鸡白，万里秋随朔雁南。”前辈之作，又有可纪者，如《女花二唱》初唱第三卷云：“青女素娥俱耐冷，名花倾国两相欢。”听者已叹其集句之工。第二卷云：“商女不知亡国恨，落花犹似坠楼人。”听者皆拊掌叫绝，以为无能出其右矣。及唱元卷云：“神女生涯原是梦，落花时节又逢君。”则无不惊服者，此三联皆集唐人句，而一联佳于一联，所谓妙手偶得之也。今诗钟遍及各省，而闽派独盛、独工。
　　沈文肃夫人，林文忠公之女也。随军江西广信，太平军迫境。夫人以血书乞饶公廷选援，才识称于世。书云：“将军漳江战绩，啧啧人口。里曲妇孺，莫不知海内有饶公矣!此将军以援师得名于天下者也。此间太守闻吉安失守之信，预备城守，偕廉侍郎往河口筹饷招募。但为势已迫，招募恐无及。纵仓卒得募而返，驱市人而战之，尤所难也。顷来探报，知昨日贵溪失守，人心皇皇。吏民铺户，迁徙一空。署中僮仆，纷纷告去。死守之义不足以责此辈，只得听之。氏则倚剑与井为命而已。太守明早归郡，夫妇二人，爱⑷国厚恩，不得籍手以报，徒死负咎。将军闻之，能无心恻乎?将军以浙军驻玉山，固浙防也，广信为玉山屏蔽。贼得广信，乘胜以抵玉山，孙吴不能为谋，贲育不能为守。衢、严一带，恐不可问。全广信即以保玉山，不待智者辨之。浙大吏不能以越境咎将军也。先宫保文忠公奉诏出师，中道赉志，至今以为心痛。今得死此，为厉杀贼。在天之灵，实式凭之。乡间士民，不喻其心，以舆来迎赴封禁山避贼。指剑与井示之，皆泣而去。太守明晨得饷归，后当再牍奉迓。得拔队确音，当执爨以犒前部，对使百拜。为七邑生灵请命，昔睢阳婴城，许远亦以不朽，太守忠肝铁石，固将军所不吝与同传者也。否则，贺兰之师，千秋同恨，惟将军择利而行之。刺血陈书，愿闻明命。”饶公得书驰援。七战而围解，名闻天下。
　　龙溪李凤冈先生成，少讲考据之学，晚而精研内典。自廉州守罢归，居京师。取东坡诗“万人如海一身藏”之意，颜所居曰“海藏书屋”。既老，步履弥健，登山若飞。常以书画自娱，画有元明诸家之长，著有《岭云轩琐记》八卷，周凯《内自讼斋文集》载先生逸事云：余既为龙溪李凤冈作《花甲图赋》，以示庄生诚甫。生曰“中正闻之父老云，先生家素裕，族大而悍。与其仇，时持械斗。父谨愿不能制，复为仇家所陷，系于狱。适先生成进士，官中书归。父当戍，哭于郡庭曰：“他不敢言，愿代父罪。”吁号一日，守为之动。乃脱之，先生奉亲家居凡十年，宗族为之稍辑。后父死，奉母居乌石山。妇与母相继卒。有子二。后入都，官刑部，慎于权粮储，一旦引疾归，家人不知也。僚属与大吏皆强慰留之，许奉文入都起复。至则不投，居都中二十余年，复有子三人。为生圹于西山枣林村。一旦，谓其乡之计偕将归者曰：“姑少待，吾将送君子新店。”不语妇而行，及觉，子追之山东旅馆中。曰：“吾返吾乡，吾自有志，尔勿吾念。”比归，长子已死，惟孙在焉。遂主霞浦书院，终岁居之，以教后学。著有《三教同源说》，接人以和，而待家人极严，有过呵责不贷。侍者言终日未尝见先生有倦容，年八十八，读书不辍。吁!如先生者，亦异人哉。
　　侯官何棣士刺史萼联，嘉庆庚辰进士，官山东莒州知州。文采风流，工诗善画，尝客游金陵。值都人士以白莲命题联咏，就正于袁简斋旧姬钟氏。推棣士压卷，一时有何白莲之称。其中名句如“闲云都在水，凉月总如秋。”
　　闽县陈望波尚书若霖，官刑部侍郎，惟日坐司廨理牍。时和珅方赐死，其仆刘秃已拟远戍。故事，凡遣犯由提牢官点交，差役解往顺天府衙门发配，司官弗与闻。是日适公当月，念刘系重犯，躬自押往，索取顺天府收文而还。旋有科道参奏遗⑸犯刘秃声势尚赫，临行夹道饯筵，拥挤不绝，以致发配三日尚未出京。仁宗震怒，立召刑部各堂官，斥以所司何事?各堂官噤无以对，磕头出。即联骑入署，立传各司官诘之，司官亦皆茫然。时公方上堂。堂官厉声曰：“汝于某日当月呼?”曰：“然”曰：“刘秃之事发矣，尚不知乎?”曰：“顷悉知之，但咎在顺天府衙门，与本部何干?与当月者又何干?某日，刘秃出禁，司官即于是日亲身押交顺天府衙门，并立取到印文为据，尚书何惧乎?”因就怀中出一纸上呈。堂官皆冁然曰：“是不难覆奏矣”；事遂解，于是合署上下，无不知有福建陈老爷者。又闻公任粤臬时，问刘心香先生曰：“按司前有某号典铺尚在否?”先生曰：“公何意此”?曰：“店中有看赃一老人家，好极。我在鼓楼前文昌宫内读书，天暖则以冬衣赎夏衣，其人必详算本息赎出。天寒我以夏衣赎冬衣，其人亦如之。”曰：“陈先生必不负我。”票中写一信者，前辈将事之慎与不忘旧也如此。
　　林欧斋先生寿图，前身为黄鹄山僧，因自号黄鹄山人。少，家极贫，无以为食，尝谋自尽，为其舅所救。后与舅同榜。传先生胸前生一痣，生平遇吉事则色红，遇凶事则色黑。有梦无不验，自知死期，亦具异禀也。光绪初，左文襄宗棠督陕甘时，先生为布政使。一日文襄招饮，左右报某处捷音至，先生颂其神算。文襄拍案大声曰：“此诸葛之所以为亮也”，已而，藏⑹否人物，文襄谓时下诸贤，类皆自称诸葛。先生亦拍案曰：“此葛亮之所以为诸也。”文襄以其讽已，衔焉。后竟摭事劾罢之。先生宅在石井巷，初得欧阳修滁州画像。念已少孤，藉母教成立。与欧阳身世相类，因名读书处曰：“欧斋”。祈文端隽藻书题勒石，今斋易姓而额如旧。
　　侯官林芗溪先生昌彝，幼孤，母吴太安人督课甚力。宗中或贾于外，为言乃兄，谋挟俱去。母初争之，不胜，愤而自投于井。家众大骇，亟援之起，而共赀先生卒业。及游京师，绘《一灯课读图》以述德。又尝以所居楼屋对乌石山，积翠寺时为英人所据，愤然心伤，绘《射鹰驱狼图》以见志，一时题者甚众。著有《射鹰楼诗话》。
　　林希村晸家居时，与林怡庵葵、林枳怀在澧、叶与恪滋昌、梁开万亿年诸老结酒社。日高睡，起即登酒楼，终日痛饮，醉则歌呼笑骂，必夜深乃扶醉而归，归则寝，明日又往矣。希村为勿村中丞之仲子，中丞甚严正。一夜闻其打门醉归，问曰：“何人?”仆曰：“少爷也!”叱令之进，以“少爷酉卒”命对，曰：“能对免责。”希村应曰：“太子申生。”
　　张亨甫先生际亮，号松寥山人，建宁诗人也。在京师时，一日，忽有所不慊。戒门者谢客，独招所喜歌郎六人，命酒为长夜饮。濒散，搜箧出朱提，令各挟十金以去，乃酣睡。及醒，仆人告米尽，则囊空无以应也。执⑺友某闻之，继粟继肉，私为部署。而先生弗问也。曾宾谷鹾使在京师，闻先生名，招饮，同坐皆知名士。曾以名辈显宦，纵意言论。先生心薄之。曾食瓜子粘须，一人起为拈去。先生大笑，其人大惭，曾不欢而罢。明日先生投书责曾数百言，曾怒，毁之于诸贵人先生，以是负狂名。慨当时诸公好士而无真识，曾不如其好色也。所著《金台残泪记》、《南浦秋波录》。笔力古艳。自署华胥大夫。识者知先生之所志远矣。先生殁，其妾蒋氏在淮，甫逾笄，闻之大恸，誓死守。或劝之嫁，乃祝发为尼。小婢感焉，亦削发。河漕二师⑻及善先生者，咸重其才、高其义，又叹异蒋氏，皆怜而资之。一时歌咏其事者甚众。又闻有雪娘者，以先生故，名大噪。事先生甚谨，后密从某君去。
　　闽县林植斋培基，以武科第三人及第。尝携妾至山东，宿逆旅。一日他出，有同舍窭人屡搴帷作平视。妾怒，诉之林。林径登寓楼寻窭人。窭人蠢蠢，无所陈辩，林拳殴之无数，窭人一无声响。林既下，手足如病风痹，不能动。逆旅主人曰：“楼上老拳师也，哀之尚得生。”因以人示意。窭人曰：“必其妾氏哀我。”妾不得已，道歉焉。窭人下为抚摩，旋愈。且戒之曰：“勿酒，勿近妇人，病当已。不尔，亦殆。当时不敢以一指加君，尚委顿如是，然国家尚武，固以弓马之力为武耶?则老夫不能解矣”。
　　侯官杨子恂先生仲愈，同治癸未朝元，才名满海内。好客喜声妓，挥金如土。亦杜牧之、韩熙载一流人也。工楷书，诗风华流美如其人。合肥李筱荃抚浙时，为母太夫人庆寿。先生代其弟豫庭撰祝联云：“正普天教孝，庆衍宫闱，二圣与龄，一人锡福，百僚作颂，万户称觥，萃古来异数恩荣，海宇绣衣，惟母寿跻无量佛；为当代生才，祥开河岳，东平瓯粤，南靖荆蛮，北定燕齐，西绥溟澥，合门内中兴将相，湖山彩服，我公身领大罗仙。”中丞大加赞赏。称觞毕，犹高悬堂中不撤焉。又闻沈文肃公总督船政时，尝札先生赴沪采办铜料，先生竟将其款挥霍殆尽，贻误工程。文肃震怒，派员严缉追缴。先生禀求贳其罪，有云：“羁囚越石，感大夫一日之知；废将李严，备丞相他时之用。”文肃心动，怜其才而缓其狱，先生乃多方弥缝，逍遥幸免，卒年四十九。张香涛挽之，有“殿上群推杨汝士，人间无复杜司勋”云，盖癸亥廷试，张名居第二，隐寓压倒元白意也。著有《剑秋阁吟存》。
　　南台田当状元埕，以黄菊三先生培松中状元名。先生当清西太后秉政时，以武举会试京师。廷试日，由某亲王面试刀法。舞方半，偶一失手，刀锋从靴旁倒触于地，先生急以足蹴之，刀复起。亲王诘之，先生一时心灵口捷，即以健雕垂翅对。谓非寻常刀法所有，王以艺有特长，奏请置第一。先生既得元归，辄举其事告人，以为笑谈。
　　李星村先生应庚，喜邪游。其兄作令皖江，资给颇丰，尽付缠头之用。以杜牧之、柳耆卿自命，与台江校书张锦云有长生七夕之约。所居曰“餐霞楼”，朝夕二人书声相间也。未三年而锦云竟死，先生图其影为长卷，葬之于天宁山。山对过有酒楼，先生饮其上，必酾酒隔江遥酹之。岁时致祭，尝有《祭冢诗》云：“原头宿草不重肥，我亦人间万事非。有墓清明来一恸，无家魂魄汝何依。零星挂纸冥资薄，仓卒焚香野祭微。岁岁萧郎代添土，可怜故鬼尚啼饥。”可谓酸辛之极。晚景穷困，无家可归，寄食于友朋以终。著有《琴寄老人诗剩》。
　　林琴南先生纾七岁从师读。师贫甚，炊不得米。先生知之，亟归，以袜实米，满贮，负以致师。师怒，谓其窃，弗受。先生归以告母。母笑曰：“若心固善，然此岂束脩之礼。即呼佣赍米一石致之，塾师乃受。先生既长，家世亦穷困，乃授徒奉母，苦不给。一日，有卖菜佣弛担息其门首。出见与语，菜佣自言家止一母，负贩所得以甘旨外无他求。先生叹曰：“若然，若固我侪之友也。”菜佣谢弗敢。先生曰：“若无然，我侪操业不同，能孝母则一也，我今友汝矣。”黄秋岳表叔《花随人圣龛摭忆》云：世但知畏庐先生以译《巴黎茶花女遗事》始得名，不知启导之者，魏季渚先生瀚也。季渚先生瑰迹耆年，近世所无，时主马江船政局工程处，与畏庐狎。一日，季渚告以法国小说甚佳，欲使译之。畏庐谢不能，再三强，乃曰：“须请我游鼓山乃可”。季渚慨诺，买舟游，载王子仁先生寿昌并往。强使口授而林笔译之。译成，林署“冷红生”，子仁署“晓斋”。以初问世，不敢用真姓名也。事在光绪丙申丁酉间。按：琴南先生译欧美小说凡百有二十三种，皆运笔脱手成篇。未尝不绳以古文义法，尝自撰《冷红生传》云：“冷红生居闽之琼水，自言系出金陵某氏，顾不详其族望。家贫而貌寝，且木强多怒，少时见妇人辄踧踖匿隅。尝力拒奔女，严关自捍。嗣相见，奔恒恨人。迨长，以文章名于时。读书苍霞洲。洲左右皆妓寮，有庄氏者，色技绝一时，夤缘求见，生卒不许。邻妓谢氏笑之，侦生他出，潜投珍饵，馆僮聚食之尽。生漠然不闻知。一日群饮江楼，座客皆谢旧昵。谢亦自以为生既受饵矣，或当有情，逼而见之。生逡巡遁去，客咸骇笑，以为诡僻不可近。生闻而叹曰：“吾非反情为仇，顾吾褊狭善妒。一有所狎，至死不易志，人又未能谅之，故宁早自脱也。”所居多枫树，因取“枫落吴江冷”诗意，自号曰“冷红生”，亦用志其僻也。生好著书，所译茶花女遗事尤凄惋有情致。尝自读而笑曰：“吾能状物态至此，宁谓木强之人，果与情为仇也耶!”则先生亦自以茶花女遗事为得意之笔矣。
　　严又陵先生复，少师事同里黄宗彝治经学。沈文肃初创船政，储海军将才。先生应考，试题“大孝终身慕父母论”，先生成文数百言以进，为文肃所赏，用冠其曹。时年方十四也。卒业，被派赴英，入格林海军大学。学成，李文忠伟其能，辟教授水师学堂。然先生终以学不见用，乃殚心著述。举中外治术学理，靡不究极原委。抉其得失，证明而会通之。数十年来，治西学者，无其比也。所译有《天演论》、《原富》、《群学肆言》、《社会通诠》等书，风行海内。陈韬庵太傅尝称其“文章光气长垂虹”，曩所读之战术、炮台诸学则反为文学掩矣。闻袁项城称帝时，戴袁者欲资之以称制，遂窜其名于筹安会中。先生始终不莅会，袁氏又屡以示意。先生告之曰：“吾固知中国民智卑卑，号为民主而专制之政不得不阴行其中。但政体既变已四年矣，袁公既有其实，何必自居其名。且此时欲复旧制，直同三峡之水，已滔滔流为荆扬之江，今欲挽之使在山，为事实上所不可能。必欲为之，徒滋纠纷，实非国家福，不特于袁氏有大不利也。”未数月，又遣人敦请先生以一篇文表示劝进之意。先生慨然曰：“吾所欲言者，早已尽言之矣，必欲以吾为重，吾与袁公交垂三十年，吾亦何所自惜。顾吾生平不能作违心之事，欲吾为文，吾无著笔也。”自是之后，闭门谢客，不愿与闻外事焉。
　　郑稚星先生孝柽，少负诗才。传先生有钟姓中表妹某，贤而艳。其父苛于择婿，年二十未嫁。既见郑，心许。将缔姻，好女遽萎谢，寄柩于西湖开化寺。先生日备花果致祭痛泣，数月，眠食失序，形容俱嬴。戚友知之，咸劝出游。先生临行，复携酒食奠之。题诗寺壁，长恸而去。诗曰：“断云一往了无痕，踯躅湖濡昼易昏。山槲叶黄词客面，水葓花瘦女儿魂。上方听法依清呗，他日寻诗拂短垣。谁为留行行不得，痴禽亏汝太温存。”时光绪甲午十月也。后十九年壬子九月，先生返里，过湖上，柩犹未葬。复题诗曰：“曾闻共命是频伽，啼落陀罗一树花。七字题诗犹完壁，廿年归客已无家。远峰染黛眉如语，旧事成赓眼欲遮。只有湖波流不尽，照人青鬓点霜华。”二诗怨慕哀艳备至。后王碧栖先生楷书其诗，刻于石。并系以跋云：“开化寺壁旧题有二诗，怨艳凄馨，读者为徘徊不已。岁乙卯，治西湖公园，梵宇重新，墨迹遂灭。二诗流传海内，而咫尺莫觅爪尘，致足惜也。补书嵌之寺壁，用识遗踪云。”余又闻董蛰义先生言，郑之题壁诗实在公园未修前游开化寺，晡时于白云堂积柩庑次，见一丽姝，淡妆楚楚，徘徊其间。疑而即之，空无人影。询寺僧，亦以未见对。因感而题诗，初非别有所托。此先亲告人者，并录之以存西湖佳话。
　　陈石遗先生衍，幼受学于其兄书，为诗宗陈师道，名称海内。尝以唐、宋、金诗有纪事而元独无，乃旁逮考据，辑《元诗纪事》二十四卷，光绪间，两湖张之洞辟召为从事，客武昌，谒嘉兴沈曾植。曾植见刺，张目视曰：“岂著《元诗纪事》陈衍耶?是固吾走琉璃厂肆，以朱提一流之所购读者。”乃过从欢洽，先生夫人萧氏道安，亦能文章，好考据之学。尝戏为先生作命名说曰：“君名衍，喜谈天似郑衍，好饮酒似公孙衍，无宦情、恶铜臭似王衍，对孺人弄稚子似冯衍，恶杀似萧衍，无妾媵似崔衍，喜汉书似杜衍，能作俚词似蜀王衍，喜篆刻似吾邱衍，喜《通鉴》似严衍，喜今古文《尚书》、《墨子》似孙星衍，特未知其与元祐党人碑之官者陈衍何所似耳，请摹其字以为名刺何如?”及道安之卒也，先生乃题其后曰：“中年丧偶，终不复娶，又绝似孙星衍，而非先室人之所及知也。”为赋萧间堂诗三百首哭之。柯凤老诗所谓“哀蝉一诛三千字，岂独能伤奉倩神”者也。夫人著述甚多，其《然脂新话》皆叙妇女宫闺事，文字隽妙。
　　王又点先生允皙，号碧楼。禀才俊逸，聪明绝世，而骀宕不羁，风流自喜，固一代之名士也。晚年，寄情风月。其轶事，里中人多能述之。将纳某姬，友人均加规劝，先生弗顾，卒如其愿。尝有诗云：“已放杨枝岁，偏迎桃李时。若非见颠倒，反谓得支离。四面纵君看，寸心不自疑。尊前如自问，暂笑总强悲。”即其纪实之作。平日最眷某商人妇，有同生同死之盟，病骨支离，尚难忘情，犹以三千金遗之。挽先生诗者，有“乱后都无避足地，老来惟有养颐天”，盖指此也。先生工填词，独嗜白石，著有《碧楼诗词合刻》，与陈韬庵太傅最为神契。太傅闻先生逝，感痛良深，填《水龙吟》唁之云：“十年望断来鸿，发函乃出弥留顷。苍凉掩抑，死生之际，一何神定。我招魂，海天飞雹，巫阳焉讯念。百回千那时，情味盈眶，泪如泉，迸石帚。　情狂无命凭，荒波日亲，蛙黾颓唐，尔许不应，真个江郎才尽。丛稿谁收，审音刊字，吾独能任。却自怜老耋，君还舍我就何人，正苍凄楚，顿见衷情。”
　　姜白石《石帚词》，如野云孤飞，实造圣境。为词数十阕，皆朱弦洄磬之音，耐人诵读者也。表叔黄聆风先生选词俪句，长于咏叹铺叙。托抒孤悰，尤多凄惋之作。既善集联，复喜书联。妙构名书，并称于世，录所见于后。其一云：“候馆吟秋，离宫吊月，别有伤心无数；朱户黏鸡，金盘簇燕，空叹时序侵寻。”其二云：“桂华疏淡，珠斗阑干，正思妇无眠，香篝夜闲鸳被；杜若侵沙，翠尊易竭，叹幽欢未足，歌扇轻约飞花。”其三云：“空城晓角，数骑秋烟，去得几何时，淮左名都，却笑英雄无好手；玉友金蕉，十年幽梦奈未成归计，五湖旧约，又将愁眼对东风。”其四云：“最可惜一片江山，空有古木斜晖，愁损未归眼；更何必十分梳洗，凝想明珰素袜，唤起淡妆人。”其五云：“问后约，空指蔷薇，杨州柳，忽相思，更添了几声啼鴂；向秋来，渐疏班扇，金陵路，屡回顾，最可惜一片江山。”其六云：“唤起淡妆人，曲曲屏山，细洒冰泉，湘竹最宜欹枕；追念西湖上，疏疏雪片，缓移筝柱，歌扇轻约飞花。”其七云：“云曰归欤，正荔枝初熟，高柳垂阴，倦网都收，遍舟⑼仅容居士；旧游在否，看槛角萦红，疏柳吹绿，幽禽自语，此地宜有词仙。”其八云：杨柳娇痴未觉愁，帘寂寂，梦依依，为君听尽秋雨；鸳鸯独宿何曾惯，浪粼粼，荷冉冉，谁解唤起湘灵。”每联附短跋，语句清丽。先生骈文诗词皆工，久寓都门，有名士风。曩南归登石鼓、游百洞、余侍焉。今墓木且拱，回首都如梦影。著有《南游草》、《花随人》、《圣龛摭忆》。
　　词人郑天放丈，老景萧条，居善化坊，破屋两堵，一榻一桌，列残书数堆而已。丈盛年，风流倜傥，喜冶游。其《蝶恋花·有赠》云：“阿瑟年华三六数，酒暖香温，那识愁何处。一意娇憨，浑不悟，粉奁却有伤心句。携得琼箫花外度，小字乌阑，谱自阿农著。为待燕归慵不去，倚楼双鬓如轻雾。”词婉而丽，时人称为“郑轻雾”。
　　何枚生丈振岱，字心与，晚号梅叟，谢枚如先生之高弟。与先公为神交。民国初年，国事奠定，乡之诗人多半里居。丈因与先公及王又点允暂、陈叔伊衍、叶伯聪心炯、林则铭大年、林宗泽平冶、周雨渔愈、郑无辩容、龚惕庵乾义、刘筱云崧英诸前辈结自闲诗社。初集于城南沈叔眉公祠，次集于于麓化城寺，三集于豹屏山看梅，四集于西湖镜湖亭，五集于乌石第一山房，时余少，间亦侍游。今回首三十余年事，而自闲诗老，凋零殆尽。存者独丈一叟而已，不禁神伤。丈晚年肆力于词及画，尝为先公写墨梅一箑，并录《东风第一枝·忆梅词》其上云：“绿鬓斜欹，红心暗沁，娉娉忆傍檐甃，寻踪翠毂芳尘，炫目玉虬、争画虚廊。笼里看啅雀，因风飞骤，正向晚月丽烟柔。壹掬春愁，漱逗归梦好，南枝袅。遍离绪积，北溟寒，又年芳腊底，江鱼客趣，雪中蓟酒，销魂依旧。算此际，新开时侯。甚绮窗消息来迟，不念咏花人瘦。”时年七十三作也。先公诗，素不轻出示人，独以全稿就正于丈。丈既选并序之，致函云：“大稿全出性情，不事摹仿前人，自然高贵。时贤何足望君项背?序未征君意，原是恃契妄为也。”迨先公殁，丈复索诗稿，更为审定而重为之序，并选诗若干首，刊于所著《榕南梦影录》。前辈不忘旧，殊可感也，因志之。
　　王友乔倩名迈，字达之，子仁先生寿昌之季嗣也。性富情感。家有婢，艳而荡，乔倩眷之甚。母氏知而嫁之，误适荡子，不安于室，卒沦落风尘。乔倩思不忘怀，因而善愁多病。尝有《金缕曲·题照》云：“恰是霓裳侣，问几时，瑶台岑寂，误来尘土。一片幽怀应有恨，付与清华旧谱。想月夜轻寒院宇，翠袖吟商应更好，听凤篁别有凝心处。只合向，婵娟语。　飞花倘作回风舞，算年来飘零异县，添人凄楚。却恨啼鹃无气力，不替红芳为主。君试看尊前梦雨，散入江烟流澹碧，怕无端吹上新眉妩。空赢得，恨如许。”其钟情怜惜于此婢者深矣!乔倩既厌里居，乃游于汴。久之亦不遂其志，竟抑郁而死。当其将往时，有《凤凰台上忆吹箫》云：“离笛一声，吾今去也，暮烟黯遍江头。算年来心事，尽付东流。孰信多情无益，空赢得、辛苦凝眸，谁怜我，一身憔悴，三载闲愁。　休休，今生已矣，独自去思量，且莫羁留。只家山堪恋，临别登楼。见说梁园春好。更可叹，萍絮飘流。伤心处，天涯孤影，岁月悠悠。”情景凄痛，自是其绝笔之谶兆矣。悲夫!其姐耐轩女士真，亦善诗词，能画。辑乔倩诗词，附刊于《晓斋遗稿》，并撰二十年来同怀回忆录，系以《锁窗寒·哭六弟》云：“汴水云飞，楚天日远，离魂何处?清游未倦，断送俊年如许。望征鸿千丝，萦恨归去，却付东流去。念孤衾病馆，风霜凄咽，有怀诉延伫。最难度，正别浦。灯深群山，雾暮联襟，唤酒仍旧，榕城旧侣。独西风荒草自春，梵梵玉树归尘土，沉吟绕梦池塘，泪洒幽窗雨。”
　　同治间，吾乡某提学按试某州。其妇手书促归，媵以红袜。学使遽以试事属州牧，移病还闽偕老。一时传为美谈。樊增祥《咏袜胸满江红》下半阕云：“花露洒，香球爇，芳汗透，冰肌贴，话三山旧事，佩纕亲结。书字一缄苏蕙锦，泪痕双寄鄜州月。愿展为，绣被覆鸳鸯，通身热。”即引其事也。
　　吾闽科甲盛推林氏。明成化时，福州有东西南北林之称，其宅皆在会城。尚有可考者，东林为林瀚，家连浦，所谓“七科八进士、三代五尚书”者；西林为林泮，家在黄巷西林里；南林为林廷选，北林为林廷玉，家在水流湾、北林坊是也，太保林文安公祠今尚在文儒坊尾。四林均同时在朝者。
　　福清李鹿山先生兄郁，子九人，登科甲者五人。乾隆纪元，巡抚卢焯为立匾。
　　闽县曾霁峰先生晖春，子元基、元炳、元海、元燮、元澄，皆登科。魏丽泉中丞元烺制五子登科匾旌其闾。先生祖本寒儒，尝与戚属某争坟。地故曾物，争辩莫决。将断诸官而某戚颇有力，预制墓碑先瘗诸地。次日官至掘碑，念为戚某地，遂勒曾起棺改葬焉。后历数十年，两家之科名仕宦皆相埒，惟至曾氏盛时而戚某子孙寥寥矣。先生家在东街孝义巷。
　　清季，里中科甲之盛者，又有闽县叶氏毅庵先生观国，七子科甲，乡人耀之。乾隆间，先生以儒林屡司文炳，尝以清严精审自守。其督滇学时，诸城刘文正公通奉使至，见公，喜曰：“吾见馆阁诸君，一出学差，无不面丰体胖。今君如此清癯，半为校士清勤，半为官厨冷淡，不愧为吾门下士矣。”在粤西时，值乙酉选拔之期，有某生为巨公婿，挟权重人手书。谆谆相托。先生得书，立焚之，不置一辞。榜出，其人竟不与。阖属翕然。在安徽时，年近七旬，虽卷帙繁多，而无一篇不过目者。尝夏夜校阅，尽屏仆从，仅留一僮挥扇而已。其后簪缨之甚⑽，咸谓为先生清廉之报也。
　　余先高伯祖新甫公讳柏心，道光壬辰科举人。远堂公讳柏荫，道光壬辰恩科进士。秀农公讳柏蔚，道光甲午科举人。高祖蒹秋公讳柏苍，道光庚子恩科举人。高叔祖合亭公讳柏芗，咸丰辛亥恩科举人。时太高祖介平公讳阶三，及林太夫人年俱七十，皆亲见之。
　　陈其元《庸闲斋笔记》云：“本朝五子登科者，光绪元年乙亥恩科福建侯官郭谷斋观察式昌，长子曾矩与叔事昌，弟曾洵同科中式。祖父远堂中丞方引年归里，一时传为盛事。后乃知中丞昆季五人皆登科仕，观察则与嫡弟元昌等五人先后登科。家门之盛，近代希有。中丞扬历中外，清望交推。观察历典剧部，循声卓著。世德作求，振兴未已也。
　　　　校　注
　　⑴原文作“雅入”，“入”字误，应为“人”。
　　⑵原文作“各持一挺”，“挺”字误，应为“梃”。
　　⑶原文作“座偶”，“偶”字误，应为“隅”。
　　⑷原文作“爱国厚恩”，“爱”字误，应为“受”。
　　⑸原文作“遗犯”，“遗”字误，应为“遣”。
　　⑹原文作“藏否人物”，“藏”字误，应为“臧”。
　　⑺原文作“执友”，“执”字误，应为“挚”。
　　⑻原文作“河漕二师”，“师”字误，应为“帅”。
　　⑼原文作“遍舟”，“遍”字误，应为“扁”。
　　⑽原文作“簪缨之甚”，“甚”字误，应为“盛”。

卷二
　　李文凤《月山丛谈》称，天下十三省，俗皆有号。福建曰獭，不知所据。
　　福州别称曰闽中宋曾巩《道山亭记》：福州治侯官，于闽为中，所谓闽中也、曰晋安晋时衣冠士类多避地于此、曰三山城内有乌石、九仙、越王三山、曰榕城以产榕称、曰东冶以越王冶铸名、曰东瓯为古东瓯地。长乐曰吴航吴尝造船于此，故名、曰新宁唐名。连江曰温麻晋康时析温太麻船屯置、曰凤邑山势如飞凤。福清曰玉融以山名、曰福唐唐时县名。古田曰玉田田产玉名。闽清曰梅溪溪多植梅。浦城曰南浦以江淹名。建阳曰建平吴名。松溪曰松源。崇安曰温岭。建宁曰建安吴名、曰建溪旧建州。晋江曰清源泉山有乳泉甘美、曰桐城以植桐名、曰温陵其地寒少名。同安曰大同、曰银城县东西广、南北隘、如银绽。德化曰龙浔以江名。永春曰桃源以溪名。安溪曰清溪以溪清莹名。龙岩曰临漳以水名。长汀曰临汀以汀名、曰平砂取说文之义。上杭曰杭川。武平曰平川。南平曰剑津、曰剑浦、曰镡川、曰龙津。邵武曰昭武、曰邵阳、曰武阳、曰樵川、曰樵阳。泰宁曰杉阳。建宁曰濉江以水名。莆田曰莆阳古谶名。曰莆中。仙游曰清源。福宁曰宁远唐镇名。曰长溪。宁德曰鹤场。福安曰扆山。厦门曰鹭岛。大概或以山名、或以水名、或以场名、兹录其普称之者。
　　会城旧有城门七，各门皆有瓮城，重关皆东向。曰南门、曰北门、曰东门、曰西门、曰水部门、曰汤门、曰井楼门。水关四，曰南水关、曰西水关、曰北水关、曰汤水关。西南二闸，舟楫随潮汐往来，百货所通，城中河道周折萦回于民居前后。北水关若开通壅塞，西湖小舟亦可径入内河。惟汤水关，则但以蓄泄潦水而已。明董崇相有云：“省城水法，龙腰东北诸山之水，汇于溪，送入汤水关。龙腰西北诸山之水，汇于湖，送入北水关，此二送龙水也，最妙。”
　　文藻山有双抛桥，石刻“合潮流水河步”六字。按：城内河道通潮分二派。东南曰⑴水部门入，经虎节河而西，西南自西水关入，经观音桥至文藻山河，俱会于双抛桥。西水又自观音桥而南，经常丰仓前，至澳门桥，与东潮合。东潮又自津门楼，经安泰桥与西潮合。二潮吐吞，缭绕若带。亦会城一奇也。双抛之名亦以此。又城外入城之水亦二派：一西水关引西禅浦江潮，凡三十六曲，至柳桥以达西河；一水关闸，引南台河潮，自河口直渎凡三十六曲，由水关入城，东西环合，是城内之水皆合潮也。
　　南城昔有沟道二：一为七星沟，沟九曲七渟，泄城中之浊水，由重闉曲出，西达于濠，相传以为主通省之财运，为宋皇祐三年大筑城时所砌。一为三元沟，引海潮，穴南城根而注入府学之泮池。形家以有关通省之文风，为明洪武间筑南城时所凿。同治六年，先光禄公因督修南城之便，细寻旧址修复。沿沟竖立六碑，以资认识。今城撤碑废，两沟亦无从知悉之者。
　　俗有七星八斗十六斛之称。七星者，七星井也。宋提刑苏舜元所凿。今南街登俊里口、旧还珠门外，尚存其一，名第二福井。其余或淤塞、或为阛阓所侵。斗斛之置、大抵与七星井同时，皆为压制南离，消弭大患设也。今悉废。
　　府前街旧有郡守李拔题“十闽首郡坊”，坊左右有井二：东曰青龙泉，西曰白龙泉。明正德间郡守王子言所凿，今志未载。
　　蔡君谟守福州，于龙腰山取水烹茶，手书“苔泉”二字。乌石山邻霄台东有鸦浴池，泉清而甘美，甚旱不涸，楷书镌“鸦浴池”三字。孟屏庵先生有诗云：“百丈崖前片石悬，浴鸦池上水溅溅。不须陆羽茶经记，也算人间第一泉。”今泉池迹俱存，乡之人多取水于山之西南老鸦壑，或以为即鸦浴池也。
　　福州温泉脉，自汤门迄水部门外皆是。昔人称有六处，及十五处者。实不止此。今汤房林立，前之“六一”、“万安”两泉已成陈旧矣。汤门有八角井者，治疥最佳。人谓其汤终不更换，盖汤极热、而硫黄气又极烈，能杀诸虫也。名曰古迹，未知即谢在杭《五杂俎》所谓杀狗泉否？
　　乡人谓鼓楼为龙头，双门为龙鼻，九仙、乌石二塔为龙角，到任桥东西二河为龙须，越山之半跨城外者为龙腰，而南台又有龙井、龙潭，白龙、乌龙二江之称，则福州固一龙地矣。龙地不出天子，亦当为帝王都，此王氏福王之建位欤!
　　会城南面，山有回案：横山第一、天宁山第二、高盖山第三、方山第四。水环束有九条：到任桥第一、安泰桥第二、九仙桥第三、洗马桥第四、虎策桥第五、沙合桥第六、万寿桥第七、江南桥第八、乌龙江第九。今山或凿，水或塞，命脉之说，形胜之言，可弗论矣。
　　潘光斗《闽琐记》云：桥亭驿铺，取名有绝佳者，如漳州之舟霞驿、汀州之画眉铺、永安之姊妹桥、晋江之鹧鸪铺、惠安之枫亭、皆可入诗。按闽县之绿榕桥、侯官之宜秋桥、取名亦佳。
　　康熙二十一年总督少保姚公启圣以平海余力，招绅士庄振徽大修洪山桥。二十三年桥成，择福州有福寿乡耆先行，而后听民众来往。时林日光家居，年满八十，寿跻重宴，夫妇齐眉。一门四代，少保礼聘偶行，观者如堵，亦一时盛事也。日光，福清籍，居省城保定巷。
　　江南桥未造时，有上下二渡。今之上渡、下渡，所以名也。宋有陈者，居上渡，乐善好施，有子七人、孙二十八人、曾孙六十五人、元孙一百三十人，而多士⑵。时里中童谣云：“萤尾星、江南陈”，谓其入城夜归，灯炬如萤星也。
　　浦城渔梁山，古记以为天下名山之一。其地盛寒。有谚云：“无衣无裳，莫过渔梁。”按：宋蒋之奇有“无衣无褐者，何以过渔梁”之句，谚即本此。
　　吾闽多佳山水，崇安武夷、宁德霍童、罗源太姥⑶，其最著也。福州石鼓、永泰方广、连江百洞、福清福庐、将乐玉华洞、皆以风景胜。此外，永安栟榈，峰崦岩岫不可胜数，李忠定公目为小武夷。邵武熙春山，亦宜人游览也。福清石竹山、仙游九鲤湖，皆以祈梦灵验著名。
　　鼓山万松湾，风景佳绝。中有半山亭，杨雪菽⑷先生题联云：“万松剌天，一径通骑；孤月出岭，四山皆禽。”写景如绘，题者多不及之，人误为陈沧趣作。
　　陈惕园先生言，武夷须岁游，春见山容，夏见山气，秋见山情，冬见山骨。为昔人游记所未道。
</div>
    <div class="pagination">
<span class="current-page">1</span><a href="竹间续话_page2.html">2</a><a href="竹间续话_page3.html">3</a><a href="竹间续话_page4.html">4</a><a href="竹间续话_page5.html">5</a><a href="竹间续话_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
