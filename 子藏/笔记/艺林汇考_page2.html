<!DOCTYPE html>
<html>
<head>
    <meta charset="UTF-8">
    <title>艺林汇考 - 第 2 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>艺林汇考 - 第 2 页/共 23 页</h1>
    <div class="content">　　卷之四
　　尊长类
　　卷之五
　　朋从类
　　卷之六
　　卒伍类
　　卷之七
　　编户类
　　卷之八
　　仆妾类
　　卷之九
　　巫优类
　　卷之十
　　诨名类上
　　卷之十一
　　诨名类下
　　卷之十二
　　道释类





　　艺林彚考引
　　昔沈约任昉梁号通儒犹事咨刘杳王俭何宪齐称博学每言屈陆澄岂闳钜无闻抑综核匪易故连篇雕缋未谓通才而只字龃龉便伤大雅彼读书不求解知是寓言至留误以待思斯惟达者岂谓文章小道能畧训诂迂词讳求银管之繇致改金根之缪一言获戾九悔靡追恒于流览之余每甚疎庸之惧在昔作家若麟州梦溪渔隠野客之条贯今兹哲匠则俨山升庵弇州元瑞之淹通其他名世钜儒数难更仆至于稗官杂説多足汗牛若辨析精详累章可録或发明疑似片语足资第其旨散殊惜未经条贯爰收散帙彚辑成篇辄析诸家分从类列存为典故庶防端临渔仲之功臣核其罔诬寔堪成式子年之恶石第有事乎搜罗未敢参以评隲将防罣漏宁嫌诠次之愚求便观瞻不厌标题之易所恨见闻孤陋未尝夙究三苍徒幸嵗月优闲聊以穷兹五技仰希博雅用诲愚防沈自南述
　　钦定四库全书
　　艺林彚考栋宇篇卷一
　　蓬莱县知县沈自南撰
　　宫殿类
　　苏氏演义殿共也取众屋拥从如军之殿
　　初学记案叙昔尧有贰宫【帝王世纪曰尧见舜处于贰宫】防宫【见相儿宫】汤有镳宫【见墨子汤所受命之宫】周有蒿宫【见大戴礼】郑宫春宫【见纪年穆王所居宫】秦有蕲年宫信宫梁山宫【见史记并始皇所居】汉有沛宫甘泉宫龙泉宫太一宫思子宫后汉有南宫北宫胡桃宫【见东观汉记】魏有邺宫【见魏略】吴有太初宫昭明宫【见吴志】此诸宫皆范金合土而为之以为贵也【见礼记】亦犹天文之有紫宫文昌及五宫【见史记天官书】神僊之有金玉琉璃宫矣【见十洲记】然自古宫室一也汉来尊者以为常号下乃避之也【见风俗通】
　　初学记案叙苍颉篇曰殿大堂也商周以前其名不载案史记秦始皇始作前殿汉书则有甘泉函徳白虎金华诸殿汉宫又有大夏长秋朱乌玉堂铜马诸殿后汉书有温明【在邯郸】阳安华光诸殿洛阳宫殿簿有魏太极九龙芙蓉九华承光诸殿汉晋春秋有景福【在许昌】听政【在邺】诸殿晋宫阁名有灵圃百子虞泉清防诸殿歴代殿名或沿或革惟魏之太极自晋以降正殿皆名之虫鱼考严助相贝经曰尧悬贝毂于坞宫贝毂以贝饰毂也坞宫他书亦未见
　　隽言地理志尧作防成阳师古曰作防者言为宫室防止之处也
　　説原殿大堂也秦始皇始作前殿宸帝居也枫宸言植此木于宸中也殿堂象东井形刻水藻等物所以厌火也
　　丹铅録狶韦氏之囿黄帝之圃有虞氏之宫汤武之室吕惠卿曰囿而圃宫而室言世益衰居益狭矣
　　类函白虎通曰黄帝作宫室以避寒湿世本曰禹作宫室二説不同
　　天中记释名曰宫穹也言屋见于垣上穹崇然也郭璞云宫谓围绕之记曰君为庐宫之是也尔雅云宫谓之室室谓之宫诗云作于楚宫又曰入此室处是也风俗通曰宫室一也秦汉以来尊者以为常号下乃避之也吕览云武王克殷靖箕子之宫环堵之室又曰季武子入宫不敢哭是士庶人皆有宫称也
　　梁谿漫志古者居室贵贱皆通称宫初未分别秦汉以来始以天子所居为宫矣礼记云父子异宫又云儒有一畆之宫环堵之室林子中在京口作诗寄东坡云欲唤无家一房客五云楼殿鏁鼇宫而东坡和云卭头莫唤无家客归扫峩眉一畆宫葢本诸此
　　古今攷尚书五刑有服注五刑墨劓剕宫大辟穆玉作吕刑宫罚之属三百汉刑法志宫罪五百小顔引书孔传注宫淫刑也男子割势妇人幽闭又曰宫者使守内注人道既絶于事便也然则宫刑者以守内得名宫亦谓之内内亦谓之宫史记秦纪二世常居禁中蔡邕曰禁中者门尹有禁非侍御者不得入故曰禁中王凤父讳禁征王莽改禁中曰省中后世称宫禁诸葛表曰宫中府中然则宫府者内庭外庭之分曰大内曰南内曰北内曰东朝曰西朝一也然古者宫无称礼记曰命士以上父子异宫儒有一畆之宫环堵之室士庶通谓之宫风俗通曰汉来尊者以为帝居下乃避之也释名云宫穹也言屋见于垣上穹崇然也易曰上古穴居而埜处后世圣人易之以宫室上栋下宇以待风雨葢取诸大壮
　　石林燕语古者天子之居总言宫而不名其别名皆曰堂明堂是也故诗言自堂徂基而礼言天子之堂初未有称殿者秦始皇纪言作阿房甘泉前殿萧何传言作未央前殿其名始见而阿房甘泉未央亦以宫名疑皆起于秦时然秦制独天子称陛下汉有鲁灵光殿而司马仲达称曹操范缜称竟陵王子良皆曰殿下则诸侯王汉以来皆通称殿下矣至唐初制令惟皇太后皇后百官上疏称殿下至今循用之葢自唐始也其制设吻者为殿无吻不为殿矣
　　野客丛书石林燕语秦始皇作阿房宫甘泉殿萧何作未央殿其名始见仆观黄帝有合宫尧有贰宫汤有镳宫周有蒿宫楚有兰台宫韩有鸿台宫齐有雪宫列子有化人宫神异经有天淫宫古之言宫者如此宋玉赋谓髙殿以广意商君为天子之殿战国策谓苍鹰击于殿上説苑谓齐有飞鸟下止殿前庄子谓入殿门不趋奉劒于殿下史记毛遂定从于殿上优孟入殿门古之言殿者又如此则知宫殿之称其来久矣非但始于秦始皇也但殿未闻専名某殿而已此二字者上下通用不拘至尊如儒有一亩之宫象往入舜宫霍光第中鸮鸣殿前黄霸居丞相府举孝子先上殿艺文类聚谓萧何曹参韩信皆有殿
　　鹤山雅言汉宫殿之制宫是总名宫中各有殿汉初有未央长乐两宫武帝以来有长杨五柞甘泉如未央宫自有三十六殿又古元无殿字却借殿后的殿字如今人称防元无防字却借听字上从厂殊无义理
　　困学纪闻稿人注今司徒府中有百官朝会之殿后汉蔡邕集所载百官会府宫殿下者也古天子之堂未名曰殿説苑魏文侯御廪灾素服辟正殿五日庄子説劒云入殿门不趋葢战国始有是名燕礼注当东霤者人君为殿屋也疏谓汉时殿屋四向流水举汉以况周然汉黄霸传先上殿注谓丞相所坐屋古者屋之髙严通呼为殿不必宫中也
　　演繁露黄霸传鹖雀飞集丞相府张敞奏霸集计吏使能言孝弟风化者上殿则是丞相府中有殿也许叔重曰殿堂也顔师古曰古者屋之髙严通呼为殿不必宫中夫古今事物名称随世更易顔言未必无理然元后传王根第中起土山立两市殿上赤墀户青琐董贤传将作大匠为贤起大第重殿洞门师古于此故曰殿有前后僣天子制也则不更以殿为髙屋矣岂以殿之重复者乃为天子礼邪不然何以语皆出顔而二传异释也郑司农释周礼朝士所掌外朝曰今司徒府有天子以下大会殿亦古之外朝也司农所见东都制也应劭曰丞相旧位在长安时府有四出门随时聴事明帝时但为东西门耳国每有大议天子车驾亲幸其殿殿西王侯以下更衣并存即周礼外朝也干寳注曰司徒府中有百官朝会殿天子与丞相决大事是外朝之存者由郑应干三説合之人臣府第乃有殿焉则师古谓凡髙严之屋皆得称殿似矣而三人同辞皆谓此殿以朝会为名而天子又尝临幸则恐司徒未必敢以聴事也若霸府殿正受计其上则是相府所得専有岂西都于此种等差未致其察也故鲁虽诸侯王而灵光岿然亦不以僣制而毁削也且其得名为殿者以尝受朝备临幸则他公府不皆有而朝会临幸亦止在司徒府邪按汉宫典仪司徒府与苍龙阙对则亦不在禁中诸家谓古外朝在路门之外其地亦与古应也则是殿也虽立于司徒府非司徒可得而有也
　　中华古今注宫谓之室室谓之宫皆所以通古今之语明同实而两名之也
　　余冬序録古今注宫谓之室室谓之宫而朱子以宫为墙
　　名义考宫非寝室也墙也殿非正朝之室也亦犹堂也记君为庐宫之儒行注宫墙垣也蝘蜓依墙而生故名守宫不得其门而入者曰宫墙外望宫之为墙可知已苍颉篇殿大堂也虞挚云其制有经左墄右平平以文甎相亚次墄者为阶级是殿与堂同但有大小耳即今所谓三墠者是也诗殿天子之邦马融殿后军义取此殿之为堂可知已古儒有一畆之宫汉黄霸令计吏条对有举孝子先上殿宫殿又通上下言之秦以后始为至尊之称师古曰屋之髙严者通呼为殿周礼六宫注妇人称寝曰宫则谓宫为寝室谓殿为正朝之室者亦有自来矣【墄音戚甎与砖同】
　　古今攷舜典羣后四朝注各会朝于方岳之下周礼朝觐防同宗遇于王春秋来朝礼记一不朝再不朝皆虚字也所谓朝见朝会朝谒之礼也周礼天官宰夫掌治朝之法注治朝在路门之外司士掌焉王入内朝皆退注王入路门内朝朝者皆退小司宼掌外朝之政注外朝在雉门之外天子有五门三朝五门者路门也应门也臯门也雉门也库门也三朝者内朝也治朝也外朝也治朝与内朝而二皆称内朝玉藻曰路寝聴政曰退适小寝路寝大寝也正寝也此谓诸侯亦有三朝也路寝即治朝也小寝即燕寝也今之州治大防正寝也小防小寝也别府堂宅燕寝也与古微不同大小防听政治事之所也古卿大夫亦有内朝外朝犹大防小防也曰立朝曰造朝曰临朝曰眎朝曰朝位曰朝廷皆实字也地名也辨此则可以论古今之朝礼朝位矣
　　丹铅録枍诣殿汉本榽橀殿葢二木所搆因以为名如长杨五柞之例枍诣文选假借字耳尔雅注引齐谚上山作檀榽橀先弹二木与檀相似也
　　秇林伐山甘泉宫有三秦之甘泉宫在渭南隋之甘泉宫在鄠汉之甘泉宫在冯翊云阳县战国防范雎説秦王曰大王之国北有甘泉谷口秦二世造甘泉宫云阳记云谷口去云阳宫八十里流潦沸腾飞泉洒激两岸峭壁孤竖横盘凛然凝沍每入穴中朱明盛暑当昼暂暄凉秋晚緼袍不暖所谓寒门也汉世以为避暑之处刘歆甘泉宫赋云轶陵阴之地室过阳谷之秋城回天门而凤举蹑皇帝之明庭冠髙山而为居乗昆仑而为宫梁刘孝威诗汉家迎夏毕避暑甘泉宫校尉乌桓骑待制楼烦弓后旌防五柞前笳度九嵕才人豹尾内御酒属车中辇囘百子阁扇度七轮风鸣钟休卫士披图召后宫材官促校猎凉秋戏射熊
　　丹铅録汉武帝元鼎六年破南越建扶荔宫以荔枝得名也此荔骈生若十八娘之类曰扶荔者亦若扶竹扶桑云
　　困学纪闻中説前述云隋文帝坐太极殿召见因奏太平之筞十有二焉按唐会要武徳元年五月改隋太兴殿为太极殿隋无此名
　　秕言相如上林赋云夷嵕筑堂累台増成如淳云嵕山也张揖云平此山以筑堂也重累而成之故曰増成下句解不妥按尔雅丘一成曰敦丘再成曰陶丘三成曰昆仑丘累台増成者累台而増丘之成使其更髙也汉有増成殿葢亦取此义
　　困学纪闻汉袁良碑云帝御九龙殿引对饮宴集古録跋谓九龙殿名惟见于此愚按张平子东京赋曰九龙之内寔曰嘉徳注九龙本周时殿名门上有三铜柱柱有三龙相糺绕故曰九龙嘉徳殿在九龙门内非但见于此碑也
　　天中记后汉书光武居邯郸宫昼卧温明殿耿弇入造牀下注云赵王如意之殿也故基在今洺州邯郸县内王伯厚玉海歴代殿名书此于六国赵下误
　　金石録汉西岳华山庙碑略云孝武修封禅之礼巡省五岳立宫其下宫曰集灵宫殿曰存仙殿门曰望仙门集古録云集灵惟见此碑按地理志华阴有集灵宫武帝起水经注云敷水北迳集灵宫引地理志则不独见于此碑矣所谓存仙殿望仙门者诸书不载按集灵存仙各见载记而二公之説若此
　　宛委余编金陵览古晋孝武太元三年仆射谢安作新宫太极殿欠一梁有梅木流至石头城下取用之画梅花于梁上表瑞因名梅梁殿会稽志所载大禹庙梅梁生花今其木尚在
　　天中记晋中兴书孝武帝造太极殿郭璞筮云二百十年此殿为奴所坏后梁武帝毁之舍身为奴按璞明帝时为王敦所杀已五十余年书误
　　宫词注王建诗蓬莱正殿压金鼇红日初生碧海涛开着五门遥北望柘黄新帕御牀髙唐书髙宗纪制蓬莱宫殿等名长安志紫宸殿后有蓬莱殿雍録髙宗染风痹恶太极宫卑下故就修大明宫改名蓬莱宫取殿后蓬莱池为名也咸亨元年改蓬莱宫为含元殿长安五年又改为大明宫殿北有池亦名蓬莱池今言金鼇者意有桥驾出于池上也唐大明宫图蓬莱殿坐北面南前有宣政齐礼崇徳含曜昭庆五门故曰开着五门遥北望云
　　宫词注汉书戾太子夜入未央宫殿长秋门后汉书马皇后传奏立长秋宫注皇后所居宫也长者久也秋者万物成熟之初也隋书大长秋主诸宦者以司宫闱之职六典长秋秦官景帝更为大长秋或用中人或用士人刘禹锡词日晚长秋帘外报
　　宫词注王建诗未明开着九重闗金画黄龙五色旛直到银台排仗合圣人三殿对西畨唐宫城图朱明门在太极殿殿前中有嘉徳门东有日精门左延明门通训门恭礼门西有月华门右延明门通明门安仁门故谓之九重闗雍録三殿者麟徳殿也一殿而有三面故名三殿也三院即三殿也李绛为中书舎人尝言为舎人逾月不得赐对有诏明日对三殿也凡蕃臣外夷来朝率多设宴于此至臣下亦多召对于此也长安志龙朔二年造宣政紫宸蓬莱三殿以此又名之三殿也演繁露唐有三殿则一殿而三面有殿也方镇外国来朝则宴于此两京新记大明宫有麟徳殿三面宗与诸王近内臣宴多于此殿献替记于三殿对学士会要于三殿对南诏皆其地也
　　演繁露国朝太皇太后时并皇太后皇后称三殿其后乗舆行幸奉太后偕皇后以出亦曰三殿人或非之按王嘉传云自贡献宗庙犹不至此师古注谓天子太后皇后则三殿亦可通称唐有三殿则一殿而三面有殿也方镇外国来朝则宴于此从银台门入
　　埜客丛书杜子美诗曰不逺明光殿致于丹青地洙注曰明光殿霍去病借以避暑修可注曰汉殿名元后传成都侯借以避暑是已东坡诗曰何人先入明光宫又曰老死不入明光宫赵注皆曰武帝太初四年所起乃成都侯商所借以避暑者也仆尝考之汉有两明光宫一明光殿按三辅黄图一明光宫属北宫一明光宫属甘泉宫属北宫者正成都侯商避暑之所属甘泉宫者乃武帝所造以求仙者所谓明光殿自在桂宫三者元不相干今观诸家之注往往认为一处甚有以避暑事为去病用事甚疎卤极可笑仆又考汉纪太初四年起明光宫师古注曰成都侯避暑借明光宫葢谓此师古之注已有此谬
　　隽言师古曰阿房者言殿之四阿皆为房也一説大陵曰阿言若于阿上为房也房字或作旁字説云始皇作此殿未有名以其去咸阳近故号阿房阿近也东方朔传举籍阿城以南阿城本秦阿房宫以其墙壁崇广故俗呼为阿城
　　容斋五笔汉谷永对成帝问曰抑损椒房玉堂之盛宠顔师古注椒房皇后所居玉堂嬖幸之舎也按汉书李寻久污玉堂之署注玉堂殿在未央宫翼奉疏曰孝文帝时未央宫又无髙门武台麒麟凤凰白虎玉堂金华之殿三辅黄图曰未央宫有殿阁三十二椒房玉堂在其中汉宫阁记云未央宫有玉堂宣室阁又引汉书建章宫南有玉堂壁门三层台髙三十丈玉堂内殿十二门阶阶皆玉为之又有玉堂神明堂二十六殿然汉书郊祀志但云建章宫南有玉堂壁门而无他语晋灼注扬雄解嘲上玉堂之句曰黄图有大玉堂殿小玉堂殿而今黄图无此文国朝太宗淳化中赐翰林玉堂之署四字其后以最下一字犯庙讳故元符中只云玉堂绍兴末学士周麟之又乞髙宗御书玉堂二字揭于直庐麟之跋语自有所疑已而议者皆谓玉堂乃殿名不得为臣下直舎当如承明故事请曰玉堂之庐可也今翰林但扁摛文堂三字示不敢居则其为禁内宫殿明白有殿有阁有台谷永以配椒房言之意当日亦尝为燕游之地师古直以为嬖幸之舎与前注自相舛异误矣
　　继古藂编昔人论玉堂乃前汉殿名其后翰苑则名玉堂之署又其后避讳直曰玉堂是以殿名榜直庐矣余攷玉堂之名不止汉殿也楚兰台之宫亦有玉堂【宋玉风赋倘佯中庭北上玉堂】东汉文翁讲授之室亦名玉堂天上神仙壁记之地亦名玉堂名山仙人所居之地亦有玉堂至唐人梅诗有云白玉堂前一树梅此白玉堂则如古乐府君家诚易知易知复难忘黄金为君门白玉为君堂堂上罢尊酒使作邯郸倡非翰苑之玉堂矣然则玉堂之名不始于汉不専于殿云
　　七修类稿三辅黄图有大玉堂小玉堂殿谷永损抑椒房玉堂之盛宠注玉堂嬖幸之舎李寻传曰久污玉堂是知实嬖幸之处乃汉殿名故宋太宗飞白书玉堂之署四字葢待诏者有直庐于殿侧故曰署元丰中学士请摘上二字以名翰院故翰院亦名玉堂继古藂编谩言翰院亦名玉堂之署无着落矣又曰后避讳直曰玉堂尤非也
　　鼠璞应劭汉官仪曰皇后称椒房取其实蔓盈升予攷之江充先治甘泉宫转至未央椒房上官桀将军有椒房中宫之重刘辅于是减省椒房掖廷用度及马援以椒房不预云台之次椒房殿为后所居固分明师古注椒房谓以椒和泥涂取其温而芳却有此理诗曰贻我握椒注椒芬香也男女相説交情好也其义恐出此离骚经云播芳椒兮成堂与石崇涂屋以椒不过取其芬香于蔓衍盈升初无闗涉成帝宠赵昭仪复建椒风殿以居之今例以椒风为皇后事非是
　　阅耕余録椒房之名起于汉葢皇后所居以椒涂壁取繁衍之义亦以其温而芳也哀帝时董贤得幸其女弟为昭仪更名其舎为椒风以配椒房晋书后妃又称椒掖
　　隽言宾戏及时君之门闱究先圣之壸奥应劭曰宫中门谓之闱宫中巷谓之壸又壸闱恣赵
　　鼠璞今以太后为东朝葢用叔孙通传惠帝东朝长乐事然顔延年诗曰君彼东朝金昭玉粹东朝则太子朝也今以太子为东宫葢用班彪东宫初建事然成帝报许后曰皇后其孝东宫毋阙朔望东宫则太后宫也此皆随地以言初无定名后世以东朝为太后以东宫为太子可谓拘泥
　　鹤山雅言汉髙帝以未央宫舎太上皇自居长乐宫故崩于长乐独髙帝一人自帝崩后吕后元居长乐而惠帝居未央以此遂为母后宫名汉以未央为正衙未央视长乐居东故谓之东朝如王后立宣帝一月后太后还长乐宫始置屯衞是也汉惟有北阙东阙自北阙出入而南阙西阙无之至今只説天北阙
　　香宇诗谈唐诗多用千门如銮舆逈出千门栁归鸿欲度千门雪却望千门草色闲葢建章宫千门万户也故王安石亦云千门万户曈曈日
　　复斋漫録前汉赵飞燕既立为皇后宠少衰而弟絶幸为昭仪居昭阳葢飞燕本传云尔太白宫词云宫中谁第一飞燕在昭阳夫昭阳昭仪所居也非谓飞燕耳后见唐王叡松牕録云禁中呼木芍药为牡丹命李白为新词有借问汉宫谁得似可怜飞燕倚新妆之句乃知昭阳之语世所传者误也
　　演繁露晋郄诜试东堂得第自言犹桂林一枝东堂者晋宫之正殿也山谦丹阳记曰前殿正殿也东西堂魏制也在周为小寝也
　　演繁露説文垜堂塾也【丁果反】又云塾门侧堂也今垜殿取此
　　决疑要注凡大殿乃有陛堂则有阶无陛也左墄右平平者以文砖相亚次墄者为陛级也九锡之礼纳陛以登谓受此陛以上殿堂之正者为路寝
　　容斋随笔朱云请斩马劒断张禹首攀殿槛折及后当治槛上曰勿易因而辑之以旌直臣至今宫殿正中一间横槛独不施栏楯谓之折槛葢自汉以来相传如此矣
　　宫词注王建词上得青花龙尾道侧身偷觑正南山按龙尾道在含元殿意此云殿前即含元也唐大明宫图含元殿在宣政门外翔鸾阁在其东栖凤阁在其西长安志龙朔二年造含元殿雍録龙尾道者含元殿正南升殿之道也贾黄中谈録含元殿前龙尾道自平地凡诘曲七转由丹凤北望宛如龙尾下垂于地两垠阑槛悉以青石为之至今石柱犹有存者两京新记含元殿左右有砌道盘上谓之龙尾道康骈剧谈録含元殿左右立栖凤翔鸾二阁龙尾道出于阁前殿门去南门二里元会来朝者仰观玉座如在霄汉葢含元殿南疏阶升殿凡为三大层自下而上其下两层皆培土铺甎为陂陀斜道不疏小级其铺甎处逶迤屈曲凡七转自丹凤北望则如龙行而垂其尾是以命为龙尾道也龙尾云者亦附竝龙首山为义而立名也比之龙尾者其培土处合为一阶而阶上所铺甎道则分而为两以引班对上故仁裕曰阶两面龙尾道各六七十步也长安志大明宫北据髙原南望爽垲每天晴日朗南望终南山如指掌故云偷觑正南山者即终南山也汉故长安城图南山与长信长乐光明诸宫讲武崇文诸殿相对嘉话録今延英殿紫芝殿也谓之小延英苗韩公居相位以足疾步骤微蹇上每于此待之宰相传小延英自此始也
　　建康宫殿簿太初宫中有神龙殿去县三里左太冲吴都赋云抗神龙之华殿施荣楯而捷猎是也赤乌殿在县东北五里吴昭明宫内制度上应星宿吴都赋云崇临海之崔嵬饰赤乌之暐是也
　　三余帖唐太宗养一白鹘号曰将军取鸟长驱至殿前然后击杀故名落雁殿
　　演繁露寿阳公主在含章殿梅花飘着其额因橅仿之以为妆様山谦之丹阳记曰皇后正殿曰显阳东曰含章西曰徽音皆洛阳宫旧名也名起后汉
　　天中记旧唐书三阳宫武三思以则天厌居深宫又欲与张易之昌宗等扈从驰骋以弄其权乃请创造三阳宫于嵩髙山兴泰宫于万寿山请则天每嵗临幸前后工役甚重百姓怨之又久视年则天幸三阳宫自夏涉秋不时还都张説上疏谏曰三阳宫去洛城一百六十里有伊水之隔崿坂之峻过夏涉秋水潦方积道壊山险不通转运奈何去宗庙之上都安山谷之僻处是犹倒持劒防示人鐏柄臣窃为陛下不取见説本传按此旧书本自明白新书乃为艰澁之词云后逭暑三阳宫故知震雷不暇掩聪也夫逭暑三阳已不成语而孔帖复云后造逭暑宫抑又误
　　名义考五凤楼梁太祖即位罗绍威取魏良材建周翰所谓去地百丈在天半空五凤翘翼者也
　　困学纪闻宁宗阁名寳章至和二年五台山真容院太宗御书阁已曰寳章矣
　　后山丛谈澄心堂南唐烈祖节度金陵之宴居也世以为元宗书殿误矣赵内翰彦若家有澄心堂书目三千余卷有建业文房之印后有主者皆牙校也
　　委巷丛谈绍兴四年大享明堂更修射殿以为享所其基即钱王时握发殿吴人语讹乃云恶发殿谓钱王怒时即乗此座也
　　留青日札京师禁中之琼花岛梳妆台皆金之故物也台今讹为萧太后梳妆楼本金燕山故都城之东北隅入元改为万嵗山今在禁中西南
　　弹雅髙皇帝定鼎金陵胜国工部尚书以营造法式进上不纳按此书图志有天宫楼阁瓦上作小屋数十楹初不知何意及读古诗云西北有髙楼上与浮云齐交疏结绮牕阿阁三重阶上有弦歌声音响一何悲方解前图乃阿阁以栖乐工者欲令八音如天乐从空中来耳今惟楼船之鼔棚似之秦人建宫殿谓之阿房城上营卫室谓之阿铺皆取名于此
　　艺林彚考栋宇篇卷一
　　钦定四库全书
　　艺林彚考栋宇篇卷二
　　蓬莱县知县沈自南撰
　　府署类
　　风俗通廷正也言县廷郡廷朝廷皆取平均正直也初学记刘熈释名曰库舎也舎也者言物之所在之舎也又説文曰库兵车所藏也帑【台党反】金布所藏也故藏之为名也谓之库藏焉【帑藏见汉书】凡安国治民从近制逺者必先实之【见吴越春秋】故天有天库藏府之星【春秋文曜钩曰轸南众星曰天库又韩天文要集曰天积者天库藏府也】王者审五库之量【礼记曰季春之月审五库之量审所用多少也】一曰车库二曰兵库三曰祭器库四曰乐库五曰宴器库【见蔡邕月令章句】一曰汤武破桀纣海内无患筑五库藏五兵【见商君书】火则鲁梓慎登大庭氏之库以望【见左传杜预注大庭氏是古国名在鲁城内于其处作库】汉髙祖七年萧何立东阙前殿武库【见汉书】又更始至长安御府帑藏武库皆安堵如故【见东观汉记】葢此五库也或曰王者藏于天下诸侯藏于百姓农夫藏于囷庾商贾藏于箧匮【见韩诗外传】钟会蒭荛论曰国之称富者在乎丰民非独谓府库盈仓廪实也且府库盈仓廪实非上天所降皆取之于民民困国虚矣
　　留青日札礼王者审五库之量一曰车库二曰兵库三曰祭器库四曰乐库五曰宴器库商君书曰汤武破桀纣海内无患筑五库以藏五兵至汉乃曰武库五兵者世本曰弓殳矛戈防司马法曰弓矢围殳矛守戈防攻淮南子则以五兵配五方曰东方矛南方弩中央劒西方戈北方铩其器互有不同
　　留青日札鲁人为长府注藏名汉路温舒迁广阳私府长师古曰藏钱之府天子曰少府诸侯曰私府犹汉之御府今之内府也天文有天库天积离珠皆藏府之星筠轩释略杜氏曰御廪粢盛之所藏王者亲耕以奉粢盛之仓也临川吴氏曰君之在车与御者最相亲近故君所亲近之人皆谓之御若御史御妻之类是也君所亲用之物亦谓之御后世所谓御食御书御药及此御廪是也
　　演繁露唐吏部有甲库厐元英文昌杂録曰用甲乙次第其库而此库其首也犹如汉言令甲令丙然此误也唐制中书门下吏部各有甲厯名凡三库其曰甲者若干人为一甲其在选部则名团甲其在今日则拟官奏钞总言此钞某等凡防人者是其制也唐云甲令言等一也是其所从名库以甲也会要太和九年勅令后应六品已下凡自称旧尝有官皆下甲库检勘有无又贞元四年吏部奏艰难以来三库勅甲又经失坠人多罔冒乃至制勅防甲皆被改毁则甲库也者正收藏奏钞之地非甲乙之甲也
　　演繁露为邸为阁贮粮也通典漕运门后魏于水运处立邸阁八所俗名为仓也
　　云麓漫抄本朝有粮料院按韵略料字平声解云量也乃是量度每月合支粮食之处作侧声呼非是葢俚俗以马食为马料误矣
</div>
    <div class="pagination">
<a href="艺林汇考.html">上一页</a><a href="艺林汇考.html">1</a><span class="current-page">2</span><a href="艺林汇考_page3.html">3</a><a href="艺林汇考_page4.html">4</a><a href="艺林汇考_page5.html">5</a><a href="艺林汇考_page6.html">6</a><a href="艺林汇考_page7.html">7</a><span>...</span><a href="艺林汇考_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
