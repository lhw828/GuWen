<!DOCTYPE html>
<html>
<head>
    <meta charset="UTF-8">
    <title>日涉编 - 第 16 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日涉编 - 第 16 页/共 115 页</h1>
    <div class="content">宋理宗淳佑五年进孝宗光宗两朝御集宁宗实录及理宗玉牒日历上御垂拱殿礼仪使宗室使宰执以下赴实录院右文殿玉牒所经武阁并行烧香礼毕奉迎诸书至和宁门步导至垂拱殿以俟班齐各随腰舆入殿下东西向立 【宋史礼志】 
宋朝科制以是日会试锁院 【二月十二日会试锁院十八十九二十则试诗赋论策为三场二十二二十三二十四又试经义论策为二场出七修类稿】 
宋高宗以赵鼎与张浚并相 【绍兴五年二月十二日出会要】 
包廷藻卒卒时危坐赋诗有脱胎换骨之句俄顷而逝 【廷藻字文叔号南涧生于宋咸淳乙丑年年五岁见伯父记饮中仙及大历才子名随记随失南涧牵衣间曰翁何健忘耶儿虽耳闻巳熟于心矣因历数以对翁大惊及长锐然尚友古人夜则悬灯挟册琅琅声不绝性嗜酒虽百觞不乱当酣适时岸中独坐高歌八咏又无机心抚世酬物洞达出肺腑相示四方来从至正丙子年二月十二日卒寿七十二出宋濂集】 
景自芳以是日作寒食至今里人号景村寒食 【自芳蜀雅州人破贼有功出雅州志】 
玄宗追赠庄子南华真人 【天宝元年二月十二日追赠唐会要亦出事物纪原】 
　　　诗
二月莺花二六辰今年巳得十分春非关此地春光早特为公家诞节新 【事文类聚】 
　　十三日
人君正位宜用二月十三日甲子 【庾季才字叔奕幼颖悟诵尚书十二通易好占玄象隋文帝为丞相尝夜召问天时人事季才曰天道精微难可悉察今月平旦青气如楼阙见国城上俄而变紫逆风西行气经云天不能无云而雨皇王不能无气而立今王气已见须即应之二月日出卯入酉居天之正位谓之二八之门日者人君之象人君正位宜用二月十三日甲子甲为六甲之始子为十二辰之初甲数九子数又九九为天数昔周武王以二月甲子定天下享年八百汉高帝以二月甲午即帝位享年四百故知甲子甲午为得天数今月甲子宜应天受命上从之出北史】 
翰林李国凤游相国寺见群僧仰面聚观国凤亦从之仰视见日旁有一月一星月如初弦共骇异焉 【元朝于岁首例遣使祭岳渎元顺至正己巳年国凤代祀时因兵乱不出城而望祭嵩兵二月十三日祭毕游相国寺出辍耕录】 
唐玄宗移贡举于礼部以侍郎主之礼部选士自此始 【开元二十四年】 
宋太宗诏近臣后苑宴射赋诗上亦赋一章赐宰相吕蒙正等 【淳化元年以上玉海】 
宋高宗车驾至杭 【建炎三年二月十三日车驾至杭以州治为行宫出会要】 
宋徽宗诏以徽猷阁置学士直学士待制 【大观二年二月十三日诏出会要】 
中元葛真君生 【翰墨大全】 
　　十四日
宋高宗是日丙子月体如食太史言月未当阙而阙 【绍兴二年通考】 
唐文宗以左丞王播兼判太常卿事 【玉海】 
唐武后策问举人于洛城殿殿前试人自此始 【载初元年出事物纪原】 
高丽入贡有日本国车一乘使者柳洪曰诸侯不贡欲中朝略见工拙耳神宗特诏许进 【元丰二年玉海】 
玄同无疾而卒 【薛氏者冯微妻也自号玄同尝独处焚香诵黄庭经有青衣玉女二人降其室光如月照香风四集云紫虚元君闻玄同修行欲亲降于此玄同焚香以候元君降于庭玄同迎拜元君示以黄庭存修之旨又赐丹一粒曰后八年吞之当遣玉女迎汝于嵩岳至八年二月十四日二女相迓玄同沐浴饲所赐之丹无疾而卒有仙鹤三十六飞集于庭其状若生额中有白光化为紫气沐浴时玄发重生长数寸明日云彩满空忽尔雷电其棺飞在庭中开之惟有空衣异香群鹤浃旬不去出集仙录】 
闾丘方远真人飞升 【翰墨大全】 
　　　诗
我卜我居居非一朝龟不吾欺届此江郊废井巳塞乔木干霄昔人伊何谁其裔苖下有碧潭可饮可濯江山千里供我遐瞩木固无胫瓦岂有足陶匠自至啸歌相乐我视此邦如沬如沂邦人劝我老矣安归自我幽独倚门或挥岂无亲友云散莫追旦朝丁丁谁款我庐子孙远至笑语纷如剪发垂髫覆此瓠壶三年一梦乃复见余 【白鹤新居成苏轼咏陶渊明时运诗似为已发乃次其韵且长子迈相别三年携诸孙万里远至二月十四日欣然有作】 
　　十五日
汉光武车驾上泰山晡时到天门郭使者得铜物其状如锺又方柄有孔莫能识疑封禅具也又东上一里余得木甲木甲者武帝时神也东北百余步得封所西北有石室坛南有玉盘中有玉龟 【马第伯封禅仪记】 
玄宗先正月御勤政楼燕群臣连夜烧灯会大雪而罢因命今后以二月望日为之 【开元二十八年旧唐书】 
郭（上麻下香） 【奴敦反】 曰若郡内二月十五日失囚者东军当至 【（上麻下香）西平人也少明于易仕郡主簿张天钖末年符氏每有西伐之问太守赵凝使（上麻下香）筮之（上麻下香）曰若郡内二月十五日失囚者东军当至凉祚必终凝乃申约属县至期鲜卑折掘送马与凝凝怒其非骏幽之厩内鲜卑惧而夜遁凝以告（上麻下香）（上麻下香）曰是也国家将亡不可复振出晋书】 
齐武帝东昌县山每发异响忽是日有一岩禠落县民方元泰往视岩下得古锺一枚 【永明四年南齐书】 
降圣节 【唐武宗会昌元年二月十五日诏我圣祖降诞昌辰改为降圣节则降圣之号唐武宗先以名节不独宋祥符五年以圣祖降延恩殿为降圣节出事物纪原】 
贞元节 【重和元年徽宗以太上混元上德皇帝二月十五日生为贞元节出宋史】 
上元节 【高丽国二月十五日僧俗燃灯如中国上元节出宋史外国传】 
以是日为花朝 【提要录】 风土记云浙风俗言春序正中百花竞放乃游赏之时花朝月夕世所常言宋制守土官于花朝日出郊劝农
宣府花朝节村民以五谷瓜果种相遗谓之献生城中妇女剪彩为花插之鬓髻以为应节 【宣府镇志】 
东京以为扑蝶会 【天中记】 
成都以是日鬻花木蚕器于市因作乐纵观号曰蚕市 【成都古蚕丛国民重蚕事成都府志亦出天申记】 
限是日私养沙门者送官过期身死 【司徒崔浩慱学多闻不信佛谓帝曰佛氏虚诞帝以辩慱信之会盖吴反杏城关中搔动帝乃西伐至于长安先是长安沙门种麦寺内御驺牧马于麦中帝入观马沙门饮从官酒从官入其便室见大有弓矢矛楯出以奏闻帝怒曰此非沙门所用当与盖吴通谋害人耳诏曰有私养沙门者皆送官曹不得隐藏限今年二月十五日过期不出沙门身死容止者诛一门出魏书释老志】 
周穆王是日暴风忽起林木伤折天地震动西方有白虹十二道南北通过不灭穆王问太史扈多曰是何征也对曰西方有圣人现耳是时涅盘 【周昭王二十四年江河泉池忽然汛涨大地震动有五色光入贯太微太史苏由奏曰有大圣人生于西方一千年外声教及此昭王即敕镌石记之埋于南郊天祠前至穆王五十二年二月十五日果应出周书异记】 
老子生生而皓首 【老子者老君也于亳州乘白鹿升天至商纣二十一年再降于岐山之阳周文王为西伯召为守藏史周武王时为柱下史成王时仍为柱下史出史纂左编据南史老子四月八日生】 
紫琼真人闻道 【饶德兴张模字君范慕道改名道心求太虚真人金丹之法太虚茆与适市见张施丐钱三十文乃曰可授已遂以丹法授复会真州始全火候后紫琼以道授赵缘督子始仙去出道书】 
薛洞玄女仙升仙
孙思藐升仙 【以上翰墨大全】 
　　　诗
长短一年相似夜中秋未必胜中春不寒不暖看明月况是从来少睡人 【徐凝二月望日作】 
焂忽韶光一半过寒威犹自压暄和故摧春色欢终减屡失花期日旋那病骨不禁风料峭衰悰难遏醉吟哦凭阑更为芳菲惜重取轻苫拥旧科 【梅圣俞二月十五作】 
　　十六日
宋太祖生于洛阳夹马营以为长春节 【唐明帝登极每夕于宫中焚香祝天曰某胡人因乱为众所推愿天早生圣人为生民主明年丁亥二月十六日宋太祖生于洛阳夹马营初太祖母杜氏梦日入怀而孕生之夕神光照室胞如菡萏异香馥郁人因号其地为香孩儿营建隆元年群臣上表曰轩帝生于寿丘发绕枢之异夏禹诞于石纽流贯昴之祥莫不炳耀灵符延长宝历谅惟圣德允协昌符请以二月十六日为长春节出长编】 
宋太祖幸 【玉津园阅士卒】 骑射张乐赐从官饮 【干德四年二月十六日出会要】 
宋太宗幸西绫锦院命近臣纵观织室机杼 【兴国三年二月十六日出会要】 
宋仁宗赐百官福酒又作藉田礼毕诗赐宰臣吕夷简等次韵和进 【明道二年玉海】 
齐竟陵王子良见佛从东来 【子良幼舍胜慧结志隆云诚感恳征亟发灵应以永明七年二月十六日于西第在内堂法会见佛从东来威容显曜俛而微笑既而咳唾白如凝雪以手承捧变为玉稻子良尝招致名僧讲论佛法数于祗园斋戒大集朝臣世以为失宰相体武帝不豫子良启造沙门于殿户前诵经武帝为感梦见优昙钵花子良案佛经宣旨使御府以铜为花插御林四角出法苑亦出天中记】 
胡惠起命弟子于伏龙冈造坟解蜕 【惠起字警俗唐则天以蒲轮召之引见武成殿问仙术惟陈道德帝王治化之原遣使送归复赐书有曰轩历之广成汉朝之河上唐畏庆三年二月十六日命弟子于伏龙冈造坟解蜕年数百岁谥嗣真先生出列仙传】 
观音成道日 【藏经】 
　　　诗
昨日花朝正艳阳今朝昴宿为储祥 【事文类聚】 
　　十七日
唐太宗召三品以上赐宴于元武门太宗操笔作飞白书群臣就太宗手中竞取散骑常侍刘洎豋床引手然后得之其不得者咸称洎登床罪当死请付法太宗笑曰昔闻婕妤辞辇今见常侍豋床 【贞观十八年玉海】 
宋真宗幸开封府射堂命宗室牧伯射帝中的者七 【祥符二年闰二月十七日出通典】 
宋高宗赐陈梦协束帛 【绍兴十八年陈梦协进十七史蒙求给事中韦寿成看详高宗二月十七日加赐束帛出会要】 
唐张说除荆州大都督府长史是日到任上谢表云拜命荒服浮舟遄沂臣以二月十七日到州山列楚望水横南纪德非羊祜迹谢朱均何以镇静流亡攘除猛虣末云愧乏才能不足宣畅皇风敢竭心力少冀上酬玄造 【楚通志】 
陈正懿严通远升仙 【翰墨大全】 
　　　诗
一年好事一番新才过花朝两日辰 【事文类聚】 
　　十八日
秦州地震先秦州百姓闻州西北地下殷殷有声俄而地震庐舍尽坏地坼而复合经时不定 【玄宗令左丞相萧嵩致祭山川五行志】 
孔子卒 【孔子卒于哀公十六年四月乙丑即今之二月十八日此孔氏子孙相传者若谓卒于己丑或误亦载于四月十八日出山堂肆考】 
　　十九日
泰山云气成宫阙 【汉光武封禅二月十九日泰山云气成宫阙百官皆见之至二十一日东南极望有白气广数丈出封禅仪】 
真宗崩 【干兴二年二月十九日崩仁宗即位群臣见帝帝敕曰先皇帝奄弃万园凡中外将校并加存抚群臣拜舞称万岁出宋史】 
宋哲宗诏曰汉家致孝有朝夕供御之庭唐室取颜严岁时庆贺之礼逮于列圣咸有旧章建以太皇高太后宫曰崇庆宫尚太后宫曰隆佑宫 【哲宗元佑元年二月十九日诏出玉海】 
宋孝宗诏建石经阁于国子监上亲题额 【淳熙四年二月十九日诏出会要】 
观音生辰 【佛书】 
　　　诗
君念世上川嗟子老瘴天那堪十日内又长白头年 【元祯二月十九日酬王十八全素】 
　　二十日
唐昭宗葬于和陵 【天佑元年通考】 
玄宗开元八年敕都督剌史品卑者借绯及鱼袋 【旧制凡授都督剌史阶未及五品并听着绯佩鱼杂任则停则借绯之制自唐明皇始宋朝赐绯者亦借紫而相承不佩鱼出事物纪原】 
宋太祖干德四年知贡举王佑上进士诸科十五人时陶谷子邴中第命中书覆试 【玉海】 
宋仁宗御殿试进士得王尧臣巳下三百七十七人 【天圣五年二月二十日出通典】 
苏辙生 【辙字子由号颍滨谥文定轼之弟出苏氏谱】 
元成宗戊戌年是日张尚书汉臣赵松雪学士费北山漕侯同在杭州泛舟过西湖豋岸将游水乐洞行里余逢一尼寺赵公偕二公入寺俄而从人来报张公老仆戎显卒死矣亟回至其所呼救不苏忽有二道士一老一幼云不妨老者于死人面上吹呵幼者就篱落摘一青叶度于老者若作法书符状死人再生顷之失道士所在 【道士貌宛似世所画锺吕二仙像出纯阳传】 
北斗出游
保德真君降 【以上翰墨大全】 
　　　诗
平生拙人事出走临东藩纷此狱讼地欣承刀笔闲漾舟明湖上清镜照衰颜春风随我来扫尽冰雪顽花开满北渚水渌到南山鱼鸟自翔泳白云时往还吾亦乐吾乐放怀天地间顾视彼夸者锱铢何足言 【曾巩字子固二月二十日西湖作】 
五十日春逢诞节八年岁寿属凝香 【事文类聚】 
　　二十一日
宋真宗诏曰缅惟烈祖常幸旧都其明堂殿前三门改为太极门 【景德四年二月二十一日诏其明堂殿即太极殿也出会要】 
宋真宗宴宗室于永芳园近臣于会节园又命帅臣内职饮射 【景德四年出玉海】 
怀光拔其军居咸阳 【唐右武锋兵马使石演芬本西域胡人怀光养以为子怀光潜与朱泚通谋演芬遣郜成义诣行在告之请罢都统之权成义告怀光子璀璀密白其父怀光召演芬责之曰我以尔为子柰何欲破我家今日负我死甘心乎演芬曰天子以太尉为股肱太尉以演芬为心腹太尉既负天子演芬安得不负太尉乎演芬胡人不能异心惟知事天子苟免贼心而死死甘心矣怀光使左右脔食之皆曰义士也可令快死以刀断其喉而去怀光二月二十一日拔其军居咸阳出考异】 
黄山谷过洞庭 【山谷作承天院记朝廷谓其幸灾谤国自鄂谪宜州时崇宁二年也次年二月二十一日过洞庭经潭衡至永州游太平寺登阁赋诗宋学士集】 
顾欢题柱云三十年二月二十一日终 【欢字景怡吴郡盐官人年六岁知六甲家贫父使驱田中雀欢作黄雀赋而归雀食过半父怒欲挞之见赋乃止后又母亡浆水不入口六十日庐于墓开馆聚徒数百人欢早孤每读至哀哀父母辄执书痛泣征为杨州主簿不就上赐麈尾素琴元明元年又征为太学慱士不就欢晚节服食不与人通每旦出户山乌集其掌取食事黄老道解阴阳书为数术多效验初元嘉末出都寄住东府忽题柱云三十年二月二十一日终赋诗曰精气因天行游魂随物化克死日卒于剡山身轻柔软时年六十四出南齐书文学传】 
女络与父俱浮江上 【符县长赵祉遣吏先尼和以永建元年十一月诣巴邵没死成濡滩子贤求丧不得女络年二十五岁求之亦不得乃乘小船至父没处哀哭自沈见梦告贤曰至二月二十一日与父俱出至期父子俱浮江上郡县上言为之立碑以旌孝诚后汉作叔先雄水经】 
　　二十二日
客星在舆鬼东北 【建武三十一年有客星焰二尺许至明年二月二十二日在舆鬼东北舆鬼尸星主死亡客星居之为死丧后光武崩出通考】 
唐玄宗祠后土太史奏荣光出河休气四塞祥风绕坛日扬其光 【开元十二年初有司奏修坛掘出铜鼎二又掘出古砖有篆书千秋万岁长乐未央字又赤兔见坛侧出玉海】 
唐昭宗生于东内以为嘉会节 【昭宗懿宗第七子咸通八年生出旧唐书】 
丹阳真君上升 【真君宁海州人马姓钰名字玄宝因重阳真君语悟而请师于家后属家政于三子庭珍庭瑞庭珪遂弃家修道真君以所得纯阳金丹秘诀授之遂顶三髽而成道仙升于是日焉有金玉渐悟行化成道圆成精微六集及语录一帙行于世出道书据左编事在十二月二十二日并录】 
　　　诗
</div>
    <div class="pagination">
<a href="日涉编_page15.html">上一页</a><span>...</span><a href="日涉编_page11.html">11</a><a href="日涉编_page12.html">12</a><a href="日涉编_page13.html">13</a><a href="日涉编_page14.html">14</a><a href="日涉编_page15.html">15</a><span class="current-page">16</span><a href="日涉编_page17.html">17</a><a href="日涉编_page18.html">18</a><a href="日涉编_page19.html">19</a><a href="日涉编_page20.html">20</a><a href="日涉编_page21.html">21</a><span>...</span><a href="日涉编_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
