<!DOCTYPE html>
<html>
<head>
    <meta charset="UTF-8">
    <title>元明事类钞 - 第 31 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元明事类钞 - 第 31 页/共 76 页</h1>
    <div class="content">　　秀才嚎嚣　献征録徐渭在胡宗宪幕府性通脱多与羣少年眤饮市肆幕中有急需召渭不得夜深开防门以待之侦者得状报曰徐秀才方大醉嚎嚣不可致也
　　眼同季真　明世説袁中郎逰鉴湖语陶石篑曰尔狂不如季真饮酒不如季真独两眼差同耳石篑问故袁曰季真识谪仙人尔识袁中郎
　　杖藳人　陶望龄集蔡羽怪诞有三间斋已处其中缚藳为二大儒令腰膝皆可屈折系两旁室朝课易夕课四书自为解而置传注几旁每开卷便大诟曰某甲谬甚叱童子牵以来跪而杖之
　　更衣为丐　明阎秀卿集张灵好逰侠与唐寅逰武邱会数贾饮于可中亭且咏诗灵因更衣为丐者上贾与之食啖之灵请作狗尾续贾笑曰得无诳乎令赓之即挥毫不已返舟易维萝隂下令迹絶贾使人察之不见皆以为神仙
　　吟啸还家　黄佐集秫坡黎贞戍辽东十八年其归也适薄暮明月满江呼舟中余酒登所筑钓鱼台吟啸久之乃扣门还家
　　微吾长夜　微吾长夜于鳞既跋扈于前才胜相如伯玉亦簸扬于后
　　栖树呌呼　四部稿王稚钦为庶吉士翰林故事两学士典司教习体貌严重稚钦俟其退食栖院署树杪窥见其起居状大声呌呼两学士无如之何佯弗知也
　　排调
　　倒好嬉　水东日记吾子行尝作一印曰好嬉子魏国夫人作马图子行为题诗后倒用此印坐客莫晓文敏见之骂曰个瞎子他道倒好嬉子耳
　　多耳少目　靳史聂大年被征修史卒于京邸翰林中多惜不获见者时童大章在座因曰不必识其人彼但多一耳少一目而已众为閧堂葢大年姓聂而眇一目也
　　楚兵六千　弇州史传张永多役兵治私第优人阿丑装为楚歌者曰吾张子房也能一歌而散楚兵六千问者曰吾闻楚兵八千人何以六千曰其二千在保国府作役上为一笑永惧而出其兵
　　陈公一怒　玉堂丛话髙谷夫人悍妬无出偶留陈公循酌谈及夫人闻之即出诟循掀案作怒以一棒扑夫人仆地数其罪且云当奏闻置于法自是妬少衰髙得御妾生一子人曰此陈公一怒之力也
　　李先生　山堂肆考西涯李公善谑居政府时庶吉士进见公曰今日诸君试属一对云庭前花始放众哂其易各思一语以应公曰总不如阁下李先生一笑而散
　　无钱可贯　明陆楫杂抄刘文庄徤邱文庄濬同在内阁刘凡事独秉大纲邱则博极羣书一日刘对客论邱曰渠所学如一仓钱纵横充满而不得贯以一绳邱公闻之语人曰我固然矣刘公则有绳一条而无钱可贯奈何士林传为雅谑
　　行窝门生　明世説湛甘泉在南都讲学其门生甚多后为宗伯扬州仪徴大盐商亦皆从学甘泉呼为行窝中门生
　　生死市　明世説张江陵当国附势者竞趋其门江陵败众急攻之以觊殊擢太仓相公曰生江陵市与死江陵市等耳
　　刘棉花　明文棉漫抄阁老刘吉屡为台谏所论而上眷不衰人因称为刘棉花谓转弹转可用也
　　笑长卿　王世贞集王兆贞为文有声而久蹭蹬客谓君家幸饶胡不北逰京师取他途显乎君曰吾尝笑长卿以如是才而甘心赀郎借令不借人主知以三赋称天下后世即锦江水庸能洗之
　　何用今泣　明通纪正徳初大臣议攻刘瑾西涯李公俛首不语葢与刘厚也后刘公健谢公迁被斥囘日李公祖道嚱吁刘曰使当日出一语何用今日泣为
　　中庸又见　内阁行实胡文穆性乏骨鲠一味承顺病笃时有人投诗云汉朝胡广号中庸今日中庸又见公可笑天生两奸宄天教名姓正相同
　　给事餂疥　菽园杂记近时言官尝受挫辱自是噤不敢言有孙御医者人问生疥何以愈之曰请六科给事餂之问故曰不语唾可治疥也
　　非跨鹤人　靳史钱鹤滩告归门生某守扬州遣使迎公久始一至诸大贾争先迎谒将有所属公曰老夫扶杖来看广陵涛并问琼花消息耳无作跨鹤人猜也
　　洗几马　明尹直琐缀録景泰间刘主静为洗马兵部侍郎王伟戏曰先生一日洗几马刘应声答曰大司马洗得干净少司马洗得不干净众为噱然
　　厚礼　王鏊震泽纪闻闽人呼猪为咨翁世资为尚书属官禀工部送一咨来世资以为猪也曰厚礼闻者大笑
　　名大　泳化编成化间一御史性颇狂以居言路署名字大寸许或贻之口占云诸葛大名垂宇宙今人名大欲如何虽于事体无妨碍只恐文房费墨多
　　怀一品　明诗话吴子充于元旦赋诗懐分宜其友笑曰厯头第一日怀朝中第一品详见元日
　　倚靠苏子　留青日札近俗学尚三苏合之得隽一士素不喜眉山文笑曰人皆有苏子倚笔我独无苏子可使唤耶于是论防中三引苏子苏氏之言主司批云此子固留心三苏者但未纯熟士见而大笑葢所引苏子乃苏秦苏竟苏氏则若兰也
　　太史附热　明史陆式斋迁职方李西涯时为学士戏曰先生其知几乎曷为又入职方也式斋应声曰太史非附热者奈何只管翰林耶
　　仗两钺　王世贞集阉人汪直挟上宠开边衅恃主越以行而兵部尚书陈钺亦中直心有优者阿丑尝于上曲宴为中贵武状者挟两斧踉跄而前人问之曰我汪太监也已左右顾其手曰吾惟仗此两钺耳
　　烹白阳　池北偶谈毕白阳崇祯初为户部尚书精心计时新饷日增一言官以亢旱上疏有烹宏羊天乃雨之语先生笑曰此非烹宏羊直是要烹白羊耳
　　纰漏
　　不惊越女　辍耕録张氏据平江部将吕珍守越防军陈庶子饶介之在左右一日陈赋诗寄吕有闻説锦袍酣战罢不惊越女采荷花之句饶为题扇寄之词翰双絶吕倩人诵罢大怒曰我为主人血战守封疆岂爱一女子不忍惊乎见则必杀之
　　唐寅以降　王世懋集文徴仲生年与灵均同尝为图书取离骚句曰惟庚寅吾以降一郡守问曰文先生前尚有善画于先生者否或对曰有唐解元寅守跃然曰信吾见先生图书惟唐寅吾以降
　　误入户部　玉堂丛话陈太常音常考满误入户部见入税银者惊曰贿赂公行至此已极
　　惩鐟　天顺日録陈智性褊急一日因岸帽取鐟剔指失坠于地怒其鐟起自拾之触地数次若惩其鐟者
　　窃鉄　笔尘在朝时有一台谏上疏以草相示内有窃鉄二字葢以鈇为鉄也予难于面质苐曰此莫是错写渠愕然不答及奏牍上进已写作大铁字不可复正
　　效跪　泳化编汪直势焰逼人王越为尚书每见必跪时吏部尚书尹旻欲诣直私问越跪否越曰安有六卿跪人者越先入跪叩头出旻伺之入见皆跪比出越尤旻旻曰吾自见人跪来特效之耳
　　并案宋元　明史稿焦芳居内阁恶江西人因刘本事乃减江西解额五十名通籍者勿选京职又欲榜王安石吴澄罪杨廷和曰以一盗而祸连一方已足矣宋元人物亦欲并案耶
　　公乃重瑞　万厯注略张居正丧父湖广巡抚至其家丧服而哭并祈见居正母母指旁私役小阉谓瑞曰幸一垂盻之瑞即起揖阉曰瑞安能重公如公乃能重陈瑞耳
　　谁为作传　明纪事本末衡府纪善周是修与杨士奇辈约同死义惟是修不负其言后杨士奇为作传语其子辕曰当时吾亦同死谁为尔父作传闻者笑之案天顺日録作解缙语
　　书几　继世余闻李西涯子兆先幼颖敏然防侠无度公一日过其馆中书几云今日栁陌明日花街焚膏继晷秀才秀才兆先见之亦过公斋书几云今日黑雨明日黄风爕理隂阳相公相公闻者以为笑谈
　　苏文劣等　明靳史姜宝提学四川道楚汪伯玉为臬副会饮黄鹤楼举杯大言曰蜀人如苏轼者一字不通此等秀才当以劣等处之众皆眙数日复会汪大言如初姜笑应曰访问蜀中胥吏秀才中并无此人想临考畏避耳座为閧堂
　　晩年泥爱　天顺日録杨士奇晩年泥爱其子或以其暴横来告反疑之必与子书云某説尔过即改之子得书反毁其人后主者连奏其不善状朝廷不忍加辠士奇卒始论死
　　全似吾家　靳史陈师召尝自院中归语从者以访某官从者不闻引辔归舎师召谓至某官家矣升堂周览曰境界全似吾家何也又覩壁间画曰是我家物縁何在此夫人出视之公讶曰何为亦在此
　　闻何况　明史稿内阁郑以伟读书过目不忘文章渊奥而票拟非所长章疏中有何况二字误以为人名也拟防提问帝驳改始知
　　学飞堕地　朱大复好仙罢官后修真炼形常累几案数十重梯而登其上反手跋足如鸟之学飞以求翀举堕地伤重仅而不死人争揶揄之
　　褁身若茧　谈荟明梁次栌常令积绵于楼之庭与槛齐已从髙坠其中绵褁身若茧然人争解之以为乐
　　拟孔子　明通纪监生陆万龄请建魏忠贤祠于国学之旁谓孔子作春秋而忠贤作要典孔子诛少正卯而忠贤诛东林诏许之
　　比妖贼　明纪事本末天启时给事朱童疏紏邹元标冯从吾醵金讲学比之妖贼
　　拟选人名　明史稿司礼王体干附魏忠贤凡遇选人有似忠贤所恶者即极力排斥故钱受益黄尊素辈并禁锢闻者之
　　文选有诗　明张凤翼谈辂予纂文选注既成一贵逰阅之云张公误矣既云文选安得复选有诗客以语予予笑曰此事当问萧君不干张君事
　　改牡丹　日知録山东人刻金石録于李易安后序绍兴二年元黓嵗壮月朔不知壮月之出于尔雅而改为牡丹凡万厯以来所刻之书多牡丹之类
　　称明年　冯梦贞漫録临安令有赵鼻涕者最罢软民钱徳明持状称徳明年若干嵗赵怒命行笞曰汝欺我不称今年而称明年何也
　　风怀
　　鸳鸯会　元史雅克穆尔姬妾数百一日宴赵世延家男女列坐名鸳鸯会见座隅一妇色甚丽问为谁欲与俱归左右曰此太师家人也
　　竟夕不交　云林外纪元镇常眷赵宝儿疑其不洁俾之浴既寝且扪且嗅复俾浴不已竟夕不交而罢
　　侑觞乞诗　元顾瑛传阿瑛筑玉山草堂园池声伎之盛甲于天下四方名士常主其家有二伎曰小璚花南枝秀者毎遇宴会辄会侑觞乞诗风流文雅著称东南
　　绫裓醉墨　艺苑巵言杨用脩谪滇有东山之癖酋欲得其书不可乃以精白裬作裓遗诸伎服之使酒间乞书杨欣然命笔醉墨淋漓裾袖酋购归装潢成卷
　　毋伤十娘　余怀板桥杂记莱阳姜如须逰李十娘家匿不出户方密之孙克咸并能屏风上行漏三下两君一跃登屋排闼閧张势如盗贼如须下床跪称大王乞命毋伤十娘两君掷刀大笑曰三郎郎当复呼酒尽醉而散
　　牵妾载舆　明史稿张防尤渔色其乡人刘介守抚州妾美防擢为太常少卿盛服往贺曰何以报我介谢曰一身外皆公物防曰命之矣即使人直入内牵其妾舆载而去
　　玉云生　汤显祖集予昔时一曲才罢即为玉云生夜舞朝歌而去生故修窈其声若丝辽彻青云莫不言好
　　惜是妇人　明世説楚中有笃于男色者见一美姬姿态絶伦乃叹曰可惜是妇人耳
　　眉约目成　明宋珏集汤宣城诗有长桥细月眉相约之句惜全篇不称春日坐浪楼为对以逺浦微波目共成戏为足之
　　狭斜行　明吴鼎芳挽王百谷诗生平只合狭斜行纷纷安用栽桃李
　　闺媛
　　拾炭题壁　元史徐彩鸾逃乱舍身救父为贼所拘至桂林桥拾炭题诗壁间有惟有桂林桥下水千年照见妾心清遂投水死
　　立前妻子　元史类编耶律瑠格妻侄里氏见帝请以长子薛阇袭父爵帝欲立其弟氏拜且泣曰锡沙者前妻所出嫡子善格婢子所出若立之自私已而蔑天伦窃以为不可帝叹其贤许之
　　緑窻遗稿　元诗话傅若金妻孙氏蕙兰因其弟受唐诗得其音格辄能为近体五七言早卒若金为序其诗曰緑窻遗稿
　　真真曲　贝琼诗序姚文公燧在玉堂一日宴集有妓真真者操南音公问之泣对曰妾西山之裔也父坐盗县官钱卖妾以偿遂落倡家公悯之白丞相为落借且谓翰林王棣曰汝无妻以此配汝吾即其父也为作真真曲以纪事
　　易服从征　焦氏笔乗国朝蜀韩氏女遭明玉珍之乱服男子服从征云南七年无人知者后遇其叔始擕以归
　　龙香一篆　王逢感宋遗事诗龙香一篆魂同返犹借君王旧赐恩自注宋三宫赴上都内人安康朱夫人安定陈夫人及二侍儿闭门焚香于地自经死衣中自书有不免辱国幸免辱身焚香设誓代书诸绅之语
　　银簪词　明诗话徳清女子沈囘奴元末兵乱为贼所获绐贼以择日具礼至期防头上簪刺喉死明陈震银簪词银簪不刺股银簪不锥目咽喉三寸气出入此气一断难再续
　　薄皇后　明杂记徐竗锦仁孝皇后妹靖难后矢志不嫁后薨成祖聘之不从宣徳中张太后召入宫自称徐达第三女宫人窃语此薄皇后不为者
　　二女赋诗　王鏊纪闻铁铉不屈死其家属发教坊为娼有二女誓不受辱仁宗即位赦出之皆嫁朝士二女能诗有教坊脂粉洗铅华一片闲心对落花及览镜自怜倾国貌向人羞学倚门妆之句
　　着酒食议　解缙集缙母髙夫人好读书其治食馈酒醯醢果蔬俱有法着酒食议若干卷
　　乞序旌母　语林韩防议妻屈氏有诗才及卒女异悲母集散失以书贻康对山乞序书云愿借皮为楮削骨代頴以传母集对山感其诚为作序表之
　　夫人城　明通纪沁水之窦庄堡甚坚贼入众议弃去张忠烈铨妻霍氏曰死于家不犹愈死于野乎躬率僮仆为守御贼攻不克宗族独金兵备表其堡曰夫人城
　　三娘子　明纪事本末谙达妻三娘子慕华欵塞总督吴兑儿女畜之或致手书索金珠兑随市与以敦好部落有梗化者三娘子时时报闻后封忠顺夫人于慎行题忠顺夫人画像不道长安春色少甘泉宫里画阏氏
　　女秀才　明诗话明初识字妇女得举女秀才入尚功局
　　忠允姑　明纪事本末大理卿胡闰死于靖难女郡奴方四嵗一功臣家爨下婢收之稍长识大义发至寸即截去曰以炭汚面后遇赦郡奴行乞归鄱阳乡人争馈之女所受免死而已后没私諡曰忠允贞姑
　　论夫学　明史稿冀元亨以宸濠事为张忠辈所诬下狱所司系其妻李李无怖色曰吾夫尊师乐善岂他虑哉狱中与二女治麻枲不辍事且白按察诸僚妇闻其贤召之问其夫学曰吾夫之学不出闺门袵席间闻者悚然
　　手制征袍　明庄烈帝赐女土司秦良玉诗蜀锦征袍手制成桃花马上请长缨世间不少奇男子谁肯沙场万里行明通纪良玉兄弟三人皆死王事诸部以其忠勇遂袭宣抚使屡有战功张献忠入蜀铸金印赍之不为动贼党无敢入境者
　　驿壁题诗　新嘉驿壁间有题云余生长会稽幼攻书史嗟林下之风致事腹负之将军加之河东狮子曰吼数声逢彼之怒辱等奴婢忍死须臾伺同类睡熟窃以泪和墨题三诗于壁庶知音读而悲之
　　跃御河　明通纪闯贼入清宫官人魏氏大呼曰贼入大内我辈必为所汚有志者蚤为之计遂跃入御河顷间从死者一二百人
　　捣衣杵　杨慎集山东女子赵小钱年十五为贼所掠骂贼不从以捣衣杵击贼遇害事闻诏旌其门
　　经济宏文　浙江通志仁和顾若璞适黄汝亨之子蚤寡每为遗孤説经史大义平生好讲求河漕边备诸大计所着卧月轩集多经济宏文又尝论建文景泰间事欲建白更定嘱二子曰而他日得备官必勉为之
　　萱草帖　杨维祯答士女曹妙清诗冩得雪涛萱草帖西湖纸价可能髙明诗话妙清钱塘人善鼓琴工诗行书防画皆有法三十不嫁事母孝谨故云
　　作上梁文　明诗话朝鲜许兰雪其兄篈筠皆状元八嵗作广寒殿玉楼上梁文才名出二兄之右不见答于其夫夫徇国难许遂为女道士有集盛传中夏
　　摹本草　启崇野乗赵灵均妇文字端容性明慧所见花草虫蜨皆能摹写性情图得千种名曰寒山草昆虫状又尝摹内府本草购者填塞
　　撰状乞铭　启崇野乗赵灵均与妇卒无子一女曰昭嫁平湖马氏撰其父母事状乞铭当世
　　河东君　明程嘉燧赠河东君诗杯近仙源花潋潋云来神峡雨蒙蒙案河东君姓栁字如是工笔札其所居名我闻室
　　美人
　　香肌席　元氏掖庭记雅克特穆尔洞房设楼床广褥择美姬温软少骨者枕藉而寝谓之香肌席
　　三圣奴　明周宪王元宫词队里惟夸三圣奴清歌妙舞世间无御前供奉深宠赐得西洋塔纳珠
　　花月对　杨维贞集春日偕顾仲瑛诸人燕于吴城佐酒六姝皆苏台之选有璚花与珠月者选中之絶也璚花捧砚请予题仲瑛曰花月一对虽絶而不无相妬题品稍偏当令偏者举一巨觥予矢口月满十分珠有晕花开第一玉无瑕两姬大喜明日乃足成之
　　羣珠碎　元陈基集吴帅潘元绍七妾皆青年絶色善纂组歌词因潘出军恐致疑皆自经为作羣珠碎诗杨慎集七姬之死葢潘逼焉平居则獶杂子女而渔聚之一旦有变恐乐他人之少年而雉经之潘之恶甚矣
　　香唾盂　明杂记严东楼唾吐皆美人以口承之方发声婢口已巧就谓之香吐盂
　　云英　明周宪王诗云英何处访遗迹空对阳台十二峯注王宫人云英生五嵗闇诵孝经七嵗尽通释典色艺絶伦其居曰端清阁后卧病求为尼以了生死作偈示众而逝
　　圆圆　吴伟业圆圆曲鼎湖当日弃人间破敌收京下玉关恸哭六军俱缟素冲冠一怒为红顔家本姑苏浣花里圆圆小字娇罗绮
　　奉圣夫人　明纪事本末客氏为太孙乳媪先与魏朝私忠贤亦通焉熹宗即位一夕忠贤与朝争拥客氏嚣声达御前上知客厌朝獧薄乃逐朝而忠贤得専客氏后封奉圣夫人
</div>
    <div class="pagination">
<a href="元明事类钞_page30.html">上一页</a><span>...</span><a href="元明事类钞_page26.html">26</a><a href="元明事类钞_page27.html">27</a><a href="元明事类钞_page28.html">28</a><a href="元明事类钞_page29.html">29</a><a href="元明事类钞_page30.html">30</a><span class="current-page">31</span><a href="元明事类钞_page32.html">32</a><a href="元明事类钞_page33.html">33</a><a href="元明事类钞_page34.html">34</a><a href="元明事类钞_page35.html">35</a><a href="元明事类钞_page36.html">36</a><span>...</span><a href="元明事类钞_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
