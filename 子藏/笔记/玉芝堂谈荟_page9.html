<!DOCTYPE html>
<html>
<head>
    <meta charset="UTF-8">
    <title>玉芝堂谈荟 - 第 9 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉芝堂谈荟 - 第 9 页/共 23 页</h1>
    <div class="content">　　产十八儿
　　狯园苏州城东陆太学邦杰司勲公之长子万歴己酉间其家人妇产一肉胞而无血破之中裹百余小儿形皆一二寸许又宋孝亷所亲家有手下婢产出肉带子一条带上共悬十八小儿面目形体无不具备宋潮州妇人产子如指大五体皆具者百余枚佛说贤愚经舍卫城长者黎耆弥有七儿皆娶最小儿妇名毘舍离懐孕月满便生三十二卵卵中各出一儿勇健非凡杂寳藏经罗崇国有一雌鹿防仙人梵志遗精而生一女子梵志取而养之梵豫王闻而索之立为夫人一产千子是为贤刼千佛
　　产不繇户
　　古陆终氏娶鬼方女孕而不育十一年开其左脇而出三人又开其右脇而出三人曰昆吾参胡彭祖防人安季连谯周史考以为妄废而不纪干寳曰前志所修已背坼而生禹简狄剖胸而生契近魏黄初五年汝南屈雍妻王氏生男从右脐下小腹上出而平和自若数月创合母子无恙斯近事之徴也按晋安义熈中魏兴李宣妻樊氏过期不育而额上有疮儿穿之而出长山赵宣母亦从臂疮中产儿宋孝武时荆州人杨欢妻于股中生女李势末年马氏妇孕身儿从脇下出子母无恙后魏肃宗熈平二年并州人韩僧真女从母右脇而出宋莆田尉舍人有妻生男从股髀出创合母子无恙然则释典称释迦生于摩耶夫人之右脇老子生时剖母左腋而出不足怪也
　　易心复活
　　陈寨泉州晋江巫也善禁呪之术有漳州逆旅苏猛其子病狂人莫能疗乃往请陈陈至曰此疾入心矣乃立坛堂中至夜取苏氏子劈为两片悬堂之东壁其心悬北檐下寨方在堂作法所悬之心遂为犬食寨求之不得乃持刀宛转于地出门而去主人勿知谓其作法耳食顷持心而入内于病者之腹披发连叱其腹遂合苏氏子既活但连呼铺逓家人莫测其自去家数里有驿吏死于道旁乃寨取驿吏之心而活苏也见稽神録是心可易也郓州司法关某有佣妇人名钮婆携一孙名万儿关氏妻有小男名封六关妻制新衣与封六易其故者与万儿钮婆怒曰皆是小儿何贵何贱某请试之遂引封六万儿悉内于裙下着地按之闗妻惊起夺之两子悉为钮婆之孙形状衣服皆不可辨闗妻大惧祈请恳之乃以二子致裙下再按之即各复本形见灵怪集是貌可易也昔扁鹊易鲁公扈赵齐婴之心及寤各反其室繇前而推非寓言矣
　　假尸复生
　　宦逰纪闻正徳丁夘陜西靖宁州朱进马之父为成都属邑庠分教进马随任秩满至徽州病卒舆还靖宁逾二载同里苏氏有子亦卒越二日治棺未就忽苏而起熟视左右曰此非吾家也问其姓名曰吾乃朱进马吾死已久夀数未尽还当复生吾妻欲嫁亟为我阻之遂趋朱宅其妻不肯认视其形则非而声音笑语与追论徃事毫厘不差二氏争执讼于官州断令朱氏给银还苏为买尸之资耳谈桐城县东门西门各有女中痘死年皆十余歳东门女谒防司禄未尽应遣还而尸已焚因令借西门女尸还魂西门女家喜过望而女羞阻不知为谁惟忆其父母于东门家闻之迎以归宛然故情特非其女貌耳讼之官令判曰西门女身东门女魂二家共女之情理其安矣及于归争治奁具而壻腹两坦焉酉阳杂爼唐开元末上蔡南李村百姓李简癎病卒瘗后十余日有汝阳百姓张义素不与简相识所居相去十余舍亦因病死经宿却活不复问父母妻子且言我是李简家居上蔡父名亮径入亮家惊问其故言方病时梦二人见追行数十里至一处如人间六司院所勘责事委不能对忽有人称错追李简可即放还有一吏曰李身壊别令托生李忆念父母亲族因请却复本身少顷见领一人至通曰追到杂职汝阳张义吏曰义身幸未壊速令李简托其身以尽余年忽若梦觉见人环泣及屋宇都不复认亮问其亲族名氏及平生细事无不知者先解竹作因息入房索刀具破篾成器语音举止信李简也竟不反汝阳此已奇矣然事出防判容或有之读志怪録更一事甚异叶宗可元末避地淮阳时寇至积尸满野宗可昼伏夜行度前途不能行则卧地上杂众尸中至夜分明月下迳见一人烛笼前导近而视之一道士也一童子执烛偕至尸傍道士以烛烛羣尸凡老幼羸尫者俱手提而掷之轻如一叶俄得一壮男子体貌魁硕道士细视之有喜色乃即解衣与之合体相抱持对口呵气良久道士气息渐微尸冉冉动俄而欠伸又开眼遂推道士于地蹶然而起仍令童子执烛飘然而去
　　僵尸不腐
　　异苑义熙中有发京房墓者尸犹完具僵尸肉堪为药军士分割之三十国春秋义熙九年盗发卞壸墓壸尸僵发鬒苍白面如生两手悉拳爪甲乃长穿达手背又顔鲁公归时家人啓柩见状貌如生徧生金色爪甲出手背髪长数尺刘向所识贰负桎梏之尸盖亦僵尸数千年不朽者浔溪水侧有重人穴穴中有僵尸不知年载按记云人以五月五日生者尸不腐卢多逊卒归其子祭于襄阳佛寺将易以巨榇啓其尸不壊俨然如生遂逐时易衣至祥符中犹然岂亦五月五日生耶又相传髙僧化后髪爪皆如生时唐僧义存没后置函中每月其徒出之发爪皆长辄为落薙以为常经百余年不废后因兵火乱始封而灰之
　　千家姓音字
　　千家姓有难识字试举一二如酅防毒并音携防奃遆并音堤轷苸并音呼蒍防防寪并音委□并音拱并音昨鴘音弁音久盚音求轱音姑防音身焣音聚防音言蔄音慢蕳菅并音间钭音斗亓音其眘音慎防音溺骩音委防音徘藇音胥迮笮并音仄褟音答音安音好妞音纽壴音注防音壴音聿汻音晃防音缓见音绾音寻佴音耐防音着音闪韵书又作又作□音暴受音到□音赤防音防防音必防音合床音本皮养切都感切所嫁切韵书又作咠井古字通用天顺甲申进士茂湖广公安人英宗不识其姓问内阁李贤贤对音与陜同因命改姓陜事载菽园杂记今湖广通志及楚纪荆志诸书并不言陜茂改姓之故千家姓有字虽异而音义同者如饥与饥修与脩淡与澹呼与嘑防与踈欣与忻奃与防慎与眘鼂与晁隂与防暴与叟匽与偃郤与郄郧与防谯与焦阚与瞷毒与防防与蒍泄与泄泛与泛伏与宓笮与【并音仄】管与筦菅与蕳与【千家姓注二字音拱并山阳族按韵书有无或□字之讹也□音扶观姓苑有□姓而千家姓缺□字可见】与防与【千家姓注音孤音浮篇海注即也】蛾与螘【并音蚁】尊与鐏旁与傍之类是也有音义同而字省邑旁者如郕成郜告鄩寻鄾忧邵召郈后鄫曽童盈酆丰防辰邰台郲来鄟专邽圭郏夹防云郳儿邘于郗希鄮贸鄐畜弗鄅禹邺业邴丙庸郑莫之类是也有字同音异而重出者繁【樊婆二音】单【丹善二音】谭【谈寻二音】相【襄象二音】番【籓婆二音】句【勾句二音】被【皮比二音】逢【缝厐二音】尉【胃郁二音】九姓是也有字同音同义同亦重出者儿鞠二姓是也岂以儿有千乗河南二族鞠有河南汝南二族故耶【或云儿有而倪二音鞠有菊麴二音】
　　仙人鬼神姓名
　　仙道鬼神姓名有可考者元始天尊姓乐名静信见度人经玉门子姓王名刚九灵子姓皇名化北极子姓隂名恒絶洞子姓李名修太阳子姓离名明太阳女姓朱名翼太隂女姓卢名全太女姓颛名和南极子姓栁名融黄卢子姓葛名起马名生姓和名君贤张道陵名辅刘根字君安尹轨字公度介象字元则见葛洪神仙传河伯姓冯名夷字公子见圣贤冢墓记秦宗新祠颂又姓吕名公子夫人姓冯名夷见龙鱼河图太真夫人姓王名婉罗见真仙通鉴介子推姓王名光范蠡字少伯鬼谷子姓王名誗见神仙传毛女字玉姜见神仙传医王子姓古名老师见本草序浮丘公姓李见列仙传壶公姓施名存孔子弟子见真诰又姓谢名见丹台录武当戴将军姓燕名济洪崖先生姓张后洪崖先生亦姓张名氲俱见真仙通鉴东王公名倪字君明西王母姓杨名囘天翁姓张字刺渴灶神名隗又姓张名卓字子郭见酉阳杂俎
　　父子同名
　　父子有同名者汉书侯王表广陵孝王之子名徳封广平侯徳长子嗣爵复名徳岂传录讹耶容斋随笔襄阳隋处士罗君墓志云君讳靖字礼广昌人祖养父靖学优不仕碑字明楷父子同名靖殊不可晓又魏大将安同父名屈子亦名屈我朝刘忠武父名江为戍卒死忠武仍其父名不易累战功至都督佩大将军印犹与其父同名后封广宁伯始更名荣封未几而卒其事尤竒若林邑王范扬迈死太子咄立慕父之徳亦名扬迈则习俗也父子同字者晋张老字孟齐子趯亦字孟齐管夷吾字仲其父名山亦字仲父子同称管仲晋大夫郤克字驹伯郤克子郤锜亦字驹伯祖孙兄弟同名字者少昊名挚其孙颛顼之子亦名挚是为帝挚汤名天乙纣父亦名天乙汤长子名太丁武乙之子亦名太丁周仲雍曰虞仲仲之裔周章孙亦曰虞仲蔡文侯名申其孙昭侯亦名申鲁庄公之孙仲婴齐仲字婴齐名也而文公之孙亦曰公孙婴齐者从祖也又同时卫穆公名遫其裔孙成侯亦名遫晋范宣子士匄其同族伯瑕文伯亦曰士匄楚有公子申字子西乃平王子昭王兄也又有右司马公子申而鬭宜申又字子西晋书王氏族有两王浑一防子一戎子两王恺一字茂仁一字君夫两王澄一济弟一衍弟两王安期一含子一湛子两王处冲一名湛一名还两陈徽一叔英子一叔明子叔英叔明皆陈宣帝子
　　三字名
　　古人有以一言为字孔子弟子曽防字晳顔无繇字路任不齐字选秦冉字开公夏首字乗顔祖字襄申棠字周顔之仆字叔左人郢字行燕伋字思原亢字籍原宪字思亷洁字曹顔何字冉西汉陈胜字涉项籍字羽胡建眭俱字孟彭越萧咸俱字仲张欧吴吴广枚乗俱字叔张释之公孙俱字季楚元王交朱云俱字游爰盎字丝周章字文郑当时字庄楚汉春秋叔孙通名何字通东汉李昙字云三国志袁涣字曜南史成景隽字超隋书顔之推字介顔之仪字升唐书任环字玮房龄字乔杨元琰字温杨仲冒字曼父子崔伦字叙崔衍字着父子顔师古字籀田委安字防栁公绰字寛北齐刘干字天宋以后一言字不多见有三字姓如元世祖后姓鸿吉哩元世祖姓竒渥温金史有乌凌阿晖乌凌阿复乌库哩富勒呼乌库哩尼玛哈乌库哩忠徳升温特赫富尔丹温特赫伊实黙隋书有阿史那大素唐书有阿史那社阿史那斛瑟罗阿史那献阿史那忠北史有侯莫陈颖侯莫陈悦唐书有侯莫陈恁宋史有侯莫陈利用唐书有沙鉢罗设苏尼失北齐书有步大汗萨晋书有库傉官伟库傉官骥梁史有越质诘归金史有富珠哩定方元史有富珠哩翀后秦录有末那楼雷北史有莫贺弗勿干唐史有莫贺咄设莫贺咄苾元史有穆尔古蘓北齐书有破六韩常金史有赫舍哩呼喇赫舍哩良弼周太祖赐杨纂姓为莫胡卢氏魏献帝赐冦携为若口引氏元成定后巴约特氏文宗后巴约特氏后周有侍中叱伏列西魏有柱国万忸于谨有三字名令尹子文名糓于菟赵元昊子名佞令受又杨用修云战国人有董之蘩菁董姓也之蘩菁三字其名也有三字字者屈无为字无不为张天锡字分纯嘏桓字神灵寳刘敞字中原父有以名为字者晋书安帝名徳宗字徳宗南史蔡兴宗字兴宗王僧孺字僧孺师觉授字觉授慕容绍宗字绍宗魏兰根字兰根崔彦穆字彦穆唐书尚可孤字可孤张嘉祯字嘉祯白元光字元光郭子仪字子仪李嗣业字嗣业魏少游字少游张孝忠字孝忠戴休顔字休顔髙崇文字崇文张巡字巡杨燕奇字燕奇孟浩然字浩然李修字修田承嗣字承嗣田绪字绪父子宋史戚同文字同文有以姓为名者司马承祯传仙女谢自然学道时羣仙降其室有姓崔名崔有姓杜名杜者光州乐安县黄土山有仆仆先生自言姓仆名仆有两世名同之字者胡母辅之子谦之吴隐之子瞻之顔悦之子恺之有三世名同之字者王晏之子昆之昆之子陋之徐逵之子湛之湛之子书之有四世名同之字者王羲之子献之献之子靖之靖之子悦之有五世名同之字者王胡之子茂之茂之子裕之裕之子瓉之瓉之子秀之有六世名同之字者王彪之子临之临之子纳之纳之子准之准之子与之与之子进之男子双名者夏主赫连勃勃吐蕃将且藏结结国相尚婢婢唐琵琶客罗黑黑乐工纪孩孩剑客精精儿空空儿李懐光外孙燕八八元学士承防库库平章政事囘囘右丞相脱脱太傅王保保学士马马妇人双名者隋炀帝宫婢罗罗元微之传崔莺莺又范十郎女莺莺张建封妾盼盼开元中官妓薛琼琼宋宣仁太后小名滔滔朱端朝取妓马琼琼杜牧之所狎妓张好好元微之所欢妓谢好好画中美人真真又沈将军妾真真又元名妓赵真真同时冯蛮蛮妾赵真真钱塘妓苏小小达希盈盈【缺】官妓灼灼王山所接仙女吴盈盈翟素死节婢青青常青姬红红朱虞部姬宠宠北里妓王苏苏郑举举王莲莲张住住钱塘娼杨爱爱善和坊妓端端武氏妓赛赛张虞卿妓英英又楚州官妓王英英秦州妓香香范十郎女燕燕宋善画妇人任才仲妾艶艶徽宗幸妓李师师义妓毛惜惜又张幼谦妻罗惜惜成都角妓丁怜怜又湖州妓丁怜怜魏鹏妻贾娉娉榴花女石醋醋刘佩遇鬼仙女翘翘又理宗宫人翘翘元名妓荆坚坚李心心顾山山冯六六辛弃疾妾田田钱钱有别号双字者金赵学士元吴真人俱闲闲冯山人存存近有裘谦谦
　　风月景山水名子
　　有以风月景山水名子者谢庄五子飏朏颢嵸也有以五行名子者宋子虚五子鑫森淼焱垚也有另制字以名子者孙休四男长名字莔次名字次名壾字昷次名字防也音弯莔音迄音觥音贤壾音莽昷音举音褒防音拥又梁四公名甚异一曰仉齐一曰防本一曰闯一曰防防仉诸两切音掌一作不防无贩切音万或作防非也防奴钩切兔子也音獳与防字音义不同户圭切音携或作毒又作又作防义同闯敕防切音趂防市玉切音蜀又作防防他端切音猯或作偳又作湍王子年拾遗记异人梁四公曰闯曰防杰曰越防曰仇督杰音遏不音杰督或作防音视又唐武后自制曌字为名音炤南汉刘岩自制防字为名音俨又三尊谱录元始上皇丈人法姓法讳奣法字太上真皇法姓法讳法字金明七真法姓法讳□法字□又五岳真形图东岳姓名南岳姓崇名西岳姓姜名北岳姓峘名中岳姓恽名字皆诡竒
　　姓名并变
　　姓名并变者如史记范睢入秦称张禄范蠡入齐称陶朱汉书刘文伯即卢芳运期曜即梁鸿三国志马忠即孤笃晋书李辰即张昌刘尼即丘沈唐书杨守亮即訾亮李国昌即朱邪赤心李寳臣即张忠志李忠臣即董秦李抱玉即安重璋李全畧即王日简成汭即郭禹杨守立即【阙】　　又改姓名李顺节五代史殷崇义即汤悦朱友即康勤李绍防即晏球李茂贞即宋文通李继鹏即阎珪王宗阮即文武坚王宗涤即华洪朱友恭即李彦威李继岌即桑志王徳明即张文礼李继麟即朱友谦李继琛即康巡孝李绍安即袁象先李绍冲即温韬李绍宏即段凝孔循即赵殷衡李绍英即房知温宋人陶谷即唐彦谦赵保忠即李继捧赵保吉即李继迁李良嗣即马植李继昭即孙徳昭李继弼即董彦弼邹防注参同契即朱熹朱说即范仲淹蜀才即范长生【蜀才注易顔之推云范长生蜀人自称蜀才】有一姓改为数姓者炅横四子守坟墓者为炅居徐者为昋居幽者为桂居华隂者为炔此四姓同一炅也勾姓本避髙宗讳勾诪则仍字更音钩光祖则加金纺则加丝茍谌则加草句思则易字勾龙如渊则加龙此六姓同一勾也有同音而讹者贠之音运叶之音摄甄之音真缪之音穆遂成二姓是也有因所居而増者诸葛则诸县之葛申屠则屠原之申胡□则□丘之胡闾丘则顿丘之闾是也有以事改者田千秋乗小车改为车谢服出征改射氏仪以民无上改为是刘遵孝以忠谏比伍贠改为贠是也有以字改者棘为枣踈为束仲为种槩为暨熊为能鄫为曽慎为真刘为金昨为作敬为文为茍是也有以音改者理为李求为仇舅为咎借为席为洪朝为晁是也有以罪改姓者汉马何罗作逆改为莽氏南齐巴陵王子向抗命改蛸氏梁豫章世子直以父综逃魏改悖氏武陵王纪以僣改饕餮氏隋杨感以反改枭氏唐越王贞纪王慎以不从武后改虺氏武后复改王皇后蟒氏萧淑妃枭氏武惟良蝮氏中睿朝成王千里蝮氏窦懐真毒氏新兴王晋厉氏是也
　　孔子生卒年月
　　孔子生于周灵王二十一年庚戌冬庚子日卒于周敬王四十一年壬戌夏四月己丑日年七十三嵗陈心叔名疑云叔梁纥娶鲁之施氏生九女其妾生孟皮字伯尼是为孔子兄孟皮病足鲁襄公十九年丁未叔梁纥求婚于顔氏二十二年庚戌十月庚子申时生孔子即今之八月卄七日也或云孔子生于二月二十三日非孟子生于周定王三十七年四月二日卒于赧王二十六年正月十五日年八十四嵗
　　如来生卒年月
　　佛如来以周昭王二十四年甲寅四月八日生十九嵗于四月八日夜半逾城往雪山入道六年思道不食又四月八日成佛以穆王五十二年二月十五日灭续髙僧昙无最魏正光元年与清通观道士姜斌上殿帝问佛为侍者同时否姜曰老子西入化胡成佛佛为侍者着问天经明是同时最问老子因何为而生何年西入曰周定王三年九月生敬王元年西入化胡最曰周昭王四月八日生至灭度经三百四十五年始至定王三年又至敬王元年经四百三十年何得同时乎因果经云二月八日佛诞生周书异记因费长房则云周庄王它十年四月八日生什法师石柱铭同赵武乙二十六年甲午生鹫岭圣贤录说佛生时有伯休记云周贞定王二年甲戌至法显则云殷世八别一夏桀时二武丁时三周昭王时四穆王时五平王时六桓王时七庄王时八贞定王时又云周正四月非今四月也然则以为昭王甲寅四月必未确然释氏通鉴云释迦生于周昭王二十六年四月八日是日江河泛井泉溢大地皆动五色光贯太微徧于西方昭王问羣臣太史苏繇曰西方有圣贤生千年后声教被此周书异记以为昭王二十四年甲寅之嵗摩腾晁以道俱云佛生于昭王二十四年甲寅然昭王二十四年壬子而甲寅则二十六年也汲冢周书云昭王末年夜有五色光贯紫微是年昭王南巡不返然昭王在位五十一年其末年非二十六年也又自异记有恒星不见之说遂以孔子书恒星不见为证然春秋庄公七年夏四月辛夘恒星不见即周庄王十年嵗在甲午非甲寅也上距昭王甲寅三百五十一年矣谢承汉书云佛以庄王九年癸丑七月十五日托胎于摩耶之腹十年甲寅四月八日诞生髙僧传世说宋书刘宣传穆法师石柱铭皆称庄王甲寅不知庄王元年乙酉在位十五年无甲寅嵗也诸家皆以为四月八日释迦生而嵗时记则谓四月八日弥勒生二月八日释迦生


　　玉芝堂谈荟卷十四
<子部,杂家类,杂纂之属,玉芝堂谈荟>
　　钦定四库全书
　　玉芝堂谈荟卷十五
　　明　徐应秋　撰
　　佛经縁起
　　佛经者天竺之迦维卫国净饭王太子释迦牟尼所説也释迦当周庄王之九年自母右脇而生姿貌奇异舍太子位出家学道勤行精进觉悟一切种智而谓之佛亦曰佛陀亦曰浮屠皆天竺语华言译之为净觉其所説云人生虽有生死之异至于精神则常不灭此前之身则经无量身矣积而修习则成佛道天地之外四维上下更有天地亦无终极然皆有成败毎一成败谓之一劫此天地以前则有无量劫矣每劫必有诸佛得道出世教化其数不同今此劫中当有千佛自初劫至释迦已七佛矣其次当有弥勒出世必经三会演説法藏开度众生繇是道者有四等之果一曰须陁洹二曰斯陁含三曰阿那含四曰阿罗汉至罗汉则出入生死去来隠显而不累阿罗汉已上至菩萨者深见佛性以至成道每佛灭度遗法相传有正像末三等教法正法五百年像法一千年末法三千年已后众生愚钝业行转恶年夀渐短经数百千载乃至朝生夕死然后有大火大水大风之灾一切除去之而更立生人又归淳朴谓之小劫每一小劫则一佛出世初天竺中多诸外道并事水火毒龙而善诸变幻释迦之苦行也及佛道成尽皆摧伏并为弟子弟子男曰桑门译言息心而总曰僧译曰行乞女曰比丘尼皆释累辞家防心摄行僧止二百五十戒尼五百戒俗人信凭佛法者男曰优婆塞女曰优婆夷皆去淫杀盗妄言饮酒是为五戒释迦在世教化四十九年乃至天帝人鬼并来听法弟子得道以百千万亿数然后于拘尸那城娑罗双树间以二月十五日入般湼槃湼槃亦曰泥洹译言灭度亦言常乐我净初释迦説法以人之性识根业各差故有大乗小乗之説至是谢世弟子大迦叶与阿难等五百人追共撰述缀以文集载为十二部后数百年有罗汉菩萨相继著论賛明其义此佛经教所自始也王弇州曰四果预流即须陀洹为初果来即斯陀含为二果不来即阿那含为三果无生即阿罗汉为四果自此以上独觉菩萨为辟支佛自觉觉他为一切菩萨摩诃萨行因果圆满为诸佛无上正等菩萨
　　晋太康初朱士行得道行经乃梵本也于阗王积火燔之火灭经存更觉鲜彩又永嘉中安慧写大品经入火不烧先天元年觉参曹溪六祖一见语合遽归永嘉着证道篇即时定中见其字化为金色满虚空界
　　如来灭后五百歳摩腾竺法以经来中国始谙其言后五百年达摩以法来中国始其心杨用修曰从佛出十二部从十二部经出九部修多罗従九部修多罗出方等従方等出摩诃般若从摩诃般若出大湼槃修多罗一曰素怛缆经也隋大业时佛经六千一百九十八卷唐开元时五千四十八卷宋雍熙时増新经凡九千五百卷
　　龙树菩萨入龙宫流天竺分八万六千偈至中土奘健防国有雀离浮图元魏灵太后遣沙门道主等赉大幡长七百尺徃彼挂之脚才及地父老云此浮屠天火七烧佛法当灭又西域金刚坐有标界铜观自在像两躯国人相菩萨身没佛法亦尽隋末已没过胸臆矣又起陀国头河岸有系白象树花叶似相此树灭佛法亦灭尚书故实云佛教上属鬼宿着鬼神之事鬼暗则佛教衰
　　二祖奉佛灵异
　　洪武四年冬十有二月诏徴江南髙僧十人钦天监择日于蒋山太平兴国禅寺建广荐法防上宿斋室却荤肉弗御者一月复勅中书右丞相汪广洋左丞相胡惟庸移书城社之神具宣上意俾达诸防期以毕集明年春正月辛酉昧爽上服皮弁临奉天殿羣臣朝衣左右侍尚寳卿梁子忠啓御撰章奏识以皇帝之寳上再拜燎香于炉复再拜躬视疏已授礼部尚书陶凯凯捧从黄道出午门置龙舆中备法仗鼓吹导至蒋山天界总持万金及蒋山主僧行容率僧伽千人持香华出迎取疏入大防殿用梵法从事白而焚之退阅三藏诸文自辛酉至癸亥止当癸亥日时加申请浮屠行词事已上法驾临幸云中雨五色子如豆或谓娑罗子或谓天花坠地所变上服皮弁搢玉圭上殿礼佛北向立羣臣各衣法服以从和声即举麾奏悦佛之乐首曰善世曲上再拜迎羣臣亦再拜再奏昭信曲上跪进薰芗奠币复再拜乐三奏延慈曲相以悦佛之舞舞人十其手各有所执或香或灯或朱玉明水或青莲花氷桃暨名荈衣食之物势皆低昂应以节上行初献礼跪进清净馔史册祝复再拜亚终二献同其殊异者不用册光禄寺卿徐兴祖进馔乐四奏曰法喜曲五奏曰禅悦曲舞同三献已上还大次羣臣退诸僧旋绕佛座演呪梵呪三周以寓攀注之意初劚山石地成六十坎漫以垩至是令军卒五百负汤实之汤蒸气成云诸僧速幽爽入浴焚象衣使其更以彩幢法乐引至三解脱门毎门内五十步筑方坛髙四尺上升坛东向坐侍仪使浦博西向跪受诏而出集幽爽而戒饬之诏已引入殿致三佛之礼听法于径山禅师宗泐受毘尼戒于天竺法师慧日复引而出命轨范师饭摩伽陀斛法食凡四十九饭已夜将半上复上殿羣臣从如初乐六奏徧应曲执事者彻豆上再拜羣臣从拜七奏妙济曲上拜送者再羣臣复从拜八奏善成曲上至望位燎已还大次解严羣臣趋出濓复防十四日甲午大风晦雨雪交作至午忽开霁上悦勅近臣于秦淮河燃水灯万枝十五日夜过半竣事还宫随有佛光五道从东北贯月烛天良久乃已见宋学士蒋山佛防记又惺吉坚茂西僧也南京鸡鸣山在六朝时为北郊之冈冈下有坑堑凡诸戮者皆寘之俗呼万人坑明兴筑都城包坑城内矣太祖建十王功臣等庙及鸡鸣寺于冈之阳以为祀神演法之所复立国子监镇压之而旧时余魂滞魄徃徃结为黒气气触人辄昏仆甚至殒命亡躯一日事闻太祖服儒服幸广业堂试其事则妖怪寂然驾回复作于是思以神道治之遂勅使迎取西番有道僧而惺吉坚茂与七僧俱来选日结坛塲具大石鉢盂三贮蓄净水菜饭三物诸僧登坛作法忽感天雨寳花之异坛塲上下黒气充塞聚散开合宛若趋向之状供事人役气翳其身惟露顶额耳似此者七昼夜始灭太祖嘉其神妙搆西番殿饰黄金居之命光禄寺厚之日饩饩有馂留贮豆中不以食人诸僧旋绕诵呪皆化为水越数年还国日瓦领禅伯西僧也永乐五年四月望日成祖与徃灵谷寺观向日塔影斋心黙祷曰愿祝如来大寳法王西天大善自在佛吉祥如意果鉴朕诚则示塔影一已塔影见成祖又黙祝愿天下太平五谷丰登家给人足民不夭阏物无疵疠果遂朕心更示塔影一已复见塔影二刹那之顷三塔毕见其色始若黄金在鑛含辉未露俄若跃冶精光煜煜少焉如泥金布练毫芒纷敷若注若流绮窓防櫺黝垩丹碧灿然呈露至暮有五色圆光光中见二佛像及如来大寳法王西天大善自在佛像已而复见寳公像拱立于前十七日成祖万夀节也先一日复与徃复黙祝曰明日为朕初度若吉庆福祥则塔影更见已又见塔影二一照壁一映地与前塔影连为七其色或黄或青流丹紫绀縓间施锦绣错综若琉璃映彻水晶洞明若琥珀光若瑚色若玛瑙璖文彩晃耀若渊沈而珠朗若山辉而玉润若丹砂聚鼎若空青出穴若鳯羽陆离若龙章焱灼若霓旌羽盖之飘揺金支翠旗之掩映若景星庆云之炳焕若紫芝瑶草之斓斑若阳燧之迎太阳方诸之透明水若日出而霞彩丽若雨霁而虹光吐若岩空而电影掣至于铃索振摇寳轮层叠霤瓦鳞鳞防槛纵横玲珑疎透一一可数人行走舞蹈若所服顔色若鸟雀冲过树动花飞悉见光中而天花雨虚悠扬交舞十七日花徧下大者如杯小者如钱东西两庑又见塔影十光辉炤烛如前胜妙十八日复徃景大胜前有彩云五色轮囷焕衍低翔徘徊乍舒乍敛变化万状不可殚述塔心复见塔影一已而青篁緑树之影纷然毕呈塔殿上所制七生丸异香芬馥充达逺近至暮留师居寺观之十九之朝师报塔影第一层见如来大寳法王西天大善自在佛像三罗汉像六环立左右第二层见红色观音像一左右菩萨像四侍立拱手捧香花供养有圆光五色覆塔上寳盖垂防璎珞葳上大悦曰物影一而已塔见多影佛道僧法于斯为胜命图与师使归而言之国人见名山蔵
　　崇奉佛法
　　陈眉公曰隋文帝与唐文皇皆以振世之威独委心帖膝于黄面老子隋文帝尝云朕兴崇佛法好食麻豆前身是从道人中来繇少时在寺至今乐闻钟鼔之声史曰帝故同州般若寺尼所抱子那罗延也唐文皇亦轮王十善化世者也隋智髙等赍梵经自西域还勅付有司宣人翻译帝且亲为撰序又亲以七寳箱奉三十舍利自内而出置于金琉璃瓶侍者三人散官一人薰陆香百二十斤分道送徃三十州州境诸官步引四部大众共以幢盖台辇种种乐供养围绕而奘法师抵罽宾天林以至麴阇国与畨商八十人渡殑伽河至中天竺穷探大乗以象马驼还文皇迎见于仪鸾殿勅入福寺译经经成赐九道总管又赐剃刀百金磨衲亦自撰圣教序以张之文帝享国二十四年写经四十六蔵十三万卷修治故经四百部造金铜檀像六千余万区修治故像一百五十万九千宫内造刺绣织成像及画像五彩珠幡以亿计崇缉寺宇五十余所繙译道僧二十四人所书经论垂五百卷而唐初四方壁垒之秋战声鼎沸精蓝森列破薛举立昭仁寺于幽州破王世充立昭觉寺于潞州破刘武周立济寺于汾州破宋金刚立慈灵寺于晋州破霍老生立普济寺于侣州破窦建徳立等慈寺于鄞州破刘黒闼立招福寺于洛州并给度牒勅虞世南李伯药禇遂良顔师古岑文本许敬宗等分撰新寺碑志当时经狮律虎及一切人天龙象聫瓢接锡于法宫殿廷之间而二祖之慧可四祖之道信天台之智者三蔵之奘尤为嵬特宗防明教乗普皆其力也噫盛矣哉隋唐之交经蔵既显而幽奇变幻之迹亦时足以撼王公而怖士庶如慧琳供养塑像忽生须三十六茎防之柩五百异花绕尸而生长可一二尺许隋文与后食从齿下得舍利以银盌水浮其一示百官须臾化二凡得十九粒多放光明唐文皇行方等悔法见光明中七佛现是皆古今书史所不载而震旦国中所罕习者也王元美曰韩退之言汉明帝时始有佛法在位才十八年宋齐梁陈事佛渐谨梁武在位四十八年饿死台城国亦寻灭此不足以服宪宗也自宪宗前赫连勃勃画佛于背迫僧礼拜为雷震死子昌灭佛教身死国灭魏太武诛僧毁寺见弑人手周武帝除佛法次年晏驾子夭国亡宪宗后武宗去塔寺亦以次年崩无子宋徽宗改佛为金仙约僧留发寻有播迁之祸以唐文皇宋艺祖我太祖太宗之明断隋文帝之威果而不免归心释教此必有内契于心者矣
　　西域请经始末
　　笔丛贞观七年法师奘游天竺求法达于王舍城奘生洛州偃师陈氏隋季出家具戒博贯经籍毎慨前代译经多所讹畧志游西土访求异本以叅订焉以三年冬抗表辞帝制不许即私遁自原州玉闗抵髙昌髙昌王麴文秦奉奘行资防送达于罽宾从僧伽论师夬俱舍因明大毘婆沙等论至大林国从婆罗门学中论及异道典籍时婆罗门七百余歳至仆底国从伏光法师学对法宗显理门等论至那伽罗国从月胃论师学众事分毗婆沙至禄勒那国从阇那屈多三蔵学经部毗婆沙及萨婆多部辨真等论至麴阇国従毗邪屖那三蔵学二毗婆沙王有胜兵十万雄冠西域奘与商者八十许人渡殑伽河彼俗以人祀天奘与诸商被执以奘风度特异将戮以祭俄大风作尘沙涨天昼日晦暝彼众震惧以奘为圣人遂释之至中天竺遇大乗居士为奘开瑜伽师地即入王舍城彼预闻奘至具礼郊迎之日供上馔馔有龙骨香乳苏蜜及大人米米香闻百歩奘寓其国従正法蔵穷探大乗秘奥日益智证至贞观十六年奘发王舍城入祗罗国国主郊迎之已而问曰而国有圣人出世作小秦王破阵乐试为我言其为人奘粗陈帝神武削平天下躬行尧舜之治其王大惊即以青象名马助奘防经而还以贞观十九年至长安文皇惊喜手诏飞骑迎之亲为经文作序名圣教
　　浮屠二宗
　　浮屠学不出教禅二端宋太史叙之极详其文云西方圣人以一大事因缘出现于世自从鹿野苑中直至防提河演説苦空无我无量妙义随机钝利分为顿渐无小无大尽皆摄入萨婆苦海既灭度后其弟子阿难陀多闻总持有大智慧结集为修多罗蔵而诸尊者或后或先各阐化源优波离集四部律谓之毗尼金刚萨埵于毘卢遮那前亲受瑜伽五部谓之秘密章句无着天亲频升知足天宫咨参慈氏相与造论发明大乗谓之唯识宗防西竺龙胜以所得毘罗之法其纲要谓之中观论炖煌杜法顺深入华严不思议境大宣防谓之华严法界观毘尼之法魏嘉平初昙柯罗始持僧祗戒本至洛阳而昙无徳昙谛等继之立羯磨法唐南山澄照律师道宣作疏明之四分律遂大行是谓行事防非止恶之宗萨埵以瑜伽授龙猛猛授龙智智授金刚智唐开元中智始来中国大建曼荼罗法事大智道氤大慧一行及不空三蔵咸师尊之是为瑜伽防妙秘密之宗唐贞观三年三蔵奘徃西域诸国防戒贤于那兰陀寺因受唯识宗防以归授慈恩窥基基乃网罗旧説广制疏论是为三乗法相显理之宗梁陈之间比丘恵闻因读中观论悟防遂遥礼龙胜为师开空假中三观正观法门以法华宗防授慧思思授天台国师智顗顗授灌顶顶授智威智威授恵威恵威授朗朗授湛然是为四教法性观行之宗隋末顺以法界观授智俨俨授贤首法蔵至清凉大统国师澄观追宗其学防作华严疏论数百万言圭峰宗密继之而其化广被四方是为一念圆融具徳之宗瑜伽久亡南山亦仅存其盛行于今者唯天台慈恩贤首而已此则世之所谓教者也世尊大法自迦叶二十八至菩提达摩达摩悲学佛者纒蔽于竹帛间乃教外别之防不立文字而见性成佛达摩慧可可僧璨璨道信信忍忍传曹溪大鉴禅师慧能而其法特盛能之二弟子懐让行思皆深入其阃奥让道一一之学江西宗之其为懐海海希运运临济恵照大师义立三门策励学徒是为临济之宗海之旁出为沩山大圆禅师祐祐仰山智通大师慧寂父唱子和防妙机不可凑泊是为沩仰之宗思希迁迁之学湖南主之其为道悟悟崇信信宣鉴鉴义存存云门匡眞大师闻偃偃之气宇如王三句之设如青天震雷闻者掩耳是为云门之宗沙师备偃之同门友也其为桂琛琛法眼大师文益益虽依华严六相唱明宗防逈然独立不涉凡情是为法眼之宗迁之旁出为药山惟俨俨以寳镜三昧五位显诀三种渗漏昙晟晟洞山悟本大师良价价曹山元澄大师本寂而复大振是为曹洞之宗法眼再至延夀流入髙句骊仰山三至芭蕉彻当石晋开运中遂亡弗继云门曹洞仅不絶如线唯临济一宗大用大机震荡无际若圣若凡无不宗仰此则世之所谓禅者也禅家五宗独临济为盛石霜石霜杨歧杨歧至五祖演演天目齐齐懒牛和和竹林寳寳竹林安安西堂容容中和璋璋简公号海云大士禅学至此盖中兴焉印简弟子二人曰可庵朗曰颐庵儇西云安住天都庆夀寺元之诸主皆崇奉赐以玉印曰临济正宗智光禀龙树大士依般若中观等经论立法性宗戒贤禀弥佛无着依深密瑜伽等经论立法相宗又五祖忍弟子神秀与六祖慧能行业相埒天下散其道人谓神秀为北宗慧能为南宗南能为顿宗北秀为渐宗
　　三世诸佛
　　三世诸佛过去见在未来过去曰庄严刼见在曰贤刼未来曰星宿刼庄严刼第一尊曰华光佛末后尊曰毘舍浮佛贤刼第一尊曰俱留孙佛末后尊曰娄至佛星宿刼第一尊曰日光佛末后尊曰须弥相佛凡过去现在未来毎刼千佛今释迦文当第九减刼于贤刼为第四尊弥勒当第十减刼于贤刼为第五尊一大刼者成住壊空凡四种为一大刼成而即住住而续壊壊而复空共成住壊空八十辘卢刼总一十三万四千四百万年为始终极数所谓一大刼也一曰五刼龙汉为木刼赤明为火刼延康为土刼开皇为金刼上皇为水刼一起一伏周而复始又刼有六种一中刼二成刼三住刼四壊刼五空刼六大刼中刼者即辘卢刼初阎浮提人夀八万四千歳身长八丈凡过百年命减一年身减一寸过千年命减十年身减一尺减至十歳身长一尺则减刼之极也自尔复入增刼凡过百年命增一年身增一寸如是増至八万四千歳身増八丈则増刼之极也如是一减一增共计一千六百八十万年名一辘卢刼积二十辘卢共三万三千六百万年为一成刼自成刼后交住刼已经八减八增八辘卢今当第九减刼有四佛出世初减人六万歳时俱留孙佛出世次减人年四万歳时俱那舍牟尼佛出世次减人年二万歳时迦叶波佛出世次减人年一百歳时释迦文佛出世従住刼至释迦文已一万四千二百七十九万三千年又至释迦文减至宋绍兴二千一百年又减二十一年身减二尺一寸今人只可六尺夀八十也此去更过七千年人夀十嵗身长一尺此减刼之极也复入第九增刼至二万嵗时铁轮王出四万嵗时铜轮王出六万嵗时银轮王出八万四千嵗时金轮王出此增刼之极也复入第十减刼减至八万嵗时弥勒下生是时百亿阎浮真金为地平如掌秔稻自生思衣衣来思食食具男女五百嵗方婚嫁弥勒初防度人九十六亿第二防度人九十四亿第三防度人九十二亿尔后度人无数弥勒灭后尚有九百九十五佛相继出世十一辘卢刼中如是千尊出尽二十辘卢已满则壊刼到来渐成空刼大灾之后复入成刼如前刼风鼓扬刼水水聚沫化作三禅天等迤下至人间大地依前造化星宿刼亦有千佛出世右见庄椿论然则释迦乃第九减刼末尊而弥勒则第十减刼首尊也又曰世界初成光音天人下来各有身光飞行自在见有地肥极为香美取食多者即失神足体重无光日月始生因贪食故地肥灭没复生婆罗灭没复生粳米朝割暮生食彼米故才分男女形相
　　古佛名号
　　六祖云古佛应世已无数量今以七佛为始过去庄严刼毘婆尸佛尸弃佛毘舍浮佛今贤刼俱留孙佛俱那舍牟尼佛迦叶佛释迦文佛是为七佛释迦西土二十七祖至二十八祖达摩教入东土六祖后分五宗已另有考今详七佛内毘婆尸佛为过去庄严刼第九百九十八尊此云胜观释迦于此佛州初种相好故为七佛之首尸弃佛为第九百九十九尊此云持髻毘舍浮佛为一千尊此云徧一切自在俱留孙佛见在贤刼第一尊此云所应断那舍牟尼佛贤刼第二尊此云金色仙迦叶佛贤刼第三尊此云饮光人夀减至二万嵗时出而释迦牟尼佛则贤刼第四尊也人夀百嵗时出宛委余编云毘婆尸佛尸弃佛毘舍浮佛俱姓刹利俱留孙佛俱那舍牟尼佛迦叶佛俱姓迦叶释迦文佛姓刹氏小字顿吉讹为悉达又异国十三佛一头楼斯和二罗隣那阿谒三朱蹄彼防蔡四密蔡罗萨五楼波黎波蔡防六那惟玉蔡七维黎波罗八和阿蔡九尸和羣黎十那他蔡十一和那罗维于蔡防十二佛覇国耶蔡十三随阿闪谁波多蔡见事物绀珠又考名经所载三十佛始金刚不壊佛终法界蔵身阿弥陀佛五十三佛始普光佛终释迦牟尼佛凡八十八佛人所常诵又诸佛始释迦牟尼终摄取光明寳台凡七千六百八十三世尊始妙乐上徳终须弥山王凡十有二如来始寳莲华步终寳生徳凡六千七十有六菩萨始初防无量终大意声王凡三千二百五十五尊者始吉祥密终噜呬尼圣坚寳贵凡七百四十五神僧始摩腾终胆巴凡二百有七合计万有八千六百七十有七其専名定号毋论己中多泛称者如诸佛则有一蔵虚空佛十方佛十光佛十上光明佛六十光明佛六十功徳宝佛六十寳作佛六十二毘留罗佛百金光蔵香流佛三百同名大幢佛五百波头摩王佛五百欢喜佛五百威徳佛五百日王佛五百净声佛七百同名光严庄佛百千晃耀光明佛百千徳光幢佛千光明佛千上光佛千近佛千香佛千迦叶佛千阎浮檀宝空蔵佛千阎浮檀金佛千光静住王佛千八百寂灭佛二千宝幢佛三千毘卢舍那佛八千坚精进佛八千威徳佛八千然灯佛十千迦叶如意佛万八千婆罗王佛三万同名毘卢舍那佛四万愿庄严佛八万四千名自在幢佛二亿同名拂邻佛百亿防尘金刚蔵佛百千亿刼智慧岳声徳佛如来则有过去七如来防罪八如来八江河沙佛如来十一无垢世界等行如来十一江河沙诸佛土忍慧世界香尽如来十四江河沙诸佛土梵音世界梵徳如来六十功徳宝如来百焰光明胎如来五百上威徳如来五百净声王如来五百普现如来百千佛土庄严徳如来千光明如来千势自在声如来千八百寂灭如来三千毘卢舍那如来八千坚精进如来九千法庄严如来万八千普防佛如来万八千婆罗王如来三万散花王如来十八亿佛刹如来百亿江河沙诸佛土水晶世界净尊如来千亿光明如来恒河沙宝如来菩萨则有十百光明火炽然菩萨千相菩萨日光千相菩萨东北西南千万亿菩萨初会二会三防无量至百十防恒河沙数菩萨凡此皆泛称无量者也又佛经有三千人成佛者前千佛始光华佛终毘舍中千佛始俱留孙佛终楼至如来后千佛始日光如来终须弥相与名经又逈异又经云值一千佛名紫幢值五百佛名莲花值六十四佛名螺髻
　　按佛者觉也一曰佛陀一曰浮屠一曰部多一曰母防一曰没陀五天竺异音耳释迦牟尼佛能仁寂黙也迦叶波饮光佛也袍休兰罗大宝也是为多宝佛阿弥陀佛无量夀也一曰无量清净是为普光功徳山王波颇智光佛也提洹靖然灯佛也提婆达天授佛也伊湿伐逻自在佛也毘陵一切自在佛也修防拏婆颇多摩金光明佛也鞞患无胜佛也祗陀洹战胜佛也颇【缺】马胜佛也苏达梨舍那善现佛也阿奢理【缺】奇特佛也栴檀一曰阿捺摩无我佛也阿斯【缺】无比佛也阿罗阇无垢佛也婆沙提伽一曰梵摩清净佛也毘梨耶一曰禅那精进佛也羼提忍辱佛也刺那伽罗宝积佛也般若拘罗智积佛也鉢底婆辩才佛也波毘畎伽清辩佛也阿湿窭生马鸣大士佛也辟支佛独觉也阿难佛无苦也阿育佛无忧也摩诃那鉢大势至菩萨也是为善住功徳寳王那婆罗吉利低输观世音菩萨也逺磨波罗防法菩萨也昙摩耶舍法称菩萨也昙摩识法丰菩萨也昙无竭法勇菩萨也阿伽云药王菩萨也妙法文殊师利菩萨也邲输防陀一曰三曼防陀普贤菩萨也菩提萨埵菩提觉也萨埵有情也省提埵字止称菩萨谓觉有情也凡有生皆有情佛有觉性而无情菩萨则不免有情而能觉也多陀阿伽陀度如来也路迦那他世尊也摩诃萨大菩萨也南无一曰那谟一曰南摩诸佛世尊号也
　　释迦佛
　　本起经翻释迦为能仁本行绎牟尼为寂黙寂黙故不住生死能仁故不住湼槃悲智兼运立此嘉称释迦佛天竺国刹利王子一云迦维卫国在葱岭西三万余里有五天竺独中天竺临禅连河是佛所生处也我佛初于无数刼中修度万行最后于毘卢遮那佛得法界观于然灯佛授记来世得作佛号释迦牟尼居兠率陀天为防明菩萨自兠率降迦毘罗国即中天竺也佛初生时乗白象入母右脇其母梦懐白象梵仙占曰若梦日月当生国主若梦白象必生圣子夫人将诸防女游蓝毘尼国攀无忧树于时树下忽出莲花大如车轮化从夫人右脇而生大地震动井水溢出有五色光入贯太防身紫金色三十二相八十种好圆光四寻生已四方各行四步为降魔梵发诚实语天上天下惟我独尊时四天王即以天缯接太子身置宝牀上帝释执盖梵王持拂左右侍立九龙空中吐清净水一温一凉灌太子身天龙八部满虚空中作天伎乐雨妙香花缨络天衣不可胜数抱入天祠天像悉起斯则净饭国之王太子也姓瞿昙氏字悉达多祖号师子类父名净饭母大术天臂城中善觉长者第八女曰摩耶十九出家于檀特山中修道始于阿蓝迦蓝处三年学不用处定知非便舍复至郁头蓝佛处学非非想定知非亦舎三十嵗于二月八日明星出时成道四十九年处世以庄王十年甲午二月八日夜鬼宿合生至匡王四年壬子二月十五日夜于拘尸城入般湼槃以金缕迦黎衣法于摩阿迦叶弟子以香薪茶毘之烬后金棺如故髙七多罗树得舎利八斛四斗世尊防后一千十七年永平中教至中夏通孝论佛降神兠率之宫垂象迦毘之域氏曰瞿昙种称刹利俗名悉达道字能仁乃净饭王之太子也神形六动方门七步五净雨花满国二龙洒水遍空身边则金色一丈眉间则白毫五尺开卍字于胸前蹑千轮于足下于是仙林始抽簮之地禅河起苦行之迹沐金流之净水游道塲之吉树食假献糜座因施草法轮则奈园初转僧侣则防陈始度迦叶兄弟目连朋友他仕宫里乃十地耆阍山上方防三乗周书异记穆王五十二年二月十五日天沸星出不云而雨山吼波逆尘刹大震暴风忽起连夜不灭西方有白虹十二道南北通过此时佛湼槃也拘尸那城北阿利罗防提河此译为有金河河畔有婆罗林如来于此林中入于湼槃拘尸城诸国共以金棺敛佛举不能动摩耶夫人自忉利天宫下至哀恸尔时金棺自开如来起身合掌问讯慈母棺即自举下迦叶自鸡足奔来七日方至佛出双足棺外遂以兠罗致毼举火自焚顶骨四牙灿然不动天人乞得一牙作供建塔其三牙在海龙王宫叨条国干陀国各有舍利八斛四斗诸天及龙王与八国各得一分其后百年同育王取龙宫舍利建八万四千塔佛父临猊国王名屑头耶母名莫邪后人改佛父曰净饭王母曰摩耶非也摩耶是其祖名佛未出家时娶妻曰耶轮跎生子曰摩防罗出家十二年归妻子复聚居今僧徒无妻非佛本义也
　　释迦于诸弟子授记后当成佛至云弥勒发意先我之前四十二刼我于其后乃发道意于此贤刼以大精进超越九刼得于无上真正之道则授记先后又有不可定者释迦虽先成佛于五浊恶世人夀百嵗时弥勒成佛当人夀八万嵗时初会度人九十六亿第二会度人九十四亿第三会九十二亿尔后度人无数盖佛无髙下功徳有大小縁与愿力所成耳弥勒发心在释迦前一进一退释迦超六刼而先证菩提攷法华经日月灯光明佛时文殊以妙光菩萨为上足弟子作七佛师而文殊八百弟子中有求名菩萨贪着利养虽复诵经而不通利多所遗失是为弥勒亦自称心重世名好游族姓至燃灯佛出现于世乃得成无上妙圆识心三昧识性流出无量如来而释迦于时仅一献花布发之男子耳此其为前后辈易知也第燃灯佛见释迦即授记作佛而弥勒又厯诸无央佛逾七佛至释迦而始授记夫释迦之精进在燃灯佛前不应始献花布发其精进在燃灯佛后则不应先弥勒而受记也弥勒紫金身十六丈而释迦止丈六尺弥勒夀八万嵗而释迦仅八千嵗弥勒行化之地东西长四十万里南北广三十万里王国鸡头末城周围四百八十里而释迦所化仅五天竺诸国不过十万余里净饭所都与王舍所栖其城不过四十里而已弥勒之地若琉璃镜平无丘陵坎窞人无夭札厉病战鬬而释迦皆反之所谓五浊世界也释迦正报身为千丈毘卢遮那于色究竟天成佛释迦仅亿身之一身耳而弥勒则未闻有他报身也释迦二辅文殊普贤皆古佛现菩萨身以世无两大耳而弥勒之辅无着未登十地天亲甫脱二乗去二大士殊有间也
　　佛国记毘舍离国本庵婆罗女家为佛起塔佛将泥洹最后所行处僧伽施国佛上忉利天三月为母説法来下处罽饶夷城佛为诸弟子説无常苦説身如泡沬处那谒国是菩萨本以银钱贸五茎华供养定光佛处捷陀卫国是阿育王子法益所治佛为菩萨时于此国以眼施人竺刹尸罗国汉言截头佛为菩萨时于此以头施人宿呵多国皆天帝释试菩萨化为鹰鸽割肉贸鸽处拘夷那谒城北双树间希禅连河边世尊于此北首而般泥洹乃须跋最后得道处以金棺供养世尊七日处金刚力士放金杵处八王分舍利处诸处皆起塔
　　檀佛
　　辍耕録京师檀佛像以灵异着故老相云其像四体无所倚着人君有道则至其国国初时尚可通一线今则不然矣按学士程钜夫瑞像殿碑刻释迦如来初为太子生七日母摩耶弃世生忉利天佛既成道思念母恩遂升忉利天为母説法优填国王自以失瞻仰于如来乃刻檀为像目犍连尊者以神力摄三十二匠升忉利天谛观相好三返乃得其真既成国王奉如真佛及佛自忉利天复至人间此像腾步空中向佛稽首佛为摩顶受记曰我灭度后汝从震旦广利人天繇是西土一千二百八十五年兹六十八年凉州四年长安十七年江南一百七十三年淮南三百六十七年复至江南二十七年汴梁一百七十七年北至燕京居圣安寺十二年北至大京大储庆寺二十年南返燕宫内殿五十四年丁丑三月迎还圣安寺今五十九年计自优填王造像至今延祐丙辰凡二千二百有七年然按释氏咸通録称梁武帝遣郝骞等往天竺迎佛檀像其王模刻一像付骞天监十年至建康迎奉太极殿则今圣安所安之像优填王之所刻与天竺之模刻与又阿含经优填王勅中国巧匠以牛头檀刻作佛像供养晨夕礼拜波斯匿王以紫磨金作佛像于是阎浮提始有二像考佛国记拘萨罗国舍卫城城内人民稀旷即波斯匿王所治城也出城南道西长者须达起精舍所谓祗洹精舍也佛上忉利天为母説法九十日波斯匿王思见佛即刻牛头檀作佛像置佛坐处佛后还入精舍像即避出迎佛佛言还坐吾般泥洹后可为四部众作法式像即还坐此像是众像之祖佛于是移住南边小精舍与像异处鼠衔灯炷烧花盖遂及精舍七重都尽谓檀像已烧开东小精舍戸忽见本像皆大欢喜则造檀佛者波斯匿王非优填国王也海丰白牛塔俗檀佛乗白牛至此化为石通极论瞻相好于香檀记名号于贝叶
　　佛国记那竭国城东北有佛锡杖以牛头檀作长丈六七许正复千百人举
　　佛国记僧伽施国佛上忉利天为母説法以神通力不使诸弟子知阿那律以天眼遥见世尊即语大目连往问讯佛于时八国大王及诸臣民云集此国又北天竺有小国名陀厯国有罗汉以神足力持一小匠上兠率天观弥勒菩萨长短色貌还下刻像斋日常有光明
　　又附记佛像之异宝康初道安至襄阳五檀溪寺建浮图铸铜像能起自行光明烛天秦王苻坚送外国金像弥勒道安设诵一日像光照室顶有舍利焉隋仁夀初京城近兴寺铸丈六金像其日雨宝屑银花香气甚异是时法师元琬造丈六金释迦像成天雨花状如云母
　　刘宋元嘉中江陵张僧定妹幼嗜佛法常奉小金像而父母密许适邴氏女不知也及羔鴈既至女悲呼不就烧香坎地而死像遂放金光弥竟一村
　　五灯会元世尊九十日在忉利天为母説法及辞天界而下时四众八部俱往空界奉迎有莲花色比丘尼作念云我是尼身必居大僧后见佛不如用神力变作转轮灵王千子围绕最初见佛果满其愿世尊才见乃呵云汝虽见吾色身且不见吾法身须菩提岩中宴坐却见吾法身
　　西天二十七祖
　　释迦文佛首西天一祖摩诃迦叶尊者摩谒陀国人偈曰法法本来法无法无非法何于一法中有法有不法第二祖阿难尊者王舍城人偈曰本来付有法付了言无法各各须自悟悟了无二法第三祖商那和修摩尊者突罗国人偈曰非法亦非心无心亦无法説是心法时是法非心法【西域有七枝秀草若罗汉生则此草主清净之地处第三祖和修生时九枝秀草应时而生】第四祖优波毱多尊者叱利国人偈曰心自本来心本心非有法有法有本心非心非本法第五祖提多迦尊者摩迦陀国人偈曰通达本法心无法无非法悟了同未悟无心亦无法第六祖弥遮迦尊者中印度人偈曰无心无可绎説得不名法若了心非心始解心心法第七祖婆须密多尊者北天竺国人偈曰心同空虚界示等空虚法证得空虚时无是无非法第八祖佛防难提尊者迦摩罗国人偈曰虚空无内外心法亦如此若了虚空故是达真如理第九祖佛防密多尊者提迦国人偈曰真理本无名因名显真理受得真实法非真亦非伪第十祖脇尊者中印度人偈曰真体自然真因真説有理领得真真门无门亦无止【第十祖脇尊者生时又梦白象背有宝坐上有明珠入门而生俱见灯録】十一祖富那夜奢尊者华国人偈曰迷悟如隠显明暗不相离今付隠显法非一亦非二十二祖马鸣大士波罗柰国人偈曰隠显即本法明暗元不二今付悟了法非聚亦非离十三祖迦毘摩罗尊者华氏国人偈曰非隠非显法説是真实际悟此隠显法非愚亦非智十四祖龙树大士西天竺国人偈曰为明隠显法方説解脱理于法心不证无嗔亦无喜十五祖迦那提婆尊者南天竺国人偈曰本对説人为説解脱理于法实无证无终亦无始十六祖罗防罗多尊者迦毘罗国人偈曰于法实无证不取亦不离法非有无相内外云何起十七祖僧迦难提尊者室罗伐城宝庄严王之子偈曰心地本无生因地从縁起縁种不相妨华果亦复尔十八祖迦那舍多尊者摩提国人偈曰有种有心地因縁能发明于縁不相碍当生生不生十九祖鸠摩罗多尊者大月氐国人偈曰性上本无生为对求人説于法既无得所懐决不决二十祖阇耶多尊者北天竺国人偈曰言下合无生同于法界性若能如是解通达事理竟二十一祖婆修盘头尊者罗阅城人偈曰泡幻同无碍如何不了悟达法在其中无今亦无古二十二祖摩那罗尊者那提国王次子偈曰心随万物转转处实能幽随流认得性无喜亦无忧二十三祖鹤勒那尊者月氐人偈曰认得心性时可説下思议了了无可得时时不説知二十四祖师子尊者中印度人偈曰正説知见时知见俱是心当心即知见知见即于今二十五祖婆舍斯多尊者【阙】宝国人偈曰圣人説知见当境无是非我亦悟其性无道亦无理二十六祖不如密多尊者南印度徳胜王太子偈曰真性心地藏无头亦无尾应胜而化物方便呼为智二十七祖般若多罗尊者东印度人偈曰心事生诸种因事复生理【缺】满菩提圆华开世间起二十八祖菩提达摩尊者南天竺国王第二子王姓刹利帝名香至有三子长名月净多罗仲名功徳多罗季即达摩大师梁普通七年至金陵为东土初祖
　　东土六祖
　　释迦黙契燃灯一心之妙説法四十九年未谈一字偶拈优鉢罗花揭示人天独金色头陀破顔微笑世尊叹曰善哉善哉吾有正法眼藏湼槃妙心付嘱于汝仍以所披金缕袈裟鉢盂付之信教外别之道爰自此始二阿难展转授手至二十八菩提达摩大师法于二十七祖般若多罗师念震旦縁熟乃航海而来三周寒暑达于南海五羊实梁普通七年庚子九月二十一日也梁武帝诏至金陵问曰朕造寺写经有何功徳师曰此但小果有漏之因并无功徳师知不契魏正光元年寓嵩山少林石室面壁而坐终日黙然谓之壁观婆罗门人莫之测时魏氏律师流支三藏每与师议论是非蜂起数加毒药至第六度以縁化既毕遂不复究端坐而逝是为初祖有僧神光博览羣书善谈理闻达摩大士住少林乃待叅承大雪积雪过膝又断左臂置于祖前祖知是法器乃名之曰慧可是为二祖俗姓姬二祖继阐风博求法嗣至北齐天平二年有一居士身纒夙恙设礼求懴祖曰与汝懴毕宜依佛法僧住后祖为剃发出家受其付法于大树下合掌立化是为三祖僧灿灿隠居皖公山有沙弥道信来礼祖乞解脱法门服劳九载乃付衣鉢是为四祖道信姓司马氏生于广济既嗣祖风摄心无寐胁不至席垂六十年于黄梅逢一小儿骨相奇秀异常儿识其法器乞令出家付法衣是为五祖忍又按忍先为破头山栽松道者常请于四祖曰法祖可得闻乎祖曰汝已老矣倘若再来尚可迟汝果即托生浣衣女女孕后父母以为不祥抛泻港中明日泝流而上气体鲜明遂举之随母行乞后遇信大师得法嗣化五祖于破头山遇居士卢能谒祖问曰汝自何来师曰岭南祖曰须何事曰惟求作佛祖曰岭南人无佛性师曰人有南北佛性岂然祖呵令入槽服劳杵臼八月余以法衣付之是为六祖六祖于南海法性寺从智光律师登跋陀戒坛授满分戒始于菩提树下剃发中宗勅改宝林为中兴寺以居之即今之曹溪也其后脉出二支禅分五派皆衍曹溪之防
　　六祖母梦庭前百花竞发白鹤双飞异香满室觉而有孕经六年而生师生时光烛虚空异香馥郁不饮母乳每夜神人灌以甘露化时异香袭人白虹属地时诏新两郡各修灵塔莫决所之共焚香祝曰香烟引处即师所欲归时炉香腾便直向曹溪入塔諡曰大鉴禅师塔曰元和灵照之塔得法弟子四十三人惟青愿思行南岳懐让最居上首

　　玉芝堂谈荟卷十五
<子部,杂家类,杂纂之属,玉芝堂谈荟>
　　钦定四库全书
　　玉芝堂谈荟卷十六
　　明　徐应秋　撰
　　观世音
　　观音大士像饰以妇人服前此未闻考宣和画谱唐宋名手写像俱不作妇久葢自近代始耳凡法苑珠林宣验防祥等记观世音显迹六朝至众其相或沙门或菩萨或道流无作妇人者惟宋夀涯禅师咏鱼篮观音有清泠露湿金栏壊茜裙不把珠璎葢之句然亦其变相耳后世讹为女像又讹为妙荘王女尤为可笑观音或言于诸先觉犹孔门之有亚圣或云开辟以前太虚一气之初即有观音出世然佛氏以佛为六通菩萨为五通则亚圣之说近之又补陀落伽山一名梅岑即梅子真炼药处佛经言东洋大海西紫竹林相传善财第二十八叅观自在菩萨围绕说法葢此地也华言小白华山考之华严本经善财所接善知识凡五十三员补陀观世音特其一叅耳后人以五十三叅俱附入观世音案中然度善财者文殊也甚为无谓李龙眠尽善财童子叅观音大士三十二变石本作六七嵗小儿状亦不知何据
　　补陀落伽山大士以三十二应身入诸国土现八万四千手臂指引羣生与五台之文殊峨眉之普贤为天下三大道塲
　　氷署笔谈曰三教殊门度世则一在佛教无如观世音在道教无如吕纯阳在儒教无如孔孟二夫子观世音如来圆明妙觉入三摩地闵念众生随缘普防化三十二应身入诸国土自菩萨学徒宰官王人天龙神鬼比丘女子莫不以慈力变化为彼说法各得无畏令其解脱成就得大方便又能说无邉秘宻神呪现百千万亿化身或慈或悲或定或慧救防众生得大自在求子得子求妻得妻求长夀得长夀求三昧得三昧求过险即过险求免难即免难求湼槃即湼槃真所谓大慈大悲也吕纯阳既得道求云房授以黄白秘方期于济世利物使三千功满八百行圆方成道果须度尽众生上升未晩更得火龙真人遁劒法一断烦恼二断色欲三断贪嗔施药斩妖行化度人孔孟二夫子汲汲皇皇总期善世善恶同归曲成教精心与二氏何异
　　文殊普贤
　　佛经如观音大势至文殊普贤皆久已造佛境而不肯成佛普贤则广大修习圆满未退名未息愿文殊则深入善权广化众生故未取道观世音于阿弥陀佛灭后成等正觉号普光功徳山王如来彼国土曰众寳善集荘严大势至继观音成佛号善主功徳寳王如来至文殊为七佛导师又云过去无央数佛皆其弟子成佛之时以恒沙诸佛世界为一佛刹其佛刹庄严比阿弥陀佛犹大海水比一滴水则诸佛功徳未有如文殊者也文殊普贤皆古佛以菩萨现世为释迦二辅故称普贤长子文殊小男佛常以顶光灌文殊顶口光灌普贤口念一以差别知一以本根知相问答为经又文殊之学得于知普贤之学得于行知之勇猛精进莫狮子若故文殊之好在狮子行之谨审静重莫象若故普贤之好在象又五灯防元世尊一日见文殊在门外立乃曰文殊文殊何不入门来文殊曰我不见一法在门外世尊黙然又世尊因普眼菩萨欲见普贤不可得见乃至三度入定徧观三千大千世界覔普贤不可得见而来白佛佛曰汝但于静三昧不起一念便见普贤又世尊临入湼槃文殊大士请佛再转法轮世尊曰咄文殊吾四十九年住世未尝说一字汝请吾再转法轮岂吾曽转法轮耶
　　髙僧释丰干居天台国清寺与拾得寒山子相得欢甚丰干出逰适闾丘出守台州病头风持净水噀之问所从来曰天台国清寺曰彼有贤达否曰寒山文殊遯迹国清拾得普贤状如贫子闾丘入寺于厨下见二人拜之二人曰丰干饶舌便连臂而去更不复寺又大厯中有邹和尚不知所从来跨白骡结茅居徽山一日走灵泉县灵鹫山中其徒追及但见文殊石像耳始知大士化身而白骡即师子也儒童菩萨
　　释氏称太昊即应声大士见辨正论伏羲即寳厯菩萨女娲即吉祥菩萨见须弥四域经孔子即儒童菩萨顔子即光净菩萨老子即摩诃迦叶见破邪论道家谓尹喜为释迦佛老子遣化又大权菩萨经亦称老子是迦叶菩萨化逰震旦符子称老子之师名释迦文葢其徒相倾之谈耳又湼槃经阎浮界内有震旦国我遣三异人化导人民法行经孔子光净菩萨老子迦叶菩萨顔子月光菩萨溧水县南七十五里相传有儒童寺本孔子祠唐景福二年立以孔子适楚经此南唐改曰儒童寺故唐杜嗣先有吉祥御宇儒童衍教之说李义山文儒童菩萨始作仲尼金粟如来方为摩诘张文成释迦像碑儒童毓庆阙里生叹鳯之君摩诃降迹苦县诞犹龙之彦杨烱孔子庙碑净光童子来逰震旦之郊乾象明灵俯下庖牺之国真灵位业图谓孔子为太极上真君顔子为明晨侍郎三晨司真荘周老聃为韦编郎召公为南明公周公为西明公周武王为田官北斗君神仙感遇唐宰相韩滉防问浙西有不轨之志时有商李顺泊舟京口风飘一山下诣一宫阙台阁华丽入门数重有人自帘中出以一书授之曰寓金陵韩公賛者引出门送之舟所问此何处何人致书曰此东海广桑山也是鲁国宣父仲尼得道为真官理于此山韩公即仲由也既归诣韩公公发书古文九字访之识古文者曰此孔宣父之书乃夏禹科斗文文曰告韩滉谨臣节勿妄动韩自是恭谨克始终焉据此言之则吾夫子又不佛而仙矣
　　马鸣龙树
　　摩诃摩耶经正法衰微六百嵗九十六种诸外道等邪见竞兴破灭佛法有一比丘名曰马鸣善说法要降伏一切诸外道七百嵗又有一比丘名曰龙树善说法要灭邪见幢然正法炬马鸣当周显王时龙树当秦始皇时五灯防元马鸣大士亦名功胜以有化无功徳殊胜故名焉尝于华氏国转妙法轮有大金龙变一小虫状若蟭螟潜于坐下听法师曰汝名谁耶眷属多少曰我名迦毗摩罗有三千眷属祖曰汝神力变化若何曰我化大海极为小事祖曰汝化得性海否即为说性海曰山河大地皆依建立三昧六道繇兹发现迦毗摩罗言下大悟后因付法为十三祖释鉴十四祖龙树尊者至南印度祖于座上现自在身如满月轮一切众生惟闻法音不覩现相有长春子名迦那提婆谓众曰尊者现佛性体相以示我等言讫轮相即隠其号龙树者龙接入海于宫殿中以诸方等经深奥经典无上妙法授之即得深入无生三忍具足龙还送出入寂后南天竺敬奉之其母树下生之因字阿周陁那阿周陁那树名也以龙成其道故以龙配树号曰龙树马鸣者北天竺国饿七匹马至于六日请比丘说法以浮流草与之马垂念听法无念食想于是内外沙门乃知非恒以马解其音故号马鸣宛委余编曰阿湿缚窭生马鸣也那伽曷树那龙猛也言龙树误
　　玉皇上帝
　　本行经玉皇上帝初刼为光严妙乐国净徳王太子舍位修道八百刼舍位复行忍辱三千二百刼始证金仙为清净自然觉王如来又经亿刼始证玉帝位道经谓玉皇大帝为众仙天子紫微大帝为众星天子酉阳杂爼天帝刘翁恶张翁欲杀之张翁畜一白雀恒先为备刘翁自下观之张翁盛陈宾主醉其从官防乗龙上天塞北门刘翁徘徊不能上乗其余龙人间为灾张翁患之封之泰山其说尤诞括异志晋周兴死而复生言天帝召见升殿仰视云气紫郁郁然天帝面方一尺问左右曰是张天帝耶曰上古天帝久已圣矣此近曹明帝耳佛国记小孤石山山头有石室佛坐其中天帝释将天乐般遮弹琴乐佛处帝释以四十二事问佛一一以指画石迹故在此
　　象教皮编遮阅那王也因陀罗天王也毗沙门子多闻天王也提和罗那天人王也摩诃三摩阿遮遮太平等王也
　　二十五圣
　　楞严经二十五圣之证圆通也防陈那于声音得阿罗汉优婆尼从色相得阿罗汉香严童子从香一器得阿罗汉药王药上二法王子分剔味因倍登菩萨跋陀婆罗妙触宣明成佛子住摩诃迦叶以法空成阿罗汉阿那律陀旋见循元为第一周利槃持迦反息循空为第一防梵鉢提还味旋知为第一毕陵伽婆蹉纯觉遗身为第一须菩提解空舎利弗智慧为第一普贤菩萨修普善行说本因为第一孙陀罗难陀以息久发明圆【缺三字】为第一富楼那法音为第一优波离通利【缺二字】一大目连清莹为第一乌刍瑟摩以火光三昧力故成阿罗汉持地菩萨以谛观身界二尘为第一月光童子以水性一味流通得无生忍圆满菩提为第一琉璃光法王子与空虚蔵菩萨一则以观察风力无依一则以观察虚空无邉入三摩地弥勒菩萨汉心因明入圆成实逺离依地及偏计执得无生忍大势至王子以净念相继得三摩地观世音从闻思修入三摩地又维摩诘防众菩萨问不二法门防中为法自在菩萨徳守菩萨不防菩萨徳顶菩萨善宿菩萨善眼菩萨妙伽为菩萨弗沙菩萨师子菩萨师子童菩萨净解菩萨那罗延菩萨善意菩萨现见菩萨普守菩萨电天菩萨喜见菩萨明相菩萨妙意菩萨无尽意菩萨深慧菩萨寂根菩萨心无阂菩萨上善菩萨福田菩萨华严菩萨月上菩萨寳印手菩萨珠项王菩萨乐实菩萨合文殊师利与维摩诘凡三十二人故坡文有三十二义皆光焰之语
　　十六应真
　　佛既以无上法授迦叶又必嘱十六大阿罗汉并眷属等令其防持第一尊者宾度啰跋啰惰阇与千眷属住西瞿尼洲第二尊者迦诺代蹉与五百眷属住北迦湿弥罗国第三尊者迦诺跋厘惰阇与六百眷属住东胜神洲第四尊者苏频陀与七百眷属住北俱卢洲第五尊者诺矩罗与八百眷属住南赡部洲第六尊者跋陀罗与九百眷属居躭没卢洲第七尊者迦理迦与九千眷属住僧迦药洲第八尊者伐阇罗弗多罗与千一百眷属住鉢利拏洲第九尊者戍博迦与九百眷属住香醉山第十尊者半托迦与千三百眷属住三十三天第十一尊者啰恬啰与千一百眷属住毕利飏瞿洲第十二尊者那迦犀那与千二百眷属住半度陂山第十三尊者因揭陀与千三百眷属住广脇山第十四尊者伐那婆斯与千四百眷属住可住山第十五尊者阿氏多与千五百眷属住鹫峯山第十六尊者注茶半仛迦与千六百眷属住持轴山又合十七提宻多罗尊者十八宾头卢尊者为十八罗汉又佛经载佛有十大弟子舎利弗智慧目犍连神通大迦叶头陀阿那律天眼须菩提解空富楼那说法迦旃延论义优婆离持律罗防罗宻行阿难陀多闻葢亦吾孔门十哲之拟也莲华经佛弟子十六沙弥皆得阿耨多罗三藐三菩提于十方国土见在说法其二沙弥东方作佛一名阿閦在欢喜国二名须弥顶东南方二佛一名师子音二名师子相南方二佛一名虚空住二名赏灭西南方二佛一名帝相二名梵相西方二佛一名阿弥陀二名度一切世间苦恼西北方二佛一名云自在二名云自在平东北方佛名一切世间怖畏第十六我释迦牟尼佛于婆娑国土成阿耨多罗三藐三菩提又湼槃经曰五百阿罗汉者佛弟子也昔有五百商人出海采寳值千盗攘去并剜其目有人告曰灵鹫佛氏能救汝苦引至大林精舎佛为说法证阿罗汉果分形显化作福人间西湖游览志杭州净慈寺塑五百阿罗汉像其第四百二十二位阿湿毘尊者独设一龛侧身偃蹇斜目觑人而笑妇人祈嗣者必诣此炷香不知何说也五百名位具经中繁不録又一统志外夷火州有灵山在土鲁番西北石纹如发蕃人称为十万罗汉削发湼槃之所释道安西域志须刺国有五百沙弥真人寺
　　阿罗汉尊者永离诸恶不受三界生也摄拖苾防尊者声明也佛陀那舎尊者觉明也佛陀跋陀尊者贤也菩提流支尊者孝也鞞侈遮罗那尊者行足也弥跋陀罗尊者好贤也尸罗跋陀罗尊者戒贤也摩诃【缺二字】尊者大术也鸠摩罗什神僧童夀也八部龙王
　　佛住王舎城耆阇崛山中与大比丘众万二千人俱皆是阿罗汉诸漏已尽无复烦恼其名曰阿若防陈那【此云已知已解】摩诃【此云大】迦叶【此云饮光其身金色光含日月】优楼频螺迦叶【此云木胸前穹窿如木故】伽耶【此云城】伽叶那提【此云江】迦叶舎利佛【此云鹙子】大目连【此云采菽】摩诃迦旃延【此云文饰】阿楼防【此云无贫】刼宾那【此云房宿】防梵鉢提【此云牛饲】离婆多毕陵伽婆蹉【此云余辟月】薄拘罗【此云善容】摩诃拘絺罗【此云大睐】难佗【此云欢喜】孙陀罗难陀【此云媚爱】富楼那【此名父】弥多罗泥【此名慈母】须菩提【此名善吉又云空生】阿难【此名庆喜】罗防罗【此名覆幛】复有学无学人二千人摩诃波阇波提【此名太爱道为尼众首】比丘尼罗防罗【此名华色罗防母也】母耶输陀罗比丘尼菩萨摩诃萨【此云觉有情】皆得阿耨多罗三藐三菩提不退转皆得陀罗尼【此云总持】乐说辨其名文殊师利【此名妙徳】菩萨观世音菩萨得大势菩萨常精进菩萨不休息菩萨寳掌菩萨药王菩萨勇施菩萨寳月菩萨月光菩萨满月菩萨大力菩萨无量力菩萨越三界菩萨跋陀婆罗【此云善守】菩萨弥勒菩萨【此云慈氏】寳积菩萨导师菩萨如是等八万人俱尔时释提桓因与其眷属三万天子俱复有明月天子普香天子寳光天子四大天王与其眷属万天子俱娑婆世界主梵天王尸弃大梵光明大梵等与其眷属万二千天子俱有八龙王难陀【此云喜】龙王跋【此云贤】难陀龙王娑伽罗龙王和修吉【此云多头】龙王徳义迦【此云现毒】龙王阿那婆达多【此云无热】龙王恼摩那斯【此云大身】龙王优鉢罗【此名青莲花】龙王等有四紧那罗【此云疑神似人而有角】王法紧那罗王妙法紧那罗王大法紧那罗王持法紧那罗王有四干闼婆【此云嗅香】王乐干闼婆王乐音干闼婆王美干闼婆王美音干闼婆王有四阿修罗【此云非天】王婆雅【此云有缚】阿修罗王佉罗骞防【此云广有】罗王有四迦楼罗王大威徳迦楼罗王大身迦楼罗王大满迦楼罗王【此云金鳷鸟能食龙】如意迦楼罗王韦提希子【此云思惟】阿阇世王与若干千百眷属各礼佛足
　　地涌寳塔
　　莲花经佛前有七寳塔髙五百繇旬纵广二百五十繇旬从地涌出住在空中种种寳物无数幢旛以为严饰铃万亿四面出多摩罗跋栴檀之香充徧世界三十三天雨天曼陀罗华供寳塔尔时寳塔中出大音声讃言善哉善哉释迦牟尼世尊能以妙法莲华经为大众说如是如是尔时有菩萨摩诃萨名大乐说白佛言以何因缘有此寳塔从地中涌出佛告大乐说菩萨此寳塔中有如来全身乃往过去东方无量千万亿阿僧祗世界国名寳净彼中有佛号曰多寳其佛作大誓愿若我成佛灭度后于十方国土有说法华经处我之塔庙为听是经涌现其前为作证明彼佛临灭度若诸比丘欲供养我全身者应起一大塔十方世界有说是经者彼之寳塔涌出其前全身在于塔中譛言善哉善哉是时大乐说菩萨白佛言我等愿欲见此佛身佛告大乐说是多寳佛有深秀愿有欲以我身示四众者彼佛分身诸佛在于十方世界说法尽还集一处然后我身乃出现耳尔时佛放白毫一光即见东方五百万亿那由它恒河沙等国土诸佛彼诸国土皆以琉璃为地寳树寳衣以为庄严无数千万亿菩萨充满其中徧张寳幔寳网罗上彼国诸佛以大妙音而说诸法及见无量千万亿菩萨徧满诸国为众说法南西北方白毫相光所照之处亦复如是尔时十方诸佛各告众菩萨言今我应往娑婆世界释迦牟尼佛所并供养多寳如来寳塔时娑婆世界即变清净琉璃为地寳树庄严黄金为绳以界八道是时诸佛各将一大菩萨以为侍者至娑婆世界各到寳树下一一寳树髙五百由旬诸寳树下皆有师子之座诸佛各于此座结跏趺坐如是徧满三千大千世界而于释迦牟尼一方所分之身犹故未尽时释迦牟尼佛二百万亿那由他国皆令清净以琉璃为地诸寳庄严亦无大海江湖及目真邻陀山摩诃目真邻陀山大铁围山须弥等山通为一佛国土诸天寳华徧覆其地复于八方更变二百万亿那由它国尔时一一方四百万亿国土诸佛如来徧满其中释迦牟尼以右指开七寳塔户出大音声一切众防皆见多寳如来于宝塔中坐师子座多寳佛于寳塔中分半座与释迦牟尼佛大众见二如来在七寳塔中结跏趺坐以神通力接诸大众皆在虚空广说妙法莲华经故李峤昭觉寺碑云以牺帝龙顔之相谒象王螺髻之容对峙一宫忽疑释迦之让坐详观两圣更似多寳之分台又文殊师利坐千叶莲花大如车轮诸佛菩萨亦坐寳莲花从于大海娑竭罗龙宫自然涌出住空虚中诣灵鹫山智积菩萨问文殊师利向往龙宫所化众生其数几何所言未竟无数菩萨坐寳莲花自海涌出皆是文殊师利之所化度有娑竭罗龙王女年始八嵗智慧利根善知众生诸根行业得陀罗尼当时众位皆见龙女忽然之间变成男子具菩萨门即往南方无垢世界坐寳莲花成等正觉又尔时它方国土诸佛菩萨摩诃萨过八恒河沙合掌白佛若听我等于佛灭后在此娑婆世界防持此经尔时佛告菩萨我菩萨世界自有六万恒河沙等菩萨摩诃萨一一菩萨各有六万恒河沙眷属能于我灭后防持此经佛说是时娑婆世界三千大千国土地皆震裂而于其中有无量千万亿菩萨摩诃萨同时涌出是诸菩萨身皆金色三十二相无量光明各满虚空七寳妙塔多寳如来释迦牟尼佛所
　　佛牙
　　佛国记佛有四牙广半寸长半寸一牙在阿条国一牙在天上一牙在海龙王宫一牙在干陀国国王使大臣九人守保之月朝捧擎牙出或放光【缺】香花数十斛散牙上而牙不没又云那竭国有佛顶骨精舎七寳金薄装饰城中又有佛齿塔广异记则天时西国献毗娄博义天王下颔骨及臂【缺】佛舌颔大如胡床舌青色大如牛舌伽蓝记那迦罗阿国有佛顶骨方圎四寸黄白色下有孔受人手指闪然似仰蜂窠奘醯罗城中有佛顶骨周尺二寸佛髑髅如荷叶盘又梁武帝造阿育王塔出旧塔下舎利及佛发发青绀色众僧以手伸之随手长短放则旋为螺形僧伽云佛发青绀如藕丝茎昨梦録滑台南一二里沙上有浮图中安佛发长及二丈有竒拳为巨螺其大如容数升物器发之色非赤非青非緑根大于人指使两人对牵之人自其中往来无碍又陈太建二年建灵刹髙十有五丈下安佛爪长二寸濶一寸蔵诸寳箧光飞五色焰起一寻又佛有舍利云室舎利一云设利罗此云骨身又云灵骨光明经舎利有三种色白色骨舎利黒色发舎利赤色肉舎利菩萨罗汉皆有三种舎利佛舎利椎击不碎弟子舎利椎击即碎如试舎利以童男女发根可引缀发上也又佛鉢在弗楼沙国可容二斗有贫人以少华投中便满有富人欲以多华而供养正复百千万斛终不能满
　　莲花卍字
　　释彦琮通徳论佛降神兜率之宫垂像迦毗之域开卍字于胸前蹑千轮于足下又占相部云如来至真常于胸前自然卍字大人相者乃往占世蠲除秽浊不善行苑咸诗莲花卍字总由天按卍字本作歹佛胸前吉祥相也又□字佛发右旋而结作此形亦吉祥相也中国呼为万音疑亦意防耳夷坚志蔡京死后四十二年迁葬皮肉消化已尽独心胸上隠起一卍字髙二分许如镌刻以误国奸邪而有此祥殆不可晓
　　阿育塔
　　法苑珠林曰如来在日行化乞食因遇童子戏弄沙土以为米麫宿祐防防以土麪施佛佛感其善心为受涂壁记此童子吾灭度后一百年满作王出世号为阿育作铁轮王王阎浮提一切鬼神并皆臣属且使空中地下四十里内所有鬼神开往前八塔所获舎利役诸鬼神于一日一夜一亿家施一塔广计八万四千塔又曰晋庐山文殊师利菩萨像者昔云阿育既统此洲学鬼王制狱酷毒尤甚文殊现处镬中火炽水清生青莲花王心感悟即日毁狱造八万四千塔又释鉴周共和九年东天竺国阿育王尽收西域诸塔及龙宫舎利夜役鬼神碎七寳末造八万四千寳塔命耶舎尊者舒指放光八万四千道令捷疾鬼各随一光尽处安置一塔遍娑婆界在此震旦国者一十九所又阿育王经王杀八万四千宫人夜闻宫中有哭声王悔为造八万四千塔今此震旦亦有【缺三字】提恒因天上造三千偷婆徐兴公笔精云四明【缺】山阿育王塔晋太康三年从地涌出其状青色似石非石一尺四寸方广七寸露盘五层四角挺立中悬金色小钟舎利缀于钟下圆转不定绕塔四周俱是镂空诸佛菩萨金刚圣僧八部等像神工圣迹非人力所及万厯丙子平湖陆五台公瞻礼初见舎利大如芡实已如弹丸已大如最后大如车轮五色变幻光彩射目壬子泰和郭孔泰孔陵到山瞻礼舎利初视若黍米已如豆如莲子同观者或见如新菱出壳两角垂丝丝缀以琲珠或见如葡萄色或见如桃瓣或见如金莲花瑞相种种始知佛大神通歴千百年不灭也
</div>
    <div class="pagination">
<a href="玉芝堂谈荟_page8.html">上一页</a><span>...</span><a href="玉芝堂谈荟_page4.html">4</a><a href="玉芝堂谈荟_page5.html">5</a><a href="玉芝堂谈荟_page6.html">6</a><a href="玉芝堂谈荟_page7.html">7</a><a href="玉芝堂谈荟_page8.html">8</a><span class="current-page">9</span><a href="玉芝堂谈荟_page10.html">10</a><a href="玉芝堂谈荟_page11.html">11</a><a href="玉芝堂谈荟_page12.html">12</a><a href="玉芝堂谈荟_page13.html">13</a><a href="玉芝堂谈荟_page14.html">14</a><span>...</span><a href="玉芝堂谈荟_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
