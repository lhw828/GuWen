<!DOCTYPE html>
<html>
 <head>
  <meta charset="utf-8"/>
  <title>
   采芹录 - 第 1 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   采芹录 - 第 1 页/共 3 页
  </h1>
  <div class="content">
   钦定四库全书　　　　　子部十
　　采芹録　　　　　　　　杂家类三【杂説之属】提要
　　【臣】等谨案采芹録四巻明徐三重撰三重有余言已着録是编第一卷论养民教民第二卷三卷多论学校贡举政事利第四巻多论明代人物臧否大抵皆考稽典故究悉物情而持论率皆平允无激烈偏僻之见亦无恩怨毁誉之私胜明人所作诸説部动涉巵言三重所作他语録借周子之一言遂太极隂阳连篇累牍讲学于天地之外惟力主均田限田之议反覆引据持之最坚究而论之自阡陌既开以后田业于民不授于官二千年于兹矣虽有圣帝明王断不能一旦举天下之民夺其所有益其所无而均之亦断不能举天下之田清厘其此在限外此在限内此可聴其买卖此不可聴其买卖而限之使黠豪反得隠蔽为奸滑胥反得挟持渔利而闾里愚懦纷纷然日受其扰故汉董仲舒北魏李安世唐陆防牛僧儒宋留正谢方叔元陈天麟皆反覆言之而卒不能行此犹可曰权不属时不可也宋承五季凋残之后宋髙宗当南渡草创之初以天子之尊决意行之亦终无效则三重所言其迂而寡当可见矣然而论漕粟则驳邱濬海运之非论养兵则驳徐阶塞外不可屯田之谬皆卓然明论其他亦多笃实近理切于事情犹可谓留心经世之学者也乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　采芹録卷一
　　明　徐三重　撰
　　牧民之职当以加惠孤穷为首务盖不能自食之民悬命于上之人者所当约已劳身图其生事者也次当以恤灾为念盖天灾无时一方终嵗无望之人流移破散死亡所系拯救之防不但临事多方尤当先期预备者也次则均田土戸役以抑豪右而扶齐民禁淫奢浮冗以节用度而端俗尚此古人治安本义常日行之以渐图富庶实效者也至于贪猾吏卒藏蠧公庭煽殃乡曲上阏清明之化下乱宁一之规所当简其人数信其约法令公私之情不隔于耳目淳和之俗毋琢于姧欺精察曲防正当加诸此徒不宜苟且听狥者也乃若持廉一节欲行绳吏当先自盟洁已庶可格人无愧乃能督下此寔诗书之士所称诵法圣贤不但名位之流仅欲兢持物论而已其他寛赋缓刑训义重本恒若家庭之事并闗切身之情如此纵未便侈口王仁一郡一境有不实受其泽者鲜矣
　　洪武初令天下郡县立养济院收养孤独残病不能自生之人人月给米三斗柴三十斤冬夏布一疋小口三之一慈悯元元直同父子骨肉矣夫孤独残病饥寒之人上闗九重深念所以图其生理者罔不周详宁忍令海内丁夫壮女不安生事以至流亡失所知必无矣我祖宗徳泽下迨庶品何减乾坤雨露但遐深曲隐正頼长吏奉行若令藏于法之徒美实丧于文之虚具则大非矣夫国家不爱课税征求之额以全无告困穷残命而中间稍有防出无论此升合脂膏有失救死存生之本意倘实政一化为薮则必有万分不能自生者又苦于不可得收而哀号稿死何由知之此在官司所宜推广徳心体隐询瘼而不得目为案牍故事一切付之廷吏已也呜呼士大夫所学何事四民之政童而诵之况国家懿典明章皎然方册当其任者乌得忽诸
　　四民无告王政所最先洪武条章载列监司守令职事更为殷切乃今号啼载涂当事者身逢目覩恬焉靡有诘其情状为之收恤毋论吾心为忍即吾职亦重慢国宪所学所任胥负之矣呜呼傥谓人众不能尽养今郡邑冗耗费何止一端在世途则难已在国典则不经若节此施彼所活何限谓嵗办不能额外夫天下以富养贫天道人理然也在明白正大随宜曲处焉耳我无防防私而以痛闵元元之意明布一境人有不同此心乎如是财固可多方画也谓情伪不易得实夫上以诚感未有不以诚应法以仁立未有不以严行里图街坊乌容尽欺一时蒙眬岂能终掩且既欲处之得所宁不审之周详但使吾有实心终不令虚文冒滥也谓流乞势难兼收夫宇宙同生宁分彼此或遂令寄命或使得还乡各因其情与之生路但患吾心不竭毋患吾力不周也夫万物为已斯道本义一夫颠连痛切吾躬凡有斯人之责皆不可无此意而称于天下曰士大夫也若鲜珍自奉而腹者哀号泥涂渺然乃若不闻高倨快心而黔瘠者宛转谿壑漠然不加动色此亦非人情矣
　　古今救荒惟蠲赈二事余不获尽覩天下地土知其利害姑以身所经行耳目闻见窃谓长淮以北赈急于蠲大江以南蠲重于赈淮北居人星落地旷土瘠粮课甚薄田无畜泄之利一遭水旱千里极目即不蠲亦无所得徴而流乞之民旦暮悬命沟壑之外便虞剽掠是赈之惠实于蠲也大江以南田赋浩繁生人骈塞无借之人居多升斗之给难遍若复以薄收之物充重额之输则地方之存无几而食货之直必涌且饥寒交廹敲朴难堪斥卖流亡势所不免是蠲之益重于赈也夫蠲赈二事荒嵗何可废一顾于并行之中畧计其虚实重轻则然耳然江南田多钜室蠲亦难从防例列为差等明示低昻亦厚业者之所不能怨也至于赈之一事苐责成良有司兴发劝募公勤以行之多方以稽之务使无业者得济必死者得全斯为实政夫发帑遣官岂非圣朝徳意苐奉行乖方反滋骚动列郡之费不赀民间竟无大益此亦当事者所宜鍳徃觉来先图无而后可言其利也
　　为郡守积谷备荒是第一务不入私室不为馈遗买谷入仓择部民有行父老主之仓须完缮高燥用柴盖防待主仓者如家之主计优以礼遇免其杂役不使左右羣小有所需求毎厫有定数折耗有罚再勤加检问察其盈缩一遇凶歉发而平粜豫访耆徳散布各乡质盟于明神感动以诚恳间遣自爱属吏廵行稽查或亲乘小舟突诣亷问夫预备则有待无弊久而益饶散粜则民便利均不至羣聚而又身劳诚感不废稽防庶几民有实惠如此而百姓犹流亡丧乱始可委诸天矣
　　晦翁常论常平仓弊云米俱浮埃空殻不敢挑动又影射侵支有难理会愚谓此等事正生治人实希法从人弊故耳今谈者亦苦口常平之难行谓害甚于利夫居位任职使国家良法无利而滋弊不知士大夫有生于世其处身利物当如何而漫无用心如此也
　　救荒一事士大夫稍以民物为懐未有不恻然图其实济苐心虽欲尽而势所不遂身所难亲一人之心思耳目有限而闾阎不悉之情隐羣小乘便之姧欺不无此顾而彼遗名然而实否意美而法弊费实而惠虚纵有禹稷饥溺之思无禆沟壑颠连之苦防人乃言荒防无竒诚恨之也偶见世庙时广东佥事林希元上荒政樷书内列纲六目二十有三曰有二难得人难审户难有三便极贫之民便赈米次贫之民便赈钱稍贫之民便赈贷有六急垂死贫民急饘粥疾病贫民急医药病起贫民急汤米既死贫民急墓瘗遗弃小儿急收养轻重囚繋急寛恤有三权借官钱以粜籴兴工作以助赈贷牛种以通变有六禁禁侵渔禁攘盗禁遏籴禁抑价禁宰牛禁度僧有三戒戒迟缓戒拘文戒遣使其审势立欵推情设防可谓几尽若斟酌事宜务令实惠及民则在仁人君子自尽厥心焉耳窃思遣使之戒厥有前防徃年江南被灾发帑命官赈济无益而更滋骚扰防司马文正公谓不如专任监司守宰者真为石画此在朝廷之上老成之识但为责成核实而不牵惑于少年浮论则善矣若监司守宰身任其事又以得人为急而难葢苦心综理虽在我而布散分任须用得其人茍一人失用即一处一事为其所误而僵死不知几何人矣防富郑公在青州所用官吏自前资待缺寄居者皆赋以禄使就民所聚选老弱病废者廪之公感之以诚人人尽力今固无待缺寄居惟有见任本境官吏虽当民艰之日同有良心顾地方事任孔棘如欲付孤子于乳母所以审择之伺察之亦不得不加之意也丘文庄则欲于所部致仕闲住待选依亲等项官吏监生与夫僧道耆老医卜人等凡平日为乡人所信服者俾各就所在因便给散是用本乡士民也然又必为人所信服亦岂得一槩付之天要各就一方人情土俗酌于才品而期其不负委任若官吏士民正不拘耳诚幸得慷慨盟天矢日与吾共志之人而即属以辨户业之上下有无察丁口之老弱疾病孤苦或随居给散以便民或就食其不能出入徃来者令逺近饥寒赤子宛然若咸当吾前而凡荒政所施徳意靡不若吾躬行而人实受之岂非一方生灵厚幸欤至于牛种之贷宰牛度僧之禁则预为荒后生事计者又不但茍舒今日一朝之急惟预备劝助二端不在明白开欵盖劝助一事行之不善反成苛索预备一节当在平日临廹则难倘被灾太甚应用浩繁仓卒措置钱米不免巧妇束手之叹若只倚办官库额少用浮中道称竭安得委而坐视欤念此必当先事不忘经营临事广为方畧凡诸行仁之事以身倡之则好义者自众不可强廹以不堪及民之政以实致之则受惠者必得母令借窦以生弊要在贤明并济经权一体上下倘按常守矩而尽其在我或用智多事而不通物情利益未施怨咨横出矣嗟嗟志在苍生者必不自专一人之见则于艰难倥之秋真如一家一身之厄焦劳之外更务周询凡所以集众思借羣力察幽细行实然者宜更如何皇皇切切也
　　窃忆防年灾荒官司出米煑粥然食粥者死甚众非粥之能死人盖饥寒雨湿人自无生理耳当知得食而生是粥之功饿伤疫染而死非粥之过倘归过于粥而不为料理则可生者亦死是与于不仁甚也惟官司出米或委任所属官吏或差派地方富民中间苟且塞责又不无侵尅减省襍以他物乃足为害闻有和入石膏沙土者乆困濒死之人膓胃岂堪着此是适以好生行杀也若择人而任用意稽察当不至是食粥之人其间亦有自能食而冒滥支给者似所当裁已给粥而有室可归者亦不必虑惟流集饥人聚守于此腹待食以次逓给日晏得餐数嵗丰穰饕恣之人仅仅得此已不能饫且老防疾病羣居一厰疫气相袭而又当隂两弥月湿衣冷地俱足伤人此官司之所无可奈何者也夫丁壮滥食非曰恶之特分取无告之口且令官司势不能遍亦为未平饥人不下千百林立鱼次取给鼎镬之间岂能如期得食米珠薪桂欲令充饱其势自难而逺村境外扶老提弱坐卧荒凉浮露之厰防穿下透渍骨侵肌以积羸之人备六气之贼疾病死亡又岂粥糜所能救疗呜呼羣公皆才名良吏犹然患此岂救荒真无防耶窃议欲仿范文正营作之意令丁壮者以力得钱不虚坐食老弱则编名定额限米分炊数止贫廹给可从优而散处空闲各有覆借至于疾病医药自不可无脱有死亡瘗理亦不容己若预备实积以奉圣朝徳意勤亷自矢以忧百万生灵此亦吾辈立心之事也呜呼行之惟艰谈何容易捉麈而论兵得无为介胄嗤乎
　　程伊川与人论立赈济法云不制民之产无储蓄之备饥而后发廪以食之廪有竭而饥者不可胜济也今不暇论其本救目前之死亡唯有节则及广常见今时州县济饥之法或给之米豆或食以粥饭来者与之不复有辨中虽欲辨之亦不能也谷贵之旹何人不愿得食仓廪既竭则殍死者在前无以救之矣数年前一亲戚为郡守爱恤之心可谓至矣鸡鸣而起亲视俵散官吏后至者必责怒之于是流民歌咏至者日众未几谷尽殍者满道愚常矜其用心而嗤其不善处事救饥者使之免死而已非欲其丰肥也当择寛广之处宿戒使晨入至己则阖门不纳午而后与之食申而出之日得一食则不死矣其力自能营一食者皆不来矣比之不择而与当活数倍之多也凡济饥当分两处择羸弱者作稀粥早晚两给勿使至饱俟气稍完然后一给第一先营寛广居处切不得令相枕藉如作粥饭须官员亲尝恐生及入石灰不给浮浪游手无是理也平日当禁游惰至其饥饿则哀矜之一也按此议载于遗书斟酌事势徴见已徃似甚可行夫每日一食近伤于薄然仁人君子立爱欲广而施泽当节节正所以成广非不欲厚之也小有凶歉米粟易措饥人鲜少不妨如意优给若大荒叠荒之嵗流离在在充塞食货无计宛转救此不应遗彼丰前又恐啬后则此法最为长便夫日得一饱虽饥不死中间省两飡之费以全活众命衍易竭之财广得生之路于人不为忍于物不为吝何妨于仁人君子之用心且羸病食之他所早晚两给稀粥俟其气完而与徤者同给所给粥饭并官员亲尝浮浪游手亦弗拒遏处置存恤更为周详矣窃又谓食
　　者已给而出未必不可别营防防土毛水族亦皆接济之物惟所给粥饭则须甘羙丰厚务令充足又不作病此正在官司委托得人每镬亲尝騐给若但付之寻常色役任彼尅减滥恶粥或稀薄饭或亏少是每日一给当不待三五日而饿损枯瘠濒死大不如一日两给尤徼幸一度得救死之益纵它日事不能继而一时犹幸有得生之人其利害相悬殆天壤矣故愚最善伊川此议而不敢轻言正恐或以虚文应事之心行节浮从实之政实之利未防虚之为害更深是前贤苦心密议反为厉阶以杀人因用防之不才不良而致此防之遗祸可深虑哉可深虑哉伊川此议虑事最周然或在地窘极荒谷粟无可措置之处则宜用之又必须以勤敏精明身亲目睹令事皆实际则可若少有虚漏则死亡无稽矣至如米可广营量不至乏竭从优两给何惜烦劳但此说亦不可知仁人君子酌时宜而赢缩摠于血气生灵尽同生一脉之念凡思曲防其未尽正欲实遂其生理古人不敢自惜焦劳胼胝之躯此意可想也
　　限田一事均产平役节富右贫最为治安善政昔人每苦救荒之防无竒窃谓荒防亦孰竒于此盖救于已荒则仓卒难展故无竒救于未荒则无临事补苴之廹无多费不均之患且人各有頼荒自不能为灾兹非竒防欤大抵天生斯人食以此土以一方之土养一方之人是土与人常相均者也先王审于是乃方百里而制国君各民其人井其地而授之田人得百亩以赡老防至于余夫亦有分业所收既足卒嵗余者即以待荒何有乏衣食而流亡者自阡陌既开田无常制多者吞并至千万无者不得置锥于是始有奴婢佃戸而贵贱有余不足大悬殊矣丰稔之年贫者力作以养富防歉之嵗富者厚自畜而困贫此三代以下至今日政天下所由不均不平者胥是也夫言井田于郡县之日非迂则妄然富贫何不可均量也今之富人有田千畆则古十余家之产也有田万畆则古百什余家之产也田之入千万其所当食之口不过二三十止矣所余皆耗于冗食浮用彼百十余家之无田者其身其老防咸资于为人力作以终嵗遇凶歉则束手而坐死亡是致此百十余家之颠顿安得谓非千万畆者之造孽耶今若令限其额数多者不得逾若干少者不失百畆或五十畆或二三十畆夫无论各百畆五十畆就令人得二三十畆男子力农妇女操织常年计所食用之不尽者即可渐畜以备荒即无有余畜而田庐宛然犹可转移质借以茍取给一嵗而强待来嵗之复熟亦不遂至委顿沟壑也且人既各有防产其乡党同籍有余者尚可推以相济而冀后日之取偿官司之设法救济者亦可按籍查审而不思于虚实之难据即其间有无籍防漫伶仃孤寡者其人既稀亦易为推求别议周给必不苦于难稽而弃置无措也兹非灼然通利之道欤孟子曰明君制民之产必使仰足以事父母俯足以畜妻子乐嵗终身饱凶年免于死亡葢千古圣帝明王救荒竒防具于王政中甚明圣贤明布其防于书传而后人常患于无防岂忽而不讲欤抑泥于古法而不善师其意以变通欤然则三代而下数千年间生灵饥困转死者无算罪岂真属之嵗凶由豪强恣肆兼并而上之人恬然不为限制圣贤大有竒防而不能讲究变通以见于施行均为可恨也
　　梁惠王移民移粟是言救荒事孟子只云行王道始之以不违农时不用数罟不非时伐山林继之以树宅桑畜鸡豚制田里此言于嵗荒之日无乃近迂然平日审能行此荒亦自不足虑古人三年耕余一年食九年耕余三年食正为此也鲁哀公忧年饥乏用有若告以行彻彻者一夫受田百畆八家通力而作上之人赋什一而已生者得尽力取者不求赢人咸得以勤俭自致畜积何忧乎灾祲周礼荒政凡十有二虑极周详然要是圣人立法于官守尽曲防之事以待天行之数耳若桑林云汉之后则虽明圣不能不皇皇何者天灾横行不可力遏民间泽涸难以支吾财不得神运而鬼输人不能家赐而户给尔时即欲为竒防恐二帝犹病于博施是以王道贵预当令荒不为灾此古防养民善政有以辅相天地所不及者诚非小补也当今授田之法难行而民间产业可渐均量惟重禁兼并使富强不得逾数多占贫弱衣食之资极意抚存令得保守苛徭繁赋悉意寛除要使户有名田人鲜亡赖是乃当今王道而于荒嵗之备亦庶几十之六七矣
　　江南差役以田为序此经法也夫国家以民为役以田制虽古盛世不能易后代人姧法弊民不皆有田役亦不尽从田于是有偏累不均之恨盖举海内皆然江南为甚矣夫江南财赋剧地诸役最称烦重廼今钜产之家优游丰盈坐作淫侈而徒使贫苦之民赀窘力单奔驰搞扑此当世所为不平者诚于士大夫之产立有定例限其品额额外有余更为裁抑之法或即从官途惩警或特设乡政遏防务令不得任意逾越以侵削闾阎陵夷志节倘过营分外即议在毁亷但令教肃风清必无敢显托不类者若夫登垄意重振濯心微彼既欲自同庸民国家亦何难贱士此定士大夫之例当明布朝章以成画一不得但委之郡县者也此制既定然后将防县官民户田履畆核实归并造册照产列名以次注役多寡不紊轻重不逾下毋得私营脱减上毋得曲法低昻此则于均役之中便有限田之意大要田多役不妨过重田少役不妨加轻将令富者势不可多贫者无可使有需以嵗月之深徐俟推移之理此作法于无制之后寓意于常法之间在任事者以至公之心行至平之政而坚持之永守之庶乎齐均之效可以渐致即末世无全功亦或可几十五也至于因时随势法在必利而不至病人正行防行无失本意而摠归合辙则在善行之人用意真密审图无弊焉耳顾其所以难行则有由然大要九重一人与闾阎万口未有不知其便而当事及梗挠之夫皆大所不利言则为仇行则为贼所以厯千余载而讫无成法定议无惑也
　　自贡助彻行皆计民授田下有养上有供盖均天地大利为帝王良法万世不可易也春秋时犹未尽湮鲁加履畆有子病之战国辟土诸人遂大壊旧章流毒后代故孟子宅井经界之说谆谆于齐梁盖宇宙非此法生人之理不均圣贤非此道推仁之事不逹因攷纪汉以下谋国之议于后大要建议因时仿古用意一也
　　汉董仲舒说武帝以秦用商鞅之法除井田民得卖买富者田连阡陌贫者亡立锥之地邑有人君之尊里有公侯之富小民安得不困古井田法虽难卒行宜少近古限民名田以赡不足塞并兼之路去奴婢除专杀之威薄赋敛省徭役以寛民力然后可善治也【所云古井田法虽难卒行宜少近古限民名田此最为彻论然卒未有能行非法难行无肯行之人也　限名田塞兼并去奴婢除专杀无困贫苦无滋豪强斯为善治后之议治率云便民然所便者十九富厚之室而饥廹者鲜所沾及称善治乎　治天下者乃使商鞅之法尚至今在如何得善治】
　　汉哀帝时师丹建言今累世承平豪富吏民赀数钜万而贫弱愈困宜畧为限廷臣议请自诸侯王列侯公主名田各有限闗内侯吏民名田皆毋过三十顷奴婢毋过三十人期尽三年犯者没入官时以贵戚近习不便遂寝不行【期尽三年犯者没入官不为苛矣独縁贵戚近习不便使宇宙生灵大计竟废格不行此正世事沉痼病根　汉法严惟贵戚近习力能挠此吏民不敢也后代权门富室皆得以私意梗其事行之更难矣　闗内侯吏民名田奴婢亦须有差等定限今槩云毋过三十此牛竒章所谓踈而未可行也】
　　北魏孝文时李安世上言嵗饥民流田业多为豪右所占夺虽桑井难复宜更均量使力业相称【力业人人殊便应人人均量事既伤繁且田无定数惟力是称即为他日多占之端而均量无己时矣时南北交争兵事未息田制或难定限暂为此融通便计以救时弊而拯民艰亦不为无益也】唐陆贽论限田曰古者一夫受田不过百畆欲使人不废田业无旷耕耘今富者连阡陌贫者无容足之居依托强家服劳终嵗常患不充有田之家坐食租税京畿田畆税五升私家收租一硕官取一私取十宜为占田条限此安富恤贫之善经也【所云依托强家服劳终嵗者今奴婢佃户皆是也惟兼并之后贫人失业乃有此等若计夫受田时则俱同井通作之夫各得自食其力何至依人服役乎】
　　唐牛僧孺论均田曰防周人井田之制逺而不可复汉氏名田之数踈而未可行今版籍不备迁徙无制富者得以专其利贫者不能专其业于是编户逸为游惰良田并于豪家诚能诏天下官吏随人所在皆备贡借来者根其所从去者审其方向居者详其业疾者筹其数时贡籍于县嵗贡籍于州州与县相闻然后颁限田之科重兼并之律使公侯卿士方伯连帅下及于豪商大贾不得广并吞以专厚利若然则均田之事寓其间矣【借民限田计口受业者当如是但于借时恐不无繁扰且既非受田人借之何为不若一意限田重禁兼并自然惠及无借至有田之后随产立户列于版图则民不待借而自借矣】
　　宋太宗谓宰相曰井田之制实经国之要道后世为天下者违井田则富贫不均朕深念黎庶虽井田之制不可卒复因时创法渐均贫富则朕别有规制终当行之以安四海【三代以下人主未有自能知此者惟宋太宗知之而卒未见所创规制岂当时佐理奉行之人莫或相成耶】
　　宋仁宗天圣间上书者言赋役未均田制不立因诏限田卿以下毋过三十顷牙前将吏应复役者毋过十五顷止一州之内过是者论如违制律以田赏告者既而三司言限田一州而卜葬者牵于隂阳之说至不敢举事又听数外置墓田五顷而任事者终以改田不便未几即废【呜呼任事之人即是不便限田之人法如何得行古者无死徙出乡以厚风俗今以隂阳小数复通卜葬墓田之例不知三代公卿世家何处皆得吉壤而子孙相继贤良也】
　　宋高宗初在河朔亲见民间之苦尝叹知县不得其人一充役次即至破家及即位深加讲求至建炎四年十二月遂定差役法以材疃三十户每科轮差甲头一名催纳租税以二十五家为一保十六保为一都内选才力高富者二人充都保主一都盗贼烟火之事其次有保长若品官则一品限田五十顷至九品五顷免差子孙防尽则同编户太学生及得解试者许募人充役军丁女户及孤弱悉免【按此法即今里甲差徭也今江南解头收兊等项号称粮长役更烦重】宋留正役议曰自井田之政废而赋役之法弊至于役法之不均未有甚于此时者豪右贵戚之家占田逾制虽有限田之法然其田百倍于编民纵能使之服役其何以救细民之困哉盖其力既有十家之田而特供一家之役则防之为役之家九又将移之于平民矣限田之役诚不足以均之则不役之而限田庶乎其可行圣朝将以寛民而在廷议论未定岂非有待于今日而行之乎【三代盛王能使千八百国君民谨守井田之制后世人主不能禁豪右贵戚不逾制占田然则统一海宇所命令何事此当求其故而得根因矣留公限而不役之论最为精当】
　　宋理宗淳祐六年殿中侍御史兼侍讲谢方叔上言豪强兼并之患至今日而极非限民名田有所不可是亦救世道之防权也国朝驻跸钱塘百有二十余年矣外之境土日荒内之生齿日繁权势之家日盛兼并之习日滋百姓日贫经制日壊上下煎廹识者愳焉夫百万生灵生养之具皆本于谷谷粟之产皆出于田今百姓膏腴皆归贵势之家租米有及百万石者小民百畆之田频年差充保役官吏诛求百端不得已则献其产于巨室以规免役小民田日减而保役不休大家田日増而保役不及以此弱之肉强之食兼并寝盛民无以遂其生于斯时也可不严立经制以为之防乎去年諌官尝以限田为说朝廷付之悠悠乞谕二三大臣摭臣寮论奏而行之使经制以定兼并以塞于以尊朝廷裕国计陛下勿牵贵近之言以揺初意大臣勿避仇怨之多而废良防则天下幸甚帝从之【种种即是今日江南事不必别求民瘼敷陈矣　陛下勿牵贵近二语是一篇中千斤担子】
　　元世祖时赵天麟上防言臣尝计方千里之地提封百万井山川城市等除百分提封之三十六外定六十四万井为私田五万一千二百万畆其井中区除宅居二十畆之余为公田五千二十万畆又乘除粟稻等子粒之多寡每畆嵗只率一石五斗而计之则私田子粒可得七万六千八百万石公田子粒可得七千六百八十万石其鳏寡孤独无告者须先赈惠焉上下相睦贫富相均此隆周所以防作穆穆迓衡而孟子所以不惮区区告人也自嬴秦变法之后富者田连阡陌而贫者无置锥之地回思古道矣哀哉越至于今王公大人之家或占民田近于千顷不耕不稼谓之草塲专放孳畜又江南豪家广占农地驱役佃户无爵色而有封君之贵无印节而有官府之权恣纵妄为靡所不至此而弗治化实难行又贫家乐嵗终身苦凶年不免于死亡荆楚之域至有卖妻鬻子者虽土风之常然亦衣食不足之所致也衣食不足由豪富之兼并故也方今之务莫如复井田尚恐骤然骚动天下豪富之家宜限田以渐复之凡宗亲王公之家限田几百顷凡巨族官民之家限田几十顷凡限外退田者赐其家长以空名告身毎田几顷官阶一级不使之居实职也凡限田之外蔽欺田畆者坐以重罪凡限外田有佃户者就令佃户为主凡未尝垦辟者令无田之民占而辟之且全免第一年租税次年减半第三年依例科徴凡占田不可过限凡无田之民不欲占田者听凡以后有卖田者买田亦不可过限也私田既定乃定公田之法凡九等一品者二十顷二品者十六顷三品者十五顷四品者十二顷以下俱以二顷为差至九品但二顷而已庶乎民获恒产官足养亷如是而行之五十年之后井田可望复兴矣【九等公田此为见任职官禄食之数豪势大家田畆尚有限而无额也右者百乘之室乃有采地其下则皆禄食仕有常职亦有常禄今迁改进退靡定不得禁其自营产业但无有限制任其纵横力足自殖靡不极意利厌豪门役贻小户使贫窭失业而冻饿转死者固皆因此居位柄事与豪徤巨室无一人不图私家便利而莫肻公议施行良法者其病亦正坐是也】
　　愚谓限田均田异议而法相成也大赢有限则不足自均纵事难仓卒需以嵗数终自得平愈于任其自者豪贵之产限外加役亦是裁抑一法宋留丞相又谓田多役轻无救细民之困不若不役而但限之毋令过度为愈亦虑之宻而筹之深矣自秦法后董江都便倡言于汉后人人能言卒尠施行由梗议者多而且要任事者怯而不专也夫力能行者咸恶行之人身在事者无毕事之任宜乎其难然制产有规溢数有禁非私利国非惨毒人多田夺之不忍贫人无田任其死忍乎苐谓亟则不宜耳定以限而需令自裁损何云夺也诚得愿治之朝奉公之佐彊力不阿之长吏上下齐心彼此无戾酌量一之制寛什年之期豪右不敢姧法而逾窭贫有所委曲而济即不得田井宅桑追复隆古之事当见墟里之间烟火渐宻而鲜芜田空舍也语又云有治人无治法非谓人可自治无所事法正谓法无人则不行然则限田均役厯数千载为空谈者非难其人哉
　　长民之吏其政事当以教化风俗为本正伦理笃恩义定名分崇礼节凡晓谕听断之间无非此意行之期月必能有所挽回此亦修复古防之渐也呜呼非逹于圣贤大学之道熟识帝治王风者不足与能于此
　　五帝三王世称有道不过曰平而已后代乱亡相寻正为反此夫三代而上王畿不逾千里而匹夫匹妇亦不失百畆口分公卿大夫士上食君之土下任民之事岂有厚植靡用自纵逸以厉人夫是之谓平周衰以后失平乆矣然每代末运则弥甚焉夫不平之极不可以终极必有变终无不复反复之间此千古隆替之候所由致也余窃观吴下贵室田业动以千万所入既厚即僣滥无度华堂广苑声伎肥甘穷极纵恣势固未有一人兼数千百家而犹谓无妨于人者当途亦厌恶之图为耗损屡矣秉正者罕任怨者艰卒亦莫能谁何窃谓事势已极须一停平不停平将来必有反复平之更迟则事变更大我不敢防其后而徴见徃迹知其不爽故不惮众尢重为惓惓也
　　天下之乱成于民贫民渐于过用过用由于文之盛而质之漓此往防固然之辙也长人之吏有意敦风援俗当先之朴素绳其侈浮凡厥靡耗之端一一明示本末而谆其教戒夫人非狂愚荡败鲜不喜于节损但以一时嗜好迷溺之偏有滥溢而不暇顾者若上以理晓下以习成莫不修雅而恶繁乐省而靳费庶富可几风俗日美矣今举末世费财之事有十一曰屋舍之壮二曰器用之工巧三曰厨馔之精腆四四服饰之华珎五曰奴婢之众盛六曰玩好之收藏七曰倡优之嬉防八曰寺庙之修建九曰斋醮之祈防十曰婚丧之冗浮十事而外虽有未尽之欵大都亦足该之但能推类充余当亦无所不简者至于一方士人君子又当与之共图表正取徴诗书修盟古义毋或舍固而就不逊毋或昧义而作无益既以俭而去奢复以礼而由俭夫上人官长之命令既尊之乡邦仕族之家规可慕人有不趋向而成淳风鲜矣如是世固可今而复古也其间富豪贵势无意遵行倡率而更令人目其为梗此足自闗身世门庭何论今日列诸礼乐政教之外也
　　太平有道之世民间风俗未有不淳厚俭朴乱世之事未有不由浇薄侈靡盖侈则财耗财耗则人穷人穷则姧纵懐乱世道遂以多故古者百畆一家仅给终嵗鸡豚绩惟供老人士大夫羔羊素丝以质啬为寳上者不贵侈下者不能侈所以道隆俗美治称雍熈自王道敝后上下无度贫富不均有一介而拟公卿服食供用任意丰丽惟力是为无有限节富者习费而罔顾其继窘者艳人而不安其初天下岂得竟冺然无有意外也汉贾生防中所谓屋壁帝服倡优后饰者信末代靡俗之所有又云饥寒切于肌肤欲其亡为奸邪不可得国已屈矣盗贼直须时耳此亦岂漫于恐世亡效之论耶我高皇立制庶民之家不得用金綉锦绮纻丝绫罗止用防绢首饰钏镯并不许用金玉珠翠止用银花又谕户部曰朕思足食在于禁末作足衣在于禁华靡尔宜申明天下四民各守其业不许游食庶民之家不许衣锦綉卓哉圣谟所爲足民保防之要端在是后人漫焉视若无闗治理者非也假令当今有此陈言设禁必应相笑以为蔑屑即施行亦罔肻尽心皆未暏实行之效耳试令长人者以此处家而騐其省烦敦素果有实益则推之谕众齐俗必有灼然知其终利世道者矣
　　天下所恃以安全者刑政纪纲也昔贤以紊刑政纪纲为乱邦乱者理之对刑政纪纲不得其理非乱而何政乱则国危而丧亡随之此千古徃事必然之成騐甚着明也然刑政纪纲之所以乱大要由人主柄臣各便其欲九列百执并挠其公贤愚不必称其人陟黜不必据其事由是在外大小以守正而招尤以行私而起誉政清刑平朝无闻而不逞者忌振纲肃纪上不察而被梗者讐茍非素厉节懐贞不肻自甘之士何苦困身危行孑立风波氷炭之间以营国家之务摅生民之忧也于是举相附因循一切茍且以幸安妥而刑政纪纲日入玩敝不复料理积以成局乃至破壊废灭势必不可再振则上无制义之令下懐播弄之奸昧理者莫识为耻扞罔者不伏其辜彊雄其力而孱者莫必其命富行其货而窭者莫伸其抑智专其狡而愚者不逹其情吞啖撃之祸转相加而日弥甚势有所必穷理有所必反于是夫天思改树人懐别投大难勃发而神器不可保有矣故刑政纪纲者整齐一世民物之具而天命人心所由得丧去就诚可为昭鉴定衡者后代人主欲自为宗庙社稷计其得泄泄玩慢随失此事耶







　　采芹录卷一
　　钦定四库全书
　　采芹録卷二
　　明　徐三重　撰
　　先圣木主自洪武时已易设于太学盖圣朝卓见超出万古者也天顺间林恭肃知苏州府因庙像损壊奋然曰塑像非古我太祖易于太学百年敝习乃革使未壊犹当毁之今因壊而易有何不可或以毁圣贤像为疑公曰此土泥岂圣贤耶孔子生于佛教未入中国前乌识所谓泥像哉况古人席地而坐正不如是遂并从祀诸贤俱易木主丘文庄亦云三代以前祀神惟有木主自佛教入中国始有塑像姚燧比例有造泥人铜人像者门诛则泥人固非前古祀圣人法也圣祖诏毁郡邑城隍塑像用其土泥壁以绘云山载在令甲遵圣祖之制以革千古敝习岂非万世儒道之幸欤观二公语则知国初太学所设一时虽未遂通行而有识之论已皆心折此举望厘正乆矣至嘉靖间肃皇帝稽古法先始毅然诏天下文庙尽撤塑像易以木主数百年陋妄敝事一旦尽革遵典章以光大祀明神道以崇圣灵乃宇宙不易之定论定制神圣复起必无能别有异议者若乃浅陋俗见欲以衮冕名号荣大圣固失之无识而缁羽诡徒欲援大圣以扶彼说至诎而参诸老释之行既难与言万世名教正当以国典裁之耳
　　治元年诏考正孔庙从祀名位当时建议者张给事九功欲黜荀况马融王弼而进本朝薛瑄程侍讲敏政欲黜戴圣刘向马融何休王弼贾逹王肃杜预而别建啓圣祠祀叔梁纥配以顔无繇曽晢孔鲤孟孙氏二议最为允当谢祭酒铎欲黜吴防清谓其仕不义亦非苛责者事下廷议吴学士寛则谓从祀茍有益于经传则马融扬雄昔皆不废倪侍郎岳亦谓马融王弼之徒其立身不无可贬然六经赖以复存其说何可尽废一时平章乃以意见不同卒无施行至嘉靖间世庙用大学士张孚敬言易置从祀诸人与建设啓圣配从皆如张程谢三公之议至于去土像设木主改封爵而称先师贤儒礼正义当极为尊隆文物典章卓越万古非圣明之主不能为此举动也窃谓此事所当持论者岂以先圣之崇祀由其但为经传耶抑以巍巍道徳云也诸人所讲授未能妙契先圣防言大义而人品志行又不无有间于名实岂应以空言论著遂得参洙泗羣贤之行此正尚论者所宜权度也吴倪二公议不无憾于知徳焉
　　高皇尝与儒臣论学术陶姑孰安对曰道之不明邪说害之也上曰邪说害道犹美色目鲜不为惑自非豪杰不能决去夫邪说不去则正道不兴正道不兴天下乌得而治公顿首曰此诚探本至论夫邪说之害莫甚佛老圣祖在御于浮屠大有约束创立庵寺有禁私自披剃有禁书防求财有禁游僧无册有禁极不欲令其蔓衍任其猖狂盖邪正所闗治乱圣明炯烛其端然一时不能遂为殄絶良以沿流之日乆沉溺之徒己繁且自三代后口分无业凡惰游饥廹残毁孤独数者咸窜入依泊其中茍未有以处之不得不开此容纳之俾暂以安其生理靖其异志但为限有数为防甚严需之嵗年民生日裕而不肻为为者又非所好而欲自脱则潜消嘿塞之机在是至于邪妄害正其惑世如淫冶祸人如疢毒早辨决去当如援溺沃焚必不可一日使其说诪张于世入人心志耳目此在少闻道者尚不昧而况开天创世神圣有道真主哉后之学者妄附邪说而甘为异徒不惟自絶圣贤名教其于宪章昭代亦大乖不倍之义矣
　　永乐二年七月有饶州人朱友季献所著书毁濓洛闗闽之学上怒曰此儒之贼也押至饶州声其罪杖之焚所著书成化二十年无锡人陈公懋删改朱子四书集注进呈命毁之仍逓回有司治罪我朝尊圣崇道邪正之辨谨严如此近来大有斯人于孔孟门庭如未视而敢妄言訾议程朱吾知其人耳窃虚空浮诞之语又自无真得以辨识是否误谓其说新竒可以附托为名自掩菲薄遂以欺人亦明自欺然其狂肆不检理法难容国典所裁卒伏显僇夫亦天意卫道殛灭其乱正之人耶【万厯间有闽人李贽罢官自髠为僧著书邪妄不经所行亦狂恣为言者防其罪状下防捕繋毁其书贽随自尽狱中】
　　濓洛闗闽之学传述孔门而朱子又集其大成折定论此宇宙正理常经独称渊源宗防出入之间即分邪正我圣祖造士兴贤一以四书五经性理而又广搜诸儒论说辑为大全颁布诵法盖圣贤之传受大儒所发明灼然表正正的尽塞它岐矣奈何更有踈浅悍之徒妄以陋闻诐见诬诋先知变乱白黒离经叛道公肆猖狂先朝鸣罪正法允为天理人常大计但觉尚有寛典而非枉滥也夫道无异防学有同归何以经传大明之余复见纷纭乖错之辈至几与大义为冦而不自觉其为非良由自得之学既希迂妄之说易好为不经者侈口放议于前中鲜自执者闻风羣和于后不复以实诣真修黙成徃训而相率传声托影自喜新竒乃至雾塞人彛有乖维世之大教蝇乱圣典蔑弃性命之防言邪说暴行正属斯徒天下之乱由兹流昔人谓其害甚于洪水猛兽夷狄簒贼盖推隐甚宻比类甚严也夫大圣人不杀无道而独于两观之僇絶无不辜之疑岂其罪真有浮于三苖工驩者葢不法之奸恶显而人知回虑乱正之毒祸渐而人易浸淫祖宗之罪二人仰见有道圣明之独觉而一时匡辅诸贤亦大有遵圣崇道能分析其是非者猗欤休哉
　　高皇尝谕詹尚书同曰古人文章明道徳通世务如典谟之言皆明白易知无深怪险僻之语孔明出师表亦何尝雕刻为文而诚意溢出至今使人诵之自然忠义感激近世之士辞虽艰深意实浅近即使过于相如扬雄何补实用自今翰林为文但取通道术逹时务者无事浮藻数语曲尽古今文章之虚实即往代才人竒士识见议论求一得或几于此不能也岂非天纵圣明哉窃怪后之作家剽摘隐异补缀艰澁刋削脉络以拟古易置次第以当竒骤句之须深心定其短长再绎之则理意已乏韵味所云道术世故者尤然无少当也大都自中叶后浮丽萎薾乃一变而至是但能反其柔靡而实踵其浅薄然于近古之制所谓以简易之词发真实之义已殆絶然无复余响呜呼岂真有闗乎世运然耶当代考文之主仰思圣祖明谟必有以振起厘正之以求实得实用也
　　元初设国学许衡为祭酒每谓古生质朴未散视听专一茍置之好伍曹中涵养三数年将来必能为国家用夫沉厚之气徃徃出于颛而风声一漓便难援防夫士已壊于声华功利而欲求其实徳行能难矣此中世人士多不迨隆兴之初也又尝问诸生书义若推之自身于今日之事有可用否大凡欲其践行不贵徒说夫理在躬修乃称贤士不知后世言语文章便足为其实行否而用人者又何所赖于言语文章也又云教人与用人正相反用人当用其所长教人当教其所短夫用人不问其长资途已耳教人不察其短课试已耳夫教而后用用必待教社稷生灵大计孰重于此乃所教所用果于世道咸所需乎此中代所以罕真才善治也
　　元虞集学校议曰今天下学官以资格授强加之诸生之上而欲望师道之立可乎为今之计莫若使守令求经明行修者身尊师之庶可以观感而化矣呜呼经明行修乃士之的今学校立师与师之训士果是物乎夫使守令能尊师经明行修之人则可以移风易俗奚止训育士类
　　宋景定甲子诏崇经术考徳行谓进士科乆蠧滋穷经学古者或病于词华慎徳砺行者难究其蕴奥高才大器者徃徃局于纎悉绳墨之末是以官甚冗而才愈乏家殊俗而风益漓至于冒国法以茍营假儒冠而挟防俚言乱雅勦说趋时使习之者反贼其良而取之者莫任其咎人情至此咸欲变通盖尝披阅先朝名臣奏议其论取士之法非一惟程颢頥兄弟深知治道酌古通今纲条详明用意纯切令三省详议参酌其可行者条具以闻务于科举令中无大更张以妥安士心而于进士举之外所以崇尚经术考察徳行选用材能之道立为一代之典陶成四方之风庶几丰芑之仁垂之万世按此诏发于理宗时其言科举之士术之乖最明切矣苐荣利之习相沿日乆道徳之具举世蔑闻一旦欲以抡才不独下之人未识趋向而上之人亦末由措手科条也至欲就科举令中不大更张以妥士心则经术尚可以敷文折理徳行必难以空言求合若必于进士举之外合经术徳行以取士非荐举徴辟之制不可苐恐行之者不公应之者非实其复然耳宋理宗通儒学古其于道术高行非不极意尊崇然才非英明下无同徳鼔舞非素耳目难亲欲遂复成周举士之令言何容易也
　　洪熈时郑府审理正俞建辅言进贤之路莫重于科举近年賔兴之士率记诵虚文为出身之阶其实才十无二三葢有年未二十者虽称聪敏然未尝究心修已治人之道一旦侥幸挂名科目而使之临政徃徃率意任情民受其自今各处乡试乞令有司先行审访务得博古通今行止端重年过二十五者许令入试比试则务选其文词典雅议论切实者进之会试尤加慎选庶防士务实学而国家亦得贤士之用上谕礼部行之论者谓科举法若用建辅言可救时事一半近时止以正文体去钩棘为救者未为知本其说然矣又谓知本之论莫善于唐杨绾之防考绾议欲去明经进士而令县令察孝亷取行着乡闾学知经术者荐于州刺史考升于省朝廷更择儒学之士问经义对防而等第之此于选举法善矣而教养之术不正且豫终为茍道若始终造就选用之法莫备于宋程纯公学校取士劄子谓宜先命推举明道好学之士延聘至京俾与诸儒朝夕讲明正学稍乆则择其道明徳立者为师自太学以次及于天下州郡县县令每嵗与学师以乡饮礼会众推举经明行修材能可任者升于州州郡嵗会举如县法以賔兴于太学太学聚而成之嵗论其贤能于朝谓之选士朝廷明试辨论而命秩焉大要所选皆以性行端洁居家孝弟有亷耻礼逊通明学业晓逹治道者夫既一以道徳仁义教养之又专以行实材学升进之去其声律小碎糊名誊録一切无义理之不数年间学者靡然丕变矣岂惟得士浸广天下风俗将日入于正王化之本也此实至当不易之定论但三代教化陵夷日逺一旦振起其难数端师儒卒未易得人选试恐未能中道贵要何以无所挠其间隐防何以必能察其实任事者安保必无所私登用者安得尽行所学此正在主张世道者以躬行心得为规矩凖绳合天下之公辨正邪之路则庶其无或失人而古圣帝明王之治可期也
　　按古者四十曰强而仕盖少闲孝弟谨信诗书六防以正其习长而穷理尽性进徳修业以成其材道明徳立四十而后选举及焉入则干国利民出则总师专对何艰巨之足难何事绩之不光伟也夫端亮纯懿之质非知道则徳性未充敏博雄杰之材非务学则义理未彻以此树功济世宁免小立偏成大约至四十而渐教积修行孚实懋不惟人才至是莫能隐其真即举人者亦明见定品而必无爽失矣
　　生员纳粟纳马入监之例始于景泰初年时土木变后国赋不充为此权宜之术暂救时艰原非常法定制且限额甚寡当时意亦自知非体也此后遂为一切理财之长策太学贤良十九钱客户工二曹为交闗之塲朝庙之上司牧之间以此物博得者大半夫祖宗举辟徴召之典后世絶不复行而此等一作法便相沿不已且朝廷以货取之而苦责其不贿无乃淆其源而欲食其流乎
　　治五年王端毅公为冡宰具奏停止生员吏典上纳事例其防谓自有此例杂进者日多一日以至正途监生吏典因而壅滞不得出身候选多至十五六年以上才得一官年已向衰谁肻用心职业不为归计况此等今日既以财进他日岂能以亷律己欲不贪财害民天下治安何由可得十四年掌国子监礼部右侍郎谢铎上言宜塞防径以澄国学之源谓人才选之科贡犹恐未精奈何近年以来大开防径如纳粟纳马之例即它日贪利害民之谋鬻爵卖官前史所鄙此等风声岂盛世所宜有哉今边事方殷谋国之徒必有以此防献者万一再行则彛伦之堂竟为钱虏交易之地岂不大可耻哉二公防各言其职事之一则于选法开贪浊之门一则于兴贤伤作人之軆夫太学所以培育英隽吏部所以铨别庶材而上纳一节至彼此俱持筹之人何不一念而恒出此议至屡闭而复屡开岂万方供输絶无复别可斟酌者耶且此事实亦前代所未有闻其卖官鬻爵者以私营之非公行也一人创之非常制也我朝此例盖创立于土木大难之后一时国势仓廹参较存亡之数暂为此明知故作万万大不获已之事而不虞后代便宜之徒遂指为旧章目为竒画荡败冠冕汗蔑教化以取办目前之需茍塞应时之责罔顾国体士行吏道民生胥由此滋蠧此何但茍且谋国不足称长虑之盖臣抑其人不耻言利得无心市井驵侩之心乎
　　高皇祖训不设丞相着令甚严当时事皆亲裁文翰亦多出睿思文皇始设内阁选儒臣以备顾问代笔札三杨在事最乆与仁庙同出忧虞后加公孤代言议政权重势尊居然丞相之事但未正名位以避祖宗禁令耳自后遂为典故厯世不易其初尚不拘员局但入阁与机务者即是后多由翰林序进遂以入馆为登枢之路而文苑政府乃为一途宣庙而后以别衙门入者惟天顺时李薛嘉靖间张桂方夏李文逹以英庙亲政向信张桂方夏以世庙宻谟彚征皆九重所特简也若凭举知为必当信同升为必公则类引序进恐必无复有防求者大要其事虽成于相沿然亦不得不尔何者庶政难亲已须委代假借既乆事任遂归梦卜无凭需之官次无足怪也大抵事柄不在上必在下不在外必在中已不在上不得不下与其中也宁令在外圣祖之意必欲外而上今日之事恐其下而中是宁得已乎前者阁臣诏防称名称卿称先生后直云元辅次辅盖亦遂以宰相目之矣呜呼但使任皆忠贤官不侵揽庶不大失圣祖作训之意云
　　国家何以罢革中书乃鉴前代独任之因一时逆节而断自圣令事有分属势无兼擅至长计也何以旋设内阁继軆守文未亲遐隐一自庶务能无滞疑商确咨询不得不需俊乂盖开天之雄断岂易尽袭于抚盈文皇已不免防求而仁庙遂有此逊语矣然则内阁与中书异欤曰易其名耳其实则同易其名祖宗训命森严也居其实一人聪明所寄也曰内阁初设官止五品供事左右代制撰票拟耳何以遂侔中书曰势必至是也曰国家旧典分曹受事而干刚独裁盖即散中书之权于六部而何以六部卒不得侔中书也曰职不相统耳曰假令今日一人躬勤六卿尽瘁而内阁以庶僚匡直献替可无阙事欤曰此祖宗所以纲维宇内者奚而不可也曰倘九重端拱而受成六卿各司而无统既以代言摠理之责付之内阁相延既乆事任日隆今欲复如祖宗之制不适于时矣由今之道如何而可无欤曰三公论道载在周官其人岂可以艺文求欤岂可以官途格欤岂可以优游清华养望欤岂可以干敏小局登庸欤当厯试外内之艰明扬徳器之重学果足以格非正物绩曾效于干国利民考乡国素节之允符合朝野推贤之舆论其进也专以賛襄啓沃调燮平衡寄一世之命则置其身家念社稷为安则不承喜怒至于上假恩威下侵职业非惟不见诸迹抑且不萌于中此则一代股肱心腹之良大学所谓能保子孙黎民者又安论前后衔级之崇卑也乃若一人以亲揽为明不妨兼听六司以官守为重不茍私狥毋令壅蔽得行太阿潜向此又圣祖昔日防维之良法深意所以永塞未流之者岂得以时移事变而忽乎
　　唐太宗问王珪曰近世为国者益不及前古何也对曰汉世尚儒术宰相多用经术士故风俗淳厚近世重文轻儒参以法律此治法之所以益衰也太宗甚善其语而取士任人卒未能追迹前古以为后世典刑终唐之世抡才格于诗词既非通经学古之实而柄用率多浮薄杂出欺妄误国之奸一代纪纲风教皆无足言正由忽畧儒术不识三纲九经之训故也后之取士用人毋更因循陋辙而思其人信可以敦教化厚风俗者则不得以薄艺小材进矣
　　国家设科举为登晋贤良之路然非得已夫贤良之路最末于艺文高皇初意欲专选举罢科目盖明隲才行与暗索艺文者虚实自殊其后卒専意科目者恐将来选举之有更甚于科目科目虽未足灼见贤良亦徒取其公云耳奈何更有以私狥之如后来所闻人言及间形诸摘发者呜呼国家以社稷苍生重寄求人若饥渴患情伪之不易核不得已而辟其末路于艺文特欲借诵法先圣之门希幸获有徳有言之彦膺此任者倘亦思艺文之间如何可以卜顔闵冉季之品而庶几于不负圣祖欲専选举之深意乎若止据篇牍之长目为贤士之藻所録固亦有如韩退之欧阳永叔其人矣但华实终二影响难真圣人不免悔听宰予而汉庭遂以厌忽儒者此亦文不足尽行之明説茍有以人事君之心正宜寝食不宁于此彼但欲栽培桃李光映私门即此一念已不可对越于穆何况更为幽昧如前所云然乎
　　贤才举士两汉犹然其后以词赋文章相延盖千载矣柄文者不能违今之制然古人求贤之道何可昧也夫制科难以择贤为贤士不可以艺文见耳然汉武曽以天人防董生胡安定又以顔子论识程叔岂尽属华浮耶大要醇徳之士其通理自真明道之儒其阐义必粹为主司者若果自以心得躬行之实观人之蕴借造诣于议论宣发而定其所养所得似亦有必不可伪虚袭者独奈何剽掇摸揣一防莫辨但欲据夸竒鹜新之辞以识别仁义道徳之彦是不求鱼高木索鸟深渊耶
　　宣徳七年杨文贞公以方面郡守皆是要职吏部循资陞授不免愚良混进令京官三品以上及布政按察荐举后有赃罪并坐举者至正统二年有言专用保举恩出于下欲仍洪武永乐吏部选除文贞复言保举得人间有一二非才縁举主审察不至亦或实是狥私所司不得紏举以致如此近来有等京官无人保举造为谤语欲壊良法伏望圣断于是保举不废至景泰初李文逹极言保举之遂罢之夫吏部除授二祖时旧事苐尔时贤愚黜陟威断如雷电晶烛如日月匪人亦自难容倘端拱优闲不亲甄别则保荐之法重其责于举主推耳目之公严一軆之罸意亦不为不善但不知举人者其人果何如失举者其罸必行否有一于斯实滋矣夫君相之职专司任人其余众务乃在百执若庙堂之上加意人才公明并振遐迩不遗则保举之法诚贤于资次若功罪鲜当名实混淆则窦百端又不若资次尚有不明之公也圣明在上安所议之
　　甚矣夫治法之不足凭也宣徳初以方面大职任吏部自举未尽得人而令在京三品以上各举所知当时极为良法己则徇私防公至有拜官公朝受恩私室之议仍属吏部迁擢此后但循资序进人未必皆贤用人又未必尽公也乃知铨叙庶官正由元首腹心并励公明但求登晋贤良因才称事无容防其后曲为堤坊若设法以祛法立而生纵令帝典考绩周官建才未有数百年常如一日者也
　　举贤考功二者何可偏忽若圣主贤臣以公明综核务尽名实何虑世不唐虞自举贤不足凭而试以文论文论果足信贤良否也考功不足据而叙以年资年资果足防功状否也呜呼二者不足以用人而用人者乂不得不如是不如是当更有壊乱难齐者此后世之所无可奈何者也
　　宋范文正公选监司取班簿视不才者一笔勾之富郑公曰一笔勾之甚易焉知一家哭矣文正曰一家哭何如一路哭耶遂悉罢之二公俱大贤借令今人议论必以郑公为长者然文正先忧后乐以天下为己任其身之去就安危且不自顾况肻优容不肖以病天下苍生始知富公尚有爱惜文正则以道行志惟其是而已呜呼此可为铨核庶官之定论
　　小人欲内结左右外擅国威未尝不以独断之说阳愚人主而隂制外廷李斯末年欲自脱祸以此阿二世而亡秦族非忠言嘉谋也书曰好问则裕自用则小尧咨四岳禹拜昌言大圣人岂以独断为理耶夫人主既已独断矣即百执事唯诺奉行足矣又恶用斯人从中出纳假密勿之重窃平章之司以隂持庶职而掣其股肱耶
　　独断之说可用之以杜小人不可用之以间君子英庙复辟之初曹石负功専横要挟主势操执朝常呼吸生祸福李文逹以孤踪简任患羣小之难御进独断之说权收私门政归皇极此独断之得者也然当时密谟防动公言之而上亦心识之用人行政由相成者实多不专独断也至若一人深居重隂蔽大奸欲専事其间患外廷公论复有开发而假独断之说隔中外之情使九重孤立而惟其所指防贤人正士懐忠愤而莫可谁何此独断之奸言非正义也李斯末年自盟罪戮以此曲媚秦主成其宗社之祸卒亦不克自脱九族之殃盖天下后世所共斥责嗤詈者而后人敢蹈其前车其必非忠言嘉谋之臣不言可知矣
　　宋真徳秀奏陈五事其一谓至公之论不可忽夫公论国之元气也元气痞鬲不可以为人公论湮欝不可以为国尔惟今日实公论屈伸之机朝廷之上若以言者为爱君为报国无猜忌之意而有听用之诚则公论自此愈伸若以言者为阻事为徼名无听用之诚而有猜忌之意则公论自此愈屈夫公论屈伸乃治乱存亡之所由分故臣于终篇反复极言惟陛下亮臣愚忠也愚谓公论二字其真妄一按于天理而公私乃别于人心既着事为明有可否不相出入不少假借此公论之所由定也天地剖判非此无以立极皇王代起非此无以正世是以得之则吉失之则凶明之则治淆之则乱防于影响信如蓍上自混元下迨今日苐有通塞而无存亡长国家者何可忽诸
　　窃见使者行部徃往询地方兴除事宜竟空言无用也使者之要在精察官邪公行举劾夫周官法度在末世则为秦汉律令在羣下则为奸今欲以议论文移涤除宿惠养元元万万不能不若径视民情之苦乐为长吏之贤否奬善斥污不少顾忌輶轩所到终朝可明所谓提纲行简而官肃民安视文案检括功倍万矣
　　高皇帝初定天下与羣臣论元氏之亡曰当元之季君则晏安臣则防扈国用不经征敛日促天怒人怨盗贼蜂起羣雄角逐窃据州郡天下已非元有矣向使元君克畏天命不自逸豫其臣各尽乃职罔敢骄奢天下豪杰岂得乘隙而起耶夫君晏臣偷用靡赋促古先丧败如出一途明明圣谟当为国家万年寳训
　　洪武时莒州日照知县马亮考满入觐州上其考曰无劝课兴学之绩而长于督运吏部以闻上曰农桑衣食之本学校风化之原不知务此而曰长于督运是弃本务末民必受患宜降黜之使有所惩山西平逺县主簿成乐考绩州上其考曰能恢办商税吏部以闻上曰地之所产有数官之所取有制若曰恢办是额外剥削主簿之职在佐理县政抚安百姓岂以恢办为能州之考非是尔吏部其移文讯之夫二人者若在汉元狩唐建中宋熈宁时当考最课矣高皇帝以其不务农桑学校抚安百姓而降黜责问无非以惠养元元为念而风励以重本敦化之事使任职长民者咸晓然知圣情闗念在是有不为循良之吏鲜矣四海安得不其福乎
　　正徳时王守仁防有曰民已贫而敛不休是驱之从盗也外已竭而殚其内是复残其本也呜呼其虑深矣夫轻赋所以厚下足国亦以防危未有重征而民心不揺未有财耗而举事不困古今废兴存亡无不由此然二者原不相悖其道在大为节省而已若国库如漏巵而直以东南数十郡作孤罍注之无事已竭其内有事则势穷计屈必毙其外万世之防岂宜若此
　　许论计九边后祸曰若一旦改虑不为狗防之计则乆敝之镇不免外忧供餽之扰或生内变诚不知国事所终此数语者当筹任计诸公所宜卧不安席而图其一朝者也今日更有可虑者欵赂之费不可复减于外刍粟之用偶有不继于中则不待背盟弃信而坐困之势已成又不但徃日所云而已
　　北边自俺答输欵后虽嵗费赉赏不赀而边人得免血战死命所全活殊众一时主议之人功施亦良厚矣或又较和战利害以为相等夫国家以财养人诚令生人而费财财安得以人等也苐和戎息争虽古今最盛美事而边方后虑则不得一日少弛乘寛暇而益修封疆行伍则此举诚为胜算竒防若狃目前之安为万世之计财日耗于赂遗兵日消于玩愒即所谓若一旦改虑当不知其如何者此则后来相继惰偷之弊而前人立事之功更成遗误之咎为可叹惜耳





　　采芹录卷二
&lt;子部,杂家类,杂说之属,采芹录&gt;
　　钦定四库全书
　　采芹録卷三
　　明　徐三重　撰
　　成化初周文安公为国子祭酒着处置荆襄流民说时因流民逋聚山谷易于生乱当事者下令驱逐多至困毙公说欲听其近县者附籍僻逺者另设州县抚之置官吏编里甲寛繇役使得安生理盖鍳于西晋李特之祸而彷东晋南雍松滋故事筹此便宜最为訏画都御史李賔援其说具疏得请开设郧阳抚治自此始安辑流民十二万余户立言计效信仁人之利溥哉大抵士君子捉笔持论当使见之行事而有济公此说因预修天下地里志感见往事而作人得采而行之遂见实用盖立事之功与立言之泽自当并埀不朽后人工文自负多识不知宏篇巨卷之中有几许如此利物者乎吾徒读书于此处正当注目省心毋徒剽掇浮华已也
　　世计弭盗贼尝欲禁游食僧徒是但知僧徒为盗贼乌知盗贼之为僧徒也自治不三代民失口业其不能自食又不食于人者中间未尽老弱残废安心行乞之徒茍不入此流岂遂将坐寒饿而待死耶窃恐深林大泽一有投聚其所为不止穿攫矣故明主去盗惟在裕民民裕则不惟乐业之夫不事偷窃即令少有衣食者废人形去妻孥而乐游手恐亦非人情也
　　永乐二年春命西僧尚师哈立麻于灵谷寺作法事上荐皇考妣卿云天花甘雨甘露舍利祥光青鸟白鹤连日毕集一夕桧栢生金色花徧于都城金仙罗汉化现云表白象青狮庄严妙相天灯导引旛盖施绕种种不絶又闻梵呗空乐自天而降群臣上表称贺学士胡广献圣孝瑞应歌颂十七年秋颁佛经于大报恩寺本寺墖见舍利光如寳珠又现五色毫光卿云捧日千佛观音菩萨罗汉相毕集续颁御制佛曲至淮安又见五色圆光彩云满天云中菩萨及天花寳塔龙鳯狮象又有红鸟白鸖盘旋飞绕续又命尚书吕震都御史王彰赍捧诸佛世尊如来菩萨尊者名称歌曲徃陜西河南神明协应屡现卿云圆光寳塔之祥文武羣臣上表称贺此等俱圣朝旧事越嵗二百未敢定断虚实然窃有疑者自竺法入中华崇尚己非一代而此异未有前闻若果皆防无今有岂竺法灵响亦有盛衰欤灵谷之异人有谓西僧善幻此是其幻术夫幻不防所未暇论即令真为瑞应我圣祖明灵陟降上帝断不由竺法升沉而明主大孝隆继述亦不以瑞应加万分之一也载观当时股肱诸贤纳忠之意徃徃侈言符瑞如永乐十五年建北京宫殿督工夫臣奏闻瑞光庆云诸异二十一年万寿圣节太和山金殿现圆光紫云大臣具图以献此等亦皆臣工遥奏圣主未亲目覩也夫游气浮光倐忽便为消息万一或指诸彷佛或据所相传焉知泰山牵犬老父及呼万嵗之声今古不同出一机乎夫玉杯天书有亡已章前史乃并在英主之朝太平之日防意所及百巧横投彼亦何待幻而后有声影附会媚耳娱心遂以侈诸表章实诸竹帛不知圣朝粹徳崇功自足流光百代不以此类有无畧闗轻重也
　　坊妓之设不知作俑何代羲皇聘娶以别室家周南正始以化江汉当时岂得有此必战国燕赵及六朝淫冶秽俗流染至今者其伤败礼教政化何待多言脱民间有之尚当痛革况可官为作法耶夫开国经纶少此一事未为千古之阙世邈祚移礼法代变而此事相沼永如三五岂别有闗系虽神圣亦无可奈何也
　　高皇时觧缙上封事言律以人伦为重乃有给配夫妇之条听之于不义恐伤节义之化又言官妓非人道所为可以禁絶当时嘉其识逹今给配之律止以处叛逆家徒似亦未甚足惜但官妓之设两都皆有教坊居之累朝相延未见一议变革有谓祖宗设此所以绥懐逺人彷佛賔至如归之意此或暂为一时招集权宜之术耳而经国典刑固当以解学士之疏为治世端风正论也
　　高祖定鼎金陵便东南嵗供用度有节转运又近所劝徙都长安圣谕以通漕艰难缓之睿思长矣文庙龙兴北平后称行在迁都之议徃来筹度逾十数载而始决经营至仁庙则复称行在竟宣庙一朝无改焉英庙六年乃终去行在称北京遂为定都盖控制外方则便北舒恤民力则便南祖宗深意徘徊四朝而后定诚不易也今列圣垂裳输挽半天下信涖中抚外胜要神区苐宗庙朝堂百职六师之供给江淮河济险阻上下之漕费妨农业涉寒暑牵挽徃复数千里之人力且无论奸窟薮日繁横其间迩者赋额日増而无减运道常壅而难通为社稷万年之虑者宜日讨其利害而昭然逺览惕然深思可焉
　　国家都燕西北地皆硗瘠财赋不得不仰给东南势颇艰悬淮安漕台之设所以引带南北控扼咽喉督以文武大臣而参以诸曹属各总将卒指臂相摄首尾相衘盖隐然寓兵深意无事则以输挽有事则方舟而进数十万带甲之士也若清其部队防其将领明其约束饬其旌旃嵗一徃返于江淮之浒燕齐之疆兼足振厉国威潜消奸慝即一旦片纸徴兵朝发而夕屯未有一举两得最便如此者至于临徐淮徳四仓旧为转运而设今虽变长运而规制具在若使四百万之粟所到可储十余万之众鼓行即赴纵无禆大师御冦之利而于漕河一带卒然意外未必不为缓急之一赖也
　　元虞集运粮议曰东南运粮实竭民力今京师之东濒海数千里北极辽海南濒青齐萑苇之塲也而海潮日至淤为沃壤宜用浙人之法筑池捍水为田听富民欲官者合其众分以地官定其畔以万夫耕命为万夫长以千夫耕命为千夫长三年而征其税如是则东南民数万可以卫京师可以防岛夷可以省海运矣时异议者多事竟寝今神京固元旧都也濒海淤地应不异曩旹若行屯种之法即彷古授田之意随地纵横画墟定界招集逺近安挿垦耕计丁给产比户编甲而相维相摄之制亦使行乎其间夫田从官给则非其本业而多寡可均人由初集则别无私梗而法制可定古井地兵农破壊已乆不可行于民情不便之地今以闲旷之土游逸之民小试行之且不必急一旦之利而从容规其便宜似亦无大段窒碍者且室庐棊布拥卫神都徴税贮粮缓急可备此于国计亦非小补苐恐治人艰得任事鲜实心更法而生寡益而滋损则不免纸上空言矣
　　海运一事丘文庄力陈其利又备考元氏每嵗漂失之数计尚省河漕所费其言盖为天下一旦有事之备意非不善但未深思高庙圣虑耳昔廷臣有劝都长安者上曰漕运艰难且已之又悯两淛嵗运京师者自大江泝流而上风涛之险覆溺者多命崇山侯开胭脂河以便之当时惟辽左军粮六十万石嵗由海道然每谓事非获已忧在朕心末年遂议屯田令彼处军人屯种自给我皇祖矜痛元元真同四体若嵗驱数十万版图赤子九死洪波怒涛之中必非在天之意自都燕之后势不得不转输东南而漕河一带虽有迂滞之耗可无漂没之虞盖捐浩繁轻于伤民命也夫当安计险不可谓非长虑之士而因险思惧圣贤更为福基若国家兢兢于漕事之艰知来者之不易念卒然之可忧啬内费核闗支保储积量赋敛慎督理悯军役重农业思民劳饬戎机察贪则社稷亿万年之计正在于此傥谓必通海运乃可防危济国窃恐危之无救于海运与漕河等也
  </div>
  <div class="pagination">
   <span class="current-page">
    1
   </span>
   <a href="采芹录_page2.html">
    2
   </a>
   <a href="采芹录_page3.html">
    3
   </a>
   <a href="采芹录_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
