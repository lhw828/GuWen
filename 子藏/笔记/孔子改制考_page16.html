<!DOCTYPE html>
<html>
<head>
    <meta charset="UTF-8">
    <title>孔子改制考 - 第 16 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>孔子改制考 - 第 16 页/共 25 页</h1>
    <div class="content">　　孔穿、公孙龙相与论于平原君所，深而辩，至于藏三牙。公孙龙言藏之三牙甚辩，孔穿不应。少选，辞而出。明日，孔穿朝。平原君谓孔穿曰：“昔者公孙龙之言甚辩。”孔穿曰：“然，几能令藏三牙矣。虽然，难。愿得有问于君，谓藏三牙甚难而实非也，谓藏两牙甚易而实是也，不知君将从易而是也者乎，将从难而非者乎？”平原君不应。明日，谓公孙龙曰：“公无与孔穿辩。”（《吕氏春秋淫辞》）
　　（公孙龙子习于名家，为墨子余派。儒、墨不相能，故亦攻儒。）
　　孔、墨之弟子徒属充满天下，皆以仁义之术教导于天下，然而无所行。教者术犹不能行，又况乎所教。是何也？仁义之术外也。（《吕氏春秋有度》）
　　人有恶孔子于卫君者，曰：“尼欲作乱。”卫君欲执孔子，孔子走，弟子皆逃。（《韩非子外储说左》）
　　卫将军文子见曾子。曾子不起，而延于坐席，正身于奥。文子谓其御曰：“曾子，愚人也哉！以我为君子也，君子安可毋敬也？以我为暴人也，暴人安可侮也？”曾子不僇命也。（《韩非子说林下》）
　　夫婴儿相与戏也，以尘为饭，以涂为羹，以木为胾，然至日晚必归饷者，尘饭涂羹，可以戏而不可食也。夫称上古之传，颂辩而不悫，道先王仁义而不能正国者，此亦可以戏而不可以为治也。夫慕仁义而弱乱者，三晋也；不慕而治强者，秦也，然而未帝者，治未毕也。（《韩非子外储说左》）
　　或曰仲尼以文王为智也，不亦过乎！夫智者，知祸难之地，而辟之者也，是以身不及于患也。使文王所以见恶于纣者，以其不得人心耶？则虽索人心以解恶可也。纣以其大得人心而恶之，己又轻地以收人心，是重见疑也，固其所以桎梏囚于羡里也。郑长者有言：“体道，无为无见也。”此最宜于文王矣，不使人疑之也。仲尼以文王为智，未及此论也。（《韩非子难二》）
　　（攻仲尼，攻文王，亦犹攻尧、舜、汤、武也。）
　　是故乱国之俗，其学者则称先王之道以籍仁义，盛容服而饰辩说，以疑当世之法，而贰人主之心。其言古者为设诈称借于外力，以成其私，而遗社稷之利。（《韩非子五蠹》）
　　今世儒者之说人主，不善今之所以为治，而语已治之功；不审官法之事，不察奸邪之情，而皆道上古之传，誉先王之成功。儒者饰辞曰：“听吾言则可以霸王。”（《韩非子显学》）
　　故孔、墨之后，儒分为八，墨离为三，取舍相反不同，而皆自谓真孔、墨。孔、墨不可复生，将谁使定后世之学乎？孔子、墨子俱道尧、舜，而取舍不同，皆自谓真尧、舜。尧、舜不复生，将谁使定儒、墨之诚乎？殷、周七百余岁，虞、夏二千余岁，而不能定儒、墨之真。今乃欲审尧、舜之道于三千岁之前，意者其不可必乎？无参验而必之者，愚也。弗能必而据之者，诬也。故明据先王，必定尧、舜者，非愚则诬也。愚诬之学，杂反之行，明主弗受也。墨者之葬也，冬日冬服，夏日夏服，桐棺三寸，服丧三月，世以为俭而礼之。儒者破家而葬，服丧三年，大毁扶杖，世主以为孝而礼之。夫是墨子之俭，将非孔子之侈也；是孔子之孝，将非墨子之戾也。今孝戾侈俭俱在儒、墨而上兼礼之。（同上）
　　（韩非子以孔、墨为显学，且明其后学之盛。儒分为八，墨离为三，二教并行，其披倡于周、秦之际者，亦盛矣。《荀子非十二子》有子张、子夏、子游之儒，《庄子天下篇》有苦获、邓陵、南北墨、别墨之号。盖儒、墨争教，势力均敌，互相颉颃，而墨子以苦人之道，卒败于孔子，固由后学之不及，亦其道有以致此也。）
　　天下皆以孝悌忠顺之道为是也，而莫知察孝悌忠顺之道而审行之，是以天下乱。皆以尧舜之道为是而法之，是以有乱君，有曲父。尧、舜、汤、武，或反君臣之义，乱后世之教者也。尧为人君而君其臣，舜为人臣而臣其君，汤、武人臣而弑其主，刑其尸，而天下誉之。此天下所以至今不治者也。夫所谓明君者，能畜其臣者也；所谓贤臣者，能明法辟，治官职，以戴其君者也。今尧自以为明而不能以畜舜，舜自以为贤而不能以戴尧，汤、武自以为义而弑其君长，此明君且常与，而贤臣且常取也。故至今为人子者，有取其父之家，为人臣者，有取其君之国矣。父而让子，君而让臣，此非所以定位一教之道也。（《韩非子忠孝》）
　　（商君攻孝悌诚信，韩非攻尧、舜、汤、武孝弟忠顺，亘古悖论，未有甚于是者！然其端实老子开之。老子弃仁义孝慈，绝圣智，故韩非承之。）
　　故明主之国，无书简之文，以法为教；无先王之语，以吏为师。（《韩非子五蠹》）
　　（《孝经纬》托先王以明权，则先王之语，亦儒者之语也。“以法为教”，“以吏为师”，孔子未改制之先，时君之治国者，大率如此。韩非援上古之世以攻儒术，多见其不知量也，何明主之国之有？）
　　今学者之言也，不务本作而好末事，道虚惠以说民，此劝饭之说。劝饭之说，明主不受也。（《韩非子八说》）
　　或曰：仲尼不知善赏矣。夫善赏罚者，百官不敢侵职，群臣不敢失礼，上设其法而下无奸诈之心。如此，则可谓善赏罚矣。（《韩非子难一》）
　　（赏罚严明，所以用法也。韩非尚法，故赏罚为专家之学，是以讥孔子不知善赏。）
　　或曰：仲尼之对，亡国之言也。恐民有倍心，而说之，“悦近而来远”，则是教民怀惠。惠之为政，无功者受赏而有罪者免，此法之所以败也。法败而政乱，以乱政治败民，未见其可也。且民有倍心者，君上之明，有所不及也。不绍叶公之明，而使之悦近而来远，是舍吾势之所能禁，而使与天下行惠以争民，非能持势者也。夫尧之贤，六王之冠也，舜一从而咸包，而尧无天下矣。有人无术以禁下，恃为舜而不失其民，不亦无术乎？（《韩非子难三》）
　　（不知让天下之盛德而讥御下之无术，是笑伯夷之饿不解为盗也。）
　　主上有令，而民以文学非之；官府有法，民以私行矫之；人主顾渐其法令，而尊学者之智行；此世之所以多文学也。夫言行者，以功用为之的彀者也。夫砥砺杀矢，而以妄发，其端未尝不中秋毫也，然而不可谓善射者，无常仪的也。设五寸之的，引十步之远，非羿、逄蒙不能必中者，有常也。故有常则羿、逄蒙以五寸的为功，无常则以妄发之中秋毫为拙。今听言观行，不以公用为之的彀，言虽至察，行虽至坚，则妄发之说也。是以乱世之听言也，以难知为察，以博文为辩；其观行也，以离群为贤，以犯上为抗。人主者，说辩察之言，尊贤抗之行。故夫作法术之人，立取舍之行，别辞争之论，而莫为之正。是以儒服带剑者众，而耕战之士寡，坚白无厚之词章，而宪令之法息。故曰：上不明则辩生焉。（《韩非子问辩》）
　　（韩非与李斯同学于荀子，而二人之败，其事同，其祸同。观《史记李斯传》斯辞荀子之言，从可知矣。盖二人皆以急功名之故，遂严法酷令以投时君，时君说之，其祸中于人，亦反及于己。辩察之言，贤抗之行，非以为乱世，无怪其与李斯同也。）
　　夫上之所贵，与其所以为治相反也。夫立名号，所以为尊也，今有贱名轻实者，世谓之高；设爵位，所以为贱贵基也，而简上不求见者，世谓之贤；威利所以行令也，而无利轻威者，世谓之重；法令所以为治也，而不从法令为私善者，世谓之忠；官爵所以劝民也，而好名义不进仕者，世谓之烈士；刑罚所以擅威也，而轻法不避刑戮死亡之罪者，世谓之勇夫。民之急名也甚，其求利也如此，则士之饥饿乏绝者，焉得无岩居苦身以争名于天下哉？故世之所以不治者，非下之罪，上失其道也。常贵其所以乱，而贱其所以治，是故下之所欲，常与上之所以为治相诡也。今下而听其上，上之所急也，而惇悫纯信，用心怯言，时谓之窭；守法固，听令审，则谓之愚；敬上畏罪，则谓之怯；言时节，行中适，则谓之不肖；无二心私学，听吏从教者，则谓之陋；难致谓之正，难予谓之廉，难禁谓之齐，有令不听从谓之勇，无利于上谓之愿，少欲宽惠行德谓之仁；重厚自尊，谓之长者，私学成群，谓之师徒，闲静安居，谓之有思；损仁逐利谓之疾，险躁佻反复谓之智；先为人而后自为，类名号，言泛爱天下，谓之圣；言大本称而不可用，行而乖于世者，谓之大人；贱爵禄，不挠上者谓之杰。下渐行如此，入则乱民，出则不便也；上宜禁其欲，灭其迹，而不止也，又从而尊之，是教下乱上以为治也。（《韩非子诡使》）
　　（韩非以险隘酷烈之术求售于天下，而尚名节、贱爵禄者皆欲禁绝之，甚之先为人而后自为，类名号，言泛爱，亦攻之不遗余力。使其道大行，孔子之教扫地矣，呜呼惨哉！）
　　圣智成群，造言作辞，以非法令于上。上不禁塞，又从而尊之，是教下不听上、不从法也。（《韩非子诡使》）
　　学道立方，离法之民也，而世尊之曰文学之士。（《韩非子六反》）
　　博习辩智如孔、墨，孔、墨不耕耨，则国何得焉？修孝寡欲如曾、史，曾、史不战攻，则国何利焉？匹夫有私便，人主有公利。不作而养足，不仕而名显，此私便也；息文学而明法度，塞私便而一功劳，此公利也。错法以道民也，而又贵文学，则民之所师法也疑；赏功以劝民也，而又尊行修，则民之产利也惰。夫贵文学以疑法，尊行修以贰功，索国之富强，不可得也。（《韩非子八说》）
　　故举先王、言仁义者盈廷，而政不免于乱；行身者竞于为高，而不合于功，故智士退处岩穴，归禄不受，而兵不免于弱。政不免于乱，此其故何也？民之所誉，上之所礼，乱国之术也。（《韩非子五蠹》）
　　国平养儒侠，难至用介士，所利非所用，所用非所利；是故服事者简其业，而于游学者日众，是世之所以乱也。
　　儒以文乱法，侠以武犯禁，而人主兼礼之，此所以乱也。夫离法者罪，而诸先王以文学，犯禁者诛，而群侠以私剑养。故法之所非，君之所取，吏之所诛，上之所养也。法趣上下，四相反也而无所定，虽有十黄帝，不能治也。故行仁义者非所誉，誉之则害功；文学者非所用，用之则乱法。今修文学，习言谈，则无耕之劳而有富之实，无战之危而有贵之尊，则人孰不为也？（并同上）
　　国平则养儒侠，难至则用介士，所养者非所用，所用者非所养，此所以乱也。且夫人主于听学也，若是其言，宜布之官而用其身；若非其言，宜去其身而息其端。今以为是也，而弗布于官，以为非也，而不息其端。是而不用，非而不息，乱亡之道也。澹台子羽，君子之容也，仲尼几而取之，与处久而行不称其貌；宰予之辞，雅而文也，仲尼几而取之，与处而智不充其辩。故孔子曰：“以容取人乎，失之子羽；以言取人乎，失之宰予。”故以仲尼之智，而有失实之声。今之新辩滥乎宰予，而世主之听眩乎仲尼。为悦其言，因任其身，则焉得无失乎？（《韩非子显学》）
　　儒侠毋军劳，显而荣者，则民不使，与象人同事也。夫祸知盘石象人，而不知祸商官儒侠，为不垦之地、不使之民，不知事类者也。（同上）
　　（韩非祖尚老子，一变而为刑法之学，故所言多急功近利愚人之术。战国之世，儒、墨后学，盛行于时。韩非目击其所传之道，与己之法大相剌谬，遂倡言剖声，谓无耕之劳、有富之实，无战之危、有贵之尊，一则曰乱人之法，再则曰乱人之国。呜呼！食功食志，彭更之见何迂？何韩非以学道立方，为离法之民也？其比于彭更有间矣。）
　　故其论儒也，谓之不耕而食，比之于一蠹。论有益与无益也，比之于鹿马。马之似鹿者千金，天下有千金之马，无千金之鹿，鹿无益、马有用也。儒者犹鹿，有用之吏犹马也。（《论衡非韩》）
　　鲁缪公问于子思曰：“吾闻庞是子不孝，不孝其行奚如？”子思对曰：“君子尊贤以崇德，举善以劝民。若夫过行，是细人之所识也，臣不知也。”子思出。子服厉伯见，君问庞是子。子服厉伯对以其过，皆君子所未曾闻。自是之后，君贵子思而贱子服厉伯。韩子闻之，以非缪公，以为明君求奸而诛之，子思不以奸闻，而厉伯以奸对，厉伯宜贵，子思宜贱。
　　韩子非儒，谓之无益有损。盖谓俗儒无行操，举措不重礼，以儒名而俗行，以实学而伪说，贪官尊荣，故不足贵。（并同上）
　　（韩非尚老。及申、韩，与儒为反，即有儒行，不贪官荣，亦攻之。）
　　由余，其先晋人也，亡入戎，能晋言。闻缪公贤，故使由余观秦。秦缪公示以宫室积聚，由余曰：“使鬼为之则劳神矣，使人为之亦苦民矣。”缪公怪之，问曰：“中国以《诗》、《书》礼乐法度为政，然尚时乱。今戎夷无此，何以为治？不亦难乎？”由余笑曰：“此乃中国所以乱也。夫自上圣黄帝作为礼乐法度，身以先之，仅以小治。及其后世，日以骄淫，阻法度之威，以责督于下，下罢极则以仁义怨望于上。上下交争，怨而相篡弑，至于灭宗，皆以此类也。夫戎夷不然，上含淳德以遇其下，下怀忠信以事其上，一国之政犹一身之治，不知所以治，此真圣人之治也。”（《史记秦本纪》）
　　（以礼乐为乱世，以夷狄为圣人。亦厌礼乐之烦，故为此言。）
　　今陛下创大业，建万世之功，固非愚儒所知。（《史记秦始皇本纪》）──右秦时诸子攻儒。
　　于是博学以疑圣，华诬以胁众，弦歌鼓舞、缘饰《诗》、《书》，以买名誉于天下，繁登降之礼，饰绂冕之服，聚众不足以极其变，积财不足以赡其费。于是万民乃始鹩觟离跂，各欲行其知伪，以求凿枘于世，而错择名利；是故百姓曼衍于淫荒之陂，而失其大宗之本。夫世之所以丧性命，有衰渐以然，所由来者久矣。（《淮南子俶真训》）
　　（老氏以无为为宗旨，墨子以尚俭为宗旨，故买名誉、饰礼貌者，二氏皆攻之也。）
　　故鲁国服儒者之礼，行孔子之术，地削名卑，不能亲近来远。越王勾践，矰发文身，无皮弁搢笏之服，拘罢拒折之容，然而胜夫差于五湖，南面而霸天下，泗上十二诸侯，皆率九夷以朝。胡、貉、匈奴之国，纵体拖发，箕倨反言，而国不亡者，未必无礼也。楚庄王裾衣博袍，令行乎天下，遂霸诸侯。晋文君大布之衣，牂羊之裘，韦以带剑，威立于海内。岂必邹、鲁之礼之谓礼乎。（《淮南子齐俗训》）
　　（此皆攻儒之衣服礼容者。儒不尚诈谋，不言兵，故国弱；然鲁人从儒，其君实未专用儒道也。）
　　古者非不知繁升降盘还之礼也，蹀《采齐》、《肆夏》之容也，以为旷日烦民而无所用，故制礼足以佐实喻意而已矣。古者非不能陈钟鼓、盛管箫、扬干戚、奋羽旄，以为费财乱政，制乐足以合欢宣意而已，喜不羡于音。非不能竭国麋民，虚府殚财，含珠鳞施，纶组节束，追送死也，以为穷民绝业，而无益于槁骨腐肉也，故葬薶足以收敛盖藏而已。（《淮南子齐俗训》）
　　（淮南是老学，其攻儒亦采墨学为之。）
　　乱国则不然，言与行相悖，情与貌相反，礼饰以烦，乐优以淫，崇死以害生，久丧以招行。是以风俗浊于世，而诽誉萌于朝。（《淮南子齐俗训》）
　　饰礼淫乐，崇死久丧，其攻与墨子同。是老学亦大不以为然者。老学为法净自然，不为饰外也。夫三年之丧，是强人所不及也，而以伪辅情也。（《淮南子齐俗训》）
　　武王伐纣，载尸而行，海内未定，故不为三年之丧始。禹遭洪水之患，陂塘之事，故朝死而暮葬。此皆圣人之所以应时耦变，见形而施宜者也。今之修干戚而笑插，知三年，非一日，是从牛非马，以征笑羽也。（同上）
　　（汉时遗书尚有以禹、武不为三年之丧、三月之葬者，引古以攻儒。）
　　跖之徒问跖曰：“盗亦有道乎？”跖曰：“奚适其无道也？夫意而中藏者，圣也；入先者，勇也；出后者，义也；分均者，仁也；知可否者，智也。五者不备，而能成大盗者，天下无之。”由此观之，盗贼之心，必托圣人之道，而后可行。故老子曰：“绝圣弃智，民利百倍。”（《淮南子道应训》）
　　（此文与《庄子胠箧》同，可知是周、秦诸子异说，而孔学以大名而见讥，可想矣。）
　　《诗》、《春秋》，学之美者也，皆衰世之造也。儒者循之，以教导于世，岂若三代之盛哉？（《淮南子泛论训》）
　　（《诗》是商、周诗，而淮南以为不若三代之盛，可见《诗》为孔子所作，故以为衰世之造，与三代无与矣。此以旧制攻孔子者。）
　　今夫儒者不本其所以欲，而禁其所欲，不原其所以乐，而闭其所乐，是犹决江、河之源，而障之以手者也。（《淮南子精神训》）孔氏不丧出母，此礼之失者。（《淮南子说山训》）
　　（丧服无出母之服，时人讥之。）哀公好儒而削。（《淮南子人间训》）
　　（战国人多以鲁好儒而削，为儒罪。其实哀公未尝听用孔子也。）富国何必用本农？足民何必井田也？（《盐铁论力耕》）
　　（井田是孔子所立。有若之对哀公，孟子之对滕文，使为大周定制，则鲁为秉礼，滕亦姬宗，煌煌大典，谁敢不从，又何必二子言之？汉亦未有行此制，故汉人犹攻之。）
　　山泽无征则君臣同利，刀币无禁则奸贞并行。夫臣富相侈，下专利则相倾也。（《盐铁论错币》）
　　（孔子之制，不征山泽，不言钱币。汉廷俗吏溺守旧法，岂肯用之？）故未遑扣扃之义，而录拘儒之论。（《盐铁论复古》）（汉人开口以儒为拘，则儒之守礼而遵师法可知。）
　　自千乘儿宽以治《尚书》位冠九卿，及所闻睹选举之士，擢升赞宪甚显，然未见绝伦比，而为县官兴滞立功也。（《盐铁论刺复》）
　　公孙丞相以《春秋》说先帝，遽即三公，而无益于治。博士褚泰、徐偃等承明诏，建节驰传，巡省郡国，举孝廉，劝元元，而流俗不改。（同上）
　　（武帝擢用儒者以不次，虽未尽得其人，而儒术之行实赖之，桓宽何足以知此？）
　　孟轲守旧术，不知世务，故困于梁、宋。孔子能方不能圆，故饥于黎邱。今晚世之儒，勤德时有乏匮，言以为非，因此不行。自周室以来，千有余岁，独有文、武、成、康，如言必参一焉。取所不能及而称之，犹躄者能言远不能行也。（《盐铁论论儒》）
　　（当战国时，异学竞出，故以孟子为守旧。至孔子之饥于黎邱，亦常事耳。訾诋及此，夫亦何所不至哉？）
　　御史曰：《论语》云：“亲于其身为不善者，君子不入也。”有是言而行不足从也。季氏为无道，逐其君，夺其政，而冉求、仲由臣焉。礼：男女不授受，不交爵。孔子适卫，因嬖臣弥子瑕以见卫夫人。子路不悦。子瑕，佞臣也，夫子因之，非正也。男女不交，孔子见南子，非礼也。礼义由孔氏出，且贬道以求容，恶在其释事而退也？（《盐铁论论儒》）
　　（“礼义由孔氏出”，盖御史亦知孔子改制也。）
　　原宪、孔伋，当世被饥寒之患，颜回窭空于穷巷。当此之时，迫于窟穴，拘于缊袍，虽欲假财信奸佞，亦不能也。（《盐铁论贫富》）
　　（饥寒亦常事耳，安足以病诸贤？观其言，若以假财信奸佞为能者，何其谬也？然可见时人忌而讥之甚至矣。）
　　儒、墨内贪外矜，往来游说，栖栖然亦未为得也。（《盐铁论毁学》）
　　（孔子为行道救时计，凡有所以行吾道者则为之，故曰“内贪”一；不直则道不行，故曰“外矜”。往来游说，虽未有得，亦栖栖然而不止，亦可见传道之勤矣。）
　　戍卒陈胜释挽辂，首为叛逆，自立张楚。素非有回、由处士之行，宰相列臣之位也，奋于大泽，不过旬月，而齐、鲁儒墨荐绅之徒，肆其长衣；长衣，官之也；负孔氏之礼器《诗》、《书》，委质为臣。孔甲为涉博士，卒俱死陈，为天下大笑。（《盐铁论褒贤》）
　　（孔子卒后，澹台灭明居楚，子贡居卫，子夏居西河，大者为师傅卿相，小者友教士大夫，七十弟子，六万徒侣，专以传教为事。故以涉之微浅而负礼器《诗》、《书》委质为臣，孔甲且为博士，虽死而不辞。传教为主，则不必择其人，但以行其教也。）
　　赵绾、王臧之等，以儒术擢为上卿，而有奸利残忍之心；主父偃以口舌取大官，窃权重，欺绐宗室，受诸侯之赂：卒皆诛死。（《盐铁论褒贤》）
　　今儒者释耒耜而学不验之语，旷日弥久而无益于理，往来浮游，不耕而食，不蚕而衣，巧为良民以夺农妨政，此亦当世之所患也。（《盐铁论相刺》）
　　（攻儒者往来浮游，亦可见传道之勤矣。攻儒术为不验之语，以其创说，自古未尝行之也。）
　　昔鲁缪公之时，公仪为相，子思、子原为之卿，然北削于齐，以泗为境，南畏楚人，西宾秦国。孟轲居梁，兵折于齐，上将军死而太子虏，西败于秦，地夺壤削，亡河内河外。夫仲尼之门，七十子之徒，去父母，捐室家，负荷而随孔子，不耕而学，乱乃愈滋。故玉屑满箧，不为有宝，《诗》、《书》负笈，不为有道，要在安国家，利人民，不苟文繁众辞而已。（《盐铁论相刺》）
　　（公仪、子思原固无负于鲁，孟氏子舆亦何害于梁？鲁削梁亡，实由积势。且二国究非用贤，其至此亦宜哉！七十子之徒，去父母，捐室家，负荷而随孔子，其为道亦至矣。乱之愈滋，安足为诸贤害哉？）
　　据古人以应当世，犹辰参之错，胶柱而调瑟，固而难合矣。孔子所以不用于世，而孟轲见贱于诸侯也。（《盐铁论相刺》）
　　今文学言治则称尧、舜，道行则称孔、墨，授之政则不达，怀古道而不能行，言直而行之枉，道是而情非，衣冠有以殊于乡曲，而实无以异于凡人。（同上）
　　（衣冠殊于乡曲，当时一受儒教，辄变冠服，如今一为僧道，即变冠服然。）
　　七十子躬受圣人之术，有名列于孔子之门，皆诸侯卿相之才。可南面者数人。可政事者冉有、季路，言语宰我、子贡。宰我秉事，有宠于齐，田常作难，道不行，身死庭中，简公杀于檀台。子路仕卫，孔悝作乱，不能救君出亡，身菹于卫。子贡、子皋遁逃，不能死其难。食人之重禄不能更，处人尊官不能存，何其厚于己而薄于君哉？同门共业，自以为知古今之义，明君臣之礼，或死或亡，二三子殊路，何道之悖也？（《盐铁论殊路》）
　　（诸贤既传道于孔子，而或死，或几于死，其为道亦勤矣！俗人不知，且不谅其苦，既死则笑其愚，不死则讥其悖，何口舌之酷至此哉？）
　　孔子外变二三子之服而不能革其心，故子路解长剑，去危冠，屈节于夫子之门，然摄齐师友，行行尔鄙心犹存。宰予昼寝，欲损三年之丧。孔子曰：“粪土之墙，不可杇也。”若由不得其死然。故内无其质而外学其文，虽有贤师良友，若画脂镂冰，费日损功。（《盐铁论殊路》）
　　（儒者之服，三年之丧，皆孔子所特立者也。孔子变二三子之服，而子路长剑危冠之服去；定三年之丧，而宰予之礼败乐崩之说兴。不然，大周定制，愚者犹不敢疑之，况宰予哉！）
　　仲由、冉求，无檀柘之材，隋和之璞，而强文之。（《盐铁论殊路》）
　　季由以强梁死，宰我以柔弱杀。使二子不学，未必不得其死。何者？矜己而伐能，小知而巨收。（《盐铁论讼贤》）
　　（“不学未必不得其死”，其语诚是，然为道而死，死得所矣。季由强梁，宰我柔弱，不亦可以瞑目乎哉？）
　　晏子有言：儒者华于言而寡于实，繁于乐而舒于民，久丧以害生，厚葬以伤业，礼烦而难行，道近而难遵，称往古而言訾当世，贱所见而贵所闻。比人本狂，以己为拭，此颜异所以诛黜，而狄山死于匈奴也。（《盐铁论论诽》）
　　（当时诸家贱儒，行不逮言，故来当世之讥。然荣华其言，亦可见儒者之移人亦在此。）
　　往者陈余背汉，斩于泜水；伍被邪逆，而夷三族。近世主父偃行不轨而诛灭，吕步舒弄口而见戮，行身不谨，诛及无罪之亲。由此观之，虚礼无益于己也。（《盐铁论孝养》）
　　（弄口见戮，无益于己，而广说法则有益于人也。）
　　文学褒衣博带，窃周公之服；鞠躬惸踖，窃仲尼之容；议论称诵，窃商、赐之辞，刺讥言治，过管、晏之才；心卑卿相，志小万乘，及授之政，昏乱不治。（《盐铁论利议》）
　　（褒衣博带，儒服也。鞠躬绩踖，礼容也。议论称诵，法言也。于诋毁之家，可见儒教面目。）
　　诸生抵茸无行，多言而不用，情貌不相副，若穿逾之盗，自古而患之，是孔丘斥逐于鲁君，曾不用于世也。何者？以其首摄多端，迂时而不要也。故秦王燔去其术而不行，坑之渭中而不用，乃安得鼓口舌，申颜眉，预前论议，是非国家之事也。（《盐铁论国病》）
　　（孔子陈义甚广，故以为首摄多端。）
　　巫祝不可与并祀，诸生不可与逐语，信往疑今，非人自是。夫道古者稽之今，言远者合之近。日月在天，其征在人。菑异之变，夭寿之期，阴阳之化，四时之叙，水火金木，妖祥之应，鬼神之灵，祭祀之福，日月之行，星辰之纪，曲言之故，何所本始？不知则默，无苟乱耳。（《盐铁论论菑》）
　　（读此可知阴阳灾异之说为孔子所独创。）（以下难阴阳五行者，尚有数条，以非相攻，姑不录。俟录入《孔子大义》耳。）
　　文学所称圣知者，孔子也。治鲁不遂，见逐于齐，不用于卫，遇围于匡，困于陈、蔡。夫知时不用犹说，强也；知困而不能已，贪也；不知见欺而往，愚也；困辱不能死，耻也。若此四者，庸民之所不为也，何况君子乎？（《盐铁论大论》）
</div>
    <div class="pagination">
<a href="孔子改制考_page15.html">上一页</a><span>...</span><a href="孔子改制考_page11.html">11</a><a href="孔子改制考_page12.html">12</a><a href="孔子改制考_page13.html">13</a><a href="孔子改制考_page14.html">14</a><a href="孔子改制考_page15.html">15</a><span class="current-page">16</span><a href="孔子改制考_page17.html">17</a><a href="孔子改制考_page18.html">18</a><a href="孔子改制考_page19.html">19</a><a href="孔子改制考_page20.html">20</a><a href="孔子改制考_page21.html">21</a><span>...</span><a href="孔子改制考_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
