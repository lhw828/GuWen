<!DOCTYPE html>
<html>
<head>
    <meta charset="UTF-8">
    <title>太平广记 - 第 101 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 101 页/共 228 页</h1>
    <div class="content">　　严升期　　　张昌仪　　　李邕
　　裴佶　　　　元载　　　　张延赏
　　卢昻　　　　崔咸　　　　崔远
　　江淮贾人　　龙昌裔　　　安重霸
　　张防钊
　　治生
　　裴明礼
　　唐裴明礼河东人善于理生人间所弃物积而鬻之以此家产巨万又于金光门外市不毛地多瓦砾非善价者乃于地际竪标悬以筐中者辄酬以钱十百仅一二中未洽浃地中瓦砾尽矣乃舍诸牧羊者粪既积预聚杂果核具犁牛以耕之嵗余滋茂连车而鬻所复致巨万乃缮甲第周院置蜂房以营蜜广栽蜀葵杂花果蜂采花逸而蜜丰矣营生之妙触多竒不可胜数贞观中自古台主簿拜殿中侍御史转兵吏员外中书舍人累迁太常卿【出御史台记】
　　何明远
　　唐定州何明远大富主官中三驿毎于驿邉起店停商专以袭胡为业资财巨万家有绫机五百张远年老或不从戎即家贫破及如故即复盛【出朝野佥载】
　　罗防
　　长安富民罗会以剔粪自业里中谓之鸡肆言若肆之积粪而有所得也会世副其业家财巨万尝有士人陆景阳会邀过所止馆舍甚丽入内梳洗衫衣极鲜屏风氊褥烹宰无所不有景阳问曰主人既如此快活何为不罢恶事会曰吾中间停废一二年奴婢死亡牛马散失复业已来家途稍遂非情愿也分合如此【出朝野佥载】
　　窦乂
　　扶风窦乂年十三诸姑累朝国戚其伯检挍工部尚书交闲廐使宫苑使于嘉会坊有庙院乂亲与张敬立任安州长史得替归城安州土出丝履敬立赍十数辆散甥侄竞取之唯乂独不取俄而所余之一辆又稍大诸甥侄之剰者乂再拜而受之敬立问其故乂不对殊不知殖货有端木之远志遂于市鬻之得钱半斤密贮之潜于锻炉作二枝小锸利其刃五月初长安盛飞榆荚乂扫聚得斛余遂往诣伯所借庙院习业伯父从之乂夜则潜寄褒义寺法安上人院止昼则往庙中以二锸开隙地广五寸深五寸募布四十五条皆长二十余歩汲水渍之布榆荚于其中寻遇夏雨尽皆滋长比及秋森然已及尺余千万余株矣及明年榆栽已长三尺余乂遂持斧伐其并者相去各三寸又其条枝稠者悉留之所间下者二尺作围束之得百余束遇秋隂霖毎束鬻値十余钱又明年汲水于旧榆沟中至秋榆已有大者如鸡卵更其稠者以斧去之又得二百余束此时鬻利数倍矣后五年遂取大者作屋椽仅千余茎鬻之得三四万余钱其端大之材在庙院者不啻千余皆堪作车乗之用此时生涯已有百余自此币帛布裘百结日歉食而已遂买蜀青麻布百钱个疋四尺而裁之雇人作小袋子又买内乡新麻鞋数百防不离庙中长安诸坊小儿及金吾家小儿等日给饼三枚钱十五文付与袋子一口至冬拾槐子实其内纳焉月余槐子已积两车矣又令小儿拾破麻鞋毎三辆以新麻鞋一辆换之远近知之送破蔴鞋者云集数日获千余量然后鬻榆材中车轮者此时又得百余千雇日佣人于崇贤西门水涧从水洗其破麻鞋曝干贮庙院中又坊门外买诸堆弃碎瓦子令功人于流水涧洗其泥滓车载积于庙中然后置石嘴碓五具剉碓三具西市买油靛数石雇庖人执防广召日佣人令剉其破麻鞋粉其碎瓦以疎布节之合槐子油靛令役人日夜加功烂捣候相乳尺悉防堪为挺从臼中熟出命工人并手团握例长三尺已下圆径三寸垜之得万余条号为法烛建中初六月京城大雨尺烬重桂巷无车轮乂乃取此法烛鬻之毎条百文将燃炊防与薪功倍又获无穷之利先是西市秤行之南有十余亩防下潜污之地目曰小海池为旗亭之内众所聚乂遂求买之其主不测乂酬钱三万既获之于其中立标悬幡子绕池设六七铺制造煎饼及团子召小儿掷瓦砾击其幡标中者以煎饼团子啗不逾月两街小儿竞往计万万所掷瓦已满池矣遂经度造店二十间当其要害日利数千甚获其要店今存焉号为窦家店又尝有胡人米亮因饥寒乂见辄与钱帛凡七年不之问异日又见亮哀其饥寒又与钱五千文亮因感激而谓乂曰亮终有所报大郎乂方闲居无何亮且至谓乂曰崇贤里有小宅出卖二百千文大郎速买之乂西市柜坊鏁钱盈余即依出钱市之书契日亮与乂曰亮攻于览玉尝见宅内有异石人罕知之是捣衣砧眞于阗玉大且立致富矣乂未之信亮曰延寿坊召玉工观之玉工大惊曰此竒货也攻之当得腰带銙二十副毎副直钱三千贯文遂令琢成果得数百千价又得合子执带头尾诸色杂鬻之又计获钱数十万贯其宅并元契乂遂与米亮使居之以酬焉又李晟太尉宅前有一小宅相传凶甚二百十千乂买之筑园打墙拆其瓦木各垜一处就耕之后太尉宅中傍其地有小楼常下瞰焉晟欲并之为击毬之所他日乃使人向乂欲买之乂确然不纳云某自有所要候晟休沭日遂具宅契书请见晟语晟曰某夲置此宅欲与亲戚居之恐俯逼太尉甲第贫贱之人固难安矣某所见此地寛闲其中可以为戏马今献元契伏惟俯赐照纳晟大悦私谓乂不要某防力乎乂曰无敢望犹恐后有缓急再来投吿令公晟益知重乂遂搬移瓦木平治其地如砥献晟晟戏马荷乂之所惠乂乃于两市大商产巨万者得五六人遂问之君岂不有子弟婴诸道及在京职事否贾客共语乂曰大郎忽与某等致得子弟庇身之地某等其率草粟之二万贯文乂因懐诸贾客子弟名谒晟皆认为亲故晟忻然览之各置诸道膏腴之地重职乂又获钱数万崇贤里有中郎将曹遂兴堂下生一大树遂兴毎患其经年枝叶有碍庭宇伐之又恐损堂室乂因访遂兴指其树曰中郎何不去之遂兴答曰诚有碍耳因虑根深夲固恐损所居室宇乂遂请买之仍与中郎除之不令有损当令树自去中郎大喜乃出钱五千文以纳中郎与斧釿匠人议伐其树自梢及根令各长二尺余断之厚与其因就众材及陆博局数百鬻于夲行乂计利百余倍其精干率是也后乂年老无子分其见在财等与诸熟识亲友至其余干产业街西诸大市各千余贯与常住法安上人经管不拣日时供拟其钱亦不计利乂卒时年八旬余京城和会里有邸弟侄宗亲居焉诸孙尚在【出干子】
　　贪
　　滕蒋二王
　　唐滕王婴蒋王恽皆不能廉愼大帝赐诸王召五王不及二王敕曰滕叔蒋兄自解经纪不劳赐物与麻以为钱贯二王大惭朝官莫不自励皆以取受为赃汚有终身为累莫敢犯者【出朝野佥载】
　　窦知范
　　唐瀛州饶阳县令窦知范贪有一里正死范令门内一人为里正造像各出钱一贯范自纳之谓曰里正有罪过先须急救范先造得一像且以与之结钱二千百文长五寸半其贪皆此范惟有一男放鹰马惊桑枝打伤头破百姓快之皆曰千金之子易一兎之命【出朝野佥载】
　　夏侯彪之
　　唐益州新昌县令夏侯彪之初下车问里正曰鸡卵一钱几颗曰三颗彪之乃遣取十千钱令买三万颗谓里正曰未便要且寄鸡母抱之遂成三万头鸡经数月长成令县吏与我卖一鸡三十钱半年之间成三十万又问竹笋一钱几茎曰五茎又取十千钱付之买得五万茎谓里正曰吾未须笋且林中养之至秋竹成一茎十钱积成五十万其贪鄙不道皆此【出朝野佥载】
　　王志愔
　　唐汴州刺史王志愔饮食精细对宾下脱粟饭商客有一骡日行三百里曾三十千不卖市人报价云十四千愔曰十四千太少更增一千又令买单丝罗疋至三千愔问用几两丝对曰五两愔令竖子取五两丝来毎两别与十钱手功之【出朝野佥载】
　　叚崇简
　　唐深州刺史叚崇简性贪到任追里正令括客云不得称无上戸上戸毎取两人下戸取一人以刑胁之人惧皆妄通通讫简云不用唤客来但须见主人主人到处分毎客索绢一疋约一月之内得绢三十车罢任发至鹿城县有一车装绢未满载欠六百疋即唤里正令满之里正计无所出遂于县令丞尉家一倍举送至都拜邠州刺史【出朝野佥载】
　　崔信
　　唐安南都防崔信命女婿裴惟岳摄受州刺史贪取金银财物百万贯有首领取妇裴即要障车绫索一千疋得八百疋仍不肯放捉新妇归戏之三日乃放还首领更不复纳裴即领物至州安南反问至擒之物并纳官裴亦鏁项至安南以谢百姓及海口会赦免【出朝野佥载】
　　严升期
　　唐洛州司仓严升期摄侍御史于江南廵察性嗜牛肉所至州县烹宰极多事无大小入金则弭凡到处金银为之涌贵故江南人呼为金牛御史【出朝野佥载】
　　张昌仪
　　唐张昌仪为洛阳令恃易之权势属官无不允者鼓声动有一人姓薛赍金五十两而之仪领金受其状至朝堂付天官侍郎张锡数日失状以问仪仪曰我亦不记得但姓薛者即与锡检案内姓薛者六十余人并令与官其蠧政也若此【出朝野佥载】
　　李邕
　　唐江夏李邕之为海州也日夲国使至海州凡五百人载国信有十船珍货数百万邕见之舍于馆厚给所须禁其出入夜中尽取所载而沉其船既明讽所馆人白云昨夜海潮大至日本国船尽漂失不知所在于是以其事奏之敕下邕令造船十艘善水者五百人送日夲使至其国邕既具舟及水工使者未发水工辞邕邕曰日夲路遥海中风浪安能却返前路任汝便宜从事送人喜行数日知其无备夜尽杀之遂归邕又好客养亡命数百人所在攻刼事露则杀之后竟不得其死且坐酷滥也【出纪闻】
　　裴佶
　　唐裴佶常话少时姑夫为朝官有雅望佶至宅防其退朝深叹曰崔昭何人众口称美必行贿也如此安得不乱言未讫门者报曰寿州崔使君候谒姑夫怒呵门者将鞭之良久束带强见须臾命茶甚急又命酒又命速为饭佶姑曰前何倨而后恭及入门有得色揖佶曰憇学中佶未下阶出懐中一纸乃赠官絁千匹【出国史补】
　　元载
　　唐元载破家籍物得胡椒九百石【出尚书故实】
　　张延赏
　　唐张延赏将判度支知一大狱颇有寃屈毎甚扼腕及判使召狱吏严诫之且曰此狱已久旬日须了明旦视事案上有一小帖子曰钱三万贯乞不问此狱公大怒更拒之明日复见一帖子来曰钱五万贯公益怒令两日须毕明旦案上复见帖子曰钱十万贯公遂止不问子弟承间侦之公曰钱至十万贯通神矣无不可回之事吾恐及祸不得不受也【出幽闲鼓吹】
　　卢昻
　　唐卢昻主福建盐铁赃罪大发有瑟瑟枕大如半防以金牀乘之御史中丞孟简按鞫累月乃得以进召市人估之或云宝无价或云美石非眞瑟瑟也【出国史补】
　　崔咸
　　唐中书舍人崔咸尝受大僚之知及悬车之年与表【阙】上崔时为司封郎中以感知之分极言赞美便令制议行値无厚善者一章而允请三数月后门馆日閴寂家人辈窃骂后甚悔语子弟曰有大叚事愼勿与少年郎议之【出幽闲鼔吹】
　　崔远
　　唐崔远将退位亲厚皆勉之长女贤知书独劝相国遂决退一二嵗中居闲躁闷顾谓儿侄曰不得诸道金铜茶笼子近来揔四掩也遂复起【出幽闲鼓吹】
　　江淮贾人
　　江淮贾人有积米以待踊贵画图为人持米一斗货钱一千又以悬于市杨子留后余粲杖杀之【出国史补】
　　龙昌裔
　　戊子嵗旱庐陵人龙昌裔有米数千斛粜既而米价稍贱昌裔乃为文祷神冈庙祈更一月不雨祠讫还至路憇亭中俄有黒云一片自庙后出顷之雷雨大至昌裔震死于亭外官司检视之脱巾于髻中得一纸书则祷庙之文也昌裔有孙将应童子举乡人以其事诉之不获送【出稽神録】
　　安重霸
　　蜀简州刺史安重霸黩货无厌州民有油客者姓邓能棊其家亦瞻重霸召对敌只令立侍毎落一子俾其退立于西北牖下俟我算路乃始进之终日不下十数子而已邓生倦立且饥殆不可堪次日又召或有讽邓生曰此侯好赂夲不为棊何不献赂而自求退邓生然之献中金三锭获免【出北梦琐言】
　　张防钊
　　张防钊多贪鎭沧州日因亢旱民饥乃发廪赈之事上闻甚嘉赏他日秋成倍斗征敛常言自觉言行相违然毎见财不能自止时人笑之【出北梦琐言】










　　太平广记卷二百四十三
<子部,小说家类,异闻之属,太平广记>
　　钦定四库全书
　　太平广记卷二百四十四
　　褊急
　　时苗　　　　王思　　　　李凝道
　　尧君卿　　　萧颖士　　　裴枢
　　崔珙　　　　韩臯　　　　杜佑
　　皇甫湜　　　段文昌　　　李德裕
　　李潘　　　　卢罕　　　　王珙
　　髙季昌
　　时苗
　　汉时苗为寿春令谒治中蒋济济醉不见之归而刻木人书酒徒蒋济以弓矢射之牧长闻之不能制【出独异志】
　　王思
　　王思性急执笔作书蝇集笔端驱去复来思恚怒自起逐之不能得还取笔掷地蹋壊之【出魏畧】
　　李凝道
　　唐衢州龙游县令李凝道性褊急姊男年七嵗故恼之即往逐之不及遂饼诱得之齩其胷背流血姊救之得免又乘驴于街中有骑马人靴鼻拨其膝遂怒大骂将殴之走马遂无所及忍恶不得遂嚼路傍棘子血流【出朝野佥载】
　　尧君卿
　　唐贞观中冀州武强丞尧君卿失马既得贼枷禁未决君卿指贼面骂曰老贼吃虎胆来敢偷我物贼举枷击之应时碎脑而死【出朝野佥载】
　　萧颖士
　　唐萧颖士开元中年十九擢进士第至二十余该博三教性急躁忿戾举无其比常使一佣仆杜亮毎一决责以待调养平复遵其指使如故或劝亮曰子佣夫也何不择其善主而受苦若是乎亮曰愚岂不知但爱其才学博奥以此恋恋不能去卒至于死【出朝野佥载】
　　裴枢
　　河东裴枢字环中季父耀卿唐宗朝位至丞相开元二十一年春开河漕以赡国用上深嘉纳之亲姨夫中书舍人薛邕时有知贡举之耗元日因来谒枢亲乃曰几姊有处分亲故中举人否其亲指枢邕整容端手板对曰三十六郎自是公共积之才不待处分矣伏恐别有子弟枢即应声曰娭子失言因举酒沥地誓曰薛姨夫知举枢当絶迹匿形不履人世其亲决责令拜谢邕枢竟不屈永泰二年贾至侍郎知举枢一举而登后大歴二年薛邕方知举枢及第后归丹阳里不与杂流交通及韦元甫除此州计到郡之明日合来拜其亲元甫至丹阳之明日专使送衣服书状信物枢怒言不纳后三日元甫亲拥骑到枢别业枢戒其仆不令报久停元甫车徒不得进元甫不怒但云裴君太褊某乍到须与军吏监军相识遽此深责未敢当也亲乃遣女奴传语延元甫就廰事置酒元甫陈以公亊枢方出欢话【出干子】
　　崔珙
　　唐崔珙为东都留守判尚书省事中书舍人崔荆为庶子公务谒珙珙不为见荆乃求与珙素厚善者使候问之珙怒不已他日因酒酣复诘之居守益忿曰珙誓不与此人相面且人为文词言语何限岂可以珙弟兄作假对耶荆尤不喻亲族咸忧栗不安甥族中有颖悟者采取文集讨之乃掌制日贬崔球为抚州郡丞云因縁鴈序鼓扇浇风荆因尔成疾【出芝田録】
　　韩臯
　　唐韩臯自中书舍人除御史中丞西省故事阁老改官词头送以次舍人是时吕渭草敕臯恐问曰仆何故转皆不吿臯刼之曰与君一时左降渭急乃吿之臯又欲诉于改相渭执之夺其靴笏哅哅久之乃止【出国史补】
　　杜佑
　　唐杨茂卿客游州与杜佑书词多捭阖以周公吐握之事为讽佑讶之时刘禹锡在坐亦使召杨至共饮佑持茂卿书与禹锡曰请丈人一为读之既毕佑曰如何禹锡曰大凡布衣之士皆须捭阖以动尊贵之心佑曰休休捭阖之事烂也独不见王舍乎捭阖陈少游少游刎其头今我与公饭吃过犹不及也翌日杨不辞而去【出嘉话録】
　　皇甫湜
　　唐皇甫湜气貌刚质为文古雅恃才傲物性复褊为郎时乘酒使气忤同列者及醒不自适求分务东洛値伊瀍仍嵗歉食淹滞曹不迁省俸甚防困悴且甚尝因积雪门无行迹庖突不烟裴度时保厘洛宅以美词厚币辟为留守府从事湜简率少礼度亦优容之先是度讨淮西日恩赐钜万贮于集贤私第度信浮图教念其杀戮者众恐贻其殃因舍讨淮叛所得再修福先佛寺备极壮丽就有日矣将致书于白居易请为碑湜在座忽发怒曰近舍某而远征白信获戾于门下矣某文若方白之作所谓宝琴瑶瑟而比之桑间濮上也然何门不可曵长裾某自此请长揖而退賔客无不惊栗度婉词谢之且曰初不敢以仰烦长者虑为大手笔见拒今既尔是所愿也湜怒稍解则请斗酒而归至家独饮其半乘醉挥毫其文立就又明日洁本以献文思古謇字复怪僻度寻绎久之不能分其句读毕叹曰木虗郭景纯江海之流因以宝车名马缯防器玩约千余缗置书遣小将就第酬之湜省书大怒掷书于地谓小将曰寄谢侍中何相待之薄也某之文非常流之文也曾与顾况为集序外未尝造次许人今者请为此碑盖受恩深厚耳其碑约三千字一字三疋绢更减五分钱不得小校既恐且怒归具吿之僚属列挍咸振腕愤悱思脔其肉度闻笑曰眞竒才也立遣依数酬之自居守府正郎里第辇负相望洛人聚观比之雍绛泛舟之役湜领受之无媿色而卞急之性独异于人尝为蜂螫手指因大躁急命奴仆暨里中小儿辈箕敛蜂窠购以善价俄顷山聚于庭则命碎于砧几烂于杵臼绞取津液以酬其痛又常命其子松録诗数首一字小误诟詈且跃手杖不及则啮腕血流其性褊急皆若此【出国史】
　　段文昌
　　唐段相文昌性介狭防席宾客有眉睫之失必致怪讶在西川日进士薛大白饮酒称名太多明日遂不复召【出因话録】
　　李德裕
　　刘禹锡太和中为宾客时李徳裕分司东都禹锡因谒于德裕曰近曾得白居易文集否德裕曰累有相示别令贮然未一披今日为吾子览之及取防而箱笥盈溢尘土覆既啓而复卷之谓禹锡曰吾于此人不足久矣其文章精絶何必览焉但恐廻吾之心所以不欲防览其抑才也如此初文宗命德裕朝中朋党首以杨虞卿牛僧孺为言杨牛即白之密友也其不引翼皆如此【出北梦琐言】
　　李潘
　　唐礼部侍郎李潘尝缀李贺歌诗为之集序未成知贺有表兄与贺笔砚之交者召之见托以捜访所遗其人敬谢且请曰某盖记其所为亦常见其多防窜者请得所缉者视之当为改正潘喜并付之弥年絶迹潘怒复召诘之其人曰某与贺中外自少多同处恨其傲忽尝思报之所得歌诗兼旧有者一时投溷中矣潘大怒叱出之嗟恨良久故贺謌什传流者少也【出幽闲鼔吹】
</div>
    <div class="pagination">
<a href="太平广记_page100.html">上一页</a><span>...</span><a href="太平广记_page96.html">96</a><a href="太平广记_page97.html">97</a><a href="太平广记_page98.html">98</a><a href="太平广记_page99.html">99</a><a href="太平广记_page100.html">100</a><span class="current-page">101</span><a href="太平广记_page102.html">102</a><a href="太平广记_page103.html">103</a><a href="太平广记_page104.html">104</a><a href="太平广记_page105.html">105</a><a href="太平广记_page106.html">106</a><span>...</span><a href="太平广记_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
