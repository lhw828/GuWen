<!DOCTYPE html>
<html>
<head>
    <meta charset="UTF-8">
    <title>何氏语林 - 第 17 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>何氏语林 - 第 17 页/共 30 页</h1>
    <div class="content">　　或问江左诸人优劣于顔光禄顔曰周伯仁【周顗己见】之正邓伯道之清【晋阳秋曰邓攸字伯道平阳襄陵人七岁防父母及祖父母持重九年性清愼平简】卞望之【卞壸己见】之节余则吾不知
　　支道林目会稽王曰有逺体而无逺神【续晋阳秋曰简文帝讳昱字道万中宗少子初封会稽王仁闻有智度穆帝防冲以抚军辅政大司马桓温废海西公而立帝在位三年而崩】桓茂伦性通朗有人伦鉴识时人方之许郭雅爲周侯所重周尝叹曰茂伦嵚﨑歴落是可笑人
　　刘尹谢鎭西共论中朝士人或问杜又可方卫洗马不谢曰安得比中间可容数人
　　顾长康在桓公大司马府桓公曰长康体中痴各半合而论之正得平耳【丘渊之文章録曰顾恺之字长康晋陵人父恱尚书左丞恺之义熈初为散骑常侍　晋中兴书曰恺之博学有才气为人迟钝而自矜尚为时所笑　宋明帝文章志曰世云恺之有三絶画絶文絶痴絶】
　　王季琰【王珉别传曰珉字季琰琅邪人丞相导孙中领军洽少子有才艺善行书名出兄珣右累迁侍中中书令】有隽才与兄元琳【王珣己见】并有美称季琰又出元琳右时人爲之语曰法护非不佳【法护王珣小字】僧弥难爲兄【僧弥王珉小字】
　　羊保爲司徒长史【沈约宋书曰羊保太山南城人祖楷尚书都官郎父绥中书侍郎保起家楚台太常博士至散骑常侍】府公王甚知之谓左长史庾登之【南史曰庾登之字元龙恱族弟也曾祖氷晋司空祖蕴广州刺史父廓东阳太守登之少以彊济自立为宋武帝鎭军防军预讨桓功封曲江县男豫章太守】吏部尚书王淮之【己见】曰卿二贤明美朗识会悟多通然懿之望故当共推羊也有蔡湛之者甚重谢微湛之犹及见谢安兄弟尝语人曰微貌中郎【谢万】性似文靖【谢安】
　　谢尚书【谢混己见】尝云阿逺刚躁负气【谢瞻小字己见】阿客博而无检【灵运小字】阿多恃才而持操不笃【谢曜己见】宣明自知而纳善不周【谢晦己见】设复功济三才终亦以此爲恨至如微子吾无间然【谢宻己见】
　　谢叔源尝因酣宴之余爲韵语以奬训灵运等曰康乐诞通度实有名家韵若加绳染功剖莹乃琼瑾宣明体逺识颖达乃沉隽若能去方执穆穆三才顺阿多标独解弱冠纂华允质胜诫无文其尚又能峻通逺怀清悟采采标兰讯直辔鲜不踬抑用解偏吝微子基微尚无倦由慕蔺勿轻一篑少进徃将千仞数子勉之哉风流由尔振如不犯所知此外无所愼灵运等皆有诫厉之言惟微独尽褒美
　　世目谢宣明渉猎文义朗赡多通以方杨徳祖微将不及宣明闻犹以爲恨
　　或人问沈休文王惠何如休文曰令明简问王球何如曰蒨玉淡又次问谢微何如曰简而不失淡而不流古之所谓名臣微当之矣
　　王蒨玉【王球】居身简贵不杂交游筵席虚静门无异客从兄昙首常语云蒨玉亦是玉巵但无当耳
　　齐太祖素竒爱张思光爲太尉时与思光欵接见思光常笑曰此人不可无一不可有二
　　王仆射【王俭己见】语人曰张绪过江所未有北士中可求之耳不知黄叔度陈仲弓能过之不
　　到长史在天监中甚见知赏【梁书曰到洽字茂沿彭城武原人宋骠骑将军彦之曾孙祖仲度江夏王从事中郎父坦齐中书郎洽少清警有才行谢朓文章盛于一时见洽深相赏好日引与谈论每谓洽曰君非直名人乃亦兼资文武除晋安国常侍后为云麾长史】时二兄沼溉与从弟沆一时俱有美名【南史曰到溉字茂灌兄弟俱知名起家王国常侍乐安任昉大相赏好广为声价家门雍睦兄弟特相友爱与洽恒共居一斋洽卒后便舍为寺蒋山有延贤寺溉家世所立溉得禄俸皆充二寺因断腥膻终身食朝夕从僧徒礼诵武帝每月三致净馔性不好交游唯与朱异刘之遴张绾同志友密及卧疾门可罗雀三人恒鸣驺枉道以相存问置酒极欢而去　梁书曰到沆字茂瀣父防齐五兵尚书沆防聪敏善属文为人不自伐不论人长短乐安任昉南乡范云皆友善官北中郎谘议防军】髙祖尝问丘待诏【丘迟】到洽何如沆溉丘对曰清正过于沆文章不减溉加以清言殆将难及
　　梁元帝尝自言我韬于文士愧于武夫论者以爲得言元文若少有文学时誉甚美【魏书曰元彧字文若大武皇帝之孙临淮王谭之子也】与从兄安丰【延明】中山【熈】并是宗室以博古文学齐名时人莫能定其优劣范阳卢道将谓吏部清河崔休曰三人才学虽无髙下然安丰少于造次中山太多皁白未若济南风流沉雅时人爲之语曰三王楚琳琅未若济南备贠方
　　邢子广目二卢云询祖有规检祢衡思道无氷棱文举梁使至北与馆伴李纬语次因问安平诸崔纬曰子玉以还雕龙絶矣崔暹闻之而怒后纬诣门谢暹暹不顾而出
　　崔防端凝如神以简贵自处齐神武言崔防应作令仆恨其神明太遒
　　房龄在隋尝校讐秘书省时吏部侍郎髙孝基名知人谓裴矩曰仆观人多矣未有如此郎者当爲国器但恨其不见耸壑昂霄耳
　　太宗尝因群臣侍宴语王珪曰卿识鉴精通尤善谈论自房龄以下咸宜品藻又可自量孰与诸子贤【刘昫唐书曰王珪字叔玠太原祁人祖僧辩梁太尉珪恬淡少欲志量沉深叔颇当世通儒有人伦之鉴谓所亲曰门戸所寄惟在此儿贞观中与房龄李靖温彦博戴胄魏征同知国政】珪对曰孜孜奉国知无不爲臣不如龄才兼文武出将入相臣不如李靖【刘昫唐书曰李靖本名药师雍州三原人姿貌瓌伟少有文武材畧其舅韩擒虎号为名将每与论兵未尝不称善曰可与论孙吴之术者唯斯人矣　王通中说曰靖也惠而断】敷奏详明出纳唯允臣不如温彦博【刘昫唐书曰温大雅弟名彦博聪悟有口辩渉猎书记父友薛道衡李纲见彦博兄弟咸叹异曰皆卿相才也】处繁理剧众务必举臣不如戴胄【刘昫唐书曰戴胄字相州安阳人性贞正有干局明习律令尤晓文簿贞观中官尚书仆射房龄魏征美胄才用俱与亲善】以谏诤爲心耻君不及于尧舜臣不如魏征【房龄魏征并己见】至于激浊扬清嫉恶好善臣于数子亦有一日之长太宗深然其言诸人各以爲尽已所怀谓之确论温大雅在隋与顔思鲁俱在东宫彦博与思鲁弟愍楚同直内史省彦将与愍楚弟游秦同典校秘阁二家兄弟各爲一时人物之选世以爲小时学业顔氏爲优后来官位温氏爲盛
　　太宗尝语人曰人言魏征举动踈慢我但觉其妩媚耳禇河南【禇遂良己见】一日问虞秘监【虞世南己见】某书何如永师虞曰闻彼一字直钱五万官岂得若此又问何如欧阳询虞曰闻询不择笔皆能如志官岂得若此禇恚曰若尔某何得更留意于此虞曰若手和笔调遇合作者亦深可贵尚禇喜而退
　　李纲【己见】爲詹事隐太子尝至温汤纲以小疾不从有献生鱼者太子召饔者鲙之时李检赵元楷在坐各自賛能爲鲙太子谓之曰飞刀鲙鲤调和鼎食公实有之至于审谕弼谐固属李纲矣
　　马周雅善敷奏动无不中【唐诗纪事曰马周字賔王博州人嗜学天资旷迈州助教不治事刺史达奚怒数咎责周去客密州赵仁本髙其才厚以资使入关留汴为浚仪令崔贤所辱遂感激而西至长安客常何家太宗召之后为中书令】岑文本谓人曰吾观马君论事多矣援引事扬古今举要删芜防文切理奇锋髙论徃徃间出听之靡靡令人忘倦昔之苏张钟贾正应此耳然鸢肩火色腾上必速恐不能久耳无何而卒如文本言【唐诗纪事曰岑文本字景仁邓州人中书侍郎顔师古以谴罢太宗曰朕自举一人乃授文本侍郎专典机要】
　　来恒与其弟济相次知政事时以爲荣初济父护儿在隋爲将而恒济俱以学行见称虞世南子昶既无才术累居工作之司济初升相位许敬宗叹曰士之登庸不系世业履道则爲衣冠失绪则爲匹庶来护儿儿作相虞世南儿作匠【唐诗纪事曰来济扬州人父护儿隋左翊卫将军济志好学有文词善谈论正观中置太子司议郎髙其选以济为之永徽中为相】
　　崔融李峤张说俱重四杰之文崔尝曰王勃文章宏放奔逸有絶尘之迹固非常流所及唯炯与照邻可以企之盈川之言信矣说曰盈川文思如悬河注水酌之不竭既优于卢亦不减王耻居王后信然愧在卢前谦也【世称王杨卢骆谓之四杰炯闻之曰吾愧在卢前耻居王后】
　　世言杨盈川之文好以古人姓名连用号爲防簿骆賔王文好数对号算博士
　　苏味道髙爽【唐诗纪事曰味道赵州人与里人李峤同掌纶诰称苏李武后时为相世号模棱手】王方庆【别见】鲁钝同时爲凤阁侍郎或问张元一二子孰贤元一荅曰苏如九月得霜鹰王如十月被冻蝇【朝野佥载曰或人又问其故元一荅曰得霜鹰俊徤被冻蝇顽怯人伏其能体物】
　　中宗正月晦日幸昆明池赋诗群臣应制百余篇帐殿前结防楼命上官昭容选一首爲新翻御制曲从臣悉集其下须臾落如飞各认其名而怀之唯沈宋二诗不下又移时一飞坠竞取而观乃沈诗也昭容评曰二诗工力悉敌沈诗落句云微臣雕朽质羞覩豫章材盖辞气已竭宋云不愁明月尽自有夜珠来犹陡徤举沈乃不敢复争【唐诗纪事曰昭容名婉儿西台侍郎仪之孙父廷芝与仪死母郑方姙梦巨人畀大秤曰持此秤量天下昭容生逾月母戏之曰秤量者岂尔耶辄哑然应后内秉机政符其梦云自通天来内掌诏命中宗立进昭容帝引名儒赐宴赋诗婉儿常代帝及后长宁安乐二公主众篇并作采丽益新又差第群臣所赋赐金爵朝廷靡然成风当时属辞大抵浮靡然皆可观昭容力也韦后之败斩阙下】中宗尝召宰相苏瓌李峤之子进见时皆童年帝谓曰汝等各以所通书取宜奏吾者言之颋应曰木从绳则正后从谏则圣峤之子亦奏曰斮朝渉之胫剖贤人之心帝曰苏瓌有子李峤无儿
　　苏廷硕【苏颋己见】与宋广平同在政府广平刚正多所裁断苏皆顺从其美广平甚恱之尝谓人曰吾与苏氏父子皆同时爲宰相仆射长厚诚爲国器然献可替否罄尽臣节则颋实过之
　　东明观道士周彦云欲爲其师立碑谓苏昌容曰成某志者不过烦相君诸子五郎文【颋】六郎书【诜善八分书】七郎致石瓌大笑口不言而心服其当
　　张燕公徐元固【张说徐坚并己见】同在集贤十余年好尚颇同情契相得诸学士凋落者众燕公手防诸人名与元固同观之元固谓燕公曰诸公昔年皆擅一时之美敢问孰爲先后燕公言李峤崔融薛稷宋之问如良金美玉无施不可【李峤崔融宋之问并己见　刘昫唐书曰薛稷中书令元超之从子与从兄曜俱以辞学知名同在两省为时所称】富嘉谟之文如孤峯絶岸壁立万仞丛云郁兴震雷俱发诚可贵乎若施于廊庙则骇矣【唐诗纪事曰富嘉谟武功人长安中为晋阳尉吴少微者亦尉晋阳有魏倚谷者为太原主簿称北京三杰时天下文章尚徐庾浮俚嘉谟少微本经术雅厚雄迈人争慕之号吴富体】阎朝隐之文如丽色净妆衣之绮绣燕歌赵舞观者忘忧然之风雅则罪人矣【唐诗纪事曰阎朝字友情赵州栾城人性滑稽属辞奇诡为武后所赏景龙时为秘书少监坐事贬通州别驾】元固因问今之后进文辞孰贤燕公曰韩休之文如太羹酒雅有典则而薄于滋味【刘昫唐书曰韩休京兆人早有词学萧嵩引为门下侍郎方直不务进趋甚允当时之望】许景先【己见】之文如丰肌腻理秾华可爱而乏风骨张九龄【己见】之文如轻缣素练虽济时用而窘于邉幅王翰之文如琼杯玉斚烂然可珍而有玷缺【唐诗纪事曰王翰字子羽晋阳人少豪徤恃才张嘉正张说为并州长史厚礼之为驾部郎坐事贬道州司马】若能成其所阙济其所长亦各一时之秀也齐澣善知今事【唐诗纪事曰齐澣字洗心定州人开元间与苏晋苏颋贾曾韩休许景先孙逖典诏诰为代言最杜暹当国表宋璟为吏部尚书澣及苏晋为侍郎世谓台选尝称陈希烈苗晋卿之才后皆大显】髙仲舒善知古事【刘昫唐书曰髙叡雍州万年人子仲舒博通经史尤明三礼及诂训之书神龙中为相王府文学王甚重之开元中授中书舎人宋璟苏颋每询访故事焉】姚崇每谘此两人尝曰欲知古事问仲舒欲知今事问齐澣一说今事问崔琳
　　姚梁公与崔监同在中书梁公在假旬日政事委积崔处置皆不得自言于宗宗曰朕以天下事本付姚崇以卿坐鎭雅俗耳及梁公出顷刻间决遣尽毕时齐平阳见之梁公自以爲能颇有得色因问平阳曰余之爲相可是谁比平阳未及对梁公曰何如管晏曰不可比管晏管晏作法虽不及后犹及其身相公作相所立法令施未竟悉更之以此不及梁公曰然则竟何如曰相公可谓救时之相也梁公投笔曰救时之相岂易得乎【平阳即齐干】
　　张说爲左丞相知京官考其子均任中书舎人说时注曰父教子忠古之善训祁奚举午义不胜私至如润色王言章施帝载道防坟典例絶常功恭闻前烈尤难其任岂以嫌疑敢挠纲纪考上下人服其公【刘昫唐书曰张均丞相说之子能文章自以才名为李林甫所抑意常郁郁禄山防京师授伪中书令后免死流合浦】
　　卢藏用尝谓李邕如干将莫邪难与争锋但虞伤缺耳【唐诗纪事曰卢藏用字子潜幽州人初终南少室二山时有意当世人目为随驾士晚乃狥权利官至黄门侍郎】
　　裴子余鄠尉同舎李朝隐程行谌以文法称而子余以儒显或问优劣于长史陈崇业陈荅曰兰菊异芬胡有废者【大唐传载曰二子卒子余谥孝行谌谥正张说叹曰二谥可无愧矣】
　　鱼朝恩判国学日会释菜执易升座百官在列朝恩言鼎有覆餗象以侵宰臣【刘昫唐书曰鱼朝恩天寳末以宦者入内侍省性惠善宣荅通书计至徳中为观军容使恃勲自伐乃引轻薄文士讲授经籍自谓有文武才干上优遇之加判国子监事】时王缙大怒【唐诗纪事曰王缙字夏卿河中人与兄维俱以名闻举草泽文辞清丽科相肃宗】元载【己见】怡然朝恩曰怒者常情笑者不可测
　　刘蕡精于儒术尝看文中子忿然言曰才非殆庶拟上圣述作不亦过乎客曰文中子于六籍何如蕡曰若以人望人文中子于六籍犹奴婢之于郎主也世遂以文中子爲六籍奴婢【宋祁唐书曰刘蕡字去华幽州昌平人文宗朝举直言极谏对策切直第策官冯宿贾餗厐严见之嗟服以为过古晁董畏中官睚眦皆不敢取】
　　张靖三代掌书命皆在台座前此未有【张嘉贞生延赏延赏生靖皆在中书时号三相张氏】杨巨源赠诗曰伊陟无闻祖韦贤不到孙时称其能与张家说门戸【唐诗纪事曰巨源在元和间诗韵不为新语体律务实功夫颇深旦暮吟咏不辍年老头揺人言吟诗所致】
　　穆秘监【刘昫唐书曰穆宁河内人清愼刚正重交游以气节自任官至秘书监】四子賛质贠赏皆有令誉性又和粹世以滋味目之【刘昫唐书曰穆賛字相明官至御史中丞与弟质贠赏以家行人材为搢绅所仰賛官达父母尚无恙家法清严兄弟奉指使笞责如僮仆賛最孝谨质强直应策其所条对至今之自阙至给事中贠工文辞尚节义士大夫言家法者以穆氏为首】谓賛俗而有格爲酪质美而多入爲酥贠爲醍醐言粹而少用赏爲乳腐言最凡固
　　贞元中杨氏【刘昫唐书曰杨虞卿与弟汉公从兄汝士鲁士并歴清贵郁为昌族所居靖恭里人称靖恭杨家】穆氏兄弟皆有美名人物气韵略相似人不能上下或言杨氏兄弟賔客皆同穆氏兄弟賔客各殊以此爲优劣
　　李观作文不旁沿前人时谓与韩愈相上下及观少夭而愈后文益工议者以爲观文未极愈老不休故卒擅名陆希声以爲观尚辞故辞胜理愈尚质故理胜辞虽愈穷老不能加观之辞观后愈死亦不能逮愈之质【李观韩愈己见　唐诗纪事曰陆希声博学善属文相昭宗在位无所轻重以太子太师罢李茂贞犯京师舆疾避难卒】
　　在选诸人拟以李珏爲殿中御史宰相韦处厚曰清庙之器岂击搏才耶除礼部贠外郎
　　干符中蒋凝应宏辞举爲赋止及四韵遂白而出试官逼请所试观之叹息称善顷刻之间播于人口时人语曰白头花钿满面不若徐妃半籹【摭言曰蒋凝江东人工于八韵然形不称名随计途次襄阳谒徐商相公疑其假手因试岘山怀古一首凝赋成尤得意时温飞卿居幕下大加称誉】后唐命相安重诲欲用崔协任圜欲用李琪圜曰朝廷有李琪者学际天人奕叶轩冕论才校艺可敌时軰百人必舎琪而相协如弃苏合之丸取蛣之转也后唐张文礼素不知书亦无方略唯于懦兵之中萋菲上将言甲不知进退乙不识军机以此军人推爲良将柳开【己见】少好任气大言凌物应举时以文章投主司于前多至千轴载以独轮车引试日衣襴自拥车入欲以此骇众取名时张景能文有名唯袖一书前献之主司大称赏擢景优等时人爲之语曰柳开千轴不如张景一书
　　张尚书【张咏】尝曰吾榜中愼重有雅望无如李文靖【李沆】深沉有徳素鎭服天下无如王子明【王旦】面折庭争有风采无如冦莱公【冦凖四人并已见】当方面之寄则咏不敢辞张乖崖尝称使冦公治蜀未必如咏至于澶渊一掷咏不敢爲
　　夏英公言杨文公文如锦绣屏风但无骨耳议者谓英公之文譬诸泉水迅急湍悍至于浩荡汪洋不如文公【涑水记闻曰夏竦字子乔父故钱氏臣归朝为禁侍竦防学于姚使为水赋限以万字竦作三千字以示怒不视曰汝何不于水之前后左右广言之竦又益之得六千字以示喜曰可教矣十七善属文为时所称】
　　世言宋宣献公未尝素谈在河南聚防録囚公曰汝与某人素有何寃囚不能对坐上官更以俗语问之囚始能荅宋元宪公近之和气拂拂然袭人景文公则英采秀发三人者久视之无一防尘俗眞神仙中人也【宋郊宋祁己见　宋史曰宋绶字公垂赵州平棘人防聪颖额有奇骨为外祖杨徽之所器徽之藏书悉与绶绶母亦知书躬自训教博通经史百家文章为一时所尚杨亿称其文曰沉壮淳丽吾不及也累官防知政事卒谥宣宪】世言欧阳永叔每夸政事不夸文章蔡君谟不夸书吕济叔不夸棋何公不夸饮酒司马君实不夸清絶大抵不足则夸也
　　司马温公言昔与王介甫同爲郡牧判官包孝肃爲使时号清严一日牡丹盛开包公置酒赏之公举酒相劝某素不喜酒亦强饮介甫终席不饮包公不能强也以此知其不屈
　　曾子固与王荆公友善后神宗以问子固云卿与王安石相知最早安石果何如子固曰安石文章行谊不减扬雄以吝故不及神宗遽曰安石轻富贵似不吝也子固曰臣所谓吝者以安石勇于有爲而吝于改过耳神宗颔之
　　宋景文诸公在馆中尝评唐人之诗言李长吉才力奔放不惊众絶俗不肯下笔因举其鴈门太守诗云黒云压城城欲摧甲光向日金鳞开王介甫曰是儿言不相副也方黒云如此安得向日之甲光乎
　　王平甫【己见】阅韩退之送石洪温造二处士诗序言退之善与处士作牙
　　苏子瞻云老杜自秦川赴成都所歴辄作一诗数千里山川在人目中古今诗人殆无其比独明皇遣吴道子传画蜀道山川归对大同殿索其画无有曰在臣腹中请疋素写之半日都毕明皇后幸蜀皆黙识其处无不相合唯此可用爲比
　　苏叔党过尝读南史东坡卧听之因语叔党曰王僧防居建康禁中里马粪巷子孙贤实谦和时人称马粪诸王爲长者东汉賛论李固云观胡广赵戒如粪土粪之秽也一经僧防便爲佳号而以比胡赵则粪有时而不幸汝可不知乎
　　苏子由尝云在朝所见朝廷遗老数人如欧阳永叔张公安道皆一世伟人苏子容刘贡父博学强识亦可以名世予幸与之周旋听其诵说放失旧闻多得其详实其于天下事古今得失折衷典据甚多【东都事畧曰苏颂字子容绅之子举进士为南京留守推官杜衍居睢阳一见深器之天性仁厚宇量恢廓喜怒不形于色居必正冠危坐平生嗜学凡经史九流百家之说至于图纬隂阳五行律吕星官算法山经本草无所不通官右仆射中书侍郎】晁秘监【晁美叔己见】以集句示刘贡父贡父曰君髙明之识辅以家世文学何至作此等伎俩殊非我素所期也吾尝谓集古人句譬如蓬荜之士适有佳客既无自己庖厨而器皿肴蔌悉假贷于人收拾饾饤意欲强学豪奢而寒酸之气终是不去非如贵公供帐不移水陆之珍咄嗟而办
　　陈莹中题元祐党籍碑云呜呼汉世得人于斯爲盛【五朝名臣言行録曰陈瓘字莹中南劒州人宣和中监察御史以论蔡京得罪卒谥忠肃】
　　徐师川曰【宋史曰徐俯字师川洪州分宁人以父禧死事授通直郎张昌僣位遂致仕时工部侍郎何昌言与弟昌辰避昌讳皆改名俯买婢为昌奴客至即呼前驱使之髙宗朝胡直孺汪藻迭荐之召为谏议大夫】东坡山谷莹中三君皆余所畏然各有可笑东坡议论谏诤眞能杀身成仁者夫死生旦夜尔而欲学长生不死山谷赴官姑孰既至未视事闻当罢不去竟俯就之七日符至乃去问其故曰不尔无舟吏可迁夫士之进退极欲分明岂可以舟吏爲累莹中大节昭著是能必行其志者当视爵禄如粪土然犹时对日者说命唐子西在惠州名酒之和者曰养生主劲者曰齐物论【宋史曰唐庚字子西眉州丹棱人为文精密通于世务张商英荐其才提举京畿常平商英罢相庚亦坐贬安置惠州】
　　杨诚斋退居名酒之和者曰金盘露劲者曰椒花雨尝言余爱椒花雨甚于金盘露
　　汤伯纪以陶渊明述酒篇爲零陵哀诗
　　赵子固目姜尧章爲书家申韩【齐东野语云诸王孙赵孟坚字子固号彛斋居嘉禾之广陈善笔札工诗文】
　　赵和仲尝云知古者莫如洪景卢知今者莫如陈君举宋世尝目庄周爲道家之仪秦王通孔门之王莽元仁宗极重赵孟頫尝与侍臣论文学之士以孟頫比唐之李太白宋之苏子瞻






　　语林卷十八
　　钦定四库全书
　　语林卷十九　　　　　　眀　何良俊　撰箴规第十一
　　臧孙有言曰石犹生我疢之美其毒滋多呜呼自古天子有四海诸侯飨国卿大夫持禄守官士庶人保其家何可一日不闻谠言乎
　　严子陵【范晔后汉书曰严光字子陵会稽余姚人少有髙名与光武同防学及光武即位变姓名隐身不见帝令以物色访之齐国上言有一男子披羊裘钓泽中帝疑是光安车聘之三反而后至终不屈】与侯司徒书曰【范晔后汉书曰侯霸字君房河内宻人笃志好学师事九江太守房元治谷梁春秋为元都讲光武征拜尚书令时无故典朝廷又少旧臣霸明习故事悉録条奏帝施用之】君房足下位至鼎足甚善懐仁辅义天下恱阿顺防腰领絶侯得书封奏之帝笑曰此狂奴故态【皇甫谧髙士傅曰霸与光素旧使西曺属侯子道奉书光不起扵牀上箕踞抱膝发书读讫问子道曰君房素痴今为三公寜小差否子道曰位已鼎足不痴也光曰遣卿来何言子道传霸言光曰卿言不痴是非痴语也天子征我三乃来人主尚不见当见人臣乎子道求报光曰我手不书乃口授之使者嫌少可更足光曰买菜乎求益也】
　　髙义方尝造马季长季长辞不见义方覆刺为书曰伏闻髙问为日已久冀一见龙光叙腹心之愿不圗辞之以疾昔周公父兄文武九命作相以尹华夏犹握沐吐食以接白屋之士天下归徳厯载邈矣今君不相见宜哉季长大愧遣人追请径去不肯还【汉杂事曰髙彪字义方吴郡人志尚甚髙逰太学博览经史善属文】
　　范孟博【范滂己见】迁光禄勲主事时陈仲举【陈蕃己见】为光禄勲范执公仪诣陈陈不止之范懐恨投版弃官而去郭有道【郭泰己见】闻而让仲举曰若范孟博者岂宜以公礼格之今成其去就之名得无自取不优之议仲举乃谢孟博祢正平【祢衡己见】忤曹公责为皷吏祢祼身更衣顔色不怍孔北海【孔融己见】退而数之曰正平大雅固当尔耶
　　魏文为五官时临淄侯才名甚盛几有夺嫡之议曹公一日屏人以谘扵贾诩诩黙然不对曹公曰与卿言不荅何也诩曰属有所思不即对耳公问何思荅曰思本初刘景升父子也曹公大笑太子遂定【魏畧曰文帝尝使人问诩以自固之术诩曰愿军恢崇徳度躬素士之业朝夕孜孜不违子道而已帝从之深自砥砺】蜀先主时天旱禁酒酿者有刑吏于人家检得酿具欲令与酿酒者同罚时简雍从先主逰见一男子行道雍谓先主曰彼人欲行淫何以不缚先主曰卿何以知之雍曰彼有淫具与欲酿同先主大笑命原欲酿者【蜀志曰简雍字宪和涿郡人少与先主冇旧随从周旋先主至荆州与麋竺孙干同为从事中郎常为谈客往来使命后拜昭徳军优防讽议性简傲跌宕在先主坐犹箕踞倾倚适诸葛亮已下则独擅一榻项枕卧语无所为屈】樊建入晋为给事中晋武帝问诸葛孔明之治蜀建对曰闻恶必改而不矜过赏罚之信足感神眀帝曰善哉使我得此人以自辅岂有今日之劳乎建稽首曰臣窃闻天下之论皆谓邓艾见枉陛下知而不理此岂冯唐所谓虽得颇牧而不用者乎帝笑曰吾方欲眀之卿言起我意扵是发诏理艾【晋百官表曰樊建字长元蜀志曰建延熈中以校尉使吴值孙权病笃不自见建权问诸葛恪曰樊建何如宗预恪曰才识不及预而雅性过之后为侍中守尚书令】石季伦尝与长水校尉孙季舒酣宴孙慢傲过度季伦欲表免之裴叔则闻而谓之曰季舒酒狂四海所知足下饮人狂药责人正礼不亦乖乎
　　王丞相与庾太尉颇懐疑贰时孙安国为庾公征西主簿孙宻谏庾曰王公神情朗达常有世外之懐岂肯为凡人事耶此必邪佞之徒欲间踈内外耳公宜稍详之太尉初意顿释
　　祖士言深好奕棋【王隐晋书曰祖纳字士言范阳遒人九世孝亷纳事诸母三兄最治行操清言厯太子中庶子避地江南温峤荐为光禄大夫】王防叔谓之曰禹惜寸隂不闻数棋【晋书曰王隐字防叔陈郡陈人世寒素父铨少好学有著述之志每私録晋事及功臣行状未就而卒隐以隐素自守不交势援博学多闻受父遗业西都旧事多所谙究家贫无资依征西军庾亮扵武昌亮供其笔书成诣阙上之隐虽好著述而文辞鄙拙芜舛不伦其书次第可观者皆父所撰文体混漫义不可解者隐之作也】祖云聊用忘忧耳防叔曰古人时则以功达其道不遇则以言达其才故否泰不穷也今晋未有书而天下倾覆旧事荡灭君少长王都防宦四方华夷成败皆在耳目何不记述使有裁成昔应仲逺作风俗通崔子真作政论蔡伯喈作劝学篇史防作急就章犹行扵世便为没而不朽当其同时人岂少哉而皆无闻由无述作也故君子疾没世而名不称况国史眀乎得失之迹何必博奕而后忘忧哉祖喟然叹曰非不恱子之道力不足也遂发书荐防叔脩史帝以问钟雅事遂不行【钟雅别传曰雅字彦胄颍川长社人魏太傅钟繇弟仲常曽孙也少有才志累迁侍中】谢太傅爱好声律期功之惨不废伎乐颇以成俗【续晋阳秋曰谢安初携幼穉同好养志海濵襟情超畅尤好声律然抑之以礼在哀至弟万之防不听丝竹者十年及辅政而修室第园馆丽车服虽朞功之惨不废伎乐王坦之因苦谏焉】王文度苦相规切【王坦之己见】谢贻文度书曰知君思相爱惜之至仆所求者声谓称情义无所不可为聊复以自娱耳若絜迹崇世教非所拟议亦非所屑常谓君麄得鄙趣者犹未得之濠上耶故知莫逆未易为人文度荅言具君雅防此是诚心而行独往之美然恐非大雅中庸之谓意者以为人之体韵犹器之方圎方圎不可错用体韵岂可易防各顺其方以其业则嵗寒之功必有成矣吾子少立徳行体议淹允加以令地优防自居佥曰之谈咸以清逺相许至扵此事实有疑焉公私二三莫见其可以此为濠上悟之者得无鲜乎且天下之寳故为天下所惜天下之所非何为不可以天下为心乎想君幸复三思书反覆数四谢竟不从
　　谢万为豫州都督王右军贻书戒之曰以君迈往不屑之韵而俯同羣辟诚难为意然所谓通识正自当随事行藏乃为逺耳愿君与士之最下者同则尽善矣食不二味居不重席此复何有而古人以为美谈济不所由实在积小以致髙大君其存之
　　谢万就太傅乞裘自云畏寒太傅荅曰君妄语正欲以为豪具耳若畏寒无复胜绵者乃以三十斤绵与万车武子为侍中日与王东亭诸人期共逰集武子请急出过诣王子敬子敬时住在建阳门内道北武子求去子敬问卿何以忽忽武子荅云与东亭诸人期共行子敬曰卿何以乃作此不急行武子不敢去尽急还台王国寳是谢太傅壻専利无检行太傅每抑制之后国寳为孝武帝亲昵遂危搆太傅帝一日召桓子野饮太傅亦在坐【子野桓伊小字　续晋阳秋曰伊字叔夏谯国铚人父景防军军伊少有才艺又善声律标悟省率为王蒙刘惔所知累迁豫州刺史】帝命桓吹笛桓神色无忤即吹为一弄乃放笛云臣扵筝分乃不及笛然自足以韵合歌管请以筝歌并请一吹笛人帝善其调达乃勑御妓吹笛桓又言御府人于臣必自不合臣有一奴善相便串帝令召之奴既吹笛桓便抚筝而歌曹子建怨诗【诗曰为君既不易为臣良独难忠信事不显乃有见疑患周旦佐文武金縢功不刋推心辅王室二叔反流言】声节慷慨俯仰可观太傅泣下沾襟乃越席就之捋其须曰使君扵此防不凡
　　谢奕在豫州亡后【晋中兴书曰谢奕字无奕陈郡阳夏人祖衡太子少傅父裒吏部尚书奕少有器鉴辟太尉掾累迁豫州刺史】简文使王彪之举可代者【王氏谱曰彪之字叔虎祖正尚书父彬卫军年二十而头须皓白时人谓之王白须少有局干之称累迁左光禄大夫】简文曰人有举桓云者君谓何如【晋书曰桓云字云子桓彛第二子大司马温之弟初为何充骠骑防军袭爵万宁男厯位建武军】王曰云不必非才然温居上流割天下之半其弟复防西藩兵权尽出一门亦非深根固蔕之宜人才非可豫量但当令不与殿下作异者耳简文深纳其言
　　王司徒谧与逺公书曰身年始四十而衰同耳顺逺荅曰古人不爱尺璧而重寸隂观其所存似不在长年耳檀越既履顺而逰性乗佛理以御心因此而推复何羡扵遐龄耶聊想斯理久已得之为复酬来信耳人皆称公善诱
　　谢康乐父奂不慧为秘书郎早亡康乐好臧否人物叔尚书【混】患之欲加裁折未有方也谓宣逺曰非汝莫能乃与晦曜防等共逰戏命瞻与灵运共车既上便商较人物宣逺谓之曰秘书早亡谈者亦互有同异灵运黙然言论自此衰止
　　世祖登祚以顔延之为光禄大夫时延之儿竣既贵重权倾一朝凡所资供延之一无所受器服不改宅宇如旧常乗羸牛敝车逢竣卤簿即屏往道侧又好骑马遨逰里巷遇知旧辄据鞍索酒得酒便颓然自得常语竣曰吾平生不喜见要人今不幸见汝竣起大宅延之谓曰善为之无令后人笑汝拙也
　　孔中丞【孔觊己见】二弟在官【孔徽孔道存道存官至南海太守】颇营赃贿尝请假还东中丞出渚迎之辎重十余船皆是绵绢席中丞见之伪喜曰我比困乏得此甚要因命上置岸侧既而正色语曰汝軰忝预士流何至还东作贾客耶命左右取火烧之烧尽乃去
　　齐武帝时诸弟皆无宠尝扵御坐曲宴武陵因醉伏地以貂抄肉柈帝笑曰污貂武陵荅曰陛下何爱其羽毛而疎其骨肉【武陵王晔己见】
　　丘灵鞠尝诣褚彦回彦回不时起语灵鞠曰比脚疾更増不复起灵鞠言脚疾亦是大事卿为一代鼎臣不可复为覆餗
　　王仲寳既为朝宰起长梁斋制度小过叔僧防视之不恱竟不入户仲寳即日毁之
　　王仲寳【王俭己见】小时叔父僧防抚之曰我不患此儿无名政恐名太盛
　　宋眀帝颇好言理以周彦伦有辞义引为宿直时帝所为惨毒周不敢显谏辄诵经中因縁罪福事帝亦为之小解【释慧皎髙僧曰明帝末年颇多忌讳因之犯忤致戮者十有七八僧瑾每以匡谏恩礼遂薄时周颙入侍帷幄瑾谓颙曰陛下比日所为殊非人君举动俗事讽谏无所复益妙理深谈弥为賖缓唯三世苦报最切近情檀越傥因机正当陈此而已帝后风疾数加针灸痛恼无聊辄召颙及殷洪等说神杂事以散胸懐颙乃习读法句贤愚二经每见谈说辄为言帝惊曰报应真当如此亦寜可不畏因此犯忤之徒屡被全宥】
　　徐孝嗣【己见】从武帝幸方山帝曰朕经始此山之南复为离宫故应有迈灵丘灵立武湖新林苑也孝嗣荅曰绕黄山欵牛首乃盛汉之事今江南未矌民亦劳止愿陛下少更留神
　　王长史【王骞己见】至性凝简不狎当世尝从容语诸子曰吾家门户所谓素族自可随流平进不湏茍求
　　建元中都下舛杂且多奸盗上欲立符伍家家以相检括王仲寳曰京师翼翼四方是凑必也持符扵事既烦理成不旷谢安所谓不尔何以为京师
　　齐髙宗从弟季敞性颇豪纵上心非之【南史曰辅国军萧季敞麄猛无行善扵弥缝】尝语之曰卿可数诣王思逺【王思逺己见南史曰思逺立身简防】陈显达除江州刺史自以门寒位重每一迁官常有愧惧之色戒其子勿以富贵陵人而诸子多事豪侈显达闻之不恱子休尚为郢府主簿过九江拜别显达语之曰麈尾蝇拂是王谢家物汝不须捉此即取扵前烧除之湘东王【绎】入援台城顿军武城淹留不进中记室防军萧贲以绎不早下心甚非之尝与绎防陆食子未即下贲敛手言曰殿下都无下意绎甚衔之【南史曰萧贲字文奂形不满六尺有文才书善画起家为湘东王法曹防军】
　　陈寳应潜有逆谋虞寄微知其意寳应尝令左右读汉书卧而听之至蒯通说韩信曰相君之背贵不可言寳应蹶起曰可谓智士寄正色曰覆郦骄韩未足为智岂如班彪王命识所归乎
　　北齐髙祖尝宴群臣酒酣各令歌乐武尉斛斯丰乐歌曰朝亦饮酒醉暮亦饮酒醉日日饮酒醉国计无取次上曰丰乐不謟是好人
　　北齐孝昭乐善闻过后代罕及尝问舍人裴泽在外议论得失裴率尔对曰陛下聪眀至公自可逺侔古昔而有识之士咸言伤细帝王之度颇为未帝笑曰诚如卿言
　　唐太宗幸九成宫驾还有宫人憇湋川县官舍俄而李靖王珪【二人并己见】至县官移宫人扵别所太宗怒曰威福岂由靖等何为轻我宫人即令按验湋川属官魏征曰靖等陛下心膂大臣宫人陛下贱论其委任事理不同又靖等出见官吏访问朝廷法式民间疾苦自应与官吏相见至扵宫人供养之外不合防承若以此加罪恐不益徳音骇天下耳目太宗曰公言是遂舍不问太宗尝作宫体诗使虞永兴【虞世楠己见】赓和虞曰圣作诚工然体非雅正臣恐此诗一天下风靡帝曰朕试卿尔后帝为诗一篇述古兴亡既而叹曰钟子期死伯牙不复鼔琴朕此诗何所示耶敕禇遂良即永兴灵坐焚之
　　太宗射猛兽扵苑内有羣豕突出太宗引弓四发殪四豕有一雄豕直来冲马尚书唐俭下马搏之太宗防劒断豕顾而笑曰天策长史不见上击贼耶何惧之甚唐对曰汉祖以马上得不以马上理之陛下以神武定四方岂复逞雄心扵一兽太宗因命罢猎【刘昫唐书曰唐俭字茂约晋阳人北齐尚书邕之孙父鉴与髙祖有旧髙祖在太原险说太宗以天下可图太宗白髙祖召入宻访时事授记室防军贞观中天防府长史】
　　贞观中百官表请封禅独魏征切谏太宗谓征曰朕欲卿极言其不可征对曰陛下功则髙矣而人未懐恵徳虽厚矣而泽未滂流诸夏虽安未足以供事逺夷慕义无以供其求符瑞虽臻罻罗犹宻积嵗丰熟仓廪尚虚臣未逺譬但喻扵人今有人十年常患疗治且愈皮骨仅存便欲使米一石日行百里必不可得隋氏之乱非止十年陛下良医除其疾苦虽已乂安未甚充实告成天地臣窃有疑且陛下东封万国咸萃要荒之外莫不奔走今伊洛已东洎扵海岱灌莽巨泽苍茫千里人烟断絶鸡犬不闻道路萧条进退艰阻岂可引彼蛮夷示之虚弱殚府竭财未厌逺人之望加年给复不偿百姓之劳或遇水旱之灾风雨之变庸夫横议悔不可追岂独臣之恳诚亦实舆人之议太宗乃罢封禅少府监裴匪躬善营利尝奏卖苑中马粪嵗可得钱二十万缗上以问刘仁轨仁轨对曰利则厚矣恐后代称唐家卖马粪非佳名也
　　裴匪躬在司农寺按诸苑鬻果蔬储利佐公以墨敇示仆射蘓良嗣【己见】良嗣判曰公仪休一诸侯相尚防葵去织未闻天子卖果蔬与人争利事遂不行
　　髙宗出猎在路遇雨因问谏议大夫谷那律曰油衣若为不漏对曰以瓦为之必不漏矣上因此不复出猎王方庆在政府其子为眉州司士防军武后尝问卿在相位何子之逺方庆荅曰庐陵是陛下爱子今尚在逺臣之子庸敢相近世以比仓唐之对【刘昫唐书曰王方庆雍州咸阳人周石泉公褒之曽孙官至太子左庶子博学好著述尤精三礼】
　　髙宗甞问魏元忠外以朕方前代何主元忠荅曰周成康汉文景帝问然有遗恨否曰有之王义方一世豪英而死草莱议者谓陛下不用贤帝曰我适用之闻其死顾已无及元忠曰刘藏器行副扵才陛下所知今七十为尚书郎徒叹彼而又弃此帝黙然
　　萧至忠依太平公主后复当国甞出主第遇宋璟扵道宋曰非所望扵萧傅【唐诗纪事曰至忠萧徳言之孙相中宗后从太平公主谋逆伏诛明皇曰至忠诚国器但晚谬耳】
</div>
    <div class="pagination">
<a href="何氏语林_page16.html">上一页</a><span>...</span><a href="何氏语林_page12.html">12</a><a href="何氏语林_page13.html">13</a><a href="何氏语林_page14.html">14</a><a href="何氏语林_page15.html">15</a><a href="何氏语林_page16.html">16</a><span class="current-page">17</span><a href="何氏语林_page18.html">18</a><a href="何氏语林_page19.html">19</a><a href="何氏语林_page20.html">20</a><a href="何氏语林_page21.html">21</a><a href="何氏语林_page22.html">22</a><span>...</span><a href="何氏语林_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
