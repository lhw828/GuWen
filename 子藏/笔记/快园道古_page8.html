<!DOCTYPE html>
<html>
<head>
    <meta charset="UTF-8">
    <title>快园道古 - 第 8 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>快园道古 - 第 8 页/共 9 页</h1>
    <div class="content">　　叶仲子论荆公《字说》之妙，因及『疾病』二字，从丙、从矢，盖言丙燥、矢急，疾病之所自起也。一友以『痔』字难之。沈伯玉笑曰：『因此地时有僧人出入，故从寺也。』众方哄堂，一少年不解，问叶，叶曰：『异日汝当自解。』众复哄堂。
　　焦芳面黑而长如驴，尝谓西涯曰：『公善姑布，烦一相我。』西涯左右视曰：『左半面像马尚书，右半面像卢侍郎，公位必至此。』马与卢，合乃『驴』也，芳悟始笑。
　　金陵吴扩有诗名，曾有《元日怀严分宜相公》诗。一友见之戏曰：『开岁第一日，怀当朝第一人，如此便做到腊月晦日，亦怀不着我辈也。』吴笑而甚惭。
　　二酉叔至陆二公子园亭，见吊人庑下扑之，问公子，公子曰：『雨大，偷掘我塘，池鱼尽走，故扑之。』二酉叔笑曰：『此打有典，据《千字文》曰「吊民伐罪，有虞［鱼］陶［逃］唐［塘］。」』
　　倪康侯善谐谑。一日与商氏昆季席散，携灯塞巷，康侯口占一绝曰：『雪片灯笼点得忙，尚书兵宪与都堂。只有秀才难出色，傍边细注益三房。』友人大笑。
　　一腐儒最不能弈棋，又侈口目负，每对局必败，乃愤耻不复弈。一友诘其何以不复弈，其人以持五成对。友曰：『弈不在五戒之内，何以戒弈？』其人曰：『弈不免杀，五戒以不杀为首，故戒之。』叶昼从傍笑曰：『如此说，公却替别人戒了。』
　　长安有武弁喜作诗，逢人辄口诵不已。一日，见王季重，开口便诵，季重曰：『待写出来请教。』即命索笔，季重曰：『待刻出来请教。』
　　督学将至姑孰，有三秀才理经不熟，谋烧棚厂，将举火，被获。王季重为令，判其牍曰：『一炬未成，三生犹幸；万一延烧，罪将何赎？须臾乞缓，心实堪哀。闻考即已命终，火攻乃为下策。各还初服，恰遂惊魂。』
　　王季重与吴、施两同年剧谈，施臞，言寒可畏；吴肥，言热可畏，争持久之。王季重曰：『以两君之姓定之，不相上下，一曰「迎风则僵」；一曰「见月而喘」。』
　　梅季豹、谢少连、柳陈夫、虞伯子、宋献孺访王季重，俱集姑孰，季重觞之。一优竖甚丽，酒酣，柳掀髯曰：『临邛令已妙矣，但少一卓文君耳！』季重捉鼻笑曰：『这其间，相如料难是你。』
　　白下一吏部步杜工部《秋兴八首》，属王季重和之。季重曰：『此时还正夏日雨，免何如？』
　　由拳一衿颇有意思，熊芝冈考置四等，王季重慰之，此生曰：『宗师重在四等，甚是知音。』季重曰：『果然。大吹大打极俗，不若公等鼓板清唱也。』
　　王季重入觐，过一好弈年友，曰：『上门欺侮。』年友曰：『径送书帕则讫，何必又借棋盘。』季重曰：『不是书帕，还是怕输。』
　　王季重令姑孰，有女将嫁，其父索重聘，遂失期。此女忽持一绢而去，大索不得。月余，得之邻居宋皮匠柜中。季重判其牍曰：『勒加羊馈，遂至鹑奔。事之以币，反叨西蜀之文君；射不主皮，岂料东邻即宋玉。十纤刺绣，落在锥刀；一貌如花，食此牛气。夜行昼伏，怜喜惧之兼施；日居月诸，叹尺寻之不定。亡人以为宝，巧虽韫椟而藏；遁世不见知，闷乃穴革以出。手足尽露，弥缝之术终疏；寝处太甘，钻隙之缘亦尽。既奸所之见获，各决杖以何辞。女既无良，夫麾是听，父难免罪，众唾咸归。』
　　王季重族人犯杖罪，的决而出，季重慰劳之曰：『尔可改过，今后是个名人了，「七十杖于国」矣！』
　　徐兵宪戏董比部惧内，比部曰：『人不惧内，必为乱臣贼子矣！』季重曰：『不尔，乱臣贼子惧。』
　　鄂君在坐，张参军佞之曰：『尊公当日亦芳致。』王季重曰：『又追王太王王季。』
　　钱理斋善写照，有苏友欲驾之，然所貌殊不是。一日请评，壬季重曰：『理斋那得如君，渠笔浅易，一望而尽；不若君能变幻，令人仿佛，费沈思也。』
　　陶兰亭二连襟：一老童不得进学，一进学而近降青衣。兰亭戏之曰：『我两姨夫，《论语》上早已说破，一曰苗而不秀，有姨以夫；一曰秀而不实，有姨以夫。』
　　萧山县秀才瞋西兴脚子不称『相公』，而称『公相』，告之县令，令曰：『何烦乃尔？』秀才曰：『即如见父母不称「老爷」，而称「爷老」，如何恕得？』
　　吴松间有一缙绅闺门不正，乡人揶揄之，作一对榜其门曰：『孝弟忠信礼义廉，一二三四五六七。』见者捧腹。
　　越中水澄刘氏子面方口阔，有号石狮子者，后为侍郎公。乡贤、秀才一日衣冠见其族长，族长笑曰：『今后石狮子当改为铜狮子矣！』或问何也，族长曰：『口内要吐出香烟。』
　　吏部书办设席请萧王，二酉叔戏之曰：『公辈作福，当奉祀赵玄坛。』诸书办问曰：『何请也？』二酉叔曰：『公等在部，多用黑虎跳，故须祀之。』
　　嘉善乐元声、和声、骏声弟兄三人皆名进士，乃认岳武穆为祖，改姓岳氏，遂占踞岳坟，夺其世产。杭人恨之，乃作一小剧：岳鄂王坐堂皇，先呼其长进曰：『尔何名？』曰：『元声。』曰：『元，吾仇也，尔奈何名元？亟出之！』呼其次进曰：『尔何名？』曰：『和声。』曰：『吾梗和议而致杀身，秦桧主和，吾所痛恨也。亟出之！』呼其季进曰：『尔何名？』曰：『骏声。』曰：『拐子马，兀术所以取胜，马亦吾敌也。亟出之！』三人逐出，傍徨庙门。外扮乐道德上，呼曰：『尔辈皆吾后裔也，何苦受鄂王呕气？快快随我回去！』拉以俱下。无赖子为之，虽甚恶薄，而亦多隽巧。
 

快园道古笑谈部卷第十五

　　陶庵曰：尼父莞尔弦歌，而弦歌有何可笑？佛祖拈花一笑，而拈花有何可笑？陆士龙服缞临涧，笑几溺水，而服缞临涧有何可笑？然而触目会心，忽然颐解，真有不知其然而然者。故笑，如做梦，有想有因，不可强也。冯子犹集古今笑，而以天地间忠孝廉节极正经之事，俱付之一笑，则亦今日之孔文举、祢正平矣。余所记者则大异是。记一可笑之言，无不喷饭；记一可笑之事，无不掀髯。纵使包待制冷面寒铁，偶见一则，亦不得不为之河清一度也。集笑谈十五。
　　武宗在宣府迎春，借诸剧戏饰，大车数十辆，令僧与妓女数十人共载。妓女各执皮球，车驰，妓女交击僧头，或相触而堕。上大笑以为乐。
　　浙中一缙绅学仙，引导许久，妄自意身轻可以飞举。乃于园中迭案数层，登而试之。两臂纔张，遽而堕损，医治弥月方愈。语人曰：『但愿吾做得半日神仙，便死也甘心。』
　　武宗朝，以国姓朱，禁天下畜猪，杀猪者罪无赦。凡民间小豭皆弃之，沟渠市河为满。
　　高邮学正夏有文，弘治末献书阙下，曰『万世保丰永亨管见』。上嘉之，更『管见』两字曰『策』。夏遂书官衔云『献万世保丰永亨管见，天子改为策字，高邮州学正夏有文』。
　　徐侍御如珪谪出，后迁廷评，不欲忘旧衔，投台中刺曰『台末』，于他刺曰『台驳』。又有太常少卿白若琏，性谦下，投诸贵人刺曰『渺渺小学生』。好事者作谣曰：『台末台驳，渺渺小学，同是一珪，徐如白若。』闻者绝倒。
　　归太仆谪官吴兴，每理事，吏胥杂役环挤案傍，几不容坐。归以朱笔饱蘸捉向诸人曰：『若辈若不速退，我便洒将来也。』合堂大笑。
　　吴康斋召至京师，以两手大指、食指作圈曰：『令太极常在眼前。』长安街上小子常以萝卜投其中戏侮之，公亦不顾。
　　袁太冲同二缙绅在宾馆坐久，一公曰：『司马相如日拥文君，好不作乐。』一公曰：『宫刑时却自苦也。』袁闭目摇首曰：『温公吃一吓。』
　　越中有李少白者，书画皆俗笔，而自负能诗，乃作字说曰：『先人号继白，而某号少白，某所少者乃李太白之白，非先人继白之白也。盖先人不能诗，某则何所少哉！』
　　李少白作《倒橕船》诗云：『越地无车马，乘船便当街。浑身着木屐，未死进棺材。蜕壳钻篷出，撺梭下堰来。夜深相遇处，你陇我侬开。』
　　王侍御家资数十万，每夜必与妾婢数沁茶青豆，客至几次，共享豆几十粒，仗几十粒，必交盘入册。侍御出见客，腰间琅琅有声，则其厩库、厨楅各门匙钥也。
　　北地盛作跳神，召戏则戏，召酒则酒，召食则食。有跳神者见主人堂后有琵琶两具，误认以为火腿，呼曰：『急煮后堂火腿来！』主人跪拜曰：『尊神，实是琵琶，不是火腿。』跳神大声曰：『你凡人叫做琵琶，咱天上叫做火腿！』
　　苏州吴上舍不读书而好为势交，一日闻友人读《归去来辞》，至『临清流而赋诗』，遽问曰：『是何处临清刘副使？幸携带往贺之。』友人曰：『此《归去来辞》。』乃曰：『我道是见任上京，若是归去者，不往也罢。』
　　先伯九山为延平令，胞弟紫渊至署，见案牍中有武举某者告状，即大怒，促九山立拘其人，痛责三十，发重监羁候。九山俟其气稍平，问之曰：『是人于何处得罪吾弟？』紫渊笑曰：『渠何曾得罪于我，绍兴武举张全叔与我有口过，今痛责此人，使其知武举也是我张紫渊打得的。』
　　贺美之与伊德载同饮一富民家，富民谄奉德载，而不识『伊』字，屡呼『尹大人』，酣酢重沓，略不顾贺。贺斟大觥呼之曰：『尔其与我饮一杯，不要傍若无人！』
　　越中一先辈喜看戏，闻锣鼓声，心急步不能移，辄仆地。子孙以小椅舁之，则呼曰：『努力，努力！早到一刻，便是孝子慈孙。』
　　先叔三峨喜评论试牍，言之侃侃，即数百名外，其间高下，谓一名不可移易。故人言『张三峨看考卷极准，极确，却要在发案之后。』
　　先叔紫渊煮狗熟，邀刘迅侯共食之。迅侯以事出，作一简复之曰：『弟政忙，不及过兄，如有意，幸分我一杯羹。』
　　王修仲与其族人讼，族人不能胜，夜持刀杀之，修仲走避，获免。次日谓其友曰：『某昨几为族人所杀，幸弟防避得紧，彼始善刀而藏之矣！』
　　汪司马伯玉喜用文语。一日，其媳与夫竞宠，操刀割其势，其子大喊，叫声达于外。座客惊问，伯玉曰：『儿妇下儿子腐刑。』
　　有吴生者，老而趋势。偶赴席，见布衣后至，意轻之，止与半揖。已而见主人恭甚，私询之，乃张伯起也，要致殷勤，欲与再揖。张笑曰：『适已领过半揖，但乞补还，弗复为劳。』
　　庐陵陈文贪鄙，至死，门下人有善滑稽者谓人曰：『昨夜二夜叉来取公，一夜叉搀之，公不肯去。其一日：「彼将望升太师柱国，如何舍得去？」搀之者日：「即为阎罗王，何虑也！」公喜日：「如何便为阎罗王？」夜叉叹日：「公有淮盐十余万，非阎罗王而何？」』闻者绝倒。
　　先伯九山临清被难，嗣子墨妙往奔丧，闻乱，不果往。倪司马元璐发兵勤王，至淮而返。时人对之曰：『张孝子奔丧，莫［墨］妙不去；倪司马勤王，原路［元璐］归来。』
　　杨椒山廷杖，有人送蚺蛇胆，曰：『服此可无楚。』椒山却之曰：『椒山自有胆，何必蚺蛇哉！』传为美谈。会稽陶印祖，有馈以海狗肾者，亦效其语曰：『印祖自有肾，何必海狗哉！』
　　越中让檐街王禹屏家善饮，子侄皆豪量。凡款客，一入门即加锁钥，竟日不开，恐客逃席。至丙夜，客皆醉倒。令稚子举火照之，客则展侧者，必呼曰：『客尚能动，快拿酒来！』
　　正德间有医官徐髯翁者，受武宗知遇，曾以御手凭其左肩，遂制一龙爪于肩上。与人揖，左手擎起，只下右手。
　　会稽陶氏有老人好酒，而其子妇鄙吝。一夕月佳，老人起坐庭除，酒思渴甚，呼其子看月，不应，频呼之，其子曰：『月有恁好看？』老人曰：『汝即不看，可与我壶洒，我自看之。』其子曰：『夜深何从得酒？』老人大怒，出门外大呼曰：『陶某殴父，邻舍救应！』比邻皆起评问，知其故，乃罚其子酒一大壶，供老人看月，而令其子妇安寝如故。
　　绍兴司理李应期，山东人，坐堂上理事。吏胥以饼饵啖之，俗名玉露霜，甜而可厌。司理撮食之甚美，口中念念曰：『李推官莫忘祖宗积德，出尔子孙发了黄甲，却恁般受用！』
　　李推官向越中子衿盛称：『绍兴人材之盛，天下莫比。我山左寥寥，有得几人！』子衿曰：『老师贵处有孔夫子。』司李曰：『便只有这一个，也不曾发得黄甲！』
　　李司李与人谈，辄懮国运，人有言：『近日黄河水涸，漕船挤塞奈何？』司李曰：『如此看起来，天下倒有亡的机括。』
　　李司李有门人馈金鱼十余尾，皆重价，司李收进，尽煮食之。次日见其人曰：『昨日见惠金鱼，好颜色，食之只是少味。』
　　李司李寿日，有馈寿桃，上以粉饵作八仙。司李见八仙，先令蒸食。次日谢馈者曰：『承馈八仙，穿红的狠好吃，穿黄的还好吃，那穿绿的极难吃。』盖绿者以铜绿和之，故难吃也。衙役闻之匿笑。
　　李司李见人馈黄甲蟹，异之。携至署中，揭奁盖，蟹擎螯乱出。司李踞桌上大呼曰：『有沙虎，有沙虎！』署中人俱走避。随役急进，缚蟹出，一署始安。
　　胡卫道三子：长名宽，次名定，季名宕。卫道妻亡，俾友人作墓志。友人直书曰：『夫人生三子宽定宕。』见者失笑。
　　迂仙醉，向人家撒溺。阍者呼之曰：『何物狂徒，当门撒溺！』迂睨视曰：『是汝门不合向吾鸟耳！』其人不觉失笑曰：『吾门旧矣，岂今日造而向汝鸟？』迂指其鸟曰：『老子此鸟，也不是今日造的！』
　　迂仙雨中借人衣着之，失足跌损一臂，衣亦少污。从者为之摩痛甚力，迂止之曰：『汝第浣衣，勿揉我臂。』从者曰：『臂且损，遑惜衣？』迂曰：『臂是我自家的，便跌坏，无人来问我讨还。』
　　迂仙与人斗殴，咬伤其鼻，讼之官。迂曰：『他自咬其鼻，赖我耳！』官曰：『鼻高口低，岂能自咬？』迂曰：『他踏凳子上咬的。』
　　迂仙与卫隐君弈，卫着白子，迂大败，积子如山，枰中一望浩白。迂懊恨曰：『老子命蹇，偏拈着黑棋。』
　　村学究孙一经夏日纳凉，顷之云翳，孙曰：『必有大风。』友人诘之，曰：『夏云多奇风。』
　　村翁自夸其子聪明，已习《春秋》。或云：『读过《左传》否？』答曰：『《左传》未读，读过「右传」矣。』或曰：『何谓右传？』村翁曰：『昨听见小儿读「右传第一章」。』
　　吴蠢子年三十，倚父为生，父年五十矣。遇星家推父寿当八十，子当六十二。蠢子曰：『我父寿止八十，我到六十，以后那两年靠谁养活？』
　　杭州参军独孤守忠领粮船赴都，夜半集船上人，至则无别语，但曰：『逆风断不可张帆！』
　　姑苏周用斋性骀，以白金五十两，令其家人出八色银杂办，应得六十两。家人匿二十两，持四十两进，用斋骇之。家人曰：『五八得四十。』用斋沈吟半晌，点头曰：『是，是，五八得四十。』
　　周用斋释褐后到部听选，过堂吏呼曰：『说大乡贯。』用斋误为『大乡官』，乃对曰：『敝乡有状元申瑶泉。』吏部知其騃，麾之使出。谓同人曰：『尚有王荆老未曾言，适堂上色颇不善，想为此耳。』
　　迂仙向混堂洗澡，日午汤秽，迂仙取以漱口。同浴人曰：『秽人，此乃可漱口耶？』迂仙一手掩其口，一手摇令勿言，漱毕，走向混堂外，将水吐出。
　　昆山陈梧亭，言其邑某秀才有疑疾，而性复迂缓。夜在家，常伏暗处，俟其妻过，遽前抱之。妻惊呼，则大喜曰：『吾家出一贞妇矣！』
　　景帝隆福寺成，都民往观。忽一西番回回持斧上殿，杀二僧，伤人三四。执得，下法司鞫问，云：『见寺中新作转轮，藏其下推轮转者皆刻教门形像，悯其推运劳苦，是以仇而杀之。』
　　冯子犹《甲申纪事》载：一大老投顺闯贼，授湖广道御史。常语人曰：『我原要死节，奈小妾不肯何！』小妾者，所娶秦淮妓女也。
　　钱位坤降闯贼不用，托周锺引拔，得授助教。锺与语有授官消息，便向人曰：『我明日此时便非凡人了。』京师人为作『不凡人传』。
　　祝东岱为毗陵府幕，署武进县事，每坐堂鞫一事，必进三五次。以如夫人在内，防范甚严，每出其不意，进署伺之也。
　　祝东岱理讼牍，必于堂上作审单。岸帻吟哦，运思苦构，字字用夹圈，高声朗诵，出座跳跃，按胥役肩读与听之，问曰：『我老爷才学何如？』
　　丘阁老琼山自制饼，软腻适口，托中官进。上食之，喜，命司膳监效为之，不中式，俱被责。因请之，丘不告以故，中官曰：『以饮食器用进上取宠，吾内臣供奉之职，非宰相事也。』由是京师盛传为『阁老饼』。
　　解缙、杨士奇、周是修共约死难，金陵破，是修殉节，而解、杨负约。后日士奇为是修作传，语其子曰：『脱我死，孰传而尊公？』
　　外祖陶兰风先生倅凤阳，升任行，时舅氏虎溪在户垣，本道吕巨源以计事相托，设席祖行。外祖点戏，念完全戏无过梁灏，遂唱《青袍》第二出雷部考察追击吕纯阳，称吕道，或骂野道，求梁灏指甲内避过此劫。外祖汗出浃背，归语其家人曰：『我此际恨无地洞可穿！』
　　周用斋往吊王弇州，误诣王荆石。荆石出见，用斋遽称『尊公可怜者』再。荆石曰：『老父幸无恙。』周曰：『公尚未知尊公耗邪？已为朝廷置法矣！』荆石笑曰：『得无吊弇州乎？』周悟非是，急解素服言别。荆石命缴原刺，周曰：『不须见还，即烦公致意可也。』
　　湖州吴主事家素饶，求李西涯文寿其父，公鄙其人，不许。吴问其友曰：『今朝中爵位极尊者为谁？』曰：『英国公太师左柱国也。』吴即缄币求诗，英国令门客作诗与之，吴夸于人曰：『英国当朝第一人，乃为我作诗，何必李学士也！』
　　锦衣门达甚得上宠，有桂廷珪为达门客，镌一印章曰『锦衣西席』。后有甘堂为洗马江朝宗婿，亦刻一印章曰『翰林东床』。一时以为确对。
　　何敬容在选日，客有姓吉者诣之，敬容问曰：『卿与丙吉远近？』答曰：『如明公之于萧何。』
　　刘髦二子俱登进士，其长妇入京，公送登舟，以手援之。郡守见而笑，公曰：『府公笑我乎？若跌入水，尤可笑也。』次妇入京，公卧疾，呼至床前曰：『老年头风，可买一帕寄回。』明日登程，诸亲毕集，忽呼子妇曰：『毋忘昨夜枕上之嘱。』众骇然，问其故，乃始抚掌。
　　绍兴岑太守有姬方娠，一人冲道，缚之，乃曰卜者。岑曰：『我夫人有娠，弄璋弄瓦？』其人不解文义，漫应曰：『璋也弄，瓦也弄。』怒而责之。后果双生，一男一女，卜者名遂大着。
　　谢兵马之妻为墙倒压死，杨天锡往吊，谢泣曰：『寒荆适值有孕，今死不成尸，奈何？』杨笑曰：『此所谓虽不成诗，叶韵而已。』
　　一山人自负其纔，企慕太史公，途中闻乞儿化钱，乃戏之曰：『若乞钱得几何？若叫我太史公，赏汝百钱。』乞儿连唤数声，遂罄囊与之，一笑而去。乞儿问人云：『太史公是何物，值钱乃尔？』
　　天启间绍兴发援辽兵数百，大船装载，鳞次而进。管兵者至钱清，遂传令泊船。或曰：『天色尚蚤，何便停泊？』管兵者曰：『尔不闻牛头山极多强盗？』
　　吉州士子赴省试，书一牌云『庐陵魁选欧阳伯乐』。或诮之曰：『有士遥来自吉州，姓名挑在担竿头。虽知汝是欧阳后，毕竟从来不识修。』
　　族叔张五嶷口吃有痴兴，曾三应省试。进场后即牵人说梦曰：『我得一梦，上一最高处，脚下如踏棉絮。忽见一门，门圆如规，我进门觉冷甚。升堂见阶下大树一株，上着花如金粟，下有老人持斧立其下，身傍有一白猫甚可爱。我意欲折花，堂后闪出一女子，其美非常，向我云：「汝花直在顶上。」命老人掇梯为我折取。我持花出门，不觉惊醒，此梦不知吉凶若何？乞高明为我解之。』
　　五嶷叔自负青鸟之术，寻一地于化山，自谓得穴，贵不可言，常向人语及此地，即述地钤，曰：『东化及西化，此地真无价。有人扦得着，......』但微笑而不言。有识此钤者曰：『子孙挂銮驾。』五嶷急掩其口曰：『莫泄天机。』
　　土璞孙景濂为人寻葬地多不妙，而又喜作讼师。自造一斗室，乞二酉叔一匾额，二酉叔赠曰『璞萧』，意渭郭璞萧何合为一人也。复向陶庵乞一对，陶庵书曰：『惯掘高山流水，善兴平地风波。』见者喷饭。
　　越中有士夫自负堪舆，得一佳穴，谓数代后必出天子。葬毕，每自叉手懊叹曰：『世受国恩，如何使得？』
　　吴鹿亭为友人寻一葬地，开圹时夸言：『此地出纱帽不可胜计，还要封拜出戽斗四、五个。』开下数尺却是水槽，土工叫：『先生，戽斗四、五个不消，拿一、两个来戽水。』
　　毗陵刘光斗为绍兴司李，陶庵小仆演魏珰剧，魏珰骂左光斗则直呼其名。陶庵嘱之曰：『司李名光斗，汝但呼左沧屿，勿呼光斗。』小仆惊持过甚，遇骂时，直呼：『刘光斗，你这小畜生！』傍人错愕，司李笑曰：『我得与忠臣同名，尔只管骂不妨。』
　　天童老和尚开堂说法，多以棒喝加人，手执柱杖，逢人便打。四方进香者以银钱供养，谓见活佛，痛哭悲号，求其超度。陶庵至其寺，调笑老和尚曰：『曾见戏场上狱卒两句上场白，好赠和尚。』老和尚曰：『怎么说？』陶庵曰：『手执无情棍，怀揣滴泪钱。』老和尚大笑。
</div>
    <div class="pagination">
<a href="快园道古_page7.html">上一页</a><a href="快园道古.html">1</a><a href="快园道古_page2.html">2</a><a href="快园道古_page3.html">3</a><a href="快园道古_page4.html">4</a><a href="快园道古_page5.html">5</a><a href="快园道古_page6.html">6</a><a href="快园道古_page7.html">7</a><span class="current-page">8</span><a href="快园道古_page9.html">9</a><a href="快园道古_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
