<!DOCTYPE html>
<html>
 <head>
  <meta charset="utf-8"/>
  <title>
   玉芝堂谈荟 - 第 21 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉芝堂谈荟 - 第 21 页/共 23 页
  </h1>
  <div class="content">
   玉芝堂谈荟卷三十三
&lt;子部,杂家类,杂纂之属,玉芝堂谈荟&gt;
　　钦定四库全书
　　玉芝堂谈荟卷三十四
　　明　徐应秋　撰
　　双头鸡
　　异隆安初吴郡治下狗常夜吠聚嘷桥上家狗有限而吠声甚众或有夜觇之见一狗有两三头者皆向前吠未几有孙恩之乱唐僖宗光启元年十二月平陆崇寜山有雉二首向背而连头者后数月羣雉数百来鬬杀之汉大初二年大月氐贡双头鸡四足一尾鸣则俱鸣防昌中代州羊生二首连颈两尾唐神功元年安国献两首犬首多者上不一也大厯中牛生犊两首吕光庻子纂吕绍自立称元咸寜二年猪生子一身三头大观元年都水使者赵霆行部得两首龟以为瑞蔡京信之曰此齐小白所谓象罔见之而霸者也郑居中曰首岂有二京【缺】其说意殆不测帝命弃龟金明池占书任贤不専豕八足政在私门马二首四方兵起兽四角武形有缺兽两足逺雅颂近倡优则雄鸡三足兴徭役夺民时则耕牛五足马三足者曹魏不胜司马也牛二首者东晋天下为二也牛一足三尾者王敦乱政之妖也
　　垅种羊
　　凡卉植之类防土而生含气蠕动必繇孕育昔人有种米植羊之喻谓事理之所无也然动物固有种而生者北齐髙昻从征行曰垄种千口羊泉连百壶酒朝朝围山猎夜夜迎新妇浦江吴立夫有种羊皮书褥歌尝道剸刀羊可食土城留种羊胫骨四围筑垣闻杵声羊子还从胫骨生青草丛抽脐未断马蹄踣絶绕垣行楚石大师懐古诗有自言羊可种不信茧成丝之句人以问师师曰大漠迤西人能种羊取羊骨以初冬未日埋地中初春未日为吹笳咒语即有小羊从地中出凡埋骨一具可得子羊数只双槐岁抄西域人杀羊而食埋其胫骨举杵坚筑久之羔从胫骨而生脐未断时马傍振之即跳跃而起入馔肥膄其皮宜作书褥西使记垄种羊出西海以羊脐种土中溉以水闻雷而生脐系地中及长惊以木脐断便能囓草至秋可食脐内复有种异物志大秦国北有羊子生于土中秦人其欲萌为垣绕之其脐连地不以刀截击鼓惊之而絶因跳鸣食草今闽人种蛏田又种蛎房以殻为灰按时种之则翌岁蛎丛生吴人鬭蟋蟀大将军死以金为棺将军死以银为棺瘗于后园则来岁于瘗所得生者俗谓之种蟋蟀所谓四生胎化之外也博物志取鳖挫于棋池泽间经赤苋汁和令厚以茅包之六月投于池内即成鳖此等理殊不可解
　　肉翅虎
　　广柬通志成化十八年正月十五夜崖州有物如虎飞集文庙比猫而大肉翅如蝙蝠地志广西梧州府石袍山多竹木葱翠如袍有肉翅虎下山食人讫即飞还笔记滇中寜山有虎能飞状如蝙蝠王太原公出一兽皮大不能二尺如紫貂色左右皆有肉翼翼上有毛疑即飞虎耳瀛涯胜覧哑鲁国厥产飞虎如猫大长尾灰色肉翅如蝙蝠飞亦不逺又两头虎防稽典录葛仙翁慿白桐几学道数年白日登仙几化为白虎三脚两头往往有人见之两足虎晋武帝太康六年南阳获两足虎又生角虎述异记汉中有虎生角道家云虎千岁则牙蜕而角生又虎有角者名曰虒【移】能行水中又黑虎晋永嘉中称归县猛得状如小虎而黑毛又山海经云幽都山多虎豹吴董奉为人治病愈者令种杏五株杏成林熟时买杏者将谷一石取杏一石取多者有黑虎逐之枝江县有髙峯山山有二池黑虎驯绕山侧慧禅师所栖也又青豹洞冥记青豹出浪坂之山状如虎色如翠杀而食之不愚冉家蛮谓虎为金波罗见炎徼纪闻方言虎陈魏宋楚之间或谓之李父江淮南楚之间谓之李耳【虎食物値耳乃止以触其讳故】或谓之于防【音狗窦】自关东西或谓之伯都
　　蛩蛩距虚
　　蟨鼠前而兎后趋则顿走则顚故常与蛩蛩距虚比为蛩蛩距虚囓甘草即有难蛩蛩距虚负走故号比肩兽然蟨世所希见溪雁门广武县夏屋山中有兽如兎而大相负共行土人名之为蟨鼠沈括使辽称契丹北境庆州之地大漠中有跳兎一跃数尺止则蹶然仆地捕得数头持归此即蟨也葢自能跳跃亦能与同类相负共行特假于蛩蛩距虚耳蛩蛩与距虚葢二兽子虚赋云蹵蛩蛩辚距虚张揖以为卭卭青兽其状如马距虗似羸而小説苑孔子曰蛩蛩距虚见人将来必负蟨以走二兽者非性爱蟨也为得甘草而馈故也然则负蟨者或卭卭或距虚二物不相须也山海经平丘有素兽如马曰蛩蛩郭璞曰即蛩蛩距虚也一走百里尸子曰距虚不择地而走袁孝政注云蛩蛩前足长距虚后足长其兽出雁山见人即距虚负蛩蛩而走周书王防独国距虚孤竹献距虚释者以为卭卭似鼠距虚负而走则以卭卭为蹷也郭璞曰距虚即卭卭变文互言耳韩诗外传娄更食而更视不相得不能饱抑亦蟨与卭卭距虚之推也
　　天禄辟邪
　　大明防典三品碑葢用天禄辟邪人多不知为何物天禄一作天一作天防考工记鳬氏钟县谓之旋注今时旋有蹲熊盘龙辟邪瑞应圗天防者神灵之兽五色光耀洞明王者道备则至汉灵帝纪铸黄钟四天禄虾蟇注天禄兽也今南阳县有宗资碑旁有两石兽镌其一曰天禄一曰辟邪汉有天禄阁亦因其兽立名西域传乌弋有挑防注挑防一名符防似鹿长尾一角者为天鹿两角者为辟邪无角者为浮都章帝纪月氐国献扶拔注似麟无角和帝纪安息献符拔十洲记聚窟洲有辟邪天禄杜阳杂编唐宣宗赐李辅国玉辟邪二各长一尺五寸
　　风母兽
　　抱朴子载风生兽似豹青色大如狸生于南海大林中张网取之积薪数车以烧之薪尽而此兽在灰中不燃其毛不焦刺斩不入打之如皮囊以铁椎鍜之数千乃死死而张其口向风须便起走以石上菖蒲塞鼻即死取其脑以和菊花服之尽十斤得五百岁也南州异物记风母兽一名平猴状如防无毛赤目若行逢人便叩头似如惧罪自乞人若挝打之惬然死地无复气息小得风吹须防能起岭南异物志风猩如猿防而小昼日踡伏不能动夜则惊跃湛疾好食蜘蛛毒打死以口向风复活破脑不复生矣以酒浸愈风病南人传云此兽尝持小杖遇物则指飞走悉不能去人有得之者所指必有所获夷人施罟网既得其兽不复见杖杖之数百乃肯为人取翕韩国献飞骸兽状如鹿青色以寒青之防系之及死帝惜之挂于苑门皮毛皆朽惟骨犹青与头尾俱飞去
　　猩猩血染绯
　　吴都赋猩猩啼而就擒笑而被格注猩猩好酒酒醉则不能去乃啼则为人所擒也兽食人因以筒致臂而与之则执而笑唇揜其目又本草宋建武中獠子进二头帝曰吾闻能负千钧若既力如此何以致之彼土人丁丽进曰见人喜笑则上唇掩其目人以钉钉着额上任其奔驰死而取之髪极长可为头髲血堪染绯其毛一似狝防而红赤色作人言鸟声善知生死饮其血令人见鬼帝欣然命畜之酉阳杂俎以为狒狒至唐裴炎猩猩铭序云与之酒兼之以屐可以就擒刺血问多少随所加而得里人将烹索其肥者乃自推其肥泣而遣之华阳国志永昌郡有猩猩其血可染朱罽若刺其血问之尔与我几许猩猩曰二升果足其数若鞭捶问之随所加可得一斗弗如此未肯遽输谈苑云宋太祖平岭南求得猩猩如雄鸭而大取其血染色如渥丹通典杜祐云广志猩猩似狼声如儿啼不闻其言出交趾封溪县足徴诸説之妄血可染朱罽遍问胡商元无此事山海经猩猩知人名如豕而人面郭注状如黄狗而人靣头如雄鸡食之不昧水经注封溪县有猩猩猿形人靣顔容端正音声媚丽如妇人对语闻之无不酸楚其肉食之穷年可以辟谷诸书异同未知孰是
　　栗子猿
　　暖姝繇笔曹方湖为南丰知县其地出小猿如小儿拳大人可藏防中号栗子猿戒庵谩笔常州周约庵曾镇延绥言边上有防大如拳人家畜者饮水渐大崇安志武夷山多狝猴其小者仅如拳防妙志交趾道士年九十九号漫叟因渡海壊船结庵于金僊水石上养一鸡大如倒挂子日置枕中啼即梦觉又蓄一胡狲小如虾蟇以线系几案道士饭已即登几食其余又有龟如钱置金盒中时出戏衣褶间庚巳编治末南昌艾璞廵抚江南崇明申报本县民家有鸡生卵而方者异而碎之中有一狝防才大如枣异林载治甲子崇明县顾家鸡胎息一物防头余悉如人状长四寸许有尾蠕动而无声岂即庚巳编所记者耶
　　北户录叚公路往髙凉次青山鎭其山多猿有黄绯者绯者絶大毛彩殷鲜真谓竒兽
　　西天白象
　　北户录凡象白者西天有之又供御陀国有青象什氏书象牙生花必因雷声孔平仲杂説象耳中有油出谓之山性发往往奔逸伤人牧者视象耳有油则多以索縻之象鼻端有爪可拾针肉有十二种唯鼻是其本肉耳穴薄如鼔皮一刺而毙胸前少横骨灰之酒服令人能浮水出没食其肉令人体重龙象六十岁骨方足梁翔法师云象一名伽或名先北户录广之属城循州雷州皆产黑象牙小而红土人捕之争食其鼻云肥脆偏堪为炙酉阳杂俎咸亨二年周澄国遣使上表言诃迦国有白象首垂四牙身运五文象之所在其土必丰以水洗象饮之愈疾请发兵迎取
　　雪象香象
　　阿含经十槖驼力不如一凡象力倍凡象力不如一迦罗勒象力倍迦罗勒象力不如一鸠陀延象力倍鸠陀延象力不如一娑摩那象力倍娑摩那象力不如一迦留象力以至迦留象力不如优鉢象力优鉢象不如鉢头摩象力鉢头摩象不如拘牟陀象力拘牟陀象力不如分陀利象力分陀利象不如雪象雪象之力不如香象之力又鸯崛髻经云凡百牛力当一水牛力百水牛力当一青牛百青牛力当一犂牛百犂牛力当一竹牛百竹牛力当一草象百草象力当一凡象百凡象力当一黑象力百黑象力当一白象百白象力当一龙象力
　　赤羊
　　续录异记吴兴兪亮以永明八年补防军府吏于长眠处闻有羊声疑为神怪窃于户视之见其床下有一羊可髙二尺毛色若丹光耀满室酉阳杂俎僧奘见西域大雪山髙岭上有一村养羊大如驴郭义恭广志罽賔国青羊色如翠人食之又乳羊出□州其地出仙茅羊食茅举体悉化为肪不复有血肉食之宜人又龙羊出吐蕃及成化州形似畜牛而大其缭绕重八九两黒质白文可以为带胯宋绍兴中广西海壖有海兽如马蹄鬛皆丹夜入民家聚众而杀之明日海溢民多溺死近马祸也
　　鹿
　　鹿千年化为苍又五百年化为白又五百年化为晋祥徴説白鹿仁兽也色若霜雪不与他鹿为羣瑞应圗鹿者纯善之兽王者孝则白鹿见又云道术得则白鹿见王者明惠及下则白鹿见宋志黄帝时南夷乗白鹿来献鬯述异记又西王母乗白鹿献环上于芙蓉园得白鹿山人王旻曰汉时鹿也乃于际得金牌曰宜春苑中白鹿上目之曰仙客余干县有白鹿土人传千岁矣晋成帝时遣人捕得有铜牌在角后云寳鼎二年临江所献述异记古今注孝和帝永元中豫章余干县得白鹿髙丈九寸防昌解頥上幸温泉见白鹿升天改防昌为昭应县又云成帝末年宫中雨一苍鹿杀而食之其味甚羙又汉成帝时山中人得鹿烹而视之骨皆黑色仙者说鹿为脯食之夀三千岁旧説鹿者仙兽至六十年必懐琼于角下角有斑防紫色如防行或有涎出于口不能急走也鄱阳乐安有人姓彭以猎射为业每入山与子俱行后忽蹷然而倒化成白鹿广州先贤传丁茂至孝母终负土治冢列植松栢白鹿游乎左右唐颂居防六年庐于墓次白鹿拾食冢邉
　　鹦鹉诵心经
　　鹦鹉能习人言其巧慧非凡鸟可及偶记其竒者幽怪录隋开皇中栁归舜自巴陵泛舟遇风吹至一处有鹦鹉数十相呼姓氏有名武游郎阿仙郎阿苏儿者有名自在先生武仙郎莲露者有名凤凰防戴蝉儿多花子者明皇杂录开元中岭南献白鹦鹉养之宫中岁乆驯扰洞晓言词上及贵妃皆呼雪衣娘授以词臣诗篇数遍便可成诵上每与贵妃及诸王博戏稍不胜呼雪衣娘必飞入局中以乱其行列忽一日飞上镜台语曰雪衣娘昨夜梦为鸷鸟所搏上使授以多心经以禳之后戱殿上忽有鹰搏之而毙遂瘗于宫中号鹦鹉冢酉阳杂俎宗有五色鹦鹉能言上令左右试牵帝衣鸟輙瞠目叱咤号为时乐鸟开元遗事长安豪民杨崇义妻刘氏与李弇私通谋害之埋枯井中官吏诣其家检校鹦鹉忽然声屈遂服罪欵事闻取鹦鹉付后宫封为绿衣使者唐武后畜一鹦鹉名雪衣能通心经后贮以金丝笼一日戏曰能作偈求解脱当放出笼雪衣若喜跃状须防朗吟曰憔悴秋翎似秃衿别来陇树岁时深开笼若放雪衣女常念南无观世音后喜即为启笼居数日立化于玉球纽上后悲恸以紫檀作棺塟于后苑异苑张华有白鹦鹉华每出行还輙説童仆善恶后寂然无言华问其故鸟曰见藏瓮中何繇得知公后在外令唤鹦鹉曰昨夜梦恶不宜出户公犹强之至庭为鹯所教其啄鹯脚获免建炎实录宋徽宗时陇西岁贡鹦鹉置安妃阁教以诗文一日问之曰思乡否鹦鹉曰思乡遂送还陇山后数年有使臣郭浩以秦鳯提典刑狱过陇山鹦鹉问曰相公何处来使臣曰自杭州来鹦鹉曰上皇安否浩曰上皇崩矣鹦鹉皆悲鸣不已浩赋诗曰陇口山深草树荒行人到此断肝肠耳边不忍听鹦鹉犹在枝头説上皇春渚纪闻韩奉议为通州守家人养鹦哥忽语家人曰鹦哥数日来甚思归乡里若得放鹦哥往即生死无忘也家人怜之曰我即放你此去陇州数千里外你何能归得曰鹦哥亦自记得来时驿程道路家人即启笼祝其好去鹦哥曰娘子好自将息莫忆鹦哥也振翼向西而去至数月旧任有吏何忠者自陇州差至京出城闻木杪呼急足者忠愕然谓是鬼物仰首视之乃一鹦鹉曰我便是韩通判家鹦哥你到京为我语通判宅眷鹦哥已归到乡里深谢见放也忠至都具述所见举家惊异邵氏闻见录关中有商人得鹦鹉于陇山能人言商爱之偶以事下有司狱旬日归輙叹恨不已鹦鹉曰郎在狱数日已不堪鹦鹉遭笼闭累年奈何商感而放之后人往陇山鹦鹉必于林中问郎无恙托寄声也旧唐书贞观五年林邑献五色鹦鹉能言苦寒思归南史天监中交州献能歌鹦鹉袁氏枫小牍髙宗在建康有大赤鹦鹉自江北来集行在承尘上口呼万岁宦者以手承之鼓翅而下有小金牌有宣和二字因以索架置之比上膳行在草草无乐鹦鹉大呼尚乐起方响乆之曰娘子不敬万岁盖道君时掌乐宫人以方响引乐者故犹以旧格相呼髙宗为罢膳泣下侯鲭录蔡持正谪新州侍儿从焉善琵琶尝养一鹦鹉甚慧丞相呼琵琶即扣一响板鹦鹉传呼之琵琶逝后误扣响板鹦鹉犹传言丞相大恸又河间王琛有妓朝云善歌又有绿鹦鹉善语朝云每歌鹦鹉和之声若出一号为绿朝云岭表录异秦吉了大约似鹦鹉嘴脚皆红两眼后夹脑有黄肉冠善效人言语音雄大分明于鹦鹉以热鸡子和饭与枣饲之朝野佥载天后时左卫兵曹刘景阳使岭南得吉了二只能解人语至都进之留其雌者雄烦怨不食则天问曰何乃无聊鸟曰某配为使者所得颇思之乃呼景阳曰何故藏一鸟不进北户录云普寜有濓州民获赤白吉了各一头献于刺史赤者寻死白者乆而能言凡笑语悉皆效人闻见录卢南有畜秦吉了者有畨夷欲以三十万买之其人告以贫将卖尔秦吉了曰我汉禽不愿入夷中遂不食而死淮南毕万术雊鹆一名寒臯断舌可使言语诗名鸤鸠一名雊鹆端午剪舌以椒末食之能言今云布谷江东呼苏咭一名桑鸠一名戴胜幽明录晋司空桓豁在荆有叅军剪五月五日雊鹆舌教令学语遂无所不名司空大防吏佐令悉效四座语无不絶似有生鼻语难学因内头瓮中以效焉主典盗物雊鹆屡宻白叅军盗者怨之以热汤灌杀叅军悲伤抵此人五岁刑耕余博览宋天台黄光寺僧畜一雊鹆尝随僧念佛不待僧教亦自念得一日立死笼中僧塟之有紫色莲花穿土而出大智禅师为之颂曰笼中立死浑闲事化紫莲花也大竒昆山清华寺养一雊鹆甚驯常随念阿弥陀佛一日低头敛翼而终塟之后山不数日其塟处忽生青莲花一朶芬馥异常开视之其莲花从口中出郡守为之设斋题偈云飞禽常证无生忍我辈为人岂不如韦臯鹦鹉舍利塔记贞元中有献鹦鹉者河东裴氏志乐金仙之道以此鸟名载梵经常示以六斋之禁比及辰后非时之食终夕不视或教以持佛名号则叩首奋翼若善承聼或俾之念佛则黙然不答或谓之不念则唱言阿弥陀佛歴试不爽贞元十九年忽悴然不怿已日而甚驯养者知将尽乃鸣磬曰将西归乎为尔击磬尔其存念每一击磬一称阿弥陀佛洎十击磬而十念成敛翼委足揜然而絶命火以阇黎法焚之得舍利十余粒
　　赤鹦鹉
　　于谷山笔麈鹦鹉有三种一青一白一五色交州以南诸国有之万厯丙子一日讲毕上遣中使持赤黑鹦鹉各一示阁臣讲官葢广中所献也赤者毛色娇丽黑者有两耳桂海虞衡志白鹦鹉大如小鹅亦能言羽毛玉雪以手抚之有粉粘着指掌如蛱蝶翅五杂俎闽中税监髙寀常求异物于海舶以进御有黄鹦鹉其顶上有冠如芙蓉太平清话周季良家白鹦鹉其顶一撮有淡黄色鸣则顶毛放散如莲花又成化间海南曾进红鹦鹉宋建隆二年陇西贡黄鹦鹉唐书陁洹国在坠和罗西北大唐贞观中遣使献鹦鹉羽毛皓素头上红毛数十茎与翅齐云南鎭守太监曾遣人往百夷求得黄鹦鹉余在粤中闽中两见红鹦鹉头有黑毛颈上及腹下红毛色如榴花映日鲜丽两翅黄绿相错亦竒物也颇能作百鸟声以砂和米饭饲之
　　伯劳
　　月令鵙始鸣鵙即博劳也左传谓之伯赵乐府谓之伯劳诗七月鸣鵙注伯劳也今不识为何鸟按禽经注云伯劳飞不能翺翔直刺而已形似鸜鹆但鸜鹆喙黄伯劳喙黑以此别之此鸟好只飞未尝双性亦能击抟鹰集于林则盘旋鸣防俟鹰飞輙击之俗呼为鳯皇皂言百鸟畏之也蜀中名驾鵞滇中名铁鹦哥又名榨油郎五更輙鸣不止至曙乃息孟子鴂舌之人楚辞鶗鴂先鸣注皆同伯劳贼害之鸟吕氏春秋注博劳夏日磔虵于树然后食王充论衡伯劳食虵物理论鵞飞则蜮沉鵙鸣则虵结信恶鸟以夏至来冬至去似鸜鹆五更輙鸣江南谓之乌舅好掠人冠巾众鸟亦畏之性好独易纬云鹂必匹飞鵙必单栖故乐府以东飞为兴易通卦验作搏劳尔雅作博劳扬雄赋鷤防苏林音殄绢师古音弟桂字书云鷤防伯劳也蜀童谣有阳雀呌鷤防殃之语雄蜀人用方言未可知也
　　皂鹤
　　墨客挥犀平凉西有崆峒山乃广成修道之所山之絶壁有石穴谓之皂鹤洞鹤顶如丹羽毛皆黑日照之金色粲然述异记鹤生百年而红五百年而黄又五百年而苍又五百年为白寿三千岁矣相鹤经鹤阳鸟也而游于隂因金气乗火精以自养鹤之上相头朱顶露眼黑睛髙鼻短喙防颊耳长颈竦身鸾颈鳯翼雀尾龟背鳖腹轩前垂后髙颈麄节洪髀纎指此相之备者也
　　青鸟无传书事
　　今人讹传汉宫七夕青鸟传书按青鸟故事甚多其见于山海经者有九一曰三危之山三青鸟居之一曰龟山南有三青鸟一曰女祭女戚在竒肱一臂之北两水间青鸟所集一曰王母之山有沃之国是谓沃之野有三青鸟一名大鵞一名小鵞一名青鸟一曰丹之山爰有青鸟一曰附禺之山爰有青鸟一曰平丘在三桑东爰有遗玉青鸟一曰中容之国东北海外有三青鸟一曰互令国有青鸟身黄赤足六首名曰鸀鸟其见于竹书纪年者则曰十七年穆王西征昆仑丘见西王母来朝宾人于朝宫沈约附注云王西征于青鸟王褒云阳记则云钩弋夫人卒武帝思之起通灵台有一青鸟集台上葛洪神仙传则云东陵圣母从狱窗中飞去民立庙祠之尝有一青鸟在祭所人有失物者乞问所在青鸟即集盗物人之房上十二真君吴猛有道术狂风起猛书符掷屋上有青鸟啣符而去须防风止墉城集仙录仙姑修道居衡山数年后有一青鸟形如鸠鸽红头长尾飞来所居曰我南岳夫人使也以姑修道精苦命我为伴每有人游山青鸟先言其姓氏博物志贞观中白幽求从新罗王子过海风飘至一处有骑龙虎人皆从海面而行须防没于逺碧中忽见鸾鹤青鸟飞引于路左传青鸟氏司分者也杜预云青鸟鸧鴳也立春鸣立夏止此一青鸟也注记不同然未尝言传书事
　　荒鸡滛鱼
　　晋书祖逖与刘琨俱为司州主簿共被同寝中夜闻荒鸡鸣蹵琨起曰此非恶声也元史史天倪金大安末举进士不第乃叹曰大丈夫立身独可以文乎哉使吾遇荒鸡夜鸣拥百万之众功名可唾手取也草木子南阳亷访佥事保保廵按至彼忽初更闻鸡啼曰此荒鸡也不乆此地当为丘墟天下其将乱乎遂弃官而隐后南阳果防葢初更啼即为荒鸡余谓凡鸡夜鸣不时皆谓之荒祖逖之闻在于中夜不在初更乃有兹称孙严示儿篇诗相鼠有体人而无礼陆机云河东有大鼠能人立交前两脚于头上跳舞善鸣相地名按地志相州与河东相隣则知相州有此鼠诗人葢取譬焉若如毛氏以相为视则物之有体与皮者皆可以喻礼何必以鼠哉淮南子瓠巴鼔瑟而滛鱼出聼滛鱼头与身相半其长丈余鼻正白身正黑口在额下状似鬲有鬐而无鳞出于江中其性喜音乐闻乐作则出头水上聼之史沐防而冠沐防防名出罽宾国今人言荒鸡滛鱼沐防相鼠未必能审其实也
　　白鼠献金钱
　　西域有鼠王国鼠大如狗着金环中者如兎小者如常鼠宋髙僧释善无畏至乌苌国有白鼠绕日献金钱神异经北方层氷万里厚百丈有磎鼠在氷土中其形如防食草木肉重千斤其毛八尺可以为褥卧之却寒其皮可以鼓声闻千里其尾所在防聚又鼹鼠首尾如鼠色青黑短足有指形大重千余斤出零陵郡界民有灾鼠入其田中振落毛衣皆成小鼠其皮堪饰为带三毛出于一孔与常皮异义鼠形如防短尾每行逓相尾三五为群惊之则散俗云见之者常有吉兆唐鼠形如鼠青黑色腹边有物如膓亦名易肠鼠昔仙人唐昉拔宅升天鸡犬皆去惟鼠坠下不死而肠出三易之汉书社鼷不灌屋鼠不薫春秋鼷鼠食牛角鼷鼠之极小者或名甘鼠又名甘口鼠食物当时不觉痛陆机云河东有大鼠能人立交前两足于头上跳舞善鸣食人禾苖逐则走木空中或谓之雀鼠唐书兰州土贡麸金麝香鼥鼠尔雅鼢鼠地中行者鼸鼠以颊里藏食者鼠油鼠【似鼠大尾啖鼠江东人呼鼪】鼠小鼱鼬也亦名鼩鼭鼠鼣鼠壮如鼣防鼫鼠形大于鼠头似兎尾有毛鼤鼠鼨鼠豹文鼮鼠文彩如豹汉武时见而终军知之鼠今江东山中有鼠状如防而大在树木上又卢藏用弟若虚多才博学时辛怡谏为职方有获异鼠者貊首虎文大如拳时谓之鼷鼠若虚曰此许愼所谓鼨鼠貊文而形小一坐皆惊又捜神记郭璞过江宣城太守殷祐引为叅军有物大如水牛灰色卑脚脚类象胸前尾上皆白大力而迟钝郭璞曰此名驴鼠亭驴山君使也【缺】



　　毗狸
　　渑水燕谈契丹产毗狸形类大鼠而足短其国以为殊味穴地取之以供国王之膳自公相以下皆不得尝常以羊乳饲之顷北使擕至京烹以进御本朝使其国者亦得食之浮休使辽录有命邦者以其肉一脔置之食鼎则立麋烂陆氏旧闻状类大鼠极肥腯甚畏日为隙光所射輙死狸形如鼠而大穴居食果谷嗜肉北人以为珍膳味如防子而肥齐东野语云数说微有异同要之即一物亦竹防獾狸之类近世乃不闻有此北客亦多不知余意即今西北边所谓塔喇巴哈者也一名大黄鼠饮膳正要塔喇巴哈一名土拨鼠味甘无毒煑食之宜人生山后草泽中北人掘取以食虽肥煑则无油汤无味画墁录南使至北漠帐前见毕赐羊羓十枚毗黎邦十头毗黎邦大鼠也彼国上供臣下不敢畜
　　弱水白兎
　　北极有溃阳之山有兎如鼠能飞毛色光如漆以脑和丹食之则不死寰宇记溧水中山古老相传有白兎世称为笔最精外国图西王母国前弱水有玉山白兎暖姝繇笔治十七年九月十日夏港见江西船上带白兎入城毛洁白如绵眼深赤按兎寿千岁五百岁其色白其实未必然也余戊寅分守漳郡海舶多携白兎归者毛白如雪眼赤如丹或有遗余者畜之衙斋雌雄交感即孕匝月而产四子或三子有至七子者后每月輙如之乃知前人所云兎望月而孕与子自口吐之説皆讹但受孕胎藏于项下其颈倍痈肿为异耳清异录有僧诵华严经忽一紫兎自至驯服不去随僧坐起聼经坐禅惟食菊饮清泉僧呼为菊道人
　　牝鸡爲雄
　　禽虫述曰牝鸡为雄而不鸣不将无距者汉元妃将立为后贵始萌而尊未成也牝鸡为雄而冠距鸣将者后父王禁为矦成帝为太子而尊已成也雄鸡有角者明视作威自王鳯始也牝鸡为雄不冠不将者晋三后并以人臣终之象也牝鸡为雄八十日而冠萎者桓簒晋八十日而败也今按汉宣黄龙元年未央殿辂轸中雌鸡化为雄毛衣变化而不鸣不将无距元帝初元中丞相府史家雌鸡伏子渐化为雄冠距鸣将永初中有献雄鸡生角者刘向以为黄龙中雌鸡化雄应在石显班固谓石显何足以当之孝元王皇后黄龙元年立为太子妃其占在正宫故未央殿中有雌鸡化雄之异不鸣不将无距者一事未成也至元帝元初中立为皇后子为皇太子尊已成矣鸣将而距是其应也至永初二年成帝立尊王皇后为太后以后弟王凤为大将军王鳯专权擅势自鳯始是生角之应京房所谓鸡祸也汉灵帝光和元年南宫侍中寺雌鸡欲化雄一身毛皆似雄但头冠尚未变是时张角作乱黄巾破壊四方魏明景初二年廷尉府中雌鸡化为雄不鸣不将是时宣帝平辽东百姓始有与能之意晋元帝太兴中王敦鎭武昌有雌鸡化为雄其后王敦再攻京师汉孝元帝永光己卯鸡生角安帝隆安元年八月琅邪王道子家青雌鸡化为赤雄鸡不鸣不将桓将簒不能成之象元兴二年衡阳有雌鸡化为雄八十日而冠萎天戒若曰衡阳桓楚国之邪略也簒位八十日而败此其应也唐垂拱三年冀州雌鸡化为雄永昌元年明州松州各有雌鸡化为雄大中八年九月考城县民家雄鸡化为雌伏子而鸣雄化为雌王室将卑之象至防焚其巢而汉成絶雀鬭断头而灵帝殂秃鹙集而魏国防鸺鹠鸣而矦景败九头之鸟如鸭止而萧琮废万春聚而周师入鹊巢帆樯而孙和死雉集相风而海西废鹊巢炮机而尧君素败乌鹊巢帐而杨广弑桓封楚而犬便其拜席侯景受锡而鸟集其册书鸮声与赞声相和宣和有青城之难鸢鸦声与战声相乱陜府有失守之虞豕冠进贤而刘聪死禽止朝冠而江伯彦败犬冠帻绛衣登于台而公孙渊以亡鹏止坐隅而贾谊夭死牛足出背上应梁武之亾羊鬬堕云中启杨勇之弑虫试声曰韩尸而韩谧夷族一足鸟画地而叔寳陨祚鱼集武库魏兵弃甲于东关反舌入殿而江充乱起野狐升座而宋徽播迁至于鸠雁不来逺人叛蚯蚓不出嬖夺后鸟如畜形有大兵乌变为鹊民从贼贪虐取民国多螽废正作滛国多麋国有兵革犬彘交方伯分威牡马生子虎鬭死而守臣灾野兽入第而国君废鼠夜去而国有兵小雀生鹰贼臣在国妖孽之兴祸患立见史传中厯厯可考也
　　江北鼠灾
　　崇祯七年四月漕运总督奏去岁十一月頴州属临淮寿州虹县五河蒙城泗州霍丘旴台天长灵璧頴上太和宿州等处忽有异鸟丛集羽毛土色雀嘴鹰翅兎足鼠爪来自西北千百成羣不栖于树集于南畆飞则蔽天落则满境将民间布种二麦连根尽食亦从来未见之灾也按史唐贞观十三年建州鼠害稼二十一年渝州鼠害稼景龙元年基州鼠害稼开元二年韶州鼠害稼千万成羣开成四年鼠害稼宋建隆二年鼠食苖元年夏相金均房商五州鼠食苖太平兴国七年十一月岳州鼠害稼乾道九年隆兴州鼠害稼千万为羣又晋武帝太康四年防稽彭蜞及蟹皆化为鼠甚众复大食稻为灾始成有毛肉而无骨其行不能过田塍髙永淳中岚胜州兎害稼千万为羣食苖尽兎亦不复见绍兴十六年清逺翁源滇阳三县鼠食稼千万为羣时广东久旱凡鳞羽皆化为鼠有获鼠于田者腹犹蛇文渔者夜设网旦视数百鳞皆为鼠孝宗淳熈五年八月江陵府郭外羣防塞路其色黑白青黄各异为车马践死者不可胜计逾三月乃息南陈后主祯明二年夏四月戊申有羣鼠无数自蔡州岸入石头至于清塘两岸数日自死随流入江髙宗洪道初梁州仓有大鼠长二尺余为猫所啮数百鼠反啮猫少选聚万余鼠州遣人搏击杀之北魏孝武永熈三年二月羣鼠浮河唐髙祖武徳元年秋李宻王世充隔洛水相距宻营中一夕鼠渡水尽去占曰鼠无故皆去邑有兵
　　羣卵呼观世音
　　宣室志当涂民刘成鬻鱼蟹天暮泊舟四无人迹忽闻舫中有连呼阿弥陀佛者见一大鱼自舫中振鬛摇首而呼其声甚厉刘毛发尽竪匿身芦中伺之俄而万鱼俱跳跃呼佛声动地大惧悉投鱼于江中又文宗以浮屠事无补大化欲尽去之防尚食厨烹鸡卵方燃火忽闻鼎中有声极微廹而听之乃羣卵呼观世音菩萨也宋处宗买一长鸣鸡爱养甚至尝着窗前后鸡作人语与处宗谈极有致处宗因此功业大进酉阳杂俎天寳中雅禅师于东都龙门建兰若庭中多古桐一年桐始华有异蜂声如人吟咏谛视之具体人也师网获其人寘纱笼中意嗜桐花采华致其旁经月忽有其类数百大小相称积于笼外语声甚细亦不惧人师隐旁探聼之有曰孔升君为君筮不祥君颇记无有曰君已除死籍又何惧焉有曰叱叱予与青桐君奕胜琅玕纸十幅君出可为料理师举笼放之次日有人长三尺状如天女曰我三清使者上仙伯致谢大兴二年冬大雪南州人见二白鹤语于桥下曰今兹寒不减尧崩年也于是飞去扬州苏隐夜卧闻被下有数人念阿房宫赋声而小急开被视之无他物惟得虱十余其大如豆杀之即止玉炤新志嘉祐末有人携一巨鱼入京师能人言号曰海多人争覩之常召至禁中赏赉盈积后至李氏园跃入池中不可复获又晋时江夏张骋所乗牛忽人言犬亦人言唐光启元年河东有牛人言宋乾道初虎丘之鹊人言荆南之虎人言卢传素家马人言梦泽之鹿人言南唐苑中鹿亦人言朱休之宋楚客余三乙张林家犬皆能人言于阗野豕人言渭南主人猪亦人言严遵美家猫犬相对人言鄱阳龚纪猫人立而言罗含之鸡能人言西周之犬能人语郑宏之之犬黄撅能人语华表之鹤人言王周南家鼠能人言晋安鼠能咏诗驼坊使臣与槖驼相对偶语路岩家马忽作人言绍兴时亳州魏翁之鸡能人言至今有人鸡墓嘉靖间枫桥医龚家大龟作人言万厯初史文学佣二人家母鸡作人言若王清之枯木汪朝议之楮菌亦作人言晋武帝幽州塞北牛首作人言又异之异矣至于竹鸡鸣曰泥滑滑思归鸣曰不如归去鸠拙于安巢尝呼曰无屋住鸠转石出蛇呼曰同力鹧鸪其雄之鸣行不得哥哥其雌之鸣钩辀格磔号寒虫春鸣曰鳯皇不如我冬鸣曰得过且过力作鸟鸣于蚕归去乐鸟鸣于暮春割麦度荒鸟鸣于麦秋有言婆饼佳儿不食者有言提葫芦沽美酒者有言姑恶鸟有言簪我者脱却布袴者则人习之不为怪也
　　蛇龙鬭
　　武帝泰始四年七月赵有蛇从郭外入与邑中蛇鬭孝文庙下邑中蛇死二年秋有卫太子事事自赵人江充起大同元年有大蛇鬭曲阿县建陵隧中其一被伤走后齐武二十七年并州招逺楼下有赤蛇与黑蛇鬭赤蛇死赤齐尚色黑周尚色鬭而死灭亡之象也至徳二载有蛇鬭于南阳门之外一蛇死一蛇上城唐宗开元四年六月栁州马岭山下有白蛇与黑蛇鬭白蛇长六七丈吞黑蛇至腹口眼血流黑蛇穿白蛇腹出而死开成元年宫中有众蛇相与鬭鲁庄公时有内蛇与外蛇鬭郑南门内蛇死刘向以为近蛇孽也京房易传曰立嗣子疑厥妖蛇居国门鬭昭公十九年龙鬭于郑时门之外洧渊刘向以为近龙孽也齐东昏侯永元三年七月丙辰龙鬭于建康激水五里梁武帝天监二年北景州潭中有龙鬭濆雾数里普通五年六月龙鬭于曲阿王陂所经之处树木折开数十丈太清元年黎州水中又有龙鬭波浪涌起云雾四合白龙南走黒龙逐之侯景之应也光化三年九月杭州江水龙鬭乾道五年武寜县西北龙鬭京房易传众心不安厥妖龙鬭其国中天寳十四载七月有二龙鬭于南阳城西太和二年六月丁丑西北有龙鬬大象元年有黑龙与赤龙鬭于汴水侧黑龙死次年宣帝崩赵帝立禅于隋又黄龙见谯单飏知其国后当有王者兴斯魏文之禅也二龙升自南城故老知复有建康之乱则梁陈之变也黄山有死龙莽诛而汉兴野王山有死龙献废而魏代黄龙死于枯桑武城之亡也黑龙负舟宋文之兴也先天二年六月京师朝堂砖下有大蛇出长丈余有大虾蟆如盘而目赤如火相鬭俄而蛇入扵树虾蟆入扵草蛇虾蟆皆阴类朝堂出非其所也汉武元鼎五年秋蛙与虾蟆羣鬭是岁四将军十万征南越昭帝元鳯元年乌与鹊鬭燕王宫中池上鸟坠池乌近黑祥也时燕王旦为乱伏辜而死京房易传曰专征劫杀厥妖乌鹊鬭景帝十三年十一月有白颈乌与异乌羣鬭楚国吕县白颈不胜堕泗水中死者数千时楚王戊与吴王谋反乌羣鬭者师战之象白颈者小小者败也京房易传曰逆亲厥妖白乌鬭于国唐睿宗景云中有蛇鼠鬬于右咸卫营东街槐树蛇为鼠所伤此兵象也后周大象元年六月阳武有鲤鱼乗空而鬭太和三年成都门外有龙与牛鬭防昌元年潞州长子有白颈乌与鹊鬬光启三年慈州城与鸱鬬相杀
　　金沙龙盘鱼
　　北户录全义之西南有山曰盘龙山有乳洞有金沙龙盘鱼皆四足修尾丹腹状若守宫游泳水滨人不敢犯按御览云龙蟠山有石洞洞中出水水有四足鱼皆如龙形人杀之即风雨也广舆记在桂林兴安鱼四足有角俗名魶鱼唐韵鳎鱼四足尔雅鲵似鮎四足【按鲵鱼长尾能上树天旱輙含水上山以草叶覆身张口鸟来饮水輙吸食之先于树鞭之上身出白汗方可食】声似小儿但未言其可致风雨耳磁州孩儿鱼四足尾长啼声如婴儿膏燃不灭建同鱼亦四足无鳞鼻如象吸水上喷髙五六丈闽书永福方壶岩下有流泉泉中有鱼红色腹下有四足又鱼之异者澧水之鱼名朱鳖六足有珠潘州记云防鱼长二丈大数围初生孑孑小随母觅食惊则还入母腹吴录云防鱼子朝出索食暮入母腹南越志云暮从脐入旦从口出又歴涧潭有五色鱼丹水出丹鱼【先夏至十日伺之鱼夜浮水上则赤光上炤如火】割血以涂足下可歩履水上楚故略天门灵泉在岳州府山顶泉中鱼生绿毛又朔法师云鮆鱼一首十身博物志金鱼脑中有麸金出功婆塞江阳翔县异塘有鱼绿鳞而鬛又吴王食鲙有余弃江中为鱼今名吴王鲙余者长数寸又魏王四时食制曰望鱼侧如刀可以割草出豫章白髪鱼戴髪如妇人鱼肥无鳞出滇池一云海人鱼东海有之长六七尺美如妇人眉目口鼻手爪无不具足肉白如玉无鳞五色轻软髪如马尾阴形与丈夫妇女无异郭延生述征记城阳县南庆都墓庙前一池鱼头间有印文谓之印颊鱼非告祠者不得捕又临海异物志防鱼如指长七八寸但有骨曝为烛极有光明又比目鱼一名鲽一名鳒一名状似牛脾细鳞紫黑色沈懐逺南越志谓之板鱼亦曰左介介亦作魪吴都赋云双则比目片则王余异物志南方镜鱼其圆如镜异鰡鱼凡诸鱼欲产鰡鱼輙以头冲其腹世谓众鱼之生母又临海水土异物志鹿鱼头上有两鹿角又云鲮鱼腹背有刺如三角菱又神异经横公鱼长七八尺状如醴鱼而赤昼在水中夜化为人刺之不入以乌梅二七煑之即熟食之无毒霏雪录安南国有一种锐首无鳞有骨若挿箭然味似河豚名戴帽鱼东海有牛鱼其形如牛海人采捕剥其皮悬之潮水至则尾起潮水落则尾伏岭表录异鹿子鱼尾鬛皆有鹿斑赤黄色罗州圗经云州南海中有洲每春夏此鱼跳出洲化而为鹿石头鱼状如防鱼随其大小脑中有二石子如荞麦莹白如玉黄蜡鱼头嘴长鳞皆金色脔为炙夜即有光如笼烛东流县有麦鱼其形锐小似麦可爱县西十里上溪潭出遡流至石濑下形渐大越此则化蜻蜓飞去人最珍之述异记奔防一名瀱非鱼非蛟大如船长二三丈有两乳在腹下雌雄阴阳类人涌幢小品金山神鱼名黑隘每岁庙神诞日羣引海族来朝率午方退博白县南大荒山出怪鱼名曰妾状似人有翼脐下有带长三尺白如练人能见而不得取山海经青丘之山出赤鱬其状如鱼而人面其音如鸳鸯食之不疾鱄鱼如鲋而彘尾其音如豚见则天下大旱出鸡山黑水中□鱼如鳖音如羊出英山禺水中冉遗之鱼鱼身蛇首六足其目如马耳食之使人不昩可以御凶出涴水魮之鱼状如覆铫鸟首鱼翼鱼尾音如凿石之声是生珠玉出滥水鳋鱼状如鳣体有连甲见则邑有大兵出渭水滑鱼状如鱓赤背其音如梧食之已疣出诸毗之水何罗鱼一首十身音如吠犬食之已痈出谯水鳛鳛之鱼如鹊十翼鳞皆在其羽端其音如鹊可以御火食之不瘅出嚣水防防鱼食之杀人出敦水鱓鱼状如鲤而鸡足食之已疣出瀤泽之水鮨鱼鱼身而犬首其音如婴儿食之已狂出诸懐之水人鱼其状如防四足其音如婴儿或云人鱼即鲵也食之无痴疾出丹洛二水父之鱼状如鲋鱼首而彘身食之已呕师鱼出歴号之水食之杀人防如鲤而大首食者不疣芘鱼如鲋一首而十身其臭如蘼芜食之不防【音譬气下泄也】薄鱼如鳣一目其音如鸥见则天下大旱豪鱼如鲔赤羽可以已白癣修辟之鱼状如龟而白喙其音如鸱食之已白癣鮆鱼如儵鱼而赤鳞食之不骄鯩鱼黑文状如鲋食者不睡防鱼状如盩虽而长距足白而对食者无蛊疾可以御兵龙鱼陵居状如鲤一曰鰕即有神圣乘此以行九野鲮鱼人面手足鱼身在海中飞鱼出正回之水状如豚而赤文服之不畏雷可以御兵养鱼经鲟鳇其长丈余鼻端有肉骨四分身之一鲈鱼四腮巨口而细鳞非江海之产则三腮鳓鱼腹下之骨如锯可勒鲳鱼身广而头鋭细鳞而软骨石首之鱼其色如金俗名黄鱼炙毂子曰石首鯼也龙鸣夜视则有光有鰕虎鱼类土附而腮红若虎善食鰕有针口鱼首戴针芒身长五六寸河豚鱼无类无鳞与口目能开合鮤鱼狭薄而首大其形如刀俗呼为刀鲚尔雅鮤鱴刀注今鮆鱼也鳜鱼巨口细鳞肉朱鲜善背黑有斑一名桂鱼鲫鱼即鲋鱼鲿鱼色黄又谓之黄頬又尔雅魵鰕出秽邪头国见吕氏字林陶朱公养鱼经今俗购鱼秧渔人泛大江乗潮而布网取之者【缺】也如针锋然乃饲之以鸡鸭之卵黄或大麦之【缺】屠或炒大豆之末大则【缺】鱼池养家闽录曰仲春取子于江曰鱼苖畜内池稍长入犀塘曰可尺许徙之广池饲以恐九月乃取泉南杂志鲎鱼血碧似蟹足十有二尺六七寸穆天子传黑羊白血以鲎况之则亦可信又鬭鱼大如指长二三寸花身红尾善鬭人家葢畜之呼为丁班鱼
　　金鱼
　　尝怪金鱼之色相变幻遍考鱼部山海经称景山睢水出焉其中多文鱼水经陇坂汧水东北流出五色鱼俗以为灵莫敢采取子虚赋有曰网玳理钓紫贝及鱼藻洞置五色文鱼因知其色相自来本异而金鱼特总名也随人好尚与时变迁初尚纯红纯白继尚金盔金鞍锦被及初头红裹头红连鲤红首尾红鹤顶红若八卦若骰色又出赝伪继尚墨眼雪眼紫眼玛瑙眼琥珀眼四红至十二红二六红甚有所谓堆金砌玉落花流水隔断红尘莲防六瓣种种不一若三尾四尾原系一种体质近滞而色都鲜艶又金管银管广陵新都姑苏竞珍之近时仁和张问渠者冡宰元洲之兄也母陈畜朱鱼二十余头玩弄日乆母殁问渠哀毁不忍往视皆变为白群客聚观咸谓鱼常变色无异也比及去防之日鱼复变赤俨同除防人谓孝感所致
　　鲤不化龙
　　俗言鲤鱼能化龙此未必然鲤性通灵能飞越江湖如龙门之水千仭鲤能登之故有成龙之説耳按许愼説文鲔鱼三月溯河而上能度龙门之浪则化为龙不言鲤也唐韵葑山名龙门山在封丘鱼上化为龙上不得防额流血水为之丹却无鲤鱼之文乃知俗説无稽淮南子亦言龙门有水鲔鱼得上者便为龙水经注鳣鲔出巩穴三月则上渡红门得度为龙否则防额而还毛诗义疏鲔鱼出海三月从河上形似鲤而色青黒头尖如铁兜鍪口在颔下则上龙门者鲔似鲤而非即鲤也惟林登博物志称龙门之下每岁季春有黄鲤二鱼自海及诸川争来赴之一岁中登龙门者不过七十一初登龙门即有风雨随之天人自后烧其尾乃化为龙矣言鲤化龙或本此耳殊域周咨安南嘉兴州有艾山山产仙艾经春作花雨后漂水羣鱼吞之过龙门江化为龙【此江多鹦鹉鱼色青緑喙曲而红能化龙】
　　附
　　殊域周咨安南嘉兴州有艾山山产仙艾三春作花雨后漂水羣鱼吞之便过龙门江化为龙矣龙门江在嘉兴州傍有穴多出鹦鹉鱼其色青绿喙曲而红相传此鱼亦能化龙



　　玉芝堂谈荟卷三十四
&lt;子部,杂家类,杂纂之属,玉芝堂谈荟&gt;
　　钦定四库全书
　　玉芝堂谈荟巻三十五
　　明　徐应秋　撰
　　红白蟹
　　墨客挥犀莆阳壶山下有蟹泉有蟹大如钱红色可爱遇旱蟹出雨必霑足建宁志故老相传建阳县南兴上里山谷中水极清冽常产白蟹有直行之异遇旱乡人入谷以盆贮之迎归即雨又按吕亢临海蟹图凡十有二种一曰蝤蛑两螯大而有细毛如苔八足亦皆有微毛二曰拨棹子状如蝤蛑螯足无毛后两小足薄而微濶三曰拥剑色黄其一螯偏长三寸余有光四曰彭螖尔雅彭蠌小者蟧注小蟹也呉人呼为彭越五曰竭朴大于彭螖殻黑班有文章螯正赤常以大螯障目小螯取食六曰沙狗壤沙为穴见人则走七曰望潮殻白色居则背坎外向潮欲来则皆出坎举螯如望不失常期八曰倚望居常东西顾睨行不四五又举足以望入穴乃止九曰石防大于常蟹殻通赤状若鵞卵十曰江足极小坚如石不可食十一曰芦虎正赤不可食十二曰彭蜞大于螖小于常蟹姑蘓志出太湖而色黄殻软曰湖蟹冬月益肥美谓之十月雄出呉江汾湖曰紫须蟹出昆山蔚洲者曰蔚迟蟹又有江蟹黄蠏乐蠏广雅蠏蛫也雄曰防雌曰博带古今注彭蜞一名长唧拥剑一名执火图经本草拥剑一名歩桀拾遗记善国尝贡一蟹长九尺有百足四螯因名百足蟹煮其殻胜于黄胶谓之螯胶胜于凤喙之胶也陆防有蟹志傅子翊作蟹谱高似孙撰蟹略
　　鸟翅相去六千里
　　嘉靖中海上曽坠一大鹏鸟毛万元献亲见在某郡库中毛以乆尽独见孔横置在地入之无碍又林尚书瀚于内库见大鹏翅一枝长丈许管中可容两人坐公自作记正徳末有鸟黑色大如象舒翅如船蓬飞入长安门内大树上民家所养鵞被喙而食之如拾蛆虫然数月方去人以为海雕也神异经阎浮提中及四天下有金翅鸟名伽楼罗王此鸟业报应食诸龙日食一龙王及五百小龙此鸟两翅相去六千余里以翅海水开龙见而取食之龙聚沙戴顶上乃得免又昆仑有大鸟名希有左翼覆东王公右翼覆西王母则晋时所云海鳬毛长三丈似不足异矣
　　鱼骨中可通马骑
　　李崇矩见海上沙岛有大鱼剖其腹得一艇船兼三死人衣服犹备见秘阁闲谈东方之大者东海鱼焉行海者一日逢鱼头七日逢鱼尾产三日则碧海为之变红见中记岭上有顺天神祠前有一鱼骨骨中有孔可通马骑出入见北史李徳裕有巨鱼脇骨一条长二丈五尺其上刻云会昌二年海中送到见剧谈録沈作哲尝过海上至补陀山见海中数十里外有旌旗如军行数万骑者汹涌东下问其人曰此大鱼耳旌旗者葢鳞鬛也见寓简岭南节度使何履光所居傍大海云亲见大异有三一曰海中有大山相去六七百里晴朝逺望青翠如近开元末海中大雷雨者七日有人从山边来者云有大鱼流入二山进退不得其鳃挂一崖上七日而山折鱼乃得去一曰海中有洲从广数千里洲上有物状如蟾蜍数枚大者周四五百里小者或百余里每至望后口吐白气上属于月与月争光其三海中有山周廻数十里每夏初则有大虵如山长不知几百里以身绕山数十匝然后低头饮水忽见虵及山被吞俱尽亦不知吞者是何物也集异记裴伷先开元七年都督广州仲秋漏未艾忽焉天晓星没鸟飞举郡惊异裴公衣冠而出军州将吏已集门矣询挈壶氏常夜三更尚未也良乆昬闇夜景如初官吏咸执烛而归数月后有商舶至因谓郡人曰八月十一日舟行忽遇巨鳌出海双目若日照耀千里乆之复没夜色依然征其时则裴公集宾僚之夕也广异记近世有波斯乗舶泛海飘入一岛山上悉车渠玛瑙诸寳弃已贱货取载满船遇胡人令之速山神若至必当怀惜于是挂帆行四十里遥见峰上赤物如蛇形乆之渐大胡人曰此山神惜寳来逐也俄见两山从海中出高数百丈胡喜曰此两山者大蟹螯也其蠏常好与山神鬪神多不胜今螯出无忧矣大虵寻至蠏与鬪夹虵头死于水上如连山船人繇是得济中记天下之大物北海中之蠏能举螯如山其身故在水佛经大论五百商人入海采寳见摩竭鱼王开口船去甚疾船师问楼上人何所见耶答曰见三日及大白山水奔流如入大坑船师曰三日者一是实日二是鱼目山是鱼齿水奔入鱼口我曹死矣时船中有优婆塞语众人言共称南无佛鱼便合口众人命存
　　蜈蚣如逺山
　　宛委余编曰物之瘦者蜈蚣轻者蝴蝶岭南异物志有物如蒲帆过海将到舟以物击之坠地视之乃蝴蝶也海人去其翅足秤肉得八十斤噉之极肥美又曰珠崕人每晴明见海中逺山罗列如翠屏而东西不定悉蜈蚣也葛洪称蜈蚣大者长百步头如车箱屠裂取肉白如匏南越志蜈蚣大者其皮可以鞔鼔其肉暴之为脯美于牛肉又云大者能噉牛里人或遇必鸣鼔然烛以驱之绥县多蜈蚣大者能以气吸兔去三四尺骨肉自消天寳四载广州因海潮漂一蜈蚣剖其一爪得肉一百二十斤嘉兴天宁寺有蜈蚣长七尺许出檐际人见之而不为害一日雷震其殿遂不复见太平广记载相传裴旻山行有山蜘蛛丝如匹布将及旻旻引弓射却之大如车轮因断其丝数尺收之部下有金疮者剪方寸贴之血立止唐元和中蘓湛游蓬鹊山境无遗趾忽谓妻曰山岩有光如镜必灵地也明日将投之妻子泣止不得因潜随之入山数十里遥望岩有白光圆明径丈蘓遂逼之才及其光长呌一声身如茧矣有黑蛛蜘大如钴鉧走集巗上令奴以利刀决其网方断蘓已脑陷而死积柴烧其巗臭满一山五杂俎南京报恩寺塔顶有蜘蛛大如斗丝数百丈后亦为雷所击録异记载北都马廐壁虱长数尺金色形如琵琶冉端营塟见蚁城方数丈二大蚁居之长一寸余其一紫色足如金一翅有金脉酉阳杂俎木师古贞元初宿金陵僧寺夜有物如扇抽刀挥之乃蝙蝠二枚每翅长一尺八寸珠眼圆大爪如银色罗田西有燕洞内藏双燕翠羽大如鸡
　　蚌蛤大如船
　　呉陈湖傍有巨潭中产老蚌其大如船常有龙来取其珠蚌与龙鬪三昼夜无如之何景泰七年冬河氷尽合蚌自湖西南而出氷皆摧破堆拥两防如积雪以后遂不知所之矣文昌杂録礼部侍郎李常云孙华老庄居在高邮湖边一夕庄客报湖中珠见与数人同至见水际微有光彩俄光明如日隂雾中人面相覩忽见蚌蛤如芦蓆大一殻浮水上一殻如张帆其疾如风舟子以小艇逐之既逺乃没霏雪録越中有道士陆国宾者晩乘舟见白虹跨水甚近及至其所见虾蟇如笠大白气从口中出即跳入水虹亦不见汲冡周书海阳贡大蠏其殻专车北户録红鰕出潮州播州南邑县大者长二尺土人多理为杯王子年拾遗记大鰕长一尺须可为簪
　　金大如钱
　　録异记唐明皇尝有方士献一小径寸而金色可爱云此神明而不食能辟巨蛇之毒酉阳杂俎史论作领军时忽觉妻所居房中有光遍觅无见一日奁具中有金大如钱吐五色气满室后尝养之録异记蜀干徳元年己夘七月十五日广圣节堋口镇将王彦徽于罗真人宅中得白夷坚志鲁子礼书室石斛中育白仅若小钱大背文皆黄金色有光彩射目目如漆后因以鰕醢与食金文脱落而死攸县灵巗尝有二白出没水中毎出辄有紫云覆之宋徐湛之有翠表句容县人畜一头体披翠毛腾跃飞集洞防记靳州出緑毛大者重十钱小者重五钱最小者贵能辟飞尘宋仁宗至和元年十月信州贡緑毛又黄冈有緑毛背有緑毛浮水则毛泛置壁中数年不死可以辟尘琼州府志文昌县北五十里南溪中有红白二祷旱红出则雨白出则否政和五年【缺】　进白録异记武成三年庚午六月五日广汉太守孟彦晖奏西湖有金径寸游于莲叶之上画图以闻又晋太始元年长沙县有神皎然白色长四五尺出水中宋泰始二年八月丙寅六眼见于东阳太守刘勰得之以献又岭南钦州出六眼
　　金子甲虫也五六月生于草蔓土大于榆荚细视真金帖子行则成双其虫死金色随灭如萤光也南人收以养粉云与养粉相宜
　　背金书
　　録异记蜀丁夘年防昌庙城壕防侧穴中生四各三二寸背上有金书王字大吉字唐书先天三年丁未汀州献灵六眸腹下有文象卦爻述异记陶唐之世越裳国献千嵗神方三尺余背上有文皆科斗书记开辟已来帝命録之洛限记禹时有神于洛水负文列于背以授禹即治水文也宋志周公旦摄政七年与成王观于河洛沈璧于洛青龙苍光止于坛背甲刻书赤文成字周公援笔以世文写之书成文销堕甲而去其言自周公讫于秦汉受命之符金楼子道州营陵中甲长八尺下自然有文字前后四足各踏有时行或跨山越水俗莫敢犯史记能得名者财物归之家必大富至千万一曰北斗二曰南辰三曰五星四曰八风五曰二十八宿六曰日月七曰九州八曰玉凡八名图各有文在腹下云云者此某之也取此不必满尺二寸民人得七八寸可寳矣宋志曰书者天符也王者徳至渊泉则洛出书伏滔述帝功徳铭曰朱书厯之文是也广异记唐开元中呉兴渔者于苕溪山每见大四足各踏一而行渔者知是灵以献州从事酉阳杂爼贞元末福州有村人卖一笼其数十三贩药人徐仲以五锾获之徐置庭中一借四以行八为导悉大六寸徐遂放于乾元寺后林中南齐永明八年四月长山县王惠获六目腹下有万欢字并有卦兆
　　褐花猫
　　酉阳杂俎楚州谢阳出猫有褐花者灵武有红叱拨及青骢色者猫一名蒙贵一名乌员平陵城古谭国也域中有一猫常带金鎻猫目晴日暮圆及午竪敛如线其鼻端常冷惟夏至一日暖其毛不容蚤虱黑者暗中逆循其毛即如火星俗云猫洗面过耳则客至清异録后唐琼花公主养二猫雌雄各一有雪白者曰御花朶乌者惟白尾呼为麝香騟又卢大博猫白色者小名白雪姑武宗十玩图以鹿为茸客鹦鹉为辩哥猫为防将又猫一名啣蝉山谷诗买鱼穿栁得啣蝉凡猫耳经捕防之后则有缺如锯如虎食人而锯耳也
  </div>
  <div class="pagination">
   <a href="玉芝堂谈荟_page20.html">
    上一页
   </a>
   <span>
    ...
   </span>
   <a href="玉芝堂谈荟_page16.html">
    16
   </a>
   <a href="玉芝堂谈荟_page17.html">
    17
   </a>
   <a href="玉芝堂谈荟_page18.html">
    18
   </a>
   <a href="玉芝堂谈荟_page19.html">
    19
   </a>
   <a href="玉芝堂谈荟_page20.html">
    20
   </a>
   <span class="current-page">
    21
   </span>
   <a href="玉芝堂谈荟_page22.html">
    22
   </a>
   <a href="玉芝堂谈荟_page23.html">
    23
   </a>
   <a href="玉芝堂谈荟_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
