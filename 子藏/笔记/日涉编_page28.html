<!DOCTYPE html>
<html>
<head>
    <meta charset="UTF-8">
    <title>日涉编 - 第 28 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日涉编 - 第 28 页/共 115 页</h1>
    <div class="content">帝取蜥蝪置之器饲以丹砂至明年端午捣之以金宫人臂有所犯则消没不尔则如赤痣故名守宫 【汉武故事】 
群臣各献服玩上谓李泌曰先生何独无献泌曰臣自巾至履皆陛下所赐所余独一身耳上曰朕所求正在此既献其身当惟朕所用不为卿有矣 【唐太宗记亦出山堂肆考】 
后主讳纬生于并州 【纬字仁纲武成皇帝之长子母曰胡皇后梦于海上坐玉盘日入裙下遂有娠至天保七年五月五日生帝于并州邸帝少美容仪武成特所爱宠拜世子出北史】 
宋徽宗以是日生俗忌因改作十月十日生为天宁节 【癸辛杂记】 
纪迈生其母弃之 【纪迈五日生母弃之纪淳妻养之年六岁本父母云汝是我儿迈涕泣佣所得辄上母出孝子传】 
胡广生父母恶之藏之葫芦弃之河流 【人收养之长有盛名父母欲取之广以为背所生害义背所养忘恩两无所归托葫芦而生因姓胡名广后登三司出小说】 
王镇恶生家人欲弃之其祖猛曰昔孟尝君以是日生相齐此儿必兴因名镇恶 【宋略】 
崔信明端午日中生有异雀数头身形甚小五色备集于庭树鸣声清亮太史良占之曰五月为火火为离离为文彩日中文之盛也有雀文彩□此儿必文彩声名播天下崔形既小禄位不高及长博闻强记下笔成章而官果不达 【唐书】 
张飞生 【飞字翼德称万人敌为世虎将出木?兆园记】 
金转运田特秀生 【田特秀字彦实易县人大定十九年进士所居里名半十行第五以五月五日生小名五儿年二十五应乡府省殿四试俱第五名年五十五以八月十五日卒出困学杂录】 
介子绥割腓股以啖重耳重耳复国子绥独无所得绥甚怨恨乃作龙蛇之歌以感之终不肯出文公令燔山求之遂抱木而烧死文公令每年是日不得发火 【出琴操亦载于三月五日】 
刑史子臣死 【初刑史子臣谓宋景公从今已往五月五日臣死后五年五月丁巳五祀八月辛巳君薨刑臣将至死日朝见景公夕死景公惧思刑史子臣之言将至死日乃逃于瓜圃遂死之出古文巢语】 
唐中宗朝安乐公主以是日斗百草欲广其物令驰驿取谢灵运须又恐为他得因剪弃其余 【晋谢灵运须美临刑因施为南海祗洹寺维摩诘像须五月五日安乐公主因斗百草取之出青箱杂记】 
俗谓屈原投汨罗人伤其死命舟楫拯之极其轻利谓之飞凫一以为水车一以为水马土人悉临水观之至今为竞渡之戏谓之浴兰节 【出荆楚岁时记据荆州府志屈原投汨罗在五月望日】 
孝女曹娥会稽上虞人父是日于县江泝涛迎波神溺死不得尸骸娥年十四乃沿江号哭投江而死后与父尸俱出 【娥父旰能弦歌为巫祝出烈女传】 
新野庾寔家是日曝席忽有小儿死席下俄失所在其后寔女子遂亡相传以为忌 【异苑】 
盖屋令人头秃 【风俗通】 
晋河涧国兵张粗经旷二人相善太元十四年是日共豋锺岭坐于山椒酒酣失性拔刀斩旷旷托梦于母曰为粗所杀尸在涧中脱裳覆之觅时视裳飞起处即尸所也 【旷母明辰追捕一如其言粗知事露将欲出门旷手执刀剌其面遂不得脱母报官粗伏其罪还冤记】 
陈澹然暴卒 【陈澹然富而儒者也性慕道延云水土多年竟无所遇洞宾诡为佣者为治圃岁余所作工役力过常人陈爱之然止以佣者待之而已一日陈与一道友麟阴符经至天发杀机天地返复未晓杀机之旨洞宾从旁抗声曰生者不生死者不死已生而杀生未死而学死则长生矣陈大惊曰汝非佣者耶谁教汝为此言既而诘之则复缪悠其辞不可解道友曰田野村夫定于何处窃得此语耳非实通晓也居无何忽辞陈曰吾将远行明年五月五日午时复来也既去寂然陈有乡人客于巴陵遇之曰为我寄语陈公我吕洞宾也始意公可授道徐察之则不然吾不复来矣言讫走入吕仙亭竹林中不见明年端午日午时陈暴卒出道书】 
开封府尹光美送刘温叟角黍扇 【光美闻温叟为御史中丞清介遣府吏赍钱遗之温叟不敢却贮厅事西舍令府吏封识乃去明年五月五日复送角黍扇所遣吏即前送钱者视西舍封识宛然出全编】 
宫中造粉团角黍贮盘中以小角弓射之中者得食都市盛行此戏 【开元遗事】 
仲夏端午烹鹜角黍 【风土记】 
端午以菰叶褁粘米谓之角黍盖取阴阳包褁之义或曰亦为屈原恐蛟龙夺之以五彩线缠饭投水中遂相袭云 【荆楚岁时记】 
唐岁时节物有百索粽子 【文昌杂录】 
端午作水团又名白团或杂五色人兽花果之状其精者名滴粉团或加麝香又有干团不入水者 【岁时记】 
洛阳作朮羹艾酒 【金门岁节记】 
桃印本汉制以止恶气今端午以彩缯篆符相问遗亦以置屏帐门户 【汉书】 
北朝妇人进五时图五时花施之帐上 【开宝遗事】 
朱索悬门止恶气 【礼仪志】 
以彩丝系臂谓之续命缕俗说能益人寿筭 【风俗通】 
刻菖蒲为人或葫芦形带之辟邪 【金门岁节记】 
都人采艾结为人悬门上以解毒气又作泥塑张天师以艾为须以蒜为拳置于门上 【岁时记】 
以艾为虎形至有如黑豆大者或剪彩为小虎粘艾叶戴之 【金门岁节记】 
宗则字文度常以端午未鸡鸣时采艾见似人处揽而取之用炙有验是日竞采杂药 【荆楚岁时记】 
天宝中杨州进水心镜背有盘龙先有老人自称为龙护铸镜所三日开户失所在镜匠吕辉移炉以五月五日于杨子江心铸之龙颇异后大旱祀之乃大雨 【异闻集】 
正光元年天气清爽闻池中鎗鎗若征鼓声须臾雷电晦冥有五色蛇自池上属于天久乃灭波上水定惟见一鱼变为龙 【郦元注水经】 
荆州有参军剪鸲鹆舌教学人语无所不名参军弹琵琶鸲鹆每听移时 【幽明录】 
取蝇虎杵碎拌豆置几上自踊跃可击蝇 【淮南王万毕术】 埋蜻蜓头于西向户下至三日则化成珠 【博物志】 
蟾蜍头上有角谓万岁蟾蜍是日取之阴干百日以其足画地即为流水能辟五兵若敌人射已者弓矢皆反还自向也 【抱朴】 
取蟾蜍辟恶疽疮取东行蝼蝈治妇人难产 【蝼蝈即□蟆崔寔月令】 
重午日午时有雨则急斫一竿竹竹节中必有神水沥取獭肝为丸治心腹积聚 【金门岁节记】 
五日午时为大中节 【提要录】 
于阗国玉池每以端午日王亲往取玉自王而下至庶人皆取每取一团玉以一团石投之 【西域记】 
万回和尚生 【高僧传】 
端午为地腊五帝校定生人官爵血肉盛衰外滋万类内延年寿记录长生是日可谢罪求福移易官爵祭祀先祖 【道经】 
　　　诗
节分端午候谁言万古传闻为屈原堪笑楚江空浩浩不能洗得直臣冤 【文秀】 
佳辰共喜沐兰汤毒冷何须采艾禳但得皋陶调鼎鼐自然灾沴变休祥 【欧阳公】 
楚国因谗逐屈原终身无复入君门愿因角黍询遗俗可鉴前王□巧言 【欧阳】 
疾风吹雨满征衫陆走川行两不堪尘事萦人心事远濯缨何必在江潭 【朱文公端午海上遇风雨作】 
宫衣亦有名端午被恩荣细葛含风软香罗迭雪轻自天题处湿当暑着来清意内称长短终身荷圣情 【杜子美端午赐衣作】 
竞渡传风俗旁观亦壮哉棹争飞鸟疾标夺彩龙回江影浑翻锦欢声远震雷轻生一饷乐诗序密相催 【郭公父】 
麦凉殊未毕蜩鸣早欲闻喧林尚黄鸟浮天已白云辟兵书鬼字神印题灵文因想苍梧郡兹日祀陈君 【北齐魏收】 
孟君此日锺英气王凤今朝袭庆源五色呈祥文必显丙时先诞位非尊兰汤备浴传荆俗水马浮天吊屈魂因笑唐家公主騃预令驰驿剪祗洹 【黄朝英】 
五月符天数五音调夏钧旧来传五日无事不称神穴枕通灵气长丝命续人四时花竞巧九子粽争新方殿临华节圆冠宴雅臣进对一言重道文六义陈股肱良足咏风化可还淳 【唐玄宗宴群臣作】 
小暑夏（言玄）应微阴商管初愿赍长命缕来续大恩余三殿褰珠箔群官上玉除助阳尝黍彘顺节进龟鱼甘露垂天酒芝花捧御书含丹同蝘蜒灰骨慕蟾蜍今日伤蛇意衔珠遂阙如 【张说三殿侍宴应制】 
裁缝逗早夏点画守初晨绢纨既妍媚脂粉亦香新长丝表良节命缕应嘉辰结庐同楚客采艾异诗人折花竞鲜彩拭露染芳津含娇起斜（耳兮）敛笑动微嚬献珰依洛浦怀佩以江滨 【王筠】 
　　六日
唐高祖崩 【葬献陵在京兆府三原县界出通考】 
宋太祖幸迎春苑 【干德四年】 
唐同昌公主是日出降有司进仪注紫宸殿行五礼右补阙施敬本拾遗张烜右拾遗李锐等连名上疏曰紫宸殿者汉之前殿周之□寝陛下所以负黼衣正黄屋飨万国朝诸侯人臣至敬之所犹元极可见不可得而升也上纳其言移于光顺门外设次行礼 【玄宗开元十六年以上玉海】 
　　　诗
日转溪山几百遭厌闻虎啸与猿号笙歌忽把二天酒风雨犹惊三峡涛已作齐民寻要术安能痛饮读离骚看君自是青田质清唳当闻彻九皋 【黄知命名叔达山谷弟也先是山谷贬黔州未携家绍圣三年知命自芜湖携已之子耜山谷之子相及两所生母五月六日抵黔州次韵荅清江主簿赵彦成】 
新莺傍檐晓更悲孤音清吟啭柔枝口边血出语未尽岂是怨恨人不知不食枯桑椹不衔苦李花偶然弄枢机宛转陵烟霞众雏凤鸣何局促自觇游鳞啄枯木玄猿何事朝夜啼白鹭长在汀洲宿黑鵰黄鹤岂不高金笼玉钩伤羽毛三江七泽去不得风烟日暮生波涛飞去来莫上高城头莫下空园里城头饥乌拾腥膻空园燕雀争泥滓愿为结舌含白云五月六日一声不可闻 【僧莹彻五月初六作】 
　　七日
宋太祖宴近臣于崇德殿 【开宝四年玉海】 
宋真宗御崇政殿试陈绛史良夏竦绛竦入等 【景德四年先真宗谓辅臣曰设科欲求才识若但考文艺则积学者方能中选苟有济世之才安得而知朕以为六经之旨圣人用心固与子史□□□□□宜有经义参之时务王旦曰文风丕变由陛下道化因命两制各上策问而择州之至五月七日真宗御崇政殿试独陈绛夏竦入等选举志】 
以武德县尉姜宣义充堂后官 【堂吏始于唐至宋开宝六年五月初七日以姜宣义等充堂后官太祖知堂吏擅中书事权多为奸赃故令吏部选授堂吏用士人自此始太平兴国九年以将作监丞李元吉丁佐为堂后官京官任堂吏自此始出事物纪原】 
宋孝宗召僧若讷对选德殿 【干道三年五月七日出玉海】 
置医学慱士 【贞观三年诸州府置医药慱士开元十一年五月七日始置医学慱士改医药慱士为医学事物纪原】 
白州是日午时有凤凰三自南入城中至万岁寺前栖木身长九尺高五尺其文五色至申时北向而去画图以献宰相奉表作丹凤曲曲曰伊九苞之神鸟禀阴阳之纯粹负礼蹈信戴仁缨义瞻元扈而来思望黄绅而必至 【宋真宗景德元年玉海】 
深井多有毒药不可入是日宜先以鸡毛投井中直下无毒毛回四边不可入也 【葛洪方】 
七日为九毒日犯者不过三年 【三元延寿书】 
　　八日
唐僖宗生为应天节 【咸通三年僖宗生于东内懿宗第五子初封普王名俨出唐书本纪】 
唐玄宗令进士国子监谒先师 【开元五年五月八日谒先师后懿宗咸通中刘允章为礼部侍郎请诸生及进士第并谒先师则此礼起于唐懿宗之世刘允章请也又选举志曰开元五年是日始令乡贡明经进士国子监谒先师是则开元之礼第施于贡士而咸通时允章所请紏开元之礼而为之制也事物纪原】 
唐德宗分日一人执笔 【肃宗至德二年宰相分直政事笔人知十日德宗正元五年五月八日又分日一人执笔迄今为故事曰当笔事物纪原】 
宋真宗咸平三年以赞善石熙政为西京左藏库副使 【唐都京兆为西京不得以别都直称左藏五代残缺别都因不言其故事耳左藏库副使前无所见疑宋国初所置官也事物纪原】 
凤翔人闻朱全忠来皆惧五月是日城外居民移入城内而四面百姓尽杀 【唐昭宗天复二年全忠进军凤翔城下全忠朝服向城而泣曰臣但欲迎车驾还宫耳全忠借正说以行其谲出金銮记】 
元人小云石海涯卒 【小云石海涯五字姓名也号酸斋母廉氏夜梦神人授以大星使吞之已而有妊及生神彩秀异拜翰林侍读学士辞还江南卖药于钱塘市中诡姓名易服色无有识之者偶过梁山泺见渔父织芦花为被欲易之渔父疑其为人汤曰君欲吾被当更赋诗遂援笔立成竟持被去人间喧传芦花被诗其依隐玩世多类此泰定元年五月八日卒年三十九出元史】 
西突厥以是日相聚祭神 【西突厥者木杆可汗之子大逻便也与沙钵略有隙因分而为二渐以强盛东拒都斤西越金山龟兹铁勒伊吾及西域诸胡悉附之大逻便其风俗五月八日相聚祭神岁遣重臣向其先世所居之窟致祭焉当炀帝大业初抚御无道其国多叛出隋书】 
扶桑之蚕长七尺围七十色如金四时不死五月八日吐黄丝布于枝条四丝足胜一钧 【此梁武帝天监中有异人杰公者与诸儒语及方域云云出太平广记】 
　　九日
忻州是日大震说者曰地道贵静今数震摇兵兴民劳之象 【庆历二年五月初九宋五行志】 
吐大罗遣使献大鸟如驼食铜铁上遣献于昭陵 【唐永徽元年】 
唐高宗以西域平遣使分往康国吐大罗国等访风俗物产及古今废置图以进 【显庆三年以上玉海】 
沐浴令人长命 【玄枢经】 
吴兴人章荀是日田耕以饭置菰里晚于菰中伺马见一大蛇偷食之荀即以铍斫蛇走去荀乘舡逐之至一阪有穴闻号哭云人斫伤其甲或云当如何或云付雷公令霹雳杀之须臾云雨冥合震雷伤荀荀跳梁大骂曰天公我贫展力耕垦蛇来偷食罪在于蛇反霹雳我耶雷若来今当以铍斫汝破其腹须臾云雨辄开乃更霹雳向穴中诸蛇尽死 【续搜神记】 
　　十日
史思明败于沙河 【天宝十五载五月十日郭子仪李光弼败思明于沙河思明以骑卒奔嘉山光弼击之思明又败走入慱陵郡光弼围之思明性躁与安禄山同乡相善俱以骁勇闻出唐书】 
唐丞相李宗闵太和九年是日退朝于靖安里第其榻前有熨斗忽跳踯久之宗闵异且恶是时李训郑注以奸诈得幸数言于帝后旬日有诏贬为明州剌史连贬朝州司户盖其兆也 【宣室志】 
太虚真人降生 【蜀崇庆州李姓珏名者字双玉后得黄房公金丹之道改名栖真号太虚以是日诞身出道书】 
　　　诗
片月生林白沿流涧亦明幽人方独夜山寺有微行野处偏宜夏贫家不厌晴熏风吹老鬓腐草见飞萤 【韩仲正五月十日作】 
　　十一日
太常慱士黄积厚请以秋分日享寿星 【高宗绍兴七年】 
宋高宗从博士黄积厚之言举岳渎祀典 【绍兴八年以上宋史郊祀志】 
仁宗幸玉津园宴射上中的者七从臣奉酒称贺 【天圣八年玉海】 
御史中丞裴度是日兼刑部侍郎时度自淮西行营宣慰还所言军机多合上旨故以兼官宠之 【宪宗元和十年旧唐书】 
东坡与子由相遇于藤 【宋哲宗绍圣四年东坡谪琼州别驾子由谪雷州五月十一日相遇于藤同行至雷出长公外纪】 
</div>
    <div class="pagination">
<a href="日涉编_page27.html">上一页</a><span>...</span><a href="日涉编_page23.html">23</a><a href="日涉编_page24.html">24</a><a href="日涉编_page25.html">25</a><a href="日涉编_page26.html">26</a><a href="日涉编_page27.html">27</a><span class="current-page">28</span><a href="日涉编_page29.html">29</a><a href="日涉编_page30.html">30</a><a href="日涉编_page31.html">31</a><a href="日涉编_page32.html">32</a><a href="日涉编_page33.html">33</a><span>...</span><a href="日涉编_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
