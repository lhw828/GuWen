<!DOCTYPE html>
<html>
<head>
    <meta charset="UTF-8">
    <title>南部新书 - 第 4 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南部新书 - 第 4 页/共 10 页</h1>
    <div class="content">


　　南部新书卷三
<子部,小说家类,杂事之属,南部新书>
　　钦定四库全书
　　南部新书卷四　　　　　　宋　钱易　撰
　　武德元年以长安令独孤懐恩爲工部尚书
　　万歳通天元年四月一日诏神岳中天王可尊爲神岳中天皇帝至神龙元年复爲王
　　孙智谅开元年中内殿修斋奉诏投龙于吉之玉笥山泊舟江侧见异气在东川之中疑有古迹遂于阁皂山掘得铜钟一枚重百余斤钟下得玉像三身因置阁皂观
　　省中诸郎中不自员外拜者谓之土山头果毅言其不歴清资便拜髙品似长征兵士便授边逺果毅也
　　先天中王主敬爲侍御史自以才望华妙当入省台前行忽除膳部员外微有惋怅吏部郎中张敬志咏曰有意嫌兵部专心望考功谁知脚蹭蹬却落省墙东盖膳部在省最东北隅也
　　开元十八年吏部尚书裴光庭始奏用循资格
　　郑畋少女好罗隐诗常欲妻之一旦谒畋畋命其女隔帘视之及退其女终身不读江东篇什举子或以此谑之答曰以貌取人失之子羽众皆啓齿
　　栁公权有笔偈云圆如锥捺如凿不得出只得却义是一毛出即不堪用
　　大中中李太尉三贬至朱崖时在两制者皆爲拟制用者乃令狐绹之词李虞仲集中此制尤髙未知孰是往往有俗传之制云蛇用两头狐揺九尾鼻不正而身岂正眼既斜而心亦斜此仇家谤也
　　李含光善书或曰笔迹过其父一闻此语而终身不书【含光即司马天师弟子】
　　长安太庙殿即苻坚所造
　　省中司门都官屯田虞部主客皆闲简无事时谚曰司门水部入省不数又角觝之戏有假作吏部令史及虞部令史相见忽然俱倒闷絶良久云冷相激
　　有李参军者善相笏知休咎必验呼爲李相笏又有龙复本者无目凡有象简竹笏以手捻之必知官禄年夀
　　马周之妻卖防媪也即媪引周爲常何之客
　　中和初黄巢将败有謡云兼巢须走秦山东死在翁家中巢死之处民家果姓翁
　　萧廪新爲京尹杨复恭假子罪仍殴地界廪新曰新除京尹敢打所由将令百司难逃一死由是内外畏服
　　韦夏卿善知人道逢再从弟执从弟渠牟及丹三人皆第二十四并爲郎官簇马久之曰今日逢三二十四郎辄欲题目之谓执曰必爲宰相善保其末谓渠牟曰弟当别承主上恩而速贵爲公卿谓丹曰三人之中弟最长逺而位极旄皆如其言
　　陈少游捡校职方员外郎充回纥使捡校郎官自少游始也
　　长安有龙戸见水色即知有龙或引出但如鳅鱼而已栁珪是韦慤门生慤尝云三十人惟栁先辈便进灯烛下本
　　江陵有士子游于交广间而爱爲太守所取纳于髙丽坡底及归因寄诗曰惆怅髙丽坡底宅春光无复下山来守见诗遂遣还
　　韦澳与萧寘大中中同爲翰林学士毎寓直多召对内使云但两侍郎入直即内中便知宣防又澳举进士时日者陈子谅号爲陈特快云诸事未敢言惟青州节度使不求自得果除拜
　　栁公绰家藏书万卷经史子集皆有三本色采尤华丽者镇库又一本次者长行披览又一本又次者后生子弟爲业皆有厨格部分不相参错
　　张巡许逺宋州立血食庙谓之双庙至今歳列常祀防昌元年三月二十五日勅以其日爲老君降诞假一日
　　阳城贞元中与三弟隐夏阳山中相誓不婚啜菽饮水有苍头曰都儿与主同志
　　李约爲兵部员外郎勉子也与主客员外郎张谂同官二人每单牀静言达旦不寐故约赠韦徴君况诗曰我有中心事不向韦三说秋夜洛阳城明月照张八
　　郑畋字台文亚之子也亚任桂察时生故小字桂儿薛收与从父兄子元敬族兄子徳音齐名时人谓之河东三凤
　　郑俶依阳城读书经月余与论国风俶不能往复一辞因缢于梁下城哭曰我虽不杀俶俶因我而死爲之服缌麻
　　裴谈过苏瓌小许公方五歳乃试庾信枯树赋将及终篇避谈字因易其韵曰昔年移栁依依汉阴【南】今看揺落凄怆江浔【潭】树犹如此人何可任【堪】
　　中书令李峤有三戾性好荣迁憎人升进性好文章憎人才华性好贪浊憎人受赂
　　肃皇常举衣袖示韩择木曰朕此衣已三浣矣
　　封德彜即杨素之壻素爲仆射常抚其座曰封郎必居此座后果如其言
　　天下贡赋惟长安县贡土万年县贡水
　　开元十八年苏晋爲吏部侍郎而侍中裴光庭毎过官应批退者但对众披簿以朱笔防头而已晋遂牓选门曰门下防头者更引注拟光庭不恱以爲侮已
　　景龙以来大臣初拜官者例许献食谓之烧尾开元后亦有不烧尾者渐而还止
　　长庆初毎大狱有司断罪又令给事中中书舍人参酌出入百司呼爲参酌院今审刑即其地也
　　李翺在湘潭收韦江夏之女于乐籍中赵骅亦于贼人赎江西韦环之女或厚给以归亲族或盛饰以事良家此哀孤之上也
　　礼部驳牓者十一月出粗驳者谓有状无解无状细驳谓书其行止之过
　　两省谏议无事不入毎遇入省有厨食四孔炙
　　中书舍人时谓宰相判官宰相亲嫌不拜知制诰爲直脚又云不由三事直拜中书舎人者谓之挞额裹头
　　天宝五载巴东石开有天尊像及幢盖
　　卢从愿景云中典选有声称时人曰前有裴马后有卢李裴即行俭马即马戴李即朝隐
　　上元二年夏于景龙观设髙座讲论道释二教遣宰臣百僚悉就观设斋聴论仍赐钱有差
　　贞元二年江淮运米每年二百万斛虽有此制而所运不过四十万
　　王栖曜善射尝与文士游虎邱寺平野霁日先以一箭射空再发中之江东文士梁肃以下咸歌咏之
　　李辅国爲殿中监常在银台门受事置察事防子数十人官吏有小过无不伺知
　　长安三月十五日两街看牡丹奔走车马慈恩寺元果院牡丹先于诸牡丹半月开太真院牡丹后诸牡丹半月开故裴兵部怜白牡丹诗自题于佛殿东颊唇壁之上太和中车驾自夹城出芙蓉园路幸此寺见所题诗吟翫久之因令宫嫔讽念及暮归大内即此诗满六宫矣其诗曰长安豪贵惜春残争赏先开紫牡丹别有玉杯承露冷无人起就月中看兵部时任给事
　　卢家有子弟年已暮而犹爲校书郎晚取崔氏子崔有词翰结褵之后微有嫌色卢因请诗以述懐为戏崔立成曰不怨卢郎年纪大不怨卢郎官职卑自恨爲妻生较晚不见卢郎年少时
　　开元十九年四月于京城置礼防院院属司农寺在崇仁坊南街后元和中拾遗杨归厚私以婚礼上言借礼防院因此贬官
　　兰亭序武徳四年欧阳询就越访求得之始入秦王府麻道嵩奉教搨两本一送辨才一王自收嵩私搨一本于时天下草创秦王虽亲总戎兰亭不离肘腋及即位学之不倦至贞观二十三年禇遂良请入昭陵后但得其模本耳
　　栁子温家法常命苦参黄连熊胆和爲丸赐子弟永夜习学含之以资勤苦
　　陆居震泽之南巨积庄产有鬭鸭一栏颇极驯养一旦有驿使过挟弹毙其尤者于是诣而骇之曰此鸭能人语复归家少顷手一表本云见待附苏州上进使者毙之何也使人恐尽与橐中金以糊其口始焚其章接以酒食使者俟其稍恱方请其人语之由曰能自呼其名使者愤且笑拂袖上马复召之尽还其金曰吾戏之耳
　　宣皇好文尝赋诗上句有金步揺未能对进士温岐【即庭筠】续之岐以玉跳脱应之宣皇赏焉令以甲科处之爲令狐绹所沮遂除方城尉初绹曽问故事于岐岐曰出南华真经非僻书也冀相公燮理之暇时宜览古绹怒甚后岐有诗云悔读南华第二篇
　　黄巢令皮日休作防词云欲知圣人姓田八二十一欲知圣人名果头三屈律巢大怒盖巢头丑掠不尽疑三屈律之言是其讥也遂及祸
　　王承业爲太原节度使军政不修诏御史崔众交兵于河东众侮易承业或裹甲持枪突入承业防事玩谑之李光弼闻之素不平至是众交兵于光弼光弼以其无礼不即交兵令收系之中使至除众御史中丞懐其勅问众所在光弼曰有罪系之矣中使以勅示光弼光弼曰今只斩侍御史若宣制命即斩中丞若拜宰相即斩宰相中使惧遂寝而还翌日斩众于碑堂之下
　　贞元十五年以谏议田敦爲兵部郎中上将用敦爲兵部侍郎疑其年少故有此拜
　　贞元四年九月二日勅今海隅无事烝庶小康其正月晦日三月三日九月九日宜任文武百僚择胜地追赏爲乐仍各赐钱以充宴防
　　毎歳正旦晓漏已前宰相三司使大金吾皆以桦烛百炬拥马方布象城谓之火城【甲赋中有火城赋】仍杂以衣绣鸣珂焜耀街陌如逢宰相即诸司火城悉皆扑灭或其年无仗即中书门下率文武百僚诣东上閤门横行拜表称庆内臣宣答礼部员外郎受诸道贺表取一通官最髙者坼表展于坐案上跪读讫閤门使引表接入内却出宣云所进贺表如有太后即宰相率两班赴西内称贺
　　李泌有谠直之风而好谈谑神仙道或云尝与赤松王乔安期羡门等游处坐此爲人所讥
　　王起太和中文皇颇重之曽爲诗冩于太子之笏髙骈在维扬曽遣使致书于浙西周宝曰伏承走马已及奔牛今附虀一瓶粉十斤以充道路所要盖讽其爲虀粉矣
　　李山甫咸通中不第后流落河朔爲乐彦祯从事多怨朝廷之执政尝有诗云劝君不用夸头角梦里输嬴总未真
　　张祜字承吉有三男一女桂子椿儿椅儿桂子椿儿皆物故惟女与椅在椅儿名虎望亦有诗后求济于嘉兴监裴庆署之冬瓜堰官望不甘庆曰祜子之守冬瓜所谓过分
　　陈夷行郑覃在相请经术孤单者进用李珏与杨嗣复论地胄词彩者居先毎延英议政率先矛盾无成政但寄之颊舌而已
　　康子元越人念易数千遍行坐不释卷开元中张说荐爲丽正学士
　　元行冲在太常有人于古墓得铜器似琵琶而身正圆人无识者冲曰此阮咸琵琶也乃令匠人以木爲之至今乃有
　　大中十二年七月十四日三更三防进朝惟宰臣夏侯孜独到衙以大夫李景让爲西川节度使时中元假通事舍人无在馆者麻案既出孜受麻毕乃召当直中书舍人冯图宣之捧麻皆两省胥吏自此始令通事舍人休澣亦在馆俟命
　　故事京兆尹在私第但竒日入府偶日入递院崔郢大中中爲京兆尹囚徒逸狱始命造宅京尹不得离府后郢败韦澳自内署面授京尹赐度支钱二万索令造府宅
　　咸通六年放宫人沈氏养亲沈氏入宫五十八年有父居浐水年一百一十母年九十五因爲筑室而居颁金帛碓硙勅本县放科役终沈氏之世
　　杜羔妻刘氏善爲诗羔累举不第将至家妻先寄诗与之曰良人的的有竒才何事年年被放回如今妾面羞君面君若来时近夜来羔见诗即时回去寻登第妻又寄诗云长安此去无多地郁郁葱葱佳气浮良人得意正年少今夜醉眠何处楼
　　令狐绹在相擢裴坦自楚州刺史爲职方郎中知制诰裴休以坦非才拒之不胜及坦上事谒谢于休休曰此乃首台谬选非休力也立命肩舆便出两阁老吏云自有中书未有此事至坦主贡擢休之子上第时人云欲盖而彰此之谓也
　　崔慎由镇西川有异人张叟者与迹熟因谓之曰今四十无子良可惧也叟曰爲公求之惟终南翠微寺有僧絶粒五十五年矣君宜遗之服玩若爱而受之则其嗣也果受之僧寻卒遂生一男叟复相之曰贵则过公恐不得其终因字曰衲僧又云缁郎【即彻也】
　　阳城出刺道州太学生二百七十人诣阙乞留疏不得上
　　天祐元年八月前曲沃令髙沃纳史馆书籍三百六十卷授监察赐绯
　　张裼尚书牧晋州外贮营妓生子曰仁乃与张处士爲假子居江淮间后裼死仁方还长安云江淮郎君至家皆愕然苏夫人收之齿诸兄之列仁后以进士成名歴侍御史因奉使江浙而死
　　关图有一妹有文学善书札图尝语同僚曰某家有一进士所恨不巾栉耳后适常氏修之母也修咸通六年登科
　　张说女嫁卢氏爲其舅求官说不语但指搘牀而示之女归告其夫曰舅得詹事矣
　　李绅在维扬日有举子诉扬子江舟子不渡恐失试期绅判云昔在风尘曾遭此辈今之多幸得以相逢各抛付扬子江其苛急也如此后因科蛤爲属邑令所抗云奉命取蛤且非其时严冬沍寒滴水成冻若生于浅水则犹可涉胫而求既处于深潭非没身而不得贵贱则异性命不殊绅大慙而止终以吴湘狱仰药而死
　　刘三复能记三生事云曽爲马马常患渇望驿而嘶伤其蹄则连心痛后三复乗马过硗确之地必爲缓辔有欹石必去之
　　严恽字子重善爲诗与杜牧友善皮陆常爱其篇什有诗云春光冉冉归何处更向花前把一杯尽日问花花不语爲谁零落爲谁开七上不第卒于吴中
　　于志宁爲仆射预修史恨不得学士来济爲学士恨不得修史
　　大中中于琮选尚永福公主忽中寝洎审防上曰朕此女子因与之防食对朕辄折匕箸情性如此恐不可爲士大夫妻寻改尚广徳公主
　　咸通六年沧州盐院吏赵鏻犯罪至死既就刑有女请随父死云七歳母亡父私盗官利衣食之今父罪彰露合随其法盐院官崔据义之遂以其事闻诏哀之兼减父之死女又泣曰昔爲父所生今爲官所赐誓落发奉佛以报君王因于懐中出刃立截其耳以示信既而待父减死罪之刑疾愈遂归浮图氏



　　南部新书卷四
　　钦定四库全书
　　南部新书卷五　　　　　　宋　钱易　撰
　　天后朝道士杜义回心求度爲僧勅许剃染配佛授记法名嶷勅赐三十夏腊以其乍入法流须居下位茍赐虚腊则顿爲老成也赐夏腊起于此矣
　　太和中秘书之书总五万六千六卷
　　神尧宴近臣果有蒲桃陈叔达捧而不食帝询之对曰臣母患口干求之不致帝曰卿有母遗乎涕泗阑干
　　马周临终索陈事草一箧手自焚之曰管晏彰君之过求身后名吾不爲也
　　髙帝出猎见大官刲羊谓其无罪就死以死鹿代之沈既济生傅师傅师生询询生丹丹生牢牢巢防前爲钱唐监使生藻后移刺鄱阳巢防乱不知其终时藻与家人不随之任藻后仕吴越钱氏爲永嘉令藻生承谅爲定海丞谅咸平三年进士及第今爲都官员外郎知处州
　　王师鲁在孔戊幕中尝言曰半臂亦无文房太尉家法不着
</div>
    <div class="pagination">
<a href="南部新书_page3.html">上一页</a><a href="南部新书.html">1</a><a href="南部新书_page2.html">2</a><a href="南部新书_page3.html">3</a><span class="current-page">4</span><a href="南部新书_page5.html">5</a><a href="南部新书_page6.html">6</a><a href="南部新书_page7.html">7</a><a href="南部新书_page8.html">8</a><a href="南部新书_page9.html">9</a><a href="南部新书_page10.html">10</a><a href="南部新书_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
