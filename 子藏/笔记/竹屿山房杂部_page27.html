<!DOCTYPE html>
<html>
<head>
    <meta charset="UTF-8">
    <title>竹屿山房杂部 - 第 27 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>竹屿山房杂部 - 第 27 页/共 34 页</h1>
    <div class="content">





　　竹屿山房杂部卷十一
　　钦定四库全书
　　竹屿山房杂部卷十二　　　明　宋诩　撰树畜部四
　　畜类
　　畜蚕法
　　开簇时视近上向阳者为强良好茧雄茧尖细紧小雌茧圆慢厚大居簇上者多雄居簇下者多雌俱摘布帘箔之上俟日数已足而蛾自出择配精健者用厚纸收其子为连
　　五月五日以菖蒲艾揉井水浸浴蚕连顷之去秽阴干无令烟气熏损【祭义曰浴种于川郑云蚕为龙精月直大火则浴其种】至腊月八日复以水浴之遇雪水则佳也嵗除夜用马齿苋桃符木查水煎停冷于元日五更又浴则辟诸恶厌魅而宜蚕盛
　　清明之一月前先用蚕所泥补无令湿气透入将生时又令火气熏暖预称蚕连之数俟蚕生足铺以蓐【音辱】纸则细切穉桑叶散于蓐纸间随取蚕连覆于叶上蚁自下连有不下轻手振下之复称空连遂知蚕之分两蚁三两计布一箔至老可布三十箔
　　自蚁初生时将二眠时蚕室最宜温暖寒必添火热遂去火一眠之后见天气晴明于巳午时间开卷帘以通风日至大眠后天气已热又宜室内清凉髙洁亦不得使湿气上蒸
　　蚕必昼夜宜饲饲以顿数多者蚕必早老少者后老二十五日老一箔计可得丝二十五两二十八日老一箔计可得丝二十两若月余或四十日老一箔计止得丝十余两饲蚕须匀若值阴雨有寒则束干草防火绕箔通照煏去寒湿之气然后饲之凡一眠俟十分眠方可住食至十分起方可投食若八九分遂投叶饲之直到老不能齐且多损失停眠至大眠蚕欲向黄时见黄光即住食擡解直起齐饲之叶宜薄散厚则多伤经雨露湿叶风戾之以饲【祭义曰世妇桑于公桑风戾以食之淮南子曰蚕食而不饮蚕书曰饲蚕勿用雨露湿叶】
　　蚕住食时即时分擡去其燠沙若先眠之蚕久在燠底湿热重蒸后变为风蚕擡蚕时不得将蚕堆聚蚕受郁热后必病损多作薄茧又蚕眠初起若值烟熏即多黑死蚕食冷露湿叶必成白僵食旧干湿叶则腹结头大尾瘠仓卒开门暗值贼风必多红僵或髙撒逺撒蚕身与箔相击后多不旺有赤蛹嫩老翁也
　　宜切极细桑叶一时辰可频饲四顿一昼夜可频饲四十九顿或三十六顿第二日饲至三十顿第三日饲至三十顿分理擡饲之时正宜极暖极暗
　　头眠擡饲一昼夜可饲六顿次日则渐加叶向黄之时极暖眠起时宜防暖
　　停眠擡饲起齐投食一昼夜可只饲四顿次日又渐加叶眠起时宜温和
　　大眠起直候十分起齐投食一昼夜可饲三顿次日加叶至七八顿午后天气晴暖取预磨菉荳粉白米粉或黒荳熟粉与切下桑叶一处防用温水和匀一箔可饲粉十余两则减叶三四分至三日再如此饲一顿不惟解蚕热毒又省叶仍得丝多易缲坚靱有色自眠起吃食十五六顿即老得丝多少全在此数日不得怠慢【埤雅曰再蚕谓之原蚕又曰蚕负马迹蚕与马同气物莫能两大后世无禁一嵗至于三蚕是以桑弱而马耗也王者之治禁之　有食柘之蚕居家必用云柘叶蚕先茧以冷水缲之其丝作琴弦清明响彻胜于凡丝逺矣】
　　畜兽法【走者为兽兽曰牝牡】
　　马【八尺以上为龙七尺以上为騋六尺为马良曰天马曰骥曰骏钝曰驽骀曰欵段騋力才切驽乃乎切骀大来切】
　　相马诀云三十二相眼为先次观头面要方圆眼似垂铃鲜紫色满腔凸出不惊然白缕贯瞳行五百斑如撒荳不同看面颅倒击如镰背鼻如金盏可藏拳口又须深牙齿逺舌如垂剑色如莲口无黒靥须长命唇似垂箱盖一般食槽寛濶腮无肉咽要平分筋有兰耳如杨叶刀批竹燕骨髙兮髀不坚八肉分弓弯左右龙防髙兮上古传项长如鳯须弯曲鬃毛茸细要如绵鬐长膊濶枪风小臆髙胷濶脚前寛膝要髙兮圆似掬骨细筋麤节要攅蹄要圆实须卓立身中充濶要平安肋骨弯弓须紧宻排鞍肉厚穏金鞍三峰压压须藏骨卧如猿落重如山鹅鼻申直须停穏尾似流星散不连膏筋大小须匀壮下节攅筋紧一钱半髭有距如鸡距能奔急走日行千以上贵相三十二万中难选一俱全【祖李伯乐相马经】相马旋歌云项上虽生旋有之不用夸还縁不利长所以号腾蛇后有防门旋前膁有挟尸劝君不用畜无事也须疑生额并衔祸非常害长多古人如是説此事不虚歌带剑浑闲事防门不可当的卢如入口有福也须防黒色耳全白从来号孝头假饶千里足亦劝不须留背上毛生旋驴骡亦有之生当鞍贴下此者是驼尸衔祸口边冲时间祸必逢古人看是病焉敢不言凶眼下毛生旋遥看是泪痕假饶福也病无祸亦防侵毛病深如害妨人不在占大都如此类无祸也宜嫌檐耳驼鬃项虽然毛病殊若然兼抱尾有实不如无
　　马畏暑不畏寒编以皂栈饲以藖【何间切】荳间杂以贯众抹之使肥充不瘏【音涂】病宜洗澡不宜日晒常闲之以走法不腾劣也易胎驹生时遂以干土尘染于其体遍揉捻之能驯而不蹄啮以银簪分界其鬃则两开【埤雅云马走逆风韩鄂四时纂要云常系猕猴于马坊内辟恶消百病令马不着疥元云南行省言亦乞不薛之地所牧国马嵗给盐以每月上寅日啖之则马俱无病】
　　驴【忽里谟斯国有福禄似驴而毛文可爱】
　　次于马食不易肥生子同马法
　　骡【説文骡驴父马母駃騠马父驴母汉匈奴传曰竒畜即骡驴也又驴父牛母曰馲駃古穴切騠丁奚切馲陟格切莫百切】
　　耐走不多病病则难治生骡同马法【段成式云骡不孳乳】
　　牛【水牛黄牛】
　　相牛法耕牛眼去角近眼欲大眼中有白脉贯瞳子颈稍长大后脚股濶并快使毛欲短密疎长不耐寒齿牙欲白耳角欲近角欲得细身欲得麤尾稍长大无带抱喉及临耳者并吉面短毛赤竖尾稍乱毛转并主命夭凡母牛毛白乳红孳子多乳疎黒无子生子时子卧面相向吉相背子疎一夜便粪三次一年生一子一夜一次三年生一子【祖寗戚相牛经酉阳杂爼云毛少骨多有力溺射前良牛也埤雅云牛走顺风又曰牛性前顺】
　　牛忌眼下有旋毛名泪滴主防服齿龈【口斤切】有縁招官灾两角间有乱毛妨主后有旋毛招盗贼
　　牛畏热又畏寒草食杂荳饲之俾息而齝【丑之切】肥润耳湿冬以牛衣则无病也牛草胀以醋灌之或从后探去其毒牛防痢煎人参败毒散黄连解毒汤饮之
　　羊【山羊绵羊类説曰氊很】
　　腊月孳者良牡羔三日即纶丝结痿【于危切】其外肾食草杂糯谷荳则易肥齥【私列切】则无病春夏早放早收收晚遇巳午时热必汗出有龙尘入肤即生疥癞秋冬晚放放早食露水草口生疮又鼻生脓又腹防则去表而坟首也羊栈宜髙宜干久在泥中则生茧蹄亦作癞癞易害羣性好盐常以盐啖之绵毛至四月剪之遇夏不热至八月再剪其毛令长氄【音冗】毛以御冬寒【埤雅曰羊性前逆】羊疥癞用荞麦子炒为黒灰杂白矾硫黄末油调先刮其癞至伤擦之即愈　羊夹蹄用羖羊脂熬熟去滓取铁箆子一枚炼火燔令热将脂匀于箆上烙之勿令入水次日即愈【猗顿闻陶朱公富徃问术焉告之曰子欲速富畜五防乃适西河大畜牛羊于猗氏之南十年之间子息万计赀拟王公汉翁伯贩脂而至千金富倾县邑】
　　豕【埤雅曰豕喜卑秽左传母猪曰娄猪小説曰以其食不洁故谓之豕豚彘皆其名也】
　　取短项无柔毛者良一厢有三牙者难留难肥稚时食糟不长用麻子二升捣十余杵盐一升同煮和糠三升食之立肥豕必豮【音文】而必以牢然懐胎甚众止宜二三育久则气血不全而胎防【徒木切】者多矣【易曰豮豕之牙汉书五行志曰豕圂也】豕热病断其尾尖刺其耳令血流啖以生莱菔朴硝驱浴于水愈豕疥癞用荳油滓调百草霜擦之复以百草霜掺于食上饲之愈
　　凡马牛羊豕遇初六日十六日二十六日生者必夭亡不宜畜养
　　狗【诗注曰长喙曰猃短喙曰歇骄尔雅曰犬狗之有县蹄者也喙音灰猃音炼】
　　暮夜食之自穉不缺其食则易肥焚艾烟熏其鼻长则善捕貍防食竹茹则声哑食木鼈子则死【杂五行志曰白犬虎文畜之致万石黒犬白耳畜之令富贵黒犬白前两足宜子孙白犬黄头家大吉黄犬白尾代有衣冠黄犬白前两足利人碎録曰黒犬能辟伏尸舌青斑者识盗贼则吠】
　　猫【尔雅云旧传猫旦暮目睛皆圆及午即从敛如线其鼻端常冷惟夏至一日暖滇南有贵似猱捕防善于猫猱乃刀切】
　　旦昼食之病则磨乌药灌之生蚤捣桃叶触之狮子猫灸猪肝与食令毛耏【如时切】润【埤雅曰世云薄荷醉猫死陆务观诗云裹盐近得小貍奴今人乞猫以盐易之遗风也琐碎録云猫一产止一子急弃之一产三四皆雄皆雌不可畜本草云用荞麦秆灰淋汁抹六畜疮愈容斋随笔云庄子载徐无鬼见魏武侯告之以相狗马荀子论坚白同异云曽不如相狗马可以为名也史记褚先生于日者传后云黄直丈夫陈君夫妇人也以相马立名天下留长孺以相彘立名荥阳褚氏以相牛立名皆有髙世絶人之风今时相马者皆有之相牛者殆絶所谓鸡狗彘者不复闻之矣刘向七畧相六畜三十八卷谓骨法之度数今无一存】
　　象【埤雅曰旧説象之所在其土必丰又云象性久识能浮水出没体具十二肖肉惟鼻是其本肉胆不附肝随月转在诸肉假令正月建寅胆在尻肉鼻端有小爪可以拾针】
　　草食
　　驼【埤雅曰驼卧腹不贴地屈足漏明则行千里背有肉鞍如峯长颈髙脚善负知泉脉所在遇处輙停不行又知风候有野駞】
　　草食
　　马牛象驼皆有兽医
　　鹿【大曰麋牝曰麀有马鹿白鹿鹿其天鹿则纯霛之兽五色光耀洞明】
　　性畏热饲以草或饲以谷间饲以菉荳常令入水浴之希革毛毨【苏典切】时文甚明丽每好奔逸项下缒以木杖疾走可击膝使驯伏不狘【许月切】牡者游羣甚广而牝者亦易胎也吞刍则如牛而齸【于亦切】之
　　兎【今有畜者牡牝交媾凡十八日即孕育一子论衡云防雄毫而孕非也有白兎黒兎】
　　畜之以穽饲以草食逸放则不能驯
　　玉面貍
　　以柙畜之以猪脂和米饭食之肥腯而弗瘠
　　凡初狝【息浅切】山牛麞麂皆草食稚则可畜若水獭驯之能使捕鱼【田猎名春搜夏苗秋狝冬狩野马之类不能畜者见遗制】
　　畜禽法【飞者为禽禽曰雌雄】
　　鹅【尔雅曰舒鴈】
　　宜以一嵗再伏者为种大率三雌一雄雄宜少雌宜老尾之力全而卵不殈【况必切】六七月之间谷食丰足八月生卵可菢至九月初即有子鹅以供冬至五六月生卵热不堪菢则拔去其两翅十二翮以停之三月间生卵不已亦防之皆留积其卵于腹以俟时也鵞母头欲小口上龁【痕没切】有小珠满五者生卵多满三者为次冬宜入栈夏宜散逸而以热食饲之易肥
　　鸭【即鹜又曰舒鳬】
　　种鸭宜六雌一雄春时生卵至四月菢出者良每五月五日不得放栖只干食不得与水则日日生卵不然或生或不生常令入水探食鱼鰕可以代谷食雄者去其势食之易肥【新生曰乳鸭】
　　鸡【风俗通曰鸡本朱氏翁所化故呼曰朱朱冀越集云西土有驼鸡大十余斤足似驼】
　　霜降时尾之者良母鸡下卵时逐月内杂以麻子与食永不肯菢常生卵以油和麫成指尖小颗日食十数枚易肥雄鸡善者毛色自文而多脂膏忌栁柴烟能损目有病灌以清油愈瘟之传者磨铁浆染米与食愈水眼以白矾傅之愈【陶朱公养鸡法以地作两所隔越之更酒麦糜取草覆化为虫以食鸡常有虫食易成长也碎録云鸡生子皆雄者必有喜事】
　　凡鸡鹅鸭伏卵虑有击声卵毈【徒玩切】故雷震必以铁置其巢【埤雅曰鸡鹜伏卵忌磨若闻砻磨之声必不生矣】凡鸡鹅鸭初生饥之而不久多成内闭盖原其卵中之白结为皮骨卵中之黄结为肝肠鷇【古切】之早其肝肠方全弱不能以磨化故必候其三昼夜肝肠已实而方渐鷇之则不病而易长也
　　鹤【鹤白鹤唐溪诗话云众禽中惟鹤标致髙逸浮丘伯有相鹤经】
　　谷食畜之亦卵生常宜佐以鱼鲜其雏能保防其首起丹顶乃得长寿【彭渊材以为胎生非是】
　　青鸾【决録注云鳯多青色者为鸾今名鸾者鷀防之类】
　　谷食
　　鹚防【似鹤而身小无丹顶而颊赤】
　　谷食亦鲜食
　　鹭鸶【诗注曰一名舂鉏一名属玉欧阳子诗曰风格孤髙尘外物性情闲散水边身】
　　鱼食恶露【埤雅云畜之极有驯扰者每至白露降日则定飞扬而去不可复畜矣】
　　孔雀【元命苞曰火离为孔雀】
　　谷食立宿须髙则不杀敝其尾畜之亦能鷇雏如鸡之羣生也
　　雉【汉书五行志曰壄鸡有白雉黒雉説文曰长尾雉曰鷮音娇】
　　谷食善獝【计必切】而避宜畜以笯【音奴】
　　锦鸡【有吐绶金头之属】
　　谷食
　　鴈【太白云有五色鴈有白鴈有朱鴈】
　　谷食喜水
　　白鹇【太白诗云白鹇白如锦有黒鹇紫鹇】
　　谷食亦肉食【太白又云黄山胡公有双白鹇盖是家鸡所伏自小驯狎子无惊猜】
　　天鹅【即鶂庄子曰白鶂之相视眸子不运而风化辍耕録曰头鹅】
　　谷食喜水
　　鸬鷀【水鸟即鹈今淘河鹈音啼】
　　鱼食驯则能令捕鱼
　　野鹅【广志曰驾鹅鲍明逺赋曰敛双翮于水裔翘孤趾于林隈驾音哥】
　　谷食喜水畜之鷇雏
　　野鳬【种类大小不一甚小者曰鸊鹈有防防似鳬脚髙有毛冠辟火灾鸊步觅切鹈天兮切防音交防音晴】
　　谷食喜水取其卵与家伏之鷇鶵遂驯
　　鸳鸯【埤雅曰匹鸟有思者也鶒同类】
　　谷食喜水
　　王雎【诗曰雎鸠注曰状类鳬□生有定偶而不相乱偶常并游而不相狎故毛传以为挚而有别列女传以为人未尝见其乘居而匹处者盖其性然也今一种名黄驾者羽毛正黄色亦类鳬鹥】
　　谷食喜水
　　鸽【羽色甚众】
　　谷食饲以硝水能取食而复呕之积其余可以再饲易伏卵鷇雏凡病用古墙中螺蛳朽殻并续随子银杏捣为丸每饲十丸愈
　　凡初罗野禽不驯须铩【所拜切】其翮而得久畜之若鹦鹉倒揷之属则樊笼以饲之也【霛鸡之类见遗制】
　　畜鱼法【陶朱公对齐威公问其富曰治生之法有五水畜第一所谓水畜者鱼也其治有九洲九岛水深八尺洲髙六尺池共六畆带子鲤鱼二十头雄鲤六头自生自育春夏纳以神守龙不将鱼去鲤在池绕游日行千里则肥按鼈名神守】
　　今余处江南之地薄海有沙宜养鲻鱼邻湖无沙宜养青鱼鲢鱼若他鲈鳢之类啖鱼者多不宜畜养惟飞鱼鬐鬛舒扬善于出水畜之能辟獭而鱼不淰【音谂】凿池欲浅而向阳中作一区深者至冬间积槮与居使得以藏避寒池之周围者尤胜鱼在池如处江湖中昼夜逺逝悠然而相忘焉则易长也最忌桐油投水中鱼即死如池泥污秽致鱼浮喁【鱼容切】撷芭蕉叶碎弃于池自上药毒者宜易新水水发又有鱼贯之患宜开沟而编竹为门以泄之也金鲤金鲫惟堪观玩今有饲金鱼以水面红虫其色愈明【桯史云中都豢鱼者能变鱼以金色鲫为上鲤次之其术以阛市洿渠之小红虫饲凡鱼百日皆变初白如银次渐黄久则金矣】
　　鲻鱼
　　养于有沙之池畏寒冬月居池底聚首相处网之即僵惟沙鲻不畏寒且易长大
　　青鱼【有黒白】鲢鱼【一名鱮】白鱼　鳊鱼
</div>
    <div class="pagination">
<a href="竹屿山房杂部_page26.html">上一页</a><span>...</span><a href="竹屿山房杂部_page22.html">22</a><a href="竹屿山房杂部_page23.html">23</a><a href="竹屿山房杂部_page24.html">24</a><a href="竹屿山房杂部_page25.html">25</a><a href="竹屿山房杂部_page26.html">26</a><span class="current-page">27</span><a href="竹屿山房杂部_page28.html">28</a><a href="竹屿山房杂部_page29.html">29</a><a href="竹屿山房杂部_page30.html">30</a><a href="竹屿山房杂部_page31.html">31</a><a href="竹屿山房杂部_page32.html">32</a><span>...</span><a href="竹屿山房杂部_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
