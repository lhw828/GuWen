<!DOCTYPE html>
<html>
 <head>
  <meta charset="utf-8"/>
  <title>
   愧郯录 - 第 3 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   愧郯录 - 第 3 页/共 5 页
  </h1>
  <div class="content">
   淳熈官品令自太师而下至翰林医学列为九品皆有正从盖见行之制故着令所载凡叙防仪制罪赎不以髙下槩谓之品官珂尝泝源而求所始本魏延康元年二月尚书陈羣以天朝选用不尽人才始立九品官人之法州郡皆置中正以定其选择以州郡之贤有识鉴者为之区别人物第其髙下则其初立品似非品秩也乃人品耳而通典载魏官自黄钺大将军至诸州郡防门明列品第则是肇端自魏已循而讹矣是时魏未受禅盖亦汉法也然珂尝考之后赵而得名之所以讹考之梁而得意之所以讹后赵王勒二年使张賔领选初定五品后更定九品命公卿及州郡嵗举秀才至孝防清贤良直言武勇之士各一人初用五而后以九则是更魏而晋品数犹未定也通典可疑矣宋书九品谓晋江右所定则懐愍以前尚无之通典乃若是其较且明岂当时循陈羣之法谓某品人则可登某品所谓品者逆设以待其人而已非谓官品也益逺益讹遂为官秩之定论耶此殆名讹之所以始也果定班法与品互用而着其说曰十八班皆有清浊自十二班以上并诏授表启不称姓従十一班至九班礼数复为一等又流外有七班寒防者为之従此班者方得进登第一班梁承齐后者也品秩久定矣而蔡法度之所定决非肇始而所以寓礼数者不附扵品而别之以班则班盖梁之所自立谓一代之制不可以虚耳意自齐而上班之未有则礼数亦附扵品则品盖为礼文之节耳此殆意之所以讹也详考梁班品法天监初武帝命尚书删定郎济阳蔡法度定分为九品秩定帝扵品下注一品秩万石第二第三为中二千石第四第五为二千石隋百官志梁天监七年革选徐勉为吏部尚书定为十八班以班多者为贵同班者则以居下者为劣则品盖非梁所専用而易以为班矣谓班以选事而设则丞相太宰太傅太保大司马大将军太尉司徒司空为第十八班初不闗迁法通典谓品制不废疑若相须而成将军厘定百二十五号为二十四班其不登二品应须军号者凡十四号别为八班施扵外国者又有百九号亦为十品二十四班班制之多乃如此则不假扵品矣而莫知其徒为礼秩之别也陈承梁后乃定相国丞相太宰太傅太保大司马大将军太尉司徒司空开府仪同三司巴陵汝隂二王后尚书令品为第一自此以下昈列为九正合今制而不分正従逆而求之晋宋南齐亦莫不然则皆承魏讹其益可信也此裂扵齐事遵元魏而品従之名著焉是官之有品自曹魏始品之有从乃自元魏始及考其初不特正従也而每品正従复分上中下焉盖一品之间析而六矣此髙祖太和之制也及二十三年髙祖复次軄令而世宗初班行之三师二大乃不入品其四品以下正从又分为上下阶犹析而四也北齐盖因之耳至扵魏之列品頋犹曰第防品从防品而未目为正従齐始别之逮隋而曰正曰从截然而不可紊矣还攷梁制品尚寡故自九而一乃极扵丞相班尚繁故自一而十八亦极扵丞相班多者品贵品少者班尊二者相为用而贵贱等差于此防见而互明班止扵梁隋即废矣祖宗朝迁转名曹皆各有流品及元丰后来始以寄禄无他名遂尔相混然礼数之异率系一时官守元未尝以品秩为别此则言官制者之未尝讲明也然则陈羣之始本非始言人品者则当设逆待之法故循而见扵魏官品之讹曹魏之讹亦非讹定礼秩者固当附设官之目故参而见扵梁班法之用不考【阙】
　　散阶勲官寄禄功臣检校试衔
　　恩初授检校太子賔客兼监察御史自此累加焉而注其下曰朝军指挥使止扵司徒军头指挥使忠佐马歩都军头止扵司空军班都虞忠佐副都军头以上止扵左右仆射诸军指挥使止扵吏部尚书其官止若遇恩则或加阶爵功臣又申之曰幕軄初授则试校书郎再任如至两使推官则试大理评事书记支使防御团练使判官以上试大理司直评事又加则兼监察御史亦有至检校员外郎以上者行军使皆检校员外郎以上朝官阶勲髙遇恩亦有加检校官郎中则卿监少监员外则郎中太常博士以下则员外郎并无兼官其觧试大理评事校书郎正字寺监主簿助敎者谓之试衔有选集同出身例珂按如旧制者盖谓如唐制也太平之改官名盖以熙陵初即位未改旧名因避讳而然也是时正以职事官为官名如吏部尚书至于职官令録皆虚名也而不得实涖其事以知判官为职事如判尚书都省至于权知某州县皆实职也而不闗所带之官以阶为恩以勲为品以爵邑功臣为假宠以检校试官为带衔故咸平四年左司谏知制诰杨亿转对上疏有曰勲散之设名品实繁朝散银青犹闗命服防军柱国全是虚名欲乞自今常参官勲散俱至五品者许封赠官阶勲俱至三品者许立防义五等之爵施之于今虽有啓封之称曾无胙土之实苴茅建社固不可以遂行翼子贻孙亦足稽于旧典欲乞内外官封至伯子男者许防子至公侯者防孙国公者许嫡子嫡孙一人袭封又当今功臣之称始于徳宗幸奉天扈跸将士并加奉天定难功臣之号因一时之赏典为万世之通规近歳以来将相大臣加至十余字者尤非轻据不可遵行所宜削除以明宪度可以见当时士大夫之厌于虚名者矣然祖宗承隋唐末流袭为定例故不见其用而惟见其宂若其剙始之初磨钝之具不穷于一偏要亦自有深意何以言之自元丰定官制归阶官于寄禄还职守于百司尽削功臣略余检校试官俱罢爵邑仅存继自政和而来又捐勲转之令则朝廷之上所以褒功赏能貤恩驭幸者惟阶职官守而已祖宗存此名也虽以例转或以赦迁而犹间系服色之重轻资序之深浅封防之厚薄初未尽捐之也且阶官至贠外郎则可以任子庶官带贴职则不限隔郊至于郎曹寺监侍从宰执截截乎有恩数品秩之异然则所用者皆实赏也检校之畧余者惟武阶有六等多不尽转间又径自旄钺陞尉府亦几于无爵邑实封虽不改旧而惟遇郊霈有司按格法定封及宰执初除循故事谓之加恩耳亦不以为赏也虚名既偏废而吏劳不可不酬惟其不可不酬故官赏不得不滥惟其不得不滥故贴职不甚贵重铨选奏补益袢揆今擥昔在本朝厌之犹之可也其在隋唐其可以虚名厌之哉珂又按阶散勲官在前世合于一至唐则析而为二阶勲功臣检校在唐析于四而本朝则合于一其用与不用实寓见于是自宋齐梁陈后魏北齐以来诸九品官皆以将军为品秩谓之加戎号此正如国初军制皆以御史为品秩谓之加宪衔也梁制虽亲王起家未加将军不开府不置佐史官可以见一时以此号为重然其实未尝将屯亦虚名耳隋既受命髙祖采后周之制置上柱国柱国上大将军大将军上开府仪同三司开府仪同三司上仪同三司仪同三司大都督帅都督都督总十一等以酬勤劳又有特进左右光禄大夫金紫光禄大夫银青光禄大夫朝议大夫朝散大夫并为散官以加文武官之徳声者并不理事又有翊军等四十三号将军品凡十六等为散号将军以加泛授居曹有职务者为执事官无职务者为散官戎上柱国以下为散实官军为散号官诸省及左右卫武余左右监门府为内官自余为外官散官之名肇见于是还考汉制光禄大夫大中大夫郎议郎中郎侍郎郎中皆无员多至数十人特进奉朝请亦皆无职守优防禄秩则官之有散自汉已有之矣然当时之仕于朝者不任以事则置之散正如今日宫观设官之比未有以职为实以散为号如后世者也故成都侯王商以特进领城门兵置幕府得举吏是正如今日兼官不可以官称为比梁制左右光禄金紫光禄太中中散等大夫并无员以养老疾遡而考之魏晋宋齐元魏下而考之陈北齐后周隋亦莫不有之参见于九品十八班之间元魏初又尝置散官五等其品第五至第九百官有阙则取于其中以补之盖皆以储才待须而亦与诸职事官均其劳佚也逮隋开皇六年始置六品以下散官八郎为正阶八尉为从阶正六品上为朝议郎下为武骑尉从六品上为通议郎下为屯骑尉正七品上为朝请郎下为骁骑尉从七品上为朝散郎下为防骑尉正八品上为给事郎下为飞骑尉从八品上为承奉郎下为旋骑尉正九品上为儒林郎下为云骑尉从九品上为文林郎下为羽骑尉凖前所置散官见于诸品者上柱国为从一品柱国特进左右光禄大夫为正二品上大将军金紫为从二品大将军银青为正三品上开府朝议为从三品开府朝散为正四品上仪同为从四品仪同为正五品大都督为正六品帅都督为从六品都督为正七品通而观之则九品之内皆有散官以酬劳矣惟正一品虚而不置所以章其贵也炀帝嗣位多所改更先罢特进次罢十一等酬劳官八郎八尉四十三号将军并省朝议大夫置九大夫八尉自一品至九品别有其制其九大夫从一品曰光禄正二品曰左光禄从二品曰右光禄正三品曰金紫从三品曰银青正四品曰正议从四品曰通议正五品曰朝请从五品曰朝散其八尉正六品曰建节从六品曰奋武正七品曰宣惠从七品曰绥徳正八品曰懐仁从八品曰守义正九品曰奉议从九品曰立信继虽复儒林郎文林郎列之七品八品正乃秘书省置二十人若三十人専以明经待问撰録文史为职又若职事官无与于散阶也寻又置散骑郎二十人为从五品承议通直郎各三十人为正从六品宣徳宣义郎各四十人为正从七品徴事将仕郎各五十人为正从八品常从奉信郎各五十人为正从九品是为正员并得禄当品又各有散员郎无禄随又改常从为登仕奉信为散从自散骑而下皆主出使量事大小据品以发之则正如国初九品京朝官皆在京师其罢职者归本班守本官其出使者知某州转运某路之制耳尚书省六曹皆置承务郎一人同员外郎之职乃正与今尚书郎等又非散号如限员以设散官使其别有所授决知其必不复徒带以为美观也而唐乃析之郎大夫之秩光禄中散之养疾儒林文林之待问一归之于文散散号将军参取杂置益以校尉一归之于武散柱国等号本以酬劳武骑诸称并同郎位一归之于勲官则阶散也勲官也唐虽因隋而所用未尝因隋有职者改为虚名徒名者置在兼秩是所谓前世合于一而唐则析为二史大奈与髙祖兴太原饮马泉之战以多授光禄大夫阶李晟以复兴元勲立功时诸子未官宰相以闻即日诏子愿为上柱国故事柱国门列防遂父子皆赐杜淹贞观中检校吏部尚书再加检校侍中代宗以射生军清难而有宝应之称徳宗以泾军煽逆而有定难之号后随事而赐亦无定名故唐之有功者或叙阶或赐勲或加以检校或宠以名号皆上之人有以寓一时之微权而初无阶升必致之道四者并用而又申之以封爵重之以实封驭贵驭富又杂取而辅之在祖宗朝若功臣之名犹有官不当赐而特赐者如开宝之于王明太平兴国之于杜彦钧陈信从郝正大中祥符之于王承美天禧之于向汉通南渡以后髙皇举久废之典以宠二三大将其他则不多见也每一遇郊官至某则加功臣若干字酬勲若干级进阶若干等彻国若干户并举而予之故世但以为烦而不见其用是所谓唐析于四而本朝则合于一既合矣而不能分此所以发神宗皇帝之独断一举而尽去之也政和罢勲官徒以太平之世不欲用议易之而未暇孝宗淳熙间廷防多士发为清问有意复之而未能诚使无并用之术祖已成之例一归之有司则虽无复可也因虚以济实即名以辅治一归之君上则虽尽复之亦可也世之议者多以其名之混淆未易别白故表而着之以俟观者择焉又按光禄在晋已分左右魏舒尝加右光禄大夫而西汉之初无印绶秩止比六百石东汉已秩二千石法固应银章青绶至晋始有加金紫者李熹嵇绍吴隠之辈是也熹传又载泰始全诏其因光禄之号改假金紫正当是事始然未尝入衔故南齐任遐有乞一片金之请还考宋初乃尝赠臧儁为金紫光禄已连称谓元魏何时乃亦有之而又以银青入衔遂焕然析为二官矣梁制金紫光禄次左右光禄光禄次金紫所谓光禄者盖银青如旧制是以不重出耳元魏亦叙左右光禄于金紫银青之上齐承魏制陈因梁法后周于金紫银青又各分左右皆在左右光禄之下隋唐而降迄于本朝叙阶之法亦莫不然唐去光禄左右字元丰定官制乃隮二阶之班于光禄之上不知何所为也其他如朝议置大夫而废郎躐朝请于通直下宣徳于朝散政和改制又以登仕将仕为未仕之官列之文林之下又以郎大夫为勇爵不用将军校尉等官皆与唐制不合云















　　愧郯録卷七
&lt;子部,杂家类,杂说之属,愧郯录&gt;
　　钦定四库全书
　　愧郯录卷八【十则】　　　　　宋　岳珂　撰
　　年号阁名
　　自唐德宗以贞观开元之盛慨想前烈改元贞元庶几二祖本朝因之如近世隆兴之用建隆绍兴淳熙之用淳化熙宁绍熙之用绍兴淳熙庆元之用庆厯元祐开禧之用开宝天禧皆是也珂按吕陶净德集记闻曰绍圣之政谓元丰之法不便即复熙宁之法以救之然不可尽变大率新旧二【阙】　　其便于民也议者乃云对钩行法【阙】　　　乃云岂独法令爲然至于年号【阙】
　　诙谑之谈亦有味珂谓人君【阙】　　　　之意
　　最爲盛德陶言近肆不【阙】　　　　　光宗升祔循故
　　事将建阁以【阙】　　　　　集议欲以大谟名当【阙】国
　　之【阙】　　　　　名天畴疑近天章且天章【阙】
　　谟珂谓宝乃仁祖阁名显谟又神宗阁名如陶之
　　言亦对钩也方显谟建阁时国论尚绍述哲宗慕丕承之烈以见善继若宝谟则直以禹之书首于三谟而言之歴代宝之以爲大训本专指坟典此盖惟取而藏之义云
　　府镇
　　景德三年诏以宋州爲应天府大中祥符元年又建南京尊建国也按宋爲艺祖龙兴之地肇基王迹遂奄九有昭揭崈建【阙】　　夏理则宜之然自后列圣濳藩渐【阙】　　　艺祖歴睦州刺史太宗歴睦【阙】　　　英宗
　　歴岳州团练齐州防御宣【阙】　　　　州爲建德军岳
　　州爲岳阳军三【阙】　　　　严州遂安军治平二年升
　　齐【阙】　　　　政和六年又升济南府此刺【阙】
　　升镇若府之始也艺祖【阙】　　　　　　度神宗
　　歴安州观察元丰三年升许州爲颖昌府宣和元年升安州爲德安府此列镇升府之始也太宗歴封晋王仁宗歴封庆国公寿春郡王英宗歴封钜鹿郡公政和六年升晋州爲平阳府寿州爲寿春府七年升庆州爲庆阳军宣和元年又升庆阳府且升邢州爲信德府此郡国已带节镇升府之始也珂尝恭攷国史或陞或否类出于有司一时之请迄今尚有不尽举行者先后重轻疑有隆杀殆不可以弭后世目睫之议也谨备论之艺祖歴睦州刺史永州防御定国义成忠武归德四节度太宗王晋国歴睦州防御泰宁一节度真宗王韩襄寿歴尹江陵荆南淮南二节度仁宗公庆国王寿春郡升国歴尹江宁忠正建康二节度英宗公钜鹿郡歴岳州团练泰州齐州二防御神宗公光国王淮阳郡颖国歴安州观察忠武一节度哲宗公均国王延安郡歴天平彰武二节度徽宗公宁国王遂宁郡端国歴镇宁平江镇江昭德彰信五节度钦宗公韩国王京兆郡定国歴山南东道兴德武昌三节度高宗公蜀国王广平郡康国歴牧桂州郑州亳州平阳信德冀州定武镇海遂安庆源静江奉宁集庆建雄安国安武十节度孝宗公建国王普安郡建国歴和州贵州二防御保庆常德宁国镇南四节度光宗王恭国荣州刺史镇洮一节度今上公英国王平阳郡嘉国歴明州观察安庆武宁二节度珂尝合而详考盖王之国十有二晋韩襄寿升颖端定康建恭嘉而十一备府镇之名建雄之爲平阳山南东道之爲襄阳忠正之爲寿春建康之爲建康顺昌之爲顺昌肇庆之爲肇庆定武之爲中山永庆之爲德庆建宁之爲建宁重庆之爲重庆嘉庆之爲嘉定是也独韩不得与王之郡八寿春淮阳延安遂宁京兆广平普安平阳而七备府镇之名寿春平阳之外镇安之爲淮宁彰武之爲延安武信之爲遂宁永兴之爲京兆普安之爲隆庆是也独洺不得与公之国八郡一庆光均宁韩蜀建英钜鹿而兼府镇者四庆阳建宁之外崇庆之爲崇庆安国之爲信德列镇而不爲府者三光之爲光山均之爲武当宁之爲兴宁散府而不爲镇者一英之爲英德是也节度观察之府三十有八定国义成忠武归德泰宁荆南淮南忠正建康天平彰武镇宁平江镇江昭德彰信山南东道兴德武昌定武镇海遂安庆源静江泰宁集庆建雄安国安武保庆常德宁国镇南镇洮安庆武宁安州明州而升爲府者二十有六颖昌应天寿春建康延安襄阳济南中山平阳信德之外泰宁之爲袭庆荆南之爲江陵天平之爲东平镇宁之爲开德平江之爲平江镇江之爲镇江昭德之爲隆德彰信之爲兴仁庆源之爲庆源静江之爲静江常德之爲常德宁国之爲宁国镇南之爲隆兴安庆之爲安庆安远之爲德安奉国之爲庆元不升府者十有二同滑杨鄂青严郑亳冀拱熙徐是也防团刺史之州八睦永岳泰齐和贵荣兼府镇者惟济南列镇而不爲府者惟睦与岳不陞府镇者五永泰和贵荣是也尹牧例随所领节镇不复出其间郡国之封则晋襄寿升定五国已先啓镇特以升府示褒京兆平阳二郡已兼府镇不复増益节度之号则江陵建康庆源平阳信德五镇先已建府又非以潜藩而升者虽中兴以后职方未尽复间有隔王化者其如严光均英杨鄂永岳泰和贵荣则犹不得如故常严盖三圣流光之地又爲特盛惜乎有司之不建明也泰虽爲英宗龙跃之祥当时辞不拜恐不得与云
　　升定建府
　　故事濳邸赐军额建府盖以昭受命之符珂尝攷之亦有爲元嗣之重而升者天禧二年二月丁夘仁宗封升王四月升爲江宁府赐额建康军大观二年正月庚申钦宗封定王政和三年四月升爲中山府如天禧之诏有曰朕只畏昊穹保宁基绪荷洪禧之总集佑丕业之绵昌利建懿藩实维元嗣表兹南纪允谓名区式示壮猷特崇巨屏纶言如此则锡羡之意盖有在矣天禧二年八月甲辰仁宗遂建储政和五年二月乙巳钦宗亦正东宫盖圣意欲以爲豫建之端倪也
　　镇号封国
　　唐太宗爲尚书令终唐世无敢居其官者艺祖以殿前都防检受命一再除之外亦复虚员盖所以示尊尊之谊也郡国之爲濳藩者着令不许封而丁侍中谓封晋富文忠弼宗室仲馨广平王揵封韩广汉王椿王黼白时中秦桧张俊封庆今司封之赠典尚多用之不复以爲怪唐亲王节度大使本朝无之列圣皆歴旄钺固不容尽避至于检校官使相环卫观察防御团练刺史又皆见行官制有未易易者特镇名郡号似不可同自韩忠献琦节度淮南当时偶不之讲自是习爲固常若祖宗朝节度使例率赴镇犹有其地不得辞其名以后皆领遥郡节制藩阃固多有之要少异歴试之称斯可已淳熙间王冀公淮封韩洪文敏迈当制制词有有此冀方莫如韩乐之语删定官冯震武举真钦旧封请贴麻遂改胙于鲁而文敏着容斋随笔犹以弼爲言而谓震武不知故事之已有封者珂窃谓尤而效之理固不可震武何訾焉
　　词科宗室二制
　　绍兴壬戌南宫试宏博科制题出皇叔庆逺军承宣使授昭化军节度使封安定郡王同知大宗正事是嵗洪文安遵沈大戎介洪文惠适中选绍熙庚戌制题又出皇叔太尉定江军节度使提举万寿观授武昌军节度使开府仪同三司充醴泉观使是嵗陈紫防晦中选珂甞考典故祖宗袒免亲以上备环卫冠属籍谓之南班中兴百年艺祖下惟秀邸太宗下惟濮邸得与盖自厚阜二陵以来其属尚亲故也神宗甞念开创之烈以艺祖燕秦二王后族系既疏恩数久杀于是诏推一人裂地王之从祀郊庙韩忠献琦当轴以爲疑天下心不可遂用近属封郡王之制以应诏书是爲安定南渡后率取诸燕王宫一族老不问何官即爲廉车膺茅土然则燕邸诸孙岂复有未袭王爵而先爲承流称皇叔者哉又祖宗朝太尉爲三公官班维师下而位保傅上亲王不欲兼帝师故检校官多至太尉者政和二年九月癸未诏改官制以尉府爲武选一品之名居节钺之首序执政之次班列既降又以掌武之嫌罕复以授宗英炎兴以还盖絶无焉故毎自检校官即拜视仪宁以三少序进爲小迂以代此一阶今制犹如此则太尉爲宗室制题尤非也武昌爲钦宗濳藩近制醴泉多以授前宰臣而宗盟率领万寿又皆有可疑者焉
　　中司论事
　　李文简焘续通鉴长编载绍圣三年正月巳【阙】御史中丞黄履言知麟州燕复以纳粟得官年逾七十耳目昏暗郡务废弛乞下本路体究果如所闻即乞罢免诏河东经畧司体量以闻珂窃谓以中司论一郡守年既不可揜病复不能支以赀得仕既至于乘障亦可谓侥逾矣而反覆郑重如此有以见祖宗忠厚之风至此犹未泯栗栗焉惟惧风闻之失实履虽非清议所与而能推此心其亦可嘉也欤
　　给舍论駮
　　唐李藩在琐闼以笔涂诏谓之涂归国朝严重此制银台既设封駮三字亦许缴奏元丰改官名门下省则有给事中中书省则有中书舍人然中兴以后三省合爲一均爲后省封还或同衔则曰未敢书读书行否则析之其辞止此而已珂按典故元祐四年五月乙酉权给事中梁焘缴蒲宗孟知虢州及胡宗囘范锷孙升杜天经等放罪罚金指挥其駮文皆曰所有录黄谨具封还伏乞圣慈特付中书省别赐取防施行语意乃与今异以时考之盖官制既行分省治事谨审覆揆议之训故其制如此耳然元祐之初司马文正光已甞乞合三省则是道揆虽一职守仍分至如合二府于一堂列两省于同局则固不必爲是区别斯亦南渡简易之制也
　　带节降麻
　　庆元己未夏知庆元府郑兴裔告老诏转一官致仕久之始降麻授武泰军节度使近例上章挂冠多已与遗奏同上闻故因是得节者不复告廷止从中书给告兴裔实引年归故居京魏公镗当国以爲当有以别于奏讣者遂宣鎻如故事郑氏以爲宠珂按祖宗故事将相文武之臣以旄钺得谢例换环卫班髙若特恩则文换东宫官谓之内节不降麻如李继勲张耆杨崇勲李端愿之类是也后来寖许带节致仕降麻以旌元老如富弼文彦博之类是也绍兴十六年春正月戊子观文殿学士叶梦得拜崇庆军节度使致仕梦得方无恙而不复降麻殊非旧典兴裔之得复旧制宠矣然今之非引年者元不以爲追褒之典其制词中仍有养寿臧介祉福之语则是尚以爲存乃顿有内外制之异又不知其如何也
　　纳节旧典
　　带节致仕而降麻制近嵗惟郑兴裔得之已具前説珂甞再考中兴防要则久矣不宣鎻矣因取绍兴三年正月二十五日翰林学士綦崈礼之奏而备录焉崈礼之言曰近者杨惟忠邢焕皆以节度使致仕即不曽鏁院降麻缘节度使除拜移改加恩之类并须宣制岂有见带节钺致仕而独不然此一时之阙典也臣甞记祖宗时凡节将臣僚得谢不以文武并纳节别除一官致仕如仁宗朝张耆授太子太师杨崇勲授太子少保神宗朝李端愿授太子少保致仕皆武臣也惟熙宁间富弼以元勲旧相始令特带节钺致仕弼犹力辞不敢当者久之其后相继者则曽公亮文彦博也他人岂可援以爲例耶近嵗以来致仕不问何人不复纳节换官亦恐有违旧制乞令三省枢密院讨论旧典施行上从之既而三月二十一日枢密院奏检讨典故庆厯三年五月特令河阳三城节度使同中书门下平章事杨崇勲爲左卫上将军致仕初崇勲判成德军而部民行赂其子崇诲求免所犯罪事故特令致仕熙宁元年二月二十八日以醴泉观使定国军节度使李端愿爲太子少保致仕端愿以目疾请休退故事多除上将军致仕上命讨阅唐制优加是命三年上御集英殿防进士午漏上移御需云便坐延辅臣赐茶曽公亮陟降殿陛足跌仆于地上遽命左右掖起之明日以病告久之进司空以河阳三城节度使兼侍中集禧观使五日一朝防讨夏人起公亮知永兴军召还复爲集禧观使纳节请老以太傅兼侍中致仕诏今后节钺致仕令三省枢密院遵依祖宗典故自是之后至九年四月十三日吕忠穆颐浩复以少傅镇南之节得谢盖所以宠明受之勲遂至十六年正月而梦得建旄矣纳节既不举行故虽无功者亦得扳援爲比迄于今不复可追正也崇勲明年十二月实甞改宫保崈礼所奏互是但公亮爲退傅元不带节钺此爲失之
　　彭辂告词
　　近嵗引年挂冠者不常有或以疾匄致仕则必转官从欲中书给纶告王言优抚皆如生存时盖犹望其有瘳也暨遗奏彻宸扆则又降防赠官乃始寓追贲泉穸之意惟嘉定壬申七月前主管殿前司公事果州团练使主管武夷山冲佑观彭辂授均州观察使致仕制词有曰卧壶头之疾方自解于中权挂神武之冠忍遽闻于遗表可无宠数悯我荩臣又曰顾瞻壁垒方觉精明小逸宫祠如何不淑又曰士志死绥未得捐躯涂肝脑之地朕方推毂乃成移疾寘股肱之悲英爽不亡识予怆悼盖似以致仕合于遗表以转官合于赠典前虽无此比然于今世致仕者用之则是得其实也









　　愧郯录卷八
　　钦定四库全书
　　愧郯录卷九【十则】　　　　　宋　岳珂　撰
　　礼殿坐像
　　苏文忠轼集私试防问曰古者坐于席故笾豆之长短簠簋之高下适与人均今土木之像既已巍然于上而列器皿于地使鬼神不享则不可知若其享之则是俯伏匍匐而就也珂按今世国学郡县学礼殿坐像皆正席南向顔孟而下列侍所措设与前不殊私窃疑之庆元己未朱文公熹始作白鹿礼殿塑像説其文曰古人之坐者两膝着地因反其蹠而坐于其上正如今之胡跪者其爲肃拜则又拱两手而下之至地也其爲顿首则又以头顿手上也其爲稽首则又郤其手而以头着地亦如今之礼拜者皆因跪而益致其恭也故仪礼曰坐取爵曰坐爵礼记曰坐而迁之曰一坐再至曰武坐致右轩左老子曰坐进此道之类凡言坐者皆谓跪也汉文帝与贾生语不觉膝之前于席管宁坐不箕股榻当膝处皆穿皆其明验然记又云授立不跪授坐不立庄子又云跪坐而进之则跪与坐又似有小异处疑跪有危义故两膝着地伸腰及股而势危者爲跪两膝着地以尻着蹠而稍安者爲坐也又诗云不遑啓居而传以啓爲跪尔雅以妥爲安而疏以爲安定之坐夫以啓对居而训啓爲跪则居之爲坐可见以妥爲安定之坐则跪之爲危坐亦可知盖两事相似但一危一安爲小不同耳至于拜之爲礼亦无所考但杜子春説太祝九拜处解竒拜皆当齐屈两膝如今之礼拜明矣凡此三事书传皆无明文亦不知其自何时而变而今人有不察也顷年属钱子言作白鹿礼殿欲据开元礼不爲塑像而临祭设位子言不以爲然而必以塑像爲问予既畧考礼如前之云又记少时闻之先人云甞至郑州谒列子祠见其塑像席地而坐则亦并以告之以爲必不得已而塑像则当放此以免于苏子俯伏匍匐之讥子言又不谓然防予亦辞浙东之节遂不能强然至今以爲恨也其后乃闻成都府学有汉时礼殿诸象皆席地而跪坐文翁犹是当时琢石所爲尤足据信不知蘓公蜀人何以不见而云尔也及杨方子直入蜀帅幕府因使访焉则果如所闻者且爲写放文翁石象爲土偶以来而塑手不精或者犹意其或爲加趺也去年又属蜀漕杨王休子美今乃并得先圣先师三象木刻精巧视其坐后两蹠隠然见于帷裳之下然后审其所以坐者果爲跪而亡疑也惜乎白鹿塑像之时不得此证以晓子言使东南学者未得复见古人之象以革千载之缪爲之喟然太息姑记本末写寄洞学诸生使书而掲之庙门之左以俟来者考焉又注其下曰老子云虽有拱璧以先驷马不如坐进此道盖坐即跪也进犹献也言以重宝厚礼与人不如跪而告之以此道也今説者乃以爲坐禅之意误也然后古意遗像粲然可考而知珂按符子曰太公涓钓于隠溪跽而隠崖不饵而钓仰咏俯吟暮则释竿其膝所处石皆若臼其跗触崖若路此尤足以验前説或谓国朝景灵宫设塑之制亦坐于椅所不当轻议珂窃以爲原庙用时王之礼防席器皿皆与今同则其爲像反不当以泥古矣珂在朝时以摄奉常丞奉祠太庙得立阼阶见室中之用亦不以高几盖古今器服各适其宜以便于事是亦求神之义也
　　作邑之制
　　今世选人改官必实歴知县三年谓之亲民虽已爲令既班见犹不免作邑或京秩再任后须入邑阙一次惟大理评事出宰特许成资以二年罢余非被朝廷识擢无不由此涂者然爲邑有催科抚字之责有版帐民讼之冗间有赋入实窄凿空取办郡邑不相通融鲜不受督趣故士大夫每视爲难徒以不得已而爲之议者率谓自南渡后经总二使出括羡财尽民力无遗故邑计类窘束士莫敢爲珂尝攷之祖宗承平时见仕者已不愿宰邑其所由来久矣非特今日也元丰元年七月吕公着言臣伏见审官院流内铨以知县令阙多凡选人被举充职官及转京官者例差知县已被差者不通举辟不许避免臣窃以爲当国家有道之时付之以百里之地有民人社稷之重则士子所宜愿爲今乃设一切之令彊所不欲与坐殿负犯者无异此殆郡县法网太密而劝别之道不明吏有尽心奉法治行明白者未闻有所褒异一罹微文则不能自免于谴斥加以近嵗朝廷以更改法度郡县之吏或不能奉行故于常法之外峻其黜典经赦去官多不原免积累岁月坐此殿累者益众臣愚以爲长民之官朝廷所宜寛假非有赃私显状及罢软尤不胜任者虽坐小法无辄替易仍诏诸路监司牧守其所属令长有奉公爱民治效尤异者每嵗列荐三二人间或奬拔待以不次其次如职事修举有举主令转京官者特与依诸州教授例就任改官许令再任如此则勤廉者得以自保劳能者有所激劝中才足以强勉异效不至滞留上深以爲然即诏中书立法而法竟不就观公着之论足究致弊之源岂是时专坐新法之行爲令者固难之耶抑不闗乎此也今固习爲畏涂矣得无爱君忧国如公著者出此言乎可爲三叹
　　嵗降度牒
　　道释给牒之制必先以资佐大农而后得缁褐如其教其佐邦用至矣开禧边衅之啓帑用不继给牒颇多不惟下得轻视壅积弗售而不耕之夫骤増数十万爲今日深蠧珂尝读赵挺之崇宁边畧曰上每谕蔡京令近边多蓄军粮又以累嵗登稔欲乘时加籴京但肆爲诈欺毎奏某处已有若干万数籴本其实乃是度牒及东北盐钞等度牒每嵗当出一万而今自正月至四月终已出二万六千而边人买者絶少珂按崇宁开边费用无艺而当时给僧牒尚嵗有成数特京不能守耳今稍仿此意以节之则亦庶乎其可也
　　宣总公移
　　开禧丙寅珂任京口总庾被防行兵间时诸道建宣台王人既有应办之责多随行军所在或以使华之任重不肯诎而用平牒者幕府辄以不逊怒之或以宣威之体尊不愿校而用申牍者它司亦以毁例责之迄不知故事如何莫有成説珂按总领财赋置于绍兴则祖宗未尝命是官固无可攷按者李心传系年要录载绍兴十五年十有一月庚申右中奉大夫江南东路转运判官赵不弃行太府少卿充四川宣抚司总领官始赵开尝总领四川财赋于宣抚司用申状至是不弃言昨来张宪成应副韩世忠钱粮申明与宣司别无统摄止用公牒行移乞依宪成已得指挥许之于是改命不弃总领四川宣抚司钱粮既而不弃将入境用平牒宣抚使郑刚中见之愕而怒久之始悟其不已繇此有隙此盖中兴以来近例可遵行者宪成既尝得命尤爲有据不弃因之然亦卒不免于隙宜乎开禧二司之纷纭也
　　书记支使
　　铨曹见行之制凡天下节镇观察府书记支使共职均爲郡职官所以设名者徒以爲有无出身之辨耳珂尝攷事之始干德元年七月诏曰管记之任资序颇优自前藩镇荐人多自初官除授自今歴两任以上有文学者即许节度使观察留后奏充则是元未尝与支使爲相代之称而所谓有文学而后许辟盖已渐有别矣太平兴国六年十月诏诸道节度州依旧置观察支使一员资考俸料并同掌书记自今吏部除拟以经学及诸色入仕无出身人充凡书记支使不得并置此盖今制之所繇始诏语昭然遡而考之防要太平兴国五年闰三月十一日京兆府戸曹参军顔明远徐州节度推官刘昌言洛州鸡泽县主簿张观德州将陵县主簿乐史并应进士举殿试合格帝惜科第不与乃除明远忠正军昌言归德军观忠武军并爲节度掌书记则是前乎一年其制犹未定也后至淳化三年则距六年之诏已十有一年其制疑久定矣而是年四月五日滁州军事判官鲍渊邓州录事参军杨令问滁州清流县尉胡咸秩并鏁防应举各赐及第以渊爲忠正军节度掌书记令问爲本州观察支使咸秩爲楚州山阳县令则似二官尚不分左右与初诏若不相符味渊与令问科甲先后之序岂非犹于赐第之时有所轻重耶盖是时作福之柄例皆一时出于君上不如今侍左铨着爲成式特有司奉行之故容有此然初诏之意迄于今不可变也
　　枢密称呼
　　洪文敏迈容斋三笔曰枢密使之名起于唐本以宦者爲之盖内诸司之贵者耳五代始以士大夫居其职遂与宰相等自此接于本朝又有副使知院事同知院事签书同签书之别虽品秩有高下然均称爲枢密明道中王沂公自故相召爲检校太师枢密使李文定公爲集贤相以书迎之于国门称曰枢密太师相公予家藏此帖绍兴五年高宗车驾幸平江过秀州执政从行者四人在前者传呼宰相赵忠简也次呼枢密张魏公也时爲知院事次呼参政沈必先也后又呼枢宻则签书权朝美云予爲检详时叶审言黄继道爲长贰亦同一称而二三十年以来遂有知院同知之目初出于典谒街卒之口久而朝士亦然名不雅古莫此爲甚珂按此名自南渡前已有之李文简焘续通鉴长编载政和元年九月台劾起居舍人章綡谓其偕起居郎王孝迪访张商英有鹿死谁手之语诏下孝迪具析孝迪奏臣契勘八月中綡尝谓臣欲同去见宰执如何臣曰老兄请假往苏州不欲独见执政今日同往甚好遂同到知枢密院呉居厚客位内管勾宾客人云知院不见客临上马时拉臣同往见张商英臣曰正炒閙着甚来由綡曰去来去来未知鹿死谁手臣见其言语狂悖乖缪不胜愤懑以此考之其出于典谒街卒之口旧矣非二三十年间事也
　　国忌日防刑
　　今世国忌日百僚行香在京则双忌赐假只忌视事坐曹如故外郡皆如平日笞决无禁珂按洪文敏迈容斋随笔曰刑统载唐太和七年勑准令国忌日唯禁饮酒举乐至于科罚人吏都无明文但縁其日不合厘务官曹即不得决防刑狱其小小笞责在礼律固无所妨起今以后纵有此类台府更不要举奏旧唐书载此事因御史台奏均王傅王堪男国忌日于私第科决作人故降此诏盖唐世国忌休务正与私忌义等故虽刑狱亦不决防谓之不合厘务者此也元微之诗云传遣推囚名御史狼籍囚徒满田地明日不推縁国忌则唐世禁笞系甚明本朝乾兴元年七月壬辰始用知泗州杨居简之请诏国忌日听决杖罪盖祖唐太和之遗意不知何时遂并徒流不禁今遂沿袭不复可考矣
　　官品不分别
　　本朝杂压之制杂流伎术等官皆入品下而寺监之吏凡未出官而先给告者亦通谓之入品但以所居官爲品之高下不复有分别珂按高峻小史刘昶传元魏髙祖临光极堂大选髙祖曰当今之世仰祖质朴清浊同流混齐一等君子小人名品无别此殊爲不可我今八族以上士人品第有九品九品之外小人之官复有七等若有人可起家三公恐贤才难得不可止爲一人浑我典制昶对曰陛下刋正九流爲不朽之法岂惟髣髴唐虞固以有光二代此虽爲门地而言然九品之官不混它品亦一时之制与今士夫皁阉竖伎术混爲一区爲不同也
　　金年号
　　范参预成大揽辔录曰金本无年号自阿固达始有天辅之称今四十八年矣小本厯通具百二十嵗相属某年生而四十八嵗以前金无号乃撰造以足之重熙四年清宁咸雍太康太安各十年寿昌六年干统十年大庆四年收国二年以接天辅珂按此年号皆辽故名女真世奉辽正朔又灭辽而代之以其纪年爲厯固其所也岂范未之见耶
　　场屋编类之书
　　自国家取士场屋世以决科之学爲先故凡编类条目撮载纲要之书稍可以便检阅者今充栋汗牛矣建阳书肆方日辑月刋时异而嵗不同以冀速售而四方转致传习率携以入棘闱务以有司谓之懐挟视爲故常珂尝攷承平时事盖已尝有禁政和四年六月十九日权发遣提举利州路学事黄潜善奏仰惟陛下推崇先志凡非先圣贤之书若元祐学术政事害于教者悉毋习士宜彊学待问以承休德而比年以来于时文中采摭陈言区别事类编次成集便于剽窃谓之决科机要媮惰之士往往记诵以欺有司读之则似是究之则不根于经术本源之学爲害不细臣愚欲望圣防特行禁毁庶使人知自励以实学待选诏立赏钱壹百




　　愧郯录卷九
　　钦定四库全书
　　愧郯录卷十【五则】　　　　　宋　岳珂　撰
　　人品明证
　　官品名意之讹珂尝书之然以九品爲人品之别而非官品则未有的据也及考之晋书卫瓘邓攸二传事特较明盖当时去魏未远名未大讹意犹可识耳故洊书之以终前论焉瓘之传曰瓘以魏立九品是权时之制非经通之道宜复古乡举里选与太尉汝南王亮等上疏曰昔圣王崇贤举善而教用使朝廷德让野无邪行诚以闾伍之政足以相检询事考言必得其善人知名不可虚求故还修其身是以崇贤而俗益穆黜恶而行弥笃斯则乡举里选者先王之令典也自兹以降此法陵迟魏氏承颠覆之运起丧乱之后人士流移考详无地故立九品之制粗具一时选用之本耳其始造也乡邑清议不拘爵位褒贬所加足爲劝励犹有乡论余风中间渐染遂计资定品使天下观望唯以居位爲贵人弃德而忽道业争多少于锥刀之末伤损风俗其弊不细今九域同规大化方始臣等以爲宜皆荡除末法一拟古制以土防定自公卿以下皆以所居爲正无复悬客远属异土者如此则同乡隣伍皆爲邑里郡县之宰即以居长尽除中正九品之制使举善进才各由乡论然则下敬其上人安其教俗与政俱清化与法并济人知善否之教不在交防即华竞自息各求于已矣今除九品则宜准古制使朝臣共相举任于出才之路既博且可以厉进贤之公心覈在位之明闇诚令典也武帝善之而卒不能改考其言始也清议不拘爵位褒贬足爲劝励中间计资定品惟以居位爲贵则品之爲制乃逆设以待某品之人其防可知也然犹未有见于迁陟表表可验者还考攸之传曰攸举灼然二品爲呉王文学歴太子洗马次歴东海王参军爲世子文学吏部郎东中郎将长史河东太守珂按杜佑通典及沈约宋书具列品制惟世子文学无之如王国文学六品也洗马王国参军皆七品也吏部郎六品也中郎长史七品也太守五品也皆不合二品之目宋书志所载九品明指言晋江右所定攸先爲六品一转之爲洗马反在第七则攸虽举二品其迁陟则随时系乎上命尤显显矣所谓二品者盖言其人才灼然合在此品定于郡中正之口以俟上之采择而已又南史陈暄传曰暄以落魄不爲中正所品久不得调陈去魏逾远矣官品久讹矣而暄传若此是其制犹未泯岂不益大可信欤
　　改易职事官名称
　　近制职事官或犯所授者家讳每得改它官皆一时制宜参用旧官制间有特免入衔者珂尝攷防要颇似不然熙宁十年十月十三日新知荆南府提举本路兵马巡检公事呉中复言衔内举字犯先讳乞改提辖中书奏请批依神宗忽降奎札曰朝廷官称避守臣私讳于义未安宜不行其后宣和四年九月二十五日臣寮言近者马向爲开封府工曹掾自陈父名开乞避而本府乃奏乞衔内不书府名有违熙寜亲札指挥诏别与差遣即二事而观之则典故初未之许也及慱考国史呉延祚爲枢密使慕容廷钊爲殿前都防检当拜同平章事并以父讳改同二品国初虽存此官制仅止一再见几于特创徐处仁爲资政殿学士知青州以祖讳改除端明它如此比者不一盖开国勲臣上所优礼不容以常法论而避高就下不易官称令甲所许又与前制不同云
　　李文简奏藁
　　避讳赠官之制改易官称之令珂屡书之及得李文简焘巽岩集其载当时乞用元丰以前官制加赠奏藁于故事特详备用剟录以参所闻焘之奏云臣闻事君犹事父也心有所懐而不敢尽言则爲隠盖臣子之大戒莫重于隠言之可聴与否实爲君父所择虽不应言而言固获罪矣不犹愈于匿情以犯大戒乎臣用是辄冒昧一言恭惟祖宗因前代之制而增修之凡大礼既成官自升朝以上皆得追荣其父母此国家之弥文至恩也臣父某故赠左朝奉大夫缘臣误通朝籍再赠官至左朝议大夫今次大礼又当赠中奉大夫寒儒门戸得此固足以贲饰泉壤夸嫮乡邑其荣多矣而又奚言独臣私义有所不安不得不自言者所赠父官适同父讳傥拜君赐若固有之则恐于冒荣之律疑若相犯兼晋江统尝论身与官职同名当改选故事简册具存势不容黙须至呈露乞朝廷特赐参酌处分虽以不应言而获罪亦所甘心也据律诸府号官称犯祖父名冒荣居之者徒一年雍熙二年有诏凡除官内有家讳者三省御史台五品文班四品以上许用式奏改余皆不许及嘉祐六年翰林学士贾黯知审官院时大理寺丞雷宋臣除太子中舍以父名显忠乞避朝廷许之黯谓宋臣不当避嫌名朝廷既许宋臣若后有如此而不避则可坐以冒荣之律因言自雍熙以来或小官许改或大臣不许或虽二名嫌名而许避或正犯单讳而不许前后许与不许系于临时盖由未尝稽详礼律立爲永制约雍熙诏书自某品以上凡除官若犯父祖名讳有奏陈者先下有司定若当避则听改余不在此限于是下太常礼院大理寺同议礼院大理寺言父祖之名子孙所不忍道不系官品之高下并当回避乃诏凡府号官称犯祖父名而非嫌名及二名者不以官品高下并听回避其后韩绛除枢密副使自言枢字与祖名下一字同乞避免而不许事在治平四年盖遵嘉祐之诏也熙宁八年宋敏求提举万寿观敏求父名绶自言寿字犯父嫌名诏改醴泉观则嘉祐之诏复不行矣及呉中复知荆南兼提举荆湖北路兵马中复父名举乞改称提辖诏以朝廷官称不当避守臣私讳遂不许自熙宁以来讫于近年亦有许改者既许改则不系官品之高下嘉祐诏书理宜讲明以崇孝治然臣前所陈者皆指身所居官犯父祖讳初不及赠祖父官与父祖讳同者盖偶无其事诸儒未暇讨论故阙如也臣今敢援晋江统所议乞下礼官议之按晋书及通典载江统言台选统叔父春爲宜春令与县同名故事父祖与职同名皆得改选而未有身与官职同名改选之例统以爲凡改选者盖爲臣子开地不爲父祖之身而身名所加亦施于臣子凡佐史朝夕必称厥官傥指实而语则触尊官讳违背礼经或诡词回避则以私废公干系成宪若受宠朝廷出身宰牧而佐史不得表其官称子孙不得言其位号上严君父下爲臣子体例不通茍易私名以避官职则又非春秋不夺人亲之义统以爲身名与官职同者宜与触父祖名爲比体例既通义斯允当武帝许之臣今所言实与此相类且身名与官职同者犹许改授若赠父官职乃触父讳比江统所谓佐史不得表其官称子孙不得言其位号者不愈重乎今一命以上身所授官有触父祖讳者于法皆许寄理但授以次官父祖当赠官而所赠官有触父祖之讳者亦准此法然寄理之法施于赠官则已似不通盖所谓寄理者特不称呼耳虽辞其名犹享其实今赠官专以位号爲荣顾使其家人不得称呼岂朝廷加惠臣子荣奬孝治之意乎况法所谓赠官触父祖讳者实指受所赠官之父母非谓身赠父官自触父讳者也盖赠父祖官触父祖之父祖讳其当得赠官之父祖宜有所避顺死者孝心虽寄理可也身赠父官自触父讳父何所避亦使寄理凡礼固起于义縁是起礼于义滋亦不通兼详朝廷创法特许寄理初不爲身赠父官自触父讳者设也身赠父官自触父讳则江统所云爲臣子开地之论因旁捜类长曲而通之有难臣者曰讳非古也爰自周始当时作诗书者亦未尝以昌发爲讳人君犹然况人臣乎臣谨答之曰事固当师古古未始有而今则有之其可不酌古之道以御今之有且名讳之式上下通行非一世矣独于身赠父官而自触父讳偶未涉歴故莫有以爲言臣实自履兹事其可不表而出之使知礼者考求其説因以备国家之弥文广祖宗之至恩乎难臣者又曰如是则使朝廷曷爲而可臣谨答之曰臣所以敢昧死自言者政有望于朝廷使知礼者考求其説也其敢必乎然臣有区区之愚不自知其僣妄敢私布之臣谨按今朝请大夫在未改官制以前实爲前行郎中吏部司封司勲考功职方驾部皆前行也据职官志前行郎中有出身则转太常少卿无出身则转司农少卿既改官制太常光禄卫尉司农少卿皆爲朝议大夫据职官志太常少卿旧转光禄卿既改官制则光禄实中散大夫元祐三年中散大夫分左右有出身人转左中散大夫大观二年除去左右字特赠中奉大夫以代左中散大夫今中奉大夫其实未改官制以前光禄卿也中奉大夫今转中大夫中大夫未改官制以前实爲秘书监秘书监旧转左右諌议大夫今爲太中大夫窃伏自念臣不肖茍未先狗马填沟壑且免于罪疾常获备官使幸而遇天子有事于郊明堂之嵗锡福遍九地之下则臣父始得赠官以祖宗故事言之凡三嵗一举大礼自中奉大夫至太中大夫累三官率九嵗乃得之幸得之而位号卒不可以称呼虽朝廷之弥文至恩不容以臣一人之故辄议损益而臣私义诚有所不安惟明主尽人之情亦所宜怜也自改官制卿监谏议皆爲职事官固不当以爲赠官然天下郡邑荐绅门戸固有以旧官制爲称呼未尝改者盖事匪前代命由列圣于职制禄秩初无与焉特借其名耳传所谓道并行而不相悖者殆指此类故臣愚以爲若朝廷特推异恩不限官品高下令有司于新旧官制稍加斟酌使天下当赠官者茍触父祖本讳亦听改授如晋王舒除防稽内史及建隆初慕容延钊除中书门下二品体例或取今寄理字加旧官制上暂听称呼以极人子孝敬之义自我作古昭示无竆顾不美欤是臣所愿而非臣所敢望也不应言而言罪当万死惟陛下裁察贴黄曰检准尚书司封令诸应封赠与祖父名相犯者即赠以次官契勘上条止爲所合封赠父母妻官称犯父母妻之父祖名即与身赠父官所赠官自犯父名不同难以准上条施行须至乞陈参酌珂按晋书通典江统之言专以佐史朝夕之称爲疑要非赠典之比雍熙嘉祐之制虽在珂所书呉中复事之前然熙宁实冲改前诏宣和马向之命又申之也虽或行或尼而续无明文若夫加寄理字则参预壁盖以爲非故常矣今司封定制以天下之大岂无名讳犯官称者迄不知其何所据依而爲之折衷也
　　同二品
　　国初呉廷祚慕容延钊以父讳章当爲使相不带平章事并拜同中书门下二品珂前于改易职事官名称中见之按唐防要是名始于李勣贞观十七年正月勣除太子詹事爲同中书门下三品则名之縁起必因于唐而二品之号则复加一等矣似非故事也考之苏氏駮有曰同中书门下三品是李勣除太子詹事创有此号原夫立号之意以侍中中书令是中书门下正三品官而令同者以本官品卑恐位望及杂压不等故立此号与之同等也勣至二十三年七月迁开府仪同三司八月又改尚书左仆射并同中书门下三品且开府是从一品仆射是从二品又令同者岂不与立号之意乖乎谨按后汉殇帝以邓隲爲车骑将军仪同三司观其创置之意亦以上企三公也可以爲证矣永隆二年闰七月崔知温薛元超除中书令并云同中书门下三品又大乖也详苏氏之説则本朝所以进爲二品当不爲无意及观五代防要长兴四年九月勑冯赟有经邦之茂业宜进位于公台但縁平章事犯其父名不欲斥其家讳可改同平章事爲同中书门下二品则二品之名肇见于此国朝盖袭而用之爲无疑矣然宰相称谓以一人之私而易之后唐之典章不几于轻明宗长兴迄于是年继之者一用此官名或惟改赟官称皆不可攷欧阳文忠脩本纪至十月庚申始书赟爲枢密使无二品事唐书勣初除在四月己丑拜仪同在六月癸巳仆射在九月乙夘皆与防要不同特以其可与他官称改易者互见而叅取故详着之
  </div>
  <div class="pagination">
   <a href="愧郯录_page2.html">
    上一页
   </a>
   <a href="愧郯录.html">
    1
   </a>
   <a href="愧郯录_page2.html">
    2
   </a>
   <span class="current-page">
    3
   </span>
   <a href="愧郯录_page4.html">
    4
   </a>
   <a href="愧郯录_page5.html">
    5
   </a>
   <a href="愧郯录_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
