<!DOCTYPE html>
<html>
<head>
    <meta charset="UTF-8">
    <title>太平广记 - 第 63 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 63 页/共 228 页</h1>
    <div class="content">　　于邵
　　于邵性孝悌内行修洁老而弥笃初樊泽尝举贤良方正一见于京师曰相之材也不五年泽为节度使崔元翰近五十始举进士邵异其文擢首甲科且曰不十年司诰命竟如其言独孤绶举博学宏词吏部考为第一在中书升甲科人称允当【出谈賔录】
　　李德裕
　　中令白敏中方居郎署未有知者唯朱崖相李徳裕特以国器重之于是缙绅间多所延誉然而资用不充无以只奉僚友一旦相国遗钱十万俾为酒肴之备约省阁名士数人克日同过其第时秋暮沉隂涉旬霖沥贺跋任员外府罢求官未遂欲出薄游与白公同年登第羸驹就门告别阍者以俟朝客乃以他去对之贺跋驻车留书备述羇游之意白览书曰丈夫处穷达当有时命茍不才者以侥幸取容未足为发身之道岂得家畜饮馔止邀当路豪贵曩时登第贫交今日闭门不接纵使便居荣显又安得不愧于懐遽令仆者命贺跋廻车遂以杯盘同费俄而所约朝客聨骑而至阍者具陈与贺跋从容无不惋愕而去翌日于私第谒见相国询朝士来者为谁白公对以賔客未至适有同年出京访别悯其龙钟委困不忍弃之留饮数杯遂阙只接既吹嘘之意甘从谴斥之罪相国称叹逾时云此事眞古人之道由兹贵达可以激劝浇薄不旬日贺跋自使下评事先授美官白公以库部郎中入为翰林学士未逾三载便秉钧衡其后五鎭藩方再居廊庙蹈义懐仁始终一致流芳传素士林美之大中初边鄙不宁吐蕃尤恣屈强宣宗皇帝决于致讨延英先问宰臣公首奏兴师遂为统帅率沿边藩鎭兵士数万鼓行而前时犬戎列阵于川以生骑马数千匹伏藏山谷既而得于谋者遂设竒兵待之有蕃中酋帅衣绯茸裘系寳装带所乗白马骏异无比锋镝未交鞭出于阵面者数四频召汉军鬭白公诫兵士无得而应之俄而驻军指挥背我师百余步而立有潞州小骁勇善射驰马弯弧而出连发两箭皆中项跃马而前抽短剑踣于鞍上以手扶挟如鬭殴之状蕃军但呼噪助之于鞍脱绯裘解金带夺马而还师旅无不奋勇既而大战沙漠虏阵瓦解乗胜追奔几及黑山之下所获驼马辎重不可胜计束手而降四三万人先是河湟郡界在匈奴者自此悉为唐土宣宗初览防书云我知敏中必殄凶丑白公凯旋与同列宰相进诗云一诏皇城四海颁丑戎无数束身还戍楼吹笛人休战牧野嘶风马自闲河水九盘数曲陇山千里鏁诸闗西边北塞今无事为报东南夷与蛮马相植诗云舜徳尧仁化犬戎许提河陇欵皇风指挥文武皆神算恢拓乾坤是圣功四帅有征无汗马七闗虽戍已弢弓天留此事还英主不在他年在大中魏相扶诗云萧闗新复旧山川古戍秦原景鲜戎虏乞降归惠化皇威渐被慑腥羶穹庐逺戍烟尘灭神武光竹帛传左袵尽知謌帝泽从兹不更备三边崔相诗云边陲万里注恩波宇宙羣方洽凯歌有地名王争解辫逺方戎垒尽投戈烟尘永息三秋戍瑞气遥清九折河共偶圣明千载运更观俗阜与时和【出剧谈录】
　　韦岫
　　唐丞相卢防大中初举进士风貌不语亦不正呼防为慧葢舌短也韦氏昆弟皆轻侮之独尚书岫加敬谓昆弟曰卢虽人物甚陋观其文章有首尾斯人也以此卜之他日必为大用乎尔后卢果防名竟登廊庙奨拔岫至福建观察使向时轻薄诸弟率不展分所谓以貌失人者其韦诸季乎【出北梦琐言】
　　知人僧
　　唐令公韦昭度少贫窭常依左街僧录浄光大师随僧斋粥浄光有人伦之鉴恒器重之【出摭言】
　　蔡荆
　　唐蔡荆尚书为天徳军使衙前有小顾彦朗彦晖知使院宅市买荆有知人之鉴或一日俾其子叔向以下备酒馔于山亭召二顾赐宴荆俄亦即席约令勿起二顾惶惑莫谕其意荆勉之曰公弟兄俱有封侯之相善自保爱他年愿以子孙相依因増其职级洎黄寇犯阙顾彦朗领本军同立复功除东川加使相蔡叔向兄弟往依之请叔向为节度副使仍以丈人行拜之军府大事皆谘谋焉大顾薨其弟彦晖嗣之亦使相【出北梦琐言】
　　亚子
　　后唐庄宗年十一从晋王讨王行瑜初令入觐献防昭宗一见骇异之曰此子有竒表乃抚其背曰儿来之国栋勿忘忠孝于吾家乃赐鸂鶒酒巵翡翠盘十三读春秋畧知大义骑射絶伦其心豁如采录善言听纳容物殆刘聪之比也又云昭宗曰此子可亚其父时人号曰亚子【出北梦言】













　　太平广记卷一百七十
　　钦定四库全书
　　太平广记卷一百七十一
　　精察一
　　李子苌　　　袁安　　　　严遵
　　李崇　　　　魏先生　　　李义琛
　　蒋恒　　　　王璥　　　　李杰
　　裴子云　　　郭正一　　　张楚金
　　董行成　　　张鷟　　　　张松夀
　　苏无名　　　赵防　　　　袁滋
　　李子苌
　　汉李子苌为政欲知囚情以梧槚为人囚人形凿地为陷以芦为郭卧木囚其中囚罪正是木囚不动囚寃侵夺木囚动出不知囚之精神着木人邪天神之气动木囚也【出论衡】
　　袁安
　　汉袁安为楚相会楚王坐事平相牵引拘系者千余人毒楚横暴囚皆自诬厯三年而狱不决坐掠幽而死者百余人天用炎旱赤地千里安授拜即控辔而行既到决狱事人人具录辞状本非首谋为王所引应时理遣一日之中延千人之命其时甘雨滂霈嵗大丰稔【出汝南先贤传】
　　严遵
　　严遵为州刺史行部闻道旁女子哭而声不哀问之亡夫遭烧死遵敕吏舆尸到令人守之曰当有物往更日有蝇聚头所遵令披视銕锥贯顶考问以淫杀夫【出益都耆旧传】
　　李崇
　　北齐顿丘李崇陈留公诞之子髙祖时为兖州刺史兖州比多刼盗崇乃村置一楼楼悬一鼓盗发之处捶鼓乱击四面诸村始闻者挝鼓一通次闻者复挝以为节俄顷之间声布百里伏其险要无不擒获诸州置鼓自此始也世宗时除州刺史崇明察审奸邪惮之号曰卧虎【出谈薮】
　　魏先生
　　魏先生生于周家于宋儒书之外详究乐章隋初出游闗右値太常考乐议者未平闻先生来竞往谒问先生乃取平陈乐器与乐官林防蔡子元等详其律度然后金石丝竹咸得其所内致清商署焉太乐官敛帛二百段以酧之先生不复入仕遂归梁宋以琴酒为娱及隋末兵兴杨感战败谋主李宻亡命鴈门变姓名以教授先生同其乡曲由是遂相来往常论钟律李宻颇能先生因戏之曰观吾子气沮而目乱心摇而语偷气沮者新破败目乱者无所主心摇者神未定语偷者思有谋于人今方捕蒲山党得非长者乎李公惊起捉先生手曰既能知我岂不能救我欤先生曰吾子无帝王规模非帅才略乃乱世之雄杰耳李公曰为吾辩析行藏亦当由此而退先生曰夫为帝王者笼罗天地仪范古今外则日用而不知中则嵗功而自立尧询四岳举鲧而殛羽山此乃出于无私汉任三杰纳良而围垓下亦出于无私也故凤有爪吻而不施麟有蹄突而永废者能付其道而求自集于时者此帝王规模也凡为将帅者幕建太一旗驱无战之师伐有名之罪乃雕戈既授玉弩斯张诚羇之有言那季良之犹在所以务其宴犒致逸待劳修其屯田观时而动遂使风生虎啸不可抗其威云起龙不可攘其势仲尼曰我战则克孟轲云夫谁与敌此帅之才也至有衷其才智动以机铃公于国则为帅臣私于己则曰乱盗私于己者必掠取财色屠其城池朱亥为前席之賔樊哙为升堂之客朝闻夕死公孙终败于邑中宁我人曹操岂兼于天下是忘辇千金之贶陈一饭之恩有感谢之人无懐归之众且鲁史之诫曰度徳连山之文曰待时尚欲谋于人不能惠于己天人厌乱厯数有归时雨降而祅祲除太阳升而层氷释引绳缚虎难希飞免之门赴水持瓶岂是安生之地吾尝望气汾晋有圣人生能往事之富贵可取李公拂衣而言曰隋氏以弑杀取天下吾家以勲徳居人表振臂一呼众必向应提兵时伐何往不下道行可以取四海不行亦足王一方委质于时诚所未忍汝眞防儒不足以计事遂絶魏生因寓懐赋诗为乡吏发觉李公脱身西走所在收兵北依黎阳而南据洛口连营百万与王充争衡首尾三年终见败覆追思魏生之言即日遂归于唐乃授司农之官后复桃林之叛魏生得道之士不志其名葢文贞之宗亲也【出甘泽谣】
　　李义琛
　　太宗朝文成公主自吐蕃贡金数百至岐州遇盗前后发使案问无获贼者太宗召诸御史目之特命李义琛前曰卿神清俊拔暂劳卿推逐必当获贼琛受命施以宻计数日尽获贼矣太宗喜特加七阶赐金二十两【出御史台记】
　　蒋恒
　　贞观中卫州板桥店主张迪妻归宁有卫州三卫杨眞等三人投宿五更早发夜有人取三卫刀杀张迪其刀却内鞘中眞等不之知至明店人追眞等视刀有血痕囚禁拷讯眞等苦毒遂自诬上疑之差御史蒋恒覆推至总追店人十五已上集为人不足且防惟留一老婆年八十已上晚放出令狱典宻觇之曰婆出当有一人与婆语者即记取姓名勿令漏泄果有一人共语即记之明日复尔其人又问婆使人作何推勘如是者三日并是此人恒总追集男女三百余人就中唤与老婆语者一人出余并放散问之具伏云与迪妻奸杀有实奏之敕赐帛二百段除侍御史【出朝野佥载】
　　王璥
　　贞观中左丞李行廉弟行诠前妻子忠烝其后母遂私潜藏云敕追入内行廉不知乃进状奉敕推诘峻急其后母诈以领巾勒项卧街中长安县诘之云有人诈宣敕唤去一紫袍人见留数宿不知姓名勒项送置街中忠惶恐私就卜问被不良人疑之执送县县尉王璥引就房内推问不承璥先令一人伏案褥下听之令一人报云长使唤璥鎻房门而去子母相谓曰必不得承幷私宻之语璥至开门案下人亦起母子大惊并具承伏法【出朝野佥载】
　　李杰
　　李杰为河南尹有寡妇告其子不孝其子不能自理但云得罪于母死所甘分杰察其状非不孝子谓寡妇曰汝寡居唯有一子今告之罪至死得无悔乎寡妇曰子无赖不顺母宁复惜乎杰曰审如此可买棺木来取儿尸因使人觇其后寡妇既出谓一道士曰事了矣俄持棺至杰尚兾有悔再三喻之寡妇执意如初道士立于门外宻令擒之一讯承伏与寡妇私通常为儿所制故欲除之杰放其子杖杀道士及寡妇便同棺盛之【出国史异纂】
　　裴子云
　　卫州新乡县令裴子云好竒防部人王敬戍边留牸牛六头于舅李进处养五年产犊三十头例十贯已上敬还索牛两头已死只还四头老牛余并非汝牛生总不肯还敬忿之投县陈牒子云令送敬付狱禁呌追盗牛贼李进进惶怖至县叱之曰贼引汝同盗牛三十头藏于汝家唤贼共对乃以布衫笼敬头立南墙之下进急乃吐欵云三十头牛总是外甥牸牛所生实非盗得云遣去布衫进见是敬曰此是外甥也云曰若是即还他牛进黙然云曰五年养牛辛苦与数头余并还敬一县服其精察【出朝野佥载】
　　郭正一
　　中书舍人郭正一破平壌得一髙丽婢名玉素极姝令専知财物库正一夜须浆水粥非玉素煮之不可玉素乃毒之而进正一急曰此婢药我索土浆甘草服之良久乃解覔婢不得幷失金银器物十余事录奏敕令长平万年捉不良脊烂求贼鼎沸三日不获不良主帅魏昶有防略取舍人家奴选年少端正者三人布衫笼头至街卫士四人问十日内以来何人觅舍人家卫士云有投化髙丽留书遣付舍人捉马奴书见在检云金城坊中有一空宅更无语不良往金城坊空宅并搜之至一宅封锁甚宻打锁破开之婢及髙丽并在其中拷问乃是投化髙丽共捉马奴藏之奉敕斩于东市【出朝野佥载】
　　张楚金
　　垂拱年则天监国罗织事起湖州佐史江琛取刺史裴光判书割字合成文理诈为徐敬业反书以告差使推光欵书是光书疑语非光语前后三使推不能决敕令差能推事人勘当取实佥曰张楚金可乃使之楚金忧闷仰卧西日到向看之字似补作平看则不觉向日则见之令唤州官集索一瓮水令琛投书于水中字一一解防琛叩头伏罪敕令决一百然后斩之赏楚金绢百匹【出朝野佥载】
　　董行成
　　懐州河内县董行成能防贼有一人从河阳长店盗行人驴一头幷皮袋天欲晓至懐州行成至街中见之叱曰个贼住即下驴来遂承伏人问何以知之行成曰此驴行急而汗非长行也见人则引缰逺过怯也以此知之捉送县有顷驴主寻踪至皆如其言【出朝野佥载】
　　张鷟
　　张鷟为河阳县尉日有搆架人吕元伪作仓督冯忱书盗粜仓粟忱不认书元乃坚执不能定鷟取吕元告牒括两头唯留一字问是汝书即注是字不是即注非字元乃注曰非去括即是元牒且决五下又括诈冯忱书上一字以问之注曰是去括乃诈书也元连项赤叩头伏罪又有一客驴缰防幷鞍失三日访不获告县鷟推勘急夜放驴出而藏其鞍可五千钱鷟曰此可知也令将却笼头放之驴向旧餧处鷟令搜其家其鞍于草积下得之人伏其能【出朝野佥载】
　　张松夀
　　张松夀为长安令时昆明池侧有刼杀奉敕十日内须获贼如违所由科罪夀至行刼处寻踪绪见一老婆于树下卖食即以从骑防来入县供以酒食经三日还以马送旧坐处令一腹心人看有人共婆语即捉来须臾一人来问明府若为推逐即被布衫笼头送县一问具承幷赃并获时人以为神明【出朝野佥载】
　　苏无名
　　天后时尝赐太平公主细器寳物两食合所黄金千镒公主纳之藏中嵗余取之尽为盗所将矣公主言之天后大怒召洛州长史谓曰三日不得盗罪长史惧谓两县主盗官曰两日不得贼死尉谓吏卒游徼曰一日必擒之擒不得先死吏卒游徼惧计无所出衢中遇湖州别驾苏无名相与请之至县游徼白尉得盗物者来矣无名遽进至阶尉迎问故无名曰吾湖州别驾也入计在兹尉呼吏卒何诬辱别驾无名笑曰君无怒吏卒抑有由也无名厯官所在擒奸擿伏有名每偷至无名前无得过者此辈应先闻故将来庶解围耳尉喜请其方无名曰与君至府君可先入白之尉白其故长史大悦降阶执其手曰今日遇公却赐吾命请道其由无名曰请与君求见对玉阶乃言之于是天后召之谓曰卿得贼乎无名曰若委臣取贼无拘日月且寛府县令不追求仍以两县擒盗吏卒尽以付臣臣为陛下取之亦不出数十日耳天后许之无名戒吏卒缓则相闻月余値寒食无名尽召吏卒约曰十人五人为侣于东门北门伺之见有胡人与党十余皆衣缞绖相随出赴北邙者可踵之而报吏卒伺之果得驰白无名往视之问伺者诸胡何若伺者曰胡至一新冢设奠哭而不哀一撤奠即巡行冢旁相视而笑无名喜曰得之矣因使吏卒尽执诸胡而发其冢冢开割棺视之棺中尽宝物也奏之天后问无名卿何才智过人而得此盗对曰臣非有他计但识盗耳当臣到都之日即此胡出葬之时臣一见即知是偷但不知其葬物处今寒节拜扫计必出城寻其所之足知其墓贼既设奠而哭不哀明所葬非人也奠而哭毕巡冢相视而笑喜墓无损伤也向若陛下迫促府县捕贼计急必取之而逃今者更不追求自然意缓故未出天后曰善赐金帛加秩二等【出纪闻】
　　赵涓
　　永泰初禁中失火焚屋室数十间与东宫稍迫近代宗深惊疑之赵涓为巡使令即讯涓周立案验乃上中官遗火所致也推鞫明审颇尽事情代宗甚嘉赏焉徳宗在东宫常感涓之究理详细及典衢州年老韩滉奏请免其官徳宗见其名谓宰相曰岂非永泰初御史赵涓乎对曰然即日拜尚书左丞【出谈賔录】
　　袁滋
　　李汧公勉鎭凤翔有属邑编甿因耨田得马蹄金一瓮【汉书武帝诏云东岳见金文有白麟神马之瑞宜以黄金铸麟趾褭蹄金以叶瑞徴盖铸金马蹄之状其后民间多效之】里民送于县署公牒置府庭宰邑者喜获兹宝欲自以为殊绩虑公藏主守不严因使寘于私室信宿于官吏重开视之则皆为块矣瓮金出土之际乡社悉来观验遽为变更靡不惊骇以状闻于府主议者佥云奸计换之遂遣理曹掾与军吏数人就鞫其案于是获金里社咸共证宰邑者为众所挤拥沮莫能自由既而诘辱滋甚遂以易金伏罪词欵具存未穷隐用之所令拘絷仆胁以刑辟或云藏于粪壌或云投于水中纷纭枉挠结成具司备狱以案上闻汧公览之亦怒俄而因有宴停杯语及斯事列坐賔客咸共谈谑或云仿齐人之攫或云有杨震之癖谈笑移时以为胠箧穿窬无足讶也时袁相国滋亦在幕中俛首略无词对李公目之数四曰宰邑者非判官懿亲乎袁相曰与之无素李公曰闻彼之罪何不乐甚乎袁相曰甚疑此事未了便请为公详之汧公曰换金之状极明若言未了当别有所见非判官莫探情伪袁相曰诺因俾移狱于府中案问乃令阅瓮间得二百五十余块诘其初获者即本质存焉遂于列肆索金镕写与块形相等既成始秤其半已及三百斤矣询其负檐人力乃二农夫以竹舁至县境计其金大数非二人以竹檐可举明其即路之时金已化为土矣于是羣疑大豁宰邑者遂获清雪汧公叹伏无已毎言才智不如其后履厯清途至徳宗朝为宰相愚常闻金宝藏于土中偶见者或变其质东都敦化坊有麟徳废观殿悉皆颓毁咸通中毕諴相国别令营造建基址间得巨瓮皆贮白银辇材者与工匠三四十人当昼惧为官中所取遂辇材木盖之以伺昏黑及夜各以衣服包裹而归明旦开之如坚土削成为银梃所説与此正同





　　太平广记卷一百七十一
<子部,小说家类,异闻之属,太平广记>
　　钦定四库全书
　　太平广记卷一百七十二
　　精察二
　　韩滉　　　　顔眞卿　　　李景略
　　李夷简　　　孟简　　　　李徳裕
　　裴休　　　　崔碣　　　　赵和
　　刘崇　　　杀妻者　　　许宗裔
　　刘方遇
　　韩滉
　　韩滉在润州夜与从事登万嵗楼方酣置杯不悦语左右曰汝听妇人哭乎当近何所或对在某桥某街诘朝命吏捕哭者讯之信宿狱不具吏惧罪守于尸侧忽有大青蝇集其首因发髻验之果妇私于邻醉其夫而钉杀之吏以为神因问晋公云吾察其哭声疾而不哀若彊而惧者王充论衡云郑子产晨出闻妇人之哭拊仆之手而听有间使吏执而问之即手杀其夫也异日其仆问曰夫子何以知之子产曰死于其所亲爱知病而忧临死而惧已死而哀今哭已死而惧知其奸也【出酉阳杂俎】
　　顔眞卿
　　顔鲁公眞卿为监察御史充河西陇右军覆屯交兵使五原有寃狱久不决眞卿立辩之天久旱及狱决乃雨郡人呼御史雨【出传载】
　　李景略
　　李景略凉州人寓居河东阖门读书李懐光为朔方节度招在幕府五原有偏张光者挟私杀妻前后不能防光富于财货狱吏不能劾讯得实情以景略验之光伏辜既而亭午有女厉被发血身膝行前谢而去左右识光妻者曰光之妻也【出谈賔录】
　　李夷简
　　李相夷简未登第时为郑县丞泾军之乱有使走驴东去甚急夷简入白刺史曰闻京城有故此使必非朝命请执问之果朱泚使于朱滔者【出国史补】
　　孟简
　　故刑部李尚书逊为浙东观察使性仁防抚育百姓抑挫冠冕有前诸暨县尉包君者秩满居于县界与一土豪百姓来往其家甚富毎有新味及果实必送包君忽妻心腹病暴至困惙有人视者皆曰此状中蛊及问所从来乃因土豪献果妻偶食之遂得兹病此家养蛊前后杀人已多矣包君曰为之奈何曰养此毒者皆能解之今少府速将夫人诣彼求乞不然即无计矣包君乃当时雇船防往仅百余里逾宿方达其土豪已知唯恐其毒事露愤怒颇甚包君船亦到先登岸具衫笏将祈之其人已潜伏童仆十余包君到靸履拄毬杖领徒而出包未及语诟骂呌呼遂令拽之于地以毬杖击之数十不胜其困又令村妇二十余人就船拽包君妻出验其病状以头捽地备极耻辱妻素羸疾兼有娠至船而殒包君聊获余命及却回土豪乃疾棹到州见李公诉之云县尉包某倚恃前资领妻至庄罗织搅扰以索钱物不胜寃愤李公大怒当时令人赍枷鎻追包君才到妻尚未殓方欲待事毕至州论忽使急到遂被荷枷鏁身领去其日观察判官独孤公卧于防中睡次梦一妇人顔色惨沮若有所诉者捧一石砚以献独孤公受之意颇恓恻及觉因言于同院皆异之逡巡包君到李公令独孤即推鞫寻其辩对包君所居乃石砚村也判惊异良久引包君入问其本末包涕泣具言之诘其妻形貌年几乃判梦中所见感愤之甚不数日土豪皆欵伏具狱过李公李公以其不遂凭土豪之状包君以倚恃前资擅至百姓庄搅扰决臂杖十下土豪以前当县官罚二十功从事賔客无不陈説判亦力争之竟不能得包君妻兄在州闻之奔波过浙江见李公涕泣论列其妹寃死之状李公大怒以为客唁决脊杖二十递于他界自淮南无不称其寃异判自此托疾请罢时孟尚书简任常州刺史常与越近具熟其事明年替李公为浙东观察使乃先以帖令录此土豪一门十余口到才数日李公尚未发尽毙于州厚以资币赠包君数州之人闻者莫不庆快矣【出逸史】
　　李徳裕
　　李徳裕出鎭浙右日有甘露寺主事僧诉交代得常住什物被前主事僧隐用却常住金若千两引证前数辈皆有递相交割传领文籍分明众词皆指以新得替引隐而用之且云初上之时交领分两既明及交割之日不见其金鞫成具狱伏罪昭然然未穷破用之所或以僧人不拘僧行而费之以无理可伸甘之死地一旦引宪之际公疑其未尽防以意揣之人乃具实以闻曰居寺者乐于知事前后主之者积年已来空放分两文书其实无金矣羣众以某孤立不杂洽辈流欲乗此挤排之流涕不胜其寃公乃悯而恻之曰此固非难也俛仰之间曰吾得之矣乃立促召兜子数乗命闗连僧人对事咸遣坐兜子下帘子毕指住门不令相见命取黄泥各令摸前后交付下次金物以凭证据僧既不知形段竟摸不成公怒令劾前数辈等皆一一伏罪其所排者遂获清雪【出桂苑丛谈】
　　裴休
　　裴休尚古好竒掌纶诰日有亲表调授邑宰于曲阜者土人垦田得古器曰盎腹容三斗浅项痹足规口矩耳朴素古丑将蠧土壌者既洗涤之后磨砻之隐隐有古篆九字带盎之腰曲阜令不能辩兖州有书生姓鲁能八体书字者召致于邑出盎示之曰此大篆也非今之所行者惟某颇尝学之是九字曰齐桓公会于葵丘嵗铸邑宰大竒其説及以篆验则字势存焉及辇致河东公之门公以为麟经时物得以言古矣宝之犹钟玦郜鼎也视草之暇辄引亲友之分深者观之以是京华声为至宝公后以小宗伯掌贡举生徒有以盎宝为请者裴公一日设食会门弟子出器于庭则离立环观迭词以賛独刘舍人蜕以为非当时之物近世矫作也公不悦曰果有説乎紫防曰某幼専丘明之书具载小白桓公九合诸侯取威定霸葵丘之会第八盟又按礼经诸侯五月而葬同盟至既葬然后反虞虞然后卒哭卒哭然后定諡则葵丘之役实在生前不得以諡称此乃近世矫作也裴公恍然而悟命击碎然后举爵尽饮而罢【出唐阙史】
</div>
    <div class="pagination">
<a href="太平广记_page62.html">上一页</a><span>...</span><a href="太平广记_page58.html">58</a><a href="太平广记_page59.html">59</a><a href="太平广记_page60.html">60</a><a href="太平广记_page61.html">61</a><a href="太平广记_page62.html">62</a><span class="current-page">63</span><a href="太平广记_page64.html">64</a><a href="太平广记_page65.html">65</a><a href="太平广记_page66.html">66</a><a href="太平广记_page67.html">67</a><a href="太平广记_page68.html">68</a><span>...</span><a href="太平广记_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
