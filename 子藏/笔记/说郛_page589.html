<!DOCTYPE html>
<html>
<head>
    <meta charset="UTF-8">
    <title>说郛 - 第 589 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 589 页/共 601 页</h1>
    <div class="content">　　麒麟草
　　元和时馆阁汤饮待学士者煎麒麟草【鳯翔退耕传】
　　鱼藻洞
　　鱼朝恩有洞四壁夹安瑠璃板中贮江水及萍藻诸色虾号鱼藻洞【南康记】
　　鼻出黄胶
　　贺知章忽鼻出黄胶数盆医者谓饮酒之过【从容録】
　　数米而食
　　沈休文羸劣多病日数米而食羮不过一筯【青阳记】
　　庐墓日影为之不移
　　邓寅庐墓坟土未干日影为之不移【垅上记】
　　饲牛以天麻饭
　　青齐间遇春耕则饲牛以天麻饭仍用锦缕繋于角上【耕桑偶记】
　　高丽丝结
　　张均妓多丽弹琵琶曲项上有高丽丝结赵诗争夺致伤二指【辨音集】
　　元夜食牛肺犯天枢使
　　梁邺上元后忽髪变如血卜曰元夜食牛肺犯天枢廵使夜行祷谢可免【影灯记】
　　菖蒲成狮子鸾鳯状
　　僧普寂大好菖蒲房中以菖蒲种成狮子鸾鳯仙人之状【海墨微言】
　　鸭肝猪肚
　　王缙饮酒非鸭肝猪肚筯辄不举【醉仙图记】
　　吞花卧酒
　　卢松方春以谓握月担风且留后日吞花卧酒不可过时【曲江春宴録】
　　庭椿不染风
　　卢携梦人赠句曰若问登庸日庭椿不染风初不解其言后数年携拜相庭下古椿一株虽狂风骤雨不湿不摇【鳯池编】
　　屋窍如七星
　　郑广文屋室破漏自下望之窍如七星【逢源记】
　　日用斗麫为糊以供缄封
　　顺宗时刘禹锡干预大权门吏接书尺日数千禹锡一一报谢绿珠盆中日用麫一斗为糊以供缄封【宣武盛事】
　　麫如核而中空
　　扬埏游王鉷家食一物如核中空其实一也埏询其法鉷笑而不言【河中记】






　　云仙杂记六
　　蕤賔鐡
　　乐工亷郊师于曹纲纲曰敎授人多矣未有此性灵弟子也郊常池上弹蕤賔调忽闻芰荷间有物跳跃出防乃方响一片有知者识是蕤賔鐡也指拨精玅致律吕相应物类相感耳【琵琶録】
　　截留鞭
　　姚崇牧荆州受代日阖境民泣抚马首截留鞭以表瞻恋【开元天寳遗事】
　　蜂蝶慕香
　　都下名妓楚莲者国香无及每出则蜂蝶相随慕其香【同上】
　　自暖杯
　　内库有青酒杯纹如乱丝其薄如纸以酒注之温温然有气相次如沸汤名自暖杯【同上】
　　游仙枕
　　兹国进一枕色如玛瑙枕之则十洲三岛四海五湖尽入梦中帝名游仙枕【同上】
　　辟寒犀
　　交趾国进犀一株以金盘置于殿中暖风袭人使者曰此辟寒犀也【同上】
　　唤铁
　　太白山居士郭休有运气絶粒之术以绳繋一铁片子鸟兽闻之即集庭下名曰唤铁【开元天宝遗事】
　　氷山
　　进士张彖力学有大名杨国忠用事争诣门彖独不往曰尔辈谓杨公之势可倚如太山耶以吾所见乃氷山也皎日一照则当悮人后登第为华隂尉叹曰丈夫有凌云葢世之志拘于下位若立身于矮屋中使人擡头不得遂拂衣长往【同上】
　　花裀
　　学士许慎与亲友宴花圃中聚花铺座曰吾自有花裀何消坐具【同上】
　　风流薮泽
　　长安平康坊妓女所居新进士以红牋名纸游其中时谓此坊为风流薮泽【同上】
　　笔头生花
　　李太白少梦笔头生花后天才赡逸名闻天下
　　百宝栏
　　上赐国忠木芍药国忠以百寳为栏【开元遗事】
　　吸花露
　　贵妃每宿酒初消多苦肺热凌晨傍花枝口吸花露润肺【同上】
　　含玉咽津
　　贵妃素有肉体苦热肺渴每日含一玉鱼借其凉津沃肺【同上】
　　夜明枕
　　虢国夫人有夜明枕光照一室不假灯烛【同上】
　　粲花
　　李白与人谭论皆成句读如春葩丽藻粲于齿牙时号李白粲花之论【同上】
　　二鹘掷卵
　　嘉陵江上见二鹘掷卵相上下以接之葢习其飞也其胎教之意乎又翅羽未成跃出巢穴往往堕崖而死其天性俊勇是亦躁进之类
　　山鸡自爱
　　山鸡自爱其色终日映水目则溺死
　　天心月脇
　　皇甫湜称愈文曰穿天心出月脇
　　茗战
　　建人谓鬬茶为茗战
　　金鹿银
　　天子北征曹奴之人觞天子于洋水之上赐金鹿银麕今有地上得银防金狗之类皆古赂夷狄奇货【穆天子传】
　　温柔郷
　　成帝谓合德为温柔郷曰吾老是郷矣不能效武帝求白云郷也樊嬺贺曰陛下真得仙者合德号为婕妤【赵后外传】
　　六甲行厨
　　左慈明六甲能役鬼神坐致行厨【葛洪传】
　　老子仆徐甲
　　老子西度关关令尹喜知其非常人从之问道老子大惊舌然故号老耼老子耳有三漏手握十文其仆徐甲约日直百钱自随二百年计欠七百二十万钱甲诣关令索所欠令问老子对曰甲久应死吾以太清生符救之得至今日使甲张口向地符出丹书文字如新甲立成一聚枯骨令知老子神异叩头请命复以符投骨上甲乃复生
　　龙牀
　　韩志和有道术宪宗时献一龙牀坐则鳞鬛爪角皆动又于御前以蝇虎子数十令分队舞梁州曲皆中音节【沈玢传】
　　九色鳯鶵
　　东方朔游房林之野获九色鳯鶵【洞防记】
　　怀梦草
　　钟火山有香草武帝思李夫人东方朔献帝怀之即梦见名怀梦草【洞防记】
　　青鸐
　　羽山之北有鸟曰青鸐声如钟磬世语曰青鸐鸣时太平【拾遗记】
　　寳井
　　范蠡收四方难得之货或藏之井堑谓之寳井丽色溢于闺房谓之游宫【拾遗记】
　　琼厨金穴
　　光武皇后弟郭况家工冶之声不絶人谓之郭氏之室不雨而雷东京谓况家为琼厨金穴
　　流香渠
　　灵帝起裹游馆千间渠水绕砌莲大如葢长一丈其叶夜舒昼卷名夜舒荷宫人靓妆解上衣着内服或共裸浴西域贡茵墀香煑汤余汁入渠号流香渠
　　书仓
</div>
    <div class="pagination">
<a href="说郛_page588.html">上一页</a><span>...</span><a href="说郛_page584.html">584</a><a href="说郛_page585.html">585</a><a href="说郛_page586.html">586</a><a href="说郛_page587.html">587</a><a href="说郛_page588.html">588</a><span class="current-page">589</span><a href="说郛_page590.html">590</a><a href="说郛_page591.html">591</a><a href="说郛_page592.html">592</a><a href="说郛_page593.html">593</a><a href="说郛_page594.html">594</a><span>...</span><a href="说郛_page590.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
