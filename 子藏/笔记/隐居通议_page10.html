<!DOCTYPE html>
<html>
<head>
    <meta charset="UTF-8">
    <title>隐居通议 - 第 10 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>隐居通议 - 第 10 页/共 20 页</h1>
    <div class="content">　　祭苏文忠公文
　　李方叔廌受知坡翁甚深坡翁卒于常州方叔以文酹之有曰道大不容才髙见忌皇天后土明一生忠义之心名山大川还千载英雄之气文气甚壮
　　三苏
　　三苏皆得諡文老泉文安东坡文忠颍濵文定森然鼎峙为一代文宗老泉之文豪健东坡之文竒纵而颍濵之文深沈差不逮其父兄故世之读之者鲜焉惟进卷中歴代论如夏商三国东晋数篇却自精妙有味他作如御风词超然特出者甚少然其所作古史则议论髙絶又非坡所及又作管幼安画赞甚佳盖有为而发今録于此
　　管幼安画赞
　　予自龙川归居颍川十有二年杜门幽居无以自适乃取旧书阅之将求古人而与之友盖于三国得一也曰管幼安宁幼安少而遭乱渡海居辽东三十七年而归归于田庐不应朝命年八十四而没功业不加于人而予独何取焉取其明于知时审于处已云尔盖东汉之衰士大夫以风节相尚其立志行义贤于西汉然时方大乱其出而应世鲜有能自全者颍川荀文若以智防辅曹公方其擒吕布毙袁绍皆谈笑而办其才与张子房比然至九锡之议卒不能免其身彭城张子布忠亮刚简事孙氏兄弟成江东之业然终以直不见容力争公孙渊事君臣之义防絶平原华子鱼以德量重于曹氏父子致位三公然曹公之杀伏后子鱼将命至破壁出后而害之汝南许文休以人物臧否闻于世晩入蜀依刘璋先主将克成都文休逾城出降虽卒以为司徒而蜀人鄙之此四人者皆一时之贤也然直已者终害其身枉已者终丧其德处乱而能全非幼安谁与哉旧史言幼安虽老不病着白帽布襦绔布裠宅后数十步有流水夏暑能策杖临水盥手足行园囿嵗时祀其先人絮防布单衣荐馔馈跪拜成礼予欲使画工以意仿髴画之昔李公麟善画有顾陆遗思今公麟死乆矣恨莫能成吾意者始为之赞曰幼安之贤无以过人予独何以谓贤贤其明于知时审于处已以能自全幼安之老归自海东一畆之宫闭不求通白帽布裙舞雩而风四时烝尝馈奠必躬八十有四蝉脱而终少非汉人老非魏人何以命之天之逸民
　　谏用兵书
　　东坡长于论事口端有舌真是入妙其代张方平谏用兵书有曰且夫战胜之后陛下可得而知者凯旋防奏拜表称贺赫然耳目之观耳至于逺方之民肝脑涂于白刃筋骨絶于餽饷流离破产鬻卖男女薫眼折臂自经之状陛下必不得而见也慈父孝子孤臣寡妇之哭陛下必不得而闻也譬犹屠杀牛羊刳脔鱼鼈以为膳羞食者甚美见食者甚苦使陛下见其号呼于挺刃之下宛转于刀几之间虽八珍之美必将投箸而不忍食而况用人之命以为耳目之观乎此疏甚佳
　　逰桓山记
　　坡翁作逰桓山记感慨深长超然物化其辞曰元丰二年正月己亥晦春服既成从二三子防于泗之上登桓山入石室使道士戴日祥鼓雷氏之琴操履霜之遗音曰噫嘻悲夫此宋司马桓魋之墓也或曰鼓琴于墓礼欤曰礼也季武之丧曽防倚其门而歌仲尼日月也而魋以为可得而害也且夫为石椁三年不成古之愚人也予将吊其藏而其骨毛爪齿既已化为飞尘荡为冷风矣而况于椁乎况于从死之臣妾饭含之贝玉乎使魋而无知也予虽鼓琴而歌可也使魋而有知也闻予鼓琴而歌知哀乐之不可常物化之无日也其愚岂不少瘳乎二三子喟然而叹乃歌曰桓山之上杂石嵯峨兮司马之恶与石不磨兮桓山之下维水濔濔兮司马之藏与水偕逝兮歌阕而去
　　序鼂君成诗
　　东坡先生序鼂君成诗集有曰达贤者有后张汤是也张汤宜无后者也无其实而窃其名者无后扬雄是也扬雄宜有后者也贤者民之所以生也而蔽之是絶民也名者古今之达尊也重于富贵而窃之是欺天也絶民欺天其无后不亦宜乎故曰达贤者与有其实而辞其名者皆有后此论甚新可以为世戒
　　答谢民师书
　　又答谢民师书有曰扬雄好为艰深之辞以文浅易之说若正言之则人人知之矣此正所谓雕虫篆刻者其太法言皆是物也而独悔于赋何哉终身雕虫独变其音节便谓之经可乎屈原作离骚经盖风雅之再变者虽与日月争光可也可以其似赋而谓之雕虫乎使贾谊见孔子升堂有余矣而乃以赋鄙之至与相如同科雄之陋如此先生此论深中子云之病
　　序乐全文
　　孔北海志大而论髙功烈不见于世然英伟豪杰之气自为一时所宗其论盛孝章郗鸿豫书慨然有烈丈夫之风诸葛孔明不以文章自名而开物成务之姿综练名实之意自见于语言至出师表简而尽直而不肆大哉言乎与伊训说命相表里非秦汉以来以事君为说者所能至也此论自坡翁发之而后世宗其说
　　滕元发墓铭
　　东坡翁铭滕元发墓言其姿度雄爽英伟大度以为天下异人因其文想其人真卓荦不羣者也坡翁此志笔力跌荡振发风起水涌真足以发之傥笔弱则失之矣元发旧名甫字元发后避父讳以字为名而字达道举进士第三仕至光禄大夫龙图阁学士本东阳人也葬苏州长洲县
　　评栁子厚
　　坡翁曰栁子厚南迁始究佛法作曹谿南岳诸碑妙絶古今不知以栁之文言耶抑以其学言耶无姓和尚碑尤妙
　　龙川宗欧文
　　龙川先生陈公亮喜欧阳文其所作有絶似处尝选欧文一百三十篇命曰欧阳文粹其序有曰初天圣明道之间太祖太宗真宗以深仁厚泽涵养天下盖七十年百姓能自衣食以乐生送死而戴白之老安坐以嬉童儿幼稺什百为羣相与鼓舞于里巷之间仁宗恭已无为于其上太母制政房闼而执政大臣实得以参可否晏然无以异于汉文景之时民生及识五代之乱离者盖于是与世相忘乆矣而学士大夫其文犹袭五代之卑陋中经一二大儒起而摩之而学者未知所向是以斯文独有媿于古天子慨然下诏书以古道饬天下之学者而公之文遂为一代之师法未防而科举利禄之文非两汉不道于是本朝之盛极矣又曰公之文雍容典雅纡余寛平反覆以达其意无复毫髪之遗而其味常深长于言意之外使人读之蔼然足以得祖宗致治之盛其闗世教岂不大哉以上皆龙川所作而亦纡余寛平甚似欧文岂非诵习之熟自然迫真欤欧曽王苏四家为宋文宗然皆未尝用怪文竒字刻琢取新而趣味深沈自不可及若欧则尤纯粹宜其为一代之宗工羣公之师范也所着丰乐记实为妙笔龙川文粹不首取之而乃附见于拾遗殆不可晓
　　曽平山序水云邨诗
　　金谿曽子良自号平山南丰族裔也以能赋擢咸淳戊辰第累任至建德府淳安令甫三月国事变归隠山中鬻文以自给辛夘秋予访之年六十有八矣盖别二十年而复防欣然道旧明年以予所作水云邨吟稿往请教焉辱为序曰
　　宋初南丰儒家望族二曰江楼刘氏曰宻国曽氏我宻公迨江楼公相好于时我逺祖十五公犹在丰也其后十五公既来宅于金谿自是与江楼公家子孙逺矣至于子良之身而江楼公之诸孙水云邨起潜君壎实来顾予于常安庄之寓舍予不胜枌榆松楸之涕且归一日以其诗若文示予也曰子为我言焉子言之先正文定公言之也其自我江楼公以下实宠嘉之予谢不敏一日以其诗示予也而文未之见诗予视之古视选近古视黄律五视杜七视杜若黄絶五视选七视晩唐而轶焉皆合大家数盖其材全其力钜其气雄故能持众媺而不自以为名刻众形而不自以为功知名早所知皆名公也若予所敬千峰陈公年魁如心陈公莫逆次山赵公皆深知君予恨纳君交晩予何言晩不恨恨世易三公者或以其老且智不见兵革或以其强而勇著名节庙食他邦独予与君自靖献侥幸不死今者乃得与相见叙世契如未经乱离时虽可恨亦可幸而甚可恨者以君之才之学不一试用仅客诸侯竟卷懐于此吾儒事业当不止是然后知千峰公之期君也深而君之自得也亦深矣嗟夫日月之经于天也而行江河之经于地也而流彼岂有所为而为之哉予与陈公讲之于凤皇山之下熟矣尚其相与勉之以母负陈公之意以母忝我两家所生云元黓执徐后六月辛夘朔里契家生曽子良序
　　论语四赞
　　平山公尝作论语四赞甚佳志道赞曰道既是我志又是谁千五百年惟孔仲尼据德赞曰得寸则寸得尺则尺实有诸已而非以力依仁赞曰仁者人也造次弗违体贴出来如人着衣防艺赞曰习无不利不习而利精义入神事理不二









　　隠居通议卷十五
<子部,杂家类,杂说之属,隐居通议>
　　钦定四库全书
　　隠居通议卷十六
　　元　刘壎　撰
　　文章四
　　张侍郎简牍
　　侍郎张公渊微字孟博建昌新城人父介登进士科仕至湖南运干公明易工文词而不利于乡举淳祐丙午流寓湖北赴运司试中选贡礼部明年擢进士第一人授承事郎签书昭庆军判官防公事累更朝迹权吏部侍郎忤贾似道免归以集英殿修譔起知饶州未行以御史防罢奉宫观禄又以舒有开防罢而卒公为文斩截峻刻得左氏文法屡求其稿子孙无在者亾矣适得其简牍二三俱可观因録存之且纪其旧闻曰建昌乡试取士解额三十七名而周易义当其一宝祐乙夘歳公服防里居是歳贡举试士时旴城张天民明易其文笔冠一时而同经之能者又五十有二人意其间必有一中选矣及榜出则中者乃余裕新城俗子也大失众望于是天民等五十三人聨名致书于公言余非才冒举辱易经负举选意若以公为本经盟主而赴愬之公因易以答笔力甚伟其书曰
　　某自罹陟岵之忧庐深山莫与往来厌讳氏名不得通于故交时英游鳞何从尺素书抵寓驿中自冢上归得之亟薫香奉观视其题条冰之光修史学士其人伸其幅聨璧之辉先觉天民其元某何人何以得斯何以称哉谨再三读文采钜丽词势纵横主易经之齐盟立善类之赤帜足张吾军不胜击节惟是洁静精微之学昔尝从事于斯而不得其师惟天民诸君子发天之秘扩圣之疆精祲六爻之梦度越九师之説竞秀于旴名震于京师葢所愿学而未遇者明天子兴贤卿大夫荐书此一举也羣五十三隽铿鍧乎文鸣杨陆张黄胡涂王邹【此八人者当时考试官也】固已蹶动耸遻相顾太息吾旴之有人于此五十三隽复防其尤以先登犹有二十八宿为云台之储二十四气当凌烟之选也顾舍是而他有一焉黄钟弃而瓦缶鸣贤士无闻如来翰之所云云辱经辱旴辱科岂不大骇观听耶试为诸君子説筮云是谓暌之归妹薉甚负涂之豕变为无血之羊始于载鬼终于虚筐暌卦不在三十七数而归妹又不在五十三数以暌之三十八而厠诸三十七人之列非据也以归妹之五十四而加诸五十三人之上非人也非据则名必辱非人则身必危既辱且危祗掇祸也是卦也离之震亦震之离晋献公筮嫁伯姬亦遇之是反覆同一凶也且其繇曰士刲羊无血也女承筐无贶也西邻责言不可偿也彼妄一人以柔乘刚以小人乘君子之器蒺藜之据已甚髙墉之射莫逃无号终有凶耳岂特责言不可偿殆有甚焉史苏不云乎车脱火焚归妹暌孤六年其逋明年其死于髙梁之虚吁可畏也是岂特终朝之三褫也欤识者窃为彼悲之尝试为诸君布蓍四营而得艮之渐艮之止时止也物不可以终止故受之以渐渐之进也是葢易之五十三卦也其在五言有序中正之言终莫之胜吉艮之渐三歳得所愿也三年将寻师焉抜茅连茹以其彚征吉矣今日院竖子顾劳悉师邪抑天民有言虽圣人不敢尽其机或因邓侯从天民愿学而得所谓机焉其亦有以折衷乎此不宣
　　荅饶兰坡士尧赴省试书
　　某不材见弃于时桑梓羞之归省先人之墓而不敢居以是不得侍于下风东上维时济济者众峨峨缨冠其往又是一番新郎君谓吾衰而与吾雪耻乡之士如吾士尧吾所望是以寓拳拳朝夕引领魁斾于征其道旴城其当庆饯于道周明年其魁兰宫是吾兰坡则吾所深期朝夕是赞是祝矣书来逊未遑曰朽踪而灰心此非子游所望于子綦也且闻夫子之足瘳矣犹曰未果于行也何居我是用劝往哉用所学以昌斯世在此行母怀宝而迷邦人之頼士尧其无斁顷贶水芝澡料一物之寓一理存无塞其心而澡其徳敢不承厚意焉不宣【按荷为水芝见本草】
　　约乡友防饮帖
　　枌社数交朋萍踪几聚散小山良集以诚子之还诸宾主皆归荣途而几道赴新任伯雨趁新阙惟老我与方塘翁尚一丘一壑可无尊酒论别偕仲华惠卿诸君子聨骑我顾幸甚草草不枝幅
　　二友争山界为劝和作盟书
　　某侧闻某氏某氏各有词于官各为其先茔皆孝子之争识者闻而义之义之将助之助之云何助之争而已彼两争此不可两助两助之不可惟两助而两平之其可窃惟两墓共一山久为比邻本自无所争一山覆两墓互为掩映本亦在所不必争得无有傍人鬭谍于其间窃以鬭谍者不过曰某地是某家业今乃为某家封植某木在某山今乃为某家保障由是两者之言入而两家之讼兴其闻官则又将烦邑纠呼里正集邻保入山林相亩步视髙下立标表量丈尺如是动众山灵不宁曾谓两家子以孝闻而以是动先灵乎是必非所愿是以断之曰甲之墓以乙之山为保障则乙之保是山犹吾保是山也乙之山以甲之墓为屏蔽则甲之保是山犹吾保是山也毋斩一木毋侵轶毋以平常之地起争端有渝此盟山灵殛之俾坠其家无克祚世于是荐酒结券二子咸举首曰命之矣复以是载书盟于官以重其信焉
　　龚祥甫墓志铭
　　新城有士曰刘尚父梦桂与张公友善亦工古文景定辛酉歳以诗义魁乡荐不第而终壬戌之秋予尝访之叙宗盟殊笃有书斋扁曰方塘即前所谓方塘翁者也尝为里友龚祥甫墓志其文曰
　　天道无亲常与善人昔闻其言于师聃而于里中龚祥甫疑焉子不终养而先逝妇勉守志而病狂一老憖遗闵斯鞠孙呜呼独也无子视孙孤也无父视祖祖孙二人独孤相视而祥甫年已七十视防不能待矣以景定二年十一月某日卒子声道去之已十年妇黄今犹寡佛老今承重有妄意室中之藏者持其家事昵亲养共观弗救镪耗于室粒耗于仓弗考或牵之牛货之豕弗治诱是藐孤博与游弗迪意将荡其志而毁其家言念租荼漂揺风斯天不与善乎申包胥有言人众者胜天天定者亦能胜人祥甫受学我先师中奉大夫龙山先生张公介先生之子渊微今为吏部侍郎于祥甫父子若孙世契也里居闻讣为然曰善人也而逝其孙畴依既又目击人众者之为抱不平曰不可使亾友肉未寒而有此今惟其孤是恤惟祥甫襄事是图非有司无以杜邻胥戕者为白于官首黜其仆而警其族之不咸责亲房扶持之铢铜勺粟毕登之籍先是祥甫为佛老请婚于予侄孙委禽矣侍郎谓可以相其孤奉母也属持柯者有抑塞又白于官移文二家同养焉自是得所翼冯外御其侮而天者其定矣初侍郎庐母夫人墓登云防山望谿南中阬气势郁郁以杖叩老龙曰噫将谁之藏也以劝祥甫为自谋至是卜葬向以癸食厝以壬戌八月某日食诛茅开阡见者曰吉天殆兴龚氏也夫积善之家必有余庆而地理书亦云天地惜至宝以赏善人祥甫早歳属文有声庠序遭冦乱无仕进意遂罢举子业而侍郎每称吾老友必有取矣殆裒虽不言而四时之气备欤平居于人无忤睦亲戚以礼抚臧获以恩未尝疾言厉色家量出入尝值歳凶闭之粜者皆是已独发廪如常时夫是以乡里称善人吾是以必其必有报也祥甫字也名应龙世家新城葬之前五日佛老谋所以志诸幽者侍郎谓余子于祥甫亲家也宜铭之铭曰人心之初有善无恶无恶即善勿刻其璞璞也能存宜尔恂恂归于其真善人之坟郁郁千春尚克昌而子孙
　　嗣汉三十六代天师简斋张真人墓志铭
　　昔庐山江丞相万里为三十五代天师志墓其文竒伟超卓读之不厌近庐陵刘太博辰翁亦为三十六代天师志墓虽极刻斲摩厉之工而趣味有不及焉辄録于后
　　自昌意以来号称神明之胄者既无不歴乱磨灭独汉天师张氏祖讳良以剑印传如禹鼎延至魏晋六朝隋唐五季逾久而着其承家至此必亦有尤异取信不惑者然犹未至益人国也入宋祥符冠褐始召崇观符箓始盛其时有虚靖先生道始显至穆陵赐号观妙先生可大甫三十五代其退潮拯旱尤信由是龙虎山宫观压东南为福地第一化人之袂四出者致方物修士之赢粮访道者贾挚币祈者谢者不宁令者膝行而踵至居如市市如邑儿童下走顺风而呼而售者滋富至莫辨于是用物宏矣乃三十六代天师宗潢起绍陵讫徳祐且十年方禁中奉秘祝谨然不召至乙亥丙子间金陵已不守信未下然北使已先传张天师召召且亟当是时环江南之冰泮者无息壤兹山独师是恃而师不自保然未几时而锡冠剑陟师号予防持免征发掌教事度诸品若曰神仙子孙而不名由是宠光赫然又前代盛时所未有由是士大夫有不能出者贫无处者阡陌之负耒耜者亲者故者莫不挂冠易服庇风寒暑由是入其境者若华胥军行而狼顾者曰天师之赐履也催科而旦适者曰天师之所抚存也物之熙熙然者不惟不知陵谷亦不知谁氏之子如是者十又七年而演道灵应冲和真人死其君子曰是号简斋真能简者也其弟子曰吾师度世解厄非死也殆天师复生先是相其教三十六代厄故一终一摄不以闰居正惧及也至师而遭讫箓之难或谓道盈亦无所逃于数然惟师以愚守智惟师以俭致福惟师以清静御外物故能涉乎边境而不祸抟乎九万而不中道夭而又能以余力济世得名又非特脱于其厄而已乃至是始昌若论其存亾絶续之际有不可胜述者焉其从容若不得已而应其寡黙善为上而不争或曰天师非世人也葢必有出乎人间耳目之表者独恨不尽知耳闻其初至北也不敢挟剑以行及其呼剑而剑至又云北有二虎抚之汝吾左汝吾右皆靡然如命凡流俗好怪所闻皆若此皆如説东方朔者非实也亦非道也道在平易即简斋者是已吾方以其简为近道而彼欲以小夫曲説神之以此胜魔非魔道耶然吾闻山中人言其将逝也亦不能无小异最后北行之日所居面里所山崩辛夘得白兎然不死此其可信者其三代见世系其子孙见碑隂生淳祐甲辰死至元辛夘葬里之澥田实已亥九月癸酉嗣天师与棣赐号体元宏通广教真人是为三十七代前观妙先生铭吾师庐山相国老笔也今天师能不逺介其徒以属我曰斯文托再世矣以吾从古心之后为有愧也乃依楚歌为辞以系之辞曰山龙衣兮翠黄英琼瑶兮五梁俨归奏兮玉皇我祖兮抚我大荒途迷兮屏翳骖左指穷于薪兮不穷于火阳平兮赐履于讴于讴兮山中之子风枝号兮老龙言死我祖兮在天览揆锡兮兹万千重斯文兮以
　　江公作观妙真人志笔力跌荡真如天马游龙不可羁馽而又渊然其光油然其味诚老笔也须谿此篇颇觉纒绕有窘态滞碍少活意且又辞费或者未足以继乃师欤
　　予近作桂舟先生墓志时不曾观此篇偶信意作招辞以铭之闻有一游士见而评曰墓铭不应作骚体观其文字考其议论真须谿焉耳或以见告因笑曰谓吾文似须谿固非欺我而谓铭不用骚体亦未可以律我昔惟韩曾不作此体欧阳公铭石守道梅圣俞皆长言之其説曰言之长哀之深也几案偶有汪龙谿文刘后村集在焉取而观之铭以楚词者甚多何止须谿乃知吾党持论不可草草刘公玉渊曾为人铭墓亦用此体时有一名公见之曰铭作招词甚佳事载集中
　　药王赞
　　庐陵刘太博辰翁作药王赞词甚朴而防有在可发一笑赞曰左畔龙树王望龙右畔孙真人骑虎惟有药王屹立于其中不龙不虎独与犬为伍不解何故
　　吴司封上陈丞相书
　　临川吴司封镒上陈丞相书有曰天下事非善类之众不可为也一齐众楚薛居州不能善其君一暴十寒虽孟子不能智其主今日牛畜侍以仁义明日荀欣侍以选练明日徐越侍以节俭而歌者之田止御史中丞谏议大夫则言翰林学士给事中则言度支使盐铁使京兆尹则言而制使之职削葢众正进然后羣枉消以上数事相类剀切动人
　　程汉翁诗序
　　近尝见叠山谢先生枋得为程汉翁诗序曰诗亡而春秋不可续宇宙一大变也程君汉翁出云栖吟稿一编示予予诵怀古四诗涕泗交颐不能禁览尽卷乃欣喜雀跃知天下尚有英才黍离之悲无衣之壮匪风下泉之思尽在此矣江北多英雄吾有望焉因诗以见志汉翁所蕴蓄所树立所成就岂易量吾于是重有感焉艺祖最重读书人虽超世拔俗之才不由科举程文奋身必不得行其志三百年后以学术杀天下者皆科举程文之士万世笑儒亦无辞以自解矣予从先朝名将相游泛论边事自端平甲午至景定甲子儒以时文名而捐躯报国不畏锋镝能使武夫心服为国家延数十年之命者仅得曺毅节彭文子余义夫徐有功王景宋五人焉至有功贬死吾知国不可以为国矣汉翁勉旃陆宣公有言兴王之良佐皆季代之弃材在季而愚当兴而智汉翁岂肯终为愚者乎故曰天下英雄必有借汉翁为儒解嘲者喜谈乐诵当过于五人矣吾之敬爱汉翁岂特诗道而已也
　　叠山翁信州贵谿人素有文名笔力竒劲此序不尽其所长而忠愤之意见于言外独其贬驳科举程文之士误我国家笑万世此则诚为至论有合于先儒之防序所谓曺毅节则有闻也与彭文子余义夫皆伟然英杰之士有大功于西陲者景宋名登义夫之幕客殊有才畧惟徐有功虽号帅才而狂疎诞谩无显绩庚申临江之祸公议非之然义夫乃赵信庵识防入官非由科第故虽贵显犹以此自歉每称白鹿诸生序所称误也勲名如义夫何必科第【按徐有功名敏子】
　　刘氏族谱序
　　吾宗之刘其源甚逺逮族兄太史掞尝为江楼刘氏族谱序所以纪迹流派者具备兹録以示我后之人使无忘其世本云其序曰
　　刘氏尧之后散居江南者汉髙祖封其弟元王交于楚而衍之也唐季有自鄱杖一剑徙居南丰又自南丰分而之广昌之新城之建宁江楼八居士宝藏初徙时剑剑长三尺许有北斗星文志天汉元年铸绍定庚寅刼火黄冠得之呪符水云宻国曾公致尧铭居士墓载有牛六十头手钞古书数百卷居士作江楼宻公为赋五言长韵见鳬绎集其叔子与荆公为同门婿荆公之父益之出守韶州居士同游石仙岩和诗有刻石在初庆厯诏州县立学宫居士一力任其费曽易占作记实子固十八歳少笔居士生四子四子之子生孙孙生子众而多微波流星散谱系益落缺不能尽详惟予大父泰夫府君与从祖光夫【讳炎水村大父】及定夫【讳止象山髙弟】二先生三派子孙尚习诗书别刋善谱可得而考其他昔为士而今无后与今有后而不为士者不能具载予老病日侵自度进不能颂清庙退无可吟梁甫思息景山樊间中巷徳恭翁李大年弟兄力学而任运所居先庐犹是南唐时柱石诚之永丰官满因而涂塈之定夫师象山号子路与里人黄几先彭明甫相讲学予外舅丹霞翁来南丰访定夫及沈徳中后叹息久之此谱故可考也太史公作古帝王圣哲世系采摭四方异闻甚备而卓然可称述者殊少予闻盛徳必有后葢不在乎元来云礽之多而在乎风流文采之不可湮没也今刘氏之族不系乎风俗之媺恶不闗乎文墨之兴衰若不必存而存之仰存吾祖而已后谱纲目成题曰江楼刘氏族谱畀大年今年七十有七喟然而叹曰有是哉诚之下世而不见矣分三家子弟脱其稾世守之使后之识予心者有稽焉淳祐庚戌立春日世孙方石掞序
　　方石太史自号也太史此序文气断续未得为工然书刘氏原委则畧备矣其録而存之为是故也按密国曾公神道碑载公以大中祥符五年五月丁亥卒于官是真宗朝也此序云密国实铭居士之墓则居士之卒当在大中祥符以前矣至云庆厯修学居士一力任其费则庆厯乃仁宗时距祥符已悬隔无乃谬误乎葢一力上脱孙字学记所载云县之士刘徳纯合同志而请徳纯则居士之孙也此一节又误在作江楼之上当在游石仙岩和诗有刻石在之下既叙居士之叔子方及居士之孙次第方妥太史平生为文极详谨不应此独疏卤得非写者之伪邪其集所着如奏议碑铭皆卓絶髙古自成一家如余清堂记朱丹林墓志符进士墓志刘迪功墓志则其尤妙者也独此序差不逮他作云
　　口铭
　　偶至一禅林见有口铭颇佳因録之其铭曰神以感通心由口宣福生有兆祸来有端情莫多妄口莫多言螘孔贯河溜流倾山病从口入祸从口出存亾之机开閤之术口与心谋安危之原枢机之发荣辱存焉










　　隠居通议卷十六
　　钦定四库全书
　　隠居通议卷十七
　　元　刘壎　撰
　　文章五
　　省事老人赞铭
　　朱新仲舍人翌自号省事老人初仕汴京南渡乂仕于杭都文采声华倾动一时尝得其别集观之有所作范文正公画像赞甚佳今録于此
　　序云文正范公名在天壤功在社稷国史书之钟鼎勒之四夷百蛮之如神明天下后世仰之如日月山泽之儒嗟叹不足仰瞻遗像再拜而为之赞曰乾纲囬薄妙燮四时有大坤舆载厚不移其中哲人千载一至其至维何天地则理巍巍文正国之蓍民之父师以天下之重自任故举万钧而若无以四海赤子为心故甘百谪而不悔垂绅正笏耸泰华衡嵩之表活涸濡枯倾江河淮济之利日月有时而食而公之名不冺钟鼎有时而尽而公之功不防唐郭令公之武汉周绛侯之气吾侪小人手舌俱废拜颡有泚求之梦寐
　　杜子美画像赞曰凌万乘以峥嵘之气贮千古以磊落之胸笔下有神洗宇宙而一空者大哉诗人之宗乎束带峩冠凛然似谒肃宗而论房琯神闲意定超然若溯瞿唐而上泛沅湘而东也
　　莲叶砚铭虽不及前二赞之妙然亦竒健其词曰玉井之泉泰华之峯有十丈莲脱叶驰风化而为石沦于深渊大泽之中琢以为砚置之墨客子卿之宫涓涓之泽没世不竭是为元頴汤沐之封而日游戏于其间葢相与托令闻于无穷
　　琴谱序
　　近见北人有琴谱一集集有序序颇可观云龙波子作不知何氏名也今録于左
　　拟清庙之古赓南风之诗圣人之制作也续杏坛之音鼔宣尼之操吾徒之修养也珑玲其声龙吟鳯鸣妙契大造发越七情猗欤琴哉非金槽铁拨比也非鸿鹄其心者可学也非郑卫其耳者可听也前辈或曰授无间然可者谱不可者心也心而可则何以千载而下独伯竒师旷诸子之専其美葢得于心者自应于手其不得于心者徒求其声求其声者特造作之巧应于手者乃自然之清噫嘻志在髙山流水知之者惟一子期至于马之仰鹤之舞则又物之灵也吾之于琴固不敢以子期望今人每独惜今人之不马鹤若也凡我同志以其自得于心者而抚之而自听之亦不必冀人之知不知也龙波子序
　　东牟擥秀亭记
　　近见东牟擥秀亭记金人文字失其姓名记文亦简洁可观但诗末句俚拙耳虽缁流有此风调然终非大雅也
　　天下以形势之要雄东牟东牟以海山之秀甲天下山视逺人人视逺山见之易友之难陇首牧儿林间樵叟虽能视之而不能友惟太守完顔公竒人也前之刺州政者多矣官于斯牧于斯不能亭于斯岂力不足抑览不至也公于是铲城为基断木为亭人不闻役乐成厥功仝僚佐登览其上见夫烟栖雨宿云出月来归鸿野鹜如飞几席之上终日望轩冕焉昔莘野以阿衡而襄阳岘首以羊叔子而赤壁以东坡而今则昆仑竒秀得我公发越之他日与山增重未必不由伯乐之一顾也嘉叹不足故诗之词曰霜天晓兮白云飞洞天暮兮白鸟归江月照兮松风吹好个家风人不知
　　象山先生言吏奸二书
　　象山先生作王荆公祠堂记笔力宏妙自谓断百余年末了底公案圣人复起不易吾言此一大题目非先生不敢言非先生不能言也当来更加揫敛使归简严则前无古人矣先生精于説理长于论事惟其天材宏纵横説説逗尽底里沛然不穷读之使人气涌神闻风兴起而况于亲炙之者乎尝有与杨守一书言吏奸者其説甚妙其书曰
</div>
    <div class="pagination">
<a href="隐居通议_page9.html">上一页</a><span>...</span><a href="隐居通议_page5.html">5</a><a href="隐居通议_page6.html">6</a><a href="隐居通议_page7.html">7</a><a href="隐居通议_page8.html">8</a><a href="隐居通议_page9.html">9</a><span class="current-page">10</span><a href="隐居通议_page11.html">11</a><a href="隐居通议_page12.html">12</a><a href="隐居通议_page13.html">13</a><a href="隐居通议_page14.html">14</a><a href="隐居通议_page15.html">15</a><span>...</span><a href="隐居通议_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
