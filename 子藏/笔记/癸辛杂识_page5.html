<!DOCTYPE html>
<html>
<head>
    <meta charset="UTF-8">
    <title>癸辛杂识 - 第 5 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>癸辛杂识 - 第 5 页/共 12 页</h1>
    <div class="content">　　蜀人未尝浴虽盛暑不过以布拭之耳谚曰蜀人生时一浴死时一浴
　　梅无仰开花
　　杜南谷云梅花却无仰开者葢亦自能巧避风雪耳验之信然
　　栅沙武口
　　北军未渡之时守把统制官王顺欲栅沙武口及沌口以此二处江水极深难于用工遂用披搭敝舟百余载沙石沉之继以石篰土囊压下就用樯竿打为桩栅不两日即办葢长江之险此二处最为要害故也夏贵乃以为不然遣人尽去桩栅欲纵北船入口然后与战顺极以为忧请披搭船三百左右前后皆置棹先棹以迎之俟彼船出口子即以铁猫儿罥定复回棹拽其船以归葢口子既小自不容并进不过尽入吾穽中乃已夏老复忌其功不以为然及北船尽出之后散漫大江之中守兵仅能与未去口子者相拒而余舟皆已飞渡浒广矣
　　李仲宾谈
　　李仲宾衎父少孤贫居燕城中荒地多枸杞一日逾隣寺頽垣往采杞子日正午方行百余步忽迷失故道但见广沙莽莽非平日经行境界心甚异之举头见日色昏犹能认大悲阁为所居之地遂向日南行循阁以寻归路忽见一壮夫白带方巾步武甚健厉声问往何方方错愕间遽以手捽其胸李素多力善抟急用拳捶之其人仆已失其首心知为物然犹踉跄相向李复以拳仆之随仆随起者十余次其人遂似怒而去既稍前则无首者踞坐大石上以俟意将甘心焉然路所必经埶不容避忽记腰间有采杞之斧遂持以前其人果起而迎之遂斧其颈铿然有声乃在青石上其人寂然不见而异境亦还原观乃私识其处而归家人见其神采委顿问之则不能语越宿方能道所以遂偕数人往访其处果有斧痕在石上遂啓其石下乃眢井井中皆枯骸也询之葢亡金兵乱中死者遂函其骨迁窆他所后亦无他
　　大兴狱
　　仲宾又云向在燕为太常令史太常官向为大兴狱闻有物怪往往能杀人时年少气壮勇方秋初一夕守宿官舍一仆自随亦以暑甚出外舍遂独据炕酣寝至夜半忽房门轧然有声而开惊觉则胸间愤闷压气不苏醒极力微开目见一人黑色乗微月率率有声而前既进复退于是恐甚极力瞠目起坐则房门未尝啓也顷之其人复来思有以御之适无他物仅有皮靴一于其前俟其稍近以靴掷之划然有声如雉鸣用手斜拉窻眼而去至晓观之其手拉窻处每窻眼皆圆窍数十破处皆如一虽破而不脱竟不知为何怪也
　　梨酒
　　仲宾又云向其家有梨园其树之大者每株收梨二车忽一岁盛生触处皆然数倍常年以此不得售甚至用以饲猪其贱可知有所谓山梨者味极佳意颇惜之漫用大瓮储数百枚以缶葢而泥其口意欲久藏旋取食之久则忘之及半嵗后因至园中忽闻酒气熏人疑守舍者酿熟因索之则无有也因啓观所藏梨则化之为水清冷可爱湛然甘美真佳醖也饮之辄醉回回国葡萄酒止用葡萄酿之初不杂以他物始知梨可酿前所未闻也
　　四明延寿寺火
　　四明延寿寺在城大刹也三十年前僧良月溪者为知客一夕梦本寺所奉四明尊者告之曰三十年后当使瓦砾化为黄金适符吉梦至明年己丑正月初四日乃四明尊者忌辰作防次日戴觉民家火作延燎寺中一椽不留其应乃如此先是一月前有汪氏子名信道者梦其祖宗云火灾当起于汝家吾力告免于神今已得一同姓名者代矣及火作乃起于戴氏阍人汪信之家与信道仅有一字之异所毁几万家凡壬午年火所不及者皆不得免其新旧界址截然有神所司者此尤可怪云
　　合乐谐和
　　尝闻梨园旧乐工云凡大燕集乐初作必先奏引子谓如大石调引子则自始至终凡丝竹歌舞皆为大石调直至别奏引子方随以改为耳又云凡燕集初作或用上字煞或用工字煞必须众乐皆然是谓谐和或有一时煞尾参差不齐则谓之不和必有口舌不乐等事前后验之无不然者以此推之则乐之闗乎治乱为不诬矣
　　盗马浅
　　甲戌透渡之事其先乃因淮阃遣无鼻孔回回潜渡江北盗马或多至二三百匹其后遂为所获遂扣其渡江浅之处乃自阳罗堡而来于是大江可涉地北尽知之遂由其处而渡焉
　　于阗玉佛
　　巴延丞相尝至于阗国开省于其国中开井得白玉佛一身髙三四尺色如截肪照之皆见筋骨脉胳已即贡之上方又有白玉一段髙六尺防五尺长一十七步【即长八丈五寸也】以重不可致
　　狗站
　　伯机云髙丽以北地名巴实伯里【华言乃五国城也】其地极寒海水皆冰自八月即合直至来年四五月方解人物行其上如履平地站车往来悉用四狗挽之其去如飞其狗悉谙人性至站亦破狗分例稍不如仪必至啮死其人
　　姨夫眼眶
　　帍【音望】令史河间人其妻常为白衣男子所据来则痛饮然后共寝帍不胜其忿于是仗利刃伺于牀下既而果来拥妇剧饮大醉方欲就睡掩其不备以刃刺之白衣沿壁而上蹻捷如飞因逆刃抢杀之堕地化为霜毛白防身长五尺许目烂然遂抉其目珠色深碧而径寸宛似瑟瑟夜至暗室有光芒尺余北人戏名曰姨夫眼眶葢北人以两男子共狎一妓则呼为姨夫故以为戏云【伯机】
　　偏僻无子
　　施仲山云士大夫至晩年多事偏僻之术非惟致疾然不能有子葢交感之道必精与气接然后可以生育而偏僻之术必加系缚之法气不能过是以不能有子也爱身者当慎之
　　琴应
　　琴间指以一与四二与五六四与七为应今凡动第一则第四自然而动试以羽毛轻纎之物果然此气之自然相感动之妙【紫霞翁】
　　治物各有法
　　金花定碗用大蒜汁调金描画然后再入窰烧之永不复脱凡玉工描玉用石榴皮汁描之则见水不去垒珠相思子磨汁缀之【白芨亦可】则见火不脱凡事皆有法
　　金鳯染甲
　　鳯仙花红者用叶捣碎入明矾少许在内先洗净指甲然后以此付甲上用片帛定过夜初染色淡连染三五次其色胭脂洗涤不去可经旬直至退甲方渐去之或云此亦守宫之法非也【今老妇七八旬者亦染甲】今回回妇人多喜此或以染手并猫狗为戏
　　杭城食米
　　余向在京幕闻吏魁云杭城除有米之家仰籴而食凡十六七万人人以二升计之非三四千石不可以支一日之用而南北外二厢不与焉客旅之往来又不与焉
　　开庆六士
　　陈宜中曾唯黄镛刘黻陈宗林则祖皆以甲辰岁史嵩之起复上书倡为期之论一时朝绅如卢越徐霖元赵无堕皆和之时人号为六君子既贬旋还时相好名牢笼宜中为伦魁余悉擢巍科三数年间皆致通显然夷攷其人平日践履殊有可议者然同声合党孰敢撄其锋郭方泉阊在台日尝疏黄镛之罪因论虚名之弊时宜中在政府黻在从班竞起攻之阊为之出台及镛知庐陵文宋瑞起义兵勤王百端沮之遂成大隙既而北兵大入则如黄如曾数公皆相继卖降或言其前日所为皆伪也于是有为之语云开庆六君子至元三搭头宋之云亡皆此辈有以致之其祸不止于典午之清谈也
　　范元章梦
　　范元章向者魏明巳馆中尝赴省试梦至大宫殿手执文书历阶而上自顾其身则挂绿衣既而有衣皂褙者亦欲进为左右所却以为无绿衣而不可进范遂脱所衣绿袍与之其袍内乃着粉青战袍旁有嘲之者答云无笑此乃银青袍也及寤虽喜衣绿之吉又有脱袍之疑既而中第辞魏氏馆继之者乃蜀人税某也次举亦第于是脱袍之征已验独不晓银青之说然自喜以为此必异时所至之官也临安盐仓批满则谢堂实尹京其衔乃银青光禄大夫时事已异仅止于此是以知人生皆有分定不容少有侥幸也
　　福王婚啓
　　福王之子娶全竹斋少保之女婚书一联云依光蓟北茍安公位之居回首江南惟重母家之念亦有味也时福王为平原郡公
　　雷雪
　　至元庚寅正月二十九日癸酉是年二月三日春分余送女子嫁吴氏至博陆早雪作至未时电光继以大雷雪下如倾而雷不止天地为之陡黑余生平所未见为惊惧者终日客云记得春秋鲁隐公九年三月三国吴主孙亮太平二年二月晋安帝元兴三年正月义熙六年正月皆有雷雪之变未及考也
　　医术
　　吾乡医者厐良臣良材兄弟二人指上颇明最是暗记诸药方不差分毫为难能也永嘉术者陈独步瞽而善记毎有客自外来闻其声即知其为何人也诵言一别今几何岁矣台庚乃某年某月日时者乎略无一差吾乡张神鉴亦瞽而善纪胸中所储无虑数万每谈一命则旁引同庚者数十皆历历可听又有张五星亦瞽而慧善辨宝玉此犹是暗中摸索至于能别妇人妍丑闻其謦欬扣问数语即知其人美恶情性赵信国丞相专俾置姬妾并玉器云
　　湖翻
　　庚寅五月连雨四十日浙西之田尽没无遗农家谓尤甚于丁亥岁虽景定辛酉亦所不及也幸而不没者则大风驾湖水而来田庐顷刻而尽村落名之曰湖翻农人皆相与结队往淮南趁食于太湖买舟百十余所载数千人同往甫至湖心大风骤至悉就溺死又有千余人渡杨子江济者同日亦沉于江净慈灵隐皆停堂客僧数百皆渡江还浙东内四僧偶别门徒至中途忘携雨具还取之至江干则渡舟解维矣方怅然自失舟至中流亦为风浪所覆四僧幸而得免岂非所谓劫数者耶
　　回回沙碛
　　回回国所经道中有沙碛数千里不生草木亦无水泉尘沙眯目凡一月方能过此每以盐和面作大脔置槖駞口中仍系其口勿令噬嗑使盐面之气沾濡庶不致饿死人则以面作饼各贮水一榼于腰间【或牛羊浑脱皮盛水置车中】每日略食饵饼濡之以水或迷路水渴太渴则饮马溺或压马粪汁而饮之其国人亦以为如登天之难今回回皆以中原为家江南尤多宜乎不复回首故国也
　　短蓬
　　杨大芳尝为明州髙亭盐在海中或天时晴霁时见如匹练横天其色淡白则晴雨中分土人名之曰短蓬亦蜃气之也
　　子山隆吉
　　梁栋字隆吉镇江人登第尝授尉与莫子山甚稔一日偶有客访子山留饮作菜元鱼为馔偶不及栋栋憾之遂告子山尝作诗有讥讪语官捕子山入狱久之始得脱而归未几病死余尝挽之云秦邸狱成杯酒里乌台祸起一诗间纪其实也后十年栋之弟投茅山许宗师为黄冠许待之厚既而栋又欲挈妻孥而来许不从栋遂大骂之许不能堪遂告其曾作诗云浮云暗不见青天指以为罪于是捕至建康狱未几病死此恢恢之明报也
　　蹇材望
　　蹇材望蜀人为湖州倅北兵之将至也蹇毅然自誓必死乃作大锡牌镌其上曰大宋忠臣蹇材望且以银二笏凿窍并书其上曰有人获吾尸者望为埋塟仍见祀题云大宋忠臣蹇材望此银所以为埋瘗之费也日系牌与银于腰间只伺北军临城则自投水中且遍祝乡人及常所往来者人皆怜之丙子正月旦日北军入城蹇已莫知所之人皆谓之溺死既而北装乘骑而归则知先一日出城迎拜矣遂得本州同知乡曲人皆能言之
　　船吼
　　甲戌岁越中荣邸两舫舟忽有声如牛吼移时方止俗谓之船吟不祥之征也未几有透渡之祸庚寅岁十一月朔西兴渡以舟子不谨驱趁渡人上沙太早既而潮至趋岸不及溺死者近百人时王篠竹孙小隐同问渡目覩其事以钞一锭命舟仅救三人孙遂以事白省遂断两监渡舟人一百七下梢人则处典刑以谢溺者既而渡口之舟夜大吼岂溺者有知而然邪
　　古狱塔灯
　　武林右司理院昔为僧寺有大石塔在焉风雨隂晦之夕或现一灯于上则府主必移易狱有故甲戌岁范元章摄右狱日亲见之此灯或多至六灯两两相并于塔之半其色淡红而微青凡数见之
　　成都恶事
　　魏明巳之侄有六直阁者云少年在成都时方承平繁盛与京师同一日入酒肆中坐觉卓下有所遗物如钥匙之状极其光莹俱各不等凡数十枚莫晓其为何物姑收置之佩囊中因游狭斜至深夜方归忽有三四少年揖于道旁为礼甚恭然皆平生素昧者力邀于酒肆中坚辞不可酒再行乃出向所得如钥之物见还云某辈不知先生在此辄犯不韪兹谨纳还然所愿受教于明师魏闻其言略不知所谓亦不知此为何物亦莫知缘何为其所取辞以偶尔得之初不知为何用而众犹不信久而乃防及扣者则知此物探囊胠笈之具此数辈适得之于魏疑其为髙手盗也欲师之耳魏惧贾祸亟毁弃之久而不敢出市云【范元章】
　　冯妇虎义
　　孟子冯妇虎一章有以昔人有冯妇者善虎卒为善士则之为断句攘臂下车众皆悦之其为士者笑之与前段相对亦自有义
　　盐养花
　　凡折花枝捶碎柄用盐筑令实柄下满足插花瓶中不用水浸自能花作叶不可晓也
　　文山像赞
　　有传邓光荐赞文山像云目煌煌兮疎星晓寒气英英兮晴雷殷山头碎柱而璧完血化碧而心丹呜呼谁谓斯人不在世间【祝静得】
　　王茂林立子
　　王克谦号茂林无子后知永嘉命立修竹为子时已二十乃戊戌生本姓林氏正合茂林二字非偶然也
　　回回送终
　　回回之俗凡死者专有浴尸之人以大铜瓶自口灌水荡涤肠胃秽气令尽又自顶至踵净洗洗讫然后以帛拭干用纻丝或绢或布作囊裸而贮之始入棺敛棺用薄松板仅能容身他不置一物也其洗尸秽水则聚之屋下大坎中以石覆之谓之招魂置卓子坎上四日一祀以饭四十日而止其棺即日便出瘗之聚景园园亦回回主之凡赁地有常价所用砖灰匠者园主皆有之特以钞市之直方殂之际眷属皆面捽披其发毁其衣襟躃踊号泣振动远近棺出之时富者则丐人持烛撒果于道贫者无之既而各随少长拜跪如俗礼成服者然后呫靴尖以乐相慰劳之意止令羣回诵经后三日再至瘗所富者多杀牛马以飨其并及隣里与贫丐者或闻有至瘗所脱去其棺赤身塟于穴以死面朝西云【辛卯春于瞰碧目击其事】
　　接待寺
　　杭之北闗接待寺寺额乃吴傅朋书敕赐妙行之院初扁甚小其后展而大之殊乏书体其右庑有古观音殿亦傅朋书极佳观音铜像髙丈余唐物也其一壁作水波有汹涌势毗陵太平寺之外有给库石碑立于侧其文乃铦朴翁撰姜尧章书伽蓝神左相公不知何代人寺乃淳熙间喻弥陀开山常施水饭僧于此有大石井尚存其深六丈泉极清洌喻有塔头在法堂之左题云斋三百万僧喻弥陀之塔云
　　天雨尘土
　　辛卯三月初六日甲辰黄雾四塞天雨尘土入人鼻皆辛酸几案瓦珑间如筛灰相去丈余不可相覩日轮如未磨镜翳翳无光采凡两日夜是夜二鼔望仙桥东牛羊司前居民冯家失火其势可畏凡数路分火防烧至初七日势益盛而尘雾愈甚昏翳惨淡虽火光烟气皆无所覩直至午刻方息南至太庙墙北至太平坊南街东至新门西至旧秘书省前东南至小堰门吴家府西南至宗正司吴山上岳庙皮场星宿阁伍相公庙东北至通和坊西北至旧十三湾开元宫门楼所烧逾万家至今恰一甲子矣客云汉成帝建始元年后周宣帝陈后主祯明中皆有黄雾之变未及考也
　　宋江三十六赞
　　龚圣与作宋江三十六赞并序曰宋江事见于街谈巷语不足采着虽有髙如李嵩辈传写士大夫亦不见黜余年少时壮其人欲存之画赞以未见信书载事实不敢轻为及异时见东都事略中载侍郎侯传有书一篇陈制贼之计云宋江以三十六人横行河朔京东官军数万无敢抗者其材必有过人不赦过招降使讨方腊以此自赎或可平东南之乱余然后知江辈真有闻于时者于是即三十六人人为一赞而箴体在焉葢其本拨矣将使一归于正义勇不相戾此诗人忠厚之心也余尝以江之所为虽不得自齿然其识性超卓有过人者立号既不僭侈名称俨然犹循轨辙虽托之记载可也古称柳盗跖为盗贼之圣以其守壹至于极处能出而拔萃江者其殆庶几乎虽然彼跖与江与之盗名而不辞躬履盗迹而无讳者也岂世之乱臣贼子畏影而自走所为近在一身而其祸未尝不流四海呜呼与其逢圣公之徒孰跖与江也
　　呼保义宋江
　　不假称王　而呼保义　岂狂卓　专犯忌讳
　　智多星吴学究
　　古人用智　义国安民　惜哉所予　酒色觕人
　　玉麒麟卢俊义
　　白玉麒麟　见之可爱　风尘大行　皮毛终坏
　　大刀闗胜
　　大刀闗胜　岂云长孙　云长义勇　汝其后昆
　　活阎罗阮小七
　　地下阎罗　追魂摄魄　今其活矣　名喝太伯
　　尺八腿刘唐
　　将军下短　贵称侯王　汝岂非夫　腿尺八长
　　没羽箭张清
　　箭以羽行　破敌无颇　七札难穿　如游斜何
　　浪子燕青
　　平康巷陌　岂知汝名　大行春色　有一丈青
　　病尉迟孙立
　　尉迟壮士　以病自名　端能去病　国功可成
　　浪里白跳张顺
　　雪浪如山　汝能白跳　愿随忠魂　来驾怒潮
　　船火儿张横
　　大行好汉　三十有六　无此火儿　其数不足
　　短命二郎阮小二
　　灌口少年　短命何益　曷不监之　清源庙食
　　花和尚鲁智深
</div>
    <div class="pagination">
<a href="癸辛杂识_page4.html">上一页</a><a href="癸辛杂识.html">1</a><a href="癸辛杂识_page2.html">2</a><a href="癸辛杂识_page3.html">3</a><a href="癸辛杂识_page4.html">4</a><span class="current-page">5</span><a href="癸辛杂识_page6.html">6</a><a href="癸辛杂识_page7.html">7</a><a href="癸辛杂识_page8.html">8</a><a href="癸辛杂识_page9.html">9</a><a href="癸辛杂识_page10.html">10</a><span>...</span><a href="癸辛杂识_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
