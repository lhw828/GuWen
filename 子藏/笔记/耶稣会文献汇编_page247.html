<!DOCTYPE html>
<html>
 <head>
  <meta charset="utf-8"/>
  <title>
   耶稣会文献汇编 - 第 247 页/共 368 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   耶稣会文献汇编 - 第 247 页/共 368 页
  </h1>
  <div class="content">
   佛戒有四反戒：戒杀不戒手，戒荤不戒口，戒外不戒心，戒色不戒淫。此四反者，孰不知之，真真实实，悖逆妄张耳。凡举动所作所为，俱是诈伪之事。捏造经书，取信人心，惑世诬民；立薄募缘，修造殿佛，诈骗人财，此手不戒，一也。求布施时，稍有不遂，却之而不顺索骗，因未得而毒咒，愿降灾殃，日中闲论，虚诬妄证，扬人之恶，讲人是非，背後之言坏人名声，此口不戒，二也。不知者以佛僧为善，追其行，毫无哀矜恻隐，时刻妄想，无一不为肉身所谋；而贪恋世俗，生计较，说骗局，趋富嫌贫，无往而不为得利；倘有不从，辄生嫉妒，而起狼毒恶意，此心不戒，三也。佛僧虽然不娶，外观者以为绝欲，其实并非绝欲；行淫者，如贼掩耳盗铃，铃一动声必扬，可掩己耳，岂能掩他人之耳乎？若要人不知除非己莫为，种种污行，不堪声闻，此身不戒，四也。佛家无以为善，乃伪善也。又有等斋三年报母者，因生身累母苦痛流血之罪，请僧道建供醮事求佛者，救母身後血湖地狱之刑。此斋之念甚非理也，人生於世是天主初造人祖，将男女配合，交感传生，以人为斧凿，用工造成肉身，天主赐一灵魂所定之理，非人出於自然也。今妇女生产，有疼痛流血之苦，原因始母厄袜得罪天主，故将痛苦刑罚之。今人有始母原罪之根，以致流传妇女产厄之苦，如祖上犯军，而贻於子孙相沿也。生产流血，非母生子之罪，有苦痛亦非子累母之罪，论罪人当知罪之根。有痛苦者，是天主刑罚罪人也。人不改过，又罚身後灵魂在於地狱受刑，此千古不易之理。人不克己，惯恃骄傲之性，常自谓我无罪。凡为人者，孰能无罪过！自己犯罪且不痛悔，反以母身为罪。犯罪在于自造，刑罚在于天主。有罪者，当求天主赦罪，免赐刑罚。今迷人反不求天主，而求佛老赦之。佛老是人，亦从母胎所生，其母亦有苦痛，又谁赦之？惜哉！不求天主，安得免刑罚耶！为子者尽孝道，当恭敬顺命於父母，此孝道也。徒然口斋报母，而心不斋、不顺、不敬，非孝也，乃罪也。子报母，当称父母在生之时，勤劝父母奉事天主，莫违诫命。父母或有犯罪者，子当愿苦斋，献於天主，求赦父母地狱之刑，此乃正理。岂可乱听僧道邪教，求佛老赦罪，自己反为犯罪之事，有何益於父母哉？
问：但人为恶者，受天主罚之，自当允宜。惟婴儿者，初出母胎，不能犯罪，天主为何以夭寿罚之？既不养，何不莫生？既生於世，则当养於世，而得祀天主以行善，不亦可乎？
曰：天主生人，为得人之善功，以致於天堂也。人於父母未胎时，天主先已命定，但未成形耳。既定其人，不得不生其人。论婴儿有死亡者，非婴儿有罪过，乃天主以警戒人心，当推量耳。如婴儿初生就死，彼我皆同主而生，如何留我於世？我有何功德？作何罪孽？推主之恩，自当回想蒙天主爱人，或有益於父母者。人所未发之事，天主己先知之。虽然婴儿未犯有恶，已知日後有恶，所以早取灵魂以免累父母之患。或爱婴儿，莫若早取灵魂以免後日之作重罪也，不若早收取之，是为爱德耳。
论斋，有斋之理。其念愿苦肉身，献於天主，求免身後之刑罚。斋规，有大斋、小斋。小斋减味，大斋谓之减餐，忌禽兽之肉，止吃用水族之物。有一年内瞻礼大斋四十日者，一月内斋数日者，每季内斋三日，各有所为。大概有三端：一为谢天主赐万物养我之恩；二为自己罪愆愿苦惩责肉身，赎己罪过，恳求天主准折炼罪狱中之刑；三为抑己之私欲，以免罪愆。又有人不斋：六十岁以後者不斋，二十一岁以前者不斋，或劳神甚者、劳力者、行远路者、有病者、怀妊者乳儿者，皆不斋可也。此斋愿苦肉身，总是畏身後之刑罚，非谓畏轮回之斋也。
佛教诈伪相传，流毒害於人，妄道邪端，背忘天主，莫大之重罪。可怜信之者广，为误不浅矣。
第十二节  论轮回之妄
信轮回者，不详其理，安得不畏六道之说？天主初造天地万物，六日成之。天主全能，一日可以成之。但分有次序，先造各物置之得所。第六日，方造人以受用各物，总然厚于人，而人不知感恩。天主至公无私，岂为禽兽而乱公道乎？
问曰：禽兽原是前世杀生为恶者，阎王将人换身不换魂。人杀彼身，定还彼身；食彼肉，还彼肉。天地万物皆佛祖起置，禽兽是罚人之物？
曰：禽兽若是人魂受罚者，然则置禽兽者，害世人也。天地万物，若是佛生，佛不茹荤，初开时，便不造禽兽于世，彼时绝无人茹荤者。然始未生禽兽於世，禽兽绝无於世，则人未有犯杀者。後又有禽兽，究其始之禽兽，是何魂轮来焉？有未罪而先备诱罪之物乎？生此物，而又戒用此物，佛乃不公，造禽兽而故陷人罪耶。佛自开辟二千年後，周朝时而生，汉明帝时入中国；闻禽兽是初开天地时有之，据此言之，周朝前普天下尚无禽兽矣。何不详究伏羲在周朝之前，曾见海中龙马负图，舜用牛于历山，文王有五母鸡二母彘；先圣先贤，肉割不正不食，七十非肉不饱，熊掌鱼物，自为常用。依佛戒，则圣贤俱该轮为禽兽矣。今孔圣士子春秋祭祀，必用猪羊禽兽。若是轮回之物，士子何祀於孔圣？既以戒杀、持斋为德，孔子先贤不当称圣矣。为臣事君，子事亲，不免猪羊禽兽品物。若依佛戒，臣陷君，子陷父，是谓不忠、不孝矣。
今且问：人与禽兽草木之魂，各有分别否？
答曰：禽兽与人魂自然一样，人杀魂还魂，食肉还肉。人魂有三个：死者，一在地狱受刑；一在家受享祭祀；一在山守墓。
曰：假若人有三个魂，持前为善造罪，三魂同作，死後何独乐於在家受享者，而苦於地狱受刑者？三魂何以分别是非，人魂若有再生，当记前生某姓某家子，作何生理。人魂若变禽兽，其魂亦当有三。且禽兽死无墓、无家，彼二魂着於何处？轮於何物？若归於人，又少一魂；还於兽，又多二魂。将魂何以均之？设使人还禽兽其人之魂，已出为禽兽矣，子孙者，祀祭禽兽为祖先乎？人魂若论为人，其魂已出他家为子孙，可祀他人为父母乎？再譬之，有父在生杀猪，再轮回还猪命，子为屠户，此猪落在子手杀，是子杀父母命也；或轮回为骡马者，子骑之，是子跨父魂也。或为子孙者、妻室者、奴仆者，如违教令必然惩责之，则子孙可以鞭责父母乎？父母可为妻奴乎？
天主岂将禽兽而大乱人伦耶？决无此理。人不杀禽兽，则禽兽愈多而能伤人，不杀便不养，则无禽兽矣。人不知魂有三等：人魂谓之灵魂，能推论事物，通达道理。禽兽谓之觉魂，无灵明，微有记力，但知饥饱、寒热、痛痒而已。草木谓之生魂，止能长大，无灵无觉，不能行动，只有生命，人削拔之亦死，何不言人有轮回草木乎？当推其理，轮回之诬谬，妄讹诳语，不可信之也。
第十三节  论戒杀
今佛氏戒杀，无根妄语之戒，不详原来之理。天主所造万物，各有分类，所置一物定有一物之用，置之必得其所，不致紊乱。生富贵者，治国齐家；贫贱者，劳耕代力；置禽兽与人食，滋腻肉身；五谷以养人身生命，小虫以养禽兽。不知所捏轮回之说，禽兽食小虫又还何命也？若依佛教，人魂俱归於禽兽小虫矣，世间尚有人乎？妄言戒杀，而何不以理究。当时普天下人少，禽兽各类甚多，至今人盛众而禽兽亦多，何不想人魂如此之多，从何而有？在佛教者，教人不娶，然不娶则无子矣。教人戒杀，杀生者，要轮回变禽兽。惜哉！诳言。目见杀生者多，戒杀者少，若要还禽兽命，不过数十年之间，世间俱禽兽矣。且问轮回之权在谁？
曰：在佛祖也，施为在阎王。
曰：可怜信者，陷其心也。若以此为刑罚，则无地狱刑，人何惧哉？禽兽草木，各
有一魂之别，犬牛之性，尚且相殊，人焉有轮回禽兽之理？如有爱灵魂者，必行善事，则天主赏於天堂，享万福。如有自贱灵魂不行善事，罚於地狱受永刑，其魂不得而出之，安得有轮回耳？
禽兽魂，谓之觉魂，及肉身所传者，无灵性，不能推论道理而行善，不能造意以害人，无善恶之赏罚，所以当杀也，人杀者无罪矣。但天主生禽兽与人用，许人杀，而禽兽受杀之魂灭矣。魂既灭，又安得有轮回？且人杀禽兽非一人之用，譬杀猪一口，各家需用，有大小男女老幼，尽皆食之。若要还猪命，则大小男女老幼，死期前後不一，其一猪在於幽狱之中，伺候许久之远，难以一齐抵偿。食猪肉多命，惟猪止一命将何以均偿？不期一猪命，而反索人之多命，轮回如此，禽兽大得有利哉。况人生於世，一人不止食一、二禽兽肉，自幼至老，食其禽畜，不计亿数，一人一身，死後归於土，将何以还之？
且人生身在胎九个月，一人止怀一胎，有二胎者少，男胎有四十日主赐一灵魂，女胎八十日，赐一灵魂，并非死者之魂，轮回再生於世也。人因始祖亚当、厄袜得罪天主，以致罚人有死，病死、老死，人生不免於死。而贼寇奸宄，谋叛杀人，律法始制杀之，仍置棺木藏归於土。惟禽兽二三个月，每胎有十数。何也？天主之恩所以多生备人之用。禽兽病死者少，百中一二，不免一杀。不杀不食，制於何处？禽兽无棺无墓，定归人腹。惟人性命自有律法禁之，不许乱杀。犯者自有三尺诛之，刊载律款诛戮。从未有禁杀禽兽之条，安得不杀而食之？以戒杀为德，为施仁爱，其理不当。宜戒者未戒，应爱者不爱，信轮回爱禽兽，非善也。
修德者，不在於戒杀。不杀生非仁，爱杀生亦非罪也。为真正仁者，以爱人如己。人当爱，尔不爱。专意爱禽兽，有网猎取生者，将钱赎之，以放生还於山、归於水；惟独酷害人命，有困苦者，不用哀矜，饥者不与食，渴者不与饮，裸者不与衣，病者不肯顾，死者不与棺。趋益富贵者，骄傲纷然，欺贫势压，争妒而相仇杀。穷苦者，生多子女，有虑养育之艰难，嫁娶之繁费，将子女辄溺於水杀之，哀哉！痛哉！何独爱禽兽，而忍杀人子女之生命耶，可谓人命不如禽兽乎？天主不因杀兽畜类而罚人，皆因不爱人而刑罚之也。且日用之物，杀者甚多。五谷蔬菜草木非生乎，何为杀之？蚊虫虱蚁害尔，为何不杀？万物有生都是命，何独禽兽不该杀？耕牛尔不杀，牛老无力，卖与人杀。尔既戒杀，便不当陷人於杀。尔不杀，为何将皮为鞋袜？彩画佛殿佛像装金，因何用牛皮胶、鱼胶等项？殿前鼓为何设？血衅钟为何用？无牛皮胶不成墨，尔书字为何用？
佛僧曰：五谷草木，虽属生类，然而无血、无知，与那禽兽不同。
曰：尔既知红色为血，白者黄者非血乎？若以红为血，不杀、不食，虾蟹多无红血，为何戒之？戒杀、持斋诈於外，毒于内。手虽不持刀，而心膻杀人，戒杀不遵天命。
天主是父，赋与子食。美禄美羹，施爱于子也，子不食而反弃之，不感主恩，是谓逆子，不顺天命。天主所生禽兽以滋养人也，人但不可贪饕而迷于食，自当节度为是；亦不宜暴殄，轻视主物也。有等杀生为祀魔鬼，其罪大焉。造捏戒杀者，甚为诳诬谬语也，人者切勿信之。
第十四节  论空谈空
佛门谈空，有外空、内空、来也空、去也空、色即是空、空即是色。内空修性，要了于无。外空以戒杀、持斋，脱轮回。此教之言，如痖子说与聋子听，乃虚无绝灭之语也。论空，人将何以为空？性随肉身所来并不空。父精母血而成身，肉身在胎，天主赐灵魂。肉身有形，灵魂有体，何为空？无父无母，不得成胎。灵魂离身，方是死。惟有灵魂之体，永不灭。在生为恶，死後刑灵魂。有魂受刑，何谓空？天主造万物，有有形之物，有无形之物，有倚赖之物，有自立之物。用物生物，各类传类，赐人之用，何为空？若可空得，行善者无功劳，恶者可为恶，死後皆归空，纵有万罪俱於空，有恶者不谓罪，可得自由矣。今戒杀、持斋者，必有所畏也。
曰：我佛家必要修行，到得空方了。
且问曰：何为修行？
曰：戒杀、持斋是修，即善事业也。
曰：尔不杀禽兽者，止爱禽兽非善也。修行要修德，以爱人方为善，佛家未曾切爱於人也。尔诵经为何祈祷？必有所求者，要求空又不得空。空由自己，不必求也。
曰：所求者佛祖也！
曰：佛何在？
曰：佛在西天极乐处。
曰：西国之人又将称佛在何处？佛既在，安谓空？佛何不自空乎？彼教不一，反覆之言。佛称为世尊，其身在西天。佛既尊，当坐於中天之上，何独偏於西天之侧？佛是人生，便有灵魂，而灵魂必有所赋者，非自有也。人身有生必有死，生死赏罚，必有掌握者，佛岂得自由哉？
今求尔教者，如瞽者不知路，又问於瞽者。且人欲求归路，当问於识路者。假若身而妄走，决不能得欲到之处所。人身不免一死，灵魂必有所归之所，岂可妄习无理之教，而自误哉？惟天主耶稣圣教，非人所立者，天主亲授；所传之教，救人灵魂，指示人莫犯十诫，免堕地狱受刑。求天主赦罪，得升天堂享无穷真福。教中谈道，如良药苦口利於病，言行皆正。十诫虽严，立有赦罪之规，或误犯者，自当痛悔，告求解罪，天主洪恩宽厚而又赦之。
天主万世不朽。孔子云：“朝闻道，夕死可矣。”儒书亦未载佛老之教，其理之正伪，诸凡君子自当考证。何不遵天主有理之教正道，而迷信佛老无理之教，虚无绝根据谎也？天主圣教自开辟有之，不信者，因惑於魔，重於世俗，蔽於私欲，偏信邪教背忘主恩，而谄媚於邪神也。天主圣教阐扬日久渐开，救世普劝；其佛老邪魔，亦渐消熄灭矣。
且吾教传道者，皆泰西诸处而来至于中国。历经八、九万程途，由三年余，涉海而抵广东，毫无瑕隙可论，守贞遵诫而傅教。有来受教进领者，毫无所费资物，其日用皆取给于泰西。亦有居京国者，已沾皇上洪恩。若有差谬，岂待客留至今？此後世人，不可不辨正邪。速当早宜谅之、信之，切须思省之，弗自误耳！
第十五节  清净密密教
闻密密教中有隐语，有受教者，凑合其语，方谓得道。其师密将衣钵傅之，以为得道之实，此始自慧能受忍大师之教。慧能，姓卢，中国范阳人氏，卖柴为活。一日负薪入市，闻客诵金纲经，心欲慕佛教，矢志寻师。至韶州，遇女尼诵涅经，慧能暂听之，女尼执经问字，解说其义。慧能曰：字，我不识。请问其义。尼曰：字尚不识，安能会义。慧能曰：佛理非关文字，我求大法，岂可中道而止？竟往昌乐西山，受忍大师衣法，不识字，以口傅授教。一日，忍大师命众徒各演一偈。时有一众所仰者，乃于壁上书一偈云：身似菩提树，心如明镜台，时时勤拂扫，莫遣有尘埃。众笑慧能不识字义。慧能至夜，央友代书一偈，以破众偈。云：菩提亦非树，明镜亦非台，本来无一物，何处惹尘埃。忍大师以为慧能得道，瞰彼碓坊办米，故将隐语套其言。曰：米可熟否？慧能答曰：米久熟矣，只欠一筛。忍大师将杖三击，向後拖杖而进寝室，其意唤慧能至三更于卧房，私将衣钵传之。後来如是。师曰：我今将衣钵与尔，尔得衣钵，即逃出他处。毋使众徒害尔。慧能曰：当隐于何所？师曰：逄怀即止，遇会且藏。慧能得其衣钵，竟逃他方，今人称为六祖佛也。
及至正德年间，有一名罗英者，中国人民，行习佛教，教人戒杀、持斋、脱轮回、了生死、不祀佛像，以空为道，修性归空。今传罗英教者，皆习慧能密语，受衣钵之教。受教者，以罗英为罗祖，分为两教：曰无为，又曰清净密密教。罗英原将佛教传一内臣张永，又引宫中，煽惑皇后祀佛。恶行种种，朝廷拿究问拟大辟，囚于重狱一十三年，在监造有劝世文，今传彼教者，作为经文开诵。时逄本国被夷侵界，无可对敌，取狱中死罪囚犯，往前对敌，俄而得胜。後朝廷敕旨，赦免死囚之罪，罗英仍得赦之。今行密密、无为二教者，称英为“神战之功”，在教者称为“极尊极大”，即佛矣。彼时征夷之际，非英一人，出征之功不在英教者多，其功不独罗英一人之力，众者岂无功乎？惜哉！傲言。佛者何尊，乃大罪人，在地狱受刑矣。入彼教者，必先将贽礼进师，其师称为“老官”。授教时，有数句密语。私传云：一身心向念弥陀，不要流落下界多。专心常念归家路，番身跳出死生窠。任是父母妻儿先在教，不敢先传此语，必待师得贽礼。不拘男女老幼，俱要师唤在僻处，方传几句密语。立有五呈等级，初进礼时若干，将密语傅之为一呈，列在一班。以後四呈，如是照进礼而行，随礼厚薄升呈。至五呈而止，称“老官”矣。有钱者升位，以呈为尊。所以密密教者，此之谓也。尔教不必多论。
夫道者，理也，无理不是道，非道亦非教。不公非谓道，传道因何私相传？惟谋反、行淫、盗贼、暗昧之私，不明传。焉有正道而私传授受语？岂不令人嫉妒起狼心，何怪人疑乎？此乃诱人成罪，安称为教道也！道以公为教，不偏不私，无分彼此。至公无私者，道也。诚恐来受者，不知其道理，自当高声朗语，详述其道。将进者使其知，已进者详其明。不知者，不可太峻之语而退其志；未明者，不可誉言以褒其是。不偏之谓中，方是教道之为本，岂有好恶穷富之分？私语传道，求尔教者，有贽礼则传受之，否则不得其传，此贪财势利之教也。且将私语传道，谓之不公。而正直何在，乃邪教胡行也。何必强辩，以为是乎？有者不推其理，而妄习尔之教。可怜不知叮咚之辈，自误投入，伤财受罪累矣，岂不哀哉？
第十六节  无为教
即罗英之教，自称“无为”，又谓之“大乘教”。不设供香烛，不祀神佛之像。以佛法为心，心是佛；以无所为立教，以空为道。脱轮回，了生死，修性归空，煽惑世人。以佛为尊，自尊是尊佛也。有无为之能，自了之权；无主宰所管，可得自由。万物俱出自然而然，不必所为。悲哉！祸夫。妄言异语，骄傲之教，人有何能为？惟全能者，独一天主也，以无化有物，而生死赏罚之权，万物听命。所为者，俱为吾侪之人而有成之，谓之全能。人有何能，将何能无为。人若无为，便不能保存其命，尔能无为，可以无死乎？且无为，乃夺天主之能。骄傲之教，故犯罪愆。譬之帝王权，凡人民可以僭乎？日中所为，当谢天主赐吾人之为。天主备造物料，默教人用物而得养生，非人自能为也。人若无为，衣食何至？要无为，便不耕种，世间无五谷，何养生命？未有不用力而加肥，农则五谷可以自至耶。无为，人何必读书？学识如是，无以立说。君臣百姓皆无为，岂能治国安民修身齐家？女无为，即不纺织，何衣以御寒？
或云：死後能无为。
曰：死後有无为，乃不能为也。犯罪灵魂，地狱受天主永罚不脱之苦，到此是莫能为也。
或又问曰：死後了无踪是无为。
曰：既云死後了无，其佛何不了无矣？今戒杀、持斋、脱轮回，骄傲妄自为尊，抑何为也？既无为，尔何传教？又是有为。凡人习尔教，亦是为尔教。不论无为及有为，总是无理之教。可怜信尔教者，不辨真伪，如江河之水，不究根源；黄河之水，确有泾渭之分。所以人欲污，必求水之清者，凡污秽之水可乎？不惟不能去，亦愈加其污也。而人心本欲向善，谬视邪教为道，不得善，如瞽问路，被引诱，陷幽谷。尔等自尊大，受徒参拜，受人财物，享高堂大厦，日中厚味，以有说无，可谓是道乎？
第十七节  老君
人迷信老君，称为生天地之天尊，怀母胎八十一年，临产时，咬开母左胁下而生，母因被咬而死，产於李树下，就指李为姓。捏书不揣于理，老君既由有母生，其母亦有所生者，天地之後方才有人。先有地土，方有树，有日月分昼夜，方可计其年岁，未闻先有年岁，而後生天地乎。既在母胎内八十一年，不知父寿有何年，母寿几百岁矣？设捏虚哄者，理不贯串；信者，亦盲人也。不记孔圣曾问礼于老聃，果然正道，孔圣岂不述之？彼有妻子，迄今子孙犹存，仍有贫贱夭寿死亡者，既有点金长生之术，何不传于後代乎？且佛、老二氏大相矛盾。遵佛者云：天地万物，是我佛祖所造。老君教者，称为“太上老君”所生，玉皇上帝，掌天地万物之权。惜哉！世人乱认主宰，莫大之罪。身後刑魂，莫能免也。我惟知当事者，正有一真主，主无并立，人无并专权。今二氏，则有三主也。不知天堂中，何以设座？将何以为界？天地万物，二氏相争，人世万物，就谁所管，然则天堂中不能得宁矣。
老君周朝时湖广道州人氏，姓李名耳，字伯阳，又名老聃。身居县野不职，自设玄门，无根讹教。烧汞为母，坐功修养，辟谷运气，以五脏为五行，想作相克相生，奸淫童女，采阴助阳，以图长生。当时人，闻彼能炼性养命，称为“有道德者”，适逄周昭王贪求西国明珠，差有德者取之，人臣皆咸举老聃，昭王遂遣往取，封为“柱下史”。老聃奉命，跨青牛，径出函关而自缢死，在世八十一岁。随从者复命，诈称跨青牛而升天矣，昭王封为“太上老君”。今人惊骇传习者，作为事迹，赞美老君，是生天地、生佛、生仙之主。至汉时，传有三十七种。老聃不知天地根源，不认天主，捏一《道德经》，论世物出於自然而然，使人不知前故，讹传迷信人。在老聃教者，後死皆称为“真君”及“仙”矣。
天地万物，假若老聃所造的，由自降生，彼在世时，必行公义之事，教人以正。决不该行为炼丹之术，而图长生。炼丹可得长生，世间便有长生之人，彼之肉身当在于世为後习之仪表，今安在哉？丹若可以成金，彼之子孙决无贫乏者。且咬母胁，而母致死，杀母出胎是谓不孝，乌得而为道？又称人炼丹，而图长生，自逞生死，不由主宰，此乃骄傲之罪人。立行不端，自设异端谎教，流毒于世。且今妄为欺君自杀，逆主罪人，现自缢死，以偿母命，岂有道德乎？
第十八节  论真武
人以真武为净乐国王太子，是太阳之精，托生母氏善朦夫人之腹，胎一十四月，产母左胁，名“度天玄帝”，长大弃父母游海而来。历查各国，并无净乐国，亦无此帝名。真武原是中国人氏，姓刘名长生，三月初三日午时生下。後隐于湖广武当山，名太和山上，习修老子之术。在山数十载，每日被魔托妇人容颜，调戏真武。一日侵晨，真武忿怒持剑逐之。彼时清晨山谷中，雾露未散。真武不知山岗高险，被魔诱，赶至高崖山上，踏空跌死，今称为“净身崖”是也。其尸散发跣足之状，今像披发，面如黑漆，徒众称为得道，舍身升天矣。魔又假妇女归于石崖中，至今称作美女岩也。又托苍龟巨蛇在于江河岸口，龟假为船，蛇为撑篙渡人至于江心，而伤其命。天主之恩，不容彼害人，而遂灭之。魔乃即假真武名色，与梦哄动世俗诱人，龟蛇是我除之，惑人立庙，祀建于武当山後。永乐时出征燕地，梦见真武云：是我助国获胜。故封真武为“玄天上帝”，立大庙祀于武当山太和宫。人见朝廷祀之，人人皆效祀之。以为有灵。
愚人岂知皆魔鬼所托，假名真武有灵也，专一万计千谋，诱哄世人犯罪。鬼魔本来无形声，能借人物之形声惑人，乘人之机，钻人之隙，动人妄念，投人之所好。人当防御，努力克胜其计，莫堕落网中。常借死人名色，而为助国取信朝廷祀之，及众多迷信奉之。其意不为得享，实乃陷人灵魂罪戾之端也。耸惑一君信之，则万民皆信从。且一国人民之灵魂，俱受伤害，虿毒何其幽深！祀真武者不惟求福，反遭受於魔网，逆天大罪不浅。人何不求祀生万物及我之真主？宁甘俯首于魔，而忍陷己之灵魂身後永刑于地狱，岂不痛惜？哀哉！至极矣！
第十九节  张天师
天师，是张良之子孙。良为汉高祖谋士，即子房。後归致仕，隐于山中，习老子术。张道陵，乃张良八世孙也，至东汉之末，传与张谦之与张鲁。唐朝封为天师，後寻至广信，择地立庙，名“上清宫”。自言尝梦老君降与之法。彼不知是魔鬼假托老聃与梦，尝以云头鬼脚、符篆传为记号，有事相求者，将符焚之而即应合。又梦与明皇游月宫，明皇亦梦与张虚靖同游，观看月中美景相同。明皇以虚靖为天人，与之玉印，封为“天师”。明皇将采石矶造一月宫，常与张虚靖、李太白在于月宫游饮。李太白醉归捉月，溺死于水中此也，後捏为跨鲤鱼升天矣。故传扬张虚靖为天师，肉身能升天，常与唐明皇游月宫。
且月一黑团，借日光以为光，有何美景？肉身即能升天，当现在于世，今乃安在哉？人不稽其理，深信张天师能升天，有灵有应，焉有画鬼之形像为正道乎？魔鬼但知人之祸福，不能赐人之祸福。有祸者为殃，有福者则趋，先与人梦，于中有得福者，魔鬼即邀功，假托我是某人为神佑尔。人不知其计，以为诚然。孰不知祸福生死，在于天主。人反不求天主，偏祀于魔像。且信天师造纸钱符箓为文凭，能升人魂赐职，死後得免地狱，再生可产富贵之家。天师既升人魂赐职，免地狱，此乃有生死之权，何不造一免死箓，可以免人死，省至地狱方为实迹。天师之箓，必待死後才升人魂，何以为证？到此不能如是，又何为之？常见受箓者，人人有死，既不能救人死，自已亦不免死，人信之何益？天师是人，焉能有赦人之罪，升人之魂？天堂是天主所造。赏善之所；地狱囚魔鬼，罪恶永苦之处，人死後灵魂别无下落。天师既救人魂，升官赐职，不知居在何处治民？一纸可免地狱，则人人可得而免之，天主造地狱是空设耳，尚有赏罚之权乎！据尔论之，贫贱者为善事，从劳苦耳；富贵者为恶可得而为之。何也？既有前後世之说，富贵有钱，买灵魂之职，无地狱之刑再生而又富贵；贫贱者，无钱不能买，可怜地狱受刑，永远为贫。天师如此不公，行此势利贪吝之事。哀哉！煽惑人财，起此渺茫无影之端，诱人求狱囚而赦死罪。惜哉！信者已有罪，而又犯罪之人，不认事真主宰乌得而无重罪也？恪信天师受箓者，死後方知罪愆莫能逭矣。
第二十节  许真君
许真君，乃江西新建县人，姓许名逊，习老君之教，炼丹施药。先时举孝廉治民，择许逊为旌阳县令尹，颇服人心。得数十余载而死，葬于许家庄。受恩者赞美之意，料许爷在日，贤能施药，治民德政，死魂必升天矣。彼时适逄连雨，小溪水涨，数月不退，人心愚意量度妖龙作怪。以後溪水渐退，魔鬼托梦诱人云：妖龙是许逊除之矣。且许逊家居乡村，地名许家庄，生长离地三十余里，屋前有坑，注水常不竭，又有老树一株如铁色。赞者作为事迹，称扬许爷收妖龙击于铁树下。人人感激，捐银立庙祀之，称为“真君”。捏为得道，男妇婴儿、家养禽兽、肉身器皿物件，俱升天矣。以致魔鬼当显迹，人以为许逊之迹也。且人心各殊，一家岂皆善好，禽兽未有如人能升天者。若然如此较之，又与佛氏相反矣。佛家论禽兽，是人前世造恶者，今生受罚。道家又言禽兽皆能升天，是谓赏也。两家各异，二氏之言，孰是乎？孰非乎？总是捏无根据谬谈也。
或曰：禽兽岂无善者，不记马有垂缰之义，犬有湿草之德，羊有跪乳之报，鸦有反哺之孝，可言无善者乎？
曰：此犬此马非许逊之家者，焉可升天乎？人信听讹传而妄为轻诺之。禽兽之性，与人性各异，魂亦不同。但人魂谓之灵魂，禽兽者谓之觉魂，草木谓之生魂。天主赋禽兽之性：或目见物用性，或耳闻声而动性，或鼻闻气而发性。赋人性灵魂中有三司：明悟、爱欲、记含，所发能推论事物，用意率性。禽兽谓之性爱，止有肉身自然之爱，无明悟爱也。母见子而施爱，子见母而相爱。禽兽之子，不能认父，何也？因其无灵魂、明悟也，不能辨其是非，以此不能相爱认父也。禽兽之首自然垂下，本性也。马头垂下，其缰自下，非马用意，竟往井边救主也。犬性身欲干，身若热，自下水退其热，身湿无手可施，必用躜草木，方能得乾；非犬能用意湿身，而往火边救主也。羊有跪乳之报，各兽俱无此报。何也？因母脚矮，子性不得不跪，方能得食乳；非羊子能用意，而报母恩也。禽之性，母将生子，必将架其巢，置巢得所而蔽风雨，抱蛋养子。雏无毛，不能取食，母食养之，性爱也。子见母回，其性知母来，张口求食。幼者求食多赖母养，性爱也。子又避薮中之湿，而就乾，性也。母因养子，而身弱退毛，不能取食，子见母无毛，取食以养母，性爱也。非子能用意，推论而行反哺之孝也。
论天主造物性，自有安排一定之用。造一物，必有一物之理与用，而人能移易之。如马之性，必听人骑，代人脚力。猫性驱鼠，别无他用，长大定之驱鼠，不待母教性也。万物之性，皆听天主之命，善恶无常。惟人心不听天主之命，偏祀邪教，多为名利伤害同等，有犯骄傲掘强气性。何也？因人不重灵魂，以爱欲邪发，自操心术乖戾，用意害人，以致天主罚其罪也。狼虎虽恶，不伤其类，或有伤人者，并不能先立主意，要往其处报人仇以伤人；亦不能辩是非，推论当伤人，不当伤人。因见人而伤人，或因人有罪极重，故天主遣用恶兽以罚人之恶。禽兽无灵魂，止有觉魂，不能造意害人，死後其魂散灭矣，天主所以不罚其罪也。亦不能推理以爱物，不能用意以献功，天主亦无赏于禽兽也。无赏无罚，乌得而至天堂中。
许真君施药治民，但得人情，有悖天主十诫。炼丹烧汞图长生，骄傲自专，忘背主宰大恩，死後难免地狱之永苦。许逊既能升天，何不传与子孙？有此大能，则当长生在世，何必隐于幽谷而为之？非正道也。省中“铁树宫”，非许逊之魂神在耶。其受祀显灵者，即魔鬼之所诱惑响应也。
第二十一节  三仙
华山三仙，乃江西三县人氏。一，王褒，崇仁县人，杀猪卖酒为活，一，郭如一作姒作，乐安县人，杀羊屠犬为生；一，姓丘，南丰县人，传授习老聃之教，与王郭两人死後，人称为真君。又有一名王恶，骄傲恶人，死後人立彼为各神将帅，称为诛恶之神。改名王善，号王灵官。
本山来谒三仙者甚多，道人有数百，有妻妾，有契男女，有借契男女名色娶妻者，酗酒食肉。三仙王善，既称公道，灵官神像如此非为，可不责之乎？有等强盗来谒，祈保合家财食，人口平安，具香烛焚纸钱，能受之如分贼赃，焉有此助贼为盗，害人财命之正神乎？甚有娼妓妇女，求谒祈祷，只为求财，所祀祭物俱系污秽之仪。不洁之妇，败家丧命之源，尔可助邪淫而害良人乎？虽有恶人斋戒沐浴，可以容之求祷者，宜悔过改恶迁善，为神者既往不咎，此谓公道。自见朝谒者，仍前为恶，贼盗娼妓如是，三仙因何助恶为恶，而不诛其罪恶，反容肆害？尔岂非是纵盗妓毒陷诱驾之神？诸人被尔所惑，反为正神而每敬畏之，诚恐责罚。有来谒者，虔诚挂彩红，赏之以显其灵。如不斋戒者，将人昏倒于地罚之。来朝者，或感寒冒暑，命该尽者，人以死推有过而致罚。不究普天下，一日万死、万生，谒三仙而死者，偶合耳，罚人之死不能也。人生死在于天主赏罚，安在魔鬼之手中？据人称公道有赏罚之权，既公道，若有善德者，不拘谒不谒，尔宜赏之；为谒始赏之，此乃自妄作妄为也，何谓公道？所赏不过挂一彩耳，是无益之赏。以彩为迹，足见鬼计。总然惑信人心，害人灵魂。尔之赏者，陷人于不善。尔以来谒者谓善，不谒者谓不善，论人罪非尔所能也。尔乘人有祸凶，狐假虎威，以为尔罚。有等祸夫，作成尔之罚，有恶反未见尔罚。何也？但魔以恶为友，以善为仇。行恶者，得中其计，如鱼入网。今谒三仙者，自投罗网，是悖逆天主，媚魔神，身後地狱，岂不苦哉？惟天主之罚，因人行不善之事，或罚于生前以责示儆；不知改过，身後灵魂下地狱，永受无限之苦。天主之赏，以有德为善者，赏于生前加善功；能施善者，身後仍赏灵魂于天堂享福。所以人在世，当事天主、守十诫，求主赦地狱之刑，方得天堂之真福，此谓公道之赏罚也。今三仙，即是魔鬼附死人之名像。人罪之根，天主所刑于地狱，乃骄傲好誉之邪神，只以谄媚为善，不诚谒彼为恶，何谓公道？人立王善为辅佐之神，称为“王灵官”。在生极恶，骄傲过人，死後愚夫迷人，以为彼如此凶恶能罚人之恶。孰不知魔乘人意，借王善名托彼恶，附彼像，假公而无公。人妄称为天将，伏侍多神，事于三清，事于三仙，事于真武，又事张天师，又事萨真人、又听命于人。且忠臣不事二君，可叹王善，何甘心于东遣西召？有善者未见举，有恶者未见功，不拘师巫细微之人，一符召之而即，唯唯听命，总是魔鬼诱哄愚人计端耳，有何公道于行事哉？
第二十二节  八仙
人听讹傅海岛，有长生不老之仙。不知识愚者辈，以为确据也，皆造戏文而攒就成。借此海岛远涉渺茫之景，汇集各朝人氏，遵老聃之邪教者，编成以赞老者之寿。吕洞宾，名崖，号纯阳，其初河南洛下人，後蒲州永乐县人，是一文士，因贪酒色，其性洒乐风流，屡科不第，後弃功名，习老聃之教，好外游而未归，人称彼有长生之术，有胜云驾雾之能，隐于海岛之间。且海岛有形地方人居处所，可通往来，非系幽隐之谷。吕岩身流於外，不知死在何方，葬于何地？世人有生必有死，况人有何能，能於此不能於彼，能於彼不能於此。
或曰：每见习老君教者，常有异迹。
曰：此乃魔术也，暂时借物眩目，非真能之迹也。岂能以无生物，令死者复生，何谓能乎？有道者，必有谦让之德，骄傲是为罪宗。洞宾习老聃之教，自称有能，炼丹图长生，此乃骄傲罪也。万物生死，总在天主，而人安得免死乎？又一女子名何仙姑，广州增城县，何秦女也，习老聃教，号“白牡丹”。人言与洞宾恋欲交情，以後同游海岛。造此无行之言，起人邪淫之端。修道者，必然有德焉，有贪淫之人而成道者乎？
曰：仙家之乐虽有恋淫之景，实无交淫之实。
曰：是何言欤！道，是理道。无诈言，无伪行，岂可以实作虚，以有言无？此即邪道也。一人名韩湘子，字清夫，乃韩愈犹子也，其年幼聪明，愈教养读书，从吕纯阳为文师。且不读儒书，而学老聃之教。一日好耍，登于桃树而跌死。从老聃教，传赞称扬湘子成仙矣。装点许多事故，无非取人以信心。论韩愈唐朝臣也，劝君绝佛，进佛骨谏表，後贬於潮阳。路途虽逄雪拥蓝关，其实归家，终于正寝。信佛道讹传，故造记，以间为洞，以洞宾为洞中之客。余五人皆习老聃之教，是各朝人氏，俱已死矣。借来凑成戏文，以取乐耳。戏中离合悲欢，总是褒贬人物。有何可据哉？
第二十三节  玄门
传玄教者，习老聃之术，讲参同，习修养，图长生，要轻生飞升，而归于海岛成仙。养朱砂，炼水银，抱炉火，将铜去红，留铜造假银，以汞为丹。外丹曰炼丹，谓之养砂；内丹曰炼性，谓之养神。不食不饥，究竟其实不得不饥，其势不得不食。采女生胎成丸，藏于身物之中，以充饥饱。
种种恶行，无非诈伪惑人。果然丹可以成金，世间无有贫穷者；可以得长生，世无死者。世人贪财畏死，而习玄教者多被丧命亡家，皆为魔术所诱，死後灵魂受永刑万苦也。哀哉！痛哉！误矣！
第二十四节  巫人
巫术，以张天师为真人，传符篆救人生死，诱人设醮，救灵魂，免地狱。设醮之时，巫人持剑破地狱，装图画像，使人惊畏而顺谝。地狱何处，肉眼安得见之，人力岂能破之？使狱可以人破，便可通往来；为一人而破地狱，因而狱中人人可得而出之。日中死亡千万，破狱者甚多，然则莫能禁之。如天师有此大能，前者帝王将崩，因何不救？是谓不忠。彼有子孙亦有病死者，何为不救？是谓恶毒。自身死来不能顾，安能救他人？虚无故事，惑人钱财，害人灵魂。巫人救人之病，有爱人之名，无爱人之德。巫家妄想多咒愿，惟恐世世人无疾病，日常无生意。有等得染瘟疫者，忙请巫人治之，巫人贪财而害人之命，将病人衣物等，其中装陷疫气，抛于路傍，诱他人拾之，替脱病人之疫，以致害彼而死。忍伤心术，若此逆主大罪，死後永火莫能逃也！瘟疫，乃山谷中岚瘴之气，人沾合于腹成病。且又捏为五瘟、二十四鬼，彼能驱禁之。病者有等请巫人用法捉鬼，绑之、缚之、禁之封固于木斗瓦罐之中。或邻家又有病者，仍请巫人，如此作为。五瘟既有二十四鬼，前家病者，尔已捉绑禁之；今家病者，不必如此作法。为鬼无形何能捉之？何以禁之？煽惑动人心，骗人财。信者不谓无益，而反害已灵魂也。
或曰：人有病者，吾见请巫治之即愈，不请巫人治之其病不得痊矣。
曰：巫人邪术，于中或有偶合耳。以邪攻邪，以魔攻魔，魔岂畏乎？反愈陷于邪计也。用巫者攻之而去，更勿信之，非果去也。符咒非正道也，不足驱也。去者佯败诱尔，其後害愈深，殃愈重焉。魔鬼害人，当求天主除之，非人力所能之也，勿愚被诱。
第二十五节  关羽
关羽，乃汉时山西解梁人氏，姓施名寿昌。因拖欠差粮，官兵拘纳，拒捕不完，杀死官兵，逃出关去，指关为姓，官兵盘诘，诈名关羽。少时英雄，义结兄弟，刘备、张飞。征黄巾贼，因而助刘备篡入帝位。後势衰败，被吕蒙诛之。人人叹惜英雄，魔乃乘人意，遂托其名色，助大明国，受两次为“协天伏魔圣帝天尊”。关羽在生，止一勇夫，只称人意，不遵天主十诫，正所谓人中之君子，天主之罪人也。人之恶，莫过于杀人。关羽一小民耳，贪名横势，谋杀争权，大恶罪人；纵是英雄，死後难免脱天主之永刑。人不知者，常称关羽如在，敬畏祀之，总皆魔鬼假借威色，愚人诱祀。有得签得梦者，皆谓关羽有灵，岂知是鬼。人因朝廷封为忠臣，建庙立像祀之，以报其忠。人人赞美关羽忠臣，贪富贵自为也。助篡帝位，安得为之忠良？是谓反贼。神灵又助朝廷，人人惊骇。孰不知助朝廷者，即魔鬼也。论关羽，非忠臣也，虽忠于刘备，不忠于汉献帝也。为忠者，自有尽忠之理。君无道，以理谏之，弱者竭扶之，至死不易，方谓之忠臣。献帝君主，刘备虽是汉後，亦臣礼称也。献帝虽弱未死，合当努力助之，而攻孙、曹。谨字扶持弱君，谓之尽忠，岂可助为刘备立主也，效同孙、曹而三分天下乎？且又受曹贼之封，为“寿亭侯”，此大不忠也。
今称关羽为神，非天主所立，乃人自立者，其职其恩既人与之，是当听人命，安得以尊称祀之祀羽者？非羽之神在彼受祀，乃魔鬼也；非求福，而反自招大罪。且羽非魔像，亦非魔，是鬼附羽之像为灵。究其所以然，魔鬼本无形，不能享祭，亦不在乎饮食，总然借此谋陷人魂。关羽在世杀人，人谓理当赞其英雄；人杀禽兽，反谓罪过，身後有轮回报还。然则杀人之命无碍，而妄立为神，人命不如禽兽矣。自古闻杀人为恶者，死後受刑行善者受赏，此一定之理也，理由天主所定。为善者，有谦让之功，有爱人如己之德，身後天堂为圣神，受享万福。恶者不免自恃骄傲，贪谋杀人，天主罚之于地狱，受永苦。未闻杀人罪恶，而得为灵神者乎。关羽独忠于刘备，不忠于天主，又不忠国君，伤人性命，坏自灵魂，无仁无德之罪人，岂得为灵神哉？
第二十六节  张王
抚州府金县乡村下地名陀山，有一魔鬼神，借张巡名色，托梦与人，诱惑地方人，以张王老爷赐梦，立庙塑像祀之。坐山形如螺蛳，对山形如白鹭，遍处传梦，诱哄诸人，朝拜进谒者甚多。来者俱有锣鸣之，为彼惊白鹭恐喙螺蛳。本处赵宅，适逄一室女至庙朝谒，归家数日，病死。本处人民，推为张王爱此女子，取作夫人。众者惊畏，即塑女子一像，为张王夫人。每年八月，赵宅请至伊家，厚席款待，一月送至归庙。以张王为圣神，能赐人之福，求祷者不计数。且人所祀者，必望福报。
吾观之，未曾见有何报。盖张王反求人为他惊白鹭，此乃人反保神也。若张王一鸟尚不能制，安能护人也？圣神者，必然以德佑人。有德之神必正焉，焉有贪淫污秽室女、犯奸之道理？惟圣神者，天主。有天神，佑人行善。而张王名巡，乃唐明皇之臣。因安禄山乱国，张巡被困，杀妾、罗雀、掘鼠，供军为食，尽忠而折命，故朝廷封为忠靖王，建庙立像祀之，以报忠臣。鬼乘其像，诱惑与人信。所以不知者，称张王为灵，实非也。论巡之在世，亦非有德者，岂得为灵神乎？惟忠于唐明皇，未忠于天主。有德者，必然教人以德，不可杀人之命，而买己之忠名耶。杀妾为忠，逆天主大罪焉，得谓之灵神乎？似不能在此受享。所祀乃魔鬼，若向鬼求福，理之不当祀者此也。
第二十七节  地理
人贪谋风水地理，葬亲骸骨，望庇荫，其理甚谬。人身始祖亚当、厄袜，原由天主以土所成，今人形体虽是父母所传，根原土贸，死身必归土葬，切然不易之理。今人子且将父母骸骨，择有形之地，为求福之本。致堪舆者，乘人之迷，妄言兴衰祸福，投人所好。羡山景，论山图，装形作势，指来龙，拟气脉，点穴道。有等着迷，堕于术中，听信攒葬，谋僭人家祖圹。令人改迁，以致掘骸动骨，而被告官。然福未至，而祸先临，可不推之。
人子葬亲安埋，大理也。是却水避蚁，情也。如鲜假宝物，必将洁器藏之，安忍纳于污秽之中，人之常情。祸福岂在堪舆目中，吉凶在于善恶所招。凡人行善心则安，心安即是吉；人行不善，身心不安，不安即是为凶。阴地不如心地，心好即是吉，又何可分外苛求，忍将父母骸骨而谋富贵哉！富贵若从风水得，凡事不必从天理，可在于人为矣。惟知有天理，未闻有风水之地理。果然堪舆可为求富贵，则彼之子孙俱列朝班矣何必身奔驰于外，日求些少，养及妻奴者乎？昔有一、二堪舆者，名杨筠松，因堪舆而被戮，赓愈（人名）而绝嗣。即能为他人谋何不顾自身乎？如苏州等处山土少，将骸骨焚于河中，每见缙绅愈繁盛者何？譬人父母现在，英雄势豪，子孙倘有不肖者，尚且难以钤束，何况死後枯骨，反能庇荫子孙富贵乎？普天下之土，形如蛋中之黄，止能乘载万物，能助世间生物，焉有一寸之土，而可得保全人家富贵乎？况风水之说，始于陶侃以牛眠地之谬哉。
第二十八节  卜筮
卜筮，自伏羲而始，因见龙马负图八点，遂取作八卦，指为乾、坎、艮、震、巽、离、坤、兑，演出六十四卦，三百八十四爻。至文王作爻辞，周公作彖辞，以为易。孔子象系词，述先帝以训後贤，“五十而学易，可以无大过矣。”按其理之顺逆，省察己过，参而定之。以後术人揣摩附会，窃其皮毛，妄言祸福以惑人，祀求于鬼神，判吉凶，而僭天主判断之权，此大失先王之意也。卜筮者，自犯其罪，而又诱人犯罪，获罪不亦重乎！且以金、木、水、火、土相生、相克、相冲推吉凶。以鬼神为阴阳，神为阳之灵，鬼为阴之灵。将钱掷下为爻数，得单为阳，拆为阴。
论金、木、水、火、土，乃天主化成者，赐人所用，是有形之物。神，人曰不能见之，是无形之物，有邪正之分，天神谓之正神，人神谓之灵神，鬼神谓之邪神。天主生天地时，造天神，欲其顺命昭事，同享天福。不期有一至天神，名露祭拂尔，因其才智技能，傲心彷佛天主，使忘其本源而生骄傲，辄欲僭夺天主权能，而耻受命焉；其间效尤者，三分有一。天主之怒，遂并罚下狱，以为魔鬼。与天神同生，而各异也，所以世人不可乱于鬼神也。人常言事物中有鬼神，岂知事物中非鬼神而成也，乃天主所定者。今人专一迷信于鬼神，安得而无罪也！鬼神如寇贼，人切不可相近。近者，必受害，人当防而远之，乌得媚敬于鬼神也？阴阳是昼夜之分，日出为阳，日入为阴，安得为鬼神之灵？神有体无形，肉目不及见者。有等未知事者、愚蒙之人，辄媚而求签问卜。鬼知，或与人梦，或赴签卦之中报人知，人以为灵神之感也。天主原赐之有灵，灵乃神之明，能非阴阳也。又以古为造化。论造，人间欲起盖高楼殿堂与器皿等，雇匠作起，需质料而成，物谓之化。吉凶者，安得谓之造化？今鬼术不拘算命、卜卦、风水地理、相术、玄门、巫人、择选日期者，俱经金、木、水、火、土为本，推取吉凶。求卜者，以名利、婚姻、田土、词讼、苦难、寿数、生子，求判吉凶有无。为卜筮者，请求于伏羲、文王、周、孔及鬼神。问卜者，乃为世俗所求，失先王设卦之意，先圣大贤岂得赴之？鬼神投人之好，赴于卦中惑人，人以为卦灵，听信卦中之断，拟定必然。人多被祸福所迷，陷于罪愆，起骄傲、动邪淫、恣贪谋，即此是罪，有罪则凶，无罪是吉。犯罪于己身，赏罚由于天主，自有公道，岂定于罪人鬼术之卦？决无是理。卜筮无凭，问卜者不得其理，反加自罪。慎之，戒之，弗可再犯也！
第二十九节  命理
人推算排命，谈富贵，断生死，此术自李淳风捏造。将人生年、月、日、时推命，教蠢子以图口计。後宋朝被夷谋女为婚，无计退兵，捏一命书名，杜撰《灭蛮经》，装就年、月、日、时为八字，约合成聘。後来我国得计，因而谋婚未遂。自後人传此书，添捏多章，妄言祸福，煽骗人家钱财，起人贪谋，动人骄傲，丧身忘家，被此等陷害诬诳也。推命者，彼之居趾，如一衙门，先张告示召人来。有等信者，赴于台前，将父母妻儿生辰一一供召，耸耳听从，任伊发断。安命局、列五行、辨造化，富贵在口中，生死由于笔下。许科名、褒士子、论过去、夸未来、富贵寿夭，判断许多。饱人心，令人快乐，以为必定决判，投人多信，相传算命者驰名。人心妄想，堕于术中。
人之富贵生死，由于天主审判。凡术之人，安敢擅判之生死贵贱者哉？求断命者，悖天主；判断命者，僭天主权，不亦罪乎？果然推他人，便知自己凶吉，能断他人命，必知自己何日、何时死。假若命中有祸福，如犯凶祸，可能换命乎？惜哉！世人想富贵、望未来、求算命，譬瞽者将物问瞽之黑白何分。且命无形体，何以见之？任凭伊口中，是有可据？且以八字为相生、相克、相冲之论，作为命推。日时即昼夜，如轮转，去一日，人之性命，少了一日，人身近墓一日。人命无形可辩，焉见好歹？画饼，焉能充饥？望梅，岂得止渴？命若可以知富贵，小民日时与帝王同者多，小民何得人人为帝王乎？富贵、生辰与贫贱同者多，彼贫贱者，至死莫能如是，何也？禽兽出胎，亦有日时可记，与人生日同者多，可以推富贵乎？命理实则无可稽矣，岂非无命？谬矣！然万物皆由天主所定，术人岂能先知，於中或中其巧言，而撞合一合耳。
第三十节  论风鉴
人且贪求富贵，问风鉴，欲知终身之事业。不究自己本身始祖之体，天主用土造成四肢，赐一灵魂。今老父母接传，相生骨无异，外貌皮肤细致丑陋不一，颜色现于皮肤，筋骨藏于肉内，焉有相容貌，揣筋骨，能断富贵者乎？未之有也。如兄弟身体，虽共胞胎而容貌则殊，肉身受父母之气，血气不同。如气血盛，生子形体长大，身壮力健；气血哀，生子形体弱，便小瘦。有等面貌，丰姿容，因饮滋腻；有乾枯黄瘦者，多因饮食不同，内疾之故。人身面貌岂能知吉凶？人之身魂如树花果，身虽共根，花果大小不一，若加意修事力培之，天主布泽雨露而庇之，花鲜子实，方成有用之果；假若人力懒惰，无工于果树，是为闲物，则天主弃之，是无用之树，砍之付与薪火，有何可取。
问相者，不自推之，据相术夸奖，心中徒然一乐。如相不足，又将身何以换之？风鉴观人之气色，颜色在于滋养，吉凶岂在面貌中？吉凶从于善恶所招，善恶由于身心所发，问相不如修心，揣骨不如揣己之过。风鉴相人外貌不能相人心，心善即是相，心恶亦是相，心相惟有天主知。为人当自知，何必问风鉴？风鉴若能知贵贱，贼在眼前何不识。相人先知己，不识相自己，焉能辨他人？富贵功名，实在天主赐之。名利，身外物也，岂在术中？谬哉！
第三十一节  焚烧纸钱
可笑人，焚烧纸钱者，奉神佛及献祖先，望富贵、保长生、求子孙、救疾病、胜词讼、避险难。富贵之家，听信僧道所惑，建供醮事，造纸钱、纸锭、纸仓、纸库焚之，整备地狱之用，又图死後之富贵，以此称为预修寄库。父母身後多焚纸钱，锭馈送幽冥，得脱地狱之刑。惜哉！婴孩故事，痴蠢呆，无知气态，讹传习俗。
此端因自前唐时起，始作俑者之根，後人增添叠异。古时帝王薨崩，物悉从之葬穴，因而葬後被贼劫棺，以致受害掘冢。後来人子不失前礼，将木偶人代之衣衾如是，劫棺仍然。昔有一士，虑及劫棺，命子曰：我死衾殓，不必绸缎金银珠宝，只用纸衣纸物可免劫棺之患。子遵父命，衣衾、人物、金银、珠宝，皆易之，以纸为钱，庶得免劫。相传于众，及後稍息。至後唐邪俗愈甚，各项异教，自彼而始。昔有一人名蔡伦造纸，积多不行，与妻商议，无奈自设一计：我诈死，三日内我自起来，曰烧纸钱有功，我夫复生矣。亲戚邻人皆贺，後来所造纸锭，不三日而卖尽。其纸钱银锭之故，因蔡伦造起此不幸之端，殃毒流傅至今，嗣後相沿成礼。可惜世人有畏地狱之心，而不惧天主，不详来历。人有罪者，死禁地狱，永远受苦，其魂不得而去之，岂能接受人子之纸钱？何能用之？既可以用假钱，是通情之所，势利之所，便有客商往来，在生何必怕死？纸钱若可以求福，而帝王何不买长生？父母在幽狱，为子者可以馈纸钱，何不在生时多烧纸钱，买活父母在世，省至地狱以为永远之计，可谓孝子也。如可以用钱，则与世间无异，人子便可以将金银送至父母得用，又何以造伪钱锞焚之，诈欺父母犯法，行使假钞，愈加苦刑，岂不痛哉？父母死後，子情痛亲，天性本然。人尽孝道，必称父母在世，劝敬事天主，预修其德，行哀矜以爱人，守天主十诫，莫祀神佛，莫信异端邪教，而为伤理之事。乃求天主赦罪，免堕受刑，此乃真实道理，的确可据。且信虚无乱道，轮回之说，请骚道邪术之人，代父母做预修，备纸钱于幽冥之用。惜哉！深为可怜。天堂之真福，人不望；地狱刑魂，人自寻。受烧纸钱有何益？岂能买脱地狱之刑，反为大罪。且死後方才救魂，不能及矣，可怜，可悲，孰得救？草纸乃一希微粗贱之物，安能救人之魂？人以此净便处去垢，下贱之用，非可为奉敬之仪。焚香，奉祭祀之，有理，香气能辟污秽，可献尊者；至敬供烛，得赖正神之光庇。纸钱焚之以成灰烬，神受其灰，对谁用？何处用？与谁买卖？世人愚味至此。烧纸钱，求神某事，未见福，每得祸临。焚纸钱者，非正人；受纸钱者，非正神。儒书亦未有焚纸钱之说，有何章本？有何验应？事物当究根原，不可轻信，致获重罪。
  </div>
  <div class="pagination">
   <a href="耶稣会文献汇编_page246.html">
    上一页
   </a>
   <span>
    ...
   </span>
   <a href="耶稣会文献汇编_page242.html">
    242
   </a>
   <a href="耶稣会文献汇编_page243.html">
    243
   </a>
   <a href="耶稣会文献汇编_page244.html">
    244
   </a>
   <a href="耶稣会文献汇编_page245.html">
    245
   </a>
   <a href="耶稣会文献汇编_page246.html">
    246
   </a>
   <span class="current-page">
    247
   </span>
   <a href="耶稣会文献汇编_page248.html">
    248
   </a>
   <a href="耶稣会文献汇编_page249.html">
    249
   </a>
   <a href="耶稣会文献汇编_page250.html">
    250
   </a>
   <a href="耶稣会文献汇编_page251.html">
    251
   </a>
   <a href="耶稣会文献汇编_page252.html">
    252
   </a>
   <span>
    ...
   </span>
   <a href="耶稣会文献汇编_page248.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
