<!DOCTYPE html>
<html>
<head>
    <meta charset="UTF-8">
    <title>绀珠集 - 第 47 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绀珠集 - 第 47 页/共 54 页</h1>
    <div class="content">　　卢绛梦白衣女子以甘蔗两盘遗绛绛食其一女子曰若食尽终享富贵乃歌菩萨蛮曲云玉京人去秋萧索画檐鹊起梧桐落歌枕悄无言月和清梦圆背灯惟暗泣甚处砧声急眉黛逺山攅芭蕉生暮寒绛问何人曰姓白后当于固子陂相见绛后为江南李主将被诛于固子陂其行刑者乃果白姓也
　　石押衙
　　汴都之南百余里有周令公墓前一石人作怪人或遇之称鲁校书石押衙
　　勃贺
　　僧便聪游五台将还京师有老僧托以书其上题云东京城北寻勃贺分付僧窃啓封视之云度众生毕早来茍更强住却恐造业复封之至京寻访不见其人一日于五丈河侧见一小儿逐一大猪名勃贺屠者赵氏子能引羣猪令不乱遂爱婆荷故以名僧试呼其名以书投之猪遽食其书人立而化僧径之五台访其老僧亦化去矣
　　吕口
　　虞部郎中周仁约监永丰仓有通谒者曰进士吕口及见之如十许歳小儿出一啓为贽仁约讃之有云庄周之壑已空孔绪之车何适仁约问孔绪之车出何书乃厉声呼仁约父祖名讳仁约叱之遂化为大鼠入仓去
　　妙花
　　有郑超维者洛人赴官西蜀道遇田防军与俱行田多声妓临别以一人赠郑名妙花甚美丽郑罢官赴调京师复见田防军者问妙花且云居西蜀郑后归里妙花告别曰某非人乃狐耳问田防军者亦狐也将复问田君郑送郊外化为狐而去矣
　　败土色
　　卢多逊未第时面极墨有相者告曰此名败土色贵即明润复来必灾后厯贵仕面色甚莹将败前数日忽暗黒如故
　　鸦防
　　有人善食野物采鸦雏之未毛者以油涂之复置巢中至大不毛取食之号鸦防后其妻产一物正如其形状也
　　青箱杂记【吴处厚】
　　金樱蜂糖
　　浙人以钱镠之故呼石榴为金樱江淮以杨行密之故呼蜜为蜂糖
　　野马黄羊
　　杜祁公诗云双鳬乘雁常深愧野马黄羊亦过忧人不知下句事乃唐张説传云吾肉非黄羊必不畏其食血非野马必不畏其刺用此事也
　　津步
　　岭南谓水津为步韩退之罗池庙碑云歩有新船是也
　　市虚
　　又谓市为虚子厚诗云绿荷包饭趂虚人是也又有痰市间一日集如痰疟然
　　吞印
　　刘滋未第时梦人携印满篮呑之至十四枚止见印累累出于腹上后登科厯十四任
　　五相一渔翁
　　王禹偁精于四六有同在翰林而大拜者王有啓贺之云五神山上曽陪鹤驾之游六学士中独有渔翁之叹葢有白乐天诗云元和六学士五相一渔翁
　　囝哀闽
　　闽人谓子为囝【音蹇】谓父为郎罢唐多取闽奴为宦者顾况有囝哀闽一篇云囝生闽方囝吏得之乃絶其阳为臧为获致金满屋又有囝别郎罢郎罢别囝之语以讽谏
　　碑隂八字
　　义县有汉太尉许馘碑久磨灭许氏诸孙再刻之或题八字刻于碑隂曰谈马砺毕王田数七人莫能晓徐父延休一见则解曰谈马即言午许字也砺毕石碑王田即千里重字也数七即六一立字也许碑重立字也
　　繁台
　　天清寺台本汉梁孝王鼓吹台朱梁高祖尝阅武于此因改为讲武台其后有繁氏居侧又号繁台
　　苏台
　　苏有姑苏台故曰苏台相有铜雀台故曰相台滑有测景台故亦曰滑台
　　腰黄
　　本朝知制诰待制止服皂鞓犀带迁直学士始横金燕公肃为待制十年不迁遂作陈情诗曰鬓边今日白腰下几时黄不久果迁也
　　先公谈录【李宗谔】
　　照袋
　　以乌纱为之四方有盖并举中贮纸笔等五代时人多用之
　　问三事
　　李昉为相每见客必问三事民间有何疾苦为政有何术业时政有何缺失有可采者即日上闻
　　麤官
　　唐之盛时内重外轻任方面者目为麤材燕公愧无通材供国麤使薛能谢人惠茶诗云麤官乞与真抛却赖有诗情合得尝之句
　　窦氏五龙
　　谏议大夫致仕窦禹钧有子五人仪俨侃偁僖俱以进士及第俱厯显仕俱着清望仪俨尤擅文名于时冯道赠诗云燕山窦十郎教子有义方灵椿一株老丹桂五枝芳故号曰窦氏五龙
　　谏议谓之坡
　　唐谏议大夫班在给舎上一迁为给事又迁为舍人有自它官为谏议者班给舎上班中戏语饶陟上坡却须下坡言迁给舎却在下也
　　尚书里行
　　旧语太常不是卿秘书不是监以其职品清重不与他卿监等李为翰林长以病求大蓬之拜又太常卿在六曹尚书丞郎同幕次谓之尚书里行
　　倦游录【张师正】
　　瓜虀
　　韩龙图贽山东人喜食瓜虀能论品第赵悦道戏之曰欧阳永叔撰花谱蔡君谟撰茘枝谱请公撰瓜虀谱
　　候柱窠脉
　　孔嗣宗自言善候柱窠脉布指其上即知虚实
　　家鹿
　　岭南人食防谓之家鹿
　　陈希夷戒
　　真宗召陈抟至阙下士大夫多谒见求其言告之曰爱好之所无久恋得意之所无再徃如此而已
　　山蓣
　　山药按本草名薯蓣唐代宗名豫改下一字为药本朝英庙讳上一字改为山今合谓之山蓣
　　善谑驿
　　襄州南有驿名善却葢唐之善谑驿乃淳于髠放鹄处也栁子厚集和刘梦得善谑驿奠淳于髠先生是也
　　资暇集【李匡文】
　　行李
　　左传云行李之往来注云行李使人也今人以装为行李非也正当作行使籀文使字作字疑讹为李字
　　药栏
　　今园亭中有云药栏者栏与药是一事非花药之栏也按宣帝诏曰池药未御幸者假与贫民苏林注云以竹为绳相接连绵为禁药使人不得往来耳
　　星货铺
　　市肆以筐筥等鳞次其物以鬻者曰星货铺言罗列繁密如星今呼为星火铺非也
　　蹙戎
　　今人以奕局取一道人以五棋子谓之蹙融非也当谓之蹙戎此戏生于黄帝蹙鞠意在军戎又庾元规着座右方所言蹙戎是也
　　梦谿笔谭【沈括】
　　视草台
　　学士院玉堂太宗尝幸今惟学士上曰许正坐它日则不故事堂中设视草台草制则具衣冠坐其上今废之矣
　　然牕
　　玉堂东承防阁子牕上有火然处太宗尝夜幸苏易简为承防已寝遽起无灯宫嫔自牕引烛照俾具衣冠
　　蛾眉班
　　唐制两省供奉官东西对立谓之蛾眉班
　　槐防
　　学士院第三防阁子前有一大槐号槐防旧传居此阁者多入相今入院者争据此防
　　校书官称学士
　　开元集贤院故事校书官称学士今三馆皆称学士葢开元故事也
　　一麾
　　今谓守郡曰建麾盖用颜延之与阮始平咸诗云累荐不入官一麾乃出守此皆指麾之麾自杜牧云欲把一麾江海去后人承误用之也
　　马尾胡琴
　　括为西边凯歌云马尾胡琴随汉车曲中犹自怨单于
　　曼卿豪饮
　　曼卿与刘潜为酒友每露顶着械而坐谓之囚饮饮于木杪谓之巢饮以藁席束之引首出饮饮已复缩之谓之鼈饮夜置酒空室中谓之徒饮匿于四旁一人时出饮饮已复匿谓之鬼饮后为海州通判于公舎后营一庵名曰扪虱庵
　　鸡跖集【阙名】
　　玉虎鸣
　　河图谓雷声
　　雨虎
　　关山图霍山有雨虎如雨则出
　　银湾
　　许洞诗谓银河
　　玉女披衣
　　王采安居记萍乡有玉女岗天将雨则出五色云人谓玉女披衣
　　天乳星
　　列星图曰天乳明则甘露降
　　参旗井钺
</div>
    <div class="pagination">
<a href="绀珠集_page46.html">上一页</a><span>...</span><a href="绀珠集_page42.html">42</a><a href="绀珠集_page43.html">43</a><a href="绀珠集_page44.html">44</a><a href="绀珠集_page45.html">45</a><a href="绀珠集_page46.html">46</a><span class="current-page">47</span><a href="绀珠集_page48.html">48</a><a href="绀珠集_page49.html">49</a><a href="绀珠集_page50.html">50</a><a href="绀珠集_page51.html">51</a><a href="绀珠集_page52.html">52</a><span>...</span><a href="绀珠集_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
