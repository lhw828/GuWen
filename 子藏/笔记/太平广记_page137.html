<!DOCTYPE html>
<html>
<head>
    <meta charset="UTF-8">
    <title>太平广记 - 第 137 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 137 页/共 228 页</h1>
    <div class="content">　　司马正彛者始为小吏行溧水道中去前店尚逺而饥渴甚意颇忧之俄而遇一新草店数间独一妇人迎客为设饮食甚丰洁正彛谢之妇人云至都有好粉胭脂宜以为惠正彛许诺至建业遇其所知往溧水因市粉脂遗之具告其处既至不复见店但一神女庙因置所遗而去正彛后为溧水令相传云往往有遇之者未知其审【出稽神録】
　　刘宣
　　戊寅嵗吴师征越败于临安裨将刘宣伤重卧于死人中至夜有官吏数人持簿书至徧阅死者至宣乃扶起视之曰此汉非是引出十余步置路左而去明日贼退宣乃得归宣肥白如瓠初伏于地越人割其尻肉宣不敢动后疮愈肉不复生臋竟小偏十余年乃卒【出稽神録】
　　黄鲁
　　徐三诲为抚州録事参军其下干力黄鲁者郡之俚人年少颇白晳有父母在乡中数月一告归归旬日复来一旦归月余不至三诲遣吏至其家召至家人云久不归矣于是散寻之又月余乃见在深山中黄衣屣履挟弹而游与他少年数人皆衣服相捕之不获鲁家富乃多募人伏草间以伺之数日果擒之而诸少年皆走既归问其故曰山中有石氏者其家如王公纳我为壻他无所言留数日复失去又于山中求得之如是者三后一日竟去遂不复见寻石氏之居亦不能得此山乃临川人采石之所葢石之神也【出稽神録】
　　张鋋
　　张鋋者累任邑宰以亷直称后为彭泽令使至县宅堂后有神祠祠前巨木成林野禽羣巢其上粪秽积于堂中人畏其神故莫敢犯鋋甚恶之使巫祈于神曰所为土地之神当洁清县署以奉居人奈何使腥如是耶尔三日中当尽逐众禽不然吾将焚庙而伐树矣居二日有数大鹗奋击而至尽坏羣巢又一日大雨粪皆净自此宅居清洁矣【出稽神録】
　　郭厚
　　李宗为舒州刺史重造开元寺工徒始集将浚一废井井中有防碑其文不识是夜李宗梦一人自称郭厚葬此前土寇犯阙天下乱僧辈利吾行资杀我投此井中今骸骨在是为我白我公幸塟我无见弃也主者以告宗翌日亲至井上使发之果得骸骨即为具衣衾棺椁设祭而塟之塟日伍伯复仆地如曰为我谢李公幽魂处此已三十年借公之惠今九州社令已补我为土地之神配食于此矣寺中至今祀之【出稽神録】
　　浔阳县吏
　　庚寅嵗江西节度使徐知谏以钱百万施庐山使者庙浔阳令遣一吏典其事此吏尝入城召一画工俱往画工负荷丹彩杂物从之始出城吏昏然若醉自解腰带投地画工以为醉而随之须臾复脱衣弃防比至山中殆至裸身近庙涧水中有一卒青衣白韦蔽膝吏至乃执之画工救之曰此醉人也卒怒曰交交加加谁能得会竟擒之坐于水中工知其非人也走往庙中告人竞往视之卒已不见其吏犹坐水中已死矣乃阅其出给之籍则已干没过半进士谢岳亲见之【出稽神録】
　　朱元吉
　　乌江县令朱元吉言其所知泛舟至采石遇风同行者数舟皆没某既溺不复见水道路如人间其人驱之东行可在东岸山下有大府署门外堆坏船板木如邱陵复有人运诸溺者财物入库中甚众入门堂上有官人徧召溺者阅籍审之至某独曰此人不合来可令送出吏即引去复至舟所舟中财物亦皆还之怳然不自知出水已在西岸沙上矣举船俨然亦无霑湿【出稽神録】
　　沽酒王氏
　　建康江宁县之后有沽酒王氏以平直称癸卯嵗二月既朢夜店人将闭外户忽有紫衣数人仆马甚盛奄至户前叱曰开门吾将暂憩于此店人奔走告其主其主自出迎则已入坐矣主人因设酒食甚备又犒诸从者客甚谢焉顷之有仆夫执捆绳百千丈又一人执橛杙数百枚前白请布围紫衣可之即出以杙钉地系绳其上围坊曲人家使徧良久白事讫紫衣起至户外从者白此店亦在围中矣紫衣相谓曰主人相待甚厚免此一店可乎皆曰一家尔何为不可即命移杙出店于围外顾主人曰以此相报遂去倏忽不见顾视绳杙已亡矣俄而巡使欧阳进逻巡夜至店前问何故夜深开门又不灭灯烛何也主人具告所见进不信执之下狱将以祅言罪之居二日建康大火自朱雀桥西至凤台山居人焚之殆尽此店四邻皆为煨烬而王氏独免【出稽神録】
　　鲍回
　　鲍回者尝入深山捕猎见一少年裸卧大树下毛发委地回欲射之少年曰我山神也避君不及勿杀我富贵可致回以刃刺其口血皆逆流遂杀之无何回卒【出稽神録】
　　刘皥
　　汉宗正卿刘皥忽梦一人手执文簿殆似防吏意其知人命禄乃诘之仍希阅已将来穷达吏曰作齐王判官后为司徒宗正卿皥自以朝籍已高不乐却为王府官职梦觉厯厯记之亦言于亲友后衔命使吴越路由郓州忽于公馆染疾恍惚意其曽梦为齐王判官恐是大四神天齐王也乃令亲侍就庙陈所梦炷香掷筊以质之一掷果应宗卿以家事未了更将明恳神祈俟过海回得以从命频掷不允俄卒于邮亭【出捜神记】
　　崔链师
　　晋州女道士崔链师忘其名莫知所造何道置辎车一乗佣而自给或立小小隂功人亦不觉一日车于路辗杀一小儿其父母诉官追摄驾车之夫械之欲以其牛车偿死儿之家其人曰此物是崔链师处租来官司召链师并絷之太守栾元福夜梦防司崔判官谓曰崔链师我之侄女何罪而絷之梦觉召链师以梦中之言告之链师对曰某虽姓崔莫知是何长行俄而死儿复活周高祖闻而异之召崔链师入京仍择道士往晋州紫极宫修斋焉【出玉堂闲话】


　　太平广记卷三百一十四
　　钦定四库全书
　　太平广记卷三百一十五　宋　李昉等　编神二十五
　　梨山庙　　　吴延瑫
　　淫祠
　　余光祠　　　防父庙　　　鲍君
　　张助　　　　着饵石人　　洛西古墓豫章树　　　狄仁杰檄　　飞布山庙画琵琶　　　壁山神
　　梨山庙
　　建州梨山庙土人云故相李回之庙回贬为建州刺史后卒于临川卒之夕建安人咸梦回乗白马入梨山及凶问至因立祠焉世灵应王延政在建安与福州构隙使其将吴某帅兵向晋安吴新铸一剑甚利将行携劒祷于梨山庙且曰某愿以此劔手杀千人其夕梦人谓已曰人不当发恶愿吾祐汝使汝不死于人之手既战败绩左右皆溃散追兵将及某自度不免即以此剑自刎而死【出稽神録】
　　吴延瑫
　　广陵豆仓官吴延瑫者其弟既冠将为求妇邻有媒妪素受吴氏之命一日有人诣门云张司空家使召随之而去在政胜寺之东南宅甚雄壮妪云初不闻有张公在是其人云公没于临安之战故少人知者及至其家陈设炳焕如王公家见一老姥云是县君之坐顷之其女亦出姥谓妪曰闻君为吴家求婚吾欲以此女事之妪曰吴氏小吏贫家岂当与贵人为婚邪女因自言曰儿以母老无兄弟家业既大事托善人闻吴氏子孝谨可事岂求高门邪妪曰诺将问之归以告延瑫异之未敢言数日忽有车舆数乗诣邻妪之室乃张氏女与二老婢俱至使召延瑫之妻即席具酒食甚丰皆张氏所备也其女自议婚事瑫妻内思之此女虽极端丽然可年三十余其小郎年节少未必欢也其女即言曰夫妻皆系前定义如有合岂老少瑫妻耸然不敢复言女即出红白罗二疋曰以此为礼其他赠遗甚多至暮邀邻妪俱归其家留数宿谓妪曰吾家至富人不知耳他日皆吴郎所有也室中三大防其高至屋因开示之一厨实以金二厨实以银又指地曰此中皆钱也即命掘之深尺余即见钱充积又至外防庭中系朱鬛白马傍有一豕曰此皆礼物也防之西复有广厦百工制作毕备曰此亦造礼物也至夜就寝闻豕有如惊呼诸婢曰此豕不宜在外是必为虵所囓也妪曰虵岂食猪者耶女曰此中常有之即相与秉烛视之果见大赤虵自地出萦绕其豕复入地去救之得免明日方与妪别忽召二青衣夹侍左右谓妪曰吾有故近出少选当还即与青衣凌虚而去妪大惊其母曰吾女暂之天上会计但坐无苦也食顷乃见自外而入微有酒气曰诸仙留饮吾以媒妪在此固辞得还妪妇益骇异而不敢言又月余复召妪去县君疾亟及往其母已卒因妪至葬葬于扬子县北徐氏村中尽室往会徐氏有女可十余嵗张女抚之曰此女有相当为淮北一武将之妻善视之既葬复厚赠妪举家南去莫知所之婚后亦竟不成妪归访其故居但里舍数间问其里中云住此已久相传云张司空之居竟不得其是后十年广陵乱吴氏之弟归于建业亦竟无恙【出稽神録】
　　淫祠
　　余光祠
　　汉灵帝初平三年起裸游馆盛夏避暑长夜饮宴醉迷于天晓内官以巨烛投于殿下帝乃惊悟及董卓破京师焚其馆宇至魏咸熙中其投烛之所防夜有光如星时人以为神光于此立室名曰余光祠以祈福至明帝末稍除焉【出拾遗记】
　　防父庙
　　会稽石亭埭有大枫树其中朽空每雨水辄满有估客携生防至此辄放一头于朽树中村民见之以鱼防非树中之物咸神之乃依树起室宰牲祭祀未尝虚日目为防父庙有祷请及慢则祸福立至后估客复至大笑乃求防臛食之其神遂絶【出刘敬叔异苑】
　　鲍君
　　昔汝南有人于田中设绳以捕麞而得者其主未觉有行人见之因窃取麞去犹念取之不俟其主有鲍鱼乃以一头置中而去本主来于中得鲍鱼怪之以为神不敢持归于是村里因共置屋立庙号为鲍君后转多奉之者丹楹藻棁钟鼓不絶病或有偶愈者则谓有神行道经过莫不致祀焉积七八年鲍鱼主后行过庙下问其故人具为説乃曰此是我鲍鱼耳何神之有于是乃息【出抱朴子】
　　张助
　　南顿人张助者耕于田中种禾见一李核意欲持归乃掘取之以湿土封其根置空桑中遂忘取之助后作逺职不在其后里中人见桑中忽生李谓之神有病目痛者防息此桑下因祝之言李君能令我目愈者谢一豚其目偶愈便杀豚祭之传者过差便言此树能令盲者得视逺近翕然互来请福其下常车马填溢酒肉滂沲如此数年张助罢职来还见之乃曰此是我昔所置李核耳何有神乎乃斫去【出风俗通】
　　着饵石人
　　又汝阳有彭氏墓近大道墓口有一石人田家老母到市买数片饵以归天过防彭氏墓口树下以所买饵蹔着石人头上及去忘取之后来者见石人头上有饵求而问之或人调云此石人有神能治病病愈者以饵来谢之如此转以相语云头痛者摩石人头腹痛者摩石人腹亦还以自摩无不愈者遂千里来就石人治病初具鸡豚后用牛羊为立帷幄管不絶如此数年前忘饵母闻之乃为人説无复徃者【出抱朴子】
　　洛西古墓
　　洛西有古墓穿坏多时水满墓中多石灰汁主治疮夏日行人有病疮烦见此墓中水清好因自洗浴疮偶便愈于是诸病者闻之悉往自洗转有饮之以治腹内者近墓居人便于墓所立庙舍而卖此水而往买者又当祭庙中酒肉不絶而来者转多此水行尽于是卖者常夜窃运他水以益之其逺道人不能往者皆因行使或持器遗信卖水者大富或言其无神官家禁止遂填塞之乃絶【出抱朴子】
　　豫章树
　　唐洪州有豫章树从秦至今千年以上逺近崇敬或索女妇或索猪羊有胡超师云于白鹤山中时游洪府见猪羊妇女遮列诉称此神枉见杀害超乃积薪将焚之犹惊惧其树上有鹳雀窠数十欲烧前三日鹳翔空中徘徊不下及四边居宅栉比皆是竹木恐火延烧于时大风起吹焰直上旁无损害遂奏其地置观焉【出捜神记】
　　狄仁杰檄
　　唐垂拱四年安抚大使狄仁杰檄告西楚霸王项君将挍等其略曰鸿名不可以谬假神器不可以力争应天者膺乐推之名背时者非见防之主自祖龙御宇横噬诸侯任赵高以当轴弃防恬而齿劒沙丘作祸于前望夷覆灭于后七庙隳圮万姓屠原鸟思静于飞尘鱼岂安于沸水赫矣皇汉受命穹膺赤帝之贞符当四灵之钦运俯张地纽彰凤纪之祥仰缉天纲郁龙兴之兆而君潜游泽国啸聚水乡矜扛鼎之雄逞拔山之力莫测大符之所会不知厯数之有归遂奋闗中之翼竟垂垓下之翅葢实由于人事焉有属于天亡虽驱百万之兵终弃八千之子以为殷监岂不惜哉固当匿魄东峰收魂北极岂合虚承庙食广费牲牢仁杰受命方隅循革攸寄今遣焚燎祠宇削平台室使蕙帷销烬羽帐随烟君宜速迁勿为人患檄到如律令【出吴兴掌故集】
　　飞布山庙【原阙】






　　画琵琶【原阙四十四字】


　　泊船书生因上山闲步入林数十步上有一坡见
　　僧房院开中有牀牀塌门外小廊数间傍有笔砚书生工画遂把笔于房门素壁上画一琵琶大小与真不异画毕风静船发僧归见画处不知何人乃告村人曰恐是五台山圣琵琶当亦戯言而遂为村人传説礼施求福甚效书生便到杨家入吴经年乃闻人説江西路僧室有圣琵琶灵应非一书生心疑之因还江西时令船人泊船此处上访之僧亦不在所画琵琶依旧前幡花香罏书生取水洗之尽僧亦未归书生夜宿于船中至明日又上僧夜已归觉失琵琶以告邻人大集相与悲叹书生故问具言前验今应有人背着琵琶所以潜书生大笑为説画之因由及拭却之由僧及村人信之灵圣亦絶耳【出原化记】
　　壁山神
　　合州有壁山神乡人祭必以太牢不尔致祸州里惧之毎嵗烹宰不知纪极蜀僧善晓早为州县官苦于调选乃剃削为沙门坚持戒律云水防礼行经此庙乃曰天地郊社荐享有仪斯何得僭于天地牛者稼穑之资尔淫其祀无乃过乎乃命斧击碎土偶数躯残一偶而僧亦力困稍苏其气方次击之庙祝祈僧曰此一神从来蔬食由是存之军州惊愕申闻本道而僧端然无恙斯以正理责之神亦不敢加祸也【出北梦琐言】



　　太平广记卷三百一十五
　　钦定四库全书
　　太平广记卷三百一十六　宋　李昉等　编一
　　韩重　　　　公孙达　　鲜于冀
　　卢充　　　　谈生　　　陈蕃
　　刘照　　　　张汉直　　范丹
　　费季　　　　周式　　　陈阿登
　　韩重
　　吴王夫差小女曰玉年十八童子韩重年十九玉恱之私交信问许爲之妻重学于齐鲁之间属其父母使求婚王怒不与玉结气死葬阊门外三年重归问其父母父母曰王大怒玉结气死已葬矣重哭泣哀恸具牲币往吊玉从墓侧形见谓重曰昔尔行之后令二亲从王相求谓必克从大愿不图别后遭命奈何玉左顾宛颈而歌曰南山有乌北山张罗志欲从君谗言孔多悲结生疾没命黄垆命之不造寃如之何羽族之长名爲凤凰一日失雄三年感伤虽有众鸟不爲匹双故见鄙姿逢君辉光身逺心近何尝暂忘歌毕歔欷涕流不能自胜要重还冢重曰死生异道惧有尤不敢承命玉曰死生异路吾亦知之然一别永无后期子将畏我爲而祸子乎欲诚所奉宁不相信重感其言送之还冢玉与之饮防三日三夜尽夫妇之礼临出取径寸明珠以送重曰既毁其名又絶其愿复何言哉时节自爱若至吾家致敬大王重既出遂诣王自说其事王大怒曰吾女既死而重造讹言以玷秽亡灵此不过发家取物托以神收重重脱走至玉墓所诉玉玉曰无忧今归白王玉妆梳忽见王惊愕悲喜问曰尔何缘生玉跪而言曰昔诸生韩重来求玉大王不许今名毁义絶自致身亡重从逺还闻玉已死故赍牲币诣冢吊唁感其笃终辄与相见因以珠遗之不爲发冢愿勿推治夫人闻之出而抱之正如烟然【出录异传】
　　公孙达
　　任城公孙达甘露中陈郡卒官将敛儿及郡吏数十人临丧达五岁儿忽作灵语音声如父呵众人哭止因呼诸子以次教诫儿等悲哀不能自胜乃慰勉之曰四时之运犹有始终人脩短殊谁不致此语千余言皆合文章儿又问曰人亡皆无所知惟大人聪明殊特有神灵耶答曰神之事非尔所知也因索纸笔作书辞义满纸投地遂絶【出列异传】
　　鲜于冀
　　后汉建武二年西河鲜于冀为清河太守作公未就而亡后守赵髙计功用二百万五官黄秉功曹刘适言四百万钱冀乃见白日导从入府与髙及秉等对共计挍定为适秉所割匿冀乃书表自理其畧言髙贵不尚节亩垄之人而箕踞遗研密失机婢妾其性媚世求显偷窃狠鄙有辱天官易讥乗诚髙之谓臣不胜言谨因千里驿闻付高上之便西北去三十里车马皆灭不复见秉等皆伏地物故髙以状闻诏下还冀西河田宅妻子焉兼为差代以弭幽中之讼【出水经】
　　卢充
　　卢充范阳人家西三十里有崔少府墓充年二十先冬至一日出宅西猎射麞中之麞倒复起充逐之不觉忽见道北一里许髙门瓦屋四周有如府舍不复见麞门中一铃下唱客前有一人投一襆新衣曰府君以遗郎充着讫进见少府语充曰尊府君不以仆门鄙陋近得书为君索小女为婚故相迎耳便以书示充父亡时充虽小然已识父手迹即歔欷无复辞免便敇内卢郎已来便可使女妆严既就东廊至黄昏内白女郎妆严毕崔语充君可至东廊既至女已下车立席头却共拜时为三日给食三日毕崔谓充曰君可归女生男当以相还无相疑生女当留养敇内严车送客充便辞出崔送至中门执手涕零出门见一犊车驾青衣又见本所着衣及弓箭故在门外寻遣传教将一人捉襆衣与充相问曰姻缘始尔此别怅恨何已今故致衣一袭被褥百副充上车去如电逝须防至家母见问其故充悉以状对别后四年三月充临水戏忽见旁有犊车乍沈乍浮既而上岸同坐皆见而充往开其车后戸见崔氏女与三岁男共载女抱儿以还充又与金椀并赠诗曰煌煌灵芝质光丽何猗猗华艳当时显嘉异表神竒含英未及秀中夏罹霜萎荣耀长幽灭世路永无施不悟隂阳运哲人忽来仪今时一别后何得重防时充取儿椀及诗忽然不见充后乗车入市卖椀冀有识者有一婢识此还白大家曰市中见一人乗车卖崔氏女郎棺中椀大家即崔氏亲姨母也遣儿视之果如婢言乃上车叙姓名语充曰昔我姨嫁少府女夫出而亡家亲痛之赠一金椀着棺中可说得椀本末充以事对此儿亦为悲咽赍还白母母即令诣充家迎儿还诸亲悉集儿有崔氏之状又复似充貌儿椀俱验姨母曰我外甥也即字温休温休者是幽婚也遂成令器歴郡守子孙冠葢相承至今其后生植字子干有名天下【出捜神记】
　　谈生
　　谈生者年四十无妇常感激读诗经夜半有女子可年十五六姿顔服饰天下无双来就生为夫妇且言我与人不同勿以火照我也三年之后方可照爲夫妇生一儿已二岁不能忍夜伺其寝后盗照视之其腰已上生肉如人腰下但有枯骨妇觉遂言曰君负我我垂生矣何不能忍一歳而竟相照也生辞谢涕泣不可复止云与君虽大义永离然顾念我儿贫不能自偕活者暂随我去方遗君物生随之去入华堂室宇器物不凡以一珠袍与之曰可以自给裂取生衣裾留之而去后生持袍诣市睢阳王家买之得钱千万王识之曰是我女袍此必发墓乃取拷之生具以实对王犹不信乃视女冢冢完如故发视之果棺盖下得衣裾呼其儿正王女王乃信之即召谈生复赐遗衣以为主壻表其儿以爲侍中【出列异传】
　　陈蕃
　　陈蕃微时常行宿主人黄申家申妇夜产蕃不知夜三更有扣门者久许闻里有人应云门里有人不可前相告云从后门往俄闻往者还门内者问之见何儿名何当防岁还者云是男名阿奴当十五歳又问曰后当若为死答曰爲人作屋落地死蕃闻而不信后十五年爲豫章太守遣吏往问昔儿阿奴所在家云助东家作屋堕栋亡没【出幽明録】
　　刘照
　　刘照建安中爲河间太守妇亡埋棺于府园中遭黄巾贼照委郡走后太守至夜梦见一妇人往就之后又遗一双锁太守不能名妇曰此萎防锁也以金缕相连屈伸在人实珍物吾方当去故以相别慎无告人后二十日照遣儿迎丧守乃悟云云儿见锁感恸不能自胜【出録异传】
　　张汉直
　　陈国张汉直至南阳从京兆尹延叔坚学左氏传行后数月物持其妹爲之扬言曰我病死丧在陌上常苦饥寒操一二量不借挂屋后柱上傅子方送我五百钱在北牖下皆忘取之又买李幼牛一头本券在书箧中往索悉如其言妇尚不知有此妹新归宁非其所及家人哀伤益以爲审父母兄弟椎结迎丧去精舍数里遇汉与诸生相随汉顾见家人怪其如此家见汉良以爲也惝怳有间汉乃前爲父说其本末如此得知妖物之爲【出风俗通】
　　范丹
　　陈留外黄范丹字史云少爲尉从佐使檄谒督邮丹有志节自恚爲厮役小吏及于陈留大泽中杀所乗马捐弃官帻诈逢刼者有神下其家曰我史云也爲刼人所杀疾取我衣于陈留大泽中家取得一帻丹遂之南郡转入三辅从英贤游学十三年乃归家人不复识焉陈留人髙其志行及殁号曰贞节先生【出搜神记】
　　费季
　　呉人费季客贾数年时道多刼妻常忧之季与同辈旅宿庐山下各相问去家防时季曰吾去家已数年临来与妻别就求金钗以行欲观其志当与吾否耳得钗仍以着户楣上临发忘道此钗故当在户上也尔夕妻梦季曰吾行遇盗死已二年若不信吾言吾取汝钗遂不以行留在户楣上可往取之妻觉探钗得之家遂发丧后一年余季行来归还【出捜神记】
　　周式
　　汉下邳周式尝至东海道逢一吏持一卷书求寄载行十余里谓式曰吾暂有所过留书寄君船中慎勿发之去后式盗发视书皆诸死人録下条有式名须臾吏还式犹视书吏怒曰故以相吿何忽视之式叩头流血良久曰感卿逺相载此书不可除卿今日已去还家三年勿出门可得度也勿道见吾书式还不出已二年余家皆怪之邻人卒亡父怒使往吊之式不得止适出门便见此吏吏曰吾令汝三年勿出而今出门知复奈何吾求不见连相爲得鞭杖今已见汝无可奈何后三日日中当相取也式还涕泣具道如此父故不信母昼夜与相守涕泣至三日日中时见来取便死【出法苑珠林】
　　陈阿登
　　汉会稽句章人至东野还暮不及门见路旁小屋然火因投宿至有一少女不欲与丈夫共宿呼邻家女自伴夜共弹箜篌歌曰连绵上藤一缓复一絙汝欲知我姓姓陈名阿登明至东郭外有卖食母在肆中此人寄坐因说昨所见母惊曰此是我女近亡葬于郭外尔【出灵怪集】

</div>
    <div class="pagination">
<a href="太平广记_page136.html">上一页</a><span>...</span><a href="太平广记_page132.html">132</a><a href="太平广记_page133.html">133</a><a href="太平广记_page134.html">134</a><a href="太平广记_page135.html">135</a><a href="太平广记_page136.html">136</a><span class="current-page">137</span><a href="太平广记_page138.html">138</a><a href="太平广记_page139.html">139</a><a href="太平广记_page140.html">140</a><a href="太平广记_page141.html">141</a><a href="太平广记_page142.html">142</a><span>...</span><a href="太平广记_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
