<!DOCTYPE html>
<html>
<head>
    <meta charset="UTF-8">
    <title>说郛 - 第 460 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 460 页/共 601 页</h1>
    <div class="content">　　雷张槽腹法
　　雷张制槽腹有妙诀于琴底悉洼微令如仰瓦葢谓于龙池鳯沼之弦微令有唇余处悉洼之正如今铜钱之背穿眼处有弦凸起令声有闗闭既取其面底若如瓦相合而池沼之唇又闗闭不直达故声有所匮而不散岂论琴腹坚深也余尝见毕文简公张越琴于池沼间以指探之果如此
　　琴受土气
　　古之爱琴者殁则戒子孙藏之冢间或有用石匣者复出而为世用多是声沈闇闇然葢以受土气多湿气胜耳法当用大甑蒸之以去湿气一蒸未透再多蒸之于风日处挂曝经月声复矣
　　浦江古琴
　　婺州浦江一士大夫家发地得琴长大有断纹绍兴间献之御府为巨珰所阻曰此墟墓中物岂宜进御府遂给还其家至今宝之虽声带浊而以作广陵等大曲弹愈乆而声方出此琴若用前蒸曝法当无比矣
　　琴面有穿孔
　　南昌一士家有古琴面上三穿孔然皆不当弦不碍声号曰玲珑玉有达官以千缗市之而去绍兴诸暨一士大夫家有一穿孔琴亦不当弦今已转徙他处
　　琴案
　　琴案须作维摩様庻案脚不碍人膝连面髙二尺八寸可入膝于案下而身向前宜石面为第一次用坚木厚者为面再三加灰漆亦令厚四脚令壮更平不假坫扱则与石案无异永州石案面固佳然太薄板须厚一寸半许乃佳若用木面须二寸以上若得大栢大枣木不用胶合以漆合之尤妙又见今人作琴桌仅容一琴须濶可容四琴长过琴三之一试以案较琴声便可见琴案上切不可置香炉杂物于前吴自强云山集云于案面作小水槽不必尔也
　　琴室
　　前辈或埋瓮于地上鸣琴此説恐妄传葢弹琴之室宜实不宜虚最宜重楼之下葢上有楼板则声不散其下空旷清幽则声透彻若髙堂大厦则声散小阁密室则声不达园囿亭榭尤非所宜若必幽人逸士于髙林大木或岩洞石室之下清旷之地更有泉石之胜则琴声愈清与广寒月殿何异
　　挂琴
　　挂琴不宜着壁有土气惟纸糊格及漆格上当风处为妙然须无人往来小儿妇女猫犬所不到处当挂时加袋以障尘匣之则去袋葢袋能引湿气梅月须早入匣以厚纸糊缝安楼上隂凉处琴匣之制须低矮窄小仅可容此琴葢令容受子口仍钉铰加锁若令僮仆抱琴勿横抱多前遇物触损云牙不若于袋上作大襻竪肩背后则不损然襻须不可寛
　　露下弹琴
　　露下弹琴而声不泛葢阳材也若钟鸣鸡唱霜清月皎以阳琴鼔之声更清彻隂材则不然
　　弹琴盥手
　　未弹琴先盥手手泽能腻弦损声夏月尤甚惟早晩差凉宜弄琴正午炎热非惟汗汚天气太燥亦难为弦若隂凉处无害
　　焚香弹琴
　　惟取香清而烟少者若浓烟扑鼻大败佳兴当用水沈蓬莱忌用龙涎笃耨儿女态者
　　对花弹琴
　　弹琴对花惟岩桂江梅茉莉茶防薝卜等香清而色不艳者方妙若妖红艳紫非所宜也
　　弹琴对月
　　夜深人静月明当轩香爇水沈曲弹古调此与羲皇上人何异但须在一更后三更前盖初更人声未寂三更则人倦欲眠矣
　　弹琴舞鹤
　　弹琴舞鹤鹤未必能舞观者閧然弹者心不専此与观优何异诚非君子之事
　　临水弹琴
　　湍流瀑布凡水之有声皆不宜弹琴惟澄浄池沼近在轩窓或在竹边林下雅宜对之微风洒然游鱼出聴其乐无涯也
　　膝上横琴
　　春秋二候气清而和人亦中夜多醒月色临窓披衣趺坐横琴膝上时作小操然须指法精熟方可为此
　　蚌徽
　　古人所以不用金玉而贵蚌徽者葢蚌有光采得月光相射则愈焕发了然分明此正谓对月及膝上横琴设若金玉则否今人少知此理然当用海产珠蚌更多光采
　　道人弹琴
　　道人弹琴琴不清亦清俗人弹琴琴不浊亦浊而况妇人女子倡优下贱乎
　　古砚辨
　　世之论砚者皆曰多用歙石盖未知有端溪殊不知歴代以来皆采端溪至南唐李主时端溪旧坑已竭故不得已而取其次歙乃端之次其失一也近时好事者作砚谱惟分端溪上中下三岩而不知下岩惟有旧坑无新坑上中二岩则皆有旧新坑于歙亦然其失二也世之论端溪者惟贵紫色而不知下岩旧坑惟有漆黒青花二种初未尝有紫无它未曽观古砚耳其失三也余虑世人贵耳鉴而无心赏故述古砚辨惟説端歙二溪而不它及盖端歙或强以为砚宁不羞见子墨客卿乎是説非老于用砚者其孰能知之
　　端溪下岩旧坑
　　端溪下岩旧坑卵石黒如漆细润如玉扣之无声磨黒亦无声有眼眼中有晕或六七眼相连排星斗异形石居水底须千夫堰水汲尽深数丈篝文火下缒深入穴中方得之此岩南唐时已难得至庆厯间坑竭溪下岩旧坑又一种卵石去臕方得材色紫青黒细如玉有花防如筯头大其别是碧玉清莹与砚质不同唐吴淑砚赋所谓滴青花是也故名青花子石今讹为青花紫石李长吉诗已讹作紫字其实未尝紫色青黒之中或有白防如粟排星斗异象水湿方见扣之无声磨墨亦无声此品南唐时已难得庆厯间坑竭已上二品石乆用锋铓愈出不退钝不假磨礲下岩上有一坑出此二种石别无新坑所谓新坑葢元坑已尽而别开一坑下岩则否
　　端溪中岩旧新坑
　　端溪中岩旧坑石色紫如新嫩肝细润如玉有眼小如菉豆粒纯绿色而无晕或有绿绦纹或白绦纹如线葢坚而圆者为眼横而长者为绦纹此种亦是卵石外有黄臕包络扣之无甚声磨墨亦无声乆用锋铓不退不假磨礲今此坑取之亦竭中岩新坑色淡紫眼如鸲鹆眼大重晕而小其中如瞳人状石老者扣之有声嫩者扣之无甚声磨墨则微有声石有枯润者虽难得然乆用则锋铓退乏必假磨礲今此品难得遂为希竒之宝百砚之中见一二耳世人见其希有又目未曽见古砚遂目此为下岩旧坑不知此去下岩已低三等矣
　　端溪上岩新坑
　　端溪上岩新旧坑皆色灰紫而麄燥眼大为雄鸡眼扣之珰珰然磨墨相拒如锯声乆用则锋乏光如镜而不堪用然旧坑差胜新坑今士大夫所藏砚多此品
　　他处石类端溪而非端溪者
　　一种石石出九溪溪表淡青里深青紫而带红有极细润者然以之磨墨则墨澁而不松快愈用愈光而顽硬如镜面间有金线或黄脉直截如界行相间者号紫袍金带髙宗朝戚里吴琚曽以进御不称防一种辰沅州黒石色深黒质麄燥或防有小眼黯然不分明今人不知往往称为黒端溪相去天渊矣今端溪民负贩者多市辰沅研璞而归刻作端溪様以人江南士大夫被获重价若辰沅人自镌刻者则太雕琢或作荷莲水波犀牛鱼八角六花等様藻饰异常虽极工巧而材不堪用此亦辨辰沅砚之一法
　　歙溪龙尾旧坑新坑
　　歙溪龙尾旧坑新坑色淡青黒湛如秋水并无纹以水湿之防似紫干则否细润如玉发墨如泛油并无声乆用不退锋或有隠隠白纹成山水星斗云月异象水湿则见干则否此亦是卵石故难得大者不过四五寸多作月砚就其材也或有纯黒如角者东坡最贵此品今得之亦贵重不减端溪下岩然龙尾旧坑虽极细犹防澁墨端溪下岩则直如盘塌蜡矣以此为辨南唐时方开龙尾旧坑今已无之新坑色亦青黒无纹而麄燥砺墨退笔乆用则钝乏有大盈三尺者
　　歙溪罗纹刷丝金银间刷眉子四品新旧坑
　　四品旧坑并青黒色纹细而质润如玉罗纹真如极细罗刷丝如发密眉子如甲痕或如蚕大金银间丝亦细密乆用不退锋磨墨无声无濶大者然皆次于龙尾旧坑亦南唐时开坑今已无如得之贵重不减龙尾旧坑四品新坑并纹麄而质枯燥且不坚眉子大者或长二三寸刷丝毎条相去一二分罗纹如萝茯纹拒墨如锯乆用退乏光硬大者盈一二尺
　　金星旧坑新坑
　　金星新旧坑并麄燥淡青色虽金星满面然砺墨退笔乆用退乏大者盈尺别有一种黒石金星姿质亚端溪下岩漆黒石乃是万州悬金崖金星石也色漆黒细润如玉隠隠金星水湿则见干则否发墨如泛油无声乆用不退乏非歙比也今万崖亦已取尽如得之不减端溪下岩
　　银星旧坑新坑
　　银星新旧坑并麄燥淡青黒色有银星处不堪磨墨工人多侧取之置其星于外谓之银星墙壁拒墨如锯乆用退乏如镜面大者盈尺
　　洮河绿石砚
　　除端歙二石外惟洮河绿石北方最贵重绿如蓝润如玉发墨不减端溪下岩然石在临洮大河深水之底非人力所致得之为无价之宝耆旧相传虽知有洮砚然目所未覩今或有绿石砚名为洮者多是石之表或长沙谷山石石润而光不发墨堪作砥砺耳
　　墨玉砚
　　荆襄鄂渚之间有团块墨玉璞并与端溪下岩黒卵石同而坚缜过之正堪作砚虽不如玉器出光留其锋耳但黒中有白玉相间甚者濶寸许玉石谓之间玉玛瑙其白处又极坚硬拒墨若用纯黒处为砚当在端溪下岩之次龙尾旧坑之上
　　砚匣
　　砚匣不当用五金葢石乃金之所自出金为石之精华子母同处则子盗母气反能燥石而又诲盗当用佳漆为之砚虽纸匣葢必令髙过寸许方雅观然只用琴光素漆切记用钿花犀皮之属四角须用布令极牢不宜用纱匣取其容砚而周围寛三指或作皂绢衬尤妙今人于匣底作小穴小窍容指本以之出砚而多泄润气令匣稍寛不必留窍或有墨汁流下多污几案又或匣底之下作豹脚取其可入手指以移重砚此尤非所宜葢砚实则易发墨虚则否故古人作砚多实其趺又加以絣褥正为是也
　　古钟鼎彜器辨
　　三代制
　　夏尚忠商尚质周尚文其制器亦然商器质素无文周器雕篆细密此固一定不易之论而夏器独不然余尝见夏雕戈于铜上相嵌以金其细如发夏器大抵皆然嵗乆金脱则成隂窍以其刻画处成凹也相嵌今俗讹为商嵌诗曰追琢其章金玉其相
　　水土传世三等古铜器
　　铜器入土千年纯青如铺翠其色子后稍淡午后乗隂气翠润欲滴间有土蚀处或穿或剥并如蜗篆自然或有斧凿痕则伪也铜器坠水千年则纯绿色而莹如玉未及千年緑而不莹其蚀处如前今人皆以此二品体轻者为古不知器大而厚者铜性卒未尽其重止能减二分之一或减半器小而薄者铜性为水土蒸淘易尽至有锄击破处并不见铜色惟翠緑彻骨或其中有一线红色如丹然尚有铜声传世古则不曽入水惟流传人间色紫褐而有朱砂班甚者其班凸起如上等辰砂入釡以沸汤煮之良乆班愈见伪者以漆调硃为之易辨也
　　铜腥
　　三等古铜并无腥气惟土古新出土尚带土气乆则否若伪作者热摩手心以擦之铜腥触鼻可畏
　　识文
　　夏用鸟迹篆商用虫鱼篆周用虫鱼大篆秦用大小篆汉以小篆隶书三国用隶书晋宋以来用楷书唐秦用楷隶三代用隂识谓之偃囊字其字凹入也汉以来或用阳识其字凸间有凹者或用刀刻如镌碑者盖隂识难铸阳识易为阳识决非古物也
　　款文
　　识款篆字以纪功所谓铭书钟鼎款乃花纹以阳识古器款居外而凸识居内而凹夏周器有款有识商器多无款有识
　　款识真伪
　　古人作事必精致工人预四民之列非若后世贱丈夫之事故古器款必细如发而匀整分晓无纎毫糢糊识文笔画宛宛如仰瓦而又大小深浅如一亦明浄分晓无纎毫糢糊此盖用铜之精者并无砂颗一也良工精妙二也不吝工夫非一朝夕所为三也今设有古器款识稍或糢糊必是伪作顔色臭味亦自不同
　　蜡模
　　古者铸器必先用蜡为模如此器様又加款识刻画毕然后以小桶加大而畧寛入模于桶中其桶底之缝微令有丝线漏处以澄泥和水如薄糜日一浇之候干再浇必令周足遮防讫解桶去桶板急以细黄土多用盐并纸筋固济于元澄泥之外更加黄土二寸留窍中以铜汁泻入然一铸未必成此所以为之贵也
　　句容器
　　句容器非古物盖自唐天宝间至南唐后主时于升州句容县置官场以铸之故其上多有监官花押其轻薄漆黒款细虽可爱然要非古器嵗乆亦有防青色者世所见天宝时大鳯环瓶此极品也
　　伪古铜器
　　其法以水银杂锡汞即今磨镜药是也先上在新铜器上令匀然后以酽醋调细碙砂末笔蘸匀上候如蜡茶之色急入新汲水浸之即成蜡茶色候如漆色急入新汲水浸即成漆色浸稍缓则变色矣若不入水则成纯翠色三者并以新布擦令光莹其铜腥为水银所匮并不发露然古铜声彻而清新铜声洪而浊不能逃识者之鉴
　　古铜瓶鉢养花果
　　古铜器入土年乆受土气深以之养花花色鲜明如枝头开速而谢迟或谢则就瓶结实若水锈传世古则尔陶器入土千年亦然
　　古铜器灵异
　　古铜器多能辟祟人家宜畜之葢山精木魅之能为祟者以歴年多耳三代钟鼎彜器厯年又过之所以能辟祟范文正公家有古镜背具十二时如博棊子毎至此时则博棊子明如月循环不休又有士人家五十二钟能应时自鸣非古器之灵异乎
　　古印章
　　古之居官者必佩印以带穿之故印鼻上有穴或以铜环相绾汉印多用五字不用擘窠篆上移篆画停匀故左有三字右有二字者或左二字右三字者其四字印则画多者占地多少者占地少三代以前尚如此今则否
　　古器无识文
　　古人惟钟鼎祭器称功颂徳则有识盘盂寓戒则有识它器亦有无识者不可遽以为非古但辨其体质款文顔色臭味则无余蕴矣
　　刁斗镌斗
　　字书曰刁斗以行军昼炊夕击今世所见古刁斗柄长尺四五寸其斗仅可容勺合如此则恐非炊具击之则可此物乃新莽时铸威斗厌胜家所用耳或于上刻贰师将军字及其它官号尤表其伪大抵刁斗如世所用有柄铫子宜可炊一人食即古之刁斗讹刁斗字为铫字尔字书以铫为田器不言可知也若镌斗亦如今有柄斗而加三足予尝见之辨其质与色真三代物葢刁镌皆有柄故皆谓之斗刁无足而镌有足尔又字书以镌为温器葢古以鼎烹夫鼎大卒难至热故温已烹之冷物今一二人食则用镌余所见者正然
　　鼎大小
　　予犹及见汉馆陶候鼎可容今之斗则三代可知矣然近世所存古鼎或有容一升半升者考其款识则真古物也亦谓之鼎鼎乃大烹之器岂尔耶此盖古之祭器名曰从彜曰从则其品不一葢以贮已熟之物以祭宗庙象鼎之器形而实非鼎也犹今人食器亦有象鉝釡者凡曰鬲曰匜曰献曰尊其形有甚小者皆然故小尊或识曰宝尊彜
　　香炉
　　古以萧艾达神明而不焚香故无香炉今所谓香炉皆以古人宗庙祭器为之爵炉则古之爵狻防炉则古踽足豆香毬则古之其等不一或有新铸而象古为之者惟博山炉乃汉太子宫所用者香炉之制始于此亦有伪者当以物色辨之
　　古器不知名
　　余姚一达官家有古铜盆大如火炉而周回有十二环婺州马铺岭人家掘得古铜盆而两环在腹下足之上此二器文字所不载或以环低者为古欹器
　　追蠡
　　禹之声尚文王之声以追蠡赵岐注以追为钟纽于义未安追者琢也诗云追琢其章今画家滴粉令凸起犹谓之追粉所谓追蠡葢古铜器款文追起处漫灭也赵氏释蠡为絶亦非絶葢剥蚀也今人亦以器物用乆而剥蚀者为蠡
　　舂陵冢镜
　　道州民于舂陵侯冢得一古镜于背上作菱花四朶极精巧其镜面背用水银即今所谓磨镜药也镜色畧昏而不黒并无青绿色及剥蚀处此乃西汉时物入土千余年其质并未变信知古铜器有青绿剥蚀者非三代时物无此也
　　晋冢古器
　　或嵊县僧舍治地得砖上有永和字及得铜器如今香炉而有葢葢上仰三足如小竹筒空而透上筒端各有一飞鹤炉下亦三足别有铜盆承之
　　怪石辨
</div>
    <div class="pagination">
<a href="说郛_page459.html">上一页</a><span>...</span><a href="说郛_page455.html">455</a><a href="说郛_page456.html">456</a><a href="说郛_page457.html">457</a><a href="说郛_page458.html">458</a><a href="说郛_page459.html">459</a><span class="current-page">460</span><a href="说郛_page461.html">461</a><a href="说郛_page462.html">462</a><a href="说郛_page463.html">463</a><a href="说郛_page464.html">464</a><a href="说郛_page465.html">465</a><span>...</span><a href="说郛_page461.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
