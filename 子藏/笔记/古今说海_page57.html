<!DOCTYPE html>
<html>
<head>
    <meta charset="UTF-8">
    <title>古今说海 - 第 57 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今说海 - 第 57 页/共 59 页</h1>
    <div class="content">　　公讳性善初名复以字行浙江山阴人洪武丁丑进士授行人司副迁翰林检讨动止安雅书法精研上嘉悦之超拜礼部左侍郎革除间以副都御史监李景隆军北伐白沟河之败朝服跃马入河以死

　　大理寺少卿胡公

　　公讳闰字松友江西鄱阳人尝题竹诗于吴芮祠壁间太祖征陈友谅时见之深加叹赏阴记其姓名【诗云幽人无俗懐写此苍龙骨九天风雨来飞腾作灵物】后以荐至阙上识之曰此题诗鄱阳庙者也授都督府经歴革除间累迁大理寺左少卿靖难兵入京师死之

　　宗人府经歴宋公

　　公讳征革除间建议亲藩不顺削其属籍故靖难之兵讨焉事平就戮其详不可考

　　翰林修撰王公

　　公讳叔英字原采号静学浙江黄岩人洪武中为汉阳县知县革除初召为翰林修撰上资治八策曰务学问曰谨好恶曰辨邪正曰纳諌诤曰审才否曰慎刑赏曰明利害曰定法制皆援古证今凿凿可行且曰太祖皇帝除奸剔秽抑强锄梗如医者之去疾农夫之去草然急于去疾则或伤其体肤严于去草则或损于禾稼固自然之势今体肤疾去之余则宜调变其血气禾稼草去之后则宜培养其根苗亦宜然之理也识者知公有经济逺畧靖难师起公奉命募兵广徳知事不可为乃沐浴具衣冠书絶命辞曰人生穹壤间忠孝贵克全嗟予事君父自昔多过愆有志未及竟竒疾忽见纒肥甘空在案对之不能咽意者造化神有命归九泉尝闻夷与齐饿死首阳巅周粟岂不佳所见良独偏髙踪逺难继偶尔无足传千秋史臣笔慎勿称希贤又书于案曰生既久矣愧无补于当时死亦徒然庶无惭于后世遂自经而死公将死以书抵祠山道士盛希年曰可葬我祠山之麓希年卒收葬之后广徳知州莆田周瑛重修公墓立石为记

　　兵部尚书铁公

　　公讳铉河南邓州人洪武间由国子生授礼科给事中一云初为都督府断事奏对详明髙庙喜之字之曰鼎石尝有诉藩府违法状者召至属法司鞫之数日狱未成髙庙怒属公鞫之片时而成自是益见爱重凡法司有疑狱必以属公未几擢山东布政司参政靖难师起曹国公李景隆奉命出师驻徳州公督漕运飞刍挽粟水陆并进未尝乏缺俄军败南奔公与断事髙公巍相遇于临邑遂协谋募兵固守济南既而被围相持不下城有攻破者辄完之受围既久乃伏兵门内开门诈降欲诱文皇入城下闸板闭之几中其计已而出兵战城下靖难师大败奔还凡三月围始释事闻赐金币封三代入谢升右布政使寻升兵部尚书佐大将军歴城侯盛庸总天下兵北伐文皇继统以计擒之械至京师责问不屈而死

　　刑部尚书侯公

　　公讳泰【不知何所人】革除间为刑部尚书靖难师起公主抗御之策壬午二月运粮至济宁诸郡五月复运粮至淮安时京师已告急六月赴京行至髙邮被执七月十日就戮

　　户部主事巨公

　　公讳敬山西平凉人革除间为户部主事与陈迪等俱被责问不屈而死

　　监察御史甘公

　　公讳霖安庆懐宁人洪武丁卯领乡荐为监察御史持正不靡及文皇即位执迷不从被执求死乃伏诛

　　邹魏二公

　　邹公讳公瑾魏公讳公冕俱江西永丰人邹为大理寺丞魏为监察御史靖难师驻金川门有约开门迎纳者二公率同僚十八人即殿前殴之几死其日辍朝二公大呼曰请速加诛臣等义不与同生不听次日宫中自焚走文庙继统二公俱自杀

　　佥都御史景公

　　公讳清陕西真宁人革除间为佥都御史以刚直闻文皇入南都清死之【一云文皇既即位清阳臣服而阴懐豫让之志文皇夜梦有红衣人挟刃图不轨者遂惊觉明日视朝令遍搜羣臣清果衣红而潜挟利刃诘之对曰欲为故主报雠耳乃用铁箒刷其肉至尽亲属连坐者尤众】

　　给事中陈公

　　公讳继之福建莆田人登革除二年进士授户科给事中以江南僧道多占腴田蚕食百姓乃奏请僧道人给五亩余以赋民从之靖难师起公累有建明因肆指斥文庙继统召公责问不屈而死

　　吏部尚书张公

　　公讳紞字昭季别号鷃庵陕西富平人父号月川文行知名公噐识通敏洪武间由明经举歴云南布政司右参政进左布政使凡云南土地贡赋法令条格祀神坛祠公署廨宇与夫上下典仪公用程度悉公裁定夷民心孚逺近奠安洪武三十年三月入觐考最为天下第一三十一年为吏部尚书文庙继统命公与户部尚书王钝俱以半俸致仕公遂自经于部之后堂

　　监察御史曽公

　　公讳鳯韶江西庐陵人洪武末年进士革除间为监察御史尝侍朝班弹劾无所避忌闻者骇愕靖难师起议遣使致书请罢兵归国无敢行者公独请行至军前不纳公取竹通节入书鼓风达之亦不报文庙继统嘉其直复以御史召不赴寻加侍郎召又不赴乃刺血书愤词于襟其畧曰予生居庐陵忠节之邦素负骨鲠之强读书而登进士第仕宦而至绣衣郎慨一死之得宜可以含笑于地下而不愧吾天祥嘱妻李氏子公望勿易衣遂自杀时年二十九李氏亦死于节

　　副都御史茅公

　　公讳大芳泰州人洪武间以儒士应辟典教淮南考绩入朝髙庙召对悦之擢秦府长史且勉以董子辅相之业公以特受隆遇惧无以称益自感激谏诤弥缝得大臣体踰年秦国称治革除间累官副都御史靖难师起公以诗寄淮南守将梅殷曰幽燕消息近如何闻说将军志不磨纵有火龙翻地轴莫教铁骑渡天河闗中事业萧丞相塞上功名马伏波老我不才无寸补西风一恸一悲歌闻者壮之文庙继统不屈而死

　　刑部侍郎胡公

　　公讳子韶字仲常一字伯尚旧名志髙方孝孺之教授汉中也公从之游后以儒士荐至京师髙庙重之革除间为史官歴山东按察佥事迁刑部侍郎壬午九月十一日受戮【四川嘉定州荣县人】

　　户科给事中黄公

　　公讳钺字叔扬苏州常熟人洪武初以太学生授典史后登革除庚辰进士迁户科给事中以忧家居壬午岁自投琴川桥下死

　　兵科给事中韩公

　　公讳永陜西西安人【一云山西孚山人】革除中为兵科给事中【一云户科】与陈迪巨敬戴徳彛等俱被责问不屈而死

　　监察御史王公

　　公讳度字子中恵州归善人由明经儒士授山东道监察御史有直声尝监革除二年会试壬午七月以奸党发贺县千户所充军后出不逊语坐族诛监察

　　御史髙公

　　公讳翔陕西朝邑人有文学洪武中以明经荐授监察御史所论奏皆闗国家机事文庙素闻公名及继统召公将用之公丧服入见语又忤旨乃坐族诛

　　翰林修撰王公

　　公讳艮字敬止江西吉水人庚辰进士【初取状元将传胪以貌不反胡广乃以广易之公次焉遂遵洪武乙丑事例首甲三人皆授翰林修撰】闻靖难师起忧怛不食日就羸惫以辛巳九月卒革除君闵之遣礼部侍郎黄观谕祭于家【吉安志云文庙继统羣臣多往迎附公恸哭与妻子诀是夜服脑子死非实】

　　散骑舍人廖公

　　公讳镛无为州巢县人徳庆侯权之子革除间以元勲后任散骑舍人见用癸未四月十日就戮【母汤氏东瓯王长女也入浣衣局弟铭钺俱充军】

　　浙江按察使王公

　　公讳良字天性河南开封人居常以忠孝自许建文辛巳坐事以刑部侍郎左迁浙江按察使谒岳飞墓誓曰茍愧武穆非人也壬午六月闻难恸哭誓必死会命使召公公集本司及各道印于私第嗟叹者久之妻问故公曰我分应死顾思所以处汝未决耳妻曰我则不难处君为男子乃为妇人谋乎遂投池水而死公即列薪于户命妾抱幼子往某佥事家以宗祀为托遂阖室自焚事闻上曰死自其分毁印可罪耳徙其家于边

　　江西按察副使程公

　　公讳本立字原道别号巽隐族出伊川逺祖杞自开封徙杭曽祖鹏自杭徙秀州崇徳父徳刚生公于鳯鸣里公少有大志闻金华朱彦修兄弟得考亭之学于许文懿公乃往就学造诣日深洪武丙辰举明经秀才擢秦府引礼舍人召见奉天门下赐马匹楮币在任五月以母艰去庚申服除补周府礼官从王之国大梁丁卯春从王朝京师被累谪云南马龙他郎甸长官司吏目留家大梁以一仆之任所部百夷叛逆公单骑深入为书谕以祸福诸夷感悦边事以息时西南当王师初靖余孽尚骄长官不能戢遂屡生变公因创为赈济安抚之计身歴艰险自楚雄姚安以逮大理鹤庆丽江永昌咸赖其抚绥由是军民得安戊寅奏计京师府尹向宝学士董伦交章荐其文行乃征入翰林纂修髙庙实録升左佥都御史辛巳岁以失误陪祀调除仍留翰林纂修明年实録完调江西按察副使未及行适靖难兵渡江公有所见而遂自尽实壬午六月十三日也官因追其恩典家无遗赀时称为清御史所著有巽隐集四卷藏于家

　　徽州府知府陈公

　　公讳彦回福建莆田人父讳立诚洪武间歴仕州县以罪被诛家属发戍云南之临安多道卒比至蜀惟公与祖母郭氏存既而遇赦无资以还乃依定逺知县乡人黄积良以居遂从其姓更名礼未几积良亦谪去公转依南充县丞于中和其后阆中教谕严徳政以明经荐公为保宁府学训导九载考绩髙庙亲擢为平江知县明年髙庙晏驾公捧香入临给事中杨惟中等荐升知徽州府明年朝觐考核称职赏赉甚厚其年冬丁郭氏忧徽民诣阙奏留未报革除己卯春公乃疏其改姓歴官情罪乞正名籍乃罢为民寻命复官留治郡事公复上疏乞终制得许归葬葬毕即回郡供职明年复莅徽州会靖难师起公募义勇赴援文庙继统械至京师不屈而死

　　宁府左长史石公

　　公讳撰山西平定州人洪武中为宁府左长史太宗靖内难诸郡县皆下撰在大宁独为守备上怒攻拔之得撰不为屈遂支解而死

　　辽府左长史程公

</div>
    <div class="pagination">
<a href="古今说海_page56.html">上一页</a><span>...</span><a href="古今说海_page52.html">52</a><a href="古今说海_page53.html">53</a><a href="古今说海_page54.html">54</a><a href="古今说海_page55.html">55</a><a href="古今说海_page56.html">56</a><span class="current-page">57</span><a href="古今说海_page58.html">58</a><a href="古今说海_page59.html">59</a><a href="古今说海_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
