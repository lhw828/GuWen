<!DOCTYPE html>
<html>
<head>
    <meta charset="UTF-8">
    <title>孔子改制考 - 第 15 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>孔子改制考 - 第 15 页/共 25 页</h1>
    <div class="content">　　（孔子所定民之公囿，孟子传教发明之。故齐宣王疑之。）
　　齐宣王问曰：“汤放桀，武王伐纣，有诸？”孟子对曰：“于传有之。”曰：“臣弑其君，可乎？”曰：“贼仁者谓之贼，贼义者谓之残，残贼之人谓之一夫。闻诛一夫纣矣，未闻弑君也。”（《孟子梁惠》）
　　（汤、武革命，顺天应人。圣人上奉天，下爱民，岂其使一人肆于民上？《春秋》义，失民则不君。孟子述其大义，故以为诛残贼。齐宣王骇此异义，故疑问之。）
　　──右时人惑旧制，后学以孔子所改之制辟之。
　　白圭曰：“吾欲二十而取一，何如？”孟子曰：“子之道，貉道也。万室之国一人陶，则可乎？”曰：“不可，器不足用也。”曰：“夫貉五谷不生，惟黍生之。无城郭、宫室、宗庙、祭祀之礼，无诸侯币帛饔飧，无百官有司，故二十取一而足也。今居中国，去人伦，无君子，如之何其可也？陶以寡，且不可以为国，况无君子乎？欲轻之于尧舜之道者，大貉小貉也；欲重之于尧舜之道者，大桀、小桀也。”（《孟子告子》）
　　（什一是孔子改定之制，孔子托之尧、舜者，白圭更欲加而上之。
　　右时人别创新制，后学以孔子所改之制折之。）
　　
　　孔子改制考 卷14
　　○诸子攻儒考（冒顿之寇汉，耶律之入宋，皆于大朝一统犯之。若夫称戈并起，荥阳、成皋之战，邯郸之走，鄱阳之攻，高、光、明祖所固然。当战国时，孔道未一，诸子并起，不揣德量力，咸欲篡统。其墨、老二家，骎骎乎项羽、王郎、陈友谅，故相攻尤力哉！《易》曰：“龙战于野，其血玄黄”，“阴疑于阳必战”。诸子自张其教，阴疑于阳者也。然圣道至中，人所归往，偏蔽之道，入焉而败。今藉诸子之相攻，明仲尼之不可毁也。然而儒为孔子所创，非先王所传，益明矣。）
　　子入太庙，每事问。或曰：“孰谓鄹人之子知礼乎？入太庙，每事问。”子闻之，曰：“是礼也。”（《论语八佾》）
　　（孔子以博学知礼闻，时人已久忌之，寻隙摘瑕，时时攻难。或之语带讥嘲如此。）
　　叔孙武叔毁仲尼。子贡曰：“无以为也，仲尼不可毁也。他人之贤者，丘陵也，犹可逾也。仲尼，日月也，无得而逾焉。人虽欲自绝，其何伤于日月乎！多见其不知量也。”（《论语子张》）
　　（叔孙武叔公然毁孔子于子贡之前，尤其悍然相诋者。毁辞虽不知其如何，然可见当时贵人之难相容矣。）
　　微生亩谓孔子曰：“丘何为是栖栖者与？无乃为佞乎！”孔子曰：“非敢为佞也，疾固也。”（《论语宪问》）
　　（孔子周流，席不暇暖。微生亩讥其为佞，而孔子答以疾固，亦可见时人讽刺，虽圣人亦不免针锋相对者。）
　　子击磬于卫。有荷篑而过孔氏之门者，曰：“有心哉击磬乎！”既而曰：“鄙哉硁硁乎！莫己知也，斯己而已矣。深则厉，浅则揭。”（《论语宪问》）
　　楚狂接舆歌而过孔子，曰：“凤兮凤兮，何德之衰！往者不可谏，来者犹可追。已而已而，今之从政者殆而。”（《论语微子》）
　　长沮、桀溺耦而耕。孔子过之，使子路问津焉。长沮曰：“夫执舆者为谁？”子路曰：“为孔丘。”曰：“是鲁孔丘与？”曰：“是也。”曰：“是知津矣。”问于桀溺。桀溺曰：“子为谁？”曰：“为仲由。”曰：“是鲁孔丘之徒与？”对曰：“然。”曰：“滔滔者天下皆是也，而谁以易之？且而与其从辟人之士也，岂若从辟世之士哉！”耰而不辍。
　　子路从而后，遇丈人，以杖荷。子路问曰：“子见夫子乎？”丈人曰：“四体不勤，五谷不分，孰为夫子？”植其杖而芸。（并同上）
　　公伯寮子路于季孙。子服景伯以告，曰：“夫子固有惑志。于公伯寮，吾力犹能肆诸市朝。”（《论语宪问》）
　　景公上路寝，闻哭声，曰：“吾若闻哭声，何为者也？”梁邱据对曰：“鲁孔丘之徒鞠语者也，明于礼乐，审于服丧。其母死，葬埋甚厚，服丧三年，哭泣甚疾。”公曰：“岂不可哉？”而色悦之。晏子曰：“古者圣人，非不知能繁登降之礼、制规矩之节、行表缀之数以教民，以为烦人留日，故制礼不羡于便事；非不知能扬干戚钟鼓竽瑟以劝众也，以为费财留工，故制乐不羡于和民；非不知能累世殚国以奉死、哭泣处哀以持久也，而不为者，知其无补死者而深害生者，故不以导民。今品人饰礼烦事，羡乐淫民，崇死以害生。三者，圣王之所禁也，贤人不用。德毁俗流，故三邪得行于世，是非贤不肖杂，上妄说邪，故好恶不足以导众。此三者路世之政，单事之教也。公曷为不察，声受而色悦之？”（《晏子春秋外篇》）
　　（墨子引之，不知为《晏子》原文与否？然晏子豚肩不掩豆，浣衣以朝，与孔子盛礼乐，宗旨自不同。尼溪之沮，必是实事。晏攻儒，亦攻儒之礼乐、厚葬、久丧、立命。数者当是改制大义，故人皆得知而攻之。）
　　始吾望儒而贵之，今吾望儒而疑之。（《晏子春秋外篇》）
　　（淮南子谓晏子为孔子后学，故望儒而贵之。其后叛教自立，则疑之也。）
　　晏子对曰：是乃孔子之所以不逮舜，孔子行一节者也。（《晏子春秋外篇》）
　　（孔门后学，皆谓孔子贤于尧、舜，且推为生民未有。盖素王改制，以范围古今，百王受治也。观晏子之言，可知当时讥弹，无不与圣门针锋相对者。）
　　仲尼之齐见景公。景公说之，欲封之以尔稽，以告晏子。晏子对曰：“不可。彼浩裾自顺，不可以教下；好乐缓于民，不可使亲治；立命而建事，不可守职；厚葬破民贫国，久丧道哀费日，不可使子民；行之难者在内，而传者无其外，故异于服，勉于容，不可以道众而驯百姓。自大贤之灭、周室之卑也，威仪加多，而民行滋薄，声乐繁充，而世德滋衰。今孔丘盛声乐以侈世，饰弦歌鼓舞以聚徒，繁登降之礼、趋翔之节以观众。博学不可以仪世，劳思不可以补民。兼寿不能殚其教，当年不能究其礼，积财不能赡其乐。繁饰邪术以营世君，盛为声乐以淫愚其民。其道也，不可以示世。其教也，不可以导民。今欲封之以移齐国之俗，非所以导众存民也。”公曰：“善。”于是厚其礼而留其封，敬见不问其道。仲尼乃行。（《晏子春秋外篇》）
　　晏子对曰：“君其勿忧。彼鲁君，弱主也；孔子，圣相也。君不如阴重孔子，设以相齐。孔子强谏而不听，必骄鲁而有齐，君勿纳也。夫绝于鲁，无主于齐，孔子困矣。”居期年，孔子去鲁之齐，景公不纳，故困于陈、蔡之间。（同上）
　　景公说，将欲以尼溪田封孔子。晏婴进曰：“夫儒者滑稽而不可轨法，倨傲自顺不可以为下，崇丧遂哀、破产厚葬不可以为俗，游说乞贷不可以为国。自大贤之息，周室既衰，礼乐缺有间。今孔子盛容饰，繁登降之礼，趋详之节，累世不能殚其学，当年不能究其礼。君欲用之以易齐俗，非所以先细民也。”（《史记孔子世家》）
　　昭王将以书社地七百里封孔子。楚令尹子西曰：“王之使使诸侯，有如子贡者乎？”曰：“无有。”“王之辅相有如颜回者乎？”曰：“无有。”“王之将率有如子路者乎？”曰：“无有。”“王之官尹有如宰予者乎？”曰：“无有。”“且楚之祖封于周，号为子男，五十里。今孔丘述三王之法，明周、召之业。王若用之，则楚安得世世堂堂方数千里者乎？夫文王在丰，武王在镐，百里之君卒王天下。今孔丘得据土壤，贤弟子为佐，非楚之福也。”（同上）
　　孔子见子桑伯子，子桑伯子不衣冠而处。弟子曰：“夫子何为见此人乎？”曰：“其质美而无文，吾欲说而文之。”孔子去。子桑伯子门人不说，曰：“何为见孔子乎？”曰：“其质美而文繁，吾欲说而去其文。”（《说苑修文》）
　　少正卯在鲁，与孔子并。孔子之门，三盈三虚。（《论衡讲瑞》）（少正卯在孔子时为一国大师，能与孔子争教，其才可想。）──右春秋时诸子攻儒。
　　孔某之齐见景公。景公说，欲封之以尼溪，以告晏子。晏子曰：“不可。夫儒浩居而自顺者也，不可以教下；好乐而淫人，不可使亲治；立命而怠事，不可使守职；宗丧循哀，不可使慈民；机服勉容，不可使导众。孔丘盛容修饰以蛊世，弦歌鼓舞以聚徒，繁登降之礼以示仪，务趋翔之节以劝众。儒学不可使讥世，劳思不可以补民，累寿不能尽其学，当年不能行其礼，积财不能赡其乐，繁饰邪术以营世君，盛为声乐以淫愚民。其道不可以期世，其学不可以导众。今君封之，以利齐俗，非所以导国先众。”（《墨子非儒》）
　　且夫繁饰礼以淫人，久丧伪哀以谩亲，立命缓贫而高浩居，倍本弃事而安怠傲，贪于饮酒，惰于作务，陷于饥寒，危于冻馁，无以违之。是若人气，鼸鼠藏，而羝羊视，贲彘起。君子笑之。怒曰：“散人！焉知良儒？”夫夏乞麦禾，五谷既收，大丧是随，子姓皆从，得厌饮食，毕治数丧，足以至矣。因人之家翠，以为，恃人之野以为尊。富人有丧，乃大说喜曰：“此衣食之端也。”（同上）（婚冠丧祭，相礼必以儒者，如佛之斋醮故事。盖礼为孔礼，舍孔门外无知之者也。亦可见诸儒行道之苦心矣。后世冠婚丧事，一以巫祝主之，而儒者又不知礼节，无怪孔教之日衰也。）
　　其徒属弟子皆效孔丘。子贡、季路辅孔悝乱乎卫，阳虎乱乎齐，佛以中牟叛，黍雕刑残，莫大焉。夫为弟子后生，其师必修其言，法其行，力不足，知弗及，而后已。今孔丘之行如此，儒士则可以疑矣。（《墨子非儒》）
　　（诸贤急于行道，如负礼器《诗》、《书》见陈涉之类耳。墨子有意攻之，故深文其言。）
　　孔子见。景公曰：“先生素不见晏子乎？”对曰：“晏子事三君而得顺焉，是有三心，所以不见也。”公告晏子。晏子曰：“三君皆欲其国安，是以婴得顺也。闻君子独立不惭于影，今孔子伐树削迹，不自以为辱，身穷陈、蔡，不自以为约。始吾望儒贵之，今则疑之。”景公祭路寝，闻哭声，问梁邱据。对曰：“鲁孔子之徒也，其母死，服丧三年，哭泣甚哀。”公曰：“岂不可哉？”晏子曰：“古者圣人非不能也，而不为者，知其无补于死者，而深害生事故也。”（《墨子》佚文）
　　（墨子攻儒以久丧厚葬为第一义，故托晏子以攻之。）
　　夫弦歌鼓舞以为乐，盘旋揖让以修礼，厚葬久丧以送死，孔子之所立也，而墨子非之。（《淮南子泛论训》）
　　鲁平公将出，嬖人臧仓者请曰：“他日君出，则必命有司所之；今乘舆已驾矣，有司未知所之，敢请。”公曰：“将见孟子。”曰：“何哉君所为轻身以先于匹夫者，以为贤乎？礼义由贤者出，而孟子之后丧逾前丧。君无见焉。”公曰：“诺。”乐正子入见曰：“君奚为不见孟轲也？”曰：“或告寡人曰，孟子之后丧逾前丧，是以不往见也。”曰：“何哉君所谓逾者？前以士，后以大夫；前以三鼎，而后以五鼎与？”曰：“否，谓棺椁衣衾之美也。”曰：“非所谓逾也，贫富不同也。”乐正子见孟子曰：“克告于君，君为来见也。嬖人有臧仓者沮君，君是以不果来也。”曰：“行，或使之；止，或尼之；行止，非人所能也。吾之不遇鲁侯，天也，臧氏之子焉能使予不遇哉？”（《孟子梁惠》）
　　（孟子将行道，而有臧仓之沮，尹士之讥。程子则有孔文仲之劾。朱子则有林栗、胡宏、沈继祖之劾，至谓吃菜事魔，挟二尼为妾，拽孔子之木象，其子盗牛。从古已然。况以孔子之圣，犹伐树于宋，削迹于陈，微服避祸，饿至七日，奚有于区区之讥乎？）
　　然友反命，定为三年之丧。父兄百官皆不欲，曰：“吾宗国鲁先君莫之行，吾先君亦莫之行也，至于子之身而反之，不可。且《志》曰‘丧祭从先祖’。”曰：“吾有所受之也。”谓然友曰：“吾他日未尝学问，好驰马试剑。今也父兄百官不我足也，恐其不能尽于大事，子为我问孟子。”（《孟子滕文》）
　　（儒者创教，非先王之旧法，故滕父兄百官考于旧志，不肯相从。）
　　有为神农之言者许行，自楚之滕，踵门而告文公曰：“远方之人，闻君行仁政，愿受一廛而为氓。”文公与之处。其徒数十人，皆衣褐，捆屦、织席以为食。陈良之徒陈相与其弟辛，负耒耜而自宋之滕，曰：“闻君行圣人之政，是亦圣人也，愿为圣人氓。”陈相见许行而大悦，尽弃其学而学焉。陈相见孟子，道许行之言曰：“滕君则诚贤君也，虽然，未闻道也。贤者与民并耕而食，饔飧而治。今也滕有仓廪府库，则是厉民而以自养也，恶得贤？”（《孟子滕文》）
　　（道者，并耕之道。仓廪府库，儒者之道。滕文公首尊儒术，许行欲以其道易天下，故先攻儒。）
　　万章问曰：“或谓孔子于卫主痈疽，于齐主侍人瘠环，有诸乎？”孟子曰：“否，不然也，好事者为之也。”（《孟子万章》）（当时诸子并行，而儒道至显，故时人妒而诬之。）
　　淳于髡曰：“先名实者，为人也；后名实者，自为也。夫子在三卿之中，名实未加于上下而去之，仁者固如此乎？”（《孟子告子》）
　　曰：“鲁缪公之时，公仪子为政，子柳、子思为臣，鲁之削也滋甚。若是乎贤者之无益于国也。”
　　曰：“昔者王豹处于淇而河西善讴，绵驹处于高唐而齐右善歌，华周、杞梁之妻善哭其夫而变国俗，有诸内必形诸外。为其事而无其功者，髡未尝睹之也。是故无贤者也，有则髡必识之。”（同上）
　　（淳于髡与惠施同派，殆名家者流也。名家为墨氏之后学，故亦攻儒。）
　　无趾语老聃曰：“孔丘之于至人，其未邪？彼何宾宾以学子为？彼且蕲以诡幻怪之名闻，不知至人之以是为己桎梏邪？”（《庄子德充符》）（孔子之道尚名，老学不尚名，故庄子假托而攻之。）
　　名，公器也，不可多取；仁义，先王之蘧庐也，止可以一宿，而不可以久处。（《庄子天运》）（此亦庄子述老子之言以攻孔子。）
　　意而子见许由。许由曰：“尧何以资汝？”意而子曰：“尧谓我，汝必躬服仁义而明言是非。”许由曰：“而奚来为轵？夫尧既已黥汝以仁义，而劓汝以是非矣，汝将何以游夫遥荡恣睢转徙之涂乎？”意而子曰：“虽然，吾愿游于其藩。”许由曰：“不然，夫盲者无以与乎眉目颜色之好，瞽者无以与乎青黄黼黻之观。”意而子曰：“夫无庄之失其美，据梁之失其力，黄帝之亡其知，皆在炉捶之间耳”。（《庄子大宗师》）
　　枝于仁者，擢德塞性，以收名声，使天下簧鼓以奉不及之法，非乎？而曾、史是已。骈于辩者，累瓦结绳窜句，游心于坚白同异之间，而敝跬誉无用之言，非乎？而杨、墨是也。（《庄子骈拇》）
　　自虞氏招仁义以挠天下也，天下莫不奔命于仁义。是非以仁义易其性与？故尝试论之，自三代以下者，天下莫不以物易其性矣。小人则以身殉利，士则以身殉名，大夫则以身殉家，圣人则以身殉天下。（同上）
　　及至圣人，蹩躠为仁，踶跂为义，而天下始疑矣；澶漫为乐，摘僻为礼，而天下始分矣。故纯朴不残，孰为牺樽？白玉不毁，孰为圭璋？道德不废，安取仁义？性情不离，安用礼乐？五色不乱，孰为文采？五声不乱，孰应六律？夫残朴以为器，工匠之罪也；毁道德以为仁义，圣人之过也。（《庄子马蹄》）
　　故跖之徒，问于跖曰：“盗亦有道乎？”跖曰：“何适而无有道邪？夫妄意室中之藏，圣也；入先，勇也；出后，义也；知可否，知也；分均，仁也。五者不备，而能成大盗者，天下未之有也。”由是观之，善人不得圣人之道不立，跖不得圣人之道不行。天下之善人少，而不善人多，则圣人之利天下也少，而害天下也多。故曰：唇竭则齿寒，鲁酒薄而邯郸围，圣人生而大盗起，掊击圣人，纵舍盗贼，而天下始治矣。夫川竭而谷虚，丘夷而渊实，圣人已死，则大盗不起，天下平而无故矣。圣人不死，大盗不止，虽重圣人而治天下，则是重利盗跖也。为之斗斛以量之，则并与斗斛而窃之。为之权衡以称之，则并与权衡而窃之。为之符玺以信之，则并与符玺而窃之。为之仁义以矫之，则并与仁义而窃之。何以知其然邪？彼窃钩者诛，窃国者为诸侯，诸侯之门而仁义存焉，则是非窃仁义圣知邪？故逐于大盗，揭诸侯，窃仁义，并斗斛权衡符玺之利者，虽有轩冕之赏弗能劝，斧钺之威弗能禁。此重利盗跖，而使不可禁者，是乃圣人之过也。故曰，鱼，不可脱于渊，国之利器，不可以示人。彼圣人者，天下之利器也，非所以明天下也。故绝圣弃知，大盗乃止，擿玉毁珠，小盗不起。焚符破玺，而民朴鄙，掊斗折衡，而民不争，殚残天下之圣法，而民始可与论议。擢乱六律，铄绝竽瑟，塞瞽旷之耳，而天下始人含其聪矣。灭文章，散五采，胶离朱之目，而天下始人含其明矣。毁绝钩绳，而弃规矩，工倕之指，而天下始人有其巧矣。故曰，大巧若拙。削曾、史之行，钳杨、墨之口，攘弃仁义而天下之德始玄同矣。彼人含其明，则天下不铄矣，人含其聪，则天下不累矣，人含其知，则天下不惑矣，人含其德，则天下不僻矣。彼曾、史、杨、墨、师旷、工倕、离朱者，皆外立其德，而以爚乱天下者也，法之所无用也。（《庄子胠箧》）
　　而且说明邪？是淫于色也；说聪邪？是淫于声也；说仁邪？是乱于德也；说义邪？是悖于理也；说礼邪？是相于技也；说乐邪？是相于淫也；说圣邪？是相于艺也；说知邪？是相于疵也。天下将安其性命之情，之八者，存可也，亡可也。天下将不安其性命之情，之八者，乃始脔卷獊囊而乱天下也，而天下乃始尊之惜之。甚矣！天下之惑也。岂直过也而去之邪？乃齐戒以言之，跪坐以进之，鼓歌以舞之，吾若是何哉？（《庄子在宥》）
　　为圃者曰：“子奚为者邪？”曰：“孔丘之徒也。”为圃者曰：“子非夫博学以拟圣，于于以盖众，独弦哀歌，以卖名声于天下者乎？汝方将忘汝神气，堕汝形骸，而庶几乎？而身之不能治，而何暇治天下乎？子往矣，无乏吾事？”（《庄子天地》）
　　孔子西藏书于周室。子路谋曰：“由闻周之征藏史，有老聃者，免而归居。夫子欲藏书，则试往因焉。”孔子曰：“善。”往见老聃，而老聃不许，于是十二经以说。老聃中其说，曰：“大谩，愿闻其要。”孔子曰：“要在仁义。”老聃曰：“请问仁义人之性邪？”孔子曰：“然。君子不仁则不成，不义则不生。仁义，真人之性也，又将奚为矣？”老聃曰：“请问何谓仁义？”孔子曰：“中心物恺，兼爱无私，此仁义之情也。”老聃曰：“意！几乎后言。夫兼爱，不亦迂乎？无私焉，乃私也。夫子若欲使天下无失其牧乎？则天地固有常矣，日月固有明矣，星辰固有列矣，禽兽固有群矣，树木固有立矣。夫子亦放德而行，循道而趋，已至矣，又何偈偈乎揭仁义，若击鼓而求亡子焉？意，夫子乱人之性也！”（《庄子天道》）
　　（庄子虽攻儒而甚得儒之实，故录之。）商大宰荡问仁于庄子。庄子曰：“虎狼，仁也。”曰：“何谓也？”庄子曰：“父子相亲，何为不仁？”曰：“请问至仁。”庄子曰：“至仁无亲。”大宰曰：“荡闻之，无亲则不爱，不爱则不孝。谓至仁不孝可乎？”庄子曰：“不然。夫至仁尚矣，孝固不足以言之。此非过孝之言也，不及孝之言也。夫南行者至于郢，北面而不见冥山，是何也？则去之远也。故曰，以敬孝易，以爱孝难；以爱孝易，以忘亲难；忘亲易，使亲忘我难；使亲忘我易，兼忘天下难；兼忘天下易，使天下兼忘我难。夫德遗尧舜而不为也，利泽施于万世，天下莫知也，岂直太息而言仁孝乎哉！夫孝悌仁义，忠信贞廉，此皆自勉以役其德者也，不足多也。故曰：至贵，国爵并焉；至富，国财并焉；至愿，名誉并焉。是以道不渝。”（《庄子天运》）
　　孔子围于陈、蔡之间，七日不火食。大公任往吊之，曰：“子几乎？”曰：“然。”“子恶死乎？”曰：“然。”任曰：“予尝言不死之道。东海有鸟焉，名曰意怠。其为鸟也，翂翂翐々，而似无能，引援而飞，迫胁而栖，进不敢为前，退不敢为后，食不敢先尝，必取其绪。是故其行列不斥，而外人卒不得害，是以免于患。直木先伐，甘井先竭。子其意者饰知以惊愚，修身以明污，昭昭乎如揭日月而行，故不免也。”（《庄子山木》）
　　（老子之学，藏身甚固，运用甚巧，后世多用之。其与儒有阴阳之分。饰知惊愚，修身明污，揭日月而行，所谓阳也，然多蒙祸患。但儒者直道而行，不肯为老学之曲则全耳。）
　　老莱子之弟子出薪，遇仲尼，反以告，曰：“有人于彼，修上而砂下，末偻而后耳，视若营四海，不知其谁氏之子。”老莱子曰：“是丘也，召而来。”仲尼至。曰：“丘，去汝躬矜，与汝容知，斯为君子矣。”仲尼揖而退，蹙然改容而问曰：“业可得进乎？”老莱子曰：“夫不忍一世之伤，而骜万世之患，抑固窭邪，亡其略弗及邪？惠以欢为骜，终身之丑。中民之行进焉耳，相引以名，相结以隐。与其誉尧而非桀，不如两忘而闭其所誉。反无非伤也，动无非邪也。圣人踌躇以兴事，以每成功，奈何哉其载焉终矜尔。”（《庄子外物》）
　　儒以《诗》、礼发冢。大儒胪传曰：“东方作矣，事之若何？”小儒曰：“未解裙襦，口中有珠。”“《诗》固有之曰：‘青青之麦，生于陵陂。生不布施，死何含珠为！’接其鬓，压其顪。”儒以金椎控其颐，徐别其颊，“无伤口中珠！”（同上）
　　（庄子述老子之学以攻孔子，内外篇中开口辄言之，可知当时声满天下矣。名为孔子所特立。其攻之，曰“以俶诡幻怪之名闻”，又曰“独弦哀歌以卖名声于天下”，又曰“饰知惊愚修身以明污”，又曰“相引以名”。盖皆取名为实宾、为身赘之意也。《诗》、《书》、《礼》、《乐》为孔子所定。其攻之，曰“性情不离，安用礼乐”，又曰“澶漫为乐，摘僻为礼”，又曰“圣人死，大盗止，斗斛权衡符玺所以重盗跖而不可禁，”皆“圣人之过”也，又曰说礼“是相于忮”，说乐“是相于淫”，又曰“儒以《诗》礼发冢”。盖皆祖尚老子清净无为之旨，以相攻诋也。仁以爱人，义以正我，古今之公理，推之东西南北而皆准者也。其攻之，曰黥人以仁义，劓人以是非，“蹩躠为仁，踶跂为义”，以圣人为利器而大盗乃攘臂其中，以博学为拟圣而天下不可为俗，无亲者至爱，而狼虎为仁，自勉者役德，而天下易性。其颠倒乎是非，谬悖其议论，只顾一时之安，不恤天下之乱，老氏之祸惨哉！彼固知孔子之改制立教而故为剌谬者也。迨至《天下篇》则尊之为神明圣王，且以裂天下者咎诸子之道术，然则庄子亦知言者哉）！
　　孔子西游于卫。颜渊问师金曰：“以夫子之行为奚如？”师金曰：“惜乎！而夫子其穷哉。”颜渊曰：“何也？”师金曰：“夫刍狗之未陈也，盛以箧衍，巾以文绣，尸祝齐戒以将之；及其已陈也，行者践其首脊，苏者取而爨之而已。将复取而盛以箧衍，巾以文绣，游居寝卧其下，彼不得梦，必且数眯焉。今而夫子亦取先王已陈刍狗，聚弟子游居寝卧其下，故伐树于宋，削迹于卫，穷于商、周，是非其梦邪？围于陈、蔡之间，七日不火食，死生相与邻，是非其眯邪？夫水行莫如用舟，而陆行莫如用车。以舟之可行于水也，而求推之于陆，则没世不行寻常。古今非水陆与？周、鲁非舟车与？今蕲行周于鲁，是犹推舟于陆也，劳而无功，身必有殃。彼未知夫无方之传，应物而不穷者也。且子独不见夫桔槔者乎？引之则俯，舍之则仰。彼人之所引，非引人也，故俯仰而不得罪于人。故夫三皇五帝之礼义法度，不矜于同，而矜于治。故譬三皇五帝之礼义法度，其犹柤梨橘柚邪？其味相反，而皆可于口。故礼义法度者，应时而变者也。今取猿狙而衣以周公之服，彼必龁啮挽裂，尽去而后慊。观古今之异，犹猿狙之异乎周公也。故西施病心而颦其里，其里之丑人，见而美之，归亦捧心而宾其里。其里之富人见之，坚闭门而不出，贫人见之，挈妻子而去之走。彼知宾美，而不知宾之所以美。惜乎！而夫子其穷哉。”（《庄子天运》）
　　（古今水陆、周鲁舟车之说，盖讥孔子之托古以改制，《春秋》新周王鲁之事。故曰“行周于鲁，是犹推舟于陆也，劳而无功”。）
　　庄子曰：“周闻之：儒者冠圜冠者知天时，履句屦者知地形，缓佩玦者事至而断。君子有其道者，未必为其服也，为其服者，未必知其道也。”（《庄子田子方》）
　　孔子游乎缁帷之林，休坐乎杏坛之上，弟子读书，孔子弦歌鼓琴。奏曲未半，有渔父者，下船而来，须眉交白，被发揄袂，行原以上，距陆而止，左手据膝，右手持颐以听，曲终而招子贡、子路。二人俱对，客指孔子曰：“彼何为者也？”子路对曰：“鲁之君子也。”客问其族。子路对曰：“族孔氏。”客曰：“孔氏者，何治也？”子路未应。子贡对曰：“孔氏者，性服忠信，身行仁义，饰礼乐，选人伦，上以忠于世主，下以化于齐民，将以利天下，此孔氏之所治也。”又问曰：“有土之君与？”子贡曰：“非也。”“侯王之佐与？”子贡曰：“非也。”客乃笑而还行，言曰：“仁则仁矣，恐不免其身。苦心劳形，以危其真。呜呼远哉！其分于道也。”子贡还报孔子。孔子推琴而起曰：“其圣人与？”乃下求之，至于泽畔，方将杖挐而引其船，顾见孔子，还乡而立。孔子反走，再拜而进。客曰：“子将何求？”孔子曰：“曩者先生有绪言而去。丘不肖，未知所谓，窃待下风，幸闻咳唾之音，以卒相丘也。”客曰：“嘻，甚矣！子之好学也！”孔子再拜而起曰：“丘少而修学，以至于今，六十九岁矣，无所得闻至教，敢不虚心。”客曰：“同类相从，同声相应，固天之理也。吾请释吾之所有，而经子之所以。子之所以者，人事也。天子、诸侯、大夫、庶人，此四者自正，治之美也。四者离位，而乱莫大焉，官治其职，人忧其事，乃无所陵。故田荒室露，衣食不足，征赋不属，妻妾不和，长少无序，庶人之忧也；能不胜任，官事不治，行不清白，群下荒怠，功美不有，爵禄不持，大夫之忧也；廷无忠臣，国家昏乱，工技不巧，贡职不美，春秋后伦，不顺天子，诸侯之忧也；阴阳不和，寒暑不时，以伤庶物，诸侯暴乱，擅相攘伐，以残民人，礼乐不节，财用穷匮，人伦不饬，百姓淫乱，天子有司之忧也。今子既上无君侯有司之势，而下无大臣职事之官，而擅饰礼乐，选人伦，以化齐民，不泰多事乎？”（《庄子渔父》）
　　鲁哀公问于颜阖曰：“吾以仲尼为贞干，国其有瘳乎？”曰：“殆哉圾乎！仲尼方且饰羽而画，从事华辞，以支为旨，忍性以视民，而不知不信，受乎心，宰乎神，夫何足以上民？彼宜汝与？予颐与？误而可矣。今使民离实学伪，非所以视民也，为后世虑，不若休之，难治也。”施于人而不忘，非天布也。（《庄子列御寇》）
　　（《庄子渔父》、《列御寇》非真文，前人辨之已详。以其流传甚久，亦庄子之后学也，故存之。）
　　语曰：“流丸止于瓯臾，流言止于智者。”此家言邪学之所以恶儒者也。（《荀子大略》）（按家言邪学，指战国诸子之攻儒者也。）
　　仲尼闲居，子贡入侍，而有忧色。子贡不敢问，出告颜回。颜回援琴而歌。孔子闻之，果召回入问，曰：“若奚独乐？”回曰：“夫子奚独忧？”孔子曰：“先言尔志。”曰：“吾昔闻之夫子曰：‘乐天知命故不忧。’回所以乐也。”孔子愀然有间曰：“有是言哉？汝之意失矣。此吾昔日之言尔，请以今言为正也。汝徒知乐天知命之无忧，未知乐天知命有忧之大也。今告若其实，修一身，任穷达，知去来之非我，亡变乱于心虑，尔之所谓乐天知命之无忧也。曩吾修《诗》、《书》，正礼乐，将以治天下，遗来世，非但修一身，治鲁国而已。而鲁之君臣，日失其序，仁义益衰，性情益薄，此道不行一国与当年，其如天下与来世矣！吾始知《诗》、《书》礼乐无救于治乱，而未知所以革之之方，此乐天知命者之所忧。虽然，吾得之矣。夫乐而知者，非古人之所谓乐知也，无乐无知，是真乐真知。故无所不乐，无所不知，无所不忧，无所不为，《诗》、《书》礼乐，何弃之有？革之何为？”（《列子仲尼》）
　　（此是华严第八地境界。）
　　（周、秦诸子多创异说，其以为孔子、颜子之言，本不足据。惟引用乐天知命两语，出于《系辞》。盖列子远在孔子后，亦读孔子书，后从老氏以叛教者也。其曰修《诗》、《书》，正《礼》、《乐》，可知六经皆孔子手作，而分见于诸经之义理制度为孔子者无疑矣。）
　　孔子明帝王之道，应时君之聘，伐树于宋，削迹于卫，穷于商、周，围于陈、葵，受屈于季氏，见辱于阳虎，戚戚然以至于死，此天民之遑遽者也。（《列子杨朱》）
　　杨朱曰：原宪窭于鲁，子贡殖于卫。原宪之窭损生，子贡之殖累身。然则窭亦不可，殖亦不可，其可者焉在？曰：可在乐生，可在逸身。故善乐生者不窭，善逸身者不殖。（同上）
　　杨子之邻人亡羊，既率其党，又请杨子之竖追之。杨子曰：“嘻，亡一羊，何追者之众？”邻人曰：“多歧路。”既反，问：“获羊乎？”曰：“亡之矣。”曰：“奚亡之？”曰：“歧路之中又有歧焉，吾不知所之，所以反也。”杨子戚然变容，不言者移时，不笑者竟日。门人怪之，请曰：“羊，贱畜，又非夫子之有，而损言笑者，何哉？”杨子不答。门人不获所命。弟子孟孙阳出，以告心都子。心都子他日与孟孙阳偕入而问曰：“昔有昆弟三人，游齐、鲁之间，同师而学，进仁义之道而归。其父曰：‘仁义之道若何？’伯曰：‘仁义使我爱身而后名。’仲曰：‘仁义使我杀身以成名。’叔曰：‘仁义使我身名并全。’彼三术相反而同出于儒，孰是孰非邪？”杨子曰：“人有滨河而居者，习于水，勇于泅，操舟鬻渡，利供百口。裹粮就学者成徒，而溺死者几半。本学泅，不学溺，而利害如此。若以为孰是孰非？”心都子嘿然而出。孟孙阳让之曰：“何吾子问之迂，夫子答之僻？吾惑愈甚。”心都子曰：“大道以多歧亡羊，学者以多方丧生。学非本不同，非本不一，而末异若是，唯归同反一，为亡得丧。子长先生之门，习先生之道，而不达先生之况也，哀哉！”（《列子说符》）
　　（《韩非子显学篇》：儒分为八，墨分为三。后师各分门户，所造不同，故多歧也。且孔子条理纷繁，无所不有，庄生以为明本数，系末度，其义理之多可想矣。多而攻之为歧，盖有以也。然方其体者无转圜之用，得一面者无肆应之功，道乌可以执一哉？何歧之有也？）
　　故曰：农战之民千人，而有《诗》、《书》辩慧者一人焉，千人者皆怠于农战矣。（《商君书农战》）
　　《诗》、《书》、礼、乐、善、修、仁、廉、辩、慧，国有十者，上无使守战。国以十者治，敌至必削，不至必贫。（同上）
　　（攻儒者亦多端，然无有商、韩之无道者。《诗》、《书》礼乐固勿论，仁廉善修亦恶之，此真异闻。战国时，精论谬论无所不有如此。）
　　虽有《诗》、《书》，乡一束，家一员，独无益于治也，非所以反之术也。（《商君书农战》）
　　国有礼、有乐、有《诗》、有《书》、有善、有修、有孝、有悌、有廉、有辩。国有十者，上无使战，必削至亡。国无十者，上有使战，必兴至王。（《商君书去强》）
　　国用《诗》、《书》、礼、乐、孝、悌、善、修治者，敌至必削国，不至必贫。（同上）
　　（攻及孝悌，尤为悖谬。岂秦固贵不孝不悌乎？相攻至此，固不可以理论矣。）
　　仁者，能仁于人而不能使人仁。义者，能爱于人而不能使人相爱。是以知仁义之不足以治天下也。（《商君书画策》）
　　辩慧，乱之赞也。礼乐，淫佚之征也。慈仁，过之母也。任誉，奸之鼠也。（《商君书说民》）
　　故事《诗》、《书》谈说之士，则民游而轻其君。（《商君书算地》）
　　六虱：曰礼乐，曰《诗》、《书》，曰修善，曰孝悌，曰诚信，曰贞廉，曰仁义，曰非兵，曰羞战。国有十二者，上无使农战，必贫至削。十二者成群，此谓君之治，不胜其臣，官之治，不胜其民，此谓六虱胜其政也。十二者成朴必削。（《商君书靳令》）
　　（《诗》、《书》礼乐仁义皆弃绝，亦不复责。诚信、贞廉亦以为虱，则是以欺贪为能治乎？横议之无理至此，孟子所谓于禽兽奚难也。然敢发此论，其心思亦不可解矣。）
　　《禹贡》亦着山川高下原隰，而不知大道之遥。（《盐铁论论邹》）（此邹衍攻儒而及《禹贡》，谓《禹贡》为孔子之笔也。）
　　邹子疾晚世之儒、墨，不知天地之弘，昭旷之道，将一曲而欲道九折，守一隅而欲知万方，犹无准平而欲知高下，无规矩而欲知方圆也。（《盐铁论论邹》）
　　（邹子之学，有君臣上下六亲，亦与儒同。而史迁多微辞，以其疾儒也。其道自小推至大，又谓治各有宜，陈义必甚多，惜于今不传。）
　　田子读《书》，曰“尧时太平”。宋子曰：“圣人之治，以致此乎？”彭蒙在侧，越次答曰：“圣法之治以至此，非圣人之治也。”宋子曰：“圣人与圣法何以异？”彭蒙曰：“子之乱名甚矣。”（《尹文子大道下》）
　　老子曰：道者，万物之奥，善人之宝，不善人之所宝。是道治者，谓之善人；藉名、法、儒、墨者，谓之不善人。（《尹文子大道上》）──右战国时诸子攻儒。
　　客有见田骈者，被服中法，进退中度，趋翔闲雅，辞令逊敏。田骈听之毕而辞之。客出，田骈送之以目。弟子谓田骈曰：“客，士欤？”田骈曰：“殆乎非士也。今者客所弇敛，士所术施也；士所弇敛，客所术施也。客殆乎非士也。故火烛一隅，则室偏无光。骨节蚤成，空窍哭历，身必不长。众无谋方，乞谨视见，多故不良，志必不公，不能立功。好得恶予，国虽大，不为王，祸灾日至。故君子之容，纯乎其若钟山之玉，桔乎其若陵上之木，淳淳乎慎谨畏化，而不肯自足，干干乎取舍不悦，而心甚素朴。”（《吕氏春秋士容》）
　　（田骈、慎到，庄子谓其无生人之行，至于死人之理者。此客被服中法，进退中度，趋翔闲雅，是儒者也。田骈近黄、老学，故攻之。）
</div>
    <div class="pagination">
<a href="孔子改制考_page14.html">上一页</a><span>...</span><a href="孔子改制考_page10.html">10</a><a href="孔子改制考_page11.html">11</a><a href="孔子改制考_page12.html">12</a><a href="孔子改制考_page13.html">13</a><a href="孔子改制考_page14.html">14</a><span class="current-page">15</span><a href="孔子改制考_page16.html">16</a><a href="孔子改制考_page17.html">17</a><a href="孔子改制考_page18.html">18</a><a href="孔子改制考_page19.html">19</a><a href="孔子改制考_page20.html">20</a><span>...</span><a href="孔子改制考_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
