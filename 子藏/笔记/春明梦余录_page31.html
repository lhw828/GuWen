<!DOCTYPE html>
<html>
 <head>
  <meta charset="utf-8"/>
  <title>
   春明梦余录 - 第 31 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春明梦余录 - 第 31 页/共 45 页
  </h1>
  <div class="content">
   甘肃
　　甘肃一线之路孤悬千五百里西控西域南隔戎北遮额伯尔卫喇特二部洪武九年设甘州等五卫于张掖设肃州卫于酒泉设西宁卫于湟州又设镇番庄浪二卫又于全城设兰州卫皆置将屯兵拒守西番种类不一洮河西宁一带附近番族以茶马覊縻其余逺番止令通贡上达元人之后为额伯尔所据哈密诸番卫本中国屛藩为吐鲁番所破原额兵庄浪一万八千五十六员名西宁卫八千五百员名凉州卫一万八百五十八员名镇番卫四千九员名永昌卫八百三十二员名甘州卫三万三千八百九十四员名山丹卫八千五百八十二员名肃州卫一万一千二百六十七员名崇祯全镇兵四万五百四十八员名
　　固原镇
　　固原开城县地也成化以前河套未盛但以陜西巡抚总兵提镇此边自治十四年和硕入掠之后遂为冲要十五年兵部议奏设总制于固原推用户部尚书秦纮以副都御史驻劄此城于是始改立州卫以固靖甘兰四卫之嘉靖十八年因主事许论议以总制移镇花马池仍以陜西巡抚总兵提镇此边额兵二万八千八百三十员名隆庆増七万一千九百一十八员名万歴五万五千二百员名崇祯五万九千八百三十员名
　　河套
　　余按西北之边自大同偏关以及宁固无处不苦河套増戍糜饷国家物力大耗于此矣按明太祖命李文忠西畧丰州遂即胜州城东胜以统套内一十二县故正统以前犹守之正统以后都督王顺遮筑榆林城于上郡仅足蔽延安绥德而已套内之朔方河西尽捐以畀济囊父子兼严嵩计杀曽铣夏言后遂无敢议复套者李杰备边疏云汉元朔中取河南内地因河为固唐张仁愿筑受降三城渡河而军虽有冦盗关陇不揺今也受降既废内地亦虚自撤藩篱任其出入由是延绥以至宁夏千余里之间无非受敌之处虽曰屯戍相望然彼聚而攻我散而守欲以制胜不亦难乎为今之计纵未能北循受降据贼心腹亦须乘其空虚遣兵搜刮按汉遗规阻河而守虽极劳费于一时终获安宁于悠久议者必曰自宋以来兹地久旷悬隔内郡应援实难然元朔之前此地不旷乎何以能立郡也汉唐以来不皆守此乎何以不防于贼也此诚要害之地其可失乎
　　安南
　　安南本古南交地秦象郡汉交阯九真日南三郡治嬴娄呉改九德武平新昌宋改宋平徒龙编梁安南镇南都防五代之乱推丁部为帅宋封其子琏交阯郡王后黎桓李公蕴陈日照相继簒立又五世为黎季犁所簒永乐四年遣总兵张辅沭晟平之辅上交阯地图建交阯布政司领府十七州五属州四十一县一百五十七六年交阯复叛英国张辅复平交阯十三年四月辅以征南将军镇守交阯十五年召还辅经营交阯前后凡十年十六年黎利叛宣德二年黎利复叛遣兵讨之利惧奉表乞立陈氏后朝廷许之因罢郡县使当时仍命英国世守之如沭英之例则交阯可长为中国有也已而利簒陈自立嘉靖六年其叅督莫登庸乘黎之乱弑黎庐自立僭国号曰大越改元明德子方瀛嗣改元大正且侵内地十八年遣兵讨之登庸表降请罪愿归侵地于是朝廷赦登庸罪署子方瀛安南都统使遂罢兵然其专擅自若遂使二十二府州士民复沦于异域
　　江防
　　新江营设水操军以万计而都御史督之葢自永乐迁都后迨今未之有改事有专制所辖畿辅诸郡上自九江下抵苏松通泰凡地方缓急冦盗盐徒隶之葢以留都根本重地江淮东南财赋所出诚重倚之故先设巡江都御史继以提督操江兼领之嘉靖壬子癸丑间倭犯海上凡苏松淮扬皆为冦穴操江臣南北奔走为疲势难周遍于是朝议加应天鳯阳两抚臣提督军务与操江臣画地而守圌山以下属江南抚臣三江会口以下属江北抚臣操江臣专督镇以上江又用言者调福浙兵増募江靖两县耆民凡七千有竒増军饷五万余金后十余年乃尽遣客兵归之故乡仅留江靖耆民兵八百分守圌山三江会口游兵仪真四营饷亦如其数损之此则沿革之大致也
　　海防
　　总制胡宗宪曰防海之制谓之海防则必宜防之于海犹江防者必防之于江此定论也国初沿海毎卫各造大青及风尖八桨等船一百余只出海指挥统率官军更番出洋哨守海上诸岛皆有烽墩可为停泊其后弛出洋之令列舡近港自浙东定海浙西于乍浦苏州于呉淞江口及刘家河夫乍浦之地海滩浅阁无山防避风之处前月把总周易等所领战舡被贼烧燬仅遗十余只近又报为风击碎不若海舡洋山殿前窝集反可泊舡也呉淞江口及刘家河出海纡回又非泊舡处所议者欲分番乍浦之舡以守海上洋山苏松之舡以守马迹定海之舡以守大衢则三山品峙哨守相联可扼来冦而又其外陈钱诸岛尤为贼冲三路之要兵部原题副总兵俞大猷统领战舡驻劄海上防贼截杀则如陈钱乃其所当屯泊而提督军门及海道等官每于风汛时月相叅巡察有警则我大舡火器冲截入使不得越各岛则彼毒无施衅孽不作而外地安堵
　　海上入冦随风所之东北风猛则由萨摩或五岛至大小琉球而仍视风之变迁北多则犯广东东多则犯福建若正东风猛则必由五岛歴天堂官渡水而视风之变迁东北多则至乌沙门分防或过韭山海闸门而犯温州或由舟山之南而犯定海犯象山奉化犯昌国犯台州正东风多则至李西岙壁下陈钱分防或由洋山之南而犯临观犯钱塘或由洋山之北而犯青村南滙犯太仓或过南沙而入大江若在大洋而风歘东南也则犯淮扬登莱若在五岛开洋而南风方猛则趋辽阳越天津大抵倭舶之来在清明之后前乎此风不常难准定清明后方多东北风且积久不变过五月风自南来不利于行矣重阳后风亦有自东北来者过十日风自西北来变非所利故防海者以三四五月为大汛九十月为小汛
　　缅酋
　　天启六年正月云南巡抚闵洪学报缅酋阿瓦攻车里疏看得阿瓦车里之衅起于万歴四十四年阿瓦欲得车里之女召乌囚而车里予以赝者以生兵端方其被兵曽未一字告急不独不请救于天朝亦且未求援于隣壤瓦兵一至弃塞而奔致泥首受缚葢车里在嘉靖间兵败于缅而以小车里应汉载在滇志所从来逺矣夫缅当车里在国初并六慰之一而我所称覊縻之酋也辄因挟女细故敢于擅兵凭陵似不容不兴问罪之师但缅提古巢穴去滇八千里而车里亦在三千里徼外非若麓川之切近永胜者昔年麓川之役用兵二十万用饷千万兵连十年则今日之事以彼例此难易更未易言此不能不烦庙议熟商然竟置度外付之不问则缅之势日炽一日滇之患日逼一日将来亦有不可知者请诵言之在洪武初天兵所指四裔不逺万里遣使通贡相率賔服各假名号以示覊縻自宣抚以及安抚长官巡检小者不可胜数其大者为三宣六慰今三宣无恙而六慰安在哉以六慰言其一缅甸宣慰司即缅也其一车里宣慰司又一曰八百一曰木邦一曰孟养一曰老挝尔时地丑力齐各自雄长或互相仇杀时胜时负时灭时起仗犬牙以相制也即嘉靖初缅甸为孟养所灭其酋莽犯岁举族皆死惟莽瑞体兄弟数人走免入洞吾因簒洞吾借其兵力复仇日渐强大四面吞并拓地九万里遂成尾大不掉之势以嘉靖末年灭八百以万歴八年掳孟养酋思今以十八年逐思逺遂灭孟养以万歴十年掳木邦酋罕防以三十三年掳罕榼遂灭木邦以嘉靖间破老挝之境掌挝已失东偏惟西偏仅存未服属缅然亦久不通中国是昔分之而六者今合之而一而缅安得不大也六慰既尽势将及于三宣又如孟艮孟定耿马蛮莫猛卯猛缅猛猛威逺镇康孟琏诸夷环处我疆徼之外为我藩篱尚不下以数十缅兵一临无不从风而靡非其向化不坚实其势力不敌也为今之计即未能轻开缅衅亟宜联络诸夷诸夷分之则涣而弱合之则聚而强我未联之则威刦于缅心摇摇如悬旌我能联之则诸夷喜于有所归附莫不协心并力以拒缅昔缅灭木邦而不能有也以思礼食其地灭蛮莫而亦不能有也以思线食其地所用仍天朝原颁印信缅灭之而不有之非心不欲鞭不及也今缅掳车里之酋未遽能有其地必将更置其酋长立所爱者去之而车里之人未心帖也诸夷之势既联则车里之衅亦有可乘或不难相机而取事也臣等已属佥事郭庆年专经理其事以本官曾备兵金腾深得夷心颇谙缅中情形合以全副精神收拾诸蛮而一面以文告谕缅责其退兵还地随宜处置俟机宜另疏外谨先据实具闻
　　云南
　　明制云南布政司治于昆明城曰云南府凡二十郡左右分画左曰迤东右曰迤西界以大江东北曰金沙西南曰兰沧金沙自北入东海兰沧自南入南海幅员不翅万里官军从大将军南下及五方之人或以戍或以徒或以侨寓不归是曰汉人其生夷地曰夷人夷有二种居黑水之里曰防居黑水之表曰防属郡县属覊縻总计夷汉汉人三之夷人七之又分计两夷人三之防人七之各府州县土官至多官巡检典史主簿皆世袭加衔至知县知州指挥权在有司居平衣食租税卒有疆塲之事则发鱼书令帅其部曲以从然皆夷种编氓也州可出兵四百人县可二百人其地南控交阯北接吐蕃西拥诸甸东以曲靖为门户与蜀黔错壤丽江羝角松番乌蛮与霑益如犬牙然
　　自永昌出塞南际大海诸蛮自相雄长明太祖恶其数叛赐之刀曩斧罕四姓今惟斧姓无存其他相仍未替至土流并设之法自汉世已然天宝后守长不法恣肆诛求遂起割据僣窃之祸观张乔斩奸猾长吏九十余人而三十六部尽降诸葛孔明用其豪杰而财赋足以给军国史万岁受明珠而随服随叛梁毗一金不取而酋长咸归李知古以重赋戮尸张防陀以淫虐被杀鲜于仲通褊急而丧师杜元頴髙傲而致乱然则御夷之道顾不甚简易乎
　　贵州
　　贵州开省在永乐十一年田氏就擒以思南三宣慰司地方改设六府毎府所属不过三四长官司毎长官司人民不过一二百户官多民少其地山峭地瘦夷情猾诈分隶川湖云南壤地联络冲胸掣肘自泗城北窥永宁芒部南扰毕节西播外突普凯内横交谗搆乱喜祸佳兵每一梗阻滇南中断朝廷遣将征讨多借土司之力土司贪财好杀但分疆界不顾婚姻惟敬官府利赏赐巵酒寸脔驱之即往我利其自相戕贼可以破散阴党彼从命屠戮时似不识人既事毕解媾结好如故而水西为最
　　闽省海贼
　　给事中何楷疏臣家居海濵颇悉近事自袁进李忠初发难而后冦祸相继者二十余年惟进与忠及芝龙三人就抚进忠用之于辽东竟没没无闻焉芝龙建功海上渐跻副将矣诸贼不谓其以功得官但知其起家亡命而今日富贵烜赫如斯也竞欲以芝龙为榜様谬谓非做贼必无以博官则皆抚之一字为之囮耳请着为令自今以后但遇海贼发专以剿灭为主敢有言招抚者杀死无赦如是而从贼者无更生之望庶乎有所畏而自止也犹未也二十年以前之贼未有如今日之多也初亦谓渠魁斯得则清晏可期耳而政不其然进忠之后有杨防杨防防防之后又有芝龙芝龙之后有李芝竒芝竒之后有钟斌而斌之后又有刘香也驱逐未防旋复哨聚如焚燹火乍赤乍白即使今日刘香就毙遂以为可狃乎臣未敢保一年无事矣若小贼不剪则大贼不止当其为小贼剪之则易当其为大贼而殱之则难请严勅三省沿海副将游守把等官乘今贼势衰时常出海巡哨有发必擒毋俾遗种如一年之内守把获贼不以数十计副叅游获贼不以过百计即以不称职罢斥如是庶小贼不致滋蔓而为大贼于以肃清海甸庶有防乎虽然墟贼窟要焉贼窟为何台湾是也台湾在彭湖岛外水路距漳泉约两日夜其地广衍髙腴可比一大县中国版图所不载初穷民至其处不过规渔猎之利已耳其后见内地兵威不及往往聚而为盗近则红夷筑城其中与奸民私相互市夷盗合为一伙屹然成大聚落矣若此地不墟则海上之祸终无时而已墟之术非可干戈从事惟严防出接济之禁巡哨捕获者功如擒贼之例即以其货物充赏夷人无所得利贼徒无所抢掠倘出而肆犯则以武临之势必将弃此地而去贼窟既墟然后海氛可靖也
　　崇祯十三年吏科都给事中王家彦疏尝观海内地势自江南以北沃野千里不沟不洫因叹闽省海壖地如巾帨民耕无所且沙砾相薄耕亦弗收加以年荒赋急穷民縁是走海如骛长子孙于唐市指窟穴于台湾横海鸱张如先年周三李魁竒钟斌等其最毒者也崇祯五年剧贼刘香复径逼五虎门掠闽安镇防摇省会计自漳之福浒至省不知歴防寨防游而中左居漳泉两府之间为全省之门户繇来为贼所从入之迳扼抗宜严今幸数载小康而流氛未殱到处震惊且山箐啸聚者亦复时扑时起吸浪之鲸伺隙易动绸缪之防不可不讲请以歴来祖制约略言之国初有卫所军无别兵有指挥千百户无别将无论戍陆皆军即火小埕南曰浯屿铜山五水寨之舟师无非军也而统于各卫之指挥谓之卫总至嘉靖四十二年抚臣谭纶总兵戚继光题复旧制每寨设福哨乌浆等号船四十余只于五寨中分三哨屯大洋贼舡必经之处其余各寨附近要港澳则分哨以防内侵又于道里适均海洋定为两寨会哨之地北抵浙之金盘南抵广之柘林联络呼应戈船相望万歴二十四年抚臣金学曽委分守张鼎思都司邓钟躬阅信地复请添设崳山海坛湄州浯铜元钟礵山台山彭湖诸游于一寨之中以一游翼之错综迭出虽支洋穷澳无不搜焉自升平日久而额军额船顿失旧制指挥千百户等官足不逾城市会哨之法遂杳然矣至因而选民兵募客兵编乡兵又联渔兵业与军而五矣昔之为军者一而可以杀贼今之为兵者五而籍愈虚贼愈炽谈海事者所以长叹息也按旧额而复之依分哨会哨法而核之籍民兵而简练之鼓乡兵而勿以官兵扰之复徴沿海四十二澳渔兵之晓事者厚其犒饷侦贼所在照各边例以为海上耳目而顿制之皆今日不俟再计而决者也至巡司之与卫所并建当日江夏侯周德兴念环海疎节濶目乃于中所隙处设四十五寨城射手百名以资逻警治十四年按臣陆偁始裁三分之一而寨兵益寥寥矣夫以四十五司四千五百之射手棊布于寨与游之间悬军揷羽声势俱猛今寨既鞠为茂草巡司官无专职延挨年日三二弓兵勾摄他事以为生涯饩廪之意已无存矣为今之计莫若以本寨原饷仍募土民以充射手之数专令教师肄习弓矢之外不许妄行勾摄恣为侵渔卒然遇警贼少则率此以应贼多则紏合各寨将所辖一方之水陆等兵共堵击焉抚按巡临则令其与卫所军兵严行较艺以为巡司之劝惩如此则官无虚设兵皆实用无地无杀贼之人矣戚继光之平倭也鸡鸣蓐食殱厥无遗故至今倭犹愓息其余威以犯华不利为戒今贼且生生不已矣犹可留抚之一字以为海上之传灯乎自贼饱而阳以抚愚我我将饱而阴以抚酬贼于是旗鼓虽设壁垒虽严而贼之去来动静未有不先通于将者兵乘贼至则引下风以避之贼去则尾其后以送之抽矢扣轮以发虚声遮袭商艇以当捕击海波尚得有晏时乎惟晓然示以渠魁法在必殱以断行间之观望则将无利于贼金粟马羊之羶去而后防阵死绥之志坚矣
　　给事中傅元初论开洋禁疏臣窃见中国之财天产地毛悉以供西北边之用出不复返兼今军需孔棘徒求之田亩加派编户此亦计之无如何也然利害有宜剖晰时势有宜变通有闭之乃酿隐祸而开之足杜奸萌者则如闽中洋禁曽奉明防然臣闽人也谨查先臣何乔逺曽有疏议谨详其槩则又有未始不可采行者臣请得按论之万歴年间开洋市于漳州府海澄县之月港一年得税二万有余两以充闽中兵饷至于末年海上久安武备废弛遂致盗贼刼掠兼以红毛番时来倡夺船货官府以闻朝廷遂絶开洋之税然语云海者闽人之田海滨民众生理无路兼以饥馑荐臻穷民往往入海从盗啸聚亡命海禁一严无所得食则转掠海濵海濵男妇束手受刅子女银物尽为所有为害尤酷近虽郑芝龙就抚之后屡立战功保防地方海上颇见宁静而歴稽往事自王直作乱以至于今海上故不能一日无盗特有甚不甚耳海濵之民惟利是视走死地如骛往往至岛外区脱之地曰台湾者与红毛番为市红毛业防之以为窟穴自台湾两日夜可至漳泉内港而吕宋佛郎机之夷见我禁海亦时时私至鸡笼淡水之地与奸民防出者市货其地一日可至台湾官府即知之而不能禁禁之而不能絶徒使沿海将领奸民坐享洋利有禁洋之名未能尽禁洋之实此皆臣乡之大可忧者即当事者谭海上事亦未能详悉以生利弥害之计告于我皇上臣知而不言谊所不敢出也葢海外之夷有大西洋有东洋大西洋则暹罗东埔诸国道其国产苏木胡椒犀角象牙诸货物是皆中国所需而东洋则吕宋其夷佛郎机也其国有银山夷人铸作银钱独盛中国人若往贩大西洋则以其产物相抵若贩吕宋则单得其银钱是两夷者皆好中国绫縀杂缯其土不蚕惟借中国之丝到彼能织精好叚疋服之以为华好是以中国湖丝百斤值银百两若至彼得价二倍而江西磁器福建糖品果品诸物皆所嗜好佛郎机之夷则我人百工技艺有挟一技以往者虽徒手无不得食民争趋之永乐间先后招徕东西二洋入贡之夷恭谨信顺与北人狡悍不同至若红毛番一种其夷名加留巴与佛郎机争利不相得曩虽经抚臣大创初未尝我怨一心通市据在台湾自明禁絶之而利乃尽归于奸民矣夫利归于奸民而使公家岁失二万余金之饷犹可言也利归于奸民而使沿海将领不肖有司因以为竒货掩耳盗铃利权在下将来且有不可言者窃谓洋税不开则有此害若洋税一开除军器硫磺熖硝违禁之物不许贩卖外听闽人以其土物往他如浙直丝客江南陶人各趋之者当莫可胜计即可复万歴初年二万余金之饷以饷兵或有云可至五六万而即可省原额之兵饷以解部助边一利也沿海贫民多资以为生计不至饥寒困穷聚而为盗二利也沿海将领等官不得因縁为奸利而接济勾引之祸可杜三利也倘以此言可采则今日开洋之议洋税给引或仍于海澄县之月港或开于同安县之中左所出有定引归有定澳不许窜匿他泊即使漳泉两府海防官监督稽查而该道为之考覈歳报其饷于抚臣有出二万余之外者具册报部以凭支用臣乡弁郑芝龙屡立竒功既受延世之赏仍责以海上捕盗贼诘奸细使人与船无恙计年量加陞赏其麾下士卒向闻系芝龙散金以养之故所向有功今其麾下之饷或可就此酌给无责令久出财力为公家干事之理是又一利也窃考有宋之季市舶司实置在泉州载在旧制可考其时郡守诸臣有为海舶祈风之诗此亦前事之可据者广东香山澳亦见有税额闽广一体耳此非臣一人之言实闽省之公言也伏乞勅下闽省抚按查洋禁果否尽闭开洋果否无害有利广询漳泉士民着为一定之规庶奸利可杜兵饷可裕矣
　　浙省海冦
　　御史林栋隆疏惟国家财赋浙直防半寰宇京边转输仰给东南乃今之东南固非昔之东南北征刻急旱潦频仍伍愁脱巾民思嗔目然而外患不作则内变既易调停刼杀罔闻则荒政不难料理兹者闽省刘香老以百船万众乘风突犯沿海一带残燬甚向来海冦不过刼掠过商今突入内地而昌国石蒲二城且居然水陆夹攻总哨被杀战船为灰海边无复有居民所幸北风大作刼抢以去而温州复受辛螫并将束手荼毒有不忍言者矣夫臣乡宁波固两浙之门户而苏松与浙又信宿可通臣今奉防按呉唇齿之邦隐忧均切则为今防御要着莫要勦夷矣宁波卫所军除挽运外悉充操守后因水兵出洋则撤操守军以贴驾东征告急又撤贴驾之粮以助辽从此军无养赡法不得复为差役任彼他营而沿海所各弁包卖名粮闻贼锋压境而城守无人臣以为宜督流军海防官严查各军归伍操守不时训练夫有兵以外御有军以内守此切近之着也淅之金盘松海石蒲昌国舟山等处舟所入者无虑有数十处贼御之溟海为力稍易一任其阑入则势不可支矣宜于要害山土髙筑铳台置巨炮了有贼舟防准冲击以上击下而从空凌发贼自难防或即以贴驾之军投以解辽之饷使之防守或可无登岸攻扰之忧矣严禁通番接济庸人能言无奈奸徒有造舟集货每多漏网而奸胥又阳为之主捕官多居以为竒纳其货而纵其人间亦有之至于斥卤穷民以海为生定海关税原有定额近乃薪米鱼虾纎悉属征加三加五视为故常纵大滑而病商民无论猾者阑出无忌而小民生计日蹙无可控诉相率从贼此理甚明然则禁奸恤民安可不加之意也往者王直徐海辈凭借海窟普陀丛林为之招自嘉靖平冦以来业已火其庐徙像于招寳当时以为得防迩年梵宫禅室霞起云连远迩男妇扶挈顶礼积米如山聚金若谷故近日大盗公然入寺烧香僧众鸣钟路接恬不为怪而僧寺又各立门户竞防牙讼官府以为愚夫愚妇立赤帜召冦兵而赍盗粮莫此为甚势或不能尽燬则定海之招宝山原有观音寺刹宜徼福者就此进香如嘉靖年间故事不许径达普陀止许本寺山上僧数十人焚修其中一应净室悉行驱遣布施钱粮宜为借守量给寺僧余充官饷相地以为铳台逢信而严城守该地方叅将留意稽察岂迂计哉祖宗朝寸板不许下海今未能也沙船者自苏松出刘家河或繇通州海门直抵定海茫茫白波无处盘诘有货则客或战或守而胜势我可常操矣
　　唐顺之海上事宜国初防海规画至为精宻百年以来海烽久熄人情怠玩因而隳废国初海岛便近去处皆设水寨以据险伺敌后来将士惮于过海水寨之名虽在而皆自海岛近时海贼据以为巢者皆是国初水寨故处向使我常据之贼安得而巢之今宜查出国初水寨所在一一修复及查沿海卫所原设出哨海船额数系军三民七成造者照旧徴价贴助打造福船之用国初沿海建设卫所联络险要今军伍空缺有一卫不满千余一所不满百余者宜备查缺额之故而补足之其运粮班操等项原因海上无事拨借卫所者可悉还之原卫所自为守卫所之兵常足则他兵亦可不用国初沿海卫所皆有屯田今埋没过半而图册故在宜按图照册尽数查出办纳屯粮及金塘玊环诸山膏腴防万顷皆是古来居民置乡之处今可开垦为屯田设所以戍守一以据险一以因粮国初浙江福建广东三省设三市舶司在浙江省者专为日本贡带有货物许其交易在广东省者则因西洋番辏集许其交易而抽分之若福建省既不通贡又不通舶而国初设立市舶之意漫不可考矣舶之为利也譬之矿然封闭矿洞驱斥矿徒是为上防度不能闭则国收其利权而自操之是为中防不闭不收利孔泄漏以资奸萌啸聚其人斯无防矣今海贼据峿屿南防诸岛公然擅番舶之利而中土之民交通接济杀之而不能止则利权之在也宜备查国初设立市舶之意毋泄利孔使奸人得乘其便
　　流贼
　　闯贼李自成陜西米脂县防泉堡人乡中号为闯踏户因负本乡艾同知应甲之债逼勒为冦其家有族众数十口于己巳年投入苗眉左挂一时并起者则有八大王张献忠曹操罗汝才等发难秦中后闯窜入西川穷去苗地戊寅赤身逃囘奔往楚山时献曹等九股俱在房竹山中闯求附献曹献忠不许且欲加以鞭扑又在竹谿欲谋杀闯闯乃遁去庚辰献曹奔蜀大兵西追闯又招集亡命百余人潜渡入豫计取雒阳献曹破襄阳寻亦向豫与闯合股辛巳六月闯献势不相容曹亦与献不合于是献忠仍奔郧西闯曹从东南而下嗣后秦保之兵一败于襄阳再败于火烧店而闯之声势始大维时督臣丁启睿分勦献忠追至洵阳献大败仅带百余人折囘东走求附革左革左忌不与合献忠惧因诈死潜匿深山以避勦迨督臣星驰援豫而贼势已自燎原矣幸汴城一守郾城一战贼众折伤过半方欲穷遁适秦兵又败于襄城贼得资其甲马火炮乘势复破归德围汴梁不意我师水波败绩汴城水渰而蕲黄之冦为禁兵杀败又复来与闯合时为贼目者则有革里眼贺一龙老马守应争世王贺锦治世王刘希尧胡闯蔺养成诸贼俱愿为闯偏将惟老则各居一部然一切军事亦听令于闯革势虽畏闯情实厚曹闯甚忌焉闯所亲信者河南宝丰举人牛金星及其破襄阳下荆州闯令贼守夷陵州以犯丰常革贼走德安以窥黄麻革在黄陂阻水不能前行止收得左镇残兵八百而回及其归也革先见曹闯益恨之癸未三月初七日设酒以邀曹革曹疑而不来革酒后为闯所防初八日五鼔即统兵薄曹营曹贼无备亦被闯所杀其下头目俱分与各伪将贼授伪永辅营英武将军与以四十八两金印嫌少不受乃自长宜渡江截得川船客银十三万闯索之止与三万四千两闯怒及在沣闻曹革之变闯屡调带兵回襄畏而不来献贼遂乘机取武昌黄州闯移书与献欲其附己献亦卑辞以答求其彼此照应时楚豫被流毒城多不守贼渡汉长驱至荆见所在并无一兵乃拨人城守先守荆襄再守承德渐及汝南其守兵以豫人之差弱者充之多不能对垒而我从未有以一兵进一步以图恢复者贼设伪官于荆州不过防御使府尹州牧县令四等党与尚少至癸未元旦钦天监博士杨承裕山东招逺人投闯自荐通晓天文地理贼甚信之更为设六政府建侍郎郎中从事等官逼挟陷营之绅衿分任其事一切示谕批发俱出承裕之手授承裕为伪礼政府侍郎其各府州县又増设府同理刑州判县佐等官俱质其父母妻子使之受事始僭称伪号改伪元甲申正月攻潼关秦督孙传庭败绩二月初八日太原陷巡抚蔡懋德死之二十二日宁武陷总兵周遇吉战死三月初一日大同逆镇迎降巡抚卫景瑗不屈死道臣朱家仕与妻投井死十一日至宣府监视内臣杜勲总兵王承印开门降贼巡抚朱之冯死之十二日至昌平监视内臣申之秀率众开门降杜勲随之至京十六日守城内监曹化淳王德化等缒勲而上饮于楼十八日外城陷十九日门开贼入
　　兵部王琼云盗贼初起则易灭势已滋蔓则难图此必然之理也正德间江西桃源华林诸处顽民恃险为盗有司专务姑息招抚遂至酿成大患杀死方面官剽掠郡县朝廷命都御史陈金治之调广西狼兵始得扑灭后贼复起命都御史俞谏同巡抚都御史任汉处置或剿或抚议持两端久而益炽卒之逺调保定达兵及辽东边兵往征始克平定江西用兵前后连五六年劳费无算此势已滋蔓难图之明騐也厥后徐九龄贼起兵部议奏乘其势未猖獗急督捕之不数月擒斩尽絶此盗贼初起易灭之效也然欲所向除患未然非素假之以权则亦不能成功我太祖髙皇帝亲经百战深知兵机不可牵制迟缓所以律条明载若遇草贼生发许乘机调兵袭捕虽非统属亦许互相防应及申报军情互相隐匿不速奏闻因而失误军机坐以斩罪皆谨始之法也自徐九龄后本部申明隐蔽之禁假借便宜之权江西贼盗遂得止息及宁藩叛逆不待天兵下临江西之兵自能平之而祸不逺延岂非申明律禁兵权素得所托而能速致成功如此哉
　　叶廷秀弭盗议天下之事未有不始于微而成于著者在昔黄巢不过一盐徒张角不过一妖僧耳方其伏莽防息擒之一隶卒之能而此軰厚结军民上下蒙蔽不难畜虎养痈迨其号召羽翼嗔目语难以至调军遣帅靡费金钱糜烂黎赤俨然为中原一劲敌卒难剪灭则初纵者之过也而已不可问矣夫当盗贼蜂起之日而议保甲互结犹惊蛇打草议佥富为兵犹拨本治标即议编乡民为兵骤行之则儿戏画虎而安得缓急之恃哉请言治盗之则莫若以纵盗之实而行抚盗之名盗未获而兵先骄兵先贪而盗自饵逗留悸怯将与卒同心掳掠妄杀兵与盗同害此皆抚盗之説误之也先臣刘诚意曰教天下之作乱者其招安之説乎遂使天下之义士丧气勇士裂眦贪夫悍客攘臂效尤曰不幸落魄犹以亡命邀利防盗何畏而不长哉故曰教天下之作乱者招安之説也宋臣欧阳修言于其君曰近日盗贼纵横若不早图恐贻后悔遂上御盗四事中选捕盗之官与明赏罚之法诚为今日切务惟在圣明严敕抚镇一意勦灭悬赏在前军法在后勿以隣国为壑而暂报荡平勿以观望为智而徼幸解散务期渠魁尽剪而后稍寛胁从风声震迅一方敛靖即四方之戒数世之创可矣抑盗贼生发必有其故则察吏不可不严也州县守令果贤而子弟视民催科不扰且属民而读法抑五申而三令何至青天白日忍见赤子之弄兵潢池也然渤海朝歌古今难之但察吏之官动色告诫遇纵盗殃民者不时白简如包孝肃言一应盗贼不以多少逺近须捕捉浄尽免成后害或少涉弛慢并乞重行朝典是亦防川于未溃防火于未燃之急着也
　　崇祯二年兵科马思理疏略云川陜曹濮灵宿间无处不报流贼其刼杀屠掠之不减于外裔今漫漫又经歳月矣语云星星不灭将成燎原昔山东防窃狗偷竟移秦祚可为殷鍳夫民穷为盗兵逃亦为盗尚未及满百耳不及时勦除遂蚁聚以千万计矣夫盗至满万岂易为敌哉臣愚以为勦盗在勦于初起我皇上诚急勅兵部查盗起地方酌量立限或三月或五月能如限勦除者即优不次之擢其有再违经年者定置之法彼知死于法毋宁死于贼有不为皇上捕贼安民臣不信也崇祯十一年少詹黄道周疏近日诸臣治流贼者大意在抚凡抚贼之法须令斩捕自赎得渠魁者与一裨将得小酋者与一队主使行间自效或先其一股使探诸股要领所在因而肢解之还收其众统以元戎使就屯牧以实塞下不宜泛泛以收为名以留为实倘复无防令择散地一入郧阳山中终为腹心之疾
　　内祸
　　崇祯八年给事中何楷諌内操疏臣愚不识忌讳指斥辅臣荷蒙圣恩仅从薄镌感激鸿私谊难终黙忆臣先年为臣父营塟地颇读塟书有云木华于春栗芽于室又云铜山东頽灵钟西应此喻骨肉一气之互相感也臣心未甚谓然于今始信当先帝时魏忠贤用事营建庆陵茍图就绪旋致宝顶海墁渗漏闪裂皇上赫然震怒论诛内外经手诸臣爰乃再用役书重兴畚锸闻者然皆以震动元宫为虑曽防何时而今春遂有皇陵破燬之变此感彼应理非偶然因思孔子塟母于防遇雨复修然出涕岂非以体魄所藏神灵攸寓贵在安静不利动摇者乎从来灾异变怪史不絶书未闻震惊频在陵寝以皇上忧勤思治仁孝动天惠廸召祥岂宜有此昔汉世辽东髙园便殿火董仲舒以为应在贵臣孝宣帝杜陵园东阙灾刘向以为应在内臣臣不能逺探精祲未敢牵文比附独于先后诸臣所共指陈其不便而似与今日之灾变大相关切者则无如内操一事犹记天启四年臣应贡入京于廷试日忽闻霹雳之声旋绕不止一时同軰惊仆欲絶初共讶为不雨而雷已乃知是内操炮响草茅忠爱咸私谓至尊在上方将钟鼓怡神黈纩养耳且左有太庙右有社稷岂堪终歳连朝受此惊撼徒以分居微贱莫敢讼言然当时抗章自不乏人如宪臣杨涟儒臣蔡毅中科臣刘懋等非不援引利害有脊有伦无如忠贤广树爪牙窥窃神器意实有为而莫之听也在易有之离为火为甲胄为戈兵春秋传曰兵犹火也不戢将焚自内庭防兵之后果未防而王恭厰灾矣未防而朝天宫又灾矣兵能召火此其明徴今日之事意者亦天心仁爱九庙有灵姑借此以示当改易辙之意乎臣又闻古军礼之制也出国则前刃入国则后刃毖之也是以律文不许向太庙及宫殿射箭放弹投砖石亦犹防微之道也臣繙阅会典于内操事例从无开载第闻万歴十二年为圣母谒陵扈驾计始选兵三千操演内庭维时言者纷纷至十三年三月内神宗皇帝圣谕内操原有祖制向縁扈从南北郊及皇陵恭祀以严内外之分但演教稍知进退而已而言官不知妄引非伦亦是职分之责姑都且不究今已停止钦此天下咸颂神祖从諌如转圜而为万世圣子神孙虑至深逺也神祖罢之忠贤复之沿习至今将成永制臣愿皇上斥忠贤之谬以神祖为法责成京营四卫精严操练以壮皇灵尽撤内操用清禁地则不赀之费可省意外之虞可免防之上也如虑守卫单薄即将内操饩赏选募勇士以实四卫亦其次也万不获已果谓内兵堪用或出之于四卫或属之于京营一体训练另队操演驾出则从毋使戈矛挺于萧墙火炮伏于肘腋又其次也诗云哙哙其正哕哕其防君子攸宁皇上诚过听臣言而赐采纳焉于以安祖宗之灵迓元穹之贶消沴气而享万年端必由此矣
　　给事中呉麟徴请罢内臣监视疏臣于前月二十九日陪祀山陵囘伏读邸报分遣内臣兼理户兵工三部及监视宣府大同山西之命三复流涕中夜兴嗟今何时乎关门未靖流冦狂行主忧臣劳未获一效皇上之有斯命岂得已乎责之司农而不应责之司马而不应责之司空而不应国家隆礼重防以养士何为乎为人臣者腼顔在位无国士之报以致焦烦圣明不得已而有斯命甚矣诸臣之过也岂独三部与边镇诸臣耻之凡百执事无不耻之夫内臣之祸前史载之详矣曩者逆魏之患皇上已目击而正诛之矣近事昭然宁忘大戒臣窃揣圣明之意哀民生之日蹙悯四方之多艰待旦不昧而不得其术则曰且使之姑试之云尔且以愧在廷诸臣之不敬共乃职者云尔防中官之新气振外臣之惰衰始可以救时事之万一云尔然辗转思之各边疮痍转输不给一旦内臣衘命而出奔走供亿保无重费欤六卿为皇上股肱阃臣为皇上干城以下属吏皆皇上亲自防擢分职宣理内臣出而与之絜权比位退逊则失正名之谊抗争则乏和衷之雅体统之间各以王命相临保无水火欤虽然此犹其外者小者非臣所亟臣所亟者祖宗立法之心与皇上法祖之意也髙皇帝正位二年即定内侍诸司职守勅内官毋与外事诸司毋与内官监文移来往严立刑罚勒为永制且谆谆于戒未然防将来省小忠小信夫内臣皆臣子也髙皇帝念之如此其深而别之如此其至岂以其职在宫禁不必奉承德意乎诚恐内外之防不严氷霜之渐日见且无以坚诸司任事之思也肃皇帝首严百官通内侍之禁惟镇守一事羣臣屡言未报后尽革之而人心大快度世祖之初意未甞不谓内侍服勤左右其用意忠戅于厚任必不敢负迨熟审之而撤去恐晚莫若行所无事之为得也由太祖言之有未然之防由世祖言之有已然之戒皇上之心犹之二祖之心也未然已然之间独无有惕然大虑急图旧典之率循者乎且国家官制大小相维内外相察歴代建制推为莫及是以歴圣相承臣工戮力或有不及之叹而无莫制之忧今兵食重权天下所赖仅此防事尽令内臣节制且但闻内臣为监察之人而不闻监察内臣之人即使幸而得当庶事必举臣之所忧尤有大者往时丑寅间之人心大可见矣夫人臣通圣贤一经束修砥砺明主再三选择进而用之茍非大愚不肖孰肯自甘菲薄惟在上鼔舞激劝以生其亷耻之心设此命一行而望风趋指巧者借以逃责卑者承以徼宠交结之门开而忠贞之路塞尤非皇上所以防厉臣下之渊思也臣一介书生谬邀知遇新进寡昧言语非职但念少习诵读今始拜献茍畏罪不发无以自容髙厚伏愿皇上酌列祖之训采盈廷之言立止初命安辑羣情臣虽伏斧锧亦所甘心矣
　　崇祯十七年兵部主事金铉请撤宣云监视疏痛自逆贼破秦以来山西河南畿南风鹤未萌而官民俱已奔溃即有一二仗节不屈之士乃踈于防范复为逆民所图如抚臣徐标者又不足为国家之翰蔽今真定之间警报少缓而代州已防贼锋正逼大同贼哨且至宣府臣于初五日闻报方寸惊惶窃谓天下大势自兹去矣葢逆贼欲犯京师诚虑宣云号称雄镇其中劲旅难与争锋是以欲先取宣云然后与畿南贼兵合股并力以逼王畿无所更为顾忌设谋诚狡为忧实深正在徬徨适有人自宣府来京就而问之深幸其大有可恃葢大同一闻贼报代藩即散财发粟鼓励兵民兼之抚臣卫景瑗亦能协力固守有屹然不动之志而宣府抚臣朱之冯夙秉忠清之操兼有逺畧殊得士民之和合城士绅富户不下二百人分有信地毎人各募勇士乘城措给资粮亦不取给民资人人愿効死勿去此自逆贼破秦之后数月以来数十名城所未有者贼万一来攻必可以老其师挫其鋭倘有勤王之师乘间而谋之则贼可殱而京师之干城端在此矣惟是一切守御方略料理已定忽有钦遣内臣至彼未免以已意多所更张上下官民反致扰乱又闻内臣带有随从人役不下四五百人此四五百者难保其人人守法唯谨无毫忽敢扰民间且内臣之节制又不知果能严肃否也若从此人心一涣大势将不可知宣云不守臣恐有不忍言者臣世居京师性命身家视皇上宗社安危与共是以昧死陈言非敢沽谏内遣之名亦非敢为跃冶之举万望皇上收囘成命将宣大监视内臣即刻罢遣立勅两镇抚诸臣嘉其忠义责以经略终始秉安贞之诚与民固守仍出竒设伏以屈贼锋再调劲兵一枝声言合助以资其犄角之势则京师可恃以无恐矣尤望皇上因此两镇以例其余倘有督兵重臣之处果能精战守之图则所遣监视可次第而罢以一其事权天下事尚可为也
　　给事中孙承泽请撤城守监视疏迩日狡贼自蒲州过河分头四犯山西全省陷没西路声息不通葢十余日矣京师喧传贼破大同驰至宣府城中士民惶惶抚臣朱之冯方集众登城死守监视内臣杜勲同总兵王承印出城迎贼之冯力不能止退守一隅俄顷满城皆贼之冯犹自放一炮击贼旋为贼执恨而碎割之长安所传皆同之冯少年正骨素以忠孝自矢其临难不茍见危授命可必其然而杜勲奉命监视之人即为开门迎贼之人使手不握重兵总兵结为腹心即有叛志之冯自能执而杀之然而不能也则监视之不可恃而深为害也不独杜勲一人可虞矣伏乞皇上毅然振怒将杜勲弟侄名下内官在京者骈诛之示儆亟加之冯官爵録其后人以为效死者之劝现今京营捕营内臣亟宜撤囘还其兵柄于总协大臣集各勲戚诸臣于城头分布信地我皇上身自为将居中调度阁臣范景文宪臣李邦华老成歴练晓畅兵事而景文守通州守南都尤着明效望皇上令之日侍左右谘其筹画使京营将领劄营城外多设炮火使贼不敢近城飞促督臣王永吉镇臣唐通入援京师商民见皇上如此振作自然人心帖定勇者出力富者出财重地可保无虞吃尤在速撤城上内臣贼势已逼立刻决断施行宗社幸甚百万生灵幸甚疏上不报越二日上传宣府监视内臣杜勲骂贼殉难忠烈可嘉赠司礼太监廕弟侄一人与做锦衣卫堂上官仍立祠宣府有司春秋致祭其把牌死事人员另查明议防该衙门知道
　　兵部报缒贼疏臣接京营巡视御史王章手扎内云王曹诸监视昨夜将贼杜勲等暗用绳系上城不知何故人心汹汹变在旦夕等语臣闻之心碎髪竖贼势汹涌如此危急臣累次至城阈欲觇城上守御情形辄为监视阻抑已经面奏今突缒贼渠上城不知曽否奏知恐有奸宄人心汹汹变起非常乞立赐推问以杜隐奸宗社幸甚
　　储边才
　　李康惠承勋疏取边任之才与内地异边将之选与文臣异副叅以下又与大将异大抵文臣之用于边者当取其深沉有实材者为上警敏识兵势者次之而小亷曲谨避谤逺嫌者非其人也其好名刻薄之徒不可用用之必壊边事大将惟责持重有谋能节制偏裨而不专于勇副叅守备但有地方之责者固当选其勇然非亷则地方受害逰击中军千总之类是为军锋必以勇力为主而不可责备宜行各边总制巡抚会同巡按御史将见任副叅以下从公开注某人材器堪任何官何地分别优劣具奏黜陟仍于属内体访果有材堪将领者坐名保举推用若大将内有不称任者在京从科道在外从巡按御史指寔劾奏罢斥然边方之事征战固在将领戎务所寄寔在文臣近来臣僚之选皆重内轻外而于外之中又重腹里而轻各边在边有声望者不久多改内地欣然以为陞秩或稍迟则人必慢易之矣古称天下安危其重在边而臣又以为边地安危其重在文臣尝身厯陜西查得各边仓粮被官攅通同奸徒虚出通闗侵盗者动以千万计时管粮兵备宪臣多考察才力不及者或老弱不振者调除不惟不能禁下人作弊亦有身亲为之者岂惟是哉甚则身为巡抚亦复效尤邉备奈之何其不大壊也
　　重将权
　　韩尚书邦竒曰今议者皆曰任将考其説皆坏将之道也古之任将者筑坛推毂君命不受故将得以行其志今岂无将特不用耳所谓用者非与之官也尽其用也今将之在军叱喝而如隶视者十余軰奴顔婢气一人欠谨而讥斥至矣汉唐以来边将非一人上下几千年考之载籍何曾遣一使至军查勘哉此明白而易见者我祖宗朝亦罕有之近者毎一交锋即遣一使而使者又不晓国体军机务在罗织其罪必去之以自尊崇安有才难之惜使为将者惴惴焉手足无措避罪之不暇安能自奋扬哉至于人才剥落临时无措则出之囹圄之中譬之伤弓之鸟见矢而惊宁能饮啄于洲渚之中哉即使子牙遇此时彼惟卒钓于渭濵耳强而付之将亦莫如之何也已
　　当今御邉之法较之前代为疎为不耑昔汉髙帝当匈奴强盛之时又以冒顿之枭雄是以备之者甚详云中上谷北地朔方辽东西北平刑専举辟且久任但责以地方不失中小胜小负俱不计赏罚亦不加是以邉臣得尽力尽谋今一总兵而不与以赏罚之权监之以巡抚巡按守巡郎中一有胜负则府通判衞经厯皆得监制之唐朝以一监军而军功不成况监军数辈者乎今之巡抚甚为无谓既无调兵之权又无临阵之责一切战伐进退俱不干预若何而受彼之赏受彼之罪哉今当仿汉唐之制而行各邉巡抚皆去之其巡按不必预邉事管粮官防总兵官节制府州县官俱聴总兵节制如巡抚之体小小胜负不必行勘但令地方无事耳国家之制止是来则备之去则守境而不追所以监之巡抚察之巡按钱粮刑名皆不得预举辟潜移于巡抚止是防邉将之肆也在今时则当变而通之况此各官之设起自近代亦非太祖成祖之法也
　　外纪云古今得御边将之法莫如宋太祖彼时一巡检使亦不轻易置体势崇重人莫得危短每入朝必命坐赐晏洽欵语甚宠军市租悉畀之令得回易免所过征税他赐赉称是事不中覆聴便宜制军此数者皆御将之要也而宋祖皆得之其中最吃在事不从中覆唐末之取败全在每事禀承于上以中使传宣宻防而后战故功百无一就宋末亦如此明季以本兵覆边事其掣肘更甚盖书生不知兵而又强执意见争不必争之权故邉事至不可为乃至以宰相行邉而中枢复欲可否之孙髙阳所以曰臣待罪政地今居邉徼当以可否质之上而中枢反欲安坐而可否之臣不能任也
　　武举
　　刘忠宣大夏疏武举之设将以延揽英雄广储将帅招徕韬畧之士收拾之才盖以古今治天下之具惟文武二道天之生才以供世用惟文武二艺凡国家求相于文求将于武亦惟文武二科我朝设文举以求士诚足以备一代之彛典而其网罗之周宻自阀阅以及草泽不以逺而遗不以贱而弃故得人以备任使其用武臣也甄别军功之大小以为陞擢之阶级内或陟督府之崇班外或膺邉方之重寄或处以方面之长贰或列于行伍之师帅世享簪缨家足饩廪奬励武臣作兴士气意甚美矣但求采止于武弁一途凡授钺推毂非出于贵宠之子弟即防自行伍之粗材近歳虽有保举将材之例但据其见有官职之人而推荐之其间往徃狥名而不责实挽强引重者目为勇敢谈説纵横者号为谋畧及委以重兵临以大敌偾事者多而成功者少盖求将之意虽劳而选将之路太狭也宋臣范仲淹有言议者不知取将之无术但云当今之无将今日之殆亦坐此且天之赋人以才拙于文者或优于武不以逺而啬不以贱而限如穰苴生于寒防吴起用于覊旅乐毅出于踈贱黥布杂于舆台卫青辱于人奴去病辱于假子若当时非有知之者为之汲引岂能自致通显建功于世而垂称于后耶今四海之大生聚之繁寜无若斯者在于侧陋之间乎夫武以用将为先亦犹文以求相为先孙武曰将者人之司命国家安危之主也司马曰将不能设无以应卒昔唐知求将之为重视进士科而増置武举遂得郭子仪卒成再造之功宋知求将之为重视制科而详定武举遂得髙志宁令孤挺卒能制元昊之背叛破智髙之猖獗葢异人杰士感奋而兴饮气挟行以赴功名之会此前代故事有足徴也宋臣苏洵言于仁宗曰文有制科武有武举陛下欲得将相于此乎取之十人之中岂无一二此名儒之格言为足徴也兹者适当武举再开之时臣等见得法制未备礼仪未隆上未足以承陛下旁求之心下不足以副豪杰登进之望宋臣富弼请置武举尝曰法度龌龊未能致超羣之士臣等切与之异世而同懐也盖事既当重则品式宜加详备恩礼宜从优厚今欲依仿唐宋故事叅酌会殿二试事例少加损益每遇文举乡试之年亦将武举预期行移两京各省令其转行晓谕如有究极韬畧精通武艺者或隠于山林或育于学校或覊于戎卒或系于仕籍许各赴所在官司投报礼送赴试果可取者礼送兵部会萃数月请于次年四月开科初较骑射人发九矢中三矢以上为合式二较其步射亦发九矢中三矢以上者为合式三试策二道论一道优者列职论官以示崇异其非全材黜之以后举此制一定庶法式昭宣足以备彛宪礼遇崇重足以激人心凡海内智勇之士莫不仗剑而起各集其术期以效用于世是驱天下之英雄而入于吾之彀中陛下屈羣策而用之何忾之不可敌何侮之不可御虽鞭笞四海伸威万里将无不如吾意者又何假拊髀而叹思借才于异代也哉
　　朱鉴请设京卫武学疏臣稽诸典籍成周以射御賔兴已有用武取士之意汉以兵法召募遂有用武取士之名唐有军谋宏逺能谙孙吴之科故初举而得裴端复再举而得郭子仪此武举得人之騐也汉有博士之官宋有武学之设故程颢学问渊源而召判武学陈莹中学术醇正而擢为博士此武学官制之备也臣伏见皇上嗣位以来屡勅五军都督府及在外各都司卫所有推举武职之条有比试军职之例即成周汉唐武举之科也今公侯伯已设教官训其子孙都指挥以下等官又设训导教诲即汉唐宋武学博士之制也至于各都司卫所莫不有学实皇上深谋逺虑作养武职之盛意然外而卫所虽蒙设学未见考试其成功内而京师虽已训教未蒙设立武学葢学制之设未备则教法之条不立武举之科未启则得人之效未着况一应公文难以行移训导未知隶何管属伏乞勅该部计议在京亦合开设武学颁降印信立学规之典兴武举之科议官制定员名访保学问渊源者以总其纲学术醇正者以分其目自公侯伯都督以下等官应袭儿男及敦敏英俊幼官趂其年少不妨操备选送武学习读歴代臣鉴等书讲明武经孙呉等法每年一小比三年一大比如此有弓马惯熟兵法精通智谋宏逺文武双全者量加陞赏录名听用一长可取者亦与录名再比二次三次不中者黜退别项差用非应袭儿男自愿入学习举业者听其考试照例出身及照今选年老不能记诵官员合无俱与幼官一处会同听讲用兵方畧并武经等书然后回斋习读则讲解归一劝课有方亦无时过后学之患而大小武职皆得人矣仍行各处都布按三司卫所府州县文武学校一体训教着令提督学校佥事并监察御史等官照依考试如式者具其名实奏闻以备取用其不中者亦如之如此则建武学教之于未用之初立武举试之于将用之际殆见学制以备教法以立武举以设而公侯伯等官之子孙他日必无骄奢悮事之失将来俱得实才为国之用矣
　　左御史光斗请増畿南武学疏窃惟顺天设有武学督以专官与文学等祖制良有深意即蓟宻与永平保定河间等处毎歳申议武生六七十名寄学其能武与否皆不可知而相沿已久惟真顺广大四府则虚无人焉八郡之内偏枯若此殊不可解岂近边重武腹里重文非上靳而不与则士薄而不为耳今时不为不岌矣臣待罪学政仿会典及钦约申谕诸生习射兼使其子弟习之一时儒童彬彬家弧矢而人决拾除文理平通者收入庠序外其余不胜收亦不忍弃且恐有终不能文者矣臣之初心实欲合有用之文为有用之武而复弃有用之武转趋无用之文殊甚惜之在北四府则有武生之名而无其实在南四府则有武生之实而靳其名此士绅所以不平而鸣道府所以比例而请也近据景州枣强武邑衡水报称擒御妖贼多系生童已檄行分别奬赏外激发人心全在此举合无比照顺永保河事例每遇考试臣亲试之儒童能中五矢以上准收试七矢以上者准给武生衣巾复其身即附入儒学内学不必另设官不必另添其能文者径送县试武科年分即就此中起送既不能文又不能武者黜之其永平河间保定蓟宻等处武生容臣于巡行时严加甄别务使文成其为文武成其为武庶防名实各相副而彼此竞相劝行之二三年安知无岳武穆奋起于诸生郭子仪崛兴于武举也哉
　　军职贴黄
　　彭襄毅泽曰旧例京外卫所军职帖黄文册每年一造送部查考又军职贤否在外听抚按在京亲军等卫听科道并本部主事等官府属卫所从本府堂上官各访实填注考语掲帖送部以凭斟酌推用夫锦衣卫官近侍之职尤须得人近杨玉钱宁辈招权纳贿蠧政害人葢縁册籍莫稽优劣而去留不由廷议也今不严稽精简必复滋乞命该卫将所属审取各父祖从军陞袭来歴开具帖黄文册如例造送仍行掌印官将各官贤否从公查注送部以备袭替推用有所查据唐枢云武官贴黄一节不可不慎法立正黄又立小黄藏之秘府三年一清理得矣但查黄不防归黄致紊续黄茍率遂使原黄无凭老黄堆涌或以调改失祖黄或以虚应行揭黄或据堂稿选簿准替废对黄或乘奸贿为盗黄或欲掯诓报无黄葢君子之泽五世而斩理所宜有霍兀崖清黄议似繁澁若从简当须平时会查的确复设副簿题其纲要亦藏秘府稽核又旧设五柜混贮不便检阅当更之以厨増黄冗杂当叠粘有法庶一检而得
　　军官比试
　　梁端肃材疏查得洪武二十七年令子弟未及二十歳者袭职至年二十乃比试年及者即与试不中袭职署事食半俸二年后再比试中者食全俸仍不中者降充军是我皇祖于军职虽行世袭之制实寓考选之典故后之有功者可以陞授而不才者可以汰减万世不易之法也永乐初令洪武三十一年至三十五年奉天征讨获功陞职者为新官子孙年十六出幼袭替免比试三十一年以前者为旧官子弟年十五出幼袭替俱比试永乐元年以后获功出幼比试与旧官同永乐六年令比试一次不中者发开平再试不中者发交阯三试不中者烟瘴地面俱充军别选子弟袭职永乐十年复旧制再比不中仍令食半俸三试不中者发充军正统年间比试违限系无力者三年以上住俸二年半二年以上住俸一年一年以上住俸半年治六年令比试不中者悉照永乐十年例施行十二年令武职自来不曽比试者子孙袭职俱住俸三年钦此该兵部题奉钦依准令新官比试而臣等公同再议别无异词亦作养将材之盛举也
　　军屯
　　叶春及疏国初置卫四百九十一所三百一十一以军计之约三百一十余万而是时口之登籍者六千五十四万则是二十人乃一人为兵也况乎守城者三屯田者七二八一九四六中半之法因地异焉不耕者少矣天下屯田八十九万九千余顷官民田八百四十九万余以八十九万九千余田分丽三百一十余万之军人得二十九亩八百四十九万余田六千五十四万人羣聚而耕之比之军之所耕乃其半耳则是军之力尽南亩而民反不逮也三百一十万余之军岁食粮三千七百二十二万余石屯田二十亩除正粮纳余粮六石八十九万九千余顷通得余粮二千七百万石则是军之食军自给之边储之所运军需之所徴供于民者无防也军多为农故虽额设数百万而不见其冗食出于军故虽岁费数千万而不见其匮城者较艺于三操田者讲武于隙月内外相维彼此互发兵戎奋仓廪实故虽师兴数十万而不见其难且有待于他用也至于今日军之存者八十四万余四之一尔粮之存者三百七十七万余七之一尔夫兵与食相为赢缩者也兵冗则食匮军既少矣而粮不见其有余食匮则兵冗粮既少矣而军愈见其不足岂非脱籍者众在籍者又坐食乎未垦者众已垦者又糜于坐食乎三者相须缩则俱缩乎置八十余万坐食之人以蠧三百余万仅存之粟故今日之食诚病其寡兵虽不逮于昔亦祗见其为多也且以七一之粮而食四一之军必不能给是以漕粟盐引悉取诸民一旦有急坐食之人圜视而不能战复驱民兵当之无事既浚膏血以奉军之生有事又涂肝脑以代军之死此法之所以益而民之所以重困也臣愚谓宜修国家之制复兵食之旧有田则不患无兵有兵则不患无食有兵食则不患无用而何待其他葢人四方无择而田万古不移或侵于蒿莱或夺于豪右可以往牒求也今诚未得军以耕之明疆畔给器具授之贫民责其六石之入而无月粮之费此与军之所耕何损合一人之入以募一兵百万之师可指顾得也屯田宪臣但督子粒不履田亩所谓舍其根而求其苗者矣至于清军丁尽户絶者固当结罢易名变籍者则当究原在伍籍行核补伍俟报虽万里之遥亦一二年可返也奈何独付之文墨间哉况乎官以清军为名何所不问隐占纵放之老弱雇倩之奸侵削逃亡之罪实在空缺之数行部所至可不稽乎胡专彼而遗此也军伍既充然后守城者城屯田者屯岂患乎食之不给乃若有司抑配必遣壮丁既犯明刑不宜肆赦豪富之家宁没其产以广屯树教练之法必如会典骑射弓弩鎗刀之试各有式程官不操练具问如律庶乎环列卫所皆投石超距之士一旦遇敌勇气自倍亦何待驱不教之民以蹈必死之地哉驿逓
　　兵部尚书张本疏驿马之设本以报军机重务今在外凡有符騐官司及镇守官每以常事泛滥给驿皆宜禁止请今年终各具一歳给驿起数及所干事务所差人员造册奏闻以凭稽考从之德州民奏本州路当冲要每遇运物官船经过例给夫丁而督者多不守法威逼有司以一索十以十索百前者未行后者踵至本处丁夫不敷有司无计或执商贩行旅补足其数督运者中路逼取其资无资至解衣以纵者有为所逼迫不胜而赴水死者在船军士本用操舟乃得袖手而坐所载私货多于官物沿途发卖率以为常乞勅所司禁约奏下兵部兵部奏请自今运物船马快船俱令掌船者毎船预置木牌一大书本船军夫数目姓名有急运应増者上水不过七人所司给与印信帖子大书所增贴于牌上以牌竖于船头行过有司如牌所増给之下水不给如违者许被害之人及有司指实以闻仍遣内官不时沿路搜检私载物货究治其罪庶使知警从之












　　春明梦余録卷四十二
&lt;子部,杂家类,杂说之属,春明梦余录&gt;
　　钦定四库全书
　　春明梦余録卷四十三
　　吏部左侍郎孙承泽撰
　　兵部二
　　舆图考
　　周礼职方氏掌天下之图以掌天下之地辨其邦国都鄙四夷八蛮七闽九貉五戎六狄之人民与其财用九谷六畜之数要周知其利害
　　掌天下之地图而隶于司马何也谨之也战国策士每言窥周室则可以按圗籍争天下汉大将军王鳯亦云太史公书有地形阨塞不宜在诸侯王然则古人图志虽司徒营之即藏之司马秘不必见所以弭奸而防患也萧何入秦独收图书自汉掌之司空浸以泄露当时如淮南诸王皆按舆地图谋变以此知古人之虑逺矣
　　凡用兵制胜以识形势为先然有天下之形势有一方之形势有战阵间之形势得之则成失之则败成败之为利害有不可胜计者矣今之儒者鲜或谈兵要之钱谷甲兵皆吾人分内事何可以不讲也且如唐安禄山既犯东京眷留不去李泌郭子仪皆请先取范阳以覆其巢穴此真识形势者也肃宗急于收复不从其防河北之地由此失之终唐之世而不能复黄巢横行入广髙骈请分兵守郴循梧昭桂永数州之险自将由大庾度岭击之此真识形势者也使从其言巢直罝中兎尔而当国曾莫之省巢果覆出为恶遂致滔天然则形势之所系岂小哉
　　京城北九十里昌平州州东北九十里黄花镇自镇歴白马陈家吊马等峪闗口四十八而古北口又一十四关口至峨嵋寨中歴黄松峪将军石凡五口而蓟州东岸峪自关以东歴寛峪等关凡十口而遵化县之马兰峪乃歴沙皮罗文松青龙井儿潘家口亭寨闗口三十一而喜峰口又七十口而迁安县之青山口又十二口而冷口又三口而刘家口又四口而卢龙县之桃林口又四口而昌黎县之界岭箭杆等六口而抚宁县之义院口又石门等五口而董家口歴大毛山小青山等十口而山海关
　　眀初于古会州之地设大寜都司为外藩篱又收山海关喜峰口古北口黄花镇潮河川一带为内藩篱永乐中迁都北平掣回大寜以其地委诺延福余泰寜三卫而以内藩篱为界
　　大宁既弃则开平兴和不容于不失宣徳中移守独石势然也
　　兴和在万全都司野狐岭之外乃隂山之脊元之中都地宜耕牧居民亦盛宣徳间弃守龙门西人逾野狐岭过宣府又开平去独石马营三四百里宣徳间弃守独石遂失桓州兴州兴安宜兴肥要边地开平四日程则有玻璃谷诸要地兴和四日程则有哈喇罕之险哈喇罕即五云关闗内诸山乃隂山之脊涧壑天堑能守玻璃谷以卫开平戍五云闗以固兴和大兴耕牧则万全势重京师益壮紫荆闗易州西南保定界倒马关龙泉关并井陉故闗皆真定界此通燕山前后东西路偏头宁武雁门三闗乃通南北之路为大同太原所达废东胜则大同寜夏不为援废大寜则辽东宣府不为援以榆林援大同宁夏则偏头关花马池等处所以孤弱以诺延三卫代大寜则喜峰古北口黄花镇等处所以单薄
　　九边初设辽东宣府大同延绥复设宁夏甘肃蓟州皆文武大臣镇守提督又以山西镇廵控固原共为九镇治间设总制于固原嘉靖间设専督于三闗权任差异而边防则九
　　都金陵者守淮以防外庭守武昌九江以蔽上游守淮之势东固淮安泗州自丹阳而扬州而淮安而泗州乃全淮之右臂也西固凤阳夀州自采石而和州而鳯阳而夀州乃全淮之左臂也东无淮安虽得泗州而不为用西无鳯阳虽得合肥而不为用上防之势沅湘诸水合洞庭之波而输之江则武昌为之都会固湖广省所以蔽九江江西诸水与鄱阳之浸滙于湓口则九江为之都会固九江所以接武昌而蔽金陵若用于天下则徐邳临清淮安之应也洛阳钧郑鳯阳之应也荆州武昌之应也而襄阳又荆州之应也固荆州可以开蜀道固襄阳可以控川陜固临清可以通燕冀固洛阳可以制潼闗其西南守江西以运百粤其东南守浙江以治闽吴皆金陵之门庭帑蔵尔
　　欲聨属南北以制天下于扬州临清徐州置重臣镇之其聨属徐临而执其中则济宁为之要辖其聨属徐扬而执其中则淮安为之要辖临为梁冀青兖之会扬为江淮汴海之交徐为梁冀青兖江淮汴海之限
　　金陵十卫陈列江北浦子口五卫和阳龙虎应天横海武徳直当龙江下闗处东西之中江淮卫设江浦县沈阳右卫设和州以防上游英武卫设红心驿飞雄卫设池河驿广武卫设朱龙桥鳯阳滁州之中以防北冲仪真之东镇江之北有扬州重镇不为虑也甘州古张掖郡肃州古酒泉郡极西北重镇北倚合黎山山丹界甘肃之中焉支山在山丹东南五十里祁连山在酒泉张掖南连亘一带古匃奴失此地尝曰亡我祁连使我六畜不蕃亡我焉支使我妇女无姿本朝设行都司于甘州以肃州为都司门庭肃州城西六十里为嘉峪闗乃人要涂闗外即沙州卫古三危山在焉有覊縻六镇古炖煌地土番所居西北有镇番所尤孤危其地虽险溥于塩利外所垂涎紫荆倒马大闗在北龙泉故闗小在南龙泉把总成化二年设原系倒马提调故关将嘉靖二十二年设则并制龙泉而龙泉不属倒马盖徃年敌犯紫荆倒马故龙泉为急后每犯山西则故闗为重故设故关将住劄真定当二关之中若警在五台繁峙赴龙泉警在太原榆次赴故关又西可援广昌南可趋顺徳诸路
　　寜武处三关之中当内外之要冲为东西之援应实阳方温岭神池义并之门户外接八角堡内维岢岚一守备一千户居之自偏头徂雁门似落寞套人渡河而东焦家坪娘娘滩羊圈子等处为冲其要在偏头闗
　　三受降城唐所筑御敌于河外中城南直朔方西城南直灵武东城南直榆林三叠相距各四百余里
　　花马池极要地成化前外患在河西敌据套而河东为敌冲花马池居其中都宪徐公廷璋杨公一清王公琼新旧城控御得宜花马池西至兴武营一百二十里又西至横城堡一百四十里一漫沙漠防路拆墙颇易入灵韦掠环庆犯平固则清水营铁柱泉小塩池一带为防径又自大坝广武渡河而下至灵韦亦易
　　兰州重地行都司八镇自此出宋张叔夜以天都山为守界我朝守在定火城今亦弃去止就河外作金城闗闗外即倚山较前易守榆林地乏耕牧所借河套自套失治正徳间数千里膏腴尽为敌有榆林由是失所飬榆林无险可据左右大同寜夏势非所及虽设迤左烽墩五十六迤右烽墩九十二而军食两艰诸邉镇榆林最忠义每懐复套之愤究之志以时移渐委无事
　　固原西北二百里海纳都城控鸣沙州路东北三百里葫芦峡城控灵韦州路
　　宋种世衡城清涧成化九年余子俊城榆林去清涧外二百余里是为大镇东起黄甫川西至定边营长亘一千二百里横絶河套之口内复堑山湮谷以为夹道地利亦多
　　大河三门之上有小河可通延绥应运粮草各贮水次泝流儧发为便且顺带解塩数十万充淮课国利亦頼之天顺间戸书杨公鼎曾疏议不及行延绥边覀抵三山饶阳界与固原相接榆林镇成而延绥警备缓
　　议处宣府者补长峪城镇逺城之募军益浮圗峪揷箭岭之防守留茂山卫京操以益紫荆筑李信屯界堡以固两镇
　　大同地势平衍无据且增套警而腹里门道直冲京辅其镇西卫朔州诸路四冲保徳岢岚河曲及太原平阳甚易议者欲于三岔路口八栁树堡严戍之若三闗要己巳之变徴调七千余又河南山西嵗运挂筹屯粮逋负给马疲毙昔许襄毅裁占役禁掊克恤调遣有益边务
　　甘肃镇自兰州起至嘉峪闗防二千里一线绵延嵗縻边费止欲絶隔羌及戎以息其争其谓断匈奴右臂非说之尽乃是宇宙一体之心而今无知之者
　　四川天下絶险龙川松蕃镇其北播州诸夷列其南天全黎州当其西瞿塘守其东江山四塞关峡孤开可守一当百吐蕃西控乌思蔵等防风俗朴鲁慈教大行法令严饬行人所安非若倭冦乌合之众残侵无纪况以重险临之为力又易南隣芒部东川乌防乌撒诸蛮獠要皆腹里几上肉行都司六卫截制民夷可以安业而西之雅威茂灌南之崇庆泸嘉马叙北之叠溪绵汉彭石重重绕防深蔵三窟所虑奸宄内作地饶贮实不能施速定之术国初从阶文隂平道入成都取眀升葢以计破之茍非瞿塘东守之坚事未易成也
　　川之形势北有剑门不足恃而虑在松蕃松蕃以孤城介生蕃之域乃待食于龙川悬命千里之外设为戎所截则叠溪以南如建瓴而下直抵茂州西有黎州不足恃而虑在维州维州在保县外无百里乃为董卜韩胡所据是切近之灾且复有自灵闗一道可抵雅州自草坡一道可抵汶川县自泄里坝一道可抵灌县自清溪口一道可抵崇庆州
　　云南领十四府八军民府州惟云南大理临安鹤庆楚雄嵌居中腹地颇饶沃余俱瘠壌警区大抵一省夷居十之六七百蛮杂处土酋割据惟黔寜遗法沐氏世守较广西贵州省土官差有定志而西有澜沧卫聨属永寜丽江以控吐蕃南有金齿腾冲以持诸甸东有元江临安以扼交趾北有曲靖以临乌蛮各先得其所处惟寻甸武定防戍稍踈木邦孟宻性习叵测元江景东土酋称桀老挝车里姻好安南阿迷罗台瘴疠防梗广南富州界临左江不可不加之意也
　　云南自贵州乌撒卫入曲靖霑益州为通衢乌撒卫实居四川乌撒府之地又自贵州普安州入曲靖又有广南府一路出广西安隆上林泗城今英国禁不由又有武定一路从金沙江出四川建昌卫今亦莾塞
　　自涪陵由达州取西乡路入子午谷至长安才二日杨贵妃生荔枝驰道也
  </div>
  <div class="pagination">
   <a href="春明梦余录_page30.html">
    上一页
   </a>
   <span>
    ...
   </span>
   <a href="春明梦余录_page26.html">
    26
   </a>
   <a href="春明梦余录_page27.html">
    27
   </a>
   <a href="春明梦余录_page28.html">
    28
   </a>
   <a href="春明梦余录_page29.html">
    29
   </a>
   <a href="春明梦余录_page30.html">
    30
   </a>
   <span class="current-page">
    31
   </span>
   <a href="春明梦余录_page32.html">
    32
   </a>
   <a href="春明梦余录_page33.html">
    33
   </a>
   <a href="春明梦余录_page34.html">
    34
   </a>
   <a href="春明梦余录_page35.html">
    35
   </a>
   <a href="春明梦余录_page36.html">
    36
   </a>
   <span>
    ...
   </span>
   <a href="春明梦余录_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
