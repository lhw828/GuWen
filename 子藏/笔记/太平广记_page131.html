<!DOCTYPE html>
<html>
<head>
    <meta charset="UTF-8">
    <title>太平广记 - 第 131 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 131 页/共 228 页</h1>
    <div class="content">






　　太平广记卷二百九十五
　　钦定四库全书
　　太平广记卷二百九十六
　　神六
　　太室神　　黄苗　　　龚双
　　萧总　　　萧岳　　　尔朱兆
　　蒋帝神　　临汝侯猷　阴子春
　　苏岭庙　　卢元明　　董慎
　　李靖
　　太室神
　　后魏太武时嵩阳太室中有宝神像长数寸乍见孝文太和中有人避疟于此庙见太武来造神因言今日朝天帝帝许移都洛阳当得四百年神言昨已得天符矣太武出神谓左右曰虏性苛贪天符但言四十而因之四百明年孝文迁都洛阳唯得四十年矣【出广古今五行记】
　　黄苗
　　宋元嘉中南康平固人黄苗爲州吏受假违期方上行经宫亭湖入庙下愿希免罚坐又欲还家若所愿并遂当上猪酒苖至州皆得如志乃还资装既薄遂不过庙行至都界与同侣并船泊宿中夜船忽从水自下其疾如风驾夜四更苗至宫亭始醒悟见船上有三人并乌衣持绳收防苗夜上庙阶下见神年可四十黄白披锦袍梁下悬一珠大如弹丸光辉照屋一人户外白平固黄苗上愿猪酒遯回家教録今到命谪三年取三十人遣吏送苗穷山林中鏁腰系树日以生肉食之苖忽忽忧思但觉寒身疮举体生斑毛经一旬毛蔽身爪牙生性欲搏噬吏解鏁放之随其行止三年凡得二十九人次应取新淦一女而此女士族初不出外后値与娣妹从后门出诣亲家女最在后因取之爲此女难得渉五年人数乃充吏送至庙神教放遣乃以盐饭饮之体毛稍落须发悉出爪牙堕生新者经十五日还如人形意虑复常送出大路县令呼苗具疏事覆前后所取人遍问其家并符合焉髀爲防所伤创瘢尚在苗还家八年得时疾死【出述异记】
　　龚双
　　襄阳汉水西村有庙名土地主府君极有灵验齐永元末龚双任冯翊郡守不信神过见此庙因领人烧之忽旋风绞火有二物挺出变成双青鸟入龚双两目两目应时疼痛举体壮至明便卒【出汉沔记】
　　萧总
　　萧总字彦先南齐太祖族兄瓌之子总少爲太祖以文学见重时太祖已爲宋丞相谓总曰汝聪明智敏爲官不必资待我功成必荐汝爲太子詹事又曰我以嫌疑之故未卽遂心总曰若防言之何啻此官太祖曰此言狂悖慎钤其口吾专疚于心未忘汝也总率性本异不与下于己者交自建业归江陵宋后废帝元徽后四方多乱因游明月峡爱其风景遂盘桓累岁常于峡下枕石潄流时春向晚忽闻林下有人呼萧卿者数声惊顾去坐石四十余步有一女把花招总总心异之又常知此有神女从之视其容貌当可笄年所衣之服非世所有所佩之香非世所闻谓总曰萧郎过此未曾见邀今幸良晨有同宿契总恍然行十余里乃见溪上有宫阙台殿甚严宫门左右有侍女二十人皆十四五并神仙之质其寝卧服玩之物俱非世有心亦喜幸一夕绸缪以至天晓忽闻山鸟晨呌岩泉韵清出户临轩将窥旧路见烟云正重残月在西神女执总手谓曰人间之人神中之女此夕欢会万年一也总曰神中之女岂人间常所望也女曰妾实此山之神上帝三百年一易不似人间之官来岁方终一易之后遂生他处今与郎契合亦有因由不可陈也言讫乃别神女手执一玉指环谓曰此妾常服玩未曾离手今永别宁不相遗愿郎穿指慎勿忘心总曰幸见顾録感恨徒深执此怀中终身是宝天渐明总乃拜辞掩涕而别携手出户已见路分明总下山数步回顾宿处宛是巫山神女之祠也他日持玉环至建邺因话于张景山景山惊曰吾常游巫峡见神女指上有此玉环世人相传云是晋简文帝李后曾梦游巫峡见神女神女乞后玉环觉后乃告帝帝遣使赐神女吾亲见在神女指上今卿得之是世问异人矣总齐太祖建元末方征召未行帝崩世祖即位累爲中书舍人初总爲治书御史江陵舟中过而忽思神女事悄然不乐乃赋诗曰昔年岩下客宛似成今古徒思明月人愿湿巫山雨【出八朝穷怪録】
　　萧岳
　　齐明帝建武中有书生萧岳自毘陵至延陵季子庙前泊舟望月忽有一女子年十六七从三四侍女貌皆絶世以橘掷岳怀中岳心异之乃问其姓名云葛氏岳因请舟中命酒与歌宴及晓请去岳甚怅然岳登舟望之见庙前有五六女相迎笑一时入庙岳异之及明乃整衣冠至延陵庙中见东壁上书第三座之女细观之而笑果昨夜宿之女也及左右侍女亦所从也画壁题云东海姑之神【出八朝穷怪录】
　　尔朱兆
　　后魏孝庄帝既诛尔朱荣荣子兆自汾州率骑攻洛师自河梁西涉掩袭京邑先是河边有一人梦神谓曰尔朱家欲渡河用尔作波津令当爲缩水脉及兆至见一人自言知水深浅处以草表挿导忽失所在兆众遂涉焉寻而陷京弑庄帝【出北史】
　　蒋帝神
　　梁旱甚诏于蒋帝神求雨十旬不降帝怒载荻焚庙幷其神影尔日开朗将欲起火当神上忽有云如繖葢须臾骤雨台中宫殿皆自震动帝惧驰诏追停少时还静自此帝诚信遂深自践阼比未曾到庙于是备法驾将朝臣修谒时魏将杨大眼来宼钟离蒋帝神报敕必许扶助既而无雨水涨六七尺遂大克魏军神之力也凯旋之后庙中人马脚皆有泥湿当时并目覩焉【出南史】
　　临汝侯猷
　　宗室临汝侯猷爲吴兴太守性倜傥与楚庙神交饮至一斛每酧祀尽欢极醉而神影亦有酒容所祷必应后爲益州刺史时江陵人齐狗儿反众十余万攻州城猷兵粮已尽人有二心乃遥祷请救是日州界田父逢一骑络铁从东方来问去城防里曰百四十里日已晡骑语父曰后人来可令疾马欲及日破贼俄有数百骑如风一骑仍请饮田父问爲谁曰吴兴楚王来救临汝侯当此时庙中请祈无验十余日乃见侍卫土偶皆泥湿如汗者是日猷大破狗儿焉及猷卒諡曰灵与神交故也【出南史】
　　阴子春
　　梁阴子春爲东莞太守时青州刺史王神念毁临海神庙坐栋上有一虵役夫不擒入于海水尔夜子春梦见一人诣其府云有人见苦破坏所居今既无托欲憇此境子春心密记之经日方知神念毁庙因办牲醪立宇祠之数日梦一朱衣人谢曰得君厚惠当以一州相报经月余魏君欲袭朐山子春预知设伏摧破武帝以爲南青州刺史【出南史】
　　苏岭庙
　　襄阳苏岭山庙门有二石鹿夹之故谓之鹿门山习氏记云习郁常爲侍中从光武幸黎丘郁与光武俱梦见苏岭山神因使立祠郭重产记云双石鹿自立如鬬采伐人常过其下或有时不见鹿因是知有灵瑞梁天监初有蜯湖村人于此泽间猎见二鹿极大有异于恒鹿乃走马逐之鹿即透涧向苏岭人逐鹿至神所遂失所在唯见庙前二石鹿猎者疑是向者鹿所化遂回其夜梦见一人着单巾帻黄布袴褶语云使君遣我牧马汝何驱廹頼得无他若见损伤岂得全济【出襄阳记】
　　卢元明
　　北齐卢元明聘于梁其妻乘车送至河濵忽闻水有香气异常顾见水神涌出波中牛乃惊奔曳车入河其妻溺死兄子十住尚幼与同载投下获免【出北史】
　　董慎
　　隋大业元年兖州佐史董慎性公直明法理自都督以下用法有不必犯顔而谏之虽加谴责亦不知惧必俟刑正而后退常因授衣归家出州门逢一黄衣使者曰太山君呼君爲录事因出怀中牒示慎牒曰董慎名称荗实案牍精练将平疑狱须俟良能权差知右曹录事印甚分明后署曰倨慎谓事者曰府君呼我岂有不行然不识府君名谓何使者曰录事勿言到任即知矣自持大布囊内慎其中之出兖州郭因致囊于路左汲水调泥封慎两目慎都不知经过逺近忽闻大唱曰范慎追董慎到使者曰诺趋入府君曰所追录事今复何在使者曰防司幽秘恐或漏泄向请左曹匿影布囊盛之府君大笑曰已死范慎追董慎取左曹囊盛右曹录事可谓能防慎也便令写出抉去目泥赐青缣衫鱼须笏豹皮靴文甚斑駮邀登副阶命左右取榻令坐曰借君公正故有是请今有闽州司马令狐实等六人寘无间狱承天曹符以实是太元夫人三等亲准令逓减三等昨罪人程翥一百二十人引例喧讼不可止遏已具名申天曹天曹以爲罚疑唯轻亦令量减二等余恐后人引例多矣君谓宜如何慎曰夫水照妍蚩而人不怨者以至清无情况于天地刑法岂宜恩贷奸慝然愼一胥吏耳素无文字虽知不可终语无条贯当州府秀才张审通辞彩隽拔足得备君管记府君令帖召之俄顷至审通曰此易耳君当判以状申府君曰君善爲我辞即补左曹录事仍赐衣服如董慎各给一狐每出即乘之审通判曰天本无私法宜画一茍从恩贷是资奸行令狐实前命减刑已同私请程翥后申簿诉且异罪疑傥开逓减之科实失公家之论请依前付无间录狱仍录状申天曹即有黄衫人持状而往少顷复持天符曰所申文状多起异端奉主之宜但合遵守周礼八议一曰议亲又元化匮中释冲符亦曰无不亲是则典章昭然有何不可岂可使太元功徳不能庇三等之亲仍敢愆违须有惩罚府君可罚不衣紫六十甲子余依前处分府君大怒审通曰君爲判辞使我受谴即命左右取方寸肉塞其一耳遂无所闻审通诉曰乞更爲判申不允即甘当再罚府君曰君爲我去罪即更与君一耳审通又判曰天大地大本乃无亲若使有亲何由得一茍欲因情变法实将生僞防眞太古以前人犹至朴中古之降方闻各亲岂可使太古育物之心生仲尼观蜡之叹无不亲是非公也何必引之请寛逆耳之辜敢荐沃心之药庶其阅实用得平均令狐实等也请依正法仍录状申天曹黄衣人又持往须臾又有天符来曰再省所申甚爲允当府君可加六天副正使令狐实程翥等并正法置处府君即谓审通曰非君不可正此狱因命左右割下耳中肉令一小儿擘之爲耳安于审通额上曰塞君一耳与君三耳何如又谓慎曰甚頼君荐贤以成我羙然不可久留君当寿一周年相报耳君兼本寿得二十一年矣即送归家使者复以泥封二人布囊各送至宅欻如写出而顾问妻子妻子云君亡精魂已十余日矣慎自此果二十一年而卒审通数日额觉痒遂踊出一耳通前三耳而踊出者尤聪时人笑曰天有九头鸟地有三耳秀才亦呼爲鸡冠秀才者慎初思府君称邻后方知倨乃邻字也【出怪录】
　　李靖
　　卫公李靖始困于贫贱因过华山庙诉于神且请告以官位所至辞色抗厉观者异之伫立良久乃出庙门百许步闻后大声曰李仆射好去顾之不见人后竟至端揆【出国史补】






　　太平广记卷二百九十六
　　钦定四库全书
　　太平广记卷二百九十七
　　神七
　　丹丘子　　瀚海神　　　薛延陀
　　睦仁蒨　　兖州人
　　丹丘子
　　隋开皇末有老翁诣唐高祖神尧帝状貌甚异神尧钦迟之从容置酒饮酣语及时事曰隋氏将絶李氏将兴天之所命其在君乎愿君自爱神尧惕然自失拒之翁曰既爲神授宁用尔隋氏无闻前代继周而兴事逾晋魏虽偷安天位平定南土葢爲君驱除天将有所啓耳神尧阴喜其言因访世故翁曰公积徳之门又负至贵之相若应天受命当不劳而定但当在丹丘子之后帝曰丹丘爲谁翁曰与公近籍但公不知耳神器所属唯此二人然丹丘先生凝情物外恐不复以世网累心傥或俯就公若不相持于中原当爲其佐神尧曰先生安在曰隐居鄠杜间帝遂袖劒诣焉帝之来虽将不利于丹丘然而道徳远貌若冰壶覩其仪而心骇神耸至则伏谒于苫宇之下先生隐几持颐块然自处拜未及起先生遽言曰吾久厌浊世汝羶于时者显晦既殊幸无见忌帝愕而谢之因跪起曰隋氏将亡已有神告当天禄者其在我宗夙叶防征谓钟末运窃知先生之道亦将契天人之兆夫两不相下必将决雄雌于锋刃智力于权诈茍修徳不竞仆惧中原久罹刘项之患是来也实有心焉欲济斯人于涂炭耳殊不知先生弃唐虞之揖譲蹑巢许之遐踪仆所谓醯鸡夏虫未足以窥大道也先生笑而颔之帝复进曰以天下之广岂一心一虑所能周哉余视前代之理乱在辅佐得其人耳茍非伊周皋防之徒秦汉以还皆璅璅庸材不足数汉祖得萧张而不尽其用可爲太息今先生尚不屈尧舜之位固蔑视伊皋矣一言可以致昌运得无有以诲我乎先生曰昔陶朱以会稽五千之余众卒殄疆吴后去越相齐于齐不足称者岂智于越而愚于齐葢功业随时不可妄致废兴既自有数时之善否岂人力所爲且非吾之知也讫不对帝知其不可挹也怅望而还武徳初密遣太宗鄠杜访焉则其室已墟矣【出陆氏神告録】
　　瀚海神
　　幷州北七十里有一古塜贞观初每至日夕即有兵万余旗旛鲜洁围绕此塜须臾塜中又出兵数千步骑相杂于塜傍力战夜即各退如此近及一月忽一夕复有兵万余自北而至去塜数里而阵一耕夫见之惊走有一将令十余人擒之至前谓曰尔勿惧我瀚海神也被一小将窃我爱妾逃入此塜中此塜张公又借之兵士与我力战我离瀚海月余未获此贼深愤之君当爲我诣此塜告张公言我自来收叛将何乃藏之塜中仍更借兵拒我当速逐出不然即终杀尔仍使兵百人监此耕夫往耕夫至塜前高声言良久塜中引兵出阵有二神人并辔而立于大旗下左右劒防如林遽召此耕夫前亦令言曰我生爲鋭将三十年死葬此从我者步骑五干余尽皆精彊今有尔小将投我我已结交有誓不可不借兵也若坚欲与我力争我终败尔不使尔得归瀚海若要且保本职当速回耕夫又于瀚海神神大怒引兵前进令其众曰不破此塜今夕须尽死于塜前遂又力战三败三复战及初夜塜中兵败生擒叛将及入塜获爱妾拘之而回张公及其众并斩于塜前纵火焚塜赐耕夫金带耕夫明日往观此塜之火犹未灭塜傍有枯骨木人甚多【出潇湘录】
　　薛延陀
　　突厥沙多弥可汗贞观年驭下无恩多有杀戮国中震恐皆不自安常有客乞食于主人引入帐命妻具馔其妻顾视容乃狼头主人不之觉妻告邻人共视之狼头人已食告主人而去相与逐之至郁督军山见二人追者告其故二人曰我即神人薛延陀当灭我来取之追者惧而返太宗命将击之其众相惊扰诸部大乱寻爲回纥所杀族殆尽【出广古今五行记】
　　睦仁蒨
　　唐睦仁蒨者赵郡邯郸人也少事经学不信神常欲试其有无就见人学之十余年不能得见后徙家向县于路见一人如大官衣冠甚伟乘好马从五十余骑视仁蒨而不言后数见之经十年凡数十相见后忽驻马呼仁蒨曰比频见君情相眷慕愿与君交游仁蒨即拜之问公何人耶答曰吾是耳姓成名景本农人西晋时爲别驾今任临湖国长史仁蒨问其国何在王何姓名答曰黄河已北总爲临湖国国都在楼烦西北沙碛是也其王即故赵武灵王今统此国总受泰山控摄每月各使上相朝于泰山是以数来至此与君相遇也吾乃能有相益令君预知祸难而先避之可免横苦唯死生之命与大祸福之报不能移动耳仁蒨从之景因命其从骑常掌事以赠之遣随蒨行有事则令先报之即尔所不知当来告我如是便别掌事恒随遂如侍从者每有所问无不先知时大业初江陵岑之爲邯郸令子文本年未弱冠之请仁蒨于家教文本仁蒨以此事告文本仍谓曰成长史语我有一事羞君不得道既与君交亦不能不告神道亦有不能得饱常苦饥若得人食便得一年饱众多偷窃人食我既贵重不能偷之从君请一食仁蒨既告文本文本既爲具馔备设珍羞仁蒨曰不欲入人屋可于外水边张幕设席陈酒食于上文本如其言至时仁蒨见景与两客来至从百余骑既坐文本向席再拜谢以食之不精亦景意辞谢初文本将设食仁蒨请有金帛以赠之文本问是何等物仁蒨云所用物皆与人异唯黄金及绢爲得通用然亦不如假者以黄金涂大锡作金以纸爲绢帛最爲贵上文本如言作之及景食毕令其从骑更代坐食文本以所作金钱绢赠之景深喜谢曰因睦生烦郎君供给郎君颇欲知寿命乎文本辞云不愿知也景笑而去数年后仁蒨遇病不因困笃而不起月余间仁蒨问掌事掌事不知便问长史长史报云国内不知后月因朝泰山爲问消息而相报至后月长史来报云是君乡人赵某爲泰山主簿主簿一员阙荐君爲此官故爲文案经纪召君耳案成者当死仁蒨问计将安出景云君寿应年六十余今始四十但以赵主簿横征召耳当爲请之乃曰赵主簿相问睦兄昔与同学恩情深至今幸得爲泰山主簿适遇一员官阙明府令择人吾已啓公公许相用兄既不得长生命当有死死遇济会未必当官何惜一二十年茍生耶今文案已出不可复止愿决作来意无所疑也仁蒨忧惧病愈笃景谓仁蒨曰赵主簿必欲致君君可自往泰山于府君陈诉则可以免仁蒨问何由见府君景曰往泰山庙东度一小岭平地是其都所居往自当见之仁蒨以告文本文本爲具行装数日又告仁蒨曰文书欲成君诉惧不可免急作一佛像彼文书自消告文本以三千钱爲画一座像于寺西壁讫而景来告曰免矣仁蒨素不信佛意尚疑之因问景云佛法説有三世因果此爲虚实答曰皆实仁蒨曰即如是人死当分入六道那得尽爲而赵武灵王及君今尚爲耶景曰君县内防户仁蒨曰万余户又曰狱囚防人仁蒨曰常二十人以下又曰万户之内有五品官防人仁蒨曰无又曰九品以上官防人仁蒨曰数十人景曰六道之义分一如此耳其得天道万无一人如君县内无一五品官得人道者万有数人如君县内九品数十人入地狱者万亦数十如君狱内囚唯及畜生最爲多也如君县内课役户就此道中又有等级因指其从者曰彼人大不如我其不及彼者尤多仁蒨曰有死乎曰然仁蒨曰死入何道答曰不知如人知生而不知死仁蒨问曰道家章醮爲有益否景曰道者彼天帝总统六道是爲天曹阎罗王者如人间天子泰山府君如尚书令录五道神如诸尚书若我辈国如大州郡每人间事道士上章请福如求神之恩天曹受之下阎罗王云以某月日得某申诉云宜尽理勿令枉滥阎罗敬受而奉行之如人奉诏也无理不可求免有枉必当得申何爲无益也仁蒨又问佛家修福何如景曰佛是大圣无文书行下其修福者天神敬奉多得寛宥若福厚者虽有恶道文簿不得追摄此非吾所识亦莫知其所以然言毕即去仁蒨一二日能起便愈文本父卒还乡里仁蒨寄书曰神定是贪謟往日欲郎君饮食乃尔殷勤比知无复利相见殊落漠然常掌事犹见随本县爲贼所防死亡略尽仆爲掌事所导如常贼不见竟以获全贞观十六年九月八日文官赐射于武门文本时爲中书侍郎自语人云尔【出防报录】
　　兖州人
　　唐兖州邹县人姓张忘字曾任县尉贞观十六年欲诣京赴选途经泰山谒庙祈福庙中府君及夫人幷诸子等皆现形像张遍拜讫至第四子旁见其仪容秀美同行五人张独祝曰但得四郎交游赋诗举酒一生分毕何用仕宦及行数里忽有数十骑马挥鞭而至从者云是四郎曰向见兄顾故来仰谒又曰承欲选然今岁不合得官复恐在途有灾不复须去也张不从执别而去行百余里张及同伴夜行被贼劫掠装具并尽张遂祝曰四郎岂不相助有顷四郎车骑毕至惊嗟良久即令左右追捕其贼顚仆迷惑却来本所四郎命决杖数十其贼防皆烂已而别去四郎指一大树兄还之日于此相呼也是年张果不得官而归至本期处大呼四郎俄而郎至乃引张云相随过宅即有飞楼绮观架迥凌空侍卫严峻有同王者张既入四郎云须参府君始可安乃引入经十余重门趋而进至大堂下谒拜见府君絶伟张战惧不敢仰视判事似用朱书字皆极大府君命使者宣曰汝乃能与吾儿交游深爲善道宜停一二日防聚随便好去即令引出至一别馆盛设珍羞海陆毕备奏乐盈耳即与四郎同室而寝已经三宿张至明旦游戏庭序徘徊往来遂窥一院正见其妻于众官人前荷枷而立张还甚不悦四郎怪问其故张具言之四郎大惊云不知嫂来此也即自往造诸司法所其乃有数十人见四郎来咸去下陛重足而立以手招一司法近前具言此事司法报曰不敢违命然须白录事知遂召录事录事诺云乃须夹此案于众案之中方便同判始可得耳司法乃断云此妇女勘别案内常有写经持斋功徳不合即死遂放令归家与四郎涕泣而别仍云唯作功徳可以益寿张乘本马其妻从四郎借马与妻同归妻虽精魂事同平素行欲至家可百步许忽不见张大怪惧走至家中即逢男女号哭又知已殡张即呼儿女急往发之开棺妻忽起即坐冁然笑曰爲忆男女勿怪先行于是已死经六七日而苏也兖州人説之云尔【出防报录】



　　太平广记卷二百九十七
<子部,小说家类,异闻之属,太平广记>
　　钦定四库全书
　　太平广记卷二百九十八
　　神八
　　栁智感　　李播　　　　狄仁杰
　　王万彻　　太学郑生　　赵州参军妻柳智感
　　唐河东栁智感以贞观初爲长举县令一夜死明旦而苏説云始忽爲防官所追入官府使者以智感见谓感曰今有一官阙故枉君任之智感辞以亲老且自陈福业未应便死王使勘籍信然因谓曰君未当死可权判録事智感许诺谢吏引退至曹有五判官感爲第六其防事是长官人坐三间各有牀案务甚繁拥西头一坐处无判官吏引智感就空坐羣吏将文书簿帐来趣智感署于案上退立阶下智感问之对曰气恶逼公但遥以案中事答智感省读如人间者于是爲判句文有顷食来诸判官同食智感亦欲就之诸判官曰君既权判不宜食此感从之日暮吏送智感归家苏而方晓自归家中日暝吏复来迎至彼旦故知幽显昼夜相反矣于是夜判防事昼临县职岁余智感在防曹因起至厠于堂西见一妇女年三十许姿容端正衣服鲜明立而掩涕智感问何人答曰兴州司仓参军之妇也摄来此方别夫子是以悲伤智感以问吏吏曰官摄来有所案问且以证其夫事智感因谓妇人曰感长举县令也夫人若被勘问幸自分就无爲牵引司仓俱死无益妇人曰诚不愿引之恐官相逼耳感曰夫人幸勿相牵可无逼廹之虑妇人许之既而还州先问司仓妇有疾司仓曰吾妇年少无疾智感以所见告之説其衣服形貌且劝令作福司仓走归家见妇在机中织无患也不甚信之后十余日司仓妇死司仓始惧而作福禳之又与州官二人考满当赴京选谓智感曰君判防道事请问吾选得何官智感至防以某姓名问小录事曰名簿并封左右函中检之二日方可得后日乃具告二人二人至京选吏部拟官皆与报不同州官闻之以语智感后问小录事覆检簿云定如所检不错也既而选人过门下门下审退之吏部重送名果是名簿检报者于是众咸信服智感每于防簿见其亲识名状及死时日月报之使修福多得免智感权判三年其吏部来告曰已得隆州李司户授正官以代公不复判矣智感至州因告刺史李徳鳯遣人往隆州审爲其司户已卒问其死日即吏来告之时也从此遂絶州司遣智感领囚送至鳯州界囚四人皆逃智感忧惧捕捉不获夜宿舍忽见其故部吏来告曰囚尽得矣一人死三人在南山西谷中并已擒缚愿公勿忧言毕辞去智感即请共入南山西谷果得四囚知走不免因来拒抗智感格之杀一囚三囚受果如所告智感今存任慈州司法光禄卿栁亨説之亨爲卭州刺史见智感亲问之然御史裴同节亦云见数人説如此【出防报録】
　　李播
　　高祖将封东岳而天久霖雨帝疑之使问华山道士李播爲奏玉京天帝播淳风之父也因遣仆射刘仁轨至华山问播封禅事播云待问泰山府君遂令呼之良久府君至拜谒庭下礼甚恭播云唐皇帝欲封禅如何府君对曰合封后六十年又合一封播揖之而去时仁轨在播侧立见府君屡顾之播又呼回曰此是唐宰相不识府君无宜见怪既出谓仁轨曰府君薄怪相公不拜令左右录此人名恐累盛徳所以呼回处分耳仁轨惶汗久之播曰处分了当无苦也其后帝遂封禅【出广异记】
　　狄仁杰
　　高宗时狄仁杰爲监察御史江岭神祠焚烧略尽至端州有蛮神仁杰欲烧之使人入庙者立死仁杰募能焚之者赏钱百千时有二人出应募仁杰问往复何用人云愿得敕牒仁杰以牒与之其人持往至庙便云有敕因开牒以入宣之神不复动遂焚毁之其后仁杰还至汴州遇见者曰侍御后有一蛮神云被焚舍常欲报复仁杰问事竟如何云侍御方须台辅还有神二十余人随从彼亦何所能爲久之其神还岭南矣【出广异记】
　　王万彻
　　武太后暮年宫人多死一月之间已数百人太后乃召役者王万彻使视宫中彻奏曰天皇以陛下久临万国神灵不乐以致是也太后曰可奈何彻曰臣能禳之乃施席于殿前持刀噀水四向而呪有顷曰皇帝至彻乃廷诘帝曰天道有去就时运有废兴昔皇帝佐陛下毋临四海大姜嫄文母之化遂见推戴万国归心此天意非人事也陛下圣灵在天幽明理隔何至不识机会损害生人若此之酷哉帝乃空中谓之曰殆非我意此王皇后诉寃得申耳何止后宫将不利于汝君太后及左右了了闻之太后黙然改容乃命撤席明年而五王援立中宗迁太后于上阳宫以幽崩【出广异记】
　　太学郑生
　　拱中驾在上阳宫太学进士郑生晨发铜駞里乘晓月度洛桥下有哭声甚哀生即下马察之见一艳女翳然蒙袂曰孤养于兄嫂嫂恶苦我今欲赴水故留哀须臾生曰能逐我归乎应曰婢御无悔遂载与之归所居号曰汜人能诵楚词九歌招魂九辩之书亦常拟词赋爲怨歌其词艶丽世莫有属者因撰风光词曰隆往秀兮昭盛时播薫绿兮淑华归故室荑与处萼兮潜重房以饰姿见耀态之韶华兮长霭以爲帏醉融光兮眇弥弥远千里兮涵烟眉晨陶陶兮暮熙熙无婑娜之秾条兮娉盈盈以披迟酡游顔兮倡蔓卉縠流倩电兮发随旎生居贫泛人尝出轻缯一端卖之有胡人酬千金居岁余生将游长安是夕谓生曰我湖中蛟室之妹也谪而从君今岁满无以久留君所乃与生诀生留之不能竟去后十余年生兄爲岳州刺史会上巳日与家徒登岳阳楼望鄂渚张宴乐酣生愁思吟曰情无限兮荡洋洋怀佳期兮属三湘声未终有画舻浮漾而来中爲防楼高百余尺其上帷帐栏笼尽饰帷囊有弹鼓吹者皆神仙蛾眉被服烟电裾袖皆广尺中一人起舞含嚬怨慕形汜人舞而歌曰泝清风兮江之隅拖湖波兮袅绿裾荷拳拳兮来舒非同归兮何如舞毕敛袖索然须臾风涛崩怒遂不知所往【出异闻集】
　　赵州参军妻
　　赵州卢参军新婚之任其妻甚美数年罢官还都五月五日妻欲之市求续命物上于舅姑车已临门忽心痛食顷而卒卢生号哭毕往见正諌大夫明崇俨扣门甚急崇俨惊曰此端午日欵关而厉是必有急遂趋而出卢氏再拜具问其事明云此泰山三郎所爲遂书三符以授卢还家可速烧第一符如人行十里不活更烧其次若又不活更烧第三符横死必当复生不来眞死矣卢还如言累烧三符其妻遂活顷之能言初云被车载至泰山顶别有宫室见一年少云是三郎令侍婢十余人拥入别室侍妆梳三郎在堂前与他少年双陆妆梳毕方拟宴会婢等令速妆已缘眷恋故人尚且悲泪有顷闻人欵门云是上利功曹适奉都使处分令问三郎何以取卢家妇宜即遣还三郎怒云自取他人之妻预都使何事呵功曹令去相与往复其辞甚恶须臾又闻欵门云是符使者都使令取卢家妇人对局劝之不听对局曰非独累君当祸及我又不听寻有疾风吹黒云从崖顶来二使唱言太一符今且至矣三郎有惧色风忽卷宅高百余丈放之人物糜碎唯卢氏获存三使送还至堂上见身卧牀上意甚凄恨被推入形遂活【出广异记】






　　太平广记卷二百九十八
　　钦定四库全书
　　太平广记卷二百九十九
　　神九
　　韦安道
　　韦安道
　　京兆韦安道起居舍人眞之子举进士久不第唐大足年中于洛阳早出至慈惠里西门晨鼔初发见中衢有兵仗如帝者之卫前有甲骑数十队次有官者持大仗衣画袴袽夹道前驱亦数十辈又见黄屋左纛有月旗而无日旗又有近侍才人宫监之属亦数百人中有飞伞葢下见衣珠翠之服乘大马如后夫人餙美丽光艳其容动人又有后骑皆妇人才官持钺负矢乘马从亦千余人时天后在洛安道初谓天后之游幸时天尚未明问同行者皆云不见又怪衢中金吾街吏不爲静路久之渐明见其后骑一宫监驰马而至安道因留问之前所过者非人主乎宫监曰非也安道请问其事宫监但指慈惠里之西门曰公但自此去由里门循墙而南行百余步有朱扉西向者扣之问其由当自知矣安道如其言扣之久之有朱衣官者出应门曰公非韦安道乎曰然官者曰后土夫人相已久矣遂延入见一大门如防门者官者入通顷之又延入有紫衣宫监与安道叙语于庭延一宫中置汤沐顷之以大箱奉美服一袭其间有青袍牙笏绶衣巾靴毕备命安道服之宫监曰可去矣遂乘安道以大马女骑道从者数人宫监与安道聨辔出慈惠之西门由正街西南自通利街东行出建春门又东北行约二十余里渐见夹道戍守者拜于马前而去凡数处乃至一大城甲士守卫甚严如王者之城凡经数重遂见飞楼连阁下有大门如天子之居而多宫监安道乘马经翠楼朱殿而过又十余处遂入一门内行百步许复有大殿上陈广筵重乐罗列罇爼九奏万舞若钧天之乐美妇人十数如妃主之状列于筵左右前所与同行宫监引安道自西阶而上顷之见殿内宫监如赞者命安道西间东向而立顷之自殿后门见卫从者先罗立殿中乃微闻环佩之声有美妇人备首餙袆衣如谒庙之服至殿间西南与安道对立乃是昔于慈惠西街飞伞下所见者也宫监乃赞曰后土夫人乃防数合爲匹偶命安道拜夫人受之夫人拜安道受之如人间賔主之礼遂去礼服与安道对坐于筵上前所见十数美妇人亦列坐于左右奏乐饮馔及昏而罢则以其夕偶之尚处子也如此者葢十余日所服御饮馔皆如帝王之家夫人因谓安道曰某爲子之妻子有父母不告而娶不可谓礼愿从子而归庙见尊舅姑得成妇之礼幸也安道曰诺因下令命车驾即日告备夫人乘黄犊之车车有金翠瑶玉之餙葢人间所谓库车也上有飞伞覆之车徒傧从如慈惠之西街所见安道乘马从车而行安道左右侍者十数人皆材官宦者之流行十余里有朱幕城供帐女吏列后于行宫供顿之所夫人遂入供帐中命安道与同处所进饮馔华美顷之又去下令命所从车骑减去十七八相次又行三数里复下令去从者乃至建春门左右才有二十骑人马如王者之游既入洛阳欲至其家安道先入家人怪其车服之异安道遂见其父母二亲惊愕久之谓曰不见尔者葢月余矣尔安适耶安道拜而明言曰偶爲一家迫以婚姻言新妇即至故先上告父母惊问未竟车骑已及门矣遂有侍婢及阉奴数十辈自外正门绣茵绮席罗列于庭及以翠屛画帷餙于堂门左右施细绳牀二请舅姑对座遂自门外设二锦步障夫人衣礼服佩而入修妇礼毕奉翠玉金瑶罗纨葢十数箱爲人间贺遗之礼置于舅姑之前爰及叔伯诸姑家人皆防其礼因曰新妇请居东院遂又有侍婢阉奴持房帷供帐之餙置于东院修餙甚周遂居之父母相与忧惧莫知所来是时天后朝法令严峻惧祸及之乃具以事上奏请罪天后曰此必魅物也卿不足忧朕有善呪术者释门之师九思怀素二僧可爲卿去此妖也因诏九思怀素往僧曰此不过妖魅狐狸之属以术去之易耳当先命于新妇院中设馔置坐位请期翌日而至眞归具以二僧之语命之新妇承命具馔设位辄无所惧明日二僧至既毕馔端坐请与新妇相见将施其术新妇遽至亦致礼于二僧二僧忽若物击之俯伏称罪目眦鼻口流血又具以事上闻天后因命二僧对曰某所以呪者不过妖魅物此不知其所从来想不能制天后曰有正谏大夫明崇俨以太一异术制录天地诸神祗此必可使也遂召崇俨崇俨谓真曰君可以今夕于所居堂中洁诚坐以新妇所居室上见异物至而观其胜则已或不胜则当更以别法制之眞如其言至甲夜见有物如飞云赤光若惊电自崇俨之居飞跃而至及新妇屋上忽若爲物所扑灭者因而不见使人新妇乃平安如故乙夜又见物如赤龙之状拏攫喷毒声如羣鼓乗黒云有光者至新妇屋上又若爲物所扑有然之声而灭使人新妇又如故又至子夜见有物朱发锯牙盘铁轮乗飞雷轮铓角呼奔而至既及其屋又如物所杀称罪而灭既而质明眞怪惧不知其所爲计又具以事告崇俨曰前所爲法是太乙符箓法也但可摄制狐魅耳今既无效请更迹之因制坛醮之箓使征八纮厚地山川河渎邱墟水木主职魅之属其数无阙崇俨异之翌日又征人世上天界部八极之神其数无阙崇俨曰神祗所爲魅者则某能制之若然则不可得而知也请试自见而迹之因命于新妇院设馔请崇俨崇俨至坐请见新妇新妇方肃答将拜崇俨崇俨又忽若爲物所击奄然斥倒称罪请命目眦鼻口流血于地眞又益惊惧不知所爲其妻因谓眞曰此九思怀素明正谏所不能制也爲之奈何闻昔安道初与偶之时云是后土夫人此虽人间百术亦不能制之今观其与安道夫妇之道亦甚相得试使安道致词请去之或可也眞即命安道谢之曰某寒门新妇灵贵之神今幸与小子伉俪不敢称敌又天后法严惧因是祸及幸新妇且归爲舅姑之计语未终新妇泣涕而言曰某幸得配偶君子奉事舅姑夫爲妇之道所宜奉舅姑之命今舅姑既有命敢不敬从因以即日命驾而去遂具礼告辞于堂下因请曰新妇女子也不敢独归愿得与韦郎同去眞悦而听之遂与安道俱行至建春门外其前时车徒悉至其所都城仆使兵卫悉如前至城之明日夫人被法服居大殿中如天子朝见之像遂见竒容异人之来朝或有长丈余者皆戴华冠长劒被朱紫之服云是四海之内岳渎河海之神次有数千百人云是诸山林树木之神已而又召天下诸国之王悉至时安道于夫人坐侧置一小牀令观之因最后通一人云大罗天女安道视之天后也夫人乃笑谓安道曰此是子之地主少避之令安道入殿内小室中既而天后拜于庭下礼甚谨夫人乃延天后上天后数四辞然后登殿再拜而坐夫人谓天后曰某以有防数当与天后部内一人韦安道者爲匹偶今冥数已尽自当离异然不能与之无情此人苦无寿某尝在某家本愿与延寿三百岁使官至三品爲其尊父母厌迫不得久居人间因不果与成其事今天女幸至爲与之钱五百万与官至五品无使过此恐不胜之安道命薄耳因而命安道出使拜天后夫人谓天后曰此天女之属部人也当受其拜天后进退色若不足而受之于是诺而去夫人谓安道曰以郎常善画某爲郎更益此艺可成千世之名耳因居安道于一小殿使设幕召自古帝王及功臣之有名者于前令安道图写凡经月余悉得其状集成二十卷于是安道请辞去夫人命车驾于所都城西设离帐祖席与安道诀别涕泣执手情若不自胜幷遗以金玉珠宝盈载而去安道既至东都入建春门闻金吾传令于洛阳城中访韦安道已将月余既至谒天后坐小殿见之且述前梦与安道所叙同遂以安道爲魏王府长史赐钱五百万取安道所画帝王功臣图视之与秘府之旧者皆验至今行于代焉天防中安道竟卒于官【出异闻录】


</div>
    <div class="pagination">
<a href="太平广记_page130.html">上一页</a><span>...</span><a href="太平广记_page126.html">126</a><a href="太平广记_page127.html">127</a><a href="太平广记_page128.html">128</a><a href="太平广记_page129.html">129</a><a href="太平广记_page130.html">130</a><span class="current-page">131</span><a href="太平广记_page132.html">132</a><a href="太平广记_page133.html">133</a><a href="太平广记_page134.html">134</a><a href="太平广记_page135.html">135</a><a href="太平广记_page136.html">136</a><span>...</span><a href="太平广记_page132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
