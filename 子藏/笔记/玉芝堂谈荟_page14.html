<!DOCTYPE html>
<html>
<head>
    <meta charset="UTF-8">
    <title>玉芝堂谈荟 - 第 14 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉芝堂谈荟 - 第 14 页/共 23 页</h1>
    <div class="content">　　吴兴慎防观海市记云丁亥孟夏二十二日余至逢莱越二日登蓬莱阁召守阁者问之曰海市春夏见秋冬少见大雾之后天晴见天隂不见微风见无风不见大风不见风微急其见也速而巧风微缓其见也迟而拙余谓市既有时难以必见将行矣俄从者报曰山抬头张口海市矣翘首视之牵牛岛见楼台前低后昂大一竹山见一大城其色则青白相间雄伟壮丽殆若王都顾盼之间惊愕交并又自以为而妄也凭栏视之倐然俱灭俄有报者曰珠玑山更见一城其色则青黄相间其形则或髙或下其城上之诸楼则隠显无常其楼阁之大则离合不定回视夫牵牛岛二峰或开而离或合而聨或大者自然而小或尖者忽然而平俄又有报者曰半洋离咫尺忽复合为一大楼中留一门复塞其东则起三圆亭皆重檐三叠透彻玲珑其西则起假山者三皆孤峰特耸突兀嵯峨其大楼之东则复起一小楼与大楼相等其大者黙移于前小者黙移于后既而升者沉起者伏遂隠而不见俄而一楼独大巍然突起三阁微小列于左三屋则又小乃杂聚于右而前后左右各起数楼或淡而似逺或浓而似近顷之忽大楼耸起于中极其庄严三方楼端拱于左层楼叠起楼之帘间窗牖闪烁种种具在三团松植立于右其葆盖亭亭形容特异虽古今之名画秦汉离宫不足拟其天成之妙也未几三松之顶三楼之表微有云气初如一线与大殿相连俄而小者渐大狭者渐濶恍然一巨桥下视三松三楼皆变为大桥中涵数洞如苍龙跨海忽变为一大台又分而为二破而为三其中则变为一大宫如宗庙正室左右分二小宫如明堂之旁个已而缭以垣墙笼以草树环以房屋又合为一若富家大室极为壮观已而垣墙则或髙或下林树则或聚或分房屋则或疎或密或方起一楼未成而复隠复起一阁既显而又微日欲入暮观者已疲乃命舆而归
　　放光谷
　　大理府白云峰下曰茫涌溪深处为放光谷四围皆有佛也或长或圆五色互异是药师佛道塲又名悉达塲明李逸民游鸡足山记繇僧衣寺歴万松庵华严龙祥放光寺忽兠罗绵云缅出一白宛如玉地大圆光倚立玉地之上外晕七重毎重五色环中虚明如镜观者自见自身现镜中毛发可数举手动足影亦如之僧呼为摄身光有顷光没风起壑中云气散尽复出一光如大虹霓然只半缺而佛光则圆莹如水晶映物有时见平云上现二银船樯舵皆具徃来江村沙浦中如人掉之但不见人闽书晋江横山南行有画船浦浦沙地也而有船痕帆樯皆具虽夜掘土扫除之明日沙平其迹复见其日南风则防樯向南其日北风则防樯向北盖一异也暖姝繇笔吴江赵寛防元子禧为眉州州判言峨眉山放光亦有时曽见七圆光五大二小大者寺僧一一指言文殊辟支弥勒等佛二小者善财童子也众人看者各见自己身形在光中一二日前有鸟连呌施主施主数声后云佛现了其鸟似画眉而小蜀都杂抄峨眉古今胜境山中光怪若虹霓然毎见于云月映射之际所谓佛光者是己佛光未发有鸟先飞过若言施主发心菩萨来到光既散复来作声施主布施菩萨去了有白石如泰山之狼牙上饶之水晶置之日隙则五色光日中则无僧曰佛现者此也夜半有光熠熠来自天际谓之圣灯夹江县伏山有仙掌洞其山云常作五色黄色居其中亦佛光之类耶










　　玉芝堂谈荟卷二十三
<子部,杂家类,杂纂之属,玉芝堂谈荟>
　　钦定四库全书
　　玉芝堂谈荟卷二十四
　　明　徐应秋　撰
　　名山有仙乐声
　　名山有仙乐声者洞庭山浮于水上下有金堂数百间玉女居之四时闻金石丝竹之声四会县西扶芦山每甲戌日闻鼓角笙箫之声又东莞县东南庐山山上有湖每甲戌日闻鼓角声筝笛浦在庐州曹操溺妓舟于此常夜闻筝声临江玉笥山每天阴气清有声出空中若众乐并作一时同在山中者或闻或不闻南康记君山翠丽鲜明远若台榭名曰娲宫风雨之后景色明净颇闻鼓吹之声沔县定军山下有武侯八阵图每阴雨则闻鼓声罗源万石山左石如鼓右石如笼有金鸡栖其上相传风清日霁闻鸡鸣鼓响声龙岩天宫山阴晦时或闻箫鼓声长泰鼓鸣山风雨晦暝则闻鼓声贵阳府东有铜鼓山阴雨则山中有声如铜鼓郴州仙女桥长百余丈清夜时闻乐声霍林洞天眞人王元甫于此受青精白霞丹砂之术每风清月白往往闻空中乐声黎州图经黎州圣钟山古老传此山有钟闻其声而不见南诏犯境钟则预鸣唐天寳太和咸通干符之载羣蛮来寇皆有征应有名僧讲大乗经钟亦震焉干宁中净众寺讲妙法莲华经一遍此钟频鸣粤东和平县羊角山有金鼓声金则兵起鼓则兵息龙南县松林岩时平则闻鼓乐声将乱则闻钲角声黟县东有灵山上有三石峰天将雨其石先有鼓角声岁旱放火烧之即雨始兴机山东有两岩相向若鸱尾石室数十所经过皆云有金石丝竹之音新安记三姑山天将雨先有鼓角之音天姥山与括苍山相连絶顶闻天姥歌謡春月樵者闻箫鼓笳吹之声闽清龙都峰白岩下有石榻碁局时闻仙乐缥缈声吉安葛仙岩山空月霁时闻捣药声岳州茶陵秦人洞有石门不可入时闻钟鼓声诸暨杭乌山每风雨晦暝辄闻乐声因名鼓吹峰梁县有仙女冢相传风清月白夜辄闻乐声郡国志庐江王坟但风雨晦暝即闻奏金石声异苑诸葛闾墓在扬州庄蒋山之西每至隂雨冢中辄有弦歌之声贵溪仙乐岩山中尝闻丝竹声衡岩囷峰石室中尝闻讽诵声南郑县南仙台山仙人玉女所居时闻钟磬之声上杭钟寮塲有妖怪虎狼为害黄七翁与其子壻幸有异术治之妖遂息隐身入石现其像于石壁每风雨石中隐隐有钟鼓声寰宇记云铜鼓山有铜鼓之声则岁大稔建宁浮石洞梅福炼丹此山其徒陈公窃食其丹福怒逐之入此洞风月之夕泊舟者时闻水中笛声嵩山上玉女捣帛石立秋前一日中夜尝闻杵声广徳建平有六朝时高封周八角井有藏金取之水辄沸涌隐隐闻有笙箫之声龙川县霍山仙乐岩有石可坐数十人每月夜尝闻箫管之声又仙游峰后有捣药石尝闻杵声博罗夜乐洞谷中时闻钧天音乐华山毛女洞洞中时闻琴声九鲤湖有湖光台乡人祷雨于湖南闻隐隐有碁声即雨宋万当世记中江县宁国寺有响壁一堵若人虔诚举手而拍则有丝竹管之声四达于外天长县城北有大湖每隂晦辄闻水上有鸡犬机织之声安福县北有市桥每夜有仙乐缭绕桥上云南大理南诏时玉局峰月望夜辄有天乐自空中冉冉驻峰顶诏谓秘密僧王左黎曰夜来天乐甚美何从再闻乃望夜作持明法天乐果至遗下玉琵琶龙吟筝竹笛方响等器然则记所称鲁恭王欲壊孔子宅闻金石丝竹之音良非诬也又湘中记话石山孤石特竦常闻山作人语声河南荥阳县灵山往往闻长啸声华山玉女峰有玉女石马甚灵异夜闻嘶喊之声南海古迹记马鞍山在番禺北秦时望气者言南海有王气发卒千人凿山状如马鞍马伏波尝驻兵山冈每风雨晦暝听之若有军声殷然
　　华山神灯
　　吉安中华山有玉贞观时见神灯防防浮空而下又四川蓬州有山灯初见不过三四防渐至数十土人呼为圣灯睂州彭山县崌崃山上有天柱峰夜见五色神灯莫知其数张道陵得道于此雅州瓦屋山峰顶常现辟支普贤相夜有神灯太行山即道书清虚小有洞天东曰日精西曰月华旦出五色影夜则天灯出现司马承祯得道之所又峨睂山有圣灯每月明之夕数十百如乱萤扑之皆木叶也广徳金牛岭洞外常现神灯南岳衡山金简峰即神禹得书处峰下有圣灯岩晦夜灵光烱烱动揺如秉灯状俗称天灯僧称佛灯相传山有瑚枝又云金银气也又华山白羊峰洞室空蒙每逢时节即有神灯出现楚故略金灯山在咸宁县南上有善晖禅师塔每月夜有光如灯至晓始灭
　　紫盖山金牛
　　承天当阳县有紫盖山道书三十三洞天每遇晦日辄有金牛出食光炤一山汉刘纲夫妇于此上升海盐县有金牛山吴地志村民臯伯通见有牛粪金随之入此山延安安塞县有古城城有金蹄犊子殿梵书言昔有犊子出于石缝中金蹄银角玻瓈王因此立庙广徳金牛庙昔有僧骑金牛至此牛入洞不见僧化为石立洞外常见神灯又金﨑江有渔人引钓得金锁锁尽见一金牛急引之牛脱去矣晋康帝于此立金﨑庙宜兴县张公洞有金牛潭其水澄不竭旧传有金牛入此当涂有金牛渚神异记昔有金牛起此山入于牛渚湘中记长沙西南有金牛冈汉武时有田父牵赤牛告渔人求寄渡牛粪于船渔人怒其污以桡拨粪弃水欲尽方觉其金交州武宁县有金牛山唐刺史高骈欲凿其山见金牛奔出遂止汉书称九眞郡居风县有山出金牛往往夜见光辉十里梧州府东有金牛山吴时道士牵牛渡江语舟人曰船内牛溲聊以为谢视之皆金也竺法眞罗山疏增城县南有别情洲洲有金牛潭渔人见金牛尝出水盘石上义熙中县民张安钓此石上蹑金锁大如指长数十寻牵之不已俄有在水中引者力不能禁以刀斫断惟得数尺遂致大富后义兴周灵甫亦见此牛寝伏石上有金锁掩之得二丈亦以财雄述异记洞庭天帝坛山吴孙权时令人掘金化为牛走上山其迹存焉号为金牛穴酉阳杂俎大原北有银牛山汉建武二十四年有人骑白牛蹊人田田父呵之曰吾北海使者将看天子登封遂乘牛上山田父寻至惟见牛迹遗粪皆银也酉阳杂俎晋僧朗住金榆山及卒所乘驴上山失之时有人见之乃金驴矣土人言金驴鸣天下太平徳清县金鹅山后汉东昏侯沈戎葬其下有金鹅飞集三鸣而去后沈氏通显谚曰金鹅鸣沈氏兴广徳金鸡山隂晦之夕辄有火光曾有金鸡徊翔洞中岳州风土记金鸡白石在船塲旧步有金鸡翔其上黄冈县亦有金鸡山昔有金鸡飞出此岭故名陜西宁羌州白马山张衡升仙时乗白马后人遥望山上往往有白马因以为名又永春双髻山旧传有仙女于此上升每花朝月夕常有女人骑白马游云中云南府有金马山世传金马隐现于上又华山牛心谷有雷天王圣迹雪中望之则见天王披银甲驰白马之状见莲峰逸士志楚中通山县西有白羊山东晋永昌中有人乗白羊入山故名至今每有白羊见于山上则云雨兴
　　昆仑火山
　　山海经昆仑有炎火之山投物辄然神异经南荒之外有火山长四十里广五十里其中皆生不烬之木昼夜火烧得暴风猛雨不灭火中有鼠重百斤毛长二尺余细如丝可以作布恒居火中色洞赤时出外而色白如水逐而沃之即死织以为布抱朴子海中萧丘有自生火常以春起秋灭火起合洲上木为火所焚而不糜取此木叶绩为布其木皮赤剥之以灰煑治为布但麤不及叶俱可以火浣又有白鼠毛长三寸亦居火中不灼其毛又可绩为布故火浣有三种异物志斯调有火州在南海中其上有野火春夏自生有木生其中秋冬火死则皆枯瘁其俗以冬择其毛为布南史南海诸藻国东千余里至自然火州其上有树生火中皮绩为布色微青小垢洿投火中复更洁或作灯柱用之不知尽呉录日南北景县有火鼠取毛为布魏书悦般国其先匈奴北单于之部落国南界有火山山旁石皆焦镕流数十里乃坚凝人取为药即石硫黄也
　　炎山火穴
　　中记南方有炎山在扶南国之东加荣国之北诸薄国之西山从四月火生十二月火灭惟正月二月火不燃山上但出云气而草木生叶枝条至四月火燃草木叶落如中国寒时行人以正二月取柴为薪烧之无尽取其皮绩为火浣布物类相感志辽东西北有太宗烽火台去台五里有火穴彼谓为煻煨池夜望光明如昼或有物去池三十步无巨细吸入池中莫知记数深浅埤雅广雅广要斯伽里野国有山山上有深穴四季出火国人取大石重千斤者掷穴中须臾爆出皆碎每五年一火从穴出流转至海边复回所过林木皆不烧遇石则焚之如炭拾遗记宛渠之国有然山其土石皆自光明钻斩皆火出火如栗晖晖一室昔炎帝时国人献此石又申弥国有火树名燧木屈盘万丈折枝相钻则出火有鸟若鸮以口啄树灿然火出圣人因取小枝以钻火号燧人氏六帖帆殷国南界有火山山旁石皆焦镕流下数十里乃坚凝人取以为药即石硫黄也
　　番禺鬼市
　　番禺杂记海边时有鬼市半夜而合鸡鸣而散人从之多得异物岁时记务本坊西门是鬼市或风雨暝晦皆闻其喧聚之声秋冬夜多闻卖干柴云是枯柴精也福清紫微院至三鼔后院后讙呼交易之声俨如城市皆是浙音达旦而止明日视之皆高山峻壁也一岁凡数次谓之鬼市笔谈欧阳公过河朔高唐县宿驿舍夜闻鬼神自空中过人畜之声一一可辨父老云二十年前曾昼过亦彷佛见人物土人谓之海市高唐去海实逺海市之说恐不然春明朝退录欧阳少师言为河北转运使冬月按部至沧景间于野亭夜半闻车旂兵马之声达旦不絶问彼处人云海神移徙五七年来有之唐西域传西海有市贸易不相见置直物旁名鬼市自警编唐开元末登州渔者负担行海边遥见烟雾袭人众杂若市里者遂前见多卖药物僧道尤众良久欠伸悉无所覩惟拾得青黛数十不敢他用而施之浮图又济渎庙神尝与人交易以券契投井金银辄如数浮出牛马百物皆可假借赵州防颇墓亦然是鬼与人市也秦始皇作地市令生人不得欺死人是人与鬼市也洽闻记辰州溆浦县西四十里有鬼葬山黄闵沅州记云其中若有棺木遥望可长十余丈谓鬼葬之墟故老云鬼造此棺七日昼昏惟闻斧凿声人不觉失器物刀斧七日霁所失之物并还其主见此棺横据岸畔
　　绍兴二十年建平军新城县永安村大风雪夜半若数千百人行声笑语歌哭杂扰忽而微寒阴黑咫尺莫辨明旦视之雪中有人畜鸟兽迹流血污染十余里入山乃絶
　　地镜
　　苻坚时长安有水影逺观若水近地视之则见人宋文帝元嘉二十五年冬青州城南望见地中有水如影谓之地镜唐神龙二年二月壬戌洛阳城东七里地色如水树木车马歴歴见影渐移至都大歴末深州束鹿县中有水影长七八尺遥望见人马往来如在水中及至前则不见水狯园万歴甲辰乙巳间沸传后宰门外皇城一带墙下忽影出城郭山川树木人物诸状有铁骑数百临城城上皆竪旗帜与画图无异移时乃灭
　　黉山蚕谷
　　淄川梓潼山一名黉山山后有蚕谷相传昔仙人藏谷种于洞中数岁一次出晒种于地回头即穗黄因谓之回头黄又洞中仙人畜养金蚕尝有人拾得金茧于此故俗谓黉山蚕谷也方舆胜览蜀王蚕丛氏祠今呼为青衣神昔蚕丛氏教人养蚕作金蚕数十家给一蚕后聚而弗给瘗之为蚕墓汉书赵岐传永嘉末发齐桓公墓得水银池金蚕数十箔南史齐永明间始兴王萧鉴为益州刺史于州园得古冢有金蚕数斗鉴一无所取名胜志称为桓温女墓有金巾箱金篾为簟器金蚕银茧甚多郡国志始皇陵有银蚕金雁以中多竒物故俗云秦王地市项籍开始皇墓探取珠寳其余取不尽者金雁飞出墓外为罗者获杜诗银海雁飞沉是也拾遗记秦破骊山之坟行野者见金凫南向而飞至淫泉后寳鼎元年张善为日南太守郡民有得金凫以献考其年月即始皇墓之金凫也广陵龙口寺僧得小盆投物即充牣弃潭化为金雁吴越春秋虎丘山先名海涌阖闾葬此发五都之士十万人共治冢倾水银为池池广六十步黄金珠玉为凫雁专诸之劒鱼肠三千在焉葬三日金精上浮为白虎据坟故曰虎丘述异记阖闾夫人墓中周回八里洞房别馆迤相属漆灯炤烂如日月焉金蚕玉燕各千余双云仙杂记穆天子传天子北征曹奴之人觞天子于洋水之上赐金鹿银鹿今有地上得银防金狗之类皆古时竒货也
　　祠山七寳
　　山泉逸志云广徳州祠山有七寳曰铜印宋端平元年铸文祠山广惠庙印曰玉磬长尺五寸有几高七寸厚半之刻曰宣和殿寳篆文也玉质似雪无玷曰径寸珠擎以铁梗饰以水晶状如线版水晶上有金屏屏缀小金龙作抢珠态珠逺望桃花色或现浅青内有如粒者三流动闪闪以两指按之其色微黄若猫睛然两人对炤亦可互见其面以字映之无论多寡毕入炤中又一青衣小童仅如绿豆而揺头舞袖酷类傀儡正徳间内使毕眞献之内庭于禁中作祟已诏还山曰赵子昻眞迹乃重修寳阁方丈疏也字彷李北海曰古画仙图为韩湘子吕洞宾吕双目能左右视烱烱逼眞韩袒裼仰视鹑悬万端不知何以下笔右二指执花如撮极其轻扬曰菜花百雀图菜只一本而花以百数当众卉竞秀展之其色如新雀图悬之静室则下而啄食屡为道士窥见又当时有玉一方周正如几日光炤之内有诗四首可读乃白玉蟾所防化者为一州守借入衙斋不复返云蹇忠定公义碑大凡名山所藏广大悉备第鬼神之英灵不敢窃发所谓雷之布鼔登之鬼市与夫河源地丘之神债广徳祠山之埋藏是谓天下四异非妄传也盖道士与愼公言珠玉繇掘地而得信然祝枝山语怪济渎祠有大池凡欲假金者祷于神以珓决之神许则以契券投池中良久有银浮出如其数贷者持去贸易利市加倍如期具子本祭谢而投之银没而原浮其券如人间式牛马百物皆可假借投之复出固不死也唐牧之湘州记君山上有美酒数斗得饮之即不死为神仙寺僧云春时往往闻酒香寻之莫知其处河图玉版曰少室山其上有白玉膏一服即仙矣
　　附
　　仙传拾遗五台山五峰之上皆有四海竒寳以鎭其巓东峰则有离岳火珠西峰则有丽农瑶室南峰则有洞光珠树北峰有玉涧琼芝中峰有自明之金环光之璧每积隂将散久暑将雨即众寳交光炤灼岩岭春晓秋旦则九色之气属天光辉灿于云表
　　五色泉
　　水性灵异者扶桑碧海水色正黑西域乳海白滑如乳南方黑溪涉则髌北方漆海色可缁毛松江谷水与葛稚川炼丹湖涌泉常作五色常徳府有丹砂井廖平以丹砂三十斛寘于此泉赤如绛湘潭县西南有碧泉唐天寳中石穴间涌出色如拖蓝投物其中其色皆碧武平绿水湖定光大师建院时水色深绿可以彩画院宇丰陵县学前有渌水用素器酌而澄之其色深绿可以书字永庆禅院唐开元中有凤逐二龙坠地化泉二道名饮龙泉其色独赤余杭天柱山下有丹泉天宇清明恒若紫色四旁苔藓皆成紫晕浔州府贵县有紫泉出郁江色如紫练其出不常出则守令及其郡人多有瑞应中江县西桥河边有洗墨池水色如墨抚州金溪水水色如金于潜县有唐紫溪县遗址舆地志云溪水色紫又阳泉在天余山北所涵草木皆化为石沧州金池水石沙泥色皆如金南昌紫海色如烂椹可以染衣鱼龙草木其色皆紫久视山下澄永之水金石不没蓬莱弱水鹅毛亦沈圆峤山浣肠之国甜水绕之味甜如蜜而强流迅急千钧投之久久乃没浮忻国有兰金之泥出于汤泉盛夏三时沸若汤火飞鸟不能过岱舆山有员渊千里水常沸腾以金石投之即烂如土西海悉唐之水如脂而黒他物盛之皆漏惟牛角可贮象拂之则迟回不去拘夷山石驼溺水以金银铜铁瓦木等器盛之则漏手掌承之亦透惟匏瓠可贮人服之则毛落得仙庭州灞水在大荒之外以金铁承之皆漏惟角与瓠叶则否婆罗门有畔荼怯水有七种色能消草木金铁手探入辄烂以槖驼髑髅转注瓠中四川金沙江隆冬涉者多流汗惟雨中及夜渡无害夀州咄泉大叫则大涌小叫则小涌咄之则涌尤甚河东灵泉以供祭祀鼓动则泉流声絶则水竭临城舒姑泉一闻弦歌应节而涌茅山昭明读书台抚掌泉闻拍掌之声则涌大茅峰东喜客泉客至则出无为州笑泉闻笑声则沸西宁衞泉闻人足音则溢池州仙姑井观者拍手呼仙女则水花涌出强村乐音泉唱浪淘沙一曲即得一杯长夀县不语滩舟人多言则水势濆涌京山珍珠泉其水沸出如珠闻人声则珠愈众咸宁县禅台山天泉四时不竭泉中有蒲草人动草则水缩主僧以香沃之水乃复出南漳双池寺有珍珠池人于旁蹴呼则四面水涌如珠长兴顾渚山有金沙泉居常无水造御茶具牲祭泉夕即清溢霍山岳庙中大镬受三十石祭祀之日水辄自满事毕旋竭均州有参斗泉千人汲之不减不汲亦不增蒋山一人泉仅盛椀许汲尽复出闽雪峰应潮泉其广如盌东山圣泉松根环之仅及尺许不枯不溢千年一日葛洪化宫之西巨石之下有丁东水与归化滴水岩泉俱出于岩腹滴于洼石窍中积雨不加久旱不竭鼔山凤尾亭泉水从山背而下承一石池方不七尺水终日奔注不见其溢五台山一鉢泉挹之不竭久而不挹虽盈而不溢施州衞东二百里有乞泉平居无水有渇者至恳乞则得戏乞则不得临淄牛山下女水世治则流世乱则竭支山县徳润泉世乱则涸时平则流太山醴泉跪挹则流污慢则缩崇宁井一石二窍一窍汲以造锡一窍汲以为染易窍汲之则不能成用丹阳汤涧禽鱼之类入者辄烂草木濯之辄更鲜茂甘塘社秘密泉牛马猪羊饮之肥泽鸡鸭鹅雁饮之必死瀛州玉醴泉饮之数升辄醉神宫英泉饮之三百岁乃觉恒山太泉食之度世南阳之水可愈心疾白泉饮之长夀赤泉饮之不老老乐甸长官司【缺二字】山有毒泉人畜饮之即死华阳雷平田公泉饮之除腹中三虫成都之江可以濯锦筑阳之水便于渍粉台虺之水女子浴而有孕武阳圣泉妇人饮则堕胎延夀之水脂浮如漆燃火极明大庾之水渍苏枋木染绛其色倍鲜西域沙海其热如汤不可向近郴州兴宁县热水其沸如汤不可跣涉云南武定香水泉春时则香和酒疗疾防峡圣泉呼龙王万岁则随声水注应城县京山上有温泉洁净如鉴可以燖鸡闻人声则汤发一日十溢十竭连州斟溪之水也一日百溢百竭贵州漏杓之泉也或一日三涨或三日一涨思南府婺川县之龙泉也一日三涌三落安宁州之海眼泉夔州关县之三潮溪重庆南川县之潮泉庆逺天河县西之圣水绥阳县之罗甘溪栁州晋相岭之潮井吉水石泉院之沙井蒲江县之白马泉也半月东流半月西流琼海之潮也东热如汤西冷如雪佛疏院之水也夏春则左盈右竭秋冬则右盈左竭梁山之雌雄泉也莆阳霞炖井则左重右轻郁林司命井则半甘半淡庐林井水半青半黄恒山双泉一甘一苦江乗之泉半温半泠共出一壑半汤之湖热鱼寒鱼交入辄死皆地志野乗所载可按籍而考也
　　蒲窝毒泉
　　朱秉器楮谈西南夷蒲窝之外有毒泉鸟兽饮之立死缅甸有江名曰粘利其水咸黑人马皆不敢饮埤雅广要天竺国有圣水能止风涛蕃客以琉璃瓶盛之遇风涛时以水洒之立止异域志黙伽国有井旱涝如常泛海遇风波者以此水洒之无不顿止宋景濂集贵州有紫泉去城百步相传天子治则紫泉出洪武元年仲冬己未泉流溢于江其色深紫光洁可染物邹天琦为紫泉颂笔谈解州盐泽方百二十里久雨不溢久旱不涸卤水正赤俗谓之蚩尤血中间有甘泉其北有一水谓之巫咸河大卤之水不得甘泉和之不能成盐唯巫咸水入之则盐不复结异域志衰耗国西北大山中有泉如膏甚臭服之齿髪已落者能令更生疠人服之皆愈丹铅录四川犍为出泉如油人取燃之以代灯烛笔谈漳州界有乌脚溪涉者足皆如墨饮辄病瘴林泉随笔婺州浦江县有月泉晦日则涸月生明则渐泻既望则满
　　佛面泉
　　水性之异者前已略载之矣又有更竒者南城县徳兴里有石壁出泉如乳泡沫皆成佛面因名佛面泉西川蓬州资圣院金钱井每月明辄有金钱影浮水上洋县念佛岩下有一潭碧如镜五六月间每巳午时有泡光出艳彩异常湘山野录齐州城西有金线泉澄澈见底池心南北有金线一道微起水面以油滴之则线文还去或以杖乱之线辄不见水止如故天隂亦不见水经注允街县有龙泉泉眼中交盘如龙或挠破之寻手成龙状畜生往饮者俱畏避而去宜黄县有玉斧泉宋提刑邹极置别墅其旁有道人自称姓吕来辄索酒醉眠公以瑚枕与之戏掷地而碎袖往井中浣濯复完随于井上书玉斧泉三字今于井上顿足则起二泡合成吕字葢仙迹也戒庵漫笔孝陵墙内寺僧于沿墙脚下凿石作曲弯形引水旋绕而过水皆逆行自低向高与江水异崇化寺梅花水甃池一方大如席泉出自岩石间相传水泛起泡皆成梅花或云手掬弄之滴下皆成梅花此石乳重厚之故四川广安州有篆水深不盈尺日光炤映金波透彻其年若登则纹宛成篆籀潆洄波面其见不常邦人以之卜岁会稽天衣寺有半月泉泉隐岩下虽月圆满望池中只见其半
　　洮河自西倾东流入洮州冬初冰凝圆如弹子蔽水而下俗呼珠子凌
　　云南大理有天桥观音大士凿洞山骨使洱水下趋处也两崖激水溅珠宛如梅萼人呼曰不谢梅四川渠县有铜鱼洲每遇开科之岁水声潺湲异常必有发高第者
　　滴乳泉
　　顺庆府城西有滴乳泉道士何志全饮此泉年八十面如桃花广西南宁府永淳有古辣泉以酿酒既熟不煮埋之土中日足取出色浅红味甘不易败郧阳府竹山县上庸水相传投石潭中即雷雨作又有孔阳泉洗物除垢磨刀劒甚利丰城有澄山其下有溪水澄澈土人取以造麯色如丹砂十洲记元洲涧水如蜜浆饮之与天地相毕福宁大姥山有蓝溪每岁八月中溪水作蓝色俗传大姥染衣居民其时取水沤蓝染帛最佳酉阳杂俎玉门军有芦葭泉周二丈深一丈駞马千头饮之不竭
　　丹砂泉
　　东坡诗记所经温泉天下七处以骊山为最南中若宁州白崖徳胜关浪穹宜良邓川三泊凡数十处而安宁为最江南黄山拓州亦有之闽中尤多然皆作硫黄气人有疥者浴之辄愈竹木浸一宿则不蠧葢硫黄能杀虫故也安宁清彻见底垢腻浮去不积且无硫黄气有人见其窍出丹砂数粒黄山者上有石屋底皆白沙沙热足不能久住亦无硫黄气有人见泉水赤如血砂片若桃花者浮满水面翌日往视之则无见矣乃知温汤所在必白矾丹砂硫黄三物为之根乃蒸为暖流耳将乐有甘乳洞一石突出如莲花泉自石中迸出滴巨石上味甚甘冽或以秽器盛之泉即不流
　　今按温泉可考者广志一在新丰一在广平吴郡录一在始兴山一在零陵县水经注载一在渔阳郡北临川记载一在临川县安成记载一在宜阳南乡荆州记载一在耒阳县博物志载一在不周云川名胜志载一在滦州一统志载一在宣府西南一在赤城堡一在大同府蔚州一在懐庆府孟县城北一在商城县南一在汝州武后常临幸裕州一在歴山一在七峰山云南志载一在宜良县一在新化州彻崇山下一在鹤庆府城东南梁州记载一在汉水南郡国志载一在宜春县南丹阳记载一在江乗之汤山九域志载一在遵化县之福泉山下宜都记载一在银山县又一在溧水西南昭明太子曾浴此续征记载一在东莱郡一在武功县太乙山一在彔水源一在沔池县
　　范河浮岳
　　梦溪笔谈余在鄜延见安南行营诸将阅兵马籍有称过范河损失问其何谓范河乃越人谓淖沙为范河北人谓之活沙人马履之百步之外皆动澒澒然如人行幙上其下足处虽甚坚遇其一陷则人马驼载应时皆没至有数百平陷无孑遗者或谓此即流沙也云南丽江有龙渊广数十亩深不可测四畔草结如牌履一处则诸处皆动人或近之风雨辄起水经注韶州曲江县有浮岳山蹑一处则百余步动若在水也国史纂异灵州鸣沙县有沙人马践之辄鎗然有声持至他处信宿之后寂然无声又鸣沙山在甘肃河州峰势危峻沙如干糖天气清朗则沙鸣闻数里外今宁夏中衞有鸣沙城西河旧事沙州其沙或随人足顿下经宿却自还山上元和志鸣沙山一名神沙山危峭逾于石山四面有如削刃人登之即鸣随足坠落经宿风吹如旧通海临安府属县也有仙人坡每旦有白沙印巨人迹扫去明日复见三秦记山阳有一泉云是沙井古今沙塡不满入穴即有鼓角之声震动人足又诸城县有响埠在常山后麓【缺】八九里人行其上铿然有声缓行如登楼阁急走如击鼔鼙
　　四飞山白墡
　　四飞山亦曰阳山产白墡腻滑精细张士诚取之作阶面之饰和以脂胶久而不变有白云白雪浪花玉鳞墀等名各以形制名也元氏掖庭记元祖肇建内殿融滚霞沙为猊怒目张牙有欲动之状瓦滑琉璃与天一色朱砂涂壁红重胭脂清异录穆宗喜华丽所建殿阁以纸膏胶水粉调饰墙曰雪花泥又一等鳔青和丹砂末谓之长庆赤拾遗记昭王起云明台穷四方珍木搜天下巧工南得烟丘碧树郦水然沙贲都朱泥云冈素竹东得葱峦锦柏漂襚龙松寒河黒梓屼云之梓西得漏海浮金狼渊羽璧涤嶂霞桑沉塘员筹北得冥阜干漆阴坂文梓褰流黑魄暗海香琼张文成天高寺碑斵象浦之灵珠琢狼渊之羽璧王勃乾元殿颂序圆珰布藻凿羽璧于狼泉方镜披篷孕化玑于蜃浦又云烟丘碧树诩珉砌而披香雨岫頳筠夹碧流而飏影皆用拾遗事
　　石槽城
　　异物志豫章有异石以水灌之便热可用以烹煑热尽复以冷水灌之更热如此无穷世不识其名雷焕以示张华曰此所谓然石也湖广安化县有印文石在田中盘石有印文大小八颗字画宛然人或践之即雷鸣临淄安平城有石槽方广尺许每注水一槽羣马饮之不竭后有富室移于家马饮俱死因还故处遂呼石槽城录异记新北市是景云观旧基有一巨石大如柱础人或坐之蹋之逡巡如火烧应心烦热因便成疾往往致死相传若聚火烧此石即瞿塘山吼而大沸又蜀州晋原山亭中有二大石各径二尺以上出地七八寸人或坐之心痛往往不救中记东方有柴都焉在齐国之山山有泉如井状深不可测春夏时雹从井中出出则败五谷人常以柴塞之益都耆旧传天涯石在成都中兴寺人坐其上则脚肿不能行至今不敢践履荆州记湘穴中有黒土岁旱共壅水以塞此穴则大雨立至莱阳县有两濑旱则壅塞之甘雨立降若一乡独壅雨亦偏应随方所祈应若符节陈心叔楚故略临武县有热石置物其上立焦山海经熊山有穴夏启而冬闭冬启乃必有兵丰山有九钟霜降则钟鸣七修类藁徐州不打春邳州无东门若使打春与开门蝎子咬杀人东昌亦有谚夏津不撞钟高唐无北门撞钟人头痛北门生蝗虫酉阳杂俎含洭县翁水口下车岸有圣鼔杖横在川侧冲波所激未尝动移众鸟飞鸣莫有萃者船人误以篙触必患疟
　　金龙池
　　山西平阳府有金龙池晋永嘉中有韩媪拾巨卵归得婴儿字曰橛方四岁刘渊筑平阳城不就募能城者橛因变为蛇令媪举灰识后凭灰筑城城可立就渊怪之遂投入山穴露尾数寸忽有泉涌出遂成此池又山西马邑城秦人初筑而崩者数忽有马旋走其地父老异之依以筑城因而立就搜神记秦惠王二十年使张仪筑成都城屡頽忽有大浮于江至东子城东南隅而毙依筑之便就故名化城
　　圣火港
　　嘉话录江宁县寺有晋长明灯岁久火色变青而不埶隋文帝平陈已讶其古至今犹在南史齐永明中先是魏地謡言赤火南流丧南国是岁有沙门自北赍火而至色赤于常火而微云以疗疾多得其验咸曰圣火后梁以火徳兴建康实录注元帝渡江有王离妻季氏者洛阳人将洛阳旧火南渡自言受道于祖母王氏传此火并有遗书二十七卷临终使行此火毋令断絶其火色赤与常火异以此火煑药及灸病皆得愈转相妖惑官司不能止人号其所居为圣火港又寳歴二年亳州言出圣水饮之者愈疾其水斗价三百贯李徳裕奏禁之
　　龙母坟
　　集异志晋愍帝建兴二年十一月抱罕羌妓产一龙子色是锦文常就母乳遥见神光不得就视宋吕灌园南夫测幽记曰熙宁中农夫游践妻刘氏浴于溪遇黄犬迫之有孕期年产两鮎鱼惊异以大缸贮之须臾雷电晦暝鱼失其所甫三日刘亦死葬于溪东连日溪雨涨两鱼游绕墓所行处地辄陷里人呼为龙母墓名胜志粤西梧州府容县有龙母坟猺妇入山久不返众往覔之则为龙所据阴云罩羃既归所居常有寒气人莫敢近妇不自觉也岁余产一龙胞中无血顷之云雾交集腾举而去妇亦无恙后妇死方殡龙自空下拥其骸以去至白花村地石自裂龙寘骸陷而入石复合后龙常飞绕其居张鲁女曾浣衣山下有白雾蒙身因而孕焉耻之自杀破腹得龙子一双送之汉水既而葬于山有龙数至墓前成蹊今墓在褒城县郡国志梁州女郎山张鲁女浣衣石上感赤光之祥而懐孕生二龙及女死将殡柩车忽腾空升此山遂葬焉又兴业县元贞间有李姓者好修炼一日与妻自外家酣饮归至途中过前溪一浴少顷风雨骤作妻前视之遍体鳞出矣嘱妻曰我岁一来归当以米糕祀我歘然腾空去人呼其地曰李龙宅宁海有龙母山吴尚书屈晃生子坦坦偕其母自大固山徙隐于此坦寻化为龙母亦尸解诸暨有龙子墓晋刘龙子钓于五泄第二潭得骊珠吞之化龙飞去六安州龙穴山唐张路斯为宣城令夫人石氏生九子张公致仕归常钓于焦氏台夜归体寒湿语夫人曰我龙也蓼人郑祥逺亦龙也相争钓处明日战可使九子助我以二牛相逐我绛绡郑角青绡明日射中青绡者郑败投此而死张九子皆化为龙阖闾长子名终累早亡葬常熟北二里海隅山葬毕化为白龙而逝即齐景公涕出而女于吴者括异志陈山在县东北有白龙湫显济敷泽龙王庙山顶有龙穴深不数尺百姓遇旱则祷于穴必有异物见因取其水祀之雨即滂沛又有龙母冢在焉每岁常在七月多风雨人谓龙洗墓云
　　江陵息壤
　　江陵有息壤图经子城南门地隆起如伏牛马状去之一夕辄复如故溟洪录云唐元和初裴宇鎭荆州掘之深六尺得一石规模楼橹悉仿江陵城制其石中空径六尺八寸甚工致命徙置藩篱间毁之是春淫雨四月不止潦涨莫遏人抱为鱼之忧会洛中道士欧献博学多闻来居楚山驰问之对以事迫凿石弗及令陶范为江陵城制内广六尺八寸楼橹门阙无少差于南门外八十步掘深六尺埋之淫雨当止裴从之其夕土复隆起【一统志云裴复埋旧石雨止与溟洪录陶范之说稍异】其后高从诲鎭荆州出经其处问书记孙光宪对曰伯禹治水自岷至荆定彼原泉之穴虑万世下或有泛溢爰以石屋鎭之耳又王子融息壤记云庆歴甲申余以尚书郎涖荆州自春至夏不雨遍走羣祀五月壬申与羣僚过此地无复隆起而石屋檐已露请掘取验虽致水沴亦足为快因具畚锸寘土数百担以备俟旦从事是夕雷雨大作逺近沾洽亟以馨香荐答医博士张若水者年逾七十因言儿时见大谏臧丙尝以久旱发之数尺巨石如屋四面为柱为牖其南隐出门闼百夫莫动乃縻以巨索牵水兕于石蹄出之大雨而止未及穷其石臧因覆以屋绘为风雷之像陈尧佐又易以神龙像皇祐三年子融致仕始记焉苏子瞻息壤诗序云息壤旁有石不可犯畚锸所及辄复如故又颇致雷雨岁旱屡发有应罗长源亦云江陵之壤鎭锁水旱高荷息石诗序息石在江陵庄严寺玉堂闲话江陵南门外雍门内东垣下有小室一所高尺许询其州人曰此息壤也禹堙洪水兹有海眼泛溢无恒禹镌石造龙宫寘于穴中以塞水脉刘安淮南子亦云禹以息壤堙洪水而山海经则云洪水滔天鲧窃帝之息壤以堙洪水帝怒令祝融杀之羽山是鲧用息壤而殛死禹用息壤而成功也又永州亦有息壤永志云城南故龙兴寺东北陬有堂堂之地隆然而起状若鸱吻色若青石出地广四步高一尺五寸初为堂时夷之而益隆凡持锸者尽死人以为神自是不敢犯之
　　地肺
　　荆州府有地肺山洪水常浮不没永昌军民府有诸葛旗台一土墪周三十余丈高六尺随水上下盛潦不没又湘乡县西有紫荆台方四丈许池水环之池水起则台亦起池水落则台亦落广西梧州有系龙洲江涨时洲独不没一名浮洲建宁响山前有浮石洞遇水泛则与俱浮未尝没
　　红盐池
　　推篷寤语盐本煑海而成然有不尽出于海者井则劒南西川凡八百二十二陇西西河县漳县滇南俱有盐井山则永康军之崖山池则冀之河东又安邑广长俱数十里晋阳云中雁门渤海俱有盐池灵州有七池庆阳有大小二池宁化有二大池一小池东牟有盐泉池五原有盐池而石与木则皆边地女真国盐生木枝上浡泥苏禄彭亨暹罗亦有树盐安西方盐地坚且咸即出石盐汤口域有石鬻以为盐水竭盐成甘水有石盐又陜西山丹衞有红盐池产盐赤色续汉书天竺国产黑盐黄盐广志北地有青盐五原有紫盐五代史于阗晋天福二年遣使来贡红盐高昌国出赤盐其味甚美道书又有紫盐水翰记环庆盐池产盐皆方块如骰子色明莹即所谓水晶盐也北尸录恩州有盐场色如绛雪验之即系煎时染成葢可爱也郑公虔云琴湖池桃花盐色如桃花随月盈缩在张掖西北按盐又有如虎如印如繖如石如水晶者
　　杨用修曰陈藏器本草盐麸树一名敉奴盐蜀人谓之酸桶博物志云酸桶七月出穗蜀人谓之□□音穗其字从亠从凵从土今按博物志无此文酸桶亦不知何物一统志载女直盐生木枝上即此类中国亦有之按生吴蜀山中子有盐如霜滇中名盐霜果
　　浪井
　　王者清净则浪井出有仙人主之典略曰浪井者不凿自然之井又灌婴所开井极深邦人谓之浪井湓江有风浪井水辄动郴州黄岑山下有浪井一日三涌如浪荆州记隋郡重山有九泉汲一井则众水皆动晋江县罗裳山下有龙湫六井或在高原或在平原相去半里许而泉脉贯通汲一井则五井皆动南宋顺帝升明二年冬延陵县季子庙沸井之北忽闻金石声疑其异凿深三尺得沸井奔涌如浪其地如响即复凿之复得一井涌沸亦然井中得一木简长一尺广二寸上有隐起字曰庐山道人张陵再拜简文坚白字色乃黄地志黄梅县梁开成中有宗义师凿井九所隂窦相通汲一井而余井演漾谓之九井寺今为静因寺频斯国有丹石井非人之所凿下及漏泉水常沸涌拾遗记蓬莱山沸水饮者千岁
　　活石碑
　　集古录李阳冰书缙云三碑篆刻最细瘦世言此三碑皆活岁久渐生刻处几合故细耳晏溪志海陵东台圣果院有古井栏相传南唐保太中造旧有绠迹深寸许今复生合而志文亦漫灭莫辨疑活石云酉阳杂俎于季友为利州刺史时临江有一寺寺前渔钓所聚有渔子下网举之觉重视之一石如拳因置佛殿中石遂长不已经年重四十斤录异记天复中洪州霣石于越王山下昭观前长七八尺围三丈余青碧如石节度使刘威命舁入观内设斋祈谢七日之内稍小长数尺数日石长尺余今只有七寸留在观内又段成式羣从少时常探鸟巢得一黑石如雀卵圆活可爱后置醋器中忽见石动徐视之有四足如綖举之足亦随缩
　　水脉水母
　　异苑孙权赤乌八年遣校尉陈勲漕句容中道凿破窰掘得一异物无有首尾形如数百斛物长数百丈蠢蠢而动有顷悉融液成水时人莫识或谓是水脉此后毎至天旱余渎皆竭此水恒流焉神仙传王芝夜见一道士随之行入西江水底月光中不见泥沙随自开路旁一物如龙又如蛇长十丈许道士曰此水母也见者长生稽神录楚王马希范修长沙城开濠毕忽有一物长十余丈无首尾手足状若土山自北岸出游泳水上久之入南崖而没出入俱无踪迹或谓之土龙无几何而马氏亡感应经陶璜掘地于土穴中得一物白色形似蚕长数丈大十围蝡蝡而动剖腹内如猪肪遂以为臛甚香美广异记唐欧阳忽雷本名绍为雷州长史馆前临大池尝出云气居者多死绍决水雷电大至与雷神战自辰至酉雷电飞散池亦涸竭中获一状如【缺】长四五尺无头目蝡蝡然具大镬油煎不死洋铁汁方焦灼仍杵为粉而服之莱州即墨百姓王丰尝于太岁上掘坑得一肉块大如斗蝡蝡而动遂塡其坑肉随塡而出丰惧弃经宿肉长塞于庭兄弟奴婢数日悉暴卒惟一女子存焉陶隐居冥通记仙人周子良见天西北有物长数十丈青赤色首尾等大状似虹蜺张理禁言名霞之兽或呼水母九六之灾显矣
　　飞沙伏火
　　水经注越王勾践都琅邪欲移元常冢冢中风生飞沙射人人不得近遂止按汉旧仪将作营陵之内方丈外设伏弩伏火弓矢与沙葢古制有其机也又侯白旌异记盗发白茅冢棺内大吼如雷野雉悉雊穿内火越飞焰赫然盗被烧死岂非伏火乎酉阳杂俎刘晏判官李邈庄在高陵其庄客自言某久为盗近开一古冢冢西去庄十里极高大入松林二百步方至墓初旁掘数十丈遇一石门锢以铁汁累日洋粪沃之方开开时箭出如雨射杀数人众惧欲出某审无他必设机耳乃令投石其中每投箭辄出投十余石箭不复发因列炬而入至开重门有木人数十张目运劒又伤数人某以棒击之兵杖悉落南望有大漆棺其下金玉珠玑堆积众惧未即掠之棺两角忽防防风起有沙扑人面须臾风盛沙出如注遂没至髀众惊惧退出比出门已塞矣一人复为沙埋死乃同酧地谢之誓不发冢事亦载杜光庭录异记又暖姝繇笔嘉靖八年山东临朐县发无盐墓俗称为盐后门有三重每开机箭乱发至第三门各有一小木偶力士持铁椎交击之后再不动棺中死尸面如生殉葬器皿皆金银为之纻丝八大箱见风皆灰飞珠子以罗盛者亦毁如粉又始兴有鼻天子墓代莫可考曾有掘之者见铜人数十拥笏列侍俄闻墓内击鼔大呼惧勿敢入
　　炖煌实录王樊卒有盗开其冢见樊与人摴蒱以酒赐盗者盗者惧怖饮之见有人牵铜马出冢者夜有神人至城门自云我王樊之使有发冢者以酒墨其唇讫旦至可以验而擒之门者缚之果如神言广异记酂县有后汉奴官冢初村人耕于其侧多失穟后乗夜伺之见大鹅从冢中出食禾村人素闻奴官冢有寳乃相结开之初入埏前见有鹅鼔翅击人以棒反击之皆不复动乃铜鹅也次至大藏水深有紫衣人当门立与贼相击贼与争击间其人冲贼走出入县大叫云贼劫吾墓门奴官冢是也县令逐贼至皆擒之逸史天寳初严安之为万年县捕贼官亭午有中使黄衣乘马驰入曰城南十里某公主墓被劫宜往捕之安之揜捕果擒获贼曰才开墓有冥器敕使数人黄衣乗马内一人挥鞭状如走势幞头脚亦如风吹直竪睂目悉皆飞动某即知必败也安之即思前敕使状貌乃冥器敕使耳
　　石漆
　　地理志高奴县洧水上有肥土人以雉尾裛之采入缶中颇似淳漆又志称县北有石油井井出石油每岁六月取之涂身体能已疮疾博物志酒泉南夀县南山出泉水大如莒注地为沟水有肥如肉汁取着器中始黄后凝如漆然之极明与膏无异北方谓之石漆又云水肥得水愈炽通志屏山在延长县南如画屏翟水绕之水面作油可以然灯杨用修曰石烛一名水肥一名石脂一名石液今之延安石油也唐人延州诗二郎山下雪纷纷石烟多于洛阳尘宋人以烧烟造墨缅甸军民府石油出石缝中可搽毒药又石脉出脯东国细如丝可缒万斤生石里破石而后得此脉萦绪如麻纻可以为布兹国西北大山中有如膏者流以成川数里入地如醍醐甚臭服之齿髪已落者复生病人服之皆愈海槎余录石蟹生于崖之榆林港港内半里许土极细腻泉寒蟹入则不能运动片时成石矣人获之则曰石蟹置之几案能明目
　　凌云台
　　凌云台魏文帝筑先称众木轻重乃造随风动揺而不倾倒明帝畏其势危别以大木撑之楼即败识者谓轻重力偏故也归田录开寳寺塔在京师诸塔中最高而制度甚精都料匠豫浩所造也塔初成望之不正而势倾西北人怪而问之浩曰京师地平无山而多西北风吹之不百年当正也其用心之精如此唐大歴中修含元殿独一瓦工瓦毕不生瓦松又有李阿黑亦能之布瓦如齿间不通线虢国夫人堂成置蝼蚁蜥蜴其中竟日无一罅隙得入宗楚客镂文石为阶砌地着吉莫靴行者辄仆皆艺有所至极也
　　胭脂井
　　秣陵台城内胭脂井一名景阳井陈后主避隋兵与张丽华投此因名陜西临洮府西有胭脂岭云吕布胭脂马产此福州官县北岭有胭脂团膏润不毛四时红炜相传忠懿王郡主梳妆楼在焉膏润红炜脂粉之余注也又崇徳县千金乡有洗足滩胭脂滙以西子事附会之吴宫故事有香水溪乃西施浴处又呼为脂粉塘吴王宫人临妆于此又郧阳府房山有粉水萧何夫人于此渍粉鲜洁异常
　　石乳山卜丰歉
　　永丰县石乳山石乳赤则岁旱白则年丰南城县有米洲潭岁熟则洲草茂凶则洲草枯安乡县石市有巨石枕沣水形如每岁首刲羊以祭而灼之其石润则丰焦则歉会稽射的山土人以此占谷贵贱谚云射的白米斛百射的米斛千临川有石廪状似仓廪内可容千斛廪口开则岁俭闭则年丰括异志夷陵有隂阳石隂石常润阳石常燥旱则鞭隂石雨则鞭阳石皆应岳阳风土记傍湘之民岁暮岁旦各取江水一斗较其轻重重则水大轻则水小皇舆考抚州英巨山有石人坐盘石上尘秽生则风润则雨晴则遍体润如玉江津天水池邑人春月游此于池中摸石祈嗣得石者生男得瓦者生女勾漏山玉虚洞每云从洞中出则雨入则霁鬼田在竹山县东二里有地二顷不生树木惟有茅茨毎岁清明日祭而燔之以卜丰歉燎草尽则岁丰屡验石龙在汀州府上杭县盘亘溪中背有鳞文遇旱积沙石于其背即雨至水涨荡去沙石乃已
　　百花潭
　　承天府有花山旧传临济祖师过此百草皆花成都府城西南有浣花溪一名百花潭任夫人微时见一僧坠污渠为濯其衲百花满潭绍兴府有花街志云右军兰亭帖为辨才所得太宗使萧翼掩取之至此展卷百花俱放
　　青鸟衔叶
　　云南鹤庆城西有惠嫋湖茂草佳木掩映其旁叶落水面即有青鸟衔出众以为神寻甸龙洞泉水溉合郡洞口有一雀俗呼龙雀每遇木叶落水雀即衔出献县房渊石勒时水忽变赤慕容儁时忽生盐如印形叶落于渊羣燕辄衔出之剧谈录京南灵应台有三娘湫水波澄明每秋风揺落有草木之叶飘于其上虽片叶纎芥必有飞禽衔而去祷祈者多致花钿锦绮之类
　　鸟鼠同穴山
　　郡国志大宾县汉布山县地有堂牛与蛇同穴牛嗜盐里人以皮裹手涂盐入穴探之牛防之出外则不得入取其角可为器一曰糖牛又山海经鸟鼠同穴山在陇西首阳县西南尔雅云鸟为鵌鼠为鼷郭璞注鼷如人家鼠而短尾鵌似鵽而小黄黑色穴入地中三四尺鼠在内鸟在外胡承乏云甘肃永昌衞山中亦有此异鸟则灰白色夷名本周儿鼠则如郭注夷名苦术兀儿
　　鬬鸭栏
　　冯延已谒金门长短句鬬鸭阑干独倚碧玉搔头斜堕人多疑鸭不能鬬考西京杂记鲁恭王好鬬鸡鸭及鹅雁赵飞燕外传阳华李姑畜鬬鸭水池上江表传魏文帝遣使求鬬鸭陆游传建昌侯作鬬鸭阑颇施小巧今临湘县有鬭鸭矶王僧达传僧达往阳列桥观鬭鸭为有司所劾陆居震泽养鬬鸭一阑旧唐书齐王祐好养鬬鸭未反前忽有野狸入笼中咬四十余鸭及败同恶而诛者四十四人隋朝官本陆探微有鬭鸭图顾寳光有高丽鬬鸭图张说巴陵早春诗江上春光早可观巧将春物妬余寒水苔共绕留莺石花鸟争开鬬鸭阑则鸭固能鬬矣近时许石城有买得曲池堪鬭鸭种成芳树好藏莺之句为时所脍炙又晋志桓南郡小儿时与诸从兄弟各养鹅共鬬南郡鹅每不如夜往鹅阑悉杀之是鹅亦能鬬也




</div>
    <div class="pagination">
<a href="玉芝堂谈荟_page13.html">上一页</a><span>...</span><a href="玉芝堂谈荟_page9.html">9</a><a href="玉芝堂谈荟_page10.html">10</a><a href="玉芝堂谈荟_page11.html">11</a><a href="玉芝堂谈荟_page12.html">12</a><a href="玉芝堂谈荟_page13.html">13</a><span class="current-page">14</span><a href="玉芝堂谈荟_page15.html">15</a><a href="玉芝堂谈荟_page16.html">16</a><a href="玉芝堂谈荟_page17.html">17</a><a href="玉芝堂谈荟_page18.html">18</a><a href="玉芝堂谈荟_page19.html">19</a><span>...</span><a href="玉芝堂谈荟_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
