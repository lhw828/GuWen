<!DOCTYPE html>
<html>
<head>
    <meta charset="UTF-8">
    <title>分门古今类事 - 第 26 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>分门古今类事 - 第 26 页/共 54 页</h1>
    <div class="content">　　赵州赞皇县张銮女治平四年二月七日死三日而苏语音忽变为河东人曰我乐平县王琏侄女也十七归阎氏夫性酷暴自经而死见二鬼导至大城有王当殿曰秦广王也王问所以死左右取大鉴如车轮使我照之因命一吏曰此妇尝剔股肉救母病又甞燃香于臂祈姑疾安愈此二事可延十二年寿宜令亟还吏送至家喉已断乃复告王王许借尸因得至此又说冥间地狱无异人间画者作善作恶报如影响可不畏哉【青琐髙议】

　　和璞斵墙

　　邢和璞好黄老之道有崔司马者寓居荆与邢有旧崔病七年且死心常恃于邢崔一日觉卧室北墙有人凿声命左右视之无所见如此七日而凿不已墙忽透明如一粟问左右犹不见经一日穴大如盘崔窥之墙外有数人荷锹立于穴侧崔问之皆云邢真人处分令开此司马厄重倍费功力有顷有导驺五六悉平帻朱衣曰真人至见邢舆中白幍垂绶执五明扇侍卫数十去穴数步而止谓崔曰公算尽仆为公再三请得延一纪自此无苦也言毕壁如旧旬日而病愈果一纪乃终【酉阳杂爼】

　　世明变格

　　周世明成都人伪广政中有一县令谒问休咎周见其形露骨薄乃曰官人骨相可到升朝但多屯灾耳切宜将息后注剑州録事叅军复见周周曰善保三年一任平善乃幸也其人闻之殊不足后数日又来周曰骨气如是无可增饰且人之心法不可算相如裴晋公密修阴德德及于人后贵为台辅前往惟修德济物之外余无祷矣其人既至任山郡寂寥公事简少尽日阅书而已旬日后毎夜梦惊不得睡睡则见军人无数亦有百姓相杂逼近似有所诉神魂惊悸而魇遂修转公宇亦复如是寻于山寺借佛经看读蔬食以禳灾运仍频梦众人告乞判凭乃询访耆宿及老僧僧云所梦恐是阵亡兵士且当时石郎来冦关在当州杀戮不少皆埋瘗于此必是乞公凭名归乡耳遂然之便买纸为钱及自冩过关牒云应四方士庶五姓军人阵亡客死于当州者仰执此公文各还本土所在关津铺戍不得栏勒开州印因以印之至夜燎纸钱及茶酒浇酹并牒烧之是夜梦数百人以次序拜谢告辞而去后又延僧念诵作功德疏毎日分烧遣一度或三两日一度烧纸一一梦拜谢辞去经半年至无人入梦告辞乃止后访寻掘得遗骸三千人辍俸钱尽烧葬直至解官归川复谒周世明一见惊异曰别后不知作何利济形气骨格尽变改不同往日其人曰守惧供职而巳别无施为又曰作何修禳利济而得如是耶再三诘之乃言俸薄家贫固无可为周终不信遂谈及前事周曰此乃阴德变形气敢贺明年升朝官必矣既而磨勘改京秩至明年迁太子中舍焉【蜀耆旧传】

　　康成经验

　　唐陆康成甞任京兆府法曹掾公退忽见亡故吏抱案数百纸请押问曰公已去世何复来曰此幽府文籍康成视之但有人姓名略无它事吏曰皆来年兵刃死者问曰得无我乎吏曰有乃大骇曰君既旧吏得无情乎曰故来启明公耳唯金刚经可托即失之乃遽读金刚经日数十遍明年朱泚叛署康成为御史康成叱之曰贼臣敢千国士泚震怒命数百骑环而射之康成但黙念金刚经略无伤者泚曰儒以忠信为甲胄果然乃舍去遂隐终南山不复仕焉【报应记】

　　元植及物

　　陈元植者粗有家道好行阴隲至禽虫皆蒙其惠将食则百鸟飞鸣其坐隅凡十年余一夕梦绯衣人长三尺谓曰尔甚有阴德及物于一切命皆欲济活况人乎然尔寿命短促以此之故必当延寿冝勉为之既觉后饮食增加至九十九歳曾无疾苦一日昼坐袖中一物投地化为绯衣人长二尺谓之曰君寿本不逾四十为有阴功是以倍延今仅百歳须归料理瞥然不见后逾月无疾而终【报应记】

　　母公印书

　　母公者蒲津人也仕蜀为相先是公在布衣日常从人借文选及初学记人多难色公浩叹曰余恨家贫不能力致他日稍达愿刻板印之庶及天下习学之者后公果于蜀显达乃曰今日可以酬宿愿矣因命工匠日夜雕板印成二部之书公览之欣然曰适我愿矣复雕九经诸书两蜀文字由是大兴洎蜀归国豪贵之族以财贿祸其家者十八九上好书命使尽取蜀文籍及诸印板归阙忽见板后有毋氏姓名乃问欧阳烱烱曰此是毋氏家钱自造上甚悦即命以板还毋氏至今印书者徧于海内于戏毋氏之志本欲广学问于后世天果从之大凡处重位居富贵多是急聚敛恣声色营第宅植田产以为子孙之计及一旦失势或为不肖子所荡至其后曾无立锥之地独毋氏反以印书致家累千金子孙禄食初其在蜀雕印之日多为众所鄙笑及其后乃往假贷虽樊侯种杞梓未可同年而语仲尼之教福善余庆一何伟欤左拾遗孙逢吉甞话及因纪之以为世戒

　　丁甫诵经

　　丁甫鄯州人幼多病有僧教甫日诵金刚经甫从其言一日病死七日见一吏引入一院有朱衣人呼判官判官问甫生平造何福业甫答曰十五歳日诵金刚经至今不废判官讃叹曰此第一功德金刚经比儒教论语圣人法言之根本也令甫诵经甫乃诵之如流判官曰止此非徒灭罪亦可延年遂更令延寿一纪命吏送还为门限碍仆而觉后人多慕之而诵经甫从此日加精勤后果一纪方卒【翰苑名谈】

　　樊元遇僧

　　樊元都下人元丰初有定安院僧真觉年五十余不知何所人也元遇之甚厚一日僧来叩门欲别元适卧病昏迷僧去元数日乃省曰有一异事我初魂游幽府至一门见罪人或絷或枷或帛抹其面或筐笼其头莫知其数忽见定安院僧急呼曰何为至此乃引我入衙官中庭上官见僧下阶迎曰法师何为惠访僧曰一弟子被摄愿判官恕之判官唯唯呼吏捡元善恶吏曰一生好食鸡鸭卵当入刀锯狱又问寿数尽未吏曰余一年判官曰元虽有一年算孽已甚大烧灭善簿灭其寿也今且放归僧乃引元出僧曰吾自今日令元改过日诵金刚经幸为増其禄寿判官曰果有功德于阴法亦合延年僧与元共登小坡推元下元乃觉遣人访僧云已去两日矣元自兹更不肉食日诵金刚经数遍老而安强此足以知为善为恶之报矣【翰苑名谈】

　　崧卿患痈

　　临卭倪崧卿初任梓潼尉迎侍其父忽病痈痛甚而未溃崧卿斋戒黙祈于英显神君夜梦神君投药于懐既寤而疮不痛数日自消后归临卭一日忽有一道人叩门语其父曰公曾遇异人乎吾见子之气色必有阴隲者其父具以前病告之道人曰公有阴德故获神佑不尔此痈不起自此宜无忘神明言讫辞去数步不见天意亦欲知其以阴徳而蒙佑也为善者可不勉哉【灵应集】

　　李母放鱼

　　李冲元母元丰元年四月十四夜梦临大池掬弄池水有一鲇鱼长三四尺跃而登岸化为乌衣小儿拜李母曰妾翊日合充夫人早饍今腹中有子五千愿见哀悯一身得生则五千子俱得生矣李母许之未明呼家奴戒勿买鱼而奴已如市果持一鲇鱼至曰方自溪岸网中争买得之正如梦中所见腹大如二升器李母叹异亟令放溪中嗟夫鱼虽微物然知其为李母所得预来阴诉者盖前定当充早膳也不然数人争买何为独李母之奴得之耶李母平生奉佛不杀寿九十余此亦为善之报矣【劝善録】

　　分门古今类事卷十九

　　●钦定四库全书

　　分门古今类事卷二十

　　○为恶而削门

　　哀侯长恶

　　鲁庄公十年蔡哀侯娶于陈息侯亦娶焉息妫将归过蔡蔡侯止而见之弗宾息侯怒诱楚文王伐蔡败蔡师于莘至十四年哀侯以莘故绳息妫以语楚子遂灭息以息妫归生堵敖及成王焉未言楚子问之对曰吾一妇人而事二夫又奚言楚子以蔡侯灭息遂伐蔡秋七月楚入蔡君子曰商书所谓恶之易也如火之燎于原不可向迩其犹可扑灭者其如蔡哀侯乎注曰誉之也【左传】

　　陈平阴谋

　　荥阳之围陈平为高祖画策曰彼项王骨鲠之臣亚夫锺离昧龙且周殷之属不过数人王能捐金万斤间其君臣必内相诛戮汉因举兵攻之破楚必矣汉王乃出黄金数万斤与平平多以金纵反间于楚军言诸将锺离昧等为项王将功多矣然终不得列地而王欲与汉为一以灭项氏分王其地项王果疑之使使至汉汉为太牢之具进见楚使阳惊曰以为亚夫使乃项王使也复持以恶草具进楚使归具以报项王果大疑亚夫亚夫欲急击下荥阳项王不信亚夫大怒乞骸骨疽发背而死平夜出女子二千人荥阳东门使楚击之平乃与汉王从西门出又使髙祖伪游云梦缚韩信从击臧荼陈豨黥布凡六出竒计世莫得闻而平甞曰我多阴谋道家所禁吾世即废亦已矣不能复起以吾多阴祸也其后至曾孙何坐略人妻弃市甞以卫氏亲戚贵愿得续封然终不得也【汉书】

　　李广杀降

　　汉李广从弟蔡代公孙弘为丞相蔡为人名声出广下逺甚而广不得爵邑官不过九卿广之军吏士卒或取封侯者广与望气王朔语曰自汉征匈奴广未甞不在其中而诸校尉才能不及中庸以军功取封侯者数十人广终无尺寸以取封邑何也岂吾相不当侯耶朔曰将军自念岂甞有恨者乎广曰吾为陇西守羌甞反吾诱降者八百余人诈而杀之至今恨独此耳朔曰祸莫大于杀已降此将军所以不得侯也后人甞为诗云有去钓鱼须作相无来射虎不封侯最为名言然不知谁之作也【西汉】

　　虞诩获罪

　　虞诩字升卿陈国武平人仕汉为尚书令临终谓其子恭曰吾事君直道行已无愧所悔者为朝歌长杀贼数百人其中何能不有寃者自此二十余年家门不增一口斯获罪于天也【东汉】

　　无忌遂良

　　长孙无忌以私忿逐江夏王道宗又以吴王恪人望髙有文武才譛杀之恪临终曰使社稷有灵无忌当族灭禇遂良亦譛杀刘泊后髙宗欲立武昭仪无忌遂良固谏不从无忌贬黥州逼令自杀遂良贬爱州遂卒嗟夫古之君子一为非义虽有百善卒不为令德之士而天亦不以其所为百善掩一非义故卒不享令终之福无忌遂良是也岂不惜哉【唐史及影响録】

　　苏颋三品

　　唐尚书苏颋少时有人相之云当至尚书位终二品后至三品尚书病急呼巫觋视之巫云公命尽不可复起颋谕以相者之言巫云公初实然但为桂府时杀二人减六年寿以此不至二品盖颋初莅桂州有二吏诉县令颋为令而杀吏乃嗟叹久之遂没苏公之贤世称明允而犹以枉直减其寿况它人哉【影响録】

　　娄公误杀

　　唐娄师德以殿中侍御史充河源军使唐永和中破吐蕃于白羊涧八战八克优诏褒美累官至纳言临终数日寝兴不安无故惊曰击我背者谁侍者曰无所见乃独言若有所争者曰我当寿八十今追我何也复自言曰误杀二人减十年于是词气屈伏俄而气絶夫以娄公之明恕尚不免滥况其它哉

　　张说不义

　　唐史称张说于玄宗最有德及太平用事纳忠惓惓予观说行事有甚不合于义者玄宗朝为中书令既失政柄乃不自安素与苏瓌善时瓌子颋为相说作五君咏其一纪苏瓌因以媚颋候瓌忌日献颋颋览诗呜咽后见帝陈说忠謇累迁并州长史时王毛仲嬖幸用事说谄事毛仲为说求宰相既拜命诣毛仲谢方拜乃匍匐捉毛仲靴鼻而呜之玄宗骄矜自肆说首唱封禅议动其侈心时源干曜不欲封禅及升山执事说皆引所厚善者为之超阶入五品众怨其专其奸佞不义如此先是说甞市宅浮屠泓戒之曰无穿东北三隅也他日见说曰宅气索然云何与说共视隅有三坎丈余泓惊曰公富贵一世而已诸子将不终后禄山陷京师其子均垍先后受伪命垍死于贼中均流合浦岂非说之不义故为阴谴所削耶胡为天夺其魄而忘僧泓之戒欤【唐史】

　　崔应夺禄

　　唐博陵崔应任扶沟令亭午独坐有老人请见应问之老人曰冥司韦判官拜谒望厚礼待之老人延入及庭自通名称思穆曰某冥司要职闻长官宏才令器冠于当时辄将心事相托幸无惊异应曰蒙鄙何幸明灵俯降但揣微贱力不赴心茍可施于区区敢不从命冥使曰某谢去人世得居冥职爱子文卿少遭悯凶居郑滑院经十余载交替院务之日欠折数万贯疋实非己用欲冐严明俯为存庇应曰某扶沟令焉知郑滑院冥使曰阁下将来歴官清显雄居方镇位极人臣数月后当与郑滑院交职倘不负今日之言某于冥司愿竭力分护荣贵非止一身当令庆及后嗣应曰唯唯冥使感泣而去应闻淮南杜悰作相方求政理乃具録为县课绩驰使扬州欲验思穆之言时悰都督维扬判盐鐡乃奏应知郑滑院事及交割帐籍钱帛欠折数万贯疋而应扶沟受思穆寄托事实丁宁至是遽违前约曰欠折数广何由辨明虽非文卿所盗积年不举当抵严刑穷达既定鬼何能移于是拘文卿白其事于使文卿自度必死预懐毒衣带间及将死思穆见文卿曰无信之人陷汝家族我为汝上告于帝帝许吾夺崔应寿禄然吾之族亦灭矣文卿仰药死应视之悔悟不已应后惑于声色怠于为政为妾金闺所毒而卒官果止于侍御史崔氏遂微云【翰苑名谈】

　　荀鹤恶念

　　梁太祖为汴帅颇延接举人或有通刺未得见者虽累月典谒者必询其居止以防非次请召进士杜荀鹤自九华来适遇山东用兵未即见宾吏乃置之相国寺塔院凡半载不问一日梁祖请客散后以骰子自掷意有所卜百掷无贵彩怒甚因戏曰我与杜荀鹤卜及第否应声成堂印大喜急请杜秀才杜方沐洗忽闷絶而仆久之乃苏曰我得吉梦既见赋无云而雨诗同是乾坤事不同雨丝飞洒日轮中若教阴霭都相似争表梁王造化功大见赏遇夜饮欵宻遂送名春官是年成名裴贽下第八人吏问当日何梦杜不敢隐云梦在大殿一僧曰君见梁王即食禄之来也不久为词臣茍无恶念未可量也及梁开国为翰林学士恃旧陵虐谋杀己所不悦者未成而疾涉旬乃卒此岂非恶念也哉【缙绅旧闻纪】

　　叶生阴责

　　开寳九年浙右有叶生者游京师于一铺中见鬻一玉像天尊制度精妙以万钱酬之月余东归与同侪登酒楼欲罢邻坐一道士屡目叶遂揖之将别道士曰能纡辙见顾当于宋城相待明日如期往则道士已先在因偕行二十余里至其庄虽荒凉而甚幽邃又开西偏道院登小阁即三清功德供具之类皆珍竒叶焚香熟视见有玉琢圣容二尊乃虚一座而其圣像与前所得大小皆同道士云足下身有寳气得非收玉像乎若置之虚座即三清备矣贫道入两都走吴蜀正为此事今应得之倘遂付与当传干银之法叶生许之道士既传其法约一月竢术验乃请玉像后如期道士以寳匣盛像而去临别曰子得利术我収圣像乃宿契也然子之相法不厚所得若修奉之外赈贫为佳若自奉过优恣纵逾分必损寿龄遂去叶生归杭遂大富方经年而侈心生大起第宅多买姝仆为长夜之饮忽一日雪寒方拥炉而道士至神色不和徐数叶曰昔日之言何不见听今子以阴责数尽此旬叶方哀祈忽然不见后数日果发疽而卒此盖逾其定分而损寿也识者多以为戒惧云【纪异録】

　　齐丘矫命

　　宋齐丘洪并人多机智极才辨事徐知诰甚见狎宻先请广里堠以砖甃之时人为之砖堠里大齐丘乃说知诰曰公累世相杨氏有大功民间皆知公非徐氏之嫡其实李也今有砖堠里大之兆又谶曰宻宻作杨行宻开托之初也唐唐得非公而谁天命定矣愿公速副民望知诰大悦乃簒杨氏僣帝位国号大唐遂以齐丘为相后璟立以他事诛之无遗类于戏矫天命乱人伦鲜有不及祸者得不为贼子乱臣之鉴诫乎【纪异録】

　　孙亮减寿

　　合州都孔目官孙亮自郡庭归其家遇散从官张升于路谓之曰使府欲得公叅对公事可即同往也亮曰我方自郡庭还安有此命乎既而思张升乃已逝人也始复惊怪意必冥司所遣乃语升曰旧甞有术者谓我寿当七十三今纔六十有一尚余一纪耳非尔之误耶曰升荷公恩有素非敢误也然俟为公再询之后二日升复至亮所曰术者之言信有验然公受阴谴者三是以不能尽公之所禀公治平初为司理狱吏郡人冯清讼婚理直而公抑之有诸曰有之曰此减公寿三歳也治平末公得意于郡守李公公之同曹史苏宥者戅不能奉公公譛而逐之有诸曰有之曰是又减公寿五歳前年公从母失色于公公怒推而仆之有诸曰有之曰是又减公寿四歳也言讫不见亮知必死是夕亮感风恙而卒吁寿固前定而孙亮以阴谴减一纪予因録之以为恶人之戒【纪异録】

　　陈昱再生

</div>
    <div class="pagination">
<a href="分门古今类事_page25.html">上一页</a><span>...</span><a href="分门古今类事_page21.html">21</a><a href="分门古今类事_page22.html">22</a><a href="分门古今类事_page23.html">23</a><a href="分门古今类事_page24.html">24</a><a href="分门古今类事_page25.html">25</a><span class="current-page">26</span><a href="分门古今类事_page27.html">27</a><a href="分门古今类事_page28.html">28</a><a href="分门古今类事_page29.html">29</a><a href="分门古今类事_page30.html">30</a><a href="分门古今类事_page31.html">31</a><span>...</span><a href="分门古今类事_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
