<!DOCTYPE html>
<html>
<head>
    <meta charset="UTF-8">
    <title>说郛 - 第 110 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 110 页/共 601 页</h1>
    <div class="content">　　牧防闲谈【景涣】
　　知卭州事龚頴建溪人也则真君之逺孙真君升天之后涣尝病且谓龚曰恨蜀中无紫粉献之龚笑曰非是此物言紫粉则蘓枋树间自然虫粪也是涣错认紫粉十五年矣
　　元和中成都乐籍薛涛者善篇章足辞辨虽兼风讽敎化之防亦有题花咏月之才当时乃营妓之中尤物也元稹防之知有薛涛未尝识面初授监察御史出使西蜀得与薛涛相见自后元公赴京薛涛归浣花浣花之人多造十色彩牋于是涛别摸新样小幅松花纸多用题诗因寄献元公百余幅元于松花纸上寄赠一篇曰锦江滑腻岷峨秀化作文君及薛涛言语巧偷鹦鹉舌文章分得凤凰毛纷纷辞客皆停笔个个郎君欲梦刀别后相思隔烟水菖蒲花发五云髙薛尝好种菖蒲故有是句蜀中松花纸金纱纸襍色流沙纸彩霞金粉龙凤纸近年皆废惟十余年绫纹纸尚在
　　近年有皇华奉命来至蜀中偶畜一子母胡孙似有灵怪一日晴色照人系于庭树胡孙方玩其子次忽有鸢飞下搏去其子止于舍上对其母啄其脑食其髓胡孙遥见呼呌泪下三日不食哀鸣不已人皆闵之且解其绊胡孙径于厨中取肉一片戴于头上往中庭坐似有所伺逡廵鸢果至抟其肉胡孙两手捉住便撦擘其翅急齧其脑食其髓众人甚为快意








　　説郛卷十九下
<子部,杂家类,杂纂之属,说郛>
　　钦定四库全书
　　说郛卷二十上　　　　　元　陶宗仪　撰岩下放言【叶梦得】
　　字释
　　古语多不同或各从其方言亦有造字之初未备假借用之后有正字遂别岀如若字训顺未有顺字时但言若后有顺字故但言顺不言若无旡二义而后人必妄分别尔雅训释最为近古世言周公作妄矣其间多是类诗中语而取毛氏说为正余意此但汉人所作尔
　　扬雄好竒
　　扬雄能识字亲作训纂不复见而方言尚存亦不为无意矣然太书用其字竒险多前此所无其有据邪抑雄自为之也有据当有所见自为之则正字之外别为一字乃与其以太凖易同一法门雄言司马子长好竒不知已乃好竒之甚者而弗悟也
　　卒语之辞
　　楚辞言些沈存中谓梵语萨防阿三合之音此非是不知梵语何縁得通荆楚之间此正方言各系其山川风气所然安可以义攷大抵古文多有卒语之辞如螽斯羽诜诜兮宜尔子孙绳绳兮以兮为终老子文亦多然母也天只不谅人只以只为终狂童之狂也且椒聊且逺条且以且为终唐棣之华偏其反而俟我于着乎而充耳以素乎而以而为终既曰归止曷又怀止以止为终无不皆然风俗所习齐不可移之宋郑不可移之许后世文体既变不复论其终为楚辞者类仍用些语已悮更欲穷其义失之逺矣
　　斛石之辨
　　名生于实凡物皆然以斛为石不知起何时自汉以来始见之石本五权之名汉制重百二十斤为石非量名也以之取民赋禄如二千石之类以谷百二十斤为斛犹之可也若酒言石酒之多少本不系谷数从其取之醇醨以今准之酒之醇者斛止取七斗或六斗而醨者多至于十五六斗若以谷百二十斤为斛酒从其权名则当为酒十五六斗从其量名则斛当谷百八九十斤进退两无所合是汉酒言石者未尝有定数也至于麫言斛石麫亦未必正为麦百二十斤而麦之实又有大小虚实然沿袭至今莫知为非及弓弩较力言斗言石此乃古法打硾以斤为别而世反疑之乃知名实何常之有以妍为丑以丑为妍以美为恶以恶为美惟其所称此亦学道者之一警也
　　晋古冢碑法
　　华人发古冢得碑皆有刻字曰晋升平四年三月四日大学博士陈畱郡雍丘县都乡周阐字道舒妻活晋浔阳太守鹰扬男讳璠字永时皆镌成文同此周阐之妻栢逸之女墓也父晋安成太守鹰扬男讳璠者盖阐之父故独称讳但不知妻名活何义字画极分明无讹其中无他物惟得铜铫一三足螭柄面濶四寸余深半之制作不甚工野人来求售余适得之云上有一石台高二尺许有花文先为汉南人取去升平四年至今绍兴十六年正七百八十七年自有道观之殆朝暮尔今吾复居于此未知后七百八十七年来者复谁亦可以一笑也
　　论种竹
　　山中有竹数千竿皆余累年手植初但得数十竿耳一旦观之既久不觉成林无一处不森茂可喜尝自戱善种竹无如余者顷过呉江以语王份秀才份云竹殊易种但得肥地尽去瓦砾荆棘深根频以水沃取粪壤使壅培无不可活不必择时然取美观则可如欲为用不如痩地硗□非人力所营或崖谷间自生者其质坚实而肉厚断之如金石以为椽常竹十岁一易者此倍之吾居前后多竹椽既归一　一验之无不如其言乃知余三十年种竹初未尝得真竹微份余不闻君子哉若人
　　与僧论合
　　常上人来吾闻如来防中阿那律多无目而见难陀龙无耳而听晓伽神女非鼻闻香验梵鉢提无舌知味舜若多神无身觉触此自根尘中来为复在根尘外若言根尘中来彼自无有谁为受者若言在外我既无内云谁为外常子大笑若能解此则老氏言视之不见名曰希搏之不得名曰微犹是落第二义人生十二时要须常体防此一段事勿令冷地有人看见
　　防报
　　余守许昌时洛中方营西内甚急宋升以押转运使主之其属有李实韩溶二人最用事宫室梁柱防槛牕牖皆用灰布期既迫竭洛阳内外猪羊牛骨不充用韩溶建议掘漏泽人骨以代升欣然从之一日李实暴疾死而还魂具言冥官初追正以灰骨事有数百人讼于庭防官问状实言此非我盖韩溶忽有吏趋而出有顷复至过实曰果然君当还然宋押运亦不免既而防官所握文字风动其纸尾略有灭门二字后三日溶有二子尚防连死其妻哭之哭又三日亦死已而溶亦死升时已为殿中监未防传升忽溺不止径日下数石而毙人始信幽防之事有不可诬者是时范德孺卒才数月其家语余近有人之郓州夜过野中见有屋百许间如官府揭其榜曰西证狱问其故曰此范龙圗治西内事也家人必有兆防相符有属吏徃洛余使覆其言于李实亦然甚哉祸福可不畏乎余素不乐言鬼神幽怪特书此一事示儿孙以为当官无所忌惮者之戒
　　杀降
　　前史载李广以杀降终不侯广何止不侯盖自不能免其身于公以治狱有隂德大其门闾而责报于天如符契然因果报应之说何必待释氏而后知也世传欧希范五脏圗此庆歴间杜杞待制磔广南贼欧希范所作也希范本书生桀黠有智数通晓文法尝为摄官乘元昊叛西方有衅时度王师必不能及乃与其党蒙翰啸聚数千人声揺湖南朝廷遣杨取讨之不得乃以代杞入境即为招降之说与之通好希范猖獗久亦幸茍免遂从之与翰挟其酋领数十人偕至大为燕犒醉之以酒已乃执于座上翌日尽磔于市且使皆剖腹刳膓因使医与画人一一探问而成圗云
　　巴家富诗
　　李党学卿大女适巴长卿巴氏贫甚李亦安之尝戱作诗云谁道巴家窘巴家十倍邹池中罗水马庭下列蜗牛燕麦纷无数榆钱散不收夜来添骤富新月挂银钩
　　白纸诗
　　士人郭晖因寄妻问误封一白纸去细君得之乃寄一絶云碧纱下啓缄封尺纸从头彻尾空应是仙郎怀别恨忆人全在不言中
　　来岁状元赋
　　祥符中西蜀有二举人同砚席既得举贫干索旁郡乃能办行已迫岁始发乡里惧引保后时穷日夜以行至劒门张恶子庙号英显王其灵响震山川过者必祷焉二子过庙已昏晚大风雪苦寒不可夜行遂祷于神各占其得且祈梦为信草草就庙庑下席地而寝入夜风雪转甚忽见庙中灯烛如昼然后有爼甚盛人物纷然徃来俄传道自逺而至声振西山皆岳渎贵神也既席宾主劝酬如世人二子大惧已无可奈何潜起伏暗处观焉酒行一人曰帝命吾侪作来岁状元赋当议题一神曰以铸鼎象物为题既而诸神皆一韵且各删韵删改商确又久之遂毕朗然诵之曰当召作状元者魂魄受之二子黙喜私相语曰此正为吾二人发迨将晓见神各起致别传呼出庙而去视庙中寂然如故二子素聪警尽记其赋亟写于书帙后无一字忘相与拜赐鼓舞而去倍道以行笑语欣然惟恐富贵之逼身至御试二子坐东西廊御题果出铸鼎象物赋韵脚尽合东廊者下笔思庙所书懵然一字不能上口间关过西廊问之西廊者望见东来者曰御题验矣我乃不能记欲起问子幸无隠也东廊者曰我正欲问子也于是二子疑曰临利害之际乃见平生但此神赐而独私以自用天其福尔邪各愤怒不得意草草信笔而出唱名二子皆被黜状元乃徐奭既见印卖赋二子比庙中所记者无一字异也二子叹息始悟凡得失皆有假手者遂皆罢笔入山不复事笔砚恨不能记其姓名云











　　玉涧襍书【叶梦得】
　　陶渊明作形影相赠与神释之诗自谓世俗惑于惜生故极陈形影苦而释以神之自然形赠影曰愿君取吾言得酒莫茍辞影赠形曰立善有遗爱胡可不自竭形累于养而欲饮影役于名而求善皆惜生之弊也故神释之曰日醉或能忘将非遐龄具所以辨养之累曰立善常所忻谁当为我誉所以解名之役虽得之矣然所致意者仅在遐龄与无誉不知饮酒而寿为善而皆见知则神亦可汲汲而从之乎似未能尽了也是以及其知不过纵浪大化中不喜亦不惧应尽便须尽无复独多虑谓之神之自然耳此释氏所谓断常见也此公天资超迈真能达生而遗世不但诗人之辞使其闻道更进一关则其言岂止如斯而已乎
　　陶通明既隠茅山自号华阳隠居复遍游名山每经涧谷必坐卧其间吟咏不已谓门人曰吾见朱门广厦虽识其华乐而无欲徃之心望高岩瞰大泽知难久止自常欲就之永明中求禄得辄差舛不尔岂得今日之事乎通明仕齐本为诸王侍读永明十年脱朝服挂神虎门上表辞禄而去自渊明以来诚未有其比也梁武受禅虽屡聘不至然犹援引图防合为梁瑞以献或者讥之吾谓通明本自晓歴数符防者此乃素学未必有意附防读诗苑英华载其答武帝问山中何所有一诗云山中何所有岭上多白云只可自怡恱不堪持赠君此事本传不记吾山朱氏子作小阁于石桥之下与西山相面景物极幽逺一日徃过之朱求阁名因为谈通明本末遂以怡云名之云
　　陶隐居好听松声所居庭院皆种松毎闻其响欣然为乐吾玉涧道傍古松皆合抱每微风骤至清声琅然万壑皆应若中音节或中夜达旦意亦喜之谢灵运云何必丝与竹山水有清音山水之音何但与丝竹争美便作钧天之乐有何不可晋人好为人作题目李元礼曰谡谡如劲松下风刘真长亦云人言王荆产佳此想长松下当有清风耳荆产王微小字也微自非元礼之比然萧瑟幽逺飘拂虚谷之间自是王微风度而力排云雨撼摩半空此非元礼谁可比拟山居常患无胜士徃来每行松间时作此想便觉二人相去不逺
　　吾山有竹数万本初多手自移今所在森然成林有筀竹斤竹哺鸡竹斑竹紫竹数十种畧备而筀笋最可食今岁自春不雨累月笋类不出顾颇念之四月初一日雨逾旬忽裂地迸出如拔亟取供庖而园人靳之甚请畱以候再出问其故曰笋惟初出者尽成竹次出者多为虫所伤十不得五六乃悟老杜诗须辰日种竹要上畨成之意遂忻然许之王子猷闻人有竹径造不问主人虽为脱畧无所系然有时而还则娯恱亦无几李卫公童子寺竹日使人报平安不惟不得见将不免累其胸中正使无恙亦何所补此竹吾所巳有但自守之日徃来其间所得过二子逺也
　　唐以前人和诗初无用同韵者直是先后相继作耳顷防类文见梁武同王筠和太子懴悔诗云仍取筠韵盖同用改字十韵也诗人以来始见有此体筠后又取所余未用者十韵别为一篇所谓圣智比三明帝德光四表者比次颇新巧古诗之工初不在韵上盖欲自出竒后遂为格乃知史于诸文士中独言筠善押强韵以此诗本触物寓兴吟咏性情但能输写胸中所欲言无有不佳而世多役于组织雕镂故语言虽工而淡然无味与人意了不相关尝观陶渊明告俨等疏云少学琴书偶爱闲静开卷有得便忻然忘食见树木交防时鸟变声亦复懽然有喜尝言五六月中北下卧遇凉风至自谓羲皇上人此皆其平生真意及读其诗所谓孟夏草木长绕屋树扶疎众鸟欣有托吾亦爱吾庐既耕亦已种时还读我书又微雨从东来好风与之俱直是倾倒所有备书于手初不自知为语言文字也此其所以不可及谁无三间屋夏月饱睡读书借木防听鸟声而惟渊明独知为至乐则知世间好事人所均有而不能自受用者何可胜数吾今岁辟东轩自伐林间大竹为小榻一夫负之可趋择美木佳处即曲肱跂足而卧殆未觉有暑气不知与渊明所享孰多少但恨无此诗耳阮瞻对王衍将无同三语人多不晓此直言无同耳将乃晋人发语之辞如陶渊明诗将非遐龄具谢灵运云将不畏影者未能忘懐之类盖谓同生于异周孔老庄本自无异故亦不同
　　陶隠居挂朝服神虎门事于当时本无意自是弃官欲去尔苏子瞻倅钱唐时作诗常用此事后坐诏狱吏举诗问所出子瞻仓卒误记本传云陶见齐祚将衰故去不敢以实对即谬言予徃官凤翔见壁间王嗣宗诗云欲挂衣冠神虎门先寻水竹渭南村却将旧斩楼兰劒旋博黄牛教子孙云诗事本此实自作也舒信道诸人得知果大笑以谓未尝读陶传因释不问故至今传此为嗣宗诗后尝再用云归来趂别陶景防挂衣冠神虎门
　　有山处常患无水虽有水而涸集不时亦不足贵此山左右两大涧又自大坞厯圆证寺少折而东经先大夫茔前去复折而西最盛左自桃花坞厯赵氏墓之西玲珑山背又经朱氏墓南复折而西虽不及右涧之盛然冬夏亦未尝竭二水皆防于石桥之下合流西出即张文规所名浮空潭也壬寅癸卯之冬春不雨连数月溪流减七尺城中井泉多涸而二泉独如故朱氏小楼正在石桥下叠石束涧流跨桥其上与石桥相直殊可喜五月十一日既雨逾旬始霁与客徃过之众流参防自石桥奔冲而下雷奔电激坐语几不相闻客有尝至庐山三峡桥者以为絶似但差小耳明日夜月出复再徃风景清润天无片云复流丛竹交翳月光与竹飐铄相照射溅流及衣裾不觉至夜分乃归吾山居来得此殆无几也
　　魏文帝典论云大驾都许使光禄大夫刘松北镇袁绍军与绍子弟日共宴饮以三伏之际昼夜酣饮极醉至于无知云以避一时之暑故河朔有避暑饮吾尝谓此非松好饮盖自为计耳方曹操时与袁绍子弟相从若不日饮安能使操不疑此不唯松为身谋亦所以防绍子弟使不暇为他图也今人颇传此故事遂谓酒真能逃暑者云方暑正昼极饮輙凉殊不可解不过醉而沉惑不知有暑耳然亦何足为适世多言贵贱唯居寒有间所以御之有异至暑虽至贵无以异贱此语良是非特无异而已触热趋事负担徒行贱者之常未必为甚苦而王公大人高居深屋交扇环绕毎以为未足则无徃而不病热欧阳文忠尝问杜祁公何以御暑公曰唯静坐可以避暑能为祁公此见者几人乎韩持国许昌私第凉堂深七丈每盛夏犹以为不可居常頴士适自郊居来因问郊外凉乎曰凉持国诘其故曰野人自知无修檐大厦旦起不畏车马衣冠之役胸中复无他念露颠挟扇持三尺木床视木隂东揺则从东西揺则从西而语未竟持国亟止之曰汝勿言吾心亦凉矣癸卯七月十二日夜天气稍凉月色如霜雪余寓居溪堂当苕霅两溪之防适自山中还葛鲁卿亟相过因同泛舟掠白苹亭度甘棠桥至鱼乐亭少畱步而叩门呼莫彦平尚未寝天无片云夜气澄彻星斗烂然俯仰上下微风时至毛发森动莫居三面临水为城中居地之胜夹径老栁参天百余尺环以莲荡人行栁影荷气中时闻跳鱼泼剌水上复拉彦平刺舟逆水而上月正午徐行抵南郭门而还鲁卿得华亭客饷白酒色如潼乳持以饮我旋呼兵以小舟吹笛相尾道傍居人闻笛声亦有起而相应者酒尽抵岸已四皷矣因谓鲁卿不知袁宏牛渚李太白采石亦复过此乎古今胜事但以流传为美诵咏不暇安知古人亦人耳其所登览不在天上而不能自营之而况其他然今夕之景海内非无而有湖之地此乐非吾三人亦不能也
　　昔人多喜言仲长统所为史言其少不应州郡辟命尝以名不常存人生易灭优游偃仰可以自娯欲卜居清旷以乐其志论云云斯言信美然吾以其言事本末考之统乃徒有是言耳潘岳闲居赋之类实未尝自为之也既从荀彧举得尚书郎辄不复辞则前日不就州郡之辟岂其本意后遂参曹操军事不知果欲娱清旷保性命从操何求乎史又言统每论说古今及时俗行事尝发愤叹息遂着昌言尤非所言退不能践前言以安田里进又不择所言以轻犯世故两未见其有得统死年才四十一幸其早耳不然恐未必能逃祢正平之祸当时谓之狂生信有以取之范晔徒録其言更不复辨后生遂槩以为高世逺引之士李文饶知止赋云仲既得于清旷虽文饶犹然人固亦易欺耶
　　华陀固神医也然范晔陈寿记其治疾皆言若发结于内针药所不能及者乃先令以酒服麻沸散既醉无所觉因刳割破腹背抽割积聚若在肠胃则断裂湔洗除去疾秽既而缝合傅以神膏四五日创愈一月之间皆平复此决无之理人之所以为人者以形而形之所以生者以气也陀之药能使人醉无所觉可以受其刳割与能完养使毁者复合则吾所不能知然腹背肠胃既已破裂断壊则气何由舎安有如是而复生者乎审陀能此则凡受支解之刑者皆可使生王者之刑亦无所复施矣太史公扁鹊传记虢庶子之论以为治病不以汤液醴酒洒镵石挢引而割皮解肌扶结筋湔洗肠胃漱涤五脏者言古俞跗有是术耳非谓扁鹊能之也而世遂以附防于陀凡人寿夭死生岂一医工所能増损不幸疾未必死而为庸医所杀者或有之矣未有不可为之疾而医可活也方书之设本以备可治之疾使无至于人伤而已扁鹊亦自言越人非能生死人也比当生者越人能起之耳故人与其因循疾病而受欺于庸医好竒无验之害不若稍知治身摄生于安乐无事之时以自养其天年也
　　杜子美诗无人竭浮蚁有待至昏鸦注引何逊诗昏鸦接翅飞此诗语意本不相类只是用昏鸦二字耳乃知杜诗不妄下语如此逊诗世无完本今存者不见此句余读类文见梁简文帝诗云昏鸦接翅归暮鹊揺苏上乃亦此句简文与逊同时盖古人好句多为人所求或窃取之宋之问从刘希夷求年年岁岁花相似岁岁年年人不同之句不得遂使人以计杀之然此语吾未见佳处之问诗过此者自多何至此耶又别史载杨衡初隠庐山不求举平生诗句有一一寉声飞上天最为自负后因中表盗其文及第衡乃自至阙下追之既怒问一一寉声在否曰此句知兄最惜不敢辄偷衡始笑曰犹可恕矣盖唐以前有此例也
　　今岁中秋初夜微隂不见月吾与周子集适自山中还是时暑犹未退相与散发披衣坐溪上二更后云始解三更遂洞澈澄爽月色正午溪面如镜平月在波间不觉水流意甚潇然并溪居人楼阁相上下时闻饮酒歌呼以箫皷计人人皆以得极所欲为至乐然不过有狂药淫声不失此时节耳安知吾二人真有此月乎世多言李太白以醉入水捉月溺死此谈者好竒之过太白对月能作今人不见古时月今月曾经照古人之句意气本自超出宇宙对影三人虽醉岂复狂惑至此因举寒山颂吾心如秋月碧潭清皎洁无物堪比伦教我如何说四海今夕共为中秋不知有一人能作此公见处否雪窦禅师初住洞庭翠峯寺道未甚行从学者无几寺在太湖中所谓东山者尝有诗云太湖四万八千顷月在波心说向谁固自己有津梁斯道之意然月一也寒山以为无物可比而不可说雪窦以为无人可说而不可说可说乎不可说乎吾不能奈静聊复造此一重公案
　　司马子微作坐忘论七篇一曰敬信二曰断缘三曰收心四曰简事五曰真观六曰防定七曰得道又为枢一篇以总其要而别为三戒曰简缘无欲静心且谓得道者心有五时身有七候一动多静少二动静相半三静多动少四无事则静事触还动五心与道合触而不动谓之五时一举动顺时容色和恱二宿疾益消心身轻爽三填补夭伤还元复命四延数千岁名曰仙人五链形为气名曰天人六链气为神名曰神人七链神合道名曰至人谓之七候道释二氏本相矛盾而子微之学乃全本于释氏大抵以戒定慧为宗观七篇序可见而枢之所载尤简径明白夫欲修道先去邪辟之行外事都絶无以干心然后端坐内观正觉一念起即须除灭随起随灭动心不灭照心俱冥虚心不冥有心不依一物而心常住定心之上豁然无覆定心之下旷然无基又云善巧方便唯能入定发慧迟速则不由人勿于定中急急求慧求则伤定伤定则无慧定而慧生此真慧也此言与智者所论止观实相表里子微中年隠天台玉霄峯盖智者所居疑其源流有自初潘师正授陶隠居正一法于王知逺以传子微而陶通明自谓胜力菩萨复生其言亦多出释氏唐书本传不载其仙去事沈汾续仙传云谢自然泛海将诣蓬莱求师为风飘到一山见道人指言天台山司马子微名在丹台身居赤城此良师也而子微临终亦自言吾于玉霄峯东望蓬莱有真灵降驾今为东海青童君东华君所召俄顷解化李绰又言子微貌类陶通明明皇帝以为通明后身天降车上有字曰赐司马承祯尸解去白云寉满庭子微号白云先生后人因谓其车曰白云车至文宗时取以入内此事虽近怪史臣所难书然其传必亦有据防牱本系船筏名华阳国志载楚顷襄王遣庄蹻伐夜郎蹻至防牱系船于且兰既克夜郎防秦夺楚黔中地无路不得归遂畱主之号庄王以且兰有系船防牱处因改名防牱魏略记呉将朱然围樊城遣兵于岘山斫防牱材浔阳记亦言郡西北有一松树垂隂数畆传云陶公防牱伐此树此语呉晋间犹存今人絶无知者但云是郡名耳


　　石林燕语【叶梦得】
　　太祖皇帝微时尝被酒入南京高辛庙香案有竹柸筊人取以占已之名位俗以一俯一仰为圣筊自小校而上至节度使一一掷之皆不应忽曰过是则为天子乎一掷而得圣筊天命岂不素定已哉晏元宪为畱守题庙中之所谓庚庚大横兆謦欬如有闻盖记是也汉凡王宫皆曰禁中后以元后父名禁遂改禁为省唐以前天子之命通称诏武后名瞾遂改诏为制肃代后集贤院有待制之名即汉东方朔之徒所谓待诏金马门者也既云凡王宫即是诸王矣伏俨引蔡邕说省中本为禁中门閤有禁非侍御之臣不得妄入行道豹尾中亦为禁中避王后父名故曰省中不闻诸王皆曰禁中也汉制度帝之下书一曰策书二曰制书三曰诏书四曰戒敇此云天子之命通称诏书非也唐永徽中命文馆学士一日一人待制于武德西门则待制之名非始于肃代以后也皇朝置翰林院延文章之士至数术之士皆处之谓之待诏即待诏之名初不改也母后加谥自东汉始本朝后谥初止二字明道中以章献明肃尝临朝特加四字元丰中庆寿太皇太后上仙章子厚为谥议于朝诏以太皇太后功德盛大四字犹惧未尽始仍故事遂谥慈圣光献自是宣仁圣烈与钦圣宪肃皆四字云始仍当作始循诏云始循故事而已宜以四字定谥
　　父没称皇考于礼本无见王制言天子五庙曰考庙王考庙皇考庙显考庙祖考庙则皇考者曾祖之称也屈原离骚称朕皇考曰伯庸则以皇考为父故晋司马机为燕王告祔庙文称敢昭告于皇考清惠亭侯后世遂因不改汉议宣帝父称蔡义初请谥为悼曰悼太子魏相以为宜称尊曰皇考则皇考乃尊号之称非后世所得通用沿袭已久虽儒者亦不能自异也
　　古者天子之居总言宫而不名其别名皆曰堂明堂是也故诗云自堂徂基而礼言天子之堂初未有称殿者秦始皇纪言作阿房甘泉前殿萧何传言作未央前殿其名始见而阿房甘泉未央亦以宫名疑皆起于秦时然制独天子称陛下汉鲁有灵光殿下则司马仲达称曹操范绩称竟陵皇子良皆曰殿下则诸侯自汉以来皆通称殿下矣至唐初制令惟皇太后皇后百官上疏称殿下今循用之盖自唐始也其制设吻者为殿无吻不为殿矣
　　汉梁王立自言宫殿之里毫厘过失无不暴陈又黄霸传云为一辈先上殿顔师古曰丞相所坐屋古者屋之高丽通呼为殿不必宫中也齐高帝为齐公以石头城为其世子宫王引灵光殿例以防事为崇光殿斋为宣德殿则虽曰宫而有以殿为拟也梁武陵王纪在蜀开寝殿以通内廐又丘霆与陈伯之书谓临川王宏为临渊殿也
　　神宗初欲为韩魏公神道碑王禹玉为学士宻诏禹玉具故事有无禹玉以唐太宗作魏徴碑高宗作李勣碑明皇作张说碑德宗作秀实碑及本朝太宗作赵普碑仁宗作李用和碑故事以闻于是御制碑赐魏公家或云即禹玉之辞也熈宁三年十二月王禹玉叅知政事八年六月韩魏公薨此云禹玉为学士非也
　　太平兴国中司天言太一式有五福大游小游四时天一地一真符君綦民綦臣綦凡十神皆天之贵神而五福所临无兵疫凡行五宫四十五年一易今自甲申岁入黄室巽宫当吴分请即苏州建宫祠之已而复有言今京城东南苏村可应姑苏之兆乃改筑于苏村京师建太乙宫自此始
　　太宗留意字书淳化中尝出内府及士大夫家所藏汉晋以下古帖集为十卷刻石列秘阁世传为阁帖是也后禁中被火焚綘人潘师旦取阁本再摹藏于家为綘本庆歴间刘丞相深知潭州亦令僧希白摹刻于廨为潭本元祐间徐王府又取阁本刻于木板无甚精采建中靖国初曾丞相布当国命刘焘取淳化所遗与近出世者别为续法帖十卷又为下矣
　　淳化官帖黄鲁直秦少游所记皆云板刻此乃云石刻也鲁直云元祐中贤宅从禁院中借板墨百本问遗官僚此云徐王府取阁本刻于木板岂各自一事耶续法帖跋云元祐五年四月十三日秘书省以秘阁所藏墨迹未经太祖宗庙纂刻者刋于后有防从之至建中靖国元年四月二十三日出内藏缗钱十五万趣其工以八月旦日毕厘为十卷上之此乃云曾丞相当国命刘焘别为续法帖十卷也
　　大驾仪仗通号卤簿蔡邕独断已着此名唐人谓卤楯也甲楯之别名凡兵卫以甲楯居外为前道捍蔽其先后皆着簿籍故曰卤簿因举南朝御史丞建康令皆有卤簿为君臣通称二字别无义此说为差近或又以卤为皷簿为部谓皷驾成于部伍不知卤何以谓之皷又谓石季龙以女骑千人为一卤部簿乃作部皆不可晓今有卤簿纪宋宣献公所修当以簿为簿籍之簿则记云簿不应更言纪
　　王僧孺幼贫母防之至市遇御史中丞卤簿驱逐堕沟中又萧诞为建康令与朱陵令同乗行车前导四卒左丞沈照奏凡有卤簿官共乗不得兼列驺从请免诞等官此书所云南朝御史中丞建康令皆有卤簿盖谓此也然此外如宋文帝以宜都郡王镇江陵司马张邵性豪毎行来常引夹毂与谘议王华相遇华佯若不知谓左右曰卤簿甚盛必是殿下乃下牵车立于道侧及邵至乃惊又顔延之常乗羸牛逢其子俊卤簿即屛住道侧又沈庆之梦引卤簿至厠中有陈显达车乗朽败导从卤簿皆羸小又虞悰朱衣乗车卤簿至于宣门外入马行内驱逐人又吕僧珍常导从卤簿为南兖州刺史娣适于氏住市中小屋僧珍常导从卤簿到其宅不以为耻又朱异引其卤簿自宅至城异自在卫率领至领军四马并驱卤簿代未有又陈长沙王叔坚始兴王叔陵毎朝防卤簿不肯为先后必分道而趋则南朝人臣而用卤簿非特前两事而已按唐制皇太子太子妃亲王文武职官四品以上散官二品以上并长安县令内命妇才人以上外命妇四品以上皆给卤簿本朝王太子卤簿遇升储则草具仪注其王公以下惟大礼奉引乗舆及身薨敕塟则给太子妃以下内外命妇皆不复给则是本朝人臣亦有给者而比旧愈严以故中官麦允言及充媛董氏之丧诏给卤簿而司马温公皆争之以其非常典也史记黔布传常为军綘索隠云汉书作楚军前簿簿者卤簿也司马相如上林赋云扈从横行出乎四校之中吕延济曰横行不如簿卤簿也又云皷严簿孟康曰簿卤也李善曰言击严皷簿卤之中则是或曰簿卤或曰簿又簿部亦通用也景德中王钦若进卤簿记
　　臣僚上殿劄子末槩言取进止犹言进退也盖唐日轮清望官两员于禁中以待召对故有进止辞崔祐甫奏待制官候进士官尽然后趋出于内廊待进止至酉时于是也今乃以为可否取决之辞自三省大臣论事皆同一体着为定式若尔自当为取圣防盖沿袭唐制而不悟也高宗永淳元年待制郭举岑长情郭正一魏元同与中书门下同承受进止平章事又干封以后召学士元万顷范履氷等于北门候进止时为北门学士又肃宗即位明皇令四海军国事皆先取皇帝进止仍告朕知唐人将疏初云奉进止或云某人奉宣进止末云伏候进止之类则进止正是可否取决之辞非専为待对官设也
　　尚书省枢宻院劄子体制各不同尚书年月日宰相书别无两行盖以上为重枢宻知院自下先书同知以次书于上签书亦然盖以下而不别行
　　唐诰敇宰相复名者皆不出姓盖以为宰相人所共知不待书姓而见余多见古人告身类如此国朝虽军门亦不出姓他执政则书所以异宰相之礼也大中祥符五年玉清昭应宫成王魏公为首相始命充使宫观置使自此始然每为见任宰相兼职天圣七年吕申公为相时朝廷崇奉之意稍缓因上表请罢使名自是宰相不复兼使康定元年李若谷罢叅知政事畱京师以资政殿大学士为提举会灵宫事宫观置提举自此始自是学士待制知制诰皆得为提举因以为扰间人任事之职熈宁初先帝患四方士大夫年高者多疲老不可寄委罢之则伤恩器之则玩政遂承旧宫观名而增杭州洞霄及五岳朝等并依西京崇福宫置管勾或提举官以知州资序人充不复限以员数人皆得以自便宫观使非独宰相为之亦不可云兼职其后宰相吕夷简枢宻使张昊副使夏竦各乞罢宫观使从之非吕申公独请也先帝当作神宗




　　避暑录话【叶梦得】
　　欧阳文忠公在州作平山堂壮丽为淮南第一堂据蜀冈下临江南数百里真润金陵三州隐隐若可见公毎暑时輙凌晨擕客徃游遣人走邵伯取荷花干余朶插百许盆盆与客相间遇酒行即遣妓取一花传客以衣摘其叶尽处则饮酒徃徃侵夜载月而归余绍圣初始登第尝以六七月馆于此堂留几月是岁大暑环堂左右老木参天后有竹千余竿大如椽不复见日色苏子瞻诗所谓稚节可专车是也寺有一僧年八十余及见公犹能道公时事甚详近年几四十余年念之犹在目今余小池植莲虽不多来岁花开当与山中一二客修此故事
　　余在许昌岁适大水灾伤京西尤甚流殍自邓唐入吾境不可胜计今发买常平所储奏乞越常制赈之几十余万人稍能全活惟遗弃小儿无由皆得之一日询左右曰人之无子者何不收以自畜乎曰人固愿得之但患既长或来岁稔父母来识认尔余为阅法则凡因灾伤弃遗小儿父母不得复取乃知为此法者亦仁人也夫彼既弃而不育则父母之恩已絶若人不收之其谁与活乎遂作空券数十具载本法即给内外厢界保伍凡得儿者使自言所从来明书于券付之略为籍记使以时上其数给多者赏且常平分余粟贫者量授以为资事定按籍给券凡三千八百皆夺之沟壑置之襁褓虽细事不足道然每告临民者恐缓急不知有此法或不能出此术也
　　刘贡父言杜子美诗所谓功曹非复汉萧何为误用邓禹事虽近似然邓氏子何掾功曹自光武语非邓禹实为功曹则子美亦未必诚用此事今日见汪洋舎人云汉书高祖纪言萧何为主吏孟康注主吏功曹也吾初不省取阅之信然知子美用事精审未易轻议读史者亦不可不详也
　　杨文公谈苑载周世宗常为小诗示窦俨俨言今四方僭伪主各能为之若求工则废务不工则为所窥世宗遂不复作当时诗必不甚佳故俨云尔非世宗英伟识帝王大略岂得不以俨言为忤又安能即弃去信为天下者在此不在彼也安禄山亦好作诗作樱桃诗曰樱桃一篮子一半青一半黄一半寄懐王一半寄周贽或请以一半寄周贽句在上则恊韵禄山怒曰岂可使用周贽压我儿也使世宗不能用俨言其诗未必如是之陋亦不过禄山耳因读禄山事迹及之聊发千载一笑镇江招隠寺戴颙宅平江虎丘云岩寺王珣宅今何山宣化寺何楷宅既皆为寺犹可彷佛其故处何山无甚可爱浅狭仅在路傍无岩洞有岩出寺西北隅然亦不甚壮招隠虽狭而山稍曲复幽邃有虎趾鹿跑二泉畧如何山皆不能为流唯虎丘最竒盖何山不如招隠招隠不如虎丘平江比数经乱兵践破独虎丘幸在严陵七里滩在桐庐二十余里两山耸起壁立连亘七里土人谓之泷讹为笼言若笼中因谓初至为入泷既尽为出泷本音闾江反犇流湍急以为若龙谬也七里之间皆滩瀬今因沈约诗误为一名非是严陵滩最大居其中范文正公为守时始作祠堂山上命僧守之山峻无平地不能为重屋东西二钓台又各在颠与滩不相及突然石出峯外畧如台上平安坐数十人因以名尔郭文居天柱峯在余杭县界今为洞霄宫有大涤洞天见晋书隠逸传此五者天下所共闻仅在浙江数州之间其四吾皆熟游而洞霄宫距呉山凡三百里吾知宫事三十年独未暇一至孰谓吾为爱山者也
　　唐人言冬烘是不了了之语故主司头脑大冬烘错认顔标是鲁公之言人以为戏谈今蜀人多称之崇宁末宋安国尝为郎成都人詹丕为谏官以安国常建言移省事上章击之其辞畧云谨按某官人材阘冗临事冬烘盖以其蜀人闻者无不笑之
　　妇人疾莫大于产蓐仓卒为庸医所杀者多矣亦不素讲故也旧尝见杜任作医凖一卷其一记郝贡子妇产四日瘈疭戴眼角弓反张任以为痉病与大豆柴胡汤独活汤而愈政和间余妻才分娩犹在蓐中忽作此症头足反接相去几二尺家人惊骇以数婢强抝之不直适记此方而药囊有独活乃急为之召医未至连进几剂遂能直医至则愈矣更不复用大豆柴胡汤不可不广告人二方皆在千金第三卷
　　四明温台间山谷多产菌然种类不一食之间有中毒徃徃至杀者盖蛇虺毒气所薰蒸也有僧教掘地以冷水搅之令浊少顷取饮皆得全活其方自见本草陶隠居注谓之地浆亦治枫树菌食之笑不止俗言笑菌者居山间不可不知此法也
　　刘原甫博物多闻前世实无及者在长安有得古鐡刀以献制作极巧下为大环以纒龙为之而其首类鸟人莫有识者原甫曰此赫连勃勃所铸龙雀刀所谓大夏龙雀者也鸟首盖雀云问之乃种世衡筑青涧城掘地所得正夏故疆也人有获玉印遗之者其文曰周亚夫印公曰此汉条侯印尚存于今也或疑而问之曰古亚恶二字通用史记卢绾之孙他人封亚俗侯而汉书作恶俗是也闻者始大服因疑史条侯名遂作恶父之亚者未必然春秋魏有丑夫卫有良夫盖古人命名皆不择其美称亦有以恶名者安知亚夫不为恶夫也嘉祐中邕州佛寺塑像其手忽振动昼夜不止未几交阯入寇城几陷其后又动而侬志高反围城卒陷之屠其城去熈宁元年又动郡守钱师孟知其不祥亟取投之江中遂无他物理不可解佛岂为是也哉以五行传推之以土失其性也余在江东宣州大火几焚其半前亦有鐡佛坐高丈余而身忽迭前迭却若俯而就人者数日土人方骇既而火作盖记邕州之异也
　　晋宋间佛学初行其徒犹未有僧称通曰道人其姓则皆从所授学如支遁本姓开学于支兼为支帛道猷本姓马学于帛尸棃宻为帛是也至道安始言佛氏释迦今为佛子宜从佛氏尸请皆姓释氏以释举佛者犹言杨墨申韩今以为称者自不知其为姓也贫道亦是当时仪制定以自名之辞不得不称者疑示尊礼许其不名示尔今乃反以名相呼而不讳盖自唐已然而贫道之名废矣
　　明皇幸蜀图李思训画藏宗室汝南郡王仲忽家余尝见其摹本方广不满二尺而山川云物车辇人畜草木禽鸟无一不具峯岭重复径路隠显然有数百里之势想见为天下名笔宣和间内府求画急以其名不行独不敢进明皇作骑马像前后宦官宫女导从畧备道傍圃宫女有即圃采者或讳为摘图而疑者议元稹望云骓歌有骑骡幸蜀时事者终不能改其山谷间民皆冠白巾以为蜀人诸葛孔明服所居深逺也后遂不除然不见他书
　　禹贡导漾东流为汉又东为沧浪之水沧浪地名非水色也孔氏谓汉水别流在荆州者孟子记孺子之歌所谓沧浪之水可以濯缨者屈原楚歌亦载之此正楚人之词苏子美卜居呉下前有积水即呉王僚开以为池者作亭其上名之沧浪虽意取濯缨然似以沧浪为水弥之状不以为地名则失之矣沧浪犹言嶓冢桐栢也今不言水而直曰嶓冢桐栢可乎大抵禹贡水之正名而不可单举者则以水足之黑水弱水澧水之类是也非水之正名而因为名则以水别之沧浪之水是也沇水伏流至济而始见沇亦地名可名以济不可名以沇故亦谓之沇水乃知经言一字未尝无法也
　　桑钦为水经载天下水甚详而两浙独畧浙江谓之渐江出三天子都钦北人未尝至东南但取山海经为证尔三天子都在彭泽安得至此今钱塘江乃北江之下流虽是彭泽来盖众江所防不应独取此一水为名余意渐江即浙字钦误分为二名郦元注引地理志浙江出丹阳黟南蛮中者是矣即今自分为县水出桐庐号歙港者与衢婺之溪合而过富阳以入大江大江自西来北江自东来皆会于钱塘然后南趋于海然浙江不见于禹贡于钱塘江为浙江始见于秦纪而衢婺诸水与苕霅两溪等不见于水经者甚多岂以小遗之抑不及知耶
　　苏子瞻元丰间赴诏狱与其长子迈俱行与之期送食惟菜与肉不测则彻二物而送以鱼使伺外间以为候迈谨守逾月忽粮尽出谋于陈届委其一亲戚代送而忘语其约亲戚偶得鲊送之不兼他物子瞻大骇不免将以祈哀于上而无以自达乃作二诗寄子由祝狱吏致之盖意狱吏不敢隠则必以闻已而果然神宗固无杀意见诗益动心自是遂从寛释二诗不载集中今附于此栢台霜气夜凄凄风动琅珰月色低梦绕云山心似鹿防飞汤火命如鸡额中犀角真吾子身后牛衣媿老妻他日神游定何所桐乡应在浙江西圣主如天万物春小臣愚昧自亡身百年未了须还债十口无家更累人是处青山可藏骨他时夜雨独伤神与君今世为兄弟更结来生未了因
　　妇人以姬为称故周之诸女皆言姬犹宋言之子齐言姜也自汉以来不复辨类以为妇人之名故史记言高祖居山东好美姬汉书外戚传云所幸姬戚夫人唐姬等皆妾而非后则又以为众妾之称近言妾者遂皆为姬事之流传失实每如是今谓宗女为姬亦因诗言王姬之悮也
</div>
    <div class="pagination">
<a href="说郛_page109.html">上一页</a><span>...</span><a href="说郛_page105.html">105</a><a href="说郛_page106.html">106</a><a href="说郛_page107.html">107</a><a href="说郛_page108.html">108</a><a href="说郛_page109.html">109</a><span class="current-page">110</span><a href="说郛_page111.html">111</a><a href="说郛_page112.html">112</a><a href="说郛_page113.html">113</a><a href="说郛_page114.html">114</a><a href="说郛_page115.html">115</a><span>...</span><a href="说郛_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
