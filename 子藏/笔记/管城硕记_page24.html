<!DOCTYPE html>
<html>
<head>
    <meta charset="UTF-8">
    <title>管城硕记 - 第 24 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>管城硕记 - 第 24 页/共 28 页</h1>
    <div class="content">　　按本草山矾芸香椗花花防花一物而数名李时珍曰按周必大云音阵见南史荆俗误为郑呼为郑矾而江南又误郑为防也梁史刘杳传杳在任昉坐有人饷昉酒字作榐昉问此字是不杳对曰葛洪字苑作木旁周益公谓音阵见南史然南史无是文而梁史有之周误记也郭义恭广志有芸香醪苍颉解诂芸香似邪蒿可食晋成公绥芸香赋茎类秋竹枝象青松当即是花以花酿酒故谓之酒字书皆曰木名汁可作酒非也格物总论山矾又号七里香沈括笔谈云芸香即今七里香是也唐书扶南国以叶覆屋不知即此否也
　　后汉祢衡传衡方为渔阳参挝蹀而前注云参挝是击鼓之法而王僧孺诗散度广陵音参冩渔阳曲自音云参七绀反据诗意则参曲奏之名挝字入下句全不成文下云复参挝而去知参挝二字相连而读参字音去声不知何所凭也参七甘反
　　按天中记云徐锴任江左秘书时吴淑为校理古乐府有掺字淑多改为撡锴曰非可一例若渔阳掺者七鉴反三挝鼓也古歌云边城晏开渔阳掺黄尘萧萧白日暗淑叹服据此僧孺诗参冩渔阳曲参七绀反未为非也孟郊诗笑伊渔阳掺空恃文章多李商隐诗欲问渔阳掺时无祢正平皆如此读盖挝者击鼔槌也参与掺同诗郑风云掺执子之袪兮陆氏释文掺所览反徐邈所斩反皆读为去声参挝者掺执鼔槌蹀而前故下云复参挝而去也衡传当以方为渔阳句盖方为渔阳之曲参挝而前太子贤以参为曲名徐锴以参为三挝鼓皆未审参与掺同而以渔阳参挝为句也
　　彚苑详注云玉谿编事南诏命清平官赋诗自我居震旦翊卫赖稷契彼国谓词臣为清平官天子为震旦按山海经大荒之中日月所出名曰折丹郭璞曰神人震旦与折丹音近以中国为震旦神之也法苑珠林梵称此方为脂那或云真丹或云震旦唐奘见戒贤论师曰顷梦文殊大士谓吾曰后三年震旦有大沙门从汝授道唐书天竺传真观十五年帝命云骑尉梁怀璥持节慰抚尸罗逸多惊问国人自古亦有摩诃震旦使者至吾国乎皆曰无有戎言中国为摩诃震旦乃出迎膜拜南诏传王自称曰元犹朕也谓其下曰昶犹卿尔也官曰坦绰曰布燮曰久赞谓之清平官犹唐宰相也诗言居震旦自以为居中国耳徐陵大士碑用震旦之常仪乖阇维之旧法王半山和俞秀老禅思词怎得离真丹皆谓此也
　　顔氏家训引梁简文帝鴈门太守行大宛归善马小月送降书
　　按简文帝燕歌行先平小月阵却灭大宛城褚翔诗大宛归善马小月送降书顔误记也
　　郑谷石城诗石城昔为莫愁乡郝注即金陵石头城按通典石城乐宋臧质所作也石城在竟陵质尝为竟陵郡见群少歌謡因作此曲莫愁乐者出于石城女子名莫愁善歌謡郡县志郢州长寿县本古之石城故谷诗有千古汉阳间夕阳之句注以为金陵石头城非
　　老杜荔枝诗云壑布衣骀背死劳人害马翠眉须彭云举云云壑骀背指唐羌也
　　按唐书杨妃生于蜀性好荔枝南海荔枝胜于蜀者故每歳飞驰以进七日七夜至京人马多毙于路杜牧之华清宫诗一骑红尘妃子笑无人知是荔枝来是也又续博物志汉孝和时南海献龙眼荔枝十里一置五里一堠谢承后汉书唐羌字伯游为临武长上书曰龙眼荔枝及生鲜献之昼夜传送至有死者二物升殿未必延年益寿帝从之杜盖以云壑布衣如伯游者既老且死无有能谏之者遂至劳人害马以供翠眉所须也
　　黄伯思跋华山庙碑曰欧阳集古录云所谓集灵他书皆不见惟见此碑按汉地理志集灵宫武帝起桓谭仙赋叙华山下有集灵宫二书所载其详如是文忠博古矣犹时有舛漏
　　按隋经籍志有黄帝集灵三卷宫之取名者以此后汉张昶华岳碑叙世宗又营集灵之宫于其下水经注敷水又北迳集灵宫西谢庄瑞雪咏晰景兮便娟冠集灵兮蔼望仙徐坚初学记集灵宫望仙门杜牧汉宫诗君王长在集灵台亦多用此
　　春秋佐助期曰武露布文露沈杨用脩云文露之説他书所罕闻文人亦罕引用
　　按虞世南奉和月夜观星应令诗清风涤暑气文露净嚣尘李商隐寓怀诗鬬龙风结阵恼鹤露成文甘子布光赋露沈文而委净徐坚初学记文露光风惟武露则罕用之杨用脩关索庙诗月捷西来武露布盖用此也
　　野客丛谈曰沈约碑痛棠隂之不畱注云落棠山日入之地今人类知棠隂为甘棠之隂而落棠罕有知者按唐书地理志自驩州西南三日行度雾岭又二日行至棠州日落县又有崦嵫州以遏忽部落置属条支都督府事物绀珠曰崦嵫亦曰落棠山卢象诗停杯歌麦秀秉烛醉棠隂
　　太白诗昔作芙蓉花今为断肠草冷斋夜话云陶景仙方注断肠草不可食其花名芙蓉花乃知诗人无一字闲话
　　按述异记今秦赵间有相思草状如石竹而节节相续一名断肠草又名愁妇草白所谓当即是耳若只一物岂可以今昔言之
　　黄伯思跋右军甘防帖后云此帖云甘防十丈初不可晓因思曹子建诗都防虽甘杖之必折十丈云者恐是竹竿万个之类
　　按南中八郡志交趾有甘蔗围数寸长丈余晋太康六年扶南国贡诸蔗一丈三节梁吴筠移文扶南甘蔗一丈三节白日炙便销清风吹即折十丈云者十挺也一挺长一丈则十挺为十丈矣南史张畅传魏太武求甘蔗及酒孝武遣人送酒二器甘蔗百挺是也刘向杖铭曰都蔗虽甘殆不可杖佞人悦己亦不可相子建诗盖本此
　　梁武帝游钟山大爱敬寺诗正趣果上果归依天中天释氏要览云释迦佛小名天中天
　　按前汉书匈奴称天曰祁连亦曰撑犁后汉逺夷乐德诗称天曰冒王氏彚苑注鞑靼国及兀良哈国称天曰腾吉里朝鲜国曰哈嫩二日本曰唆琉球曰甸尼安南曰雷占城曰剌仪暹罗曰普剌满剌加曰安剌西畨曰难女直曰阿又按菽园记西域称天曰提婆元人称天曰统格落皆未有如中土呼天者然则佛名天中天亦翻译者为之也梁武帝身为佛奴而作诗敢斥其小名者未必然也佛屠以金人祭天而其子初生即尊之为天中天未必然也文中子曰斋戒修而梁国亡非释迦之罪也杨万里诗曰梵王岂是无甘露不为君王致蜜来是二者谁为向天中天而问之
　　阮籍诗西游咸阳市赵李相经过顔延年注谓赵飞燕李夫人
　　按班固叙传成帝进侍者李平为倢妤而赵飞燕为皇后富平定陵侯等入侍禁中设宴饮之会与赵李诸侍中皆引满举白谈笑大噱阮诗所称赵李者指此陈沈炯魂归赋指咸阳而长望何赵李之经过骆賔王帝京篇赵李经过密萧朱交结亲皆用班氏叙传之赵李若赵飞燕李夫人一成帝一武帝相去逺矣安得同时经过乎梁简文帝擢歌行参同赵飞燕借问李延年则顔注可用耳又简文有西齐行马篇不效孙吴术宁须赵李过乃用谷永传主为赵李报德复怨何并传赵李桀恶安得以诗中有赵李字而混注之
　　管城硕记卷二十五
　　钦定四库全书
　　管城硕记卷二十六　翰林院检讨徐文靖撰诗赋二
　　欧阳永叔云牡丹初不载文字唐人如沈宋元白之流皆善咏花当时有一花之异者彼必形于篇什而寂寞无焉惟刘梦得有咏鱼朝恩宅牡丹诗
　　按素问清明次五日牡丹华唐王砅注引吕氏月令田防化鴽牡丹华叚成式酉阳杂爼谢康乐集中言永嘉竹闲水际多牡丹北齐杨子华有画牡丹极佳欧谓初不载文字何也唐宗内殿赏牡丹问程修已曰京师有传唱牡丹诗者谁称首对曰李正封诗云国色朝酣酒天香夜染衣则又在梦得前矣白乐天寄微之百韵诗唐昌玉蕊会崇敬牡丹期西明寺牡丹花时忆元九诗讵知红芳侧春尽思悠哉元微之有和白乐天题牡丹丛三韵乃谓其寂寞无何也
　　张子韶忆天竺月桂诗湖上北山天竺寺满山桂子月中秋黄英六出非凡种肯许天香过别州白注云天竺桂花六出他州无本
　　按唐书五行志垂拱四年三月雨桂子于台州旬余乃止咸淳临安志灵隐有月桂峯相月中桂子尝坠于此生成大树其花白其实丹骆賔王诗桂子月中落天香云外飘李白送崔十二游天竺寺诗每年海树霜桂子落秋月冷斋夜话云天竺桂花中秋特盛非必种出月中地气使然也余于康熈丁酉歳买桂二株种之庭前花皆六出因命儿眘枢赋其事云月中仙树岂寻常嵗嵗秋风压众芳六出由来夸白雪何如金粟擅天香颇能免俗命存之迨雍正丙午大水桂为水浸者月余遂并枯萎复买植之无复六出矣自是种竒非地气使然也
　　宋之问诗镐饮周文乐汾歌汉武才唐仲言云按镐京武王所作此欲与汉武为对耦误改用文耳
　　按沈约林光殿曲水宴诗宴镐鎗玉銮游汾举仙軷沈佺期诗思逸横汾唱歌流宴镐杯皆以镐汾为对又周书文传解曰文王在镐召太子发曰吾身老矣吾语汝云云今本周书无吾身老矣句欧阳询艺文类聚有之是在镐本文王事武王时乃称京耳王维诗欲笑周文歌宴镐还轻汉武乐横汾亦以宴镐为文王
　　黄伯思防四皓碑后云逸少有尚想黄绮帖陶渊明诗亦云黄绮之南山毕文简读杜诗黄绮终辞汉乃疑四皓之目宜曰绮里季夏曰黄公
　　按称黄绮者魏繁钦甪里先生训黄绮削迹南山晋嵇茂齐答赵景真书俦黄绮于商岳庾阐闲居赋黄绮絜其云栖戴逵闲游赞降及黄绮迄于台尚髙士黄绮无闲山林是也称绮皓者江淹诗南山有绮皓李白山人劝酒篇落落绮皓是也称园绮者晋元帝与贺循书园绮弹冠而臣汉阮籍诗园绮遯南岳刘孝威诗园绮随金辂陈书总有潘陆之华而无园绮之实李白诗园绮复安在杜甫诗园绮未称臣是也称绮季者班固终南山赋荣期绮季此焉恬心冯衍显志赋披绮季之丽服嵇康琴赋荣期绮季之俦陈周让山兰赋窃逄知于绮季隋李巨山诗驾言追绮季李商隐诗谋身绮季长是也称绮甪者渊明诗多谢绮与甪精爽今何如是也
　　义山孔雀诗秦客被花迷朱注云未详
　　按列仙萧史秦穆公时善吹萧能致白鹄孔雀于庭
　　王半山姑孰早梅诗大梁春费寳刀催不似湖隂有早梅
　　按晋地理志丹阳郡有于湖县明帝纪太宁元年夏四月王敦下屯于湖二年六月敦将举兵内向帝宻知之乗巴滇骏马微行至于湖隂察敦营垒而出盖言帝至于湖县隂察敦之营垒也张耒于湖曲武昌云旗蔽天赤夜筑于湖洗锋镝是也温庭筠误逗晋史作湖隂曲半山又以温误李纲亦有湖隂曲和温庭筠皆误
　　义山诗天泉水暖龙吟细朱注云齐地记齐有天齐泉汉书注临淄城南有天齐水五泉并出
　　按宋书符瑞志文帝永嘉二十一年天泉池池莲同榦南史刘苞受诏咏天泉池荷下笔即成栁子厚为王京兆贺嘉莲表香激大王之风影濯天泉之水义山天泉当谓此
　　杨炯送刘校书从军诗天将下三宫星门列五戎唐仲言注云星门无考
　　按康成注干凿度太一下行八卦之宫每四乃还于中央谓之九宫遁甲式凡行军皆按八门合之中宫而为九八门九星坎宫天蓬星休门贪狼属水曰白居一坤宫天内星死门巨门属土曰黑居二震宫天冲星伤门禄存属木曰碧居三防宫天辅星杜门文曲属木曰緑居四中宫天禽星大将居之亷贞属土曰黄居五干宫天心星开门武曲属金曰白居六兑宫天柱星惊门破军属火曰赤居七艮宫天任星生门左辅属土曰白居八离宫天英星景门右弼属火曰紫居九九宫八门大将居中不动其余八星各随六甲六已符头所指与八门俱变易八门有九星故曰星门易斗中占北斗第一星曰破军二曰武曲三曰亷贞四曰文曲五曰禄存六曰巨门七曰贪狼今遁甲及堪舆家故易其名以众耳八曰左辅在斗第六星之左七曰右弼在斗第七星之右所谓九宫九星者即北斗之九星也九宫凡七色坎水白坤土黑震木碧防木緑中土黄干金白兑金赤艮土白离火紫今时宪书每月列于下方谓之飞九宫以八卦方位合之中宫为九而九宫七色之中有三白者盖以是也又后汉书髙彪传天有太一五将三门注曰太一式凡举事皆欲发三门顺五将三门者开门生门休门五将者天目文昌等是也梁简文帝从军行三门应遁甲五垒学神兵唐乐府祀九宫贵神歌乐变六宫坛开八门
　　山堂肆考云栁子厚酬刘禹锡诗云栁家新様元和脚且尽姜牙敛手徒栁家谓栁公权也公权在元和中甚有书名元和脚者言公权字变新様而脚则元和也按禹锡寄子厚诗闻道近来诸子弟临池寻已厌家鸡故子厚酬之如此冯贽云仙杂记云字锦曰栁公权以隔风纱作龙城记及入朝名品号锦様书以进所谓新様者以此又唐史宪宗十五年穆宗即位以公权为右拾遗明年改元长庆则是此年为元和脚也东坡因栁氏二外甥求笔迹诗君家自有元和脚莫厌家鸡更问人盖合刘栁两诗而用之陈后山集蓬莱女官下西里王氏书效黄鲁直因赠诗云肯学黄家元祐脚直误解脚字矣
　　陆防二遗诗闲追金带徒劳恨郝注云异闻集曰吕公经邯郸邸中以枕授卢生曰枕此则荣遇如意按李善注洛神赋云魏东阿王初求甄逸女不遂黄初中入朝文帝示植甄后玉镂金带枕植见之不觉泣下帝意寻悟以枕赉植东坡琴枕诗金带尝苦窘亦用其事安得以黄粱梦觉解之
　　苏颋咏巡省途次上党旧宫诗约川星防驻扶道日旗舒近光集注云周礼日月为常
　　按荆州占曰紫微宫一名天营一名长垣又曰日旗非日月为常之谓
　　古诗天上何所有厯厯种白榆注白榆星名
　　按説文曰榆白枌也春秋元命包曰三月榆荚落榆先生叶有荚皮色白三月落英如钱白居易诗隔篱榆叶撒青钱白又有荷珠赋云既罗列其青盖又昭彰于白榆亦以荷钱如榆钱为譬徧捡书无有星名白榆者古诗厯厯种白榆白榆指天钱星耳星天钱十星在虚梁西南北落西北故诗以厯厯言之杜诗种杏仙家名白榆李义山圣女祠诗行车防白榆文靖在都门曽作喜雪诗白榆星隠夭容淡黄竹风髙地籁寒到处琼田堆玉粒同时银海叠氷纨亦用此意
　　潘迪石鼔音训云石鼓文其鱼维何维鱮及鲤何以防之维杨及栁防从缶包褁承借之义非谓贯之也苏氏诗作何以贯之恐误
　　按子瞻诗其鱼维鱮贯之栁无何以字梅尧臣诗舫舟又渔鱮鲂何以贯之维栁杨潘误记也
　　遯斋闲览曰莆阳通应子鱼其地有通应侯庙庙前港中鱼最美今人必求其大可容印者谓之通印子鱼按述异记城阳县城南有尧母庆都墓鱼头闲有印文谓之印颊鱼吴都赋防鱕防注云防鱼无鳞身正方如印是皆为印鱼也明一统志通印子鱼漳浦县出王半山诗长鱼爼上通三印郭祥正诗仙鱼通印胜鸮炙苏子瞻诗通印子鱼长带骨皆作通印遯斋大可容印之説非
　　庾子山春赋艶锦安天鹿倪鲁玉注云天鹿兽名按十洲记聚窟洲在西海中有辟支天鹿之兽后汉书西域注桃防一名符防似鹿长尾一角者或为天鹿两角者或为辟邪黄庻咏假山诗天鹿辟邪眠莓苔是也
　　扬雄甘泉赋列辛雉于林薄服防注云即辛夷夷雉声相近也
　　按本草别録辛雉木味苦香温可作浴药实如桃木自有辛雉何用读雉为夷也
　　张衡西京赋芝盖九葩注偃伏有如芝也
　　按通典汉制耕根车如副车有三盖亦曰芝盖庾子山赋落花与芝盖齐飞倪注阙
　　潘岳闲居赋梁侯乌椑之柿纂注梁侯乌椑柿未详按西京杂记上林苑椑三青椑赤色椑乌椑地理志梁侯园有乌椑八棱柿广志梁国侯家有椑味甚美庾仲容咏柿诗苑朱正防翠梁乌未销铄潘岳金谷集作前庭树沙棠后园植乌椑
　　魏都赋寻靡蓱于九逵王逸注曰宁有蓱草蔓延九逵之道纂注以縁木求鱼辟之
　　按山海经合水多防鱼状如鳜居逵郭璞注曰逵水中之穴道交通者则九逵亦水中之穴道也天问靡蓱九衢九衢犹九逵也山海经宣山有桑大五十尺其枝四衢盖凡花之枝出者为衢非衢路也梁简文帝梅花赋吐衷四照之林敷荣五衢之路则直以为衢路矣
　　宋濓蟠桃核赋俯贴金盘巢莲之器仰承玉露常满之杯赋楷注云金盘巢莲之器未详
　　按春秋孔演图文命将兴穴莲十洲记周穆王时西域献夜光常满杯古学备体亦载此赋云俯贴金盘巢莲之藏穴仰承玉露常满之杯弗倾义更豁然
　　枚乗七发蔓草芳苓王逸注云苓古莲字也
　　按尔雅菤耳苓耳郭璞注曰广雅云枲耳也或云苓耳形似防耳陆玑曰白华细茎可煮为茹枚乗所谓芳苓者盖指此耳张华博物志三千嵗游于莲叶卷耳之上宋书符瑞志三百嵗游于莲叶之上三千嵗游于卷耳之上曹植七啓寒芳苓之巢丘迟谢示青毛神啓翺翔卷耳之隂浮游莲叶之上苓非即莲可知矣注者但据防有神在嘉林中尝游于芳莲之上曹植神赋赴芳莲以巢居遂谓芳苓即芳莲殊不思蔓草芳莲既殊水陆而芳苓之巢实为苓耳也今字书皆承袭误用而不知盖千年矣
　　相如大人赋越五河晋灼曰五河五湖取河之声合音耳师古曰五河五色之河仙经説有紫碧綘青黄之河非五河也
　　按河图风后对黄帝曰河凡有五皆始开于昆仑之墟则五河非五湖亦非仙经之五色河也
　　张衡赋左青雕以揵芝注曰揵坚也音巨偃反
　　按国语秦后子对韩宣子曰夫綘之富商韦藩木揵以过于朝相如赋揵鬐擢尾正义揵音干举也揵鬐举鬐也木揵以木担于肩而举物也思赋所谓揵芝以芝为芝盖故须举也训坚者非坚当是之譌也
　　东坡云子厚诗桃笙葵扇安可常偶阅方言簟谓之笙乃悟桃笙以桃竹为簟也
　　按方言簟宋魏之闲谓之笙左思吴都赋桃笙象簟韬于筒中子厚用桃笙直用吴都赋耳
　　叚成式云崔融瓦松赋不知为木与草梁简文帝诗依檐映昔耶盖瓦松也
　　按融赋谓之木也访山客而未详谓之草也验农皇而罕记若谓其不知为木与草江淹并闾颂异木之生疑竹疑草岂亦不识为椶乎又融赋慙魏宫之乌韭山海经小华之山其草有萆荔状如乌韭郭注乌韭在屋者日昔耶在墙者曰垣衣本草在石曰乌韭在屋曰瓦松一物数名其实一也张华诗昔耶生户牖王僧孺诗朝光照昔耶简文之昔耶即融赋之乌韭耳
　　杨泉草书赋杜垂名于古昔皇着法乎今斯
　　按三辅决録先时杜伯度崔子玉以草书称于前世梁周思纂千字文杜藁钟説文注按书传云张竝作又云齐相杜操作而卫恒四体书势谓汉兴而有草书不知作者姓名意以杜特善之非作耳据史记三王世家汉孝武六年四月乙巳有齐王策燕王策广陵王策禇先生日谨论次其真草诏书编于左方令览者自通其意而解説之则草书盖起于武帝以前也
　　何子元曰吕氏春秋楚庄王猎于云梦射随兕而获之随兕不见他书今人亦无有识之者
　　按韩子曰孟孙猎得麑使秦巴西持之其母随而呼则是随兕者谓子母相随也刘向新序曰楚王载繁弱之弓忘归之矢以射随兕于梦也吕覧注曰随兕小牛也又虞世南狮子赋碎随兕于断腭握巴蛇于指掌
　　马融广成颂隶首策乱陈子筹昏注云陈子陈平善于筹策也
　　按周髀算经荣方问于陈子曰窃闻夫子之道知日之髙下光之所照一日所行逺近之数人所望见四极之穷列星之宿天地之广袤夫子之道皆能知之信有之乎陈子曰然此皆算术之所及夏至南万六千里冬至南十三万五千里日中立竿测影此一者天道之数马季长所言陈子宜谓此也
　　演繁露曰尚书大传散宜生辈之江淮之浦取大贝如车渠不知车渠又何物
　　按沈括笔谈曰车渠大者如箕背有渠垄如蚶殻以作器致如白玉徐衷南方记曰班贝嬴大者围之得六寸本草李时珍曰韵会云车渠海中大贝也背上垄文如车轮之渠故名通典大秦国出大贝车渠此又一车渠张揖广雅曰车渠石次玉也魏文帝车渠椀赋曰车渠玉属也多纎理缛文生于西国其俗寳之是也
　　后魏书张渊观象赋恒不见以周衰注云昔鲁庄公七年夏四月恒星不见自是以后周室衰微
　　按竹书纪年殷帝癸十年五星错行夜中星陨如雨又周昭王十四年夏四月恒星不见后五年王丧六师于汉遂南征不复皆非常之变故张渊赋云恒不见以周衰枉虵行而秦灭而释氏以恒星不见为释家降生之瑞故魏书释老志曰释迦生当周庄王九年春秋鲁庄公七年夏四月恒星不见夜明是也庾肩吾咏同泰寺浮图诗曰周星疑更落汉梦似今通亦皆以是为释迦之瑞又传灯録曰周昭王二十四年释迦佛生刹利王家放大智光明照十方世界论衡曰周昭王二十四年甲寅嵗四月八日恒星不见五光贯于太微王问太史苏繇对曰西方有圣人生却后千年其教法来此矣佛运统纪曰周昭王二十四年甲寅四月八日中天竺净梵王妃摩耶夫人生太子悉逹多盖欲附会昭王时恒星不见之异以为佛生于是时据竹书纪年周昭王元年庚子则甲寅是十五年乌在其为二十四年也十四年癸丑夏四月恒星不见十九年伐楚丧六师于汉王陟明年己未为穆王元年乌在其有二十四年也春秋庄公之七年恒星不见当周庄王之十年嵗在甲午故齐王巾头陀寺碑文周鲁二庄亲昭夜景之鍳汉晋两明并勒丹青之饰谓此也计庄王甲午上距昭王甲寅凡三百四十一嵗其佛生之年何至悬逺若此且经书四月辛夘恒星不见杜预注辛夘四月五日罗泌路史曰是嵗四月丁亥朔辛夘乃月之五日非八日也北齐书樊逊曰末叶已来大存佛教冩经西土画像南宫昆池地黑以为烧刼之灰春秋夜明谓是降神之日法王自在变化无穷置世界于微尘纳须弥于黍米理本虚无示诸方便而妖妄之辈弃家出家药王焚躯波斯洒血假未能然犹当克命宁有改形易貌有异生人恣意放情还同俗物龙宫余论鹿野前言此而得容道风前坠盖深有慨而言也
　　相如大人赋吾乃今日覩西王母暠然白首戴胜而穴处兮亦幸有三足乌为之使必长生若此而不死兮虽济万世不足以喜师古曰昔之谈者皆以西王母为仙灵之最
　　按宋史外国曰元符八年悉兰池国遣使奉表曰臣伏闻西王母塜距舟所将百里又行二十昼夜度羊山九星山至广州之琵琶洲则王母之死而有塜可知己穆天子西王母为天子謡曰将子无死尚能复来未闻予以不死之药信其必来也竹书穆王十七年西王母来朝賔于昭宫则亦西裔诸侯之类也淮南子覧防训云羿请不死之药于西王母盖妄也以不死之药予人乃自死而有塜哉故史记赵世家注谓穆王会王母于瑶池谯周不信其事也北齐樊逊曰天道性命圣人所不言盖以理絶涉求难为称诣伯阳道徳之论庄周逍遥之防遣言取意犹有可寻至若玉简金书神经秘箓三还九转之竒綘雪霜之异淮南成道犬吠云中子乔得仙剑飞天上皆是凭虚之説海枣之谈求之如系风学之如捕影而燕君齐后秦皇汉帝信彼方士冀遇其真徐福去而不归栾大徃而无获犹谓升遐倒影抵掌可期祭鬼求神庶或不死江璧既返还入骊山之墓龙媒已至终下茂陵之坟方知刘向之信鸿寳没有余责王充之非黄帝比为不根以是知相如大人之赋彼固有不屑为也
　　梅诞生云子瞻飓风赋断霓饮海而北指赤云夹日以南翔此飓之渐也
　　按飓风赋苏过所作也过字叔党子瞻第三子也宋祝尧曰岭南有飓风每作时鸡犬为之不宁过随父过岭故作此赋梅氏引以为子瞻误矣
　　西京赋自我髙祖之始入也五纬相汁以旅于东井纂注云五纬五星也汉元年十月五星聚于东井以厯考之从嵗星也此髙祖受命之符
　　按前汉书髙帝纪元年冬十月五星聚于东井沛公至霸上秦王子婴降枳道旁魏书髙允时崔浩集诸术士考校汉元以来日月薄蚀五星行度并讥前史之失别为魏厯以示允允曰汉元年冬十月五星聚于东井今讥汉史而不觉此谬恐后人讥今犹今之讥古浩曰所谬云何允曰案星传金水二星常附日而行冬十月日在尾箕昏没于申南而东井方出于寅北二星何因背日而行是史官欲神其事不复推之于理后嵗余浩谓允日先所论者本不注心及更考究果如君语以前三月聚于东井非十日也众乃叹服
　　蜀都赋百药灌丛寒卉冬馥异类众伙于何不育其中则有青珠黄环碧砮芒消纂注曰青珠黄环皆寳也按本草狼防子出交广藤生花紫色子形扁扁耳今京下呼黄环子陶景曰黄环子似防已亦作车辐理解蜀都赋所谓黄环即此沈括补笔谈曰黄环即今之朱藤也其花穂悬紫色如葛花实如皂防蜀都赋所谓黄环即此藤之根也青珠无解者按顾玠海槎録曰桄榔木身直如杉又如棕榈椰子防榔波斯枣古度诸树而少异有节似大竹树杪挺出数枝开花成穂绿色结子如青珠每条不下百伙一树近百余条团团悬挂若树可爱赋所谓青珠宜即此也纂注以青珠黄环为寳非矣如以为寳则与百药寒卉何与乎
　　左太冲三都赋序相如赋上林而引卢橘夏孰则生非其地
　　按伊尹书曰果之美者箕山之东青马之所有卢橘夏孰相如赋卢橘夏孰本此裴渊广州记罗浮山橘实大如李李尤七叹梁土青丽卢橘是生白花緑叶扶疎冬荣当相如时武帝新开上林苑羣臣八方竞献名果珍树种之上林安必所献者无卢橘也左太冲以生非其地而讥之谬矣唐许浑诗卢橘花香拂钓矶郝氏注云上林赋卢橘夏孰即枇杷也唐庚李氏山园记卢橘枇杷一也今案其赋云卢橘夏孰又云黄甘橙榛枇杷橪柿有卢橘又有枇杷安得谓卢橘枇杷一耶常璩蜀志江阳郡有荔枝巴菽蒟酱给橙史记相如传注郭璞曰今蜀中有给客橙似橘而非若柚而香冬夏花实相继或如弹丸或如拳通嵗食之即卢橘也是给橙卢橘一也以裴云实大如李郭云如弹丸验之盖即金橘耳梅圣俞诗越橘如金丸黄鲁直诗霜中揺落黄金弹皆谓此也
　　甘泉赋翠玉树之青葱顔注曰集众寳为之而左思不晓其义以为非本土所出
　　按三辅黄图曰甘泉宫北有槐树今谓玉树杨震闗辅古语云耆老相咸谓此树即扬雄甘泉赋所称玉树青葱也又按西京杂记初脩上苑羣臣逺方各献名果异树亦有制为美名以标竒异白银树十株黄银树十株琉璃树七株则槐树之名玉树从可知矣曹植诗緑萝缘玉树江淹诗玉树信青葱魏元忠诗寒风生玉树当即谓槐树也王戎曰如瑶林玉树自是风尘外物刘桢清虑赋玉树翠叶上栖金乌梁何逊诗金蚕不可织玉树何曽蕊直可云众寳耳
　　何晏景福殿赋周制白盛今也维缥纂注云言周家以白墙为盛今以浅碧为华
　　按考工记夏后氏世室五室九阶四旁夹两窻白盛注曰白盛蜃灰也以蜃灰垩墙所以饰成宫室
　　王融曲水诗序夏后两龙载驱璿台之上纂注云夏后帝啓也有马号两龙
　　按江淹赤虹赋曰乗傅説之一星骑夏后之两龙括地图曰禹诛防风夏徳盛二龙降之禹使范氏御之以行博物志曰夏徳之盛二龙降之禹使范承光御之以行两龙本夏禹所御啓既嗣位亦得乗之山海经大乐之野夏后啓于此儛九代乗两龙九代马名两龙即此注以有马号两龙非也
　　吴都赋王鲔鯸鲐吴志伊曰山海经敦薨之水其中多赤鲑即鯸鲐也曰华子谓之鰗鱼今谓之河豚汉书货殖传鲐鮆千斤桓寛盐铁论莱黄之鲐皆此也
　　按货殖鲐鮆千斤顔师古曰鲐海鱼也鲐音胎又音菭而説者妄读鲐为夷非惟失于训物亦不知音矣又张协七命莱黄之鲐注曰东莱有黄县鲐海鱼也音台吴氏山海经广注以为即鯸鲐音夷能不为小顔之所诮乎
　　吴都赋山鸡归飞而来栖纂注云山鸡如鸡而黑色树栖晨鸣非蛦也合浦有之
　　按昭十七年郯子曰丹鸟氏司闭者也注云丹鸟鷩雉也尔雅翼鷩一谓之蛦又谓之鵕防史记汉恵帝时侍中皆冠鵕防汉书音义曰鵕防鸟似凤也司马彪曰鵕防山鸡也博物志山鸡有美毛自爱其毛终日映水南越志増城县多鵕防山鸡也毛色鲜明五色耀利嘴长距世以家鸡鬬之则可擒也陆机与弟书天渊池养山鸡甚可嬉温庭筠咏山鸡诗绣翎翻草去红嘴啄花归李义山咏鸾凤诗锦叚落山鸡安得谓山鸡黑色非蛦也盖山鸡即书所谓华虫故又以鷩雉为蛦耳金史国语解山鸡谓之阿蒲
　　子虚赋秋田乎青丘注云青丘国在海东三百里按吕览禹至鸟谷青丘之乡服防曰青丘国在海东三百里是也山海经青丘之山又东三百五十里曰箕尾之山其尾踆于东海一统志青丘在青州府乐安县境内齐景公有马千驷畋于青丘即此赋上言观乎成山射乎之罘则所云田乎青丘疑即此也
</div>
    <div class="pagination">
<a href="管城硕记_page23.html">上一页</a><span>...</span><a href="管城硕记_page19.html">19</a><a href="管城硕记_page20.html">20</a><a href="管城硕记_page21.html">21</a><a href="管城硕记_page22.html">22</a><a href="管城硕记_page23.html">23</a><span class="current-page">24</span><a href="管城硕记_page25.html">25</a><a href="管城硕记_page26.html">26</a><a href="管城硕记_page27.html">27</a><a href="管城硕记_page28.html">28</a><a href="管城硕记_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
