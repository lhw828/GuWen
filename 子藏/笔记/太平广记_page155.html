<!DOCTYPE html>
<html>
<head>
    <meta charset="UTF-8">
    <title>太平广记 - 第 155 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 155 页/共 228 页</h1>
    <div class="content">　　晋孝武大元十二年吴郡夀颁道志边水为居渚次忽生一双物状若青藤而无枝叶数日盈拱试共伐之即有血出声在空中如雄鵞呌两音相应腹中得一卵形如鸭子其根头似虵面眼【出异苑】
　　李势
　　蜀王李势宫人张氏有妖容势宠之一旦化为大斑理虵长丈余送于苑中夜复求寝牀下势惧遂杀之复有郑美人势亦宠之化为雌虎一夕食势宠姬未几势为桓温所杀【出独异志】
　　郗恢
　　安帝隆安初雍州刺史髙平郗恢家内忽有一物如蜥蜴每来輙先扣户则便有数枚便灭灯火儿女大小莫不惊惧以白郗不信须臾即来至龙安二年郗恢与殷仲堪谋议不同下奔京师道路遇害并及诸子【出幽防录】
　　庾实
　　义熙中新野庾实妻荥阳毛氏五月暴晒荐席忽有三嵗女在蓆下卧惊怛乃灭女真形在别牀如故不旬日而女夭【出五行记】
　　乞佛炽盘
　　西秦乞佛炽盘都长安端门外又有井人常宿汲水亭之下而夜闻磕磕有声惊起照视瓮中如血中有丹鱼长可三寸而有寸光时东羌西虏互相攻伐国寻灭亡【出异苑】
　　姚绍
　　后秦姚义熙十三年遣叔父大将军绍帅众攻函谷闗厨人为绍炊饭气蒸汗溜輙成血腥甚如此积日绍心恶之令勿复炊乞饭于诸军后八十日绍病死为晋将刘裕所擒斩于建康市【出五行记】
　　桓振
　　桓振在淮南夜闻人登牀声振听之然有声求火看之见大聚血俄为义师所灭桓振从父之弟【出异苑】
　　贾弼之
　　河东贾弼之晋义熈中为琅琊府参军夜梦一人面查丑甚多须大鼻诣之曰爱君之貌欲易头可乎弼曰人各有头面岂容此理明昼又梦意甚恶之乃于梦中许之明朝起不觉而人见悉惊走弼取镜自看方知怪异还家家人悉惊入内妇女走藏曰那得异男子弼自陈说良久并遣至府检阅方信后能半面笑两手各执一笔俱书辞意皆美俄而安帝崩恭帝立【出西明杂録】
　　江陵赵姥
　　江陵赵姥以酤酒为业义熙中屋内土忽自隆起察为异朝夕以酒酹土尝见一物出头似驴而地初无孔穴及姥死邻人闻土下朝夕有声如哭后人掘宅见一异物蠢而动不测大小须臾失之谓土龙【出异苑】
　　诸葛长民
　　安帝时诸葛长民为豫州刺史有捣衣杵相与语如人声不可令移各一处俱遥相唤又长民在豫州时见屋中柱及椽梠间悉见有一蛇头令人以刀砟之应刃藏或一月或数十日輙于夜眠中惊起跳踉如与人相打毛修之尝与之同宿骇愕不达此意长民曰此物竒健非我无以制之毛曰是何物长民曰我正见一物甚黒而有手足不分明莫知其形状而来輙共鬭甚自惧焉长民俄而伏诛【出五行志】
　　盐官张氏
　　晋末有张氏在盐官闲居端坐忽闻煎食香斯须风吹一盘食至酒肉肴馔毕备有黄袍人乗舆来上牀与张共食问其姓含笑不答久之登舆而去后张为孙恩所害而已【出广古今五行记】
　　王愉
　　王愉自茂和义熙初愉在庭中行帽忽自脱仍椉空如人所着及愉母丧月朝上祭酒器在几上酒器须臾下地覆还登牀寻而第三儿懐缓贰伏诛【出异苑】
　　朱宗之
　　防稽国司理令朱宗之常见亡人殡去头三尺许有一青物状如覆瓮人或当其处则灭人去随复见凡尸头无不有此青物者又云人殡时无不暂还临之【出幽防录】
　　虞定国
　　余姚虞定国有好仪容同县氏女亦有美色定国尝见恱之后见定国来主人留宿中夜告公曰贤女令色意甚钦之此夕寜能令暂出否主人以其乡里贵人便令女出从之往来渐数语公无以相报有官事其为君任之主人喜自尔后有役召事往造定国定国大惊曰都未尝面命何由便尔此必有异具说之定国曰仆寜当请人之父而婬人之女君复见来便斫之后果得怪【出搜神记】
　　丁哗
　　东阳丁哗出于方山亭宿亭渚有刘散骑遭母艰于京还夜中忽有一妇自通云刘郎患疮闻参军能治故来耳哗使前姿形端媚从妇数人命仆具肴馔酒酣叹曰今夕之防令人无复贞白之操丁云女郎盛徳岂顾老夫便令婢取琵琶弹之歌曰久闻忻重名今遇方山亭肌体虽朽老故是悦人情放琵琶上膝抱头又歌曰女形虽薄贱愿得忻作婿缱绻观良觌千载结同契声气婉媚令人絶倒便令灭火共展好情比晓忽不见吏云此亭旧有妖魅【出幽防记】
　　富阳王氏
　　宋元嘉初富阳人姓王于穷渎中作蟹断旦徃视之见一材长二尺许在断中而断裂开蟹都出尽乃修治断出材岸上明往视之材复在断中断败于前王又治断出材晨视所见如初王疑此材妖异乃取内蟹笼中束头担归云至家当斧斫然之未至家三里闻笼中窣窣动转头见向材头变成一物人面猴身一手一足语王曰我性嗜蟹比日实入水破君蟹断入断食蟹相已尔望君见恕开笼出我我是山神当相祐助并令断大得蟹王曰汝犯人前后非一罪自应死此物种专请乞放王廻顾不应物曰君何名我欲知之频问不已王遂不答去家转近物曰既不放我又不告我何姓名当复何计但应就死耳王至家炽火焚之后寂然无复异土俗谓之山云知人姓名则能中伤人所以勤勤问王欲害人自免【出搜神记】
　　乐遐
　　元嘉九年南阳乐遐尝在内坐忽闻空中有人呼其夫妇名甚急半夜乃止殊自惊惧后数日妇屋后还忽举体衣服悉是血未一月夫妇相继病卒【出幽防记】
　　刘斌
　　刘斌在吴郡时娄县有一女忽夜椉风雨恍恍至郡城内自觉去家正一炊顷衣不霑濡晓在门上求通言我天使也府君宜起延我当大富贵不尔必有凶祸刘问所来不自知后二十许日刘被诛【出幽防录】
　　王征
　　元嘉中交州刺史太原王征始拜椉车出行闻其前铮锋有声见一輀车当路而余人不见至州遂亡【出幽防记】
　　张仲舒
　　张仲舒元嘉十七年七月中晨夕间輙见门侧有赤气赫然后庭中忽雨綘罗于其庭广七八寸长五六寸皆以笺系之纸广长亦与罗等纷纷甚駃仲舒恶而焚之信宿暴疾而死【出异苑】
　　萧思话
　　萧思话在青州常所用铜升覆在药厨下忽于其下得二死雀思话叹曰升覆雀殡其不祥乎既而被系【出宋书】
　　傅氏女
　　北地傅尚书小女尝拆荻作鼠以狡狯放地荻鼠忽能行径入户眼土中又拆荻更作咒之云汝若为家怪者当更行不者不动放地便复行如前即掘限内觅入地数尺了无所见后诸女相继丧亡【出列异传】
　　仲产
　　仲产宅在江陵枇杷寺南宋元嘉中起斋屋竹以为牕櫺竹遂渐生枝叶长数丈郁然成林仲产以为吉祥及孝建中被诛【出述异记】
　　刘顺
　　宋大元中顿丘令刘顺酒酣蚤入妾许房眠晨起见榻上有一聚凝血如覆盆形刘是武人了不惊怪乃令作虀亲自切血染虀食之弃其有余后十许载至元徽二年为王道隆所害【出述异记】
　　王谭
　　大明中琅琊王谭字思为南阳太守母丧去职寄郡城南设庐位于庭有一光大如鸭卵黄色分明从东来入防事上俄顷又二枚续至其状如前良久而去自此夕夕来往或单至双来久停则灭一夜或四五来如此十许日不见其年谭二婢死明年弟亡谭患疾至都而卒【出广古今五行记】
　　周登之
　　周登之家在都宋明帝时统诸灵庙甚被恩宠母谢氏奉佛法泰始三年夏月暴雨有物形烟雾垂头属防事前地头如大赤马饮庭中水登之惊骇谓是善神降之汲水益之饮百余斗水竭乃去二年而谢氏亡后半载而明帝崩登之自此事业衰败【出述异记】
　　黄寻
　　后魏宣武帝景明年中海陵人黄寻先居家单贫忽风雨飞钱至其家后巨富钱至数万其年被诛【出五行记】
　　荆州人
　　梁元帝天监元年荆州刑人杀了其身不僵手堕于地动口张目血如箭上丈余然后如雨细下是嵗荆州大旱与晋愍帝督运令史湻于伯同【出广古今五行记】
　　田骚
　　田骚南阳人梁末晚暮执弓箭从妇家还去舍十里无伴畏惧遥望前路坂头有绯衣小儿急逐之及到问曰汝何材小儿小儿曰家在树头骚谓欺已谓之曰吾长者与尔童稚共语何为轻薄见报更行百许歩至坂头道边有极大树小儿径上树状如猿猴心以为异乃张弓绕树觅见一物如幡长数丈高而灭至家困病几死【出五行记】
　　邓差
　　梁邓差南郡临沮人于麦城耕地得古铜数斛因此大富行值雨止于皁荚树下遇一老公谓差曰君虽富明年舍神出方衰耗之后君必因火味获殃差以为此叟假称邪术妄求施与都不采录明年宅内见一物青黒色似鳖而非可长二尺许自出自入或或见绅缩举头狗见輙围绕共吠吠则缩头家人亦不敢触如此者百余日后有人种作黄昏从外入见之谓是蚖乃以防砟之伤其足血曳脚入稻积下因失所在自后遭火儿侄丧去官役连及差又于道逢估人先不相识道边相对共食罗布甘美味皆珍味二人呼差同饮谓曰观君二人游行商估势在不丰何为顿尔珍羞美食估人曰寸光可惜人生在世终止为身口耳一朝病死安能复进甘美乎终不如临沮邓生平生不用为守钱奴耳差亦不告姓名黙然归至家宰鵞以自食动筯齩骨哽其喉病而死【出广古今五行记】
　　司马申
　　陈后主时防臣司马申任右衞将军常谮毁朝臣后于尚书省昼寝有鸟啄其口流血及蓆时论以谮毁之效而陈渐微之征后主竟降隋【出广古今五行记】
　　段晖
　　段晖字长祚有一童子辞归从晖请马晖戏作木马与之童子谓晖曰吾泰山府君子谢子厚赠言终椉木马腾空而去【出魏收后魏书】






　　太平广记卷三百六十
　　钦定四库全书
　　太平广记卷三百六十一　宋　李昉等　编妖怪三
　　崔季舒　　　安阳王氏　齐后主
　　王恵照　　　独孤陁　　杨素
　　滕景贞　　　元　　　刘志言
　　素娥　　　　张易之　　李承嘉
　　泰州人　　　梁载言　　范季辅
　　洛阳妇人　　裴休贞　　牛成
　　张翰　　　　南郑县尉　李泮
　　元自虚
　　崔季舒
　　北齐崔季舒位至侍中特进忽尔其家池中莲皆化为人面着鲜卑帽又其妻曽昼寝见一神人身长丈余徧体黒毛前来逼已巫曰此是五道将军入宅者不祥也又庭中忽流血有一白物大如斛自天而下当其子首未至尺余乃灭季舒又见其家内防中有一大手长丈余从地而出满室光耀问左右皆云不见寻以非罪见诛【出北史】
　　安阳王氏
　　北齐武成时安阳县有王家者住古城南其先累世巨富有巫师占君家财物欲出好自防守若去家即大贫其家毎夜使人分守夜有一队人尽着黄衣乗马从北门出一队白衣人乗马从西门出一队青衣人乗马从东园门出悉借问赵虞家此去近逺当时悉忘去后醒觉抚心懊悔不可复追所出黄白青者皆金银钱货良久复见一人跛脚负薪而来亦问赵虞家人忿极命奴击之就视乃家折脚铛也自此之后渐贫死亡都尽【出广古今五行记】
　　齐后主
　　北齐后主武平五年如晋阳在路兵人于幕下忽唱呌讯之曰见无数人皆骑小马如狐争挥刀矟故呌之【出广古今五行记】
　　王恵照
　　武平末广平都省主事王恵照息休为郡学生刻木作一小儿盛衣带里毎食必食之告云奴噉方自食自此后迷为魍魉着之时饷不饲则病发垂死渐不飨菜要索酒肉休兄窃取以火焚之休病转困其家事急顾工匠刻木妙冩形状为置灵床之处下语云烧毁我如此重刻何益嵗余休成狂病卒【出广古今五行记】
　　独孤陁
　　隋独孤陁字黎邪文帝时为延州刺史性好左道其外甥髙氏先事猫已杀其舅沙罗因转入其家帝微闻之而未信其姊为皇后与杨素妻郑氏俱有疾召医视之皆曰此猫疾帝以陁后之异母弟陁妻乃杨素之异母妹也由是疑陁所为阴令其兄穆以情喻之上又遣左右讽陁言无有上不恱左迁陁陁遂出怨言上令左仆射髙頴纳言威大理杨逺皇甫孝绪杂按之而陁婢徐阿尼供言本从陁母家来常事猫每以子日夜祀之言子者鼠也猫每杀人被杀者家财遂潜移于畜猫家帝乃以事问公卿竒章公牛曰妖由人兴杀其人可以絶矣上令犊车载陁夫妻将死诣阙哀求于是免死除名以其妻杨氏为尼先是有人诉其母为猫杀者上以为妖怒禁而遣之及是乃诏赦诉行猫家焉陁亦未几而卒【出北史】
　　杨素
　　大业五年尚书令杨素于东都造宅潜于宫省遣人就衞尉少卿萧吉请择良日入新宅吉知其不终乃以书一卷付之此书専是述死丧之事素闻而恶之乃焚于前庭素宅内造沉香堂甚精丽初成闭之三日然后择日始开视之四壁如新血所洒流于地腥气触人素甚恶之竟遇鸩而死九年素长子礼部尚书杨感庭中无故有血洒地感惧遂举兵反伏诛【出广古今五行记】
　　滕景贞
　　滕景贞在广州七层寺永徽中罢职归家婢炊釡中忽有声如雷米上芃芃隆起滕就视声转壮甑上生花数十长似莲花色赤如金俄顷萎灭旬日景贞卒【出酉阳杂俎】
　　元防
　　永湻初同州司功元其母白日在堂坐忽见屏外有小人骑小马入来人长二三尺马亦相称衣甲具装光彩辉日于庭内廵墙驰走良久方灭此后每常欲自杀合家守之经年稍怠母夜卧以衣置被中自代便即走出侍者觉之分觅已投于井比及出之殆亦絶矣【出广古今五行记】
　　刘志言
　　长安刘志言任华州下邽县尉此素防遂于里内借宅然宅内不免有怪婢晨起理发梳堕地婢俯取梳见床下有布袋中似有数嵗小儿婢引手取之袋内跳出婢惊惧走出举家就视了无所见志言秩满而卒【出五行记】
　　素娥
　　素娥者武三思之妓人也三思初得乔氏青衣窈娘能歌舞三思晓知音律以窈娘歌舞天下至艺也未几沉于洛水遂族乔氏之家左右有举素娥曰相州鳯阳门宋媪女善弹五世之殊色三思乃以帛三百叚往聘焉素娥既至三思大恱遂盛宴以出素娥公卿大夫毕集唯纳言狄仁杰称疾不来三思怒于座中有言宴罢有告仁杰者明日谒谢三思曰某昨日宿疾暴作不果应召然不覩丽人亦分也他后或有良宴敢不先期到门素娥闻之谓三思曰梁公彊毅之士非欵狎之人何必固抑其性若再宴可无请召狄梁公也三思曰傥阻我宴必族其家后数日复宴客未来梁公果先至三思特延梁公坐于内寝徐徐饮酒待诸賔客请先出素娥略观其艺遂停杯设榻召之有顷苍头出曰素娥藏匿不知所在三思自入召之皆不见忽于堂奥隙中闻兰麝芬馥乃附耳而听即素娥语音也细于属丝才能认辨曰请公不召梁公今固召之不复生也三思问其由曰某非他怪乃花月之妖上帝遣来亦以多言荡公之心将兴李氏今梁公乃时之正人某固不敢见某尝为仆妾敢无情愿公勉事梁公勿萌他志不然武氏无遗种矣言迄更问亦不应也三思出见仁杰称素娥暴疾未可出敬事之礼有加仁杰莫知其由明日三思密奏其事则天叹曰天之所授不可废也【出甘泽谣】
</div>
    <div class="pagination">
<a href="太平广记_page154.html">上一页</a><span>...</span><a href="太平广记_page150.html">150</a><a href="太平广记_page151.html">151</a><a href="太平广记_page152.html">152</a><a href="太平广记_page153.html">153</a><a href="太平广记_page154.html">154</a><span class="current-page">155</span><a href="太平广记_page156.html">156</a><a href="太平广记_page157.html">157</a><a href="太平广记_page158.html">158</a><a href="太平广记_page159.html">159</a><a href="太平广记_page160.html">160</a><span>...</span><a href="太平广记_page156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
