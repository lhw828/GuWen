<!DOCTYPE html>
<html>
<head>
    <meta charset="UTF-8">
    <title>类说 - 第 121 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 121 页/共 176 页</h1>
    <div class="content">　　释氏书言须弥山南有阎扶树月过树影入月中或言月中蟾桂地影也空处水影也此语差近
　　太史奏不见北斗
　　僧一行长于数所善王姥其子以杀人系狱求救于一行一行曰吾以数推之当有赦矣翌日遣其徒授以布囊戒令从某处废园伺之有物来其数七共捕之以囊携来勿脱也其徒如言而往果有七豕入园尽获之一行寘大瓮中宻覆封以六一泥朱书梵字诘朝明皇急召问曰太史奏昨来北斗不见此何祥也一行奏曰此古所无惟后魏时失荧惑亦其比也惟施可以应之释氏云嗔心坏一切善慈心降一切魔莫若大赦天下上从之其夕太史奏北斗一星现凡七日而复
　　金背虾蟇
　　长庆中有人中秋夜见月光烛于林中如疋布视之一金背虾蟇是月中者
　　月七宝合成
　　太和中有二人游嵩山迷路觉丛中鼾睡声见一布衣枕一襆物二人问之答曰君知月乃七宝合成乎月势如丸其影日烁其凸处也常有八万二千户修之予即一数因开襆布斤凿数事玉屑饭两裹分食二人曰此虽不足长生可一生无疾言已不见
　　延賔宫主
　　佛为三十三天仙延賔宫主孔子为元宫仙庄周为太极真仙韦编郎
　　守庚申
　　魂以精为根魄以目为户庚申日伏尸言人过本命日天曹计人行三尸一日三朝上尸青姑伐人眼中尸白姑伐人五脏下尸血姑伐人胃命又曰一居人头中令人多思欲好车马一居人腹令人好饮食恚怒一居人足令人好色喜杀七守庚申三尸灭三守庚申三尸伏
　　老君
　　母曰妙玉女天降黄气入口而孕凝神琼胎宫三千七百年诞于鬰山之阿又曰老君在胎八十一年剖左腋而生生时白头又曰日精入口而孕七十二年而生陈国涡水之阳九井西李下形长九尺或曰二丈九尺
　　龙宫仙方
　　孙思邈隠终南山与宣律师相接时大旱西域僧请于昆明池结坛祈七日缩水数尺有老人夜诣宣律求救曰弟子昆明池龙也胡僧利吾脑欺天子言祈命在旦夕宣律曰贫道持律而已可求孙先生老人至思邈室孙曰昆明龙宫有仙方三十首尔传予当救汝老人曰此方上帝不许妄传今急矣固无所吝俄捧方而至孙曰汝第还无虑胡僧也自是池水涨溢胡僧羞恚而死孙着千金方三十卷每卷入一方人不得晓明皇幸蜀梦思邈乞雄黄乃命中使赍十个送峨嵋顶上中使上山见老人幅巾被褐二青衣童夹侍曰有表録上皇帝中使视石上朱书百余字遂録之随写随灭须臾白气漫起倐忽不见
　　三世人血涂鹤疮
　　裴沆从伯将往郑州道左有人呻吟乃一病鹤翅闗上疮坏无毛忽有老人曰郎君哀此鹤耶若得人血一涂即飞矣然须三世是人其血方中惟洛阳胡卢生三世人矣裴乃访胡卢生生授针刺臂复至鹤处老人令尽涂之复邀裴至一庄裴渴甚求茗老人指土龛中有杏核一扇如笠满中有浆力举饮之味如杏酪且云君饮杏浆当哭九族亲情且以酒色为戒裴寿至九十七
　　上清戊申録
　　明经赵光贞元中梦朱衣平帻者引至冥司见妹夫贾奕与己争杀牛事相与辨对奕固执之忽有巨镜径丈虚悬空中宛见奕鼓刀赵有不忍之色奕始伏罪朱衣者引出曰能游上清乎共登一山南院中有绛冠人与朱衣人坐防事命光过戊申録如人间词状首冠人生辰以系姓名年纪下注生月日别行横布六旬甲子所有功过日下具之如无即书无字朱衣人言每六十年天下人一过攷校善恶增损其算也
　　脑骨厚一寸八分
　　王皎善术数天宝中夜指星月曰时将乱矣时上春秋髙颇拘忌其语为人所奏上令杀之刑者破其脑脑骨厚一寸八分及安史平皎忽杖屦见达奚侍郎方知异人也
　　八人乃火字
　　翟干祜天师尝预言事一日大呼于防州市曰今夕当有八人过可善待之是夕遗火焚数百家方悟八人乃火字
　　琼楼金阙
　　翟天师尝于江上望月或曰此中竟何有翟咲曰可随吾指观之忽见月规半天琼楼金阙满焉顷刻间不复见
　　纸月
　　长庆初杨隠之访唐居士留宿唐呼其女曰可将下月子来其女以片纸作月形贴之壁间曰今夕有客愿赐光明须臾满室明朗
　　木钻穿盘石
　　傅先生在山修行遇异人授之木钻使穿一石石厚五寸许云此石穿当得道积四十九年石乃穿下得神丹服之果仙去
　　挽镜寒鸦集
　　韦表微堂兄少微好扎青其季父令解衣视之胸上刺树树杪集乌数十其下悬镜镜鼻系索有人止其侧牵之叔问其故少微曰叔不曾读张燕公诗挽镜寒鸦集
　　白舎人行诗图
　　荆州街子葛清自颈以下遍刺白居易诗不是此人偏爱菊则有一人持杯临菊丛又黄夹缬林寒有叶则一树上挂缬凡刻三十余处人呼为白舎人行诗图
　　馄饨
　　今衣冠家名食有萧家馄饨漉去汤肥可以瀹茗
　　樱桃饆饠
　　韩约能作樱桃饆饠其色不变
　　天浆
　　石榴甜者谓之天浆
　　五月上屋
　　俗讳五月上屋言五月人蜕上屋见影魂当去
　　辱金
　　金曽经在丘塜及为钏溲器陶隠居谓之辱金不可合炼
　　饮酒面青赤
　　饮酒者肝气微则面青心气微则面赤也
　　勇怒
　　脉勇怒则面青骨勇怒则面白血勇怒则面赤
　　山泽等气
　　山气多男泽气多女水气多喑风气多聋木气多伛石气多力阻险气多瘿暑气多残云气多寿谷气多痹丘气多尫衍气多仁陵气多贪脑神曰觉元发神曰华目神曰虚监鼻神曰冲龙玉舌神曰始梁
　　鸣天鼔
　　学道须鸣天鼓以召众神左相叩为天钟右相叩为天磬中央上下相叩为鸣天鼓
　　北向理发
　　凡人不可向北理发脱衣及唾大小便
　　衿灰傅
　　孝子衿灰
　　人发挂果树
　　生人发挂果树鸟不敢食其实瓜两鼻两蔕食之杀人
　　小儿夜啼
　　井口邉草主小儿夜啼着母荐下勿令知之
　　相人影
　　宝厯中有王山人取人本命日五更张灯相人影知休咎言人影欲深深则贵而寿影不欲照水照井及浴盆中古人避影亦为此近有善灸人影治病者
　　天藏地藏
　　佛画中有天藏菩萨地藏菩萨近明谛视之规采烁目若放光
　　西京杂记
　　庾信作诗用西京杂记事旋自追改曰此呉均语恐不足用
　　屠马避火
　　徐敬业年十余歳善骑射英公每叹曰此儿相不善将赤吾族公常猎命敬业入林赶兽因乘风纵火意欲杀之敬业见火逼屠所乘马腹跧伏其中火过浴血而立英公大奇之
　　宁王读乐谱
　　宗尝伺察诸王宁王夏中浑汗鞔鼓所读书乃兹乐谱也上喜曰天子兄弟当极醉乐耳
　　贼僧刼莫氏锁柜中
　　宁王猎于鄠县界林中一柜扄鐍甚固发之乃少女也女云姓莫氏庄居昨夜遇贼火光中识二僧刼某至此冶态横生王悦之载以后乘时方生获一熊乃置柜中如旧锁之上方求极色表上莫氏充才人经三日京兆奏鄠县有二僧舁一柜入店中夜久腷防有声日出不啓门撤户视之有熊冲人走出二僧已死骸骨悉露上大叹曰宁哥大能处置此僧也
　　墓中对棋
　　有盗发蜀先主墓见两人张灯对棋盗惊惧一人顾曰尔饮乎乃各饮一杯兼与玉带数条命速出盗至外口已漆矣带乃巨蛇也
　　妬妇津
　　临济有妬妇津相传晋太始中刘伯玉妻段明光性妬忌伯玉尝读洛神赋曰取妇如此吾无憾焉明光其夜自沉而死托梦伯玉曰吾今得为神也伯玉终身不复渡水有妇人渡者皆坏衣妆然后敢济不尔风波暴发丑妇虽妆饰神亦不妬丑妇讳之皆自毁形容以塞咲齐人语曰欲求好妇立在津口妇立津旁好丑自彰
　　长须国
　　太和初有士人随新罗使风吹至一处人皆号长须国拜士人为驸马其主甚美有须数十根其王月满夜大防士人见姬嫔悉有须因赋诗曰花无蕋不姸女无须亦丑丈人试遣惣无未必不如惣有王咲曰驸马竟未能忘情于小女頥颏间乎十余年士人有一儿二女忽泣曰吾国有难非驸马不能救乃具舟令两使随士人曰烦一谒海龙王但言东海第三防第七岛长须国有难求救登舟瞬息至岸岸沙皆七宝龙宫状如佛寺龙王询其来意士人具説龙王即令速勘良久一人白曰境内并无此国王叱令细寻勘俄报曰此岛虾合供大王此日食料王曰客固为虾所魅耳乃令放虾令二使送客归中国一夕至登州囘顾二使乃巨龙也
　　久戍人偏老长征马不肥
　　郭令公山居夜有人面如盘瞚目灯下公了不惧题其颊曰久戍人偏老长征马不肥公之警句也后数日见巨木上有白耳大如数斗所题句在焉
　　夜义窃村人女
　　汝州村人夜失其女在古塔中见美丈夫曰我天人合得汝为妻日两返下取食经年女窃窥之见其腾如飞火发蓝肤耳如驴至地乃复人矣其物返曰尔固窥我我实夜义与尔有縁终不害尔其塔去人居止甚近女曰向见君街中有敬之者有盛狎之者何也咲曰世有食牛肉者予得而欺之经年泣曰与汝縁尽可去矣俄顷已至其家
　　舞袖弓腰
　　元和初有士人醉卧见屏上妇人于床前踏歌曰长安女儿踏春阳无处春阳不断肠舞袖弓腰浑忘却蛾眉空带九秋霜其中问曰如何是弓腰歌者乃首髻义地腰势如弓士人叱之上屏
　　狐戴髑髅
　　旧説狐名紫狐夜击尾火出将为必戴髑髅拜北斗则化为人
　　蝉化齐后
　　鸟生杜宇蝉化齐后椰子为越王头壶芦为杜预项
　　芝草吉凶
　　屋柱木无故生芝者白为丧赤为血黑为贼黄为喜色如女人面者亡财如牛马者逺役如蛇者田蚕耗
　　鸲鹆
　　取其目精和人乳硏滴眼中能见烟霄外事
　　象胆
　　随四时在四腿春在前左夏在前右秋在后左冬在后右如无定体也
　　虎须治齿痛
　　虎交而月晕仙人郑思逺常骑虎故人许隠齿痛求治郑曰虎须有热插齿间即愈即拔数茎与之
　　狼狈
　　是两物狈前足絶短每行常驾两狼失狼则不能动故世言事乖者称狼狈
　　论猫
　　目精旦暮圆及午监敛如线鼻端常冷惟夏至日暖俗言猫洗面过耳则客至猫一名贵一名乌莫有花者灵武有红叱拨及青騘者吉祥
　　防齧
</div>
    <div class="pagination">
<a href="类说_page120.html">上一页</a><span>...</span><a href="类说_page116.html">116</a><a href="类说_page117.html">117</a><a href="类说_page118.html">118</a><a href="类说_page119.html">119</a><a href="类说_page120.html">120</a><span class="current-page">121</span><a href="类说_page122.html">122</a><a href="类说_page123.html">123</a><a href="类说_page124.html">124</a><a href="类说_page125.html">125</a><a href="类说_page126.html">126</a><span>...</span><a href="类说_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
