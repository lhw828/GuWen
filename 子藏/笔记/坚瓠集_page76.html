<!DOCTYPE html>
<html>
<head>
    <meta charset="UTF-8">
    <title>坚瓠集 - 第 76 页/共 213 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>坚瓠集 - 第 76 页/共 213 页</h1>
    <div class="content">　　谢良斋有劝农诗云。莫入州衙。与县衙劝君勤理作生涯。池塘多放旋添税。田地深耕足养家。教子教孙须教义。栽桑栽菜胜栽花。闲非闲是都休管。渇饮清泉困饮茶。又云。仕宦之人。南州北县。啇贾之人。天涯海岸。争如农夫。六亲对面。夏绢新衣。秋米白饭。鹅鸭成群。猪羊满圈。官税早输。逍遥散诞。似此之人。值钱千万。气象雍泰。时不易逢。若彼旱潦相仍。饥饿憔悴。如聂夷中所云。寜不恻然乎。　王元章劝农诗云。云拥旌旗出翠微。劝农五马去归迟。年年袛把亲耕语。说与山光水色知。余介翁和云。同井分田古意微。租庸遗法亦凌迟。欲耕多是无田者。试问使君知不知。

　　退隐
　　自警编云。诗人类以弃官归隐为高。而以轩冕荣贵为外物。然鲜有践其言者。唐僧灵彻泰酬韦丹诗云。相逢尽道休官去。林下何曾见一人。白云秀云。住山人少说山多。杜牧之云。尽道青山归去好。青山能有几人归。口为怀山之言。行为媚宠之计。古人已然。何况今人哉。赵嘏云。早晚粗酬身事了。水边归去一闲人。若身事了。则仕进之心益炽。愈无归期矣。王易简云。青山归去且得去。官职有来还自来。是岂须臾忘情轩冕乎。张乖崖在蜀。有一幕官。不为张所礼。献诗云。秋光都似宦情薄。山色不如归意浓。张谢而留之。彼盖有激而云。笔谈。言有武人。忽作诗云。人生本无累。何必买山钱。遂弃官归。此最勇决者。尝于驿壁间见题句云。人生待足何时足。未老得闲方是闲。非深得其味者。不能言也。

　　白香山罢郡诗
　　白乐天喜罢郡诗云。五年两郡亦堪嗟。偷出游山走看花。自此光阴为已有。从前日月属官家。樽前免被催迎使。枕上休闻报坐衙。睡到午时欢到夜。回看官职是泥沙。久困仕宦。方味此诗之趣。真乐天哉。

　　山中宰相
　　梁陶宏景隐居华阳。绝意仕宦。人称山中宰相。武帝往见。问之曰。山中何所有。宏景答曰。山中何所有。岭上多白云。但可自怡悦。不堪持赠君。后屡聘不出。惟画两牛于壁。一牛散于水草之间。一牛着金笼头。有人执鞭以杖驱之。帝曰。此人欲效曵尾之龟。岂可致之。

　　题陶渊明像
　　元邓善之题陶渊明像云。诗中甲子春秋笔。篱下黄花雨露枝。便向斜川频载酒。风光不似义熙时。又贡泰父诗云。竹杖芒鞋白鹿裘。山中甲子几春秋。呼童点检门前柳。莫放飞花遇石头。明闽王典籍恭诗云。束带何须见督邮。宁辞五斗便归休。秋风几度黄花酒。醉看飞鸿过石头。彭学士华诗云。解组归来雪鬓飘。呼儿滴露写前朝。丁宁莫取江头水。恐是金陵一夜潮。沈石田诗云。典午山河已莫支。先生归去自嫌迟。寄奴小草连天绿。刚剰黄花一两篱。五诗皆有韵致。

　　车马惊猜
　　王荆公辞相位。退居金陵。日游中山。脱去世故。然其诗曰。穰侯老擅闗中事。长恐诸矦客子来。我亦暮年专一壑。每逢车马便惊猜。既以丘壑存心。则任其外物去来。何惊猜之有。是知此老胸中尙芥蒂也。如陶渊明则不然。曰。结庐在人境。而无车马喧。问君何能尔。心远地自偏。寄心于远。虽在人境。而车马不能喧之。心有芥蒂。则虽擅一壑。而逢车马。亦不免惊猜也。

　　温公词
　　人传温公西江月词。流播已久。群谈采余。又载锦堂春词云。红日迟迟。虚廊转影。槐阴迤逦西斜。彩笔工夫。难状晚景烟霞。蝶尙不知春去。漫绕幽砌寻花。奈猛风过后。总有残红。飞向谁家。始知青鬓无价。叹飘零官路。荏苒年华。今日笙歌丛里。特地咨嗟。席上青衫湿透。算感旧何止琵琶。怎不教人易老。多少离愁。散在天涯。

　　广寒迁客
　　顺治乙酉杨维斗先生【廷枢】隐居光福。咏梅花十二韵。和者甚众。有女子自称广寒迁客。肩舆过门。亦投和章。急出询之。已远逝矣。其诗云。栽遍山中不记年。却于松竹有深缘。寒香和月来窗外。踈影因风到水边。细雨微蒙珠有泪。斜阳黯淡玉生烟。初无绿叶侵书幌。亦有红英入视田。曾向罗浮寻旧约。会从姑射见余妍。千秋高洁凌瑶岛。一片空明漾碧川。玉貌瘦来骨更冷。水魂断处梦初圆。心期澹静孤嫠。标格清癯处士禅。醉后漫将茶共嗅。吟余可与雪同咽。广寒桂树差堪侣。阆苑琼枝未是仙。楼上乍惊吹笛韵。囊中犹剰买花钱。呼童折向幽房去。纸帐三更照独眠。先生以名解元隐迹山中。宜广寒仙子之下降也。

　　红香仙子
　　一士召仙。有女鬼自称红香仙子。附乩作词云。淅零零。一座芭蕉老。静沉沉。一带纱窗杳。惨离离。一阵鸿声悄。思量往事。件件都非了。不甘心。小轴畵蛾眉。虫也欺人。蛛网重相扰。展长天。难打相思稿。拂浓云。难觅传书鸟。辟重壌。难种忘忧草。酒杯频劝。怎禁宽肠少。早知道。痴意与痴心。总不相干。只是无情好。

　　狐柳妖
　　狐能幻化。往往变为女子。艳容巧慧。情爱惑人。楚士汪明遇曾遇之。一日泣别。赠诗云。铅华久御向人间。相对铅华更惨然。纵有青青今夜月。何因重照旧云鬟。　柳妖赠别诗。仲冬二八是良时。江上多缘与子期。今日临岐一杯酒。共君千里远相思。

　　刘山叟访女
　　后唐庄宗刘后。少困兵乱。与父相失。后贵宠。其父山叟。负药筐诣宫门请见。时诸嫔御争以门第相高。后恐为辱。乃曰。我离家时。父已亡矣安得有是命驱出之。庄宗常于宫中。敝服携筐。装刘山叟访女。以为戏。瞿宗吉诗云同光天子尙豪奢后族多称富贵家山叟不知人事改摩娑老眼入京华

　　花样不同
　　卢仝下第。出都投逆旅。有人附火吟曰。学织锦绫工未多。乱投机杼错抛梭。若教官锦行家见。把似文章笑杀他。仝问之。答云。旧隶宫锦坊。近以薄技投本行云。如今花样不同。且东归也。

　　下第集句
　　石曼卿下第。偶成集句曰。一生不得文章力。欲上青天未有因。圣主不劳千里召。姮娥可借一枝春。鳯凰诏下虽沾命。豺虎丛中也立身。啼到血流无用处。着朱骑马是何人。又集绝句云。年去年来来去忙。为他人作嫁衣裳。仰天大笑出门去。独对春风舞一场。

　　人心难足
　　葵轩琐记。有人心难足歌云。终日奔波只为饥。才教食足又思衣。衣食若还多充足。洞房衾冷便思妻。娶得妻来鸳被暖。奈何送老恐无儿。有妻有子双双乐。终日思量屋舍低。起得高楼并大厦。又无官职受人欺。县丞主簿皆嫌小。欲去朝中挂紫衣。人心似海何时满。奈被阎罗下帖追。此言虽俚。实切人情。

　　听谗诗
　　世传听谗诗云。谗言谨莫听。听之祸殃结。君听臣当诛。父听子当决。夫妻听之离。兄弟听之别。朋友听之踈。骨肉听之绝。堂堂八尺躯。莫听三寸舌。舌上有龙泉。杀人不见血。不知何人所作。词意明切。

　　朝鲜国人
　　卓异记。朝鲜国人。遇风飘至通州。有司馆于守御所。讯之。乃其国差出主试者。因作诗云。白浪滔滔水接空。布帆十幅不禁风。此来若葬江鱼腹。万里孤臣一梦中。又。迹殊溺海唐王勃。事异投江楚屈平。后因进贡。使之归国。

　　杨诚斋诗
　　河图三画已剩却。尧典万言犹欠着。向来潜圣天何言。六经非渠一手作。杏坛花下拨不开。天公更遣麒麟催。乾坤造化登青竹。洙泗光芒付绿苔。堂上书生真苦相。蠧简嚼穿浑不放。屋上架屋更屋上。后千万年作何样。华元夜登子反床。华镗晨趋孔子堂。当时浪说柝骸骨。今日覃思雕肺肠。华君将身博冻馁。毛颖何罪终日忙。君不见老农驱牛耕陇头。稲云割尽牛亦休。毛颖为君秃尽发。问君何时放渠歇。短檠青灯明复灭。诗话云。华镗。汉时秀才。作六经解。杨诚斋书长句于后。思致甚巧。末意黯然。　诚斋又有句云。书莫读。诗莫吟。读书两眼枯见骨。吟诗个字呕出心。人言读书乐。人言吟诗好。口吻长作秋虫声。只令君瘦令君老。何如闭目坐斋房。下帘扫地自焚香。听两听风都有味。徤来即行倦即睡。句老而佳。

　　无名诗
　　群谈采余。载二诗云。浩如烟海积如山。纸上陈人叫不还。白首书生无事业。一生精力费窗间。　邻壁嘲啾诵学而。老人睡少听移时。他年愼勿如张禹。帝问床前谬不知。二诗句意俱好。又古潭诗云。诗书已后真多事。已矣洪蒙唤不回。荷蒉那知夫子意。夏苓曾笑伏羲来。先天一画无余卦。六籍千年有冷灰。岂是世间文字少。新编后传逐年开。

　　诗意相似
　　晁以道与陈叔易。俱隐嵩山。叔易被召。以道作诗寓意云。处士何人为作牙。尽携猿寉上京华。故山岩壑应惆怅。六六峰前只一家。籍溪胡原仲除正字。朱文公寄诗云。先生去上芸香阁。阁老新峩豸角冠。留取幽人卧空谷。一川风月要人看。二诗相似。

　　观潮
　　昆山风俗。以八月十八日。为潮生日合邑往东门观潮。弘治甲子。顾鼎臣观潮诗云。海若鞭潮出海门。霆奔雪卷带灵氛。六鳌驾撼三山动。万马声传百谷闻。应先更期人似玉。往观谁使女如云。傅岩舟楫真时用。康济功成日未曛。乙丑。大魁天下。

　　钉诗
　　丁大全。面篮色。开庆己未。因貂聮董宋臣得相。不惬人望。江西缪万年。作钉诗剌之云。顽矿非铜钢样坚。寒坑纔热便趋炎。千来搥打方成器。一得人拈即逞尖。不怕斧敲惟要入。全凭钻引任教嫌。休言深久难抽抜。自有羊蹄与铁钳。大全见之大怒。配缪化州。后大全窜新州。为监押者挤水死。

　　四不出
　　孔侍郎【极】朝回遇雨。避于一叟之庑下。延入厅事。叟乌衣纱巾。逢迎甚恭。因僃酒馔。一一精好。孔公借油衣。叟曰。某寒不出。热不出。风不出。雨不出。未尝置油衣也。孔公不觉顿忘宦情。

　　登溷诗
　　东轩笔记。程师孟知洪州。于府中作静堂。自爱之。无日不到。题诗于石。有每日更忙须一到。夜深常自点灯来之句。李元规见而笑曰。此无乃登溷诗乎。

　　万回万拜
　　姑蘓笔记。薛昻赋蔡京君臣庆会合诗云。建时可会真千载。拜赐应须更万回。时人谓之薛万回。贾似道柄国时。浙漕朱浚。每有札子禀事。必称浚万拜。时人谓之朱万拜。浚乃晦翁曾孙。后元兵入建寜。浚被执不降。曰。岂有晦翁孙而失节者乎。遂自杀。

　　王琪张亢
　　渑水燕谈録。王琪张亢同在晏元献幕。亢肥大。琪以太牢目之。琪瘦小。亢以猕猴目之。一日。有米纲至八百里村。水浅当剥载。亢往督。琪曰。所谓八百里剥也。亢曰。未若三千年精矣。又琪尝嘲亢曰。张亢触墙成八字。亢应声曰。王琪望月叫三声。

　　鸦且打凤
　　今是堂手録。杜大中自行伍为相。与物无情。西人呼为杜大虫。虽妻有过。亦杖之。有爱妾。才色俱美。大中笺表。皆其所为。一日大中方寝。妾见几间纸笔颇佳。因书临江仙一阕。有彩鳯随鸦之语。大中觉而见之云。鸦且打鳯。于是掌其面。至项折而毙。

　　姓伍相弄
　　封氏闻见録。杨伯博任山南县丞。其妻陆氏。名家女也。县令朱某。妇姓伍。偶诸官妇会席。既相见。县令妇问赞府夫人何姓。答曰姓陆。次问主簿夫人。答曰姓戚。县令妇勃然入内。诸夫人不知所以。欲回。朱闻之。入问其妇。妇曰。赞府夫人云姓陆。主簿夫人云姓戚。以吾姓伍。故相弄耳。其余夫人頼我不问。若问。必曰姓八姓九矣。朱大笑曰。人各有姓。岂相弄邪。令妇复出主宴。

　　罗江鸡卵
　　儒林公议。庆历中。宋禧为侍御史。性帘介。乏才干。时亲事官谋乱。夜入禁中。几致不测。既而擒获。上惊悸。原饬宿卫。禧上言请多市。罗江杰狗置内。以备守御。人传以为笑。目为罗江御史。　林居漫録。桐江宋应昌。有口才。好术数。巡抚东省时。倭冠朝鲜。警报旁午。宋檄登莱两府。各收鸡卵数十万。俟倭乘舟来。我以卵掷之。舟滑。跕立不住。悉成擒矣。闻者传以为笑。目为鸡卵巡抚。内阁赵志皐独奇之。擢为少司马。总督征倭军务。是以国事为戏也。禧与应昌二事略同。恰又同姓更奇。。

　　池中飞来
　　挥麈録。毛泽民受知于曾子宣【布】。子宣南迁。泽民坐党与得罪。流落久之。蔡元度镇润州。与泽民俱临川王氏婿。泽民倾心事之。一日家集。观池中鸳鸯。元度赋诗。末句云。莫学饥鹰饱便飞。泽民和之云。贪恋恩波未肯飞。元度夫人闻之笑云。岂非适从曾相公池中飞过来者耶。泽民大惭。不能举首。

　　儒匠
　　有木匠颇知通文。自称儒匠。尝督工于道院。一道士戏曰。匠称儒匠。君子儒。小人儒。匠遽应曰。人号道人。饿鬼道。畜生道。

　　杨銮诗
　　西清诗话。南唐杨銮性诙谐。戏作诗云。白日苍蝇满饭盘。夜间蚊子又成团。每到更深人静后。足来头上咬杨銮。

　　残羊会客
　　青箱杂记。彭齐未第时。常谒南豊宰。宰不喜士。平居未尝展礼。一夕虎入县廨。咥所畜羊。弃残而去。宰即以会客。彭亦预。翌日。彭献诗谢曰。昨夜黄斑入县来。分明踪迹印苍苔。几多道德驱难去。些子猪羊引便来。令尹声声言有过。录公口口道无灾。思量也解开东开。留取头蹄待秀才。南方谓押司録事为録公。览者绝倒。

　　众鸟欣有托
　　中兴间气集。唐名妓李秀兰。善滑稽。尝与诸贤会乌程开元寺。知河间府刘长卿。有阴疾。【谓疝气。】谓之曰。山气日夕佳。长卿曰。众鸟欣有托。举坐大笑。论者两美之。

　　草明堂赦文
　　山堂肆考。宋胡卫卢举在翰林。草明堂赦文。江淮尽扫于胡尘。太学生嘲之曰。胡尘已被江淮扫。却道江淮尽扫于。传语胡卢一学士。不如依样畵葫芦。
</div>
    <div class="pagination">
<a href="坚瓠集_page75.html">上一页</a><span>...</span><a href="坚瓠集_page71.html">71</a><a href="坚瓠集_page72.html">72</a><a href="坚瓠集_page73.html">73</a><a href="坚瓠集_page74.html">74</a><a href="坚瓠集_page75.html">75</a><span class="current-page">76</span><a href="坚瓠集_page77.html">77</a><a href="坚瓠集_page78.html">78</a><a href="坚瓠集_page79.html">79</a><a href="坚瓠集_page80.html">80</a><a href="坚瓠集_page81.html">81</a><span>...</span><a href="坚瓠集_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
