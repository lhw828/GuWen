<!DOCTYPE html>
<html>
<head>
    <meta charset="UTF-8">
    <title>女红传征略 - 第 6 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>女红传征略 - 第 6 页/共 7 页</h1>
    <div class="content">　　节纪大奎撰本传
　　林青青 
　　漂水林梦环妻胡氏名青青工书法善丹青适梦环后潜意针黹梦环故好事悉搜坊间画本以资之自是独探玄奥得古人不传之秘取单丝上下尺幅间精不可辨梦环尝曰卿之此技眉娘尺绡法华经七卷不是过也然不肯作作则尺幅费时经年三十以后自云目力不济已屏绣谱其生平所成八九幅耳端方督两江得其归雁图？以入宫慈禧太后命奖之而青青已先一载死矣 
　　清稗类钞
　　沈寿 
　　沈寿初名云芝 张謇撰本传 字雪君着望吴兴本贯吴县阊门海红坊其故居也七岁弄针为姊度线八岁学绣嫥而悱愤试手鹦鹉豁露文章十一二窥涉文字悦喜谣吟时成一绣惊动侪辈十四五绣名渐踔与姊同功恒踰夜午市利其隽家赖以碑十六字山阴举人余兆熊于时绣品出入露香而轶之士夫钦迟竞致藏？其押印题识则天香阁也 张謇撰灵表 光绪辛丑慈禧皇太后西狩回銮值万寿贡所绣八幅盛被睿赐书寿字因更名寿以纪光绪末叶农工商部设绣工科以寿为总教习因游日本观其美术绣归益有得精鉴别能以针法定古绣品之真黂本传意大利都朗之会美利坚金山之会 灵表 寿绣意大利皇后像 本像 为国际赛品 张謇撰女红传习所缘起 得特奖金钻表名动中外宣统元年部令赴南洋劝业会专审查绣品精核持正舆论翕然本传明清两朝女官阒绝南洋劝业大会权舆审查国绣独膺官檄诚旷世而一见亦舍之而其谁于时绣品署余沈寿 灵表 辛亥国变罢绣工科乃于天津设传习所教绣自给民国三年八月南通张謇设女工传习所延寿主任授生徒二十余人五年九月增速成科 本传 于时所绣署以雪宦授绣八年勤诲无倦毕业者百五十余人高秀异等者九人 灵表 未几病剧张謇虑其艺之不傅而事之无从也乃属其自绣之始以迄于卒一物一事一针一法审思详语口讲指画成雪宦绣谱一书分绣备绣引针法绣要绣品绣德绣节绣通八章戊午十二月謇为叙而刊之其书集绣法之大成折衷中外确有心得可俾后人奉为圭臬且开中国工艺专书之先断非丁佩之谱所可同日而语民国十年五月病殁于南通年四十有八张謇表其墓曰世界美术家吴县沈雪宦女士之墓 本传 按张謇撰雪宦绣谱叙曰自虞书言会绣为绣之肇始顾传氏离絺绣为二而郑注训絺为刺以絺为绣之事贾氏疏考工记主郑说焉于义为通汉时司空篇亡考工识周所尚之大数终以画缋而致详于会绣之色是以诗人美周公曰绣裳美秦襄公曰绣甚至六币和诸侯之好俪琥以绣亦可见周绣之文于虞矣汉唐以来言绣伙甚未有能名其家间有之若世所称吴赵夫人魏薛灵芸唐卢眉娘者薛非绣而卢无传法（王嘉拾遗记薛夜来妙于针工恒处深惟不用灯烛之光裁制立成宫中号为针神据此则非专言绣苏鸮杜阳杂编顺宗永贞元年南海贡奇女卢眉娘年十四能于一尺绢上绣法华经七卷字不逾粟粒而点画分明日食胡麻二三合元和中度以黄冠放归南海赐号逍遥卒仙去是神异一流）近世有可说者则上海顾氏露香园之绣得其一幅者往往列诸彝鼎珍若璆璧顾其法若何士大夫所不能知也虽能绣之女子亦不能能说今世觇国者翘美术为国艺之础而绣当其一日本之为是者猎我旧制会以新法一治而百辟一而千里而我绣之钝等于百工也清以宣统元年开南洋劝业会骈罗百货俾厉以磨由是湘鲁江浙之绣四面而集謇长审查而部以绣工科总教习吴县女士沈寿专审查绣品自京师至张所绣意大利后像于会精绝为世所未有謇适得露香园绣董书大屏嘱别真膺展首帧即曰此露香园绣也问何以知曰以针法知之继闻其审查精核持正不轻假借为所否者亦翕然则重其人甚明年送一女生于京师从之学又明年辛亥京师绣科罢散寿旋天津教绣自给謇恐其艺之不果传也则于南通女师范学校附设绣工延寿主任始识其人间叩所谓针法纷纭连犿猝不易晓未几寿病病而刻謇益惧其艺之不传而事之无终也则借以宅俾以养病病稍间则时时叩所谓法寿之言曰我针法非有所受也少而学焉长而习焉旧法而已悟绣以象物物自有真当放真既见欧人铅油之画本于摄影生于光光有阴阳当辨阴阳潜神凝虑以新意运旧法渐有得既又一游日本观其美术之绣归益有得久之久之遂觉天壤之间千形万态但入吾目无不可入吾目即无不可入吾绣謇闻其言而善焉以为一艺事焉而有精微广大之思而沈寿一女子于绣得之也乃属其自绣之始迄于卒一物一事一针一法审思详语为类别而记之日或一二条或二三日而竟一条次为程以疏其可传之法别为题以括其不可传之意语欲凡女子之易晓也不务求深术欲凡绣之有微也不敢涉诞积数月而成此谱且复问且加审且易稿如是者再三无一字不自謇出实无一语不自寿出也嗟夫茫茫中国独阙工艺之书耳习之无得者不能言言之无序者不能记记之或诬或陋或过于文则不能信与行一人绝艺死便休息而泯焉无传者岂不以是伊古以来凡能成一艺之名孰不有其独运之深心与不可磨 之精气而浮沤霅电瞬息即逝徒留其存亡疑似之名而终而以惮其深造自得之法岂非生人之大憾而世之所谓至不幸绣云乎哉謇为是辄以是寄古今无涯之悲宁独以慰寿舒其幽忧而偿其传授之劳也寿有独立足以传世之艺故从金石书妇女特例书曰吴县沈寿 
　　松江杨氏姑妇 
　　光绪间松江杨氏姑妇习绣事于祖姑恽氏恽本习祖传没骨画法后嫁于杨而少寡遂以绘事施之刺绣凡绣件皆出自心裁不依俗谱山水人物花鸟皆能为之三代孀居恃此为生松绣之名因而大着曾见湖州沈君有扇袋一仿王石谷山水绣纹精细殊可宝也 
　　叶瀚中国美术织绣史 
　　薛芳 
　　无锡文华女士薛芳者居上海为光宣间画家邗上倪墨耕之室工绘工绣墨耕绘佛像花卉薛为加绣活色生香为时所重 
　　天狼笔记
　　凉州妇人 
　　凉州白云古渡有一妇人精于绣曾以大观园全景绣于绸帕帕仅五寸见方亦肝有之绝技也后为西人重金购去 
　　吴真奇绝艺见闻录 
　　胡僧慧澄〈附〉
　　唐苏晋颋之子也学浮屠尝得胡僧慧澄绣弥勒佛一本宝之尝曰是佛好饮米汁与吾性合吾愿事之他佛不爱也 
　　五杂俎卷十六事物部 
　　来复〈附〉
　　来复字阳伯三原人明万历丙辰进士官布政使备兵扬州性通慧诗文书画之外琴棋剑器百工技艺而不通晓惟未习女红至吴门学之旬日吴中女红俱叹赏焉 列朝诗集小传 按池北偶谈卷二十亦载此事有尤精女红官吴中时刺绣之妙吴中闺阁无能之者数语列朝诗集又有郭宗昌博闻多能与阳伯略相似但未言其能绣故不录
　　万寿祺〈附〉
　　万寿祺字年少徐州人明崇祯己卯举人天资颖悟自诗文书画之外琴棋剑器百工技艺细而女红刺绣觕而革工缝纫无不通晓唐叔升叹曰我辈十指虽具乃如悬枮若是何种慧性一能器此 
　　今世说 
　　徐履安〈附〉
　　徐履安有诡气善弄水幼与群儿争浴河畔能水面吹花长如海船进洋篙篷成绝技善烹饪岩镇街没骨鱼面自履安始娴女工尝绣十八尊者像为世罕有工篆籀人呼为铁笔针神作纸鸢置灯以照夜行后来扬州徐氏任以煮盐事学算半月能料计豆人寸马衣裳鞍辔不溢一黍丁丑间为园中杉木对联仿斜塘杨屧鎗金法以黑漆为地针刻字画傅以金箔光彩异艳作水法以锡为筒一百四十有二伏地上下置木桶高三尺以罗罩之水由锡筒中行至口口七孔孔中细丝盘转千余层其户轴织具桔？辘轳关捩弩牙诸法由机而生使水出高与檐齐如趵突泉即今之水竹居也 
　　杨州画舫录 
　　陆授诗〈附〉 
　　陆授诗字养雅嘉定诸生性聪颖能诗旁及音律刺绣饮膳无不工巧绝伦 
　　河海诗传 
　　杨继棠〈附〉
　　湖南宁乡岁贡生杨继棠工绘事善雕刻既老则出其雕绘余技施之刺绣依绘画晕色之法以染色丝依雕绘图谱之式以造花样故技特精妙大家闺秀游门下者甚众清季湘中风气大开女学校设立甚多凡女校中教刺绣之教员多杨氏女弟子故派衍顿盛成今湘绣之一系焉上系吾友宁乡钱君硕甫所述钱与杨为乡里而钱妻又为杨君再传弟子故其事为可信据云 
　　叶瀚中国美术织绣史 
　　黄嗣姑〈附〉 
　　荆州马洋潭有黄姓者老而鳏为乡塾师一女名嗣姑生有慧质幼在塾随父读书年十四自绣白衣大士悬之室中礼拜甚虔一夕忽梦大士呼而语曰汝父固乡里善人数宜有子其奈年老何我欲以汝子之因？抚其体啖以红丸甫下咽觉有热气如火从胸臆下达两股间迷眩者七日欻然而起则已化为善男子身先是翁以嗣姑许字同里谭姓因往告以此异谭怒其诧妄鸣于官质验果真乃解婚四方观者云集清康熙丙辰初夏事也渭川孙靖厂先生适过其地亦造门请见嗣姑冠履出迎黛粉之痕未消刺环之孔犹在耳也 
　　野乘丛钞

　　●针工第三  

　　薛灵芸 张皇后 邹翥妻吴珏 
　　庚宣妇桓女幼 田妃 叶元美妻高氏 
　　许允妇 蒋士铨母锺氏 李天祈妾胡氏 
　　张阿元 张惠言母姜氏 郭沅女 
　　马皇后 陶篁村妻孙氏 陈联第妻华氏 
　　附录 
　　李绅 褚载  
 
　　薛灵芸
　　魏文帝改薛灵芸之名曰夜来妙于针工虽处于深帷之内不用灯烛之光裁制立成非夜来缝制帝则不服宫中号为绣神也 
　　拾遗记 
　　庚宣妇桓女幼 
　　桓豁女字女幼制绿锦衣带作竹叶样远视之无二故无瑕诗云带叶新裁竹簪花巧制兰女幼庾宣妇 
　　女红余志 
　　许允妇 
　　许允妇阮氏有古针一生用之不坏 
　　女红余志 
　　张阿元 
　　丽嫔张阿元性机敏制昆仑巾上起三层中有枢转玉质金枝纫彩为花团缀于四面又制为蜂蝶杂处其中行得三层磨运百芯自摇蜂蝶欲飞皆作攒芘之状又制为飞琼流翠之袍趋步之际飘渺若月宫仙子帝见之指谓众嫔曰张嫔气宇清越又制绣丝绞布之裘雪迭三山之履以进御帝服其裘穿其履冠春阳一线巾巾乃方士所进云是东海长生公所服帝珍重之作宝光楼以藏焉至是始出服之 
　　元氏掖庭记 
　　马皇后 
　　马皇后宿州徐王马公女郭子兴以后妻太祖其子与太祖不相能以他事幽太祖别室绝口食后窃怀铛底饲之值蒸？？熟后乘热窃其一怀之薄乳旁乳为之糜幸郭妻张氏怜后皇急阴解之后知书精女红太祖每出军一切军状皆属后籍簿井井虽喻时询之不少遗暇即率诸校妻缝纫衣裲以备不给后性俭尝命练故织为衾褥以赐贫民缉裁余缯帛及织工治丝有荒类者纂集为衣帔以赐诸王公主身御澣濯久纰不即易曰此弋绨遗法也 
　　胜朝彤史 
　　张皇后 
　　张后尝用白绫间新桑色绫制衣如鹤氅式服之礼大士宫中称为霓裳羽衣又后常手素绫作地手剪五色绢迭成诸佛菩萨妙相宫中奉释教者恒相仿仿谓之堆纱佛 
　　天启宫词◎
　　田妃 
　　余过雍丘谒刘文烈公理 顺祠 见明怀宗所赐宫花鹤补精致异常云出自田妃手制 
　　筠廊偶笔 
　　蒋士铨母锺氏 
　　母姓锺氏名令嘉字守箴十八归先府君时府君四十余任侠好客乐施与散数千金囊箧萧然生铨而家益落府君由是计复游燕赵间而令吾母及铨寄食外家年饥大凶益窘乏时铨及小奴衣服冠履皆出于母母工纂绣组织凡所为女红令小奴携于市人辄争购之铨年二十娶妇张氏母女视之训以纺绩织纴之事一如教儿有南昌老画师游鄱阳八十余白发垂两耳能图人状貌延之为母写小像乃图秋夜之景虚堂四敞一灯莹然高梧萧疏影落檐际堂中列一机画吾母坐而织之妇执纺车坐母侧檐底横列一几剪烛自照凭画栏而读者则铨也阶下假山一砌花盆兰婀娜相倚动摇于微风凉用中其童子蹲树根捕促织为戏及垂短发持扇煮茶石上者则奴子阿童小婢阿昭也图成母视之而欢 
　　节蒋士铨鸣机夜课图记
　　张惠言母姜氏 
　　妣姓姜氏府君既卒家无一夕储世父亦贫常以岁时减分银米先妣与姊作女工以给惠言依世父居读书四年返先妣命授翊书先妣与姊课针黹常数线为节每晨起尽三十？然后作炊夜则燃一灯先妣与姊相对坐惠言兄弟持书倚其侧针声与书声相和 
　　节张惠言撰本传 
　　陶篁村妻孙氏 
　　孙太孺入萧山明经陶元藻妻篁村明经字也年二十归篁村逮事舅姑曲尽妇道尤精于针工素为诸如姊锑姒所推董寻常纫缀缉补谓无针线？众归其妍则争以相委始而偶然其后习为固然遂日夕无休时冬夜漏下四无人声饕风挟雪入窗户飐榻前镫闪闪欲灭犹怀乳下儿拥被事刀尺也坐是两目成痼疾 节郑虎文撰墓志铭 
　　邹翥妻吴珏 
　　吴氏名珏京口吴莱公女也凡刺绣织纫见无不能若所素习者诸技巧类是率非所好年十七归邑子邹翥经年翥竟死念翁姑老子幼食贫无资治女红积纤微无以为生计初学绘于兄工特甚乃布绣纹点绚增华人争购得之以是持针线往往达旦睫不交倦不可支镫火燎椎髻稍觉仅仅拂去绣纫如初 
　　节梁份撰本传
　　叶元美妻高氏 
　　高氏桐城人叶元美妻嫁未逾年夫率无子性自矜寡言笑自是益饬人罕见其面而针工殊绝前此以佐夫读戚邻既以嘉其节而怑其遇衣履鞶悦争相属以此获资养祖姑抚叔并以遗母及养弟翁生还叔亦成立妇乃宁家使弟就垫高叶两氏继续得以不坠者皆节妇一手之力 
　　节张尹撰本传 
　　李天祈妾胡氏 
　　江都光禄典簿李天祈妾胡氏夫殁氏年二十余家故贫氏资针黹度日课孤读书长子雷早逝次子道南己卯科举人初氏夫故后两孤尚幼氏十指缝刺日无少保积断针千万藏弁箧中以识荼苦及道南举于乡始出以相示诸名流哀其志作断针吟 节妇传 按节妇传清江杨锡绂方来箸杨乾隆间官至漕运总督此书凡十四卷卷首有陈文公 宏谋 沈归愚 德潜 方敏恪 观承 诸公之叙卷末复有齐次风 召南 之跋各卷叙事翔实文亦雅洁传各有论属词比事断制谨严亦非率尔操觚可比今最录涉及女红者七人其仅及织衽而不详述者如从其略 
　　郭沅女 
　　郭氏者孝廉任海州学正郭沅女也幼警慧九岁师杨姓妇授孝经论语作楷书不匝月辄通晓文义书法尤胜女师其女红绣谱悉不师而各尽其妙维扬闺阁中藉藉称针神焉晨起组紃夜则一灯彻宵所操作售值倍他人然伤目过甚眦眵渐昏不能复治绣线乃日糊纸作丧家楮帛具事甚劳利甚蒶虽至断炊饭絮卒必不受人怜 
　　节妇传 
　　陈联第妻华氏 
　　京师宣武门外潘家河沿陈联第之妻陈华氏所作活计工妙绝伦传入禁中仰蒙皇太后称赏饬查余技通？谱兼审琴音派充供奉教习宫嫔诚异数也 
　　古谈丛上卷
　　李绅〈附〉 
　　李绅为相时俗尚轻绡染蘸碧为妇人衣绅自为小君裁剪 唐朱揆？小志 按绅字公倕工诗元和进士擢翰林学士与李德裕元稹同时号三俊累官至尚书右仆射门下侍郎卒谥文肃有追昔游集 
　　褚载〈附〉
　　杭州东城机杼之声比户相闻郎仁宝云起于褚河南九世孙载善织作绫锦褚家塘通圣土神是也其中一二供尚衣之匠花样有为西沛十景全图者秀水朱稼翁稻孙武林恭纪诗云十样西湖景曾看上画衣新图行殿好试织九张机 清稗类钞 

　　●杂作第四  

　　柳婕妤妹 乔小红 
　　宫婉兰 陆湘鬟　 
　　石学仙  
　　附录 
</div>
    <div class="pagination">
<a href="女红传征略_page5.html">上一页</a><a href="女红传征略.html">1</a><a href="女红传征略_page2.html">2</a><a href="女红传征略_page3.html">3</a><a href="女红传征略_page4.html">4</a><a href="女红传征略_page5.html">5</a><span class="current-page">6</span><a href="女红传征略_page7.html">7</a><a href="女红传征略_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
