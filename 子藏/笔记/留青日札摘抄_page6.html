<!DOCTYPE html>
<html>
<head>
    <meta charset="UTF-8">
    <title>留青日札摘抄 - 第 6 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>留青日札摘抄 - 第 6 页/共 9 页</h1>
    <div class="content">　　督写检校季士俊 
　　对读教授徐文渊 
　　训导陆胜宗 

　　●留青日札摘抄三 

　　田艺蘅 

　　戒坛 
　　晏公庙 
　　东明寺 
　　火居火宅 
　　妖僧 
　　佛牙 
　　假师姑 
　　僧道托生　僧道名子 
　　姚广孝 
　　大光明佛 
　　朱正增 
　　道士主礼乐 
　　布政使司城隍庙 
　　武安王 
　　神助阵 
　　家神郄盗 
　　吕绍先　何仙姑 
　　革天师 
　　风流神 
　　闭气道士 
　　使鬼法 
　　鬼杀咸宁 
　　于肃愍公辟鬼 
　　失母之妖 
　　见鬼投井 
　　四神四灵四祥 
　　麒麟 
　　狮子 
　　大明名马 
　　龟 
　　灌水鲤 
　　龙鸭 
　　羊哀狗宝 
　　方正学蛇报之妄 
　　蚶 
　　赤雀 
　　四时蚕 
　　白花蛇 
　　鴈足系帛书 
　　鸡鹅妖 
　　猪妖 
　　禽兽衣冠 
　　文渊阁芍药 
　　练实 
　　榕 
　　玉色芝 
　　惜花人 
　　别花人 
　　木中字 
　　木拔自植 
　　木生异实 

　　○戒坛 

　　杭州昭庆寺每年三月开戒坛为天下僧人受戒之所故名曰万善戒坛禅家五戒一曰不杀生命二曰不偷盗财物三曰不听淫声美色四曰不饮酒茹荤五曰不妄言戏语今则僧尼杂处道俗混淆四时游戏羣集实为淫乱荤膻之坛矣在宋时戒坛僧尼为奸太祖深恶之开宝五年诏曰僧尼无间实紊教法应尼合度者只许于本寺起坛受戒令尼大德主之如违重置其罪许人告也贻谋录中载僧戒坛中公然招诱新尼受戒不至者反诬以违法噫弊也久矣嘉靖三十五年倭寇临北关都御史李天宠焚之乃五月六日也不数年总制胡宗宪重建焕然胜昔游僧复来四十五年春廵按庞公按察徐公王公秦公毅然痛禁异端绝影为一快事隆庆三年巳巳闰六月六日戌时为雷火一夜焚尽葢天将灭之也 

　　○晏公庙 

　　太祖渡江取张士诚舟将覆红袍救上且指之以舟者问何神曰晏公也后猪婆龙攻崩江岸神复化为老渔翁示以杀吅之法问何人又曰晏姓也　太祖感之遂封为神霄玉府都督大元帅仍命有司祀之今江海着灵甚显昔宋高宗渡河有泥马引途之异故杭州有白马庙祀之元世祖取江南欲渡黄河苦乏舟梦一老叟指引明日果见一人先涉济军遂封为荅剌罕与五品印拨三百户食之信乎帝王之兴天与人归自有灵兆也 

　　○东明寺 

　　东明寺在钱塘安溪去吾乡不二十里相传建文皇帝为僧曾居此寺旧传厕制如楼与人家颇异后流广西归老北京宫中称曰老佛崩时欲谥为神宗而朝廷不允葬西山铭曰天下大法师之墓初建文之自焚也葬祭以天子之礼驸马都尉梅殷军中发丧缟素私谥为孝愍皇帝后主事杨循吉致仕遣子奏复建文帝号孝庙亦不之罪 

　　○火居火宅 

　　今道士之有室家者名为火居道士唐郑熊番禺杂记广僧有室家者谓之火宅僧又陶谷清异录京师大相国寺僧有妻曰梵女叜亦曰房老则道有妻者亦当曰道女叜俗言道婆佛妻名耶须见莲经注洪武六年令民家女子未及四十者不许为尼姑女冠二十年令民年二十以上者不许为僧二十四年令民有效瑜珈教称为善友假张人名私造符录者皆治以重罪二十七年令僧道有妻妾者许诸人赶逐相容隐者罪之有称白莲灵宝火居及僧道不务祖风妄为议论阻令者皆治重罪永乐十年谕天下僧道多不守戒律民间修斋诵经辄较利厚薄又无诚心甚至饮酒食肉游荡荒淫畧无顾忌又有无知愚民妄称道人一槩蛊惑男女杂处无别败坏风化即揭榜申明违者杀不赦 

　　○妖僧 

　　妖僧行果云自海上来杭州多技善幻以符詋禁治病人辄愈人或讹言曰仙时刘郎中景寅吴员外郎鼎咸得告家食闻行果名召之与语大悦受辟谷运气法屏人扃室以一侲子守之行果则往来二子所指授也顷之刘忽瞑眩欲死以语行果行果曰是将游神神游而复可以升矣又顷之瞑眩益甚若有物冉冉自口脱于几上么人长不满指盘辟而歌纤如蝇声刘问曰尔何为者曰吾君之元神也侲子骇而大謼么人忽亡刘遂僵仆移时而苏叩之若寱语不忆矣遂得悸病忽忽三月而卒吴既受法瞑昡时作如刘然不知刘巳死惑于行果信之益笃一日忽大呌曰八仙至矣跃起若肃客状吴病跛不良于行至是步武舒展剡如也俄而空中语曰吾将采白凤之膏苍龙之髓续尔筯骸吴谢曰谨俟命既而家中百怪朋作犬登灶而嗥婴儿反接若桎梏而啼家人大惧无何行果突至吴且击且骂曰妖秃尔贼任氏刳其二稚为幻世闲吾今诉帝杀汝矣行果瞿瞿狼窜出门不知所往而吴亦病悸半年始痊询之二子之家果然怪亦甚矣妖僧所作不知果何术也家大夫言采生法吴之子遵晦为按察副使余得其详 

　　○佛牙 

　　西湖法相寺中藏一异齿其大如拳正碧绿色透明山僧云是佛牙以诱妇女奉礼请观获利也其状如盘牙相是西域异兽口中者且云此佛丈六金身如有此牙则须十六丈长乃可容此头也古人所载郍衍国有金轮玉齿长三寸岂是物耶唐传奕以羚羊角扣碎婆罗门僧佛齿五代赵凤以斧斫碎西域佛牙我　朝正德九年正月十六日干清宫灾吏部尚书杨一清上言五事其三谓不宜创梵宇于西内葢禁中自来有佛堂释殿惟正德中因近习张锐张雄钱宁等以佛事蛊惑武宗引西番僧出入禁内至　今上始议除去命武定侯郭勋大学士李时礼部尚书夏言入着大善殿内有金银铸像夷鬼淫亵之状巨细不下千百余金函玉匣藏贮名佛骨佛头佛牙之类枯朽摧裂奇离傀儡亦计不下千百片言请瘗之草野不得渎留清禁以永杜愚冥眩惑之端请将佛骨佛牙一切付之于火以灭其迹其金银铜像亦并令毁销实为千古称快而万代瞻仰者也实嘉靖十五年五月二十日夏言题请遂皆毁灭计佛骨牙齿不下千百斤又何其多也其所为男女淫亵之像者名曰欢喜佛传闻欲以教太子葢虑长于深宫之中不知人事故也今　皇上毁之诚可谓端本之教矣汉成帝画纣踞妲巳而坐长夜之乐于屏又戴王子海阳立十五年坐画屋男女臝交接置酒请诸父姊妹饮令仰视画此淫图之始也胡元伶人詹俊子为淫乱之物此淫具之始也所谓欢喜佛者想亦此类其殿名曰大善乃大恶也 

　　○假师姑 

　　隆庆庚午妖僧圆晓穿耳缠足妆餙假师姑至余杭哄诱愚妇人淫媾甚多虽富贵之家不免其污事露送县贿释按察吴公擒之尽发其奸丑声满邑乃号令通衢致之死刑则又颂声满省矣总制郭公荐剡所云开运河而百姓腾欢擒妖僧而一方称快正谓此也吴公名教传朝城人崇正辟邪王政也 

　　○僧道托生　僧道名子 

　　房管是永禅师李白是金粟如来崔曙是泰山老师张方平是琅琊寺僧苏轼是杭州寿星院戒和尚王十朋是族叔之师严伯威史弥远是觉阇黎冯京是五台僧真德秀是浦城草庵和尚我朝尚书常州胡濚是天池僧进士太原王琼是西番僧岂轮回之征邪又六朝文人多以僧道佛命名甚可鄙笑而文天祥正气君子也乃名其二子曰道生佛生今洪武时东川候胡海第七子名和尚第八子名行者见学士刘三吾所撰墓志巩昌候郭子兴次子名官僧永乐十五年丁酉福建榜有顾佛童杨佛童薛佛刘童皆生员中式 

　　○姚广孝 

　　广孝幼名天禧长洲人世医从相城道士席应珍席通儒多异术质敏尽得其传尝白父不愿医愿仕以显父母父不从一日入城见僧官驺从之盛叹曰僧亦富贵如此邪元壬辰年遂出家入里之妙智庵改名道衍游学江湖工为诗文洪武癸丑请给礼部度牒于觉林寺入册四年诏取高僧至则以病回八年诏通儒广孝以僧试礼部中不愿仕赠僧服还山及壬戌九月诏选高僧分侍诸王广孝往燕王府住持庆寿禅寺十五年孝慈皇后崩亲王各奏乞僧修斋于是左善世宗泐季潭举之遂见知于成祖豫建靖难之功壬午十月拜僧录司左善世永乐甲申三月简东宫辅导擢太子少师因赐今名不拜惟受章服仍居庆寿寺及太孙就学命设讲席于文华殿之东复令广孝及翰林内阁诸臣侍焉九年考满壬辰二月给与诰命封赠祖菊山父妙心俱赠资善大夫祖母周氏母费氏俱赠夫人并本身凡五道终身不畜发不娶妻今寺中有方面红袍玉带髠顶戴唐帽像者存焉卒年八十四义子曰继录功为尚宝司少卿广孝赠荣国公谥恭靖配享成祖庙廷或曰初名衍字斯道成祖尝赐两宫人逾月不近上乃召还之嘉靖九年移祀大兴隆寺罢侑享礼也 

　　○大光明佛 

　　乌思藏大乘法王居西天日落佛国东土永乐三年诰封万行圆融如法最胜弘慈广济护国宣教正觉如来大乘法王西天上善金钢普应大光明佛凡三十六字法号十一年喃葛儿藏卜来朝封为灌顶弘慈通慧国师给金印嘉靖十年应袭昆葛锁南扎叭坚参巴藏卜西番字表一通时通把人等译之曰上位人皇帝主大法皇帝前乌思藏应袭大乘法王昆葛锁南扎叭坚参巴藏卜差使臣昆葛班鸠儿等拜奏上位登大宝位万万年金身坚固犹如须弥天下太平四海一家圣意公无间远迩我乌思藏高僧剌僧俗人等时常祝延圣寿万万岁今干鼠年具印信番本一道并年例方物赴京进贡铜佛铜塔舍利珊瑚犀牛角紫红白足力左髻海螺黑香硼砂茜草葫黄连毛缨红白黑铁刀氆氇等件又厢山欺甸子无量镀金佛一尊画像释迦佛一幅舍利十颗金五钱 

</div>
    <div class="pagination">
<a href="留青日札摘抄_page5.html">上一页</a><a href="留青日札摘抄.html">1</a><a href="留青日札摘抄_page2.html">2</a><a href="留青日札摘抄_page3.html">3</a><a href="留青日札摘抄_page4.html">4</a><a href="留青日札摘抄_page5.html">5</a><span class="current-page">6</span><a href="留青日札摘抄_page7.html">7</a><a href="留青日札摘抄_page8.html">8</a><a href="留青日札摘抄_page9.html">9</a><a href="留青日札摘抄_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
