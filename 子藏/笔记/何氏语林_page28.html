<!DOCTYPE html>
<html>
<head>
    <meta charset="UTF-8">
    <title>何氏语林 - 第 28 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>何氏语林 - 第 28 页/共 30 页</h1>
    <div class="content">　　安帝时阙尚书诏大夫六百石以上试对政事天文道术以髙第者补之翟酺自恃能髙而忌故太史令孙懿恐其先用乃往懿既坐言无所及唯涕泗流连懿怪问酺曰图书有汉贼孙登以才智为中官所害观君表相似当应之酺受恩接凄怆君之祸耳懿忧惧移病不试由是酺对第一拜尚书【范晔后汉书曰翟酺字子超广汉雒人四世诗酺好老子尤善图纬天文厯以报舅讐当徙日南亡于长安为卜相工遇赦还郡征拜议郎迁侍中】魏武尝行军廪谷不足私召主者问如何主者曰可行小斛以足之太祖曰善后军中言太祖欺众太祖谓主者曰特当借君一死以厌众不然事不解乃斩之取首题徇曰行小斛盗官谷
　　刘徳尝战败自投曹公一日曹公从容语徳曰天下英雄唯使君与孤本初之徒不足数也徳方食失匕箸会雷大震徳曰圣人言迅雷风烈必变良有以也一震之威乃至于此曹公遂不疑徳
　　宋世祖与羣臣至殷贵妃墓谓刘徳愿曰卿等哭贵妃若悲当加厚赏刘应声号恸涕泗交横上以为豫州刺史帝又令羊志哭羊亦呜咽甚哀他日有问羊者卿那得此副急泪羊曰我尔日自哭亡妾耳
　　姚崇与张説同为宰辅各懐疑阻张衔之颇切崇病戒诸子曰张丞相与吾不协衅隙甚深然其人素懐奢侈尤好服玩吾身没之后当来吊汝具陈吾平生服玩寳带重器罗列帐前张若不顾汝家族无矣若顾此当録玩用致之仍以神道碑为请既获其文登时録进先砻石以待至便镌刻张丞相见事常迟于我数日之后必当有悔若征碑文以刋削为辞当引视镌石仍告以闻上崇没张果至目其服玩者三四崇家悉如崇戒不数日文成叙致该详时谓极笔【其略曰八柱承天髙明之位列四时成嵗亭育之功全】数日果遣使取本以为辞未周密欲加删改姚氏诸子引使者视其碑仍告以奏御使者复命张悔恨抚膺曰死姚崇能生张説吾今日方知才之不及逺矣李泌以虚诞自任尝对客曰令家人速洒扫今夜洪崖先生来宿有人遗酒一榼会有客至云麻姑送酒来与君同倾饮未毕阍者云某侍郎取榼子泌命倒还之畧无怍色
　　韩晋公【韩滉已见】自江东入觐气槩杰出是时刘佐在大梁倔强难制滉欲致其朝觐结为兄弟升堂拜亲驻车三日大出金帛赏劳一军为之倾动佐敬伏乃使人密聴滉滉夜问孔目吏所费多少诘责颇细佐笑而鄙之
　　曹武穆知渭州号令明肃西人慑惮自是边境无虞一日方召诸饮会有叛卒数千亡奔贼境骑报至诸相眎失色公言笑如平时徐谓骑曰吾命也汝勿显言西人闻以为袭巳皆杀之【东都事畧曰曹玮字寳臣武恵王彬第三子彬被疾真宗问以后事对曰臣二子璨与玮皆堪为问以优劣曰璨不如玮玮好读书通春秋尤善左氏为几四十年威震西鄙諡武穆】
　　丁晋公执政不许同列留身唯王文正一切委顺未尝忤其意文正谓丁曰欲面求恩泽又不敢留身丁曰如公不妨一日留身进文字一卷具道丁事丁去数步大悔之不数日丁遂有朱崖之行
　　文潞公以枢密直学士知成都公年未四十成都风俗喜行乐公多燕集有飞语至京师御史何圣从因谒告归上遣伺察之【东都事略曰何郯字圣从成都人为御史鲠切无所避为仁宗所知】何至潞公亦为之动有幕客张少愚谓公曰圣从之来无足念少愚与圣从同郡因迎见于汉州命酒设乐有营妓善舞圣从狎问其姓妓曰姓杨圣从曰所谓杨台栁者少愚即取妓项帕罗题诗曰蜀国佳人号细腰东台御史惜妖娆从今唤作杨台栁舞尽春风万万条命其妓作栁枝词歌之圣从为之霑醉后数日圣从至成都颇严重一日潞公大作乐以燕圣从迎其妓杂府妓中歌少愚之诗以侑觞圣从每为之醉圣从还朝潞公之谤乃息【逸曰张愈字少愚益州郫人隽伟有大志屡举不第遂于家文彦博治蜀为置青城山白云溪杜光庭故居以处之】
　　殿帅杨存中有亲爱吏平居赐予无一旦无故怒而逐之吏莫知得罪之由泣拜辞去存中曰无事莫来见我吏悟其意归以厚赀俾其子入台中为吏无何御史欲论存中干没军中粪钱十余万其子归语其父其父奔告存中存中即具劄奏言军中有粪钱若干桩管某处惟朝廷所用不数日台中果以为言髙宗出存中劄子示之御史坐妄言被黜
　　秦会之夫人常入禁中显仁太后言近日子鱼大者絶少夫人对曰妾家有之当以百尾进归吿会之会之咎其失言与其馆客谋进青鱼百尾显仁拊掌笑曰我道这婆子村果然
　　秦桧当国日四方餽遗日至方滋徳帅广东为蜡炬以众香实其中遣驶卒持诣相府厚遗主藏吏期必达吏使俟命一日宴客吏白烛尽适广东方经畧送烛一罨未敢启命取用之俄而异香满坐察之则自烛中出也亟命藏其余枚数之适得四十九呼使人问故则曰经畧専造此烛供献仅五十条既成恐不佳试爇其一不敢以他烛充数秦大喜以为奉己之専
　　秦桧为相日都堂左揆前有石榴一株每着实桧嘿数焉忽亡其二桧佯不问一日排马忽顾谓左右取斧伐树有亲吏在旁仓卒对曰实佳甚去之可惜桧反顾曰汝盗食吾榴吏叩头服
　　韩彦古尹京日【周公谨癸辛杂志曰韩彦古字子师诡谲任数处性不常孝宗时为京尹】李仁甫恶其诡谲弗与交请谒一日瞰其亡往见之韩实未出既见延入书室请曰平日欲一攀屈而不能今既见临姑解衣盘礴可也仁甫辞不获遂为强留室有二防贮书牙籖黄袱扃防甚严仁甫问此为何书荅曰先人在军中日得于北方盖本朝野史编年成书者时仁甫方修长编既成有诏临安给笔札就其家缮録以进而卷帙浩博未见端绪仁甫闻其言亟欲得见韩言家所秘藏即进呈不可他示李益窘再四致祷乃曰且为某饮酒续当以呈仁甫为尽量每杯行辄请酒罢笑谓仁甫曰前言戏耳此即公所着长编已用嘉作副本装治即以奉纳使可进御矣仁甫视之信然盖隂戒书吏録每一板酬千钱吏畏其威利其赏辄先録送韩所故仁甫方成韩已得全帙仁甫虽奋愧不平亦幸其成遂用以进【宋史曰李焘字仁甫眉州丹棱人博极载籍捜罗百氏慨然以史自任仿司马光通鉴例断自建隆迄于靖康为编年一书凡九百七十八卷名长编】
　　黜免三十
　　夫尺有所短寸有所长况三代以下士鲜全徳世率以寸朽而弃大材微纇而遗美寳君子盖深惜之
　　蜀先主衔张裕不逊兼忿其漏言【张裕已见　蜀志曰裕私语人曰嵗在庚子天下当易代刘氏祚尽矣主公得益州九年之后寅夘之间当失之人密白其言后魏氏之立先主之薨皆如裕所刻】下狱诛之诸葛武侯表请其罪先主荅教曰芳兰当门不得不鉏【蜀志曰裕甚精相术每举镜视面自知刑死未尝不朴之于地也】李令伯【李密已见】入晋自负才器常望内转而羁旅无援迁汉中太守自以失分懐怨赐饯东堂诏令赋诗令伯末章云人亦有言有因有縁仕无中人不如归田明明在上斯语岂然帝大忿怒废黜于家
　　挚瞻为王敦戸曹参军【挚氏世本曰瞻字景游京兆长安人太常虞兄子也父育凉州刺史瞻少善属文起家著作郎中朝乱依王敦为户曹参军】敦以故壊裘赐老病外部都督瞻谏曰尊裴虽故不宜与小吏敦问何为不可瞻时因醉曰若上服皆可用赐貂蝉亦可赐下乎敦言非喻所引如此不堪二千石瞻曰瞻视去西阳如脱屣耳
　　殷中军【殷浩已见】被废夷神委命雅咏不辍虽家人不见其有流放之戚外生韩康伯始随至徙所周年还都殷素爱之送至水侧乃咏曹顔逺诗曰富贵他人合贫贱亲戚离因泣下
　　何长瑜为临川王【义庆】记室参军尝于江陵寄书与族人何勗以韵语序临川州府僚佐云陆展染发欲以媚侧室青青不解久星星行复出如此五六句轻薄少年遂演而广之一时人士并为品目尽加剧言苦句其文流行临川以白太祖长瑜徙广州【南史曰太尉淑文冠当时义庆在江州请为卫军谘议其余吴郡陆展东海何长瑜鲍照并有词章之美引为佐吏】
　　谢恵连随父方明在会稽郡爱郡吏杜徳灵及居父忧赠以五言诗十余首坐流徙废塞不豫荣伍殷仆射【景仁】爱其才因言次白太祖臣儿时便见世中有此文而论者云是恵连其实非也太祖曰若如此便应通之即用为彭城王【义康】法曹参军
　　阳源【淑已见】不附刘湛大相乖忤阳源赋诗曰种兰忌当门懐璧莫向楚楚少别玉人门非种兰所寻以久病免官
　　梁武每集文士防经史事时范云沈约之徒皆引短推长帝悦加其赏赉曾防锦被事咸言已罄帝试呼问刘孝标刘时贫悴冗散忽请笔疏十余事坐客皆惊帝不觉失色自是恶之不复引见及孝标苑成帝即命诸学士撰华林徧略以髙之竟不见用刘乃着辩命论以寄懐
　　髙祖于钟山造大爱敬寺王思寂有旧墅在寺侧良田八十余顷是王丞相赐田髙祖遣主书宣防就思寂求市欲以赐寺思寂荅防云此田不卖若是敕取所不敢言酬对又脱略髙祖怒付市评价以直逼还之由是忤防出为吴兴太守【南史曰王骞字思寂一字成王俭子也性凝简慕乐广之为人不事产业有田八十余顷与诸宅及故旧共佃之常曰我不如郑公业有田四百顷而食常不周以此为愧仕至度支尚书加给事中】
　　宋考功【宋之问已见】在天后朝求为北门学士不许作明河篇以见意【诗末云明河可望不可亲愿得乗槎一问津更织女支机石还访成都卖卜人】则天见其诗谓崔融曰吾非不知之问有才但以其有口过盖之问患齿疾口常臭故也之问终身慙愤
　　孟浩然极为王右丞所知一日王待诏金銮召浩然商较风雅上忽临幸浩然错伏床下王不敢因奏闻上欣然曰朕素闻其人因得召见上曰卿得诗来否浩然奏曰臣偶不赍所业上即命吟旧作浩然拜舞诵诗曰北阙休上书南山归敝庐不才明主弃多病故人疎上闻之怃然曰卿自不求朕朕未尝弃卿奈何诬朕因放归南山
　　开元中东宫官僚清淡薛令之为右庶子题诗自悼曰朝日上团团照见先生盘盘中何所有苜蓿长阑干饭澁匙难绾羮稀箸易寛何以谋朝夕何由保嵗寒上幸东宫览之索笔题其榜曰啄木口嘴长凤凰羽毛短若嫌松桂寒任逐桑榆暖令之遂谢病归【唐诗纪事曰薛令之闽之长溪人肃宗在东宫令之为右庶子积嵗不迁弃官归乾元中肃宗以旧恩召令之而令之已先卒】
　　开元中陆坚在中书以丽正学士供拟过丰谓朝列曰此亦何益国家致此费损议罢之张説谓诸人曰説闻帝王功成则有奢僭之失或兴造池台或躭玩声色圣上重儒崇徳亲自讲论刋校图书详延学者今之丽正即是圣主礼乐之司永代规模不易之道所费者细所益者大陆子之言未为达也宗后闻其言陆之恩待稍薄
　　李适之为相疎直坦夷时誉甚美【唐诗纪事曰适之常山愍王孙天寳初代牛仙客为左相朝退每邀賔戚谈谐赋诗】为李林甫排诬罢免朝贤虽知其无罪然谒问甚稀适之意愤日饮沉酣且为诗曰避贤初罢相乐圣且衔杯为问门前客今朝几个来林甫愈怒终遂不免
　　徐常侍久在中书常参李右座议【李林甫已见】右座被废常侍恐为罪累逃衡山为东林寺掇蔬行者诈为喑哑数年后值修建佛殿僧中选善书者题梁巳二三人忽徐行者跨过掌事怒以杖连击其背徐乃画地曰某口虽不言昔年曾学大书乞试之使题数行诸僧皆悦服因遣尽书之时李北海游岳观其题处曰不知徐公在此乃召至握手言曰朝列于公已息论矣遂解其布褐释以簪裳因戏徐曰徐侍郎曾吟岘山思驻马汉水忆回舟否徐曰喑哑之时亦黙咏之即与同载北归【唐诗纪事曰徐安贞始名楚璧应制举三登甲科开元中为中书舍人帝属文多令视草终中书侍郎】
　　陆宣公谪忠州土塞其门家人由于狗窦中州不得谒面
　　张祜深为令狐楚所知楚镇天平自草荐表以祜诗三百篇随表进上祜至京属元稹在内庭帝以问稹稹曰祜雕虫小技壮夫不为或奨激之恐变陛下风教由是失意东归
　　令狐绹【刘昫唐书曰令狐绹字子直宰相楚之子大中四年以兵部侍郎平章事】曾以旧事访于温庭筠庭筠荅曰事出南华经非僻书也冀相公燮理之暇时宜览古绹甚怒奏庭筠有才无行不许登第遂轗轲以至终身【摭言曰开成中温庭筠才名籍甚然罕拘细行以文为货识者鄙之唐诗纪事曰庭筠彦博裔孙与李商俱有名时号温李】
　　陶谷久在翰林意希大用建隆以后宰相往往不由文翰闻望皆出谷下谷不能平仍俾其党因奏对言谷宣力实多微伺上防太祖曰翰林草制皆检前人旧本俗所谓依様画葫芦耳何宣力之有谷乃作诗书于玉堂之壁【诗曰官职须由生处有才能不管用时无堪笑翰林陶学士也能依様画葫芦】太祖益薄其怨望遂决意不用
　　丁崖州当政日置宴私第忽语于众曰尝闻江南国王钟爱一女一日谕大臣曰吾止一女姿仪性识特异于人卿等为择佳壻须年少美风仪有才学门第髙者或言洪州刘生为郡参谋风骨秀美大门博学有文可以充选国主召见大喜寻尚主拜都尉鸣珂锵玉出入禁闱良田甲第珍寳竒玩豪华富贵冠于一时未几主殂国主悲悼不胜曰吾不复见刘生削其官一物不与遣还洪州生恍疑梦觉触目如失丁笑曰某他日不失作刘参谋也坐中莫不失色未几有海上之行籍其家孑然南去
　　杨文公为执政所忌母病谒告不朝防径归韩城与弟倚居逾年不调有启谢朝中亲知云介推母子愿归绵上之田伯夷兄弟甘受首阳之饿后除汝州希防者攻击不已公又有启曰已挤沟壑犹下石而弗休方困蒺藜尚关弓而相射当事诸人益恶之
　　东坡既谪黄州复以先知徐州日不觉察妖贼事取勘已而有防放罪乃上表谢神宗读至无官可削抚已知危笑语曰畏吃棒耶
　　俭啬三十一
　　孔子曰与其不孙也宁固盖深恶奢僭甚之也夫齐相以濯冠见讥魏人以葛屦兴刺下此则戋戋小人纎啬委琐又安足道哉
　　沈叔山在吴有美名性至俭张恵恕使蜀时诣沈别沈入内良久出语恵恕曰向择一端布欲以送卿而絶无麄者恵恕佳其能显非【江表传曰沈珩弟峻字叔山有名誉但性俭吝】和长舆性至俭啬家有好李诸弟往园中采食皆计核责钱
　　王琨俭于财用设客不过两盌酒辄云此酒难遇盐豉姜蒜之属并挂屏风酒浆悉置牀下内外有求琨手自赋之
　　世祖幸芳林园就虞侍中【悰】求扁米粣虞献粣及杂肴数十轝大官鼎味不及也上就虞求诸饮食方虞秘不肯出上醉后体不快虞乃献醒酒鲭鲊一方而已夏侯亶性节俭不事华侈晚年颇好音乐有妓妾数十人无被服姿容每有客常隔帘奏乐时呼帘为夏侯妓衣【南史曰夏侯亶字世龙谯郡谯人父详天监元年征为侍中亶仕至豫州刺史】
　　侈汰三十二
　　记曰奢则逼上正孔子所谓不孙也夫僭拟者王诛之所不赦余观侈汰之徒皆取祸不旋踵盖有所由来矣马季长居宇器服多存侈饰教养生徒常数千许自坐髙堂施绛纱帐前授生徒后列女乐弟子髙足授鲜有入其室者
　　刘威硕在蜀车服饮食号为侈靡侍妾数十能为声乐悉教诵读鲁灵光殿赋【蜀志曰刘琰字威硕鲁国人有风流善谈论先主在豫州辟为从事厚亲待之随从周旋常为賔客然不豫国政领兵千余随诸葛武侯讽议而已】
　　刘尚书【刘寔己见】诣石季伦如厠见有绛纱帐大牀茵褥甚丽两婢持锦香囊尚书惶遽反走语季伦向误入卿内季伦曰是厠耳
　　羊稚舒冬月酿常令人抱瓮须臾复易人酒速成而味好
　　符朗过江时与朝士宴会诸人并用唾壶朗欲夸之使小儿跪而张口承唾含出
　　谢灵运性奢豪车服鲜丽衣裳器物多改旧形制世共宗之咸名为谢康乐
　　虞景豫【悰】善为滋味和齐皆有方法豫章王【嶷】盛馔享賔王问今日肴羞宁有所遗不虞曰恨无黄颔何曾食疏所载也
　　羊祖忺【羊侃己见】性善音律自造采莲棹歌两曲甚有新致姬妾侍列穷极奢靡有弹筝人陆太喜着鹿角爪长七寸儛人张浄琬腰围一尺六寸时人咸推能掌中舞又有孙荆玉能反腰帖地衔得席上玉簪敕赉歌人王娥儿时东宫亦赉歌者屈偶之并妙尽竒曲一时无对徐湛之【己见】产业甚厚室宇园池伎乐之妙冠于一时门生千余皆三吴富人子姿质端美衣服鲜丽每行游涂巷盈满两目悉以后车载之文帝每嫌其侈纵时安成公何勗无忌之子临汝公孟灵休是昶之子并名奢豪与湛之以肴膳器服车马相尚都下语曰安成食临汝饰湛之特兼何孟之美
　　河间王【琛】骏马千余疋以银为槽户之上玉凤啣铃金龙吐斾
　　陈显达子与王敬则诸儿并精车牛丽服饰当世快牛称陈世子青王三郎乌吕文显折角江瞿昙白鼻后皆集陈氏家
　　萧宏奢侈过度修第拟于帝宫后房数百余人皆极天下之选所幸江无畏服玩侔于东昏潘妃寳屧直千万【南史曰临川静恵王宏字宣达梁文帝第六子也天监元年封临川王位州刺史】
　　隋文帝子秦王俊盛修宫室穷极侈丽为妃作七寳罩篱车不可载以马负之而行又为水殿香粉涂壁玉砌金堦梁柱榱栋之间周以明镜间以寳珠极莹饰之美每与賔客妓女歌于上
　　炀帝作西苑其内为海海北有龙鳞渠作十六院门皆临渠每院以四品夫人主之剪防为芰荷乗舆临幸则去水而布之上好以月夜从宫女数千骑游西苑作清夜游曲马上奏之
　　隋虞孝仁性奢华伐辽之役以骆駞负函盛水养鱼以自给
　　唐太宗盛饰宫掖大然灯烛与萧后同观之因问朕施设孰与隋主萧后笑而不荅固问之曰彼乃亡国之君陛下开基之主奢俭之事固自不同帝问隋主何如萧后曰每至除夜殿前设火山数十尽沉水香根每一山焚沉香数车以甲煎簇之焰起数丈香闻数十里一夜用沉香二百余叶甲煎二百石房中不然膏火悬寳珠一百二十以照之光比白日妾观陛下殿前所焚是柴木殿内所爇是膏油但觉烟气薰人太宗良久不言口刺其奢而心伏其盛
　　韦陟性侈纵喜饰服马侍儿阉童列左右常数十侔于王宫主第穷治馔羞选膏地艺谷麦以鸟羽择米每食视厨所弃其直犹不减万钱宴公侯家虽极水陆曾不下箸【明皇杂録曰陟早以文学识度著名善属文出入清显践厯崇贵自以门地才华坐取卿相接物简傲未尝与人欵曲】
　　何良俊曰观韦陟如此举动其奢纵无检几于不孙纵其人地甚髙亦已减十之四五以宋广平之清徳而犹叹誉之不置何耶岂其兄弟杜门时尝矫矫自立兹岂其凤徳之衰耶广平语载赏誉中
　　韦陟厨中饮食香味错杂人入其中多饱饫而归时人为之语曰人欲不饭筋骨舒夤縁须入郇公厨
　　岐王宫于竹林内县碎玉片每夜闻相触之声即知有风号占风铎【刘昫唐书曰恵文太子隆范睿宗第四子也封岐王好学工书雅爱文章之士与阎朝刘廷琦张谔郑繇篇题倡和又多聚书画古迹为时所称】
　　王元寳尝以金银叠为屋壁以红泥泥之别置礼贤堂以沉香为轩槛以镔铁甃地面以锦文石为柱础又以铜线穿钱甃于后圃花径中泥雨不滑人呼为王氏富窟【开元天寳遗事曰王元寳京师巨豪也　李冗独异志曰明皇尝问元寳家财多少对曰请以一缣系陛下南山一树南山树尽臣缣不穷】
　　于頔为襄州日防山灯一上油二千石
　　元载末年造芸晖堂芸香为屑涂壁更以沉檀为梁栋饰金银为戸牖【苏鹗杜阳杂编曰芸香草也出于阗国其香洁白如玉入土不朽可以涂壁】
　　元载宠姬薛瑶英幼防香肌肉皆香载处以金丝却尘褥
　　李昌防在荆州打猎大修装饰其妻独孤氏亦出女队二千人皆着红紫绣袄子及锦鞍韀
　　鱼朝恩有洞房四壁皆安琉璃板中贮江水及萍藻诸色鱼虾号鱼藻洞
　　段文昌富贵后打金莲花盆盛水濯足或规之荅曰人生几何要酬平生不足也【续世説曰段文昌布素之时所向不偶及其达也扬厯显重出入相垂二十年服饰玩好歌钟妓女苟悦于心无所爱惜奢侈过度物议贬之】
　　李徳裕营平泉庄逺方以异物奉之或题曰陇右诸侯供语鸟日南太守送名花
　　李徳裕好饮恵山泉自京至常州置递时号水递李徳裕每食一杯羮其费约钱三万杂珠玉寳贝雄黄硃砂煎汁为之过三煎即弃其滓于沟中
　　王广津作相日庭穿一井合玉为柜严其鏁钥天下寳玉真珠投置其中汲其水供饮后广津被刑其骨肉之色并如金
　　张功甫是张循王诸孙园池声妓服玩之丽甲天下尝于南湖园作驾霄亭于四古松间以巨铁絙悬之空半当风月清夜与客梯登之飘揺云表王简卿侍郎尝赴其牡丹会云众賔既集坐一虚堂寂无所有俄问左右云香已发未荅云已发命卷帘则异香自内出郁然满坐羣妓以酒肴丝竹次第而至别有名姬十辈皆衣白凡首饰衣领皆牡丹首带照殿红一妓执板奏歌侑觞歌罢乐作乃退复垂帘谈论自如良久香起卷帘如前别十姬易服与花而出大抵簪白花则衣紫紫花则衣鵞黄黄花则衣红如是十杯衣与花凡十易所讴者皆前辈牡丹名词酒竟歌乐无虑百数十人列行送客烛光香雾歌吹杂作客皆恍然如仙游【齐东野语曰张镃字功甫循忠烈王诸孙能诗一时名士无不交游于诛韩有力赏不满意又欲以故智去史事泄谪象台而殂】
　　忿狷三十三
　　夫以伯夷之隘尚曰君子不由若夫劲狭之徒一遭愆忤即怒目攘臂其去伯夷何逺哉然且曰望望然去之在伯夷则有然矣故孟子非恶伯夷恶后世之以伯夷为口实者呜呼君子何可不知所以自养也
　　许子【许劭己见】与从兄文休【许靖己见】俱知名并有人伦臧否之称而私情不协子为郡功曹排摈文休不得齿叙以马磨自给【典论曰汝南许劭与族兄靖俱避地江东共争论于太守许贡坐至于手足相反】时苖令夀春日济作州治中苖初至谒济济素嗜酒适会其醉不时见苗苖恚恨还刻木为人署曰酒徒济竖之墙下旦夕射之【魏畧曰时苗字徳胄钜鹿人为大官令领其郡中正至于叙人才不能寛大然记人之短虽在久逺衔之不置】
　　魏国既建杜子绪【魏志曰杜袭字子绪颍川定陵人曾祖安祖根著名汉世袭避乱荆州刘表待以賔礼同郡繁钦数见竒于表袭曰吾与子欲龙蟠幽薮待时凤翔岂谓刘牧为拨乱之主而规委身哉子见能不已非吾徒也遂南适长沙建安初逃还乡里太祖以为西鄂长厯官侍中】王仲宣和阳士【王粲己见　魏志曰和洽字阳士汝南西平人与亲旧南依刘表太祖定荆州辟为丞相掾时毛玠崔琰并以忠清干事选用俭节洽曰天下大器在位与人不可以一节俭也俭素过中自以处身则可以此格物所失或多夫立教观俗贵处中庸今崇一槩难堪之行以检殊涂勉而为之必有疲瘁】并以彊识博闻见知魏武游观出入多得骖乗至其见敬不及于阳士杜尝独见魏武留语直至夜半仲宣性躁竞中夜起坐曰不知公对杜袭道何等也阳士笑曰天下事岂有尽耶卿昼侍可矣悒悒于此欲兼之乎
　　王仆射【敬】诸儿孙嵗中不过一再见见辄克日恢之为新安太守【敬子】尝请假还东定省王克日见之至日不果假日尽恢之乞求奉辞王呼前既至阁复不见恢之于阁外拜辞流涕而去【南史曰敬子恢之瓒之升之孙秀之延之曾孙纶之凡四世并方严克日乃见子孙盖家风也】
　　王敬诸子未尝教以学问人问之荅曰丹朱未应乏教甯越不闻被捶
　　王锡年二十四辞吏部郎掩扉覃思室宇萧然诸子温凊隔帘趋侍
　　谢微至性寛博与人未尝有牾末年尝与友人棋友人西南棋有死势一客唱言西南风急或至覆舟其人悟而救之微大怒投局于地识者觉其有异未几果卒
　　虞玩之好臧否人物王仲寳常举员外郎孔逷玩之颇持异议仲寳甚恨之后玩之亡后孔瑄就仲寳求会稽五官仲寳方盥投皂荚于地曰卿乡俗殊恶虞玩之至死烦人【虞玩之王俭并己见　南史曰玩之东归俭懐恨不出送朝廷无祖饯者中丞刘休与亲知书曰虞公散髪海隅同古人之美而东都之送殊不蔼蔼】
　　段相文昌性介狭每燕賔客有眉睫之失必致怪讶在西川有进士薛太白饮酒称名太多明日遂不复召梅侍读【询】晩年躁于禄位尝朝退过閤门见箱中有锦轴云是胡侍郎【则】致仕告身同列取视梅逺避而过曰币重而言甘诱我也何以视为时人多笑之
　　梅侍读年七十余又病足常抚其足而詈之曰是中有令我不至两府者汝也
　　庆厯中西师未解晏元献为枢密使大雪置酒西园欧阳永叔赋诗云须怜铁甲冷彻骨四十余万屯边兵晏曰昔韩愈亦能作言语赴裴度会但云园林穷胜事钟鼔乐清时不闻如此合閙
　　倪元镇修洁不能容物尝寓其姻邹氏家邹塾师陈子章有壻曰金宣伯一日来访元镇闻宣伯儒者倒屣迎之见其言貌麄率大怒掌其颊宣伯媿忿不见主人而去邹出颇怪之元镇曰宣伯面目可憎语言无味吾斥去之矣
　　谗险三十四
　　夫谗险之毒惨于戈兵是以吉甫慈父也伯竒孝子也不能不致疑于掇蜂之间成王明君也周公贤臣也犹必有待于风雷之变故孔子以浸润之谮肤受之愬不行既谓之明又谓之逺呜呼难矣况乎义阙君臣恩非父子聴言者非成王吉甫之能详致谤者无周公伯竒之可指几何其不见惑于交搆之徒耶巷伯之诗欲取彼谮人投之有昊亦岂过也
　　曹公欲加害孔北海使路粹作奏【典畧曰路粹字文蔚少学于蔡邕初平中随车驾至三辅建安初以髙才与京兆严象擢拜尚书郎象以兼有文武出为扬州刺史粹后为军谋祭酒与陈琳阮瑀等典记室】粹承防文致融罪言融昔在北海见王室不宁招合徒众欲图不轨言我大圣之后而灭于宋有天下者何必夘金刀又融为九列不遵朝仪秃巾微行唐突宫掖与白衣祢衡言论放荡衡与融交相赞衡谓融仲尼不死融谓衡顔渊复生诸如此辞语甚多融死之后覩粹所作无不嘉其才而畏其笔也
　　姚崇天资权谲始为同州张説以素憾讽赵彦昭劾之及崇当国説惧潜诣岐王申欵他日朝退众皆趋出崇曳踵为有疾状帝诏问之对曰臣心有忧痛不在足问其故曰岐王陛下爱弟张説辅臣而密车出入王家恐为所误故忧之于是説出相州
　　李适之与李林甫争权不协林甫隂贼好防谓适之曰华山生金采之可以富国顾上未之知适之性疎信其言他日从容为帝道之帝喜以问林甫林甫对曰臣知之旧矣顾华山陛下本命王气之舍不可穿治故不敢以闻帝以林甫为爱已而薄适之
　　李义府貌足恭与人言嬉怡微笑而隂贼忌凡忤意者皆中伤之时号义府笑中刀
　　卢杞以关播韦柔可制因从容言播材任宰相其儒厚可镇浮动乃拜同平章事大政一决于杞尝论事帝前播意不可避坐欲有所言杞目禁辄止退让播曰以君寡言故至此奈何开口争事耶播即喑畏不敢与争李揆为卢杞所恶用为入蕃会盟使揆辞以老恐死道路不能达明命帝恻然杞曰和戎者当练达朝事非揆不可且使揆则异时年少于揆者不敢辞揆遂行至蕃酋长曰闻唐有第一人李揆公是否揆畏留因绐之曰彼李揆安肯来耶
　　卢杞忌张镒刚直欲去之时朱泚以卢龙卒戍凤翔帝择人代之杞即谬曰凤翔校班秩素髙非宰相信臣不可镇抚臣宜行帝不许杞复曰陛下必以臣容貌寝陋不为三军所信恐后生变臣不敢自谋惟陛下择之帝乃顾镒曰文武兼资望重内外无易卿者为朕抚卢龙士乃以中书侍郎为凤翔陇右节度镒知为杞隂中然辞穷因再拜受诏
　　穆修有诗名多游京洛有题其诗于禁中壁间者真宗一见大加赏叹问为谁诗左右以穆修对上曰有文如此公卿何不荐来时丁晋公在侧从容荅曰此人行不逮文由此上不复问
　　王冀公既以城下之盟短冦莱公于真宗真宗曰然则如何可以洗此耻冀公曰今国家欲以力服契丹所未能也契丹之性畏天而信神今不若盛为符瑞引天命以自重契丹闻之庶几不敢轻中国上疑未决因幸秘阁见杜镐问之曰卿博达坟典所谓河图洛书者果有之乎镐曰此盖圣人神道设教耳上遂决用冀公之防作天书等事故世言符瑞之事始于冀公成于杜镐【墨客挥犀曰杜学士镐博闻强记凡有检阅先戒小吏某事在某书第几行取视无差士大夫有所着撰咨以古事无不知者虽晚学卑品亦应荅不倦时人号为杜万卷性和易有懿行士君子推之】
　　绍圣初逐元祐党人以水土美恶系罪之轻重一日执政聚议至刘安世器之时颖叔云刘公平昔人推命极好章子厚以笔于昭州上防之曰刘待制命好且去昭州试命一巡
　　秦丞相【桧】晚嵗权尤重常有数卒皂衣持梃立府门外行路过者稍顾视謦欬皆呵止之尝病告一二日执政独对不敢他语惟盛称秦公勲业明日入堂忽问曰闻昨日奏事甚久执政惶恐曰某惟诵太师勲徳旷世所无语终即退实无他言秦公嘻笑曰甚感盖已嗾言事官上章执政甫归阁子弹章副本已至其忮刻如此



</div>
    <div class="pagination">
<a href="何氏语林_page27.html">上一页</a><span>...</span><a href="何氏语林_page23.html">23</a><a href="何氏语林_page24.html">24</a><a href="何氏语林_page25.html">25</a><a href="何氏语林_page26.html">26</a><a href="何氏语林_page27.html">27</a><span class="current-page">28</span><a href="何氏语林_page29.html">29</a><a href="何氏语林_page30.html">30</a><a href="何氏语林_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
