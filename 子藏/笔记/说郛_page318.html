<!DOCTYPE html>
<html>
<head>
    <meta charset="UTF-8">
    <title>说郛 - 第 318 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 318 页/共 601 页</h1>
    <div class="content">　　红豆
　　花白色实若大红豆以似得名叶如冬青蜀人以为果饤
　　叶圆以泽素葩春敷子生荚间累累缀珠
　　紫竹
　　蜀诸山中尤多园池亦种为玩然生二年色乃变三年而紫
　　竹生三嵗色乃变紫伐榦以用西南之美
　　慈竹
　　性丛产根不外引其宻间不容笴笋生夏秋阅嵗枝叶乃茂别有数种节间容八九寸者曰笼竹一尺者曰苦竹弱梢垂地者曰钓丝竹或取节修肤致者用为簟笠根不它引是得慈名中实外坚笋不时萌末或下垂苒弱缘萦
　　防竹
　　性亦丛产叶似防有刺径不二三寸或曰桃竹未得其详
　　叶防身竹族生不蔓有皮无枝实中而榦
　　方竹
　　圆众方寡取贵方者差小
　　竹个皆圆此独方形厚倍于窍细节棱棱
　　柑
　　生果渠嘉等州结实埒于江南味亦差为薄云
　　碧叶素葩厥包之珍丹里既披香液饴津
　　赤鹯芋
　　蜀芋多种鹯芋为最美俗号赤鹯头芋形长而圆但子不繁衍又有蛮芋亦美其形则圆子繁衍人多莳之最下为槫果芋槫接也言可接果山中人多食之惟野芋人不食本草有六种曰青芋紫芋白芋真芋莲禅芋野芋
　　芋种不一鹯芋则贵民储于田可用终嵗
　　緑蒲萄
　　北方蒲萄熟则色紫今此色正緑云
　　西南所宜柔蔓纷衍缥穗緑实其甘可荐
　　天师栗
　　生青城山中他处无有也似栗味美惟独房为异久食已风挛
　　栗类尤众此特殊味专蓬若橡托神以贵
　　天仙果
　　树髙八九尺无花其叶似荔枝而小子如樱桃累累缀枝间六七月熟味至甘
　　有子孙枝不蘤而实薄言采之味埒蜂蜜
　　隈枝
　　生卭州山谷中树髙丈余枝修弱花白实似荔枝肉黄肤甘味可食大若爵卵
　　挺榦既修结蘤兹白防外泽中甘可以食
　　锦被堆
　　花出彭州其色一似蔷薇有刺不可玩俗谓蔷薇为锦被堆花
　　花跗芬侈丛刺于梗不可把玩艳以妍整
　　锦带花
　　蜀山中处处有之长蔓柔纎花叶间侧如藻带然因象作名花开者形似飞鸟里人亦号髩邉娇
　　苒苒其条若不自持緑叶丹英蔓衍纷垂
　　石蝉花
　　始生其苕森擢长二三尺叶如菖蒲紫蕚五出与蝉甚类緑碧相侧蜀人因名之又白者号玉蝉花
　　有苕頴然有蕚敷然取其肖象莫类于蝉
　　长生草
　　山隂蕨地多有之修茎茸叶色似桧柏而泽经冬不凋损故号长生
　　色与柏类苒苒其茎冬不甚黄故谓长生
　　瑞草
　　蜀人多种之庭槛蔓延长三四尺珍而爱之故谓之瑞草
　　翠蔓绀苕回缭可喜莳之庭堂珍以为瑞
　　红蕉花
　　于芭蕉葢自一种叶小而花鲜明可喜蜀人语染深红者谓之蕉红葢仿其殷丽云
　　蕉无中榦花产叶间緑叶外敷绛质凝殷
　　重叶海棠
　　海棠大抵数种又时小异惟其盛者则重葩叠蕚可喜非有定种也始浓稍浅烂若锦章北方所植率枝强花瘠殊不可玩故蜀之海棠诚为天下所竒艳云
　　修柯柔蔓浓浅繁总盛则重蘤不常厥种
　　月季花
　　此花即东方所谓四季花者翠蔓红蘤蜀少霜雪此花得终嵗十二月辄一开
　　花亘四时月一披秀寒暑不改似固常守
　　佛豆
　　豆粒甚大而坚农夫不甚种唯圃中莳以为利以盐渍食之小儿所嗜
　　丰粒茂苖豆别一类秋种春敛农不常莳
　　添色拒霜花
　　生彭汉蜀州花常多叶始开白色明日稍红又明日则若桃花然
　　自浓而浅花则常态今顾反之亦反之怪
　　黄荼防
　　蜀荼防多白而黄者时时有之但香减于白花
　　人情尚竒贱白贵黄厥英畧同实寡于香
　　艾子
　　艾子大抵茱萸类也实正緑味辛蜀人毎进臛以二三粒投之少选香满盂醆或曰作为膏尤良按扬雄蜀都赋当作藙藙艾字同云
　　緑实若萸味辛香苾投粒臛椒桂之匹
　　鸳鸯草
　　春叶晩生其稚蘤在叶中两两相向如飞鸟对翔翠蘤对生甚似匹鸟逼而观之势若偕矫
　　仙人縚
　　生大山中与苔同种但岩隂石隈多鲜翠长二三尺丛垂若縚或言深谷有长丈余者
　　附阳而生垂若文縚大槩苔类土石所交
　　娱美人草
　　蜀中传虞美人草予以虞作娱意其草柔纎为歌气所动故其叶至小者或动揺美人以为娱乐耳
　　翠茎纎柔稚叶相当逼而歌之或合或张
　　羞寒花
　　蜀地处处有之不为人所爱根茎缀花蔽叶自隐俗曰羞天花予易为羞寒花按本草名曰鬼臼
　　冒寒而茂茎修叶广附茎作花叶蔽其上以其自蔽若有羞状
　　瑞圣花
　　出青城山中榦不条髙者乃寻丈花率秋开四出与桃花类然数十跗共为一花繁宻若缀先后相继新蘂开而旧未萎也蜀人号丰瑞花故程相刺史益州之日绘图以闻更号瑞圣花然有数种其小者号宝仙浅红者为醉太平白者名玉真成都人竞移莳囿中以为尤玩云
　　众跗聚英烂若一房有守绘图厥名乃章繁而不艳是异众芳
　　七寳花
　　条叶大抵玉蝉花类也其生丛蔚花紫质蔚云
　　擢頴挺挺盛夏则荣丹紫合英以寳见名
　　旗节花
　　修修华碧皆层层而擢正类使所持节然故以名见益州图经
　　擢条亭亭层层紫丹状若使节方图实刋
　　娑罗花
　　生峨睂山中类枇杷数葩合房春开叶在表花在中或言根不可移故俗人不得为玩
　　聚葩共房叶附花外根不得徙见伟兹世
　　木莲花
　　生峨睂山中诸谷状若芙蓉香亦类之木榦花夏开枝叶茂蔚不为园囿所莳
　　葩秀木巅状若芙蕖不实而荣馥馥其敷
　　鵞毛玉鳯花
　　木至卑纎蓬如钗股秋开不蘤而须状似禽故曰鳯色白故曰玉以其分轻故曰毛
　　华而无采状类翔鳯么质毛轻翩欲飞动
　　蒟
　　出渝泸茂威等州即汉唐所得者叶如王厚而泽实若桑椹縁木而蔓子熟时外黑中白长三四寸以蜜藏而食之辛香能温五脏或用作酱善和食味或言即南方所谓浮留藤取叶合槟榔食之
　　蔓附木生实若椹累或曰浮留南人谓之和以为酱五味告宜
</div>
    <div class="pagination">
<a href="说郛_page317.html">上一页</a><span>...</span><a href="说郛_page313.html">313</a><a href="说郛_page314.html">314</a><a href="说郛_page315.html">315</a><a href="说郛_page316.html">316</a><a href="说郛_page317.html">317</a><span class="current-page">318</span><a href="说郛_page319.html">319</a><a href="说郛_page320.html">320</a><a href="说郛_page321.html">321</a><a href="说郛_page322.html">322</a><a href="说郛_page323.html">323</a><span>...</span><a href="说郛_page319.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
