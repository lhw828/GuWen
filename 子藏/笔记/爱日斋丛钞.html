<!DOCTYPE html>
<html>
 <head>
  <meta charset="utf-8"/>
  <title>
   爱日斋丛钞 - 第 1 页/共 2 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   爱日斋丛钞 - 第 1 页/共 2 页
  </h1>
  <div class="content">
   钦定四库全书　　　　　子部十
　　提要
　　爱日斋丛抄　　　　　杂家类二【杂考之属臣】等谨案爱日斋丛抄五卷散见永乐大典者共一百四十三条俱不题撰人姓氏考诸家书目亦多未着録惟陶宗仪説郛第十七卷内载有此书二十二条题为宋叶某所撰而不着其名以永乐大典本防校相合者十二条其説郛有而永乐大典脱去者十条取以防补实得一百五十三条虽原书卷目已佚而裒辑排订尚可考见大略观其论先儒从祀一条有咸淳年号知为宋末人所作也书中大指主于辨析名物稽考典故凡前人説部如赵德麟王直方蔡绦朱翌洪迈叶梦得陆防周必大龚颐正何防赵彦卫诸家之书无不博引繁称证核同异其体例与张淏云谷杂记叶大庆考古质疑彷佛相近特其文笔拖防颇伤冗蔓又援引多而防制少往往惝怳无归不能尽出于精粹然征摭既富中间订讹正舛可采者亦多如辨印书之起于唐末准作准之不始于宋铜人之有四铸罘罳之有二义妇人拜跪之变礼百官乘轿之初制以至两黄裳三白石之类于考证经史颇有裨益其论诗诸条尤抉摘深防时能得古人之意与胡仔魏庆之诸説足以互相发明固有未可尽废者谨掇拾编次厘为五卷间有节録故事而不及论防者葢永乐大典原本脱佚今无可参考亦姑仍其旧録之焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　爱日斋丛抄卷一
　　释奠释菜古礼仅存而行于学欧阳公记襄州谷城县夫子庙有云释奠释菜祭之畧者也古之见师以菜为防故始入学者必释菜以礼其先师其学官四时之祭乃皆释奠释奠有乐无尸而释菜无乐则其又畧也祭之以礼以迎尸酌鬯为盛释奠荐馔直奠而已故曰祭之畧者余读其文因攷之礼凡学春官释奠于其先师秋冬亦如之凡始立学者必释奠于先圣先师及行事必以币凡释奠者必有合也天子视学适东序释奠于先老见文王世子出征执有罪反释奠于学以讯馘告见王制凡皆言释奠而释奠必于学春官大祝大会同皆造于太庙宜于社过大山川则用事焉反行舍奠甸祝掌四时之田表貉之祝号舍奠于祖庙祢亦如之师甸致禽于虞中乃属禽及郊馌兽舍奠于祖祢亦云舍奠也【案原本自祭之以礼下脱四十四句今据説郛补入】始立学者既兴器用币然后释菜见文王世子仲春上丁命乐正习舞释菜见月令大学始教皮弁祭菜示敬道也见学记大胥春入学舍菜合舞见春官凡皆言释菜也而亦莫不于学士昏礼若舅姑既没则妇入三月乃奠菜士丧礼君释菜入门丧大记大夫士既殡而君往焉释菜于门内春官人乃舍萌于四方以赠恶梦注谓犹释菜萌菜始生则凡祭礼皆有释菜也郑氏以释奠者设荐馔酌奠而已无迎尸以下之事又以为释菜奠币孔氏以为直奠置于物方氏以为释其所执之物而祭之故其字或作舍奠言物就可荐以菜则特用菜而已仪礼防奠之为言停停馔具而已又按周礼注郑司农云舍菜谓舞者皆持芬香之采或曰古者士见于君以雉为摰见于师以菜为摰菜直谓疏食菜羮之菜或曰学者皆人君卿大夫之子衣服采饰舍采者减损解释盛服以下其师也谓舍即释也采读为菜菜苹蘩之属吕氏春秋注舍犹置也初入学宫必礼先师置采帛于前以防神采菜两音而异义其说惟议礼之家有以折衷也
　　通鉴后唐长兴三年二月辛未初令国子监校定九经雕印卖之又云自唐末以来所在学校废絶蜀毋昭裔出私财百万营学馆且请刻板印九经蜀主从之由是蜀中文学复盛又云唐明宗之世宰相冯道李愚请令判国子监田敏校定九经刻板印卖朝廷从之后周广顺三年六月丁巳板成献之由是虽乱世九经布甚广此言宰相请校正九经印卖当是前长兴三年事至是二十余载始办田敏为汉使楚假道荆南以印本五经遗髙从诲意其广顺以前五经先成王仲言挥麈録云毋昭裔贫贱时尝借文选于交游间其人有难色发愤异日若贵当板以镂之遗学者后仕王蜀为宰遂践其言刋之印行书籍创见于此事载陶岳五代史补后唐平蜀明宗命太学博士李锷书五经仿其制作刋板于国子监监中印书之始仲言自云家有锷书印本五经后题长兴二年今史云三年中书奏请依石经文字刻九经印板从之又他书记冯道取西京郑覃所刋石经雕为印板则非李锷书仿蜀制作或别本也金石録又云李鹗五代时仕至国子丞九经印板多其所书前軰颇贵重之鹗即锷也猗觉寮杂记云雕印文字唐以前无之唐末益州始有墨板后唐方镂九经悉收人间所收经史以镂板为正见两朝国史此则印书已自唐末矣按栁氏家训序中和三年癸夘夏銮舆在蜀之三年也余为中书舍人旬休阅书于重城之东南其书多阴阳杂说占梦相宅九宫五纬之流又有字书小学率雕板印纸浸染不可尽晓叶氏燕语正以此证刻书不始于冯道而沈存中又谓板印书籍唐人尚未盛为之自冯瀛王始印五经自后典籍皆为板本大槩唐末渐有印书特未能盛行遂始于蜀也当五季乱离之际经籍方有托而流布于四方天之不絶斯文信矣宋朝殿上大宴有蛮人控金狮子对设柱间乾道八年正月五日宴北使雪后日照殿门乐语云香袅狻猊杂瑞烟于防仗雪残鳷鹊耀初日于金铺此益公记行都事也故都紫宸殿有二金狻猊盖香兽也故晏公冬节诗云狻猊对立香烟度鸑鷟交飞组绣明今奉使至朔庭率见之此陆务观追记东都事也范至能揽辔録记两楹间有出香金狮按大防北行日録记有金香狮金龙山各二此必务观谓率见之者独未详益公所记何如也
　　今所谓挂罳其名写多异同平园游山録记倅送步障二俗名画狮盖北人饰以氊毯而画狮子形故云尔或云名挂罳洪景卢作话私小阁名借春见于诗云居然丈室巧剸裁截竹为楹不染埃未详即挂罳否赵彦卫闲记云绍兴末宿直中官以小竹编联笼以衣画风云鹭鸶作枕屛一时号曰画丝好事者大其制施于酒席以障风野次便于围坐或以名不雅易曰挂罳又曰出于北边目曰话私乾道间使者尝求其骨则不然矣且以言为话南人方言非北语也按崔豹古今注罘罳屏也罘者复也罳者思也臣朝君至屏外复思所奏之事于其下顔思古注谓连阙曲阁也以覆重刻垣墉之处其形罘罳然一曰屏也郑礼记注屏谓之树今浮思也刻之为云气虫兽如今阙上之为广雅云复思谓之屏王莽壊渭陵园门罘罳曰使民无复思汉唐苏鹗演义称罘罳织丝为之象罗交文之状施宫殿檐戸之间又文宗实録甘露之祸羣臣奉上出殿北门裂罘罳而去酉阳杂俎称上林间多呼殿榱桷护雀网为罘罳则是汉以屏为罘罳唐以殿间网为罘罳以字考之二字从网有网之义汉屛疑亦有维索以为限制今云挂丝苐言以丝挂于竹骨之上若用罳字亦取罘罳之义其实围屏也开宝遗事长安士女遇名花则以裙逓相挿挂为宴幄兹其始也东坡守汝阴以帷幙为择胜亭亦此义赵氏因挂罳而及罘罳必欲攷此则程氏演繁露尤详制凡五出其一郑康成引汉阙以明古屏而谓其上刻为云气虫兽者是礼防屏天子之庙饰也郑曰屏谓之树今浮思也刻之为云气虫兽如今阙上之为其二顔师古注本郑説兼屏阙言之而于阙阁加详汉书文帝七年未央宫东阙罘罳灾顔曰罘罳谓连屏曲阁也以覆重刻垣墉之处其形罘罳一曰屛也其三汉人释罘罳为复思虽无其制而特附之义曰臣朝君至罘罳下而复思至王莽斸去汉陵之罘罳曰使人无复思汉其四崔豹古今注依仿郑义而不审知其详遂析以为二阙自阙罘罳自罘罳曰汉西京罘罳合板为之亦筑土为之详豹之意以筑土者为阙以合板者为屏也又释阙曰其上皆丹垩其下皆画云气仙灵奇禽异兽以昭示四方其五唐苏鹗谓为网戸演义曰罘罳字象形罘浮也罳丝也谓织丝之文轻踈浮虗之貌盖宫殿窗戸之间网也此五者其制其义皆不可废罘罳云者刻镂物象着之板上取其疏通连缀之状而罘罳然故曰浮思以此刻镂施于庙屏覆诸宫寝阙阁非别有一物元无附着而独名罘罳也至其不用合板镂刻而结网代之以冒戸牖使虫雀不得穿入则别名丝网凡此数者唯施寘之地不同其为罘罳未始或异郑康成盖本其所见汉制而言予于先秦有攷也宋玉曰网戸朱缀刻方连些以木为户上刻为方文互相连缀朱其色也网其状也想其制则罘罳如在目前矣宋玉之谓网缀汉人以为罘罳其义一也豹谓合板为之则是可以刻缀而应罘罳之义谓筑土所成绘象其上安得有轻疏罘罳之象乎况文帝时东阙罘罳尝灾矣若画实土之上火安得而灾也乃知顔师古説可据杜甫曰毁庙天飞雨焚宫火彻明罘罳朝共落棆桷夜同倾正与汉罘罳灾相应苏鹗引子虚赋罘网弥山证罘当为网引甘露之变断罘罳裂去引温庭筠补陈武帝与王僧辨书罘罳昼卷阊阖夜开遂谓古来皆为网误以唐制臆度也大业杂记干阳殿南轩垂以朱丝网络下不至地七尺以防飞鸟则真寘网于牖而可卷可裂也此唐所因仿非古制也唐虽借古罘罳语以明网戸然因其借喻而形状益着也程説备矣观赵彦才杜诗注援引不出此其畧谓案苏鹗演义称罘罳织丝为之乃引文宗实録甘露之祸裂断罘罳又引杜诗罘罳朝共落又引温庭筠补陈武帝与王僧辨书罘罳昼卷皆非曲阁屛障之义反以崔豹顔师古之徒为大误又按酉阳杂俎称上林间多呼殿榱桷护雀网为罘罳其浅误如此乃引张揖广雅曰复思谓之屏又王莽性好时日小数遣使壊渭陵延陵园门罘罳曰使民无复思汉又引鱼豢魏畧黄初三年筑诸门阙外罘罳为证反以丝网之説为大谬二説皆通以为网则防为之施于宫殿檐楹之间如鹗之説是也以为屏则刻木为之施于城隅门阙之上如成式之言是也二説中段氏为长案五行志注云罘罳阙之屏也玉篇云罘罳屏树门外也又云罘兎罟也但屏上雕刻为之其形如网罟之状故谓之罘罳音浮思则取其复思之义且汉西京罘罳合板为之亦筑土为之每门阙殿舍前皆有焉于今郡国防前亦树之故宋子京诗云秋色净罘罳皆其义也又观洪庆善辨证亦以结网与间屏谓罘罳有二杜诗盖指殿檐间罘罳大抵汉唐异制挂罳复出于近代固当别论以附疏通连缀之义而编竹交加几类网戸谓之罳者亦通礼记檀弓防名冠字五十以伯仲孔氏曰人始生三月而加名故云防名年二十有为人父之道同等不可复呼其名故冠而加字年至五十耆艾转尊又舍其二十之字直以伯仲别之士冠礼二十已有伯某甫仲叔季者彼时虽云伯仲皆配某甫而言至五十直呼伯仲尔朱文公曰吾五十即称伯仲除了下面两字犹今人不敢斥尊者呼为几丈之类是不可以字尊也玉藻士于君所言大夫没矣则称谥若字名士与大夫言名士字大夫言于君前士名而大夫字字为贵及与大夫言而字大夫虽孔氏谓言及他大夫则呼字卑者盖亦字尊矣马永卿赴亳州永城簿初见刘器之諌议问曰王巩安否曰王学士安乐后刘公为县宰言新主簿可教后生不称前軰表徳此为得体童训曰故家惟晁氏羣居相处呼外姓尊长必曰某姓第几叔若兄诸姑尊姑之夫必曰某姓姑夫某姓尊姑夫未尝敢呼字也又云【案原本脱故家惟晁氏至又云八句今据説郛补】荥阳公外弟杨公讳环宝与他人语称荥阳公但曰内兄或曰侍讲未尝敢字称也舍人杂志云张正素先生子厚名壆东莱公从表兄也长东莱公十余嵗与书未尝称字杨器之大夫名实荥阳公表弟于东莱尊行也与东莱公书亦未尝呼字【案原本脱杨器之至亦未尝呼字五句今据説郛补】往时俗人有视杨应之学士为尊行者在朝中字呼应之应之回首不应荥阳公以应之当如是是卑不敢字尊尊固不得字卑也故吕进伯逐门客谓呼小子字岂可为人师而醻酢世变亦云字者朋友之职也尝见前軰不呼后进字后进固不敢呼先进字也气不同者亦不相呼三四十年来始有字后进者要是字以代名为成人之礼尊者疑其斥之卑者且不敢当独朋友无相尊卑可字也【案尝见前軰不呼后进字至朋友无相尊卑可字也十一句説郛所载与此不同今仍原本而附録説郛于此尝见前軰不呼后进者要称字以代名为成人之礼尊者疑其斥之卑者且不敢当独朋友无相尊卑可字也李文公答朱载书论此书云古人相接有等轻重有仪如师之于门人则名之于朋友则字而不名称之于师则虽朋友亦名之夫子于郑兄事子产于齐兄事晏婴平仲传曰子谓子产有君子之道四焉又曰晏平仲善与人交子夏曰言防过矣子张曰子夏云何曽子曰堂堂乎张也是朋友字而不名騐也谓朋友字而不名正孔氏同等不可以名而加字者也】顔氏家训曰名以正体字以表徳名终则讳之字乃可以为孙氏孔子弟子记事者皆称仲尼吕后微时尝字高祖为季至汉袁种字其叔父曰丝王丹与侯霸子语字霸为君房江南至今不讳字也江北士人全不辨之名亦呼为字字固因呼为字尚书王元景兄弟皆号名人其父名云字罗汉一皆讳之其余不足恠也又续家训云魏常年七嵗父党造门问林伯先在否何不拜伯先父之字也林曰临子字父何拜之有庾翼子爰客尝孙盛见盛子放问曰安国何在放答曰在庾稚恭家盖放以爰客字父亦字其父然王丹对侯昱而字其父昱不以为嫌且字可以为孙氏古尊卑通称春秋书纪季姜盖季者字也杜预曰书字者伸父母之尊以称字为贵也谓子讳父字非讳之也称其父字于人之子子有所尊而不敢当亦冝也顔氏举字可以为孙氏至董氏续训衍而记之其论称字之贵之推既据古以证后来诸老辨此加详【案自董氏续训至此五句説郛脱去今依永乐大典】荆公序石仲卿字以为成人则贵而字之春秋二百四十二年间字而不名者十二人而已不失其所以贵乃尔少也石林叶氏云孔子虽大司冦而但称仲尼哀公诔之曰尼父仲山甫尹吉甫皆周之卿士而山甫吉父犹通称或者亦以字为重欤陆务观笔记字所以表其人之徳故儒者谓夫子曰仲尼非嫚也先左丞毎言及荆公只曰介甫苏季明书张横渠事亦只曰子厚左丞谓农师也鹤山魏氏尤主此説其记常熟县学有曰昔栁宗元谓论语所载弟子必以字惟曾子有子不字遂谓是书出于曽门盖以字轻而子重也及考诸孔门之训则字为至贵盖字与子皆得兼称如门人之于孔子进而称子不敢字退而称仲尼不言子其次亦有既子且氏如闵子骞等不一二人或子或字者乂数人然渊弓至游夏最号为髙弟字而不得子也有子曽子子而不得字也就二者而论则字为尊盖子虽有师道之称然系于氏者不过男子之美称耳故孝经字仲尼而子曽子礼运字仲尼而名言偃至于子思字其祖孟子字其师之祖相至今人之字仲尼者毋敢以为疑字既尊矣则虽以孟子亚圣亦不得以字行不宁惟是仲尼作春秋二百四十二年间字而不名者仅十有二人而游夏诸子之门人亦各字其师相承至于汉初犹未敢轻以字许人答张行甫书古人称字者最不轻仪礼子孙于祖弥皆称字孔门弟子多谓夫子为仲尼子思孙也孟子又子思弟子也亦皆称仲尼至汉魏后只称仲尼虽今人亦称之而人不为怪防夏之门人皆字其师汉初惟子房一人得称字中世有字其诸父字其诸祖者近世犹有后学呼退之儿童诵君实者今曰胡子仁仲张子敬夫朱子元晦是尊敬之至答罗愚书古人以字为重虽孔门弟子与子思皆呼孔子为仲尼与谥相似皆人所通称也今人称前軰字遂谓不然题韩氏墓志后或问先贤可字乎曰若用孔门弟子与子思孟子称仲尼例则字先贤已过矣凡此俱推称字为甚贵洪景卢云论语所记孔子与人语及门弟子并对其人问答皆斥其名未有称字者虽顔冉髙弟亦曰回曰雍唯至闵子独云子骞终此书无损名昔贤谓论语出于曽子有子之门人予意亦出于闵氏观所言闵子侍侧之辞与冉有子路子贡不同则可见矣其説正魏氏所谓防夏之门人各字其师者也周益公疑无已作王平父集序字欧公至子固则曰南丰先生无已学于南丰尊之冝也尊其父而轻祖何也唐立夫曰四海欧永叔也无已何尊焉至于得道之师则不可以不别是知以字为天下通称若不逮所尊而尊之者特别其师资之私敬无以过于字也盖参古今而论则临文记事尊者称之以字非不敬也应对之顷书疏之间则字于其朋友从吕氏説可也世俗去古逺徒知不可以字而更以号称犹未可也况不惟尊其不可字者如此故杂记之冀来者识字之所以贵也夫
　　乾道间陆放翁取家藏前軰笔札刻石嘉州荔枝楼下名宋法帖予得其本有陈文惠书首云尧佐白而后云希元再拜希元文惠字也自称于书问不可解黄氏法帖刋误云栁少师与弟帖末云诚悬呈人多疑之以顔籀注汉书丞相衡云字以表徳岂人所自称抑不当称字然尝观逸少敬谢帖自云王逸少白庐山逺公集卢循与逺书自云范阳卢子先叩头则古人称字盖或有之黄长睿精于考古从其辩证如文惠称字无疑矣按汉书张晏注云匡衡少时字鼎长乃易字稚圭世所衡与贡禹书上言衡敬报下言匡鼎白知是字也顔师古以为张氏説穿凿假有其书乃是后人见此云匡鼎来不晓其意妄作衡书云鼎白尔字以表徳岂人所自称乎长睿所引顔注谓此西京杂记云鼎衡小名也若文惠前名后字或取法汉人
　　前辈名其子弟多不可遽解李邯郸将名三子期必用经语之言三者又必四字成文第二三字皆仄声第四字平声然后取第二第四字名之长曰复圭取三复白圭仲曰夀朋取三夀作朋季独无之乃于佛经取三徳苾刍名曰徳刍项平甫得之曽仲躬侍郎王仲言亦记其事但以夀朋为长贺方回二子曰房曰廪于文房从方廪从回盖寓父字于二子名也常子然瓌本河朔农家一村数十百家皆常氏多不通谱子然既为御史一村之人名皆从玉虽走使铃下皆然子然乃名子曰任佚美向谓周任史佚子美叔向意使人不可效耳蜀鲜于氏子四人长曰可次曰吕次曰参次曰噩自一口而至四口贺常事见老学庵笔记平甫又记孙和甫枢密命其四子曰朴曰埜曰戅曰慤韩蕲王命其四子曰朴直古质唐吕渭四子曰温恭俭譲此则古者名子义主教训为重宋谢庄五子飏朏颢嵸瀹世谓庄以风月景山水名子或后人推其偏傍云尔惟汉史恭三子髙曽以世次悬隔之称连名伯仲间何耶
　　古之称公有不以爵者如董公吕公夏黄公东园公盖公泄公申公毛公吴公殆以老成尊之诸老歴秦汉间齿既宿矣司马徳操少厐徳公十嵗兄事之呼作厐公可见尊称也虽于定国父为狱吏决曹亦称于公正要年徳见推唯史于夏侯婴称滕公时为滕令后方赐侯爵班书云婴为滕令奉车故号滕公此犹【按原本脱此五字今据説郛补入】项羽所使薛公郯公或例以令长称公也孔融告髙密县为郑康成立郑公乡有云昔太史公廷尉吴公谒者仆射邓公皆汉之名臣又商山四皓有东园公夏黄公潜光隠耀世嘉其髙皆悉称公然则公者仁徳之正号不必三事大夫也栁子厚书相国房公琯铭阴曰天子之三公称公王者之后称公诸侯之入为王卿士亦曰公有土封其臣称之曰公尊其道而师之称曰公楚之僣凡为县者皆曰公古之人通谓年之长老曰公故言三公若周公召公王者之后若宋公为卿士若卫武公虢文公郑桓公其臣称之则列国皆然师之尊若太公楚之为县者若叶公白公年之长者若毛公申公浩公而大臣罕能以姓配公者虽近有之然不能着也唐之大臣以姓配公最著者曰房公东坡记墨君堂云凡人相与号呼者贵之则曰公是足证公者不専以爵贵也洪景卢采子厚东坡语记公为尊称又曰范煜汉史惟三公乃以姓配之未尝或紊如称邓禹为邓公吴汉为吴公伏公湛宋公牟公融袁公安李公固陈公宠桥公刘公宠崔公烈胡公广王公龚杨公彪荀公爽皇甫公嵩曹公操也三国亦有诸葛公马公顾公张公之目其在本朝唯韩公富公欧阳公司马公苏公为最着洪氏偶不引孔融语宋顔延之与何偃同从上南郊偃遥呼延之曰顔公延之以其轻脱恠之荅曰身非三公之公又非田舍之公又非君家阿公何以见呼为公偃羞而退或以田舍公阿公皆当为翁岂延之不知其义疑其不欲当尊称语因过激尔自时俗崇谬敬若彼犹贤矣班书公主亦云翁主公翁古或杂用
　　石林燕语云尚书省文书行下六司诸路例皆言勘防曽鲁公为相始改作勘当以其父名避之也京师旧有平凖务自汉以来有是名蔡鲁公为相以其父名凖亦改为平货务按此则史卫王为相曽祖名诏内外文书避嫌名照会皆易证防亦犹此也后唐郭崇韬父讳宰相奏改文馆为崇文馆以大臣家讳更易公名崇韬以后蔡京亦过矣诸书之论凖字为多如野客藂书云今吏文用承准字合书准説者谓因冦公当国人避其讳遂去十字只书准【瓮牖闲评今州县判单子书准字合书凖字而去下十者盖真宗朝冦莱公名准故天下不敢全书凖字后世遂因之而不改亦犹唐穆宗在东宫时判依字去人而书衣时韦绶为侍读问之穆宗曰上以此可天下事我乌得全书此亦去下十者书准字之意也】仆攷魏晋石本吏文多书此承准字又观秦汉间书与夫刻平准多作准知此体古矣干禄书广韵注谓准俗凖字既古有是体不可谓俗书要皆通用石林燕语京师旧有平凖务自汉以来有是名言蔡鲁公为相以其父名凖改平凖务为平货务仆谓平凖字自古以来更革不一观宋书平准今避顺帝讳改曰染署其他言准字处所避可知项氏家説云勑劄书凖为准相为避冦忠愍公名或云蔡京家讳皆非也按唐韵已收准字注云俗字也顔氏干禄字书并出凖准二字注云上通下正则凖之为准乆矣然则准非避讳而省文二书引证既同淳熙间周公秉政黄勑始用凖字且记其事于二老堂杂志云勑牒凖字去十为准或谓因冦凖为相而改又云曽公亮蔡京父皆名凖而避其实不然予见唐告已作准又收五代堂制亦然顷在密院令史辈用凖字既而作相又令三省如此冩至今遂定后世岂能推其源流也
　　铜人凡四铸秦始皇收天下兵聚咸阳销以为钟鐻金人十二重各千石史索隠长人见临洮故销兵器铸而象之汉在长乐宫前董卓壊其十为钱余二犹在此秦铸也汉灵帝中平三年使掖庭令毕岚铸四铜人列苍龙武阙外此汉铸也魏明帝景初元年徙长安钟簴骆驼铜人承露盘盘折铜人重不可致留霸城南大发铜铸作铜人二号曰翁仲列坐司马门外郦氏水经以为文帝黄初元年小异李长吉以为明帝青龙九年八月缃素杂记辨明帝青龙五年三月改景初元年至三年而崩无青龙九年李集一本自云青龙元年后石虎使牙将弥徙洛阳钟簴九龙翁仲铜驼飞亷入邺苻坚又徙邺铜驼铜马飞亷翁仲于长安此魏铸也夏王赫连勃勃鳯翔元年铸铜为大鼓飞亷翁仲铜驼龙虎之属饰以黄金列于宫殿之前时当晋义熙九年入长安在义熙十四年则铜铸金饰犹在统万此夏铸也由嬴秦包括四海尽敛锋利于无用且千万嵗方将震耀黔首而竿木已为兵矣时君僣王不悟其缪相承若镇宝何耶铜驼或疑即铜马抑二物也马伏波得骆越铜鼓铸为马式以进诏置宣徳殿下是铜马也然明帝永平五年迎取长安飞亷铜马置上西门外平乐观云武帝时东门京所作置金马门外者董卓因尝与飞亷俱壊之曹石何所徙水经注晋灼曰飞亷鹿身头如雀有角虵尾豹文董卓销为金用铜马徙于建始殿东阶下胡军丧乱此象遂沦则飞亷毁而铜马存石氏徙之邺苻氏徙之长安也兹物与盛衰无情者蓟子训有五百年之感索靖发见汝荆棘之叹岂其阅歴年数之乆盖有可悲欤况其迹已亡矣世有道感慨之故者讫无以外是数物甚于蓟索之亲见想玩制作殆其末耳故集本末为好古者道之赫连铸作在入长安先后当更考汉淮南王諌伐闽越书曰舆轿而隃领服防曰轿音桥瓉曰今舆车也江表作竹舆以行是也项昭曰陵絶水曰轿音旗庙反领山领也不通船车运转皆担舆也师古曰服音瓉説是也项説谬矣此直言以轿过领耳何云陵絶水乎予按韵书皆于平去二声并见若渊明使门生二儿举篮舆又非南方竹舆之类耶富郑公乗小轿过天津盖中州尊者用之而司马公不喜肩舆山中亦乗马元祐元年正月有诏左仆射司马光许乗轿子三日一至都堂聚议或门下尚书省治事公尝奏即日上下马未得及足上有疮深恶马汗乞如圣防权许乗轿入内至常时下马处下轿又言足疾未愈乞遇假日或日晩执政出省后有合商量公事许乘小竹轿往诸位商量是公晚在相位固乗轿矣然本优礼也麈史记唐丞相乗马至五代乗檐子近年唯文潞公落职致仕以太师平章重事司马温公始为门下侍郎寻卧疾于家就拜左相不可以骑二公并许乗檐子皆异恩也文公语録云记得京师全盛时百官皆只乗马惟元勲大臣老而有疾方赐乗轿而宦者将命之类亦皆乗轿却扫篇云京城士大夫自宰臣至百执事皆乗马出入司马温公居相位以病不能骑乃诏许肩舆至内东门盖特恩也建炎初驻跸州以通衢皆砖甃霜滑不可以乗马特诏百官用肩舆出入朝野杂记云故事百官皆乗马建炎初上以维砖滑谓大臣曰君臣一体朕不忍使羣臣奔走危地可特许乗轿盖东都旧制惟妇人得乗车其它耆徳大臣或宗室近属行尊者特防许乗肩舆已为异礼靖康末髙宗奉使至磁磁守宗汝霖以所乗轿进黒漆紫褥而已上犹却之盖在京百官不用肩舆所以避至尊也今行在百官非入朝无乗马者观汪彦章集有行在百官谢许乗轮轿表云方披棘以立朝适雨霜之在虑乘欵段或至颠挤乃曲轸于睿慈俾获安于徐步事与李氏记思陵天语合自大观二年诏廵检县尉无乗轿防防刑狱司察之是郡县有司多已乗轿矣政和三年诏时雪荐降路滑马蹶臣僚造朝或至坠伤可特许暂乗肩舆惟不得入宫门则肩舆之制始权宜通同于京师北盟集编载靖康元年十二月二十四日有防勘防百官马既行在根括殆尽不可步行今检政和三年大雪例许乗轿子出入仍不得入皇城门省符下开封府榜示百官乗轿实不自建炎始丁特起靖康録云金人索良马万疋在京除执政侍从卿监郎官许留一匹自是士大夫跨驴有徒步者皆言京师也竹舆之用乆着于江表由东南马少故从土俗之便尔
　　唐令狐绹为翰林承防夜对禁中烛尽宣宗命以金莲花炬送还此莲炬故事之始治平末神宗召知制诰郑毅夫对内东门小殿命草吴文肃出守青州张文定防政制赐双炬送归舍人院熙宁间王岐公以翰林承防亦召对内东门小殿夜深赐银台烛双引归院元祐间东坡为学士草吕申公平章吕汲公范忠宣左右仆射制夜对内东门小殿撤御前金莲炬送归院乾道间周益公权直学士院草虞雍公梁郑二公相制晚对选徳殿退御药司自复道秉烛鎻院益公记之自谓庶几金莲故事极儒生之荣遇淳熙间史忠定入侍经幄赐宴澄碧殿抵暮送以金莲烛宿玉堂直庐进诗以谢有金莲引双烛之句宠待词臣而优礼旧弼尤前此稀有田敬仲世家田乞行阴徳于民而景公弗禁由此田氏得齐众心宗族益强其以小斗受赋大斗予民粟齐之粟民齐之民也景公不得用之则闇矣宜思归田氏使田氏行之景公能禁之民何为归田氏哉左氏亦谓以家量贷而以公量收之民人痛疾而或燠咻之其爱之如父母而归之如流水欲无获民将焉避之盖晏子知其事矣史于殷纪书西伯自羑里归乃阴修徳行善诸侯多叛纣而往归西伯西伯滋大纣由此失权重周纪书西伯阴行善诸侯皆来决平余谓阴者权谋诡秘之术田乞可以用也文王肯为之乎此语开奸臣盗国之谋况以徳为阴徳异乎所谓徳也为善由私也者非也汉惠帝太子名张后子既立而废者无其名山更名义又更名即史云少帝不疑先殂武彊太与少帝俱遇祸通鉴书所名孝惠子余读史始有疑焉以文疑之则史云太后欲王吕氏先立孝惠后宫子后宫子者孝惠诸子邪又云宣平侯女为孝惠皇后时无子佯为有身取美人子名之杀其母立所名子为太子孝惠崩太子立为帝帝壮或闻其母死非真皇后子乃出言云云美人子犹前后宫子苐非张后所产也又云吕后长女为宣平侯张敖妻敖女为孝惠皇后吕太后以重亲故欲其生子万方终无子诈取后宫子为子及孝惠帝崩天下初定未乆继嗣不明于是贵外家王诸吕以为辅而以吕禄女为少帝后此谓非前以太子得立而复幽死者其言后宫人子则诸称孝惠子者皆使母张后而本后宫所育也又云立皇子平昌侯太为吕王直书皇子愈无辨矣况张辟疆言帝母壮子而已独史云济川王太淮阳王武常山王朝名为少帝弟后已崩渐寓微词然指诸封王者不若外戚世家继嗣不明之语也以事疑之则齐王遗诸侯王书岂不能明斥其非是而止谓髙后春秋髙聴诸吕擅废帝更立以废立为罪则所废非他人及吕党已诛大臣始谓少帝及梁淮阳常山王皆非真孝惠子吕后以计诈名他人子杀其母养后宫令孝惠子之于是滕公入宫言足下非刘氏不当立丞相平等至代邸言子等皆非孝惠帝子不当奉宗庙此时无足顾惜矣假有真孝惠子谁复为吕氏证之大臣者诚审其非纵不能争于先及此变更追数孽后乱国之罪彼昏童孺何自而至布告天下以易置之顾不大公至正欤方且相与隂谋曰今皆已夷灭诸吕而置所立即长用事吾属无类矣议欲立齐王则琅琊王及大臣曰齐王母家驷钧恶戾代王母家薄氏长者且代王髙帝见子最长以子则顺以善人则大臣安乃迎立代王渭桥请间为宋昌所诃始上玺绶大臣处国势安危之防惴惴计已之祸福何以免人之疑至选士教后族又曰吾属不死命乃悬此两人如休戚之有不闗汉之存亡独无可虑哉因教窦长君兄弟之谋而重疑焉谓孝惠诸子寃乎否也夫以扫除吕党援立贤主培西都乆安之基平勃委曲济事非无功天下后世恶得而疑之疑之者大臣自疑之也余又考班志云皇后亡子后宫美人有男太后使皇后名之而杀其母惠帝崩嗣子立有怨言太后废之更立吕氏子为少帝此着本末最详乃知始立者似真孝惠庶子亦与齐王书论废立事合书吕氏子余可推矣于外戚恩泽侯表诸吕之间列义朝武大四侯云以孝惠子侯如淳注本纪引恩泽侯表曰皆吕氏子也表或逸此语吁頼孟坚以决马史之疑史之疑决则幸无疑于汉大臣者太史公夏本纪自禹即天子位以后云帝禹至于帝履癸又曰帝桀殷本纪自太甲书帝太甲至于帝纣孔氏杂説言二王亦得称帝引史记夏纪帝桀是也何独桀云帝哉殷纪云周武王为天子其后世贬帝号号为王索隠曰按夏殷天子亦皆称帝代以徳薄不及五帝始贬帝号号之为王故本纪皆帝而后世总曰三王也又谯周云夏殷之礼生称王死称庙主皆以帝名配之见索隠国语云王勤商帝甲乱之又云商王帝辛大恶于民帝辛纣也然而易曰帝乙书亦曰帝乙夏殷之称帝莫信于此
　　史髙帝纪有武负陈丞相世家有张负绛侯世家有许负皆以为妇人纪言王媪武负则信妇人矣班书如淳注俗谓老大母为阿负师古引刘向列女魏曲沃负者魏大夫如耳之母此古语谓老母为负耳【案原本脱师古引刘向以下二十九字今据説郛补】世家言戸牖富人张负索隠曰妇人老宿之称然称富人或恐是丈夫尔子谓张负果妇人当是女清之流亦富人也许负相者索隠引应劭注老妪也意其负妇音同古文相通用不然冯妇固晋善士欤史注犹有异论者
　　太祖尝问赵中令礼何以男子跪拜而妇人不跪赵不能对徧询礼官无知者王贻孙祁公溥之子也为言古诗长跪问故夫即妇人亦跪也唐天后朝妇人始拜而不跪赵问所出因以太和中幽州从事张建章渤海国记所载为证大重之事具国史王贻孙及他杂説叶氏燕语正举此且云天圣初明肃太后垂帘欲被衮冕亲祠南郊大臣争莫能得薛简肃公问即服衮冕陛下当为男子拜乎妇人拜乎议遂格礼九拜虽男子亦不跪贻孙之言盖陋矣简肃亦适幸其言偶中使当时有以贻孙所陈密启者则亦无及矣汪圣锡端明作燕语证误又云汉书周昌吕后见昌为跪谢周宣帝诏命妇皆执笏其拜宗庙及天台皆俛伏则其时妇人已不跪矣故特有是诏云始于则天非也明肃乃谒太庙非郊祀也九拜有稽首有顿首非皆不跪也不跪虽有之盖拜之轻者尔今余观欧公所为简肃墓志及湘山野録皆云后欲以衮冕谒太庙谓亲祠南郊诚燕语之误冝汪氏引宋子京谒庙赋以证至程氏攷古编又因贻孙之説考其详云按后周天元静帝大象二年诏内外命妇皆执笏其拜宗庙及天台皆俛伏如男子据此特令于庙朝跪则他拜不跪矣张建章所着武后时妇拜始不跪岂至此始并与庙朝跪礼而去之而纪之不详耶周昌谏髙帝吕后见昌为跪谢战国策苏秦过洛其嫂虵行匍匐四拜自跪而谢隋志皇帝册后后先拜后起则唐以前妇拜皆跪伏也又朱文公语録或问礼妇人吉拜虽君赐肃拜则古人女子拜亦伏地曰古有女子伏拜者乃太祖问范质之侄杲古者女子拜如何他遂举古乐府云长跪问故夫以为古妇女皆伏拜自则天欲为自尊之计始不用伏拜防来此说不然乐府只说长跪问故夫不曾说伏拜古人坐也是跪一处云直身长跪若拜时亦只低手祗揖便是肃拜故礼注云肃俯手也盖妇人首饰盛多如副笄六珈之类自难以俯伏地上古人所以有父母拜其子舅姑荅拜者盖只跪坐在地拜时亦容易又不曽相对拜各有向当荅拜亦然大祝九拜肃拜但俯下手如今时云介者不拜故肃使者而已文公举贻孙之对为范杲当别有据其论妇拜为详矣鹤林玉露别记文公之説云古者男子拜两膝齐屈如今之道拜是也杜子春注周礼奇拜以为先屈一膝如今之雅拜即今拜也古者妇女以肃拜为正谓两膝齐跪手至地而头不下也拜手亦然南北朝有乐府诗説妇人曰伸腰再拜跪问客今安否伸腰亦是头不下也周宣帝令命妇相见皆跪如男子之仪不知妇人膝不跪地变为今之拜者起于何时程泰之以为始于武后不知是否而项氏家説则云郑氏注周礼肃拜云若今妇人撎安世按古之拜如今之揖折腰而已介胃之士不拜故以肃为礼以其不可以折腰也然则仪式特敛手向身微作曲势尔郑氏之所谓撎盖如此正今时妇人揖礼也据郑氏说则妇人之拜不过如此或者乃谓自唐武氏始尊妇人不令拜伏则妄误之甚矣周天元时令妇人拜特撎作男子拜则虽世俗妇人亦不作男子之拜也况古者男子之拜【按自拜特撎作男子拜以下二十八字原本脱去今据说郛补】但如今人之揖则妇人之拜安得已如今之伏大抵今之男子以古男子之拜为揖故其拜也加之以伏跪为稽颡之容今之妇人亦以古妇人之拜为揖故其拜也加之以拳曲作虚坐之势视古已加不得谓之减矣礼所谓女拜尚右手者特言敛手向右如孔子拱而尚右之尚非若今用手按膝作跪也男之尚左亦然古跪自是一礼与拜与伏皆不相干此论尤详于诸书疑跪拜之制后周始变古唐初或因之武后乃复其旧然王建宫词云射生宫女宿红妆请得新弓各自张临上马时齐赐酒男儿跪拜谢君王殿前铺设两边楼寒食宫人步打毬一半走来争跪拜上棚先谢得头筹建太和中为陜州司马岂武后以后妇拜犹跪礼特行于宫掖复斋漫録谓后周制令宫人廷拜为男子拜引建前一诗证之唐宫词无预后周故实也
　　礼生男子设弧于门左女子设帨于门右三日始负子男射女否如东魏髙澄尚冯翊公主生子三日帝幸其第锡锦防唐章敬吴后生代宗三日元宗临澡之王毛仲妻产子三日元宗命髙力士赠酒馔金帛授其儿五品官姜防以公主子生三日宗曰它物无以饷吾孙赐六品官绯衣银鱼又武后时拾遗张徳生男三日杀羊会同僚补阙杜肃告其屠杀杨太真以锦綉为襁褓裹禄山云贵妃三日洗儿也皆以三日为重东坡贺子由生孙云昨闻万里孙已振三日浴今俗以三朝浴儿殆古意也晬谓子生一嵗顔氏家训江南风俗儿生一期为制新衣盥浴妆饰男则用弓矢纸笔女则用刀尺鍼缕并加饮食之物又珍宝物玩置之儿前观其发意所取以验贪亷愚智名之为试儿亲表聚集致燕享焉玉壶野史记曹武王始生周晬日父母以百玩之具罗于席观其所取武惠左手提戈右手提俎豆斯须取一印无所视曹真定人江南遗俗乃在此今俗谓试周是也惟世传满月且文之为弥月指诗诞弥厥月言之按毛氏曰诞大也弥终也郑氏曰终十月而生吕成公注莆田郑氏曰弥满也其义非谓儿生及月唐书髙宗龙朔三年子旭轮生满月大赦北户録云岭俗家富者妇产三日或足月洗儿作团油饭以煎鱼虾鸡鹅猪羊灌肠蕉子姜桂盐豉为之陆务观谓此即东坡记盘防饭语相近必者之误其云足月即满月也东坡又记闽人生子三朝浴儿时家人及賔客皆戴葱钱曰葱使儿聪明钱使儿富大要三日之礼通古今逺近为重尔【案原本晬谓子生一嵗至致燕享焉为一条世传满月至末为一条据说郛晬谓子生一嵗上脱三十四句世满月上脱十二句今据补入仍合为一条以复其旧】
　　魏太武诏毁浮屠形像诛天下沙门而起天师道受冦谦之符箓作静轮宫唐武宗诏毁天下寺而建九天道受赵归真等法箓事固反于太盛势复激于一偏宣和之事是已魏正光以后僧尼二百万人寺三万余区唐防昌毁寺四千六百余区招提兰若四万余区归俗僧尼二十六万五百人大素穆护祅僧二千余人周显徳寺院存者二千六百九十四废者三万三百九十六见僧四万二千四百四十四尼一万八千七百五十六元氏之僧尼止在江北乃有此数可以言最盛时矣江氏杂志记景徳中天下二万五千寺嘉祐间三万九千寺赵徳麟载之侯鲭録
　　北史所载元魏正始间都城寺逾五百占民居三之一唐代宗以元载王缙等劝事佛由是深信京畿良田美利多归僧寺或疑非其教所尚不可知也宋敏求东京记载太平兴国寺故龙兴寺周显徳中废为仓昌陵之初主僧挝鼓求复其旧遣中使持剑往视其怖畏即斩之至则神色自若引颈就戮遂诏复为寺彼能坚忍自强震以刑威且无避崇长之冝何如盖轻生死者其师立教为然抑亦鲜矣岂尽不可刦也漫録记宣和六年义乌普门寺主僧饮酒食肉为知事殴夺交讼于邑令逐主僧杖遣知事犹诉不已闻于外台付州欲治其事二僧乃逾月不至忽道录院下县云普门寺住持僧某奏夜梦神人告普门山与金华洞天相连乃髙真会集之地非汝等形服所冝速闻朝廷改宫易服臣不惮辽逺趋诣阙庭愿改宫额度为道士得防寺改道宫僧某还俗姓毛名归真特授右街守阙鉴义林灵素里人也又政和七年诏僧徒归心道门者聴诣辅正亭陈词即赐度牒衣紫长老僧官别优赐视官品使道流创为之说求附于释氏势之所从视此足矣张知甫可书记温公在政府毎过潞公有门僧求换道流因缓颊言之温公愕然曰吾軰国之大臣一言一行四方风俗所系此僧既不终于释岂能终于道来即诛之僧闻即遁是可儆其徒之反覆而政宣大臣所不敢问也









　　钦定四库全书
　　爱日斋丛抄卷二
　　予取愚公二人焉列子曰太行王屋二山方七百里髙万仞本在冀州之南河阳之北北山愚公年且九十面山而居惩山北之寒出入之迂率子孙荷担者三夫叩石垦壤箕畚运于渤海之尾寒暑易节始一反河曲智叟笑而止之愚公曰虽我之死有子存焉子又生孙孙又生子子子孙孙无穷匮也而山不加增何若而不平操虵之神惧其不已告之于帝帝命夸娥氏二子负二山一厝朔东一厝雍南自此冀之南汉之隂无陇断焉说苑曰齐桓公出猎逐鹿而走入山谷之中见一老公而问之曰是为何谷对曰为愚公之谷桓公曰何故对曰以臣名之臣故畜牸牛生子而大卖之而买驹少年曰牛不能生马遂持驹去傍隣闻之以臣为愚故名此谷为愚公之谷桓公以告管仲仲再拜曰此夷吾之愚也使尧在上咎繇为理安有取人之驹者乎若有见暴如是叟者又必不与也公知狱讼之不正故与之耳请退而修政夫不可改者山也而山夷不能动者君相也而为改听郦道元注水出齐城西南厯愚山东有愚公冢时水又屈而迳杜山北有愚公谷此即说苑愚公栁子厚以染溪为愚正因古有愚公谷见诗序
　　楚元王敬礼申公等以穆生不嗜酒为设醴及王戊即位常设后忘设焉穆生退曰可以逝矣醴酒不设王之意怠不去楚人将钳我于市称疾卧申公白生强起之不可遂去
　　田单收即墨城中千余牛为绛缯衣画五彩龙文束兵刃于角而灌脂束苇于尾烧其端凿城数十穴夜纵牛壮士五千人随其后牛尾热怒奔燕军所触尽死伤事诚竒隽或者疑之即论数十穴千余牛岂不自相抵触能悉赴敌如人约束单果神哉此法乃有用之者东汉杨璇为零陵太守苍梧桂阳贼攻郡县璇制马车数十乘以排嚢盛石灰车上系布索于马尾又为兵车専彀弓弩令马车居前顺风皷灰贼不得视因以火烧布然马惊奔突贼阵后车弓弩乱发羣盗惊骇散追斩无数系布马尾即束茅牛后用于车战而利然无穴城之劳故尤便欤
　　公子防告商君欲反商君亡至闗下欲舍客舍客人不知是商君也曰商君之法舍人无验者坐之商君喟然叹曰嗟乎为法之弊一至此哉桓蔚之败投牛牧寺僧昌保藏之刘毅杀昌及刘毅被裕讨夜走投寺寺僧曰昔亡师客桓蔚为刘卫军所杀今实不敢容异人毅叹曰为法自弊一至于此苏子由责雷州不许占官舍遂僦民屋而章子厚以为强夺民居下郡按治及子厚责雷州亦问舍于民民曰前苏公来为章丞相几破我家今不可也当鞅辈快其令之行指防如意假令知有后灾犹将不恤正如索元礼铁笼周兴火瓮不得辞矣东坡云及其出亡而无所舍然后知为法之弊夫岂独鞅悔之秦亦悔矣予谓鞅无及也章子厚事尤似刘毅独不其悔与否尔
　　张宣公论王陵陈平周勃处吕后时事曰人臣之义当以王陵为正此程氏说胡明仲既于读史管见述之予观晁氏客语人臣事君当以王陵为正或记先儒遗论也
　　畱侯晩谢病吕后刼之使画保防太子之谋淮隂侯遭诬后与萧相国谋防斩钟室彭越徙蜀后诱致洛阳倂夷灭之威震外廷渐无帝矣帝亦愤不能堪后迎医即嫚骂不使治病樊哙吕氏壻或云党吕即欲斩哙后方偃然自専问百嵗后代萧相国者枚数而未肯休岂窥帝腹心所托而将翦除之帝崩后不发丧与审食其谋尽族诸将毒机之发不可御矣天祐汉祚幸郦商有闻危言动之奸谋旋沮否则绛侯诸大臣且不自保何能须臾为汉计他日商令其子绐吕禄解兵属太尉史云绛侯丞相使人刼之由前事而言商何必刼哉余谓诛僇信越时后既包藏祸心及谋族诸将其迹始暴郦将军此事最有功于汉当表出第不知樊哙若在欲不负汉如健妇何
　　文公与陈同父辩诸书大概谓汉唐之君或不能无暗合之时全体只在利欲上同甫力争不已按五峯胡仁仲答樊茂实书云天理纯而人欲消者三代之兴王是也假天理以济其人欲者五霸是也以人欲行而有暗与天理合者自两汉以至于五代之兴王盛主是也存一分之天理而居平世者必不亡行十分之人欲而当乱世者必不存其说久已粲然第文公于汉祖唐宗外未必例许以暗合也同甫谓近世诸儒遂谓三代専以天理行汉唐専以人欲行其间有与天理暗合者亦能久长是千五百年间天地架漏过时人心牵补度日岂非若胡氏之说固所不取陈君举又议暗合两字如何断人决无全然不识偶然撞着之理盖将平朱陈之争而乃类向其说者读胡集因记其畧
　　王子渊上圣主得贤臣颂曰何必偃仰屈伸若彭祖呴嘘呼吸如乔松眇然絶俗离世哉史云上颇好神仙事故褒对及之以谏大夫使益州求金马碧鸡之神顾不可言耶使不道病死奚以复命其进也当先修武帝故事讲论六艺羣书博尽竒异之好遂以文章奏投左右能寓辞讽劝已甚贤于时人况汉士大夫尤以过家为荣如严助朱买臣皆会稽吴人武帝问助居乡里时助对家贫为友壻所辱愿为会稽太守帝又谓买臣富贵不归故乡如衣绣夜行拜会稽太守诸常有恩者皆报复焉司马长卿成都人遣谕巴蜀县吏负弩先驱蜀人以为宠荣子渊固蜀产出处非必尽类长卿想当衔命而归乡邑夸羡其得意何自强其勿往哉
　　汉朱博为琅琊太守文学儒吏时有表记称说云云博见谓曰如太守汉吏奉三尺律令以从事亡奈生所言圣人道何也且持此道归尧舜君出为陈说之晋庾翼少有经纶大畧杜乂殷浩才名冠世而翼弗之重也每语人曰此辈宜束之髙阁以俟太平然后议其任耳此皆玩侮之言古人事君治民皆法尧舜朱子元一健吏安能知之独庾稚恭事有可论人因他日殷深源北师无功许以先知且料其始之不取察言之非实也第又尝请为司马军司而不就后复致书举王夷甫责之必强其出诚未忍违时望耶杜乂者元凯之孙有盛名蔡司徒王右军咸称之位不过袭爵丞掾莫详其行事稚恭持论要是矫俗而已非若汉太守以教习拜起嫚大儒耆老尤不爱诸生故作无顾忌语对儒吏后世诵之其自待当时无乃太薄矣
　　薛宣过彭城子惠为令宣心知惠不能畱数日终不问吏事门下掾问宣不教戒惠之意笑曰吏道以法令为师可问而知及能与不能自有资材何可学也夫教者讇讇不必教不教者吏事吏事何可不教陈万年善事人赂遗外戚许史其子咸抗直刺讥近臣乃晚赂陈汤求入帝城触屛旧闻终误之欤宣所至贬退称进号黑白分明子为县不过则已既过之况畱连涉日乃若有所避讳何以出对掾吏诚不可学独不可使去耶予揣宣意正视吏道为易而平居非无家庭习闻之详方且懵然莫悟一旦进之涖官之地望其悱发于父训必不能也为令而始学吏教亦晩矣当时为之早议去就乃善尔或言万一宣子愤申咸议乃翁至抢其面父子坐累疑不教之验将教之不善宁勿教遂不教之善可乎然使宣第能教之以吏其贤于教讇者几希盖当时能以吏教子多有人矣无以是议宣也
　　王莽闻城中饥馑问中黄门王业业领长安市买乃以所卖梁饭肉羮持入曰居民食咸如此唐宗忧雨伤稼穑国忠取禾之善者献曰雨虽多不害稼也陜民诉旱观察使崔荛指庭树曰此尚有叶何旱之有闾阎不通之情若斯者众闻往时易楮币以一寓三或言民间患物踊时相命以一劵市饭至则可十人食遂诘言者之妄事何必隐微而后难知也
　　譲美徳也而至不譲者隐焉非譲之罪也似乎譲者之非譲也汉西都羣臣议王莽定防安宗庙宜赐号安汉公益户畴爵邑莽称疾固辞言臣与孔光王舜甄丰甄邯共定防今愿独条光等赏功寝置臣莽于是诏以光为太师舜为少保皆益封万户丰广阳侯为少傅邯承阳侯四人既受赏莽尚未起羣臣复上言乃诏益封二万八千户为太傅号安汉公莽为惶恐不得已而受防譲还益封复建言宜立诸侯王后及髙祖以来功臣子孙封侯赐爵邑其为谦恭不既多乎卧疾久之逡巡受命当时莽志寖露事在簒国以前是足欺世矣后有郭威得无彷佛其意伐叛河中防勲还朝隐帝赐之金帛衣服玉带鞍马威辞曰臣受命期年仅克一城何功之有将兵在外凡镇安京师供亿兵食皆诸大臣居中者之功臣安敢独膺此赐请徧赏之乃遍赐宰相枢宻宣徽三司侍卫使九人与威如一帝欲独赏威辞曰运筹建防出于庙堂发兵馈粮资于藩镇暴露战鬭在于将士功独归臣何以堪之加威兼侍中史肇兼中书令窦贞固司徒苏逢吉司空苏禹珪左仆射杨邠右仆射恐藩镇觖望又加髙行周太师安审琦太傅符彦卿太保刘崇冯晖李殷兼中书令钱俶尚书令马希广太尉慕容彦超刘铢髙保融兼侍中孙方简刘赟同平章时将帅以専功伐能为累以内外叶和为难威成功不居虽古盛美无加也不图变起于中乘危致簒或追议其类莽矣故胡氏评曰不待他日即位班赏已收中外之心方其赴邺言苏逢吉杨邠史肇皆先帝旧臣愿推心任之疆之事臣愿竭愚驽果非由缔合之私则以孔明之于袆允自任哉威之譲或异于莽莽饰名威市恩莽少待簒汉威则汉不谋诛之未决其反犹有以自解耳然赏赉徧及将相耗费无名尊官例加藩镇国典殄亵假令发于真譲亦何取也况迹其心末可知矣近于譲者惟元朔间卫青以功拜大将军封其子伉等三人列侯青谢曰皆诸校尉力战之功也臣青子在襁褓中何敢受封武帝诏封公孙敖合骑侯韩说龙额侯公孙贺南窌侯李蔡乐安侯李朔涉轵侯赵不虞随成侯公孙戎奴从平侯李沮李息豆如意赐爵闗内侯皆以从大将军有功者青尝谓人臣不敢専权又谓人臣何敢招士暮年权移客散能以勲名终而分功禆校各按其实非若泛覃恩泽者青之譲人知其近乎譲也以譲为不譲者又莫如曹操建安间方为司空冀州牧遽下令曰吾起义兵诛暴乱于今十九年所征必克岂吾功哉乃贤士大夫之力也天下虽未悉定吾当要与贤士大夫共定之而専其劳吾何以安焉大封功臣二十余人为列侯余以次受封通鉴纲目书曹操封功臣为列侯呜呼操人臣也列侯汉爵也其赏曹氏之私劳耶以汉之功臣赏于曹氏君命不足用耶操之譲人知其不譲者也譲易知譲以为不譲易知不譲似乎譲独难知莽威同似乎譲而威难知于莽欤
　　赤眉众尚十余万人光武陈兵雒水令盆子君臣观之谓樊崇等曰得无悔降乎朕今遣卿归营勒兵鸣鼓相攻决其胜负不欲强相服也徐宣等曰臣等得降犹去虎口归慈母诚欢诚喜无所恨也诸葛武侯生致孟获使观营阵之间曰此军何如获曰向者不知虚实故败今赐观阵若只如此即定易胜耳纵使更战七纵七禽而犹遣获获止不去曰公天威也南人不复反矣自世以诡诈为兵如拙于变者幸敌之迷误而取胜不能使人心服光武武侯之所为善服人者也昔荀吴伐鼔鼓人或请以城叛弗许使鼔人杀叛人而缮守备围三月或请降使其民见曰犹有食色姑修而城鼓人告食竭力尽而后取之汉君臣其知此矣
　　晋陶渊明义熈末召拜著作郎不就刺史王常造之称疾不见每候之庐山遣其故人赍酒先于半路若邂逅然引酌池亭于是进谒遂穷欢宴潜无履顾左右为之造履潜乃于座伸脚令度之
　　相李林甫为相若嫉其人即以倡鬼日除授无得免祸或疑宰相之所不乐何必以凶日中之予闻周史佚请择日立叔虞萧相国择良日拜韩信东都建武间为伏堪勅尚书择拜吏日岂惟示谨重之意且欲保其终吉事近厚矣小人反是无所不薄安知不故求恶日哉唐刘瑑自河东召还宣宗视案上厯曰为朕择一令日瑑曰某日良帝曰卿可遂相大中贤主之所为几乎古梁震唐末登第归蜀过江陵髙季昌爱其才识畱之欲奏为判官震耻之不受辟署终身止称前进士大定录云震开平元年侍郎于竞下及第李肇国史补得第谓之前进士摭言又注韩中丞仪诗今日便称前进士如畱春色与明年按此唐以来初擢第者通称前进士韩文公墓碑云孤前进士昶盖文公长庆四年卒昶方于是年李宗闵下擢进士第后唐李龙少以文章知名既贵刻牙板金字曰前乡贡进士虽表其荣名亦唐制之余也
　　梁太祖问吴越进奏吏曰钱公有所好乎吏曰好玉带名马太祖喜曰真英雄也乃以玉带一匣打毬御马十匹赐之
　　范文正公帅延安夏人相戒今小范老子腹中自有数万甲兵不比大范老子可欺大范谓雍也东坡以月石研屛献子功中书涵星研献纯父侍讲有诗云故将屛砚送两范要使珠璧栖窻櫺大范忽长谣语出月胁令人惊小范当继之说破星心如鸡鸣子功讳百禄纯父诸父行乃有两大小范也子由赋毛国镇生日诗云生日原同小赵公自注世谓叔平大赵参政阅道小赵参政大小之称一时假为差别若华阳之范出于一门犹汉上郡歌大小冯君与元宪兄弟呼大小宋是也温公为张文潜言学者读书少能自第一卷读至卷末往往或从中或从末随意读起又多不能终篇光性最専犹常患如此从来惟见何涉学士案上惟置一书读之自首至尾正错校字以至读终未终卷誓不他读此学者所难也张芸叟答孙子发书论资治通鉴其畧云温公尝曰吾作此书惟王胜之曽阅之终篇自余君子求乞欲观读未终已欠伸思睡矣温公所言学者之通患盍以何学士王胜之之事为读书法
　　古人遇事各从其分而应之则无失中之患司马公辞宥宻之命与吕正献公同居洛正献起知河阳乞在京宫祠裕陵大喜遂召还或疑二公出处优劣程先生云吕公世臣也不得不归见上司马公诤臣也不得不退处文潞公拜平章伊川为崇政殿说书先生以师道自居每讲色甚庄泰陵畏之潞公年九十对上恭甚进士唱名侍立终日或议先生之倨视潞公之恭为未尽先生曰潞公三朝大臣事幼主不得不恭吾以布衣为上师傅其敢不自重畱丞相绍熈之末自相位逃赵忠定力賛内禅或以二公处变不同问于范仲黼郎中范曰赵丞相同姓之卿也畱丞相异姓之卿也反覆之而不聴则去赵文昭语真文忠当思所以谋当路者母徒议之而已文忠曰公宗臣当思所以谋徳秀特朝廷一议论文臣尔是数者剂量所处岂无醇疵未可以轻议抑知人之识其分为不易尔
　　温公嵩山题字云登山有道徐行则不困措足于平稳之地则不跌慎之哉又书曰光视地然后敢行顿足然后敢立即题嵩山语而愈诚慤盖公一举动无时不存此意康节称君实脚踏实地人公自以为知言信哉康节云君子落得做君子小人枉做了小人张宣公称下句极是上句有利心不若改云君子本分做君子范忠宣公云以责人之心责巳恕巳之心恕人文公称上句自好下句既不知自治其昏迷以及人使亦如我之昏若横渠云以爱己之心爱人则尽仁以责人之心责己则尽道语便不同予以是叹修辞之难先儒立教不敢秒忽放过凡人可以易言哉君子小人语本刘髙尚云记宣公之论者以为康节语录讹此其防尔司马光为耆英会序云乐天在洛与髙年者八人游时人慕之图于世宋兴洛中诸公继而为之再矣图形普明僧舍乐天之故第也笔谈亦谓乐天居洛与髙年者八人游谓之九老洛中士大夫至今居者继而为九老之会者再矣今考修香山故事惟至道初李文正公罢相后以司空致仕年七十七思乐天洛中之会适交游中有此数欲继其事为宴集故相宋惠安公吴僧賛宁预焉会蜀冦起而罢其事当在京师至和间杜正献公亦已致仕与凡老年得谢者为五老会其事又在南都谓再为洛未能详后是如米元章九隽老会序云中散大夫河间公靖镇吴俗乃辟羣斋会九隽老则其事在吴名氏且未悉着独潞公以元丰五年尹洛为耆年会凡十三人可以践唐贤遗躅而过之矣又元丰初赵清献守杭赵康靖自南都来年八十一共游湖山为二老图清献时七十一程给事师孟守越又减清献一嵗尝同唱和清献谢事过之因增程公为三老图盛哉承平典型也渡江以来有若史忠定六老图周益公二老堂会清时胜事各擅一门岂惟家庭之庆又有刘汭者写益公与兄乗成居士必正杨文节为三老图平园诚斋集有诗亦庐陵佳话也
　　王沂公以简纸数轴送人皆他人书简后截下纸晏元献公凡书简首尾空纸皆手剪熨置几案以备用王文康公平生不以全幅纸作封皮尝戒其子弟诸公皆身处贵盛俭徳若此世俗费纸者何人语以古事未必不毁薄梁东莞臧逢世就姊夫刘缓乞丐客刺书翰末写汉书见顔氏家训
　　复斋漫录云山谷谪涪州别驾因自号涪翁按益部耆旧广陵有老翁钓于涪水自号涪翁然则涪翁之称古有之矣苕溪渔隐曰后汉逸民初有父老不知何出常渔钓于涪水人因号涪翁复斋不取于此乃取益部耆旧传后汉郭玉语谓涪翁之称古有之矣不始于鲁直也芥隐笔记引援亦同余记唐书陆时谓江湖散人或号天随子甫里先生自比涪翁注云巴西人居汉上者独不用前二书为证当别有攷也陈福公在相位欲营居第视其图以为髙悉裁损之制度甚庳董役者云公门户不髙大无以容车马公曰吾今日有阍者一两世后吾门扉要使小姨防辈可开阖尔当与李文靖防事仅容旋马俱为美谈乃所以遗子孙也水心集刘正字墓志云居室尤陋不改予间过之及门而下建翁逡巡出迎中街笑云自二父生而四方之过莆者无不造于庭盖今之轿大于旧矣乃世变也予亦笑曰轿虽大不数寸公门扉无乃太狭乎而不知变也福公与刘皆莆人土风殆近古二父者宾之夙复之朔建翁名起晦复之子潜夫尚书诸祖父叶公之对虽似谑实贤其不变于俗也或曰干淳诸老典型自别不独莆土风近古也况福公贤相乎
　　李仁甫侍郎淳熈间因阜陵论先儒从祀当升黜去取遂奏言范仲淹佐仁宗谨庠序之教始遍郡国立学更取士法以作新人才欧阳修倡起古文攘斥异端视唐韩愈无媿嘉祐治平之间人才特盛修所长育成就为力居多而司马光及苏轼风节弥髙其学术専务格君心安百姓其欲正人心息邪说距诐行放淫辞流离颠沛之死靡憾盖似孟子当安石萌芽唯光轼能逆折之见于所述文字不一而足轼著书与安石辩者凡十八九条尤为切近深逺其用功不在决洪水辟杨墨下使其言早听用宁有靖康之祸悉去王安石父子而取光轼斯为允当幷及仲淹修亦无不可又言昨圣谕欲升光轼配享于堂辄以陈瓘斥王安石逆像献否圣谕谓若亲酌献则蹔迁其坐于他所君臣之分终有未安光轼必不敢当此理只用世次先后使继韩愈亦无降抑按道命录杂记等书赵侍郎粹中乞去王雱择本朝名儒列于从祀上论以范司马二文正欧苏二文忠李公以为可赵卫公主之且谓范公自以功业名欧公当时亦防有玷不若止用马苏而升于堂上龚李二防皆不以为可盖跻祀堂上附舒王近此固无怪本以矫学术之弊此彼抑不拟承其太过者尊尚之至则可见矣读巽岩集中疏虽或推上意其秉礼守正善于立论也时则周程未暇议端平间李公之子季允枢宻在从班奏卓然为学者所宗宜在从祀之列者十人胡翼之孙明复与邵周张二程氏而司马欧苏预焉请下经筵秘书省国子监议未详后孰可否迨淳祐而周张程从祀又咸淳而司马邵氏始亦从祀若范欧苏文章名节世论道徳性命欲引而合之无由也即李公所称已于范欧苏有所区别矣亦各从其实欤
　　谢上蔡之孙曰偕其子无衣食替人承符引养老母黄子耕守天台修郡志访求故家得之请见抗宾主礼给冠带田宅杨山之家既卖其宅四世孙子复病之争诉纷然余景瞻守南剑曰有司用交易法尔安能空手以得自至郡例卷百余万谢不取因赎以归之修补其漏阙又职子复于学以廪之见叶正则所为祠记吴明辅用此二事跋楼大防防政遗族孙帖故宗遗胄忽焉沦坠或不俟年数之逺陆务观顾以宋广平沈义伦之后湼为卒髠为僧不胜慨然异时贤士大夫每于此尽情而录后防孤具有故事茂陵诏求伊川程氏后池州申直下两房子孙曰观之曰源于是观之补不理选限登仕郎充池州州学学宾月廪给以奉祀源赴吏部铨量补迪功郎渐迁二令监丞时又命陆文安九渊之子特之沈端宪焕之子省曾俱读书秘省实嘉定十六七年间叶氏闻见录云源鬻米都门外有教以干当路者着道学正统图以考亭之后勦入当路姓名遂授初品而吴大礼绍定封事有云如程源如沈省曾不识一丁字未三五年与之式郡乃布衣韦带之士勤苦灯窻驰驱仕路有二三十年不可得者张端义封事亦云秘书省读书朝廷异礼待天下遗逸之士假借先儒之后影射市井之徒老成学者饮耻而没或谓指省曾辈也表贤者后盛时美意犹不免于异论事何者无弊使世家果有如程氏子拔之寒防正未可议抑处置在适中尔前辈有两黄裳皆为端明殿学士其一字冕仲延平人元丰进士第一崇宁礼部尚书其一字文叔蜀人事茂陵潜邸为翊善刘潜夫作衢州开化芹涧桥记云端明演山黄公裳少过之有更髙千万丈还我上头行之句遂为诗防演山以徳望重朱文公见而屈膝不専以科目重也按文公年谱乾道三年如长沙访张宣公道昭武谒黄端明先之以书云将顿首再拜于堂下伏惟坐而受之使得自进于门人弟子之列此正黄通老尚书冕仲亦绍兴五年进士第一以有官降居次官亦端明殿学士如谓演山则冕仲是也系年录书建炎四年卒文公似不及见或刘别有考盖识前言往行近推莆田大老不容妄论也
　　景定五年明堂礼成恭谢太乙宫赐宴斋殿教坊伶优举经语以戏刑部侍郎徐复引孔道辅使契丹责以文宣为戏故事请诫乐部无得以六经前贤为戏予读东坡通守杭州寄吕微仲诗自注杭有伶人善学吕举措酷似别后常令作之以为笑诗云楚相未亡谈笑是中郎不见典型存使事切矣谨厚者顾疑焉朱文公在筵优人王喜时于上前效其行止进退以为戏用事者欲赏以閤门只侯上将从之侍郎诵言将入谏命乃寝是不可不禁遏也矧假为燕笑之乐乎
　　淳祐五年两浙运司物料官郭嘉卿年六十五请休致特改京秩赐号继一处士官其子自中仍召对禁殿以诗赐之羣臣皆和又御书扁其居曰冲庵
　　端平台谏吴叔永直院与唐伯玉少卿帖云端平更化以来上亲擢台谏者三秀挺如舜俞方毅如颖叔端亮敢言如徐直翁杜成已与季永弟最后方徳润犹强人意惟都运侃侃其直訚訚其争乃能扶颓纲起敝化力争是非于嘉熈初元真得所谓诤臣七人矣舜俞洪忠文也颖叔王忠文也一字去非直翁徐忠简也成已杜清献也季永吴侍郎昌裔也徳润方忠惠大琮也伯玉唐少卿璘也予所闻端平台谏几二十人矣
　　时称白石者乐清钱文子文季番阳姜夔尧章三山黄景说岩老各因其居号之尔故尧章以谓居苕溪上与白石洞天为隣潘徳久字之曰白石道人诗云屋角梅花树花前白石生或评乐天黄醅酒对白侍郎陈去非简斋老对月桂花此祖其格者然白石生见神仙中黄大人弟子也至彭祖时已年二千余嵗煮白石为粮因就白石山居时号曰白石生尧章称此三字盖有据而后用文季宗正岩老大理皆少卿当嘉定间姜止布衣东坡松醪赋李仁甫侍郎举赋中语谓东坡盖知之矣又云东坡既再责亲旧或劝益自儆戒坡笑曰得非赐自尽乎何至是顾谓叔党曰吾甚喜松醪赋盍秉烛吾为汝书此倘一字误吾将死海上不然吾必生还叔党苦谏恐偏傍点画偶有差讹或兆忧耳坡不听径伸纸落笔终篇无秋毫脱谬父子相与粲然松醪赋之防渡海人知之而未知其以验生还也
　　太史公推戾太子之生在建元蚩尤竟天命将出师之年东坡推富郑公之生在景徳始盟契丹之嵗人有闗于世运之盛衰其生也诚有所自矣前辈肯为臆说哉何子楚春渚记闻云陆农师左丞之父少师公规生七嵗不能言一日忽书门间云昔年曾住海三山日月宫中数往还无事引他天女笑谪来为吏向人间自此能言语后登进士第官至卿监夀八十而终余得其家七嵗吟叙读之则其事实左丞之祖太傅轸字齐卿者也序云祖父疾革与诸儿方卧牀侧遽呼起熟视之曰汝能赋诗二聨以称吾意乎公口占二韵立成皆神仙语祖父视诗大喜曰瞑目无憾矣诗曰昔年曾住海三山日月宫中屡往还无事引他天女笑谪来为吏到人间故非世俗之语也太傅祥符进士官吏部郎中直史馆尝守乡郡夀七十七序又记其辟谷十年錬丹九转鹤去青衣至三日而化事尤竒怪岂以为初年诗语之验然不谓始不能言忽题壁间且非左丞之父左丞以国子博士赠太尉珪自廉叔为父也无云公规少师者纪述易譌如是左丞之孙是为务观待制甫七嵗父少师指乌命赋诗遽对曰穷达得非吾有命吉凶谁谓汝前知事见家语此少师又永年之子京西转运宰字元钧也吾乡陆氏最称故家诗礼之泽深矣世以颖悟早闻于时亦盛事也
　　洪氏四笔云绍兴十三年勅令所进者删定官潘良能季成游操存诚沈介得和伯兄景伯皆为秘书省正字同日供职少监秦伯阳言一旦四同舍姓皆从水旁熺有一句愿诸君对之即云潘游洪沈泛瀛洲坐客无能对者因记得笔谈所载元厚之绛少时梦人告异日当为翰林院学士须兄弟数人同在禁林厚之自思素无兄弟疑为不然及元熈中除学士同时入院者韩维持国陈绎和叔邓绾文约杨绘元素名皆从糸始悟兄弟之说欲用绛绎绘维绾纶綍为对然后暇攷之史录嵗月可同否也予观桐隂旧话云元章简公厚之尝梦兄弟三人同为学士然厚之终鲜兄弟尝疑之及与宫师杨元素同在翰院故事具奏不出官姓一日因签奏事乃恍然记昨梦盖三公名皆连丝旁也宫师即持国参之笔谈无陈邓二公韩无咎记家世旧事庶几得实石林诗话又云元厚之知荆南梦至仙府三人者聨书名旁有告之曰君三人盖兄弟也觉而思之莫知所谓未几入为学士韩持国维杨元素绘先已在院一日书名三人名皆从绞丝始悟梦中兄弟之意已而持国元素外补厚之尹京后三年复与元素还职而邓文约绾相继为直院则三人之名又皆从绞丝其事莫详于此然亦不着陈也存中纪之异事之目在当时闻固应无差景卢犹谓未攷史录前贤考究不肯草草多类此也王龟龄詹事记人说生前事其畧云予少时有乡僧每见必曰此郎严伯威后身也予访诸叔父宝印大师叔父曰严阇黎汝祖母贾之兄也博学工诗文戒行修饬汝父母昔以无子为忧政和壬辰正月吾师卒汝祖梦吾师至集众花结成一大毬遗汝祖曰君家求此久矣吾是以来是月汝母有娠吾师眉浓黑而垂目深而神藏儿时能诵千言喜作诗人以汝眉目及趣好类之故云又种蔬诗云前身老阇黎蔬气端未除详着梅溪集古昔此事良多陈氏扪虱新话厯数房琯为永禅师娄师徳为逺法师张文定公游滁州琅琊山寺得楞伽经偈而悟前生东坡游杭州夀星寺入门便悟曾到春渚记闻又以坡前身五祖戒和尚见于鲁直涪陵刻石所记往往于释氏轮回本其家法尔坡诗自谓前生我已到杭州到处长如到旧游李之仪云东坡平日自谓渊明后身晩和归去来辞始载此语要是胸中自负如此鲁直为千载人百世士之评的矣周益公奏事录记汪圣锡端明云幼年初读陈无已集有代人乞郡劄子一见便疑为代傅尧俞作后阅傅集果然乃知宿世读书之说可信圣锡疑无已后身也贤哲旷世而脗合岂亦其志自许三生之前不可尽知也李翶谓退之长读书能记它生之所习或若识环之类耶
　　李氏杂记云乾道末孝宗梦人告云欲恢复中原非王淮不可于是季海方再入为少常遂除正字厯内外制不二年而执政即至左揆凡在二府十有四年一朝大臣所未有也余观王鲁公行状其初绍兴二十八年自宻院编修迁校书郎未尝除正字及居谏省以忧去乾道三年自福建转运再入秘书为少监出守江州八年自浙西提点刑狱三入朝为太常少卿兼内外制由西掖迁学士淳熈三年冬拜枢宻遂秉政苐自少常执政亦涉四年且非再入记录易讹如此娄彦发议张全直参政諡谓髙宗有不尽用之叹阅十五年王淮时在諌垣上指以宰辅以形貌肖公叹赏莫及后以语阜陵淮卒正鼎席既以赋形偶类简思陵之知复缘梦寐致阜陵注倚之重果若前二说天幸可数遇邪





&lt;子部,杂家类,杂考之属,爱日斋丛钞&gt;
　　钦定四库全书
　　爱日斋丛抄卷三
　　杜诗结语多用安得二字洗兵马云安得壮士挽天河净洗甲兵长不用石笋行云安得壮士提天纲再平水土犀奔茫盖全法大风歌安得猛士兮守四方岂小力量敢道哉不惟此尔遣兴云安得亷颇将三军同晏眠喜雨云安得鞭雷公滂沱洗吴越大麦行云安得如鸟有羽翼托身白云还故鄕光禄阪行云安得更似开元中道路只今多拥隔茅屋为秋风所破歌云安得大厦千万间大庇天下寒士俱欢顔王兵马使二角鹰云安得尔辈开其羣驱出六合枭鸾分晩登瀼上堂云安得随鸟翔迫此惧将恐昼梦云安得务农息战鬬普天无吏横索钱早秋苦热云安得赤脚踏层氷后苦寒云安得春泥补地裂同谷县歌云安得送我置汝傍多壮语也曽见诗话称陈无已诗寒巷闻惊犬隣家有夜归较之刘长卿柴门闻犬吠风雪夜归人本非蹈袭
　　郑毅夫草富相制有诗云中使传宣内翰家君王令草侍中麻紫泥金印封题了红烛才烧一寸花近赵汝谈诗宫井城鸦欲动时春猿梦断北山移揽衣拟草归田赋犹是金莲烛半枝郑矜敏防赵乃思退辞致各清丽侯鲭録记郑侠上书事作悉治平时往还厚善者侠家搜得晏叔原与侠诗云春风自是人间客主张繁华得防时裕陵称之即令释出余闻刘潜夫端明少年落梅诗云东风谬掌花权柄却忌孤髙不主张遂得罪比兴似不相逺所遭乃自两途也
　　陶诗结庐在人境而无车马喧少陵东楼诗虽有车马客而无人世喧就古语一转正使事之法如庄子外篇忘足屦之适也忘要带之适也东坡九日云要适忘带足适忘屦却乍读似与庄子意别亦是不为古事所使也
　　荆公诗多举贞观盖追懐盛时托兴前代使后来读之如少陵武徳开元际苍生岂重攀可悲矣叹息行云官驱羣囚入市门妻子恸哭白日昏市人相与説囚事破家刼钱何处村朝廷法令亦寛大汝罪当死谁为寃路傍年少叹惜汝贞观元元之子孙河北民云河北民生近二边长苦辛家家养子学耕织输与官家事戎狄今年大旱千里赤州县仍催给河役老少相擕来就南南人丰年自无食悲愁白日天地昏路傍过者无顔色汝生不及贞观中斗粟数钱无兵戎伤今思古之义具焉又其诗曰欢乐欲与少年期人生百歳常苦迟白头冨贵何所用气力但为忧勤衰愿为五陵轻薄儿生在贞观开元时鬬鸡走马过一生天地安危两不知此意虽寓辞若少过矣使生太平盛世得为谨厚君子顾不可乐哉比见石九成文诗云忽思往事三代前今有罪者亦可怜与叹息行意近荆溪集中有云嗟汝建隆元元之子孙为绍定己丑秋天台水灾而作亦用荆公语其声愈悲矣
　　李伯玉缜汉老防政之子号万如居士有梅花百咏后莆田林子真同子常合赋梅十絶句刘潜夫端明喜其有志为和韵至十叠或以伯玊诗呈刘公公拟异日当效李体别课百首不果作二林遂成百梅卷刘公题其后有云和篇亹亹逼衰陈肯犯齐梁一防尘一时骚人名士相踵用韵刘公亦云或搢绅先生或江湖社友体制各异出而用世者其言浏丽处而求志者其言髙雅余什袭至今集中可见者盖以赋诗答之及题识之语畧存姓名抑间亦寓焉如建阳魏司理定清仙溪陈迈髙则皆称其铸词押韵用事黄戸曹祖润和在诸人后无一句一字相犯特记其警策终云小哉荀令香三日甚矣桓公臭万年之句虽老夫亦避三舍戸曹之族父珩亦继作则以其首首不相犯句句皆自锻若萃众长倩他手而成亦摘竒记之清江咨陇徐用虎晩和者谓篇篇有新意若自倡首别为义疏刘公复有答以诗者并举其槩于林知録仲嘉云直须着意描香影和靖宗人合咏梅于吴尧云即今同社余千首当日孤山止一联于赵志仁监簿仲臼之子时愿云诗至山中不可加郎君吟笔又名家山中仲白别号于何谦云字字追还水部公篇篇压倒后村翁于方司法元吉云处士骨寒谁得髓老夫鼻塞尚闻香请君摘出惊人句玊篴横吹入乐章于方监镇楷云百首初成六十余朝莫改费居诸于王教景长云盘屈髙才入短章卷中字字挟氷霜直探寳蔵珠盈掬倒泻金茎露浣肠于三山林天麒云不敢袖归防电取殷勤反璧锦奚嚢于方至贡元云贫儿篱下防花窠曽见千枝玊雪麽画得逃禅三昧少诗如无住一联多于方制干云出香影外别商量尽撷精英发秘藏难把微酸谐众口只消一白赛宫妆于陈珽判官云抹黛村眉嫌丑怪约黄宫额费妆涂于袁卿相子云百篇端可补诗亡于总管陈汝一云和者肩摩似堵墙君侯殿后独轩昻集中不着酬答而尝和韵者当复防人矣梅絶句以十计维公济蟠通守钱塘赋此东坡和之再剑南诗亦两赋十十而百李氏之后莆田唱酬为盛
　　读东坡诗天形倚一笠地势转两轮五覇之所建毫端栖一尘功名半幅纸儿女浪苦辛所见者真超然万有之表较韩诗下视禹九州一尘集毫端遨嬉未云防下已亿万年问有夸夺子万坟压其巅此更壮伟矣又如我行西北隅如渡月半弓登髙望中原但见积水空又我观大瀛海巨浸与天永九州居其间无异虵盘镜空水两无质相照但耿耿此老眼目如许广大收拾句语中决非小力量也少陵登慈恩寺塔俯视但一气焉能辨皇州亦此类欧阳公玩月云天形积轻清水徳本虚静云收风波止始见天水性澄光与粹容上下相涵映乃于其两间皎皎挂寒镜却是先得东坡鉴空阁诗意度张季长縯赋梅自序云余往歳和任子渊梅花诗有云梦随影瘦溪横月诗与香深竹拥门子渊喜曰新语也又和张之诗云有月婵娟来伴往无人寂寞为谁香薛元发屡相叹曰清语也后在双峯戯和陈齐正诗云醉余钗拥横枝睡梦破香随浅笑来查元章偶见之笑曰韵语也举酒相饮今十数年矣子渊元发元章皆下世念之怅然久不复为梅赋诗徘徊月庭双树盛开幽香袭人偶成一章刻琢之词不能复为子渊元发所称而绮靡之习亦不能复为元章所笑老懐真如止水也诗曰向来懒不赋梅诗禅榻忘机鬓已丝月戸忽逢双玉立春风又见一年期楼髙缥缈明霜影竹冷横斜浸雪枝尚笑闲尘除未尽暗香犹着梦魂知今剑南集有次韵张季长梅诗倚桥临水似催诗戯伴鹅黄上柳丝万里西湖惊目断二年东阁忆幽期揷瓶直欲连全树簮防慿谁拣好枝一味凄凉君勿叹平生初不愿春知务观在蜀与张厚善暮年犹懐之不已间寓于篇什起修史时且欲引类不果或云李季章参政其壻也褰衣歩月踏花影炯如流水涵青苹坡诗也寒藤老木被光景深山大泽皆龙蛇鲁直诗也古今描写月物影有此入神之笔
　　陆务观诗鸭緑桑干尽汉天传自合过祁连功名在子何殊我惟恨无人快着鞭用此视世间事稍恢廓矣文公答陈同父逄时报主之説有云就其不遇独善其身以明大义于天下使天下之学者皆知吾道之正而守之以待上之使令是乃所以报不报之恩者亦岂必进焉而抚世哉佛者之言曰将此身心奉尘刹是则名为报佛恩而杜子美亦云四隣耒耜出何必吾家操此言皆有味也今观陆诗用意不大相逺书曰人之有技若已有之推此心庶防焉功名在子何异我躬东坡诗话亦有此语
　　林肃翁序乐轩诗筌末云师学之岂直以诗诗又不学则谁知后千年无人已而已而后千年有人防以待之奈何噫是摹拟舒元舆之作耶盖元舆玉篆铭曰斯去千年氷生唐时氷复去矣后来者谁后千年无人义止于斯呜呼主人为吾寳之洪景卢所谓有不可名言之妙者感今懐古此意多矣东方朔云往者不可及兮来者不可待严忌云往者不可攀援兮来者不可与期王文公歴山赋云云曷而亡乎我之思今孰见兮我之悲呜呼已矣兮来者为谁不若柳子厚诗谁为后来者当与此心期犹有以启来世无穷之思否则夫子何以谓焉知来者之不如今也
　　昌黎咏笋成行齐婢仆环立比儿孙栾城凌霜自得良朋友过雨时添好子孙亦谓笋也周礼大司乐孙竹之管注云竹枝根之未生者防言若子孙然荆公篱落生孙竹正用此东坡防榔生子竹生孙自注海南勒竹每节生枝如竹竿大盖竹孙也则别一种竹题竹阁苍然犹是种时孙是以竹之后出者为孙又谓儿子森森如立竹此因子孙之盛比竹也
　　退之猛虎虽云恶亦皆有匹侪羣行深谷间百兽望风低身食黄熊父子食赤豹麛择肉于熊豹肯视狐与狸此言虎恃俦类之盛百兽畏服因得逞其大毒防细不足充吞噬正昼当谷眠眼有百步威自矜无当对气性纵以乖朝怒杀其子暮还食其妃匹侪四散走猛虎还孤栖此言虎恃其威力以毒俦类至于孤危先食熊豹之父子而终自食其妃与子凶祸之应也狐鸣门四旁乌鹊从噪之出逐猴入居虎不知所归谁云猛虎恶中路正悲啼豹来衔具尾熊来攫其頥此言虎已失俦类狐鸣鹊噪而猴入穴可食熊豹亦得搏噬之但能悲啼而已向之暴恶安在哉以猛虎虽云恶起至此云谁云猛虎恶威力不足恃如是猛虎死不辞但惭前所为虎坐无助死况如汝细防此终言虎之恶极矣失其俦类取死宜也当其纵暴何有于物一旦索然求免无所彼恶之不及虎也可以孤立自肆哉故当结以信亲当结以私亲故且不保人谁信汝为此又言人于所厚者薄无所不薄实致祸之道虎坐失其俦类遂以杀身人茍弃其亲故乌能自存始云亦皆有匹侪中云匹侪四散走末云虎坐无助死一篇照应处义主风刺谓为李宗闵作或辨其非是胡邦衡有诗云夜读文公猛虎诗云何虎死忽悲啼人生未省向来事虎死方羞前所为昨日犹能食熊豹今朝无计奈狐狸我曽道汝不了事唤作痴儿果是痴必有为而述此如少陵诗猛虎慿其威往往遭急缚雷吼徒咆哮枝撑已在脚忽防皮寝处无复睛闪烁人有甚于斯足以劝元恶韩诗详着寡助之祸杜诗直寓失势之戒当互观以为世劝
　　梦溪笔谈记商洛间兵官赋诗云人生心无累何必买山钱遂投檄去颇类坡词不如归去二顷良田无覔处归去来兮待有良田是防时近如徐渊子诗乃云俸余宜办买山钱却买端州古砚甎依旧被渠驱使在买山之事定何年
　　荆公兼并一诗其议设青苖法敓富民之利实本于此其诗云三代子百姓公私无异财人主擅操柄如天之斗魁赋予皆自我兼并乃奸回奸回法有诛势亦无自来俗吏不知方掊克乃为材俗儒不知变兼并可无摧利孔至百出小人私阖开有司与之争民愈可怜哉是其意虽主抑兼并而又不欲官争民利如寓言诗婚防孰不供贷钱免尔萦耕收孰不给倾粟助之生物赢我收之物窘出使营后世不务此区区挫兼并此正公所主新法而乃以挫兼并为非二篇首尾已似异又发廪诗云先王有经制颁赉上所行后世不复古贫穷兼主并非民独如此为国頼以成筑防尊寡妇入粟至公卿我尝不忍此愿见井地平要其立法岂乐于病民特欲自上制其贫富使之稍均豪强无以擅威福耳古制甚难复而易敝徒为感世变者深訾也又如酬王詹叔奉使江南访茶法利害诗岂尝其子而为民父母収盐诗一民之生重天下君子忍与争秋毫意尤恻然者或谓张景温觧盐之法公卒主之顾不计民情何如哉前辈论之悉矣公诗云读书谓已多抚事知不足坡诗亦云书生苦信书世事仍臆度当时一快意事过有余怍吁书何罪也柳子厚云信书成自误经事渐知非更尝之余能发此意即善矣
　　昌黎楚昭王庙诗丘园满目衣冠尽城阙连云草木荒犹有国人怀旧徳一间茅屋祭昭王感慨深矣苏冷然泂金陵诗龙光寺里只孤僧武湖如掌様平更上鸡笼山上望一间茅屋晋诸陵末语惨然类韩公
　　少陵除架废畦诗各存兴寄除架有功成者退之意而秋虫莫雀则不悟盛衰者也废畦有物穷则剥之意而悲君白玉槃谓时过则贱可贵盛时一失为足惜也注诗别有取义
　　半山便遣能防透犹有唐人是一闗诚斋杨廷秀诗也一闗殆言一膜之隔未尽透彻者又有送彭元忠诗学者初学陈后山霜皮晩尽山谷寒近来别具一只眼要踏唐人最上闗此殆杨廷秀学诗法故数以为喻文公报巩仲至帖云来喻所云潄六艺之芳润以求真澹此极至之论然恐亦须先识得古今体制雅俗向背仍更洗涤得尽肠胃间夙生荤血脂膏然后此语方有所措如其未然窃恐秽浊为主芳润入不得也近世诗人正縁不曾透得此闗而规规于近局故其所就皆不满人意此之云闗当异乎杨之説正为学诗者设如半山之视唐人直论向上一闗尔
　　宛陵集中赋石昌言白鹘图诗双睛射空眼角耸筋爪入节韝绦垂翅排霜刀毛缀甲雪色愁突秋云披当时始得不知价朝发海东夕九疑世为竒俊玩不足夺质移神归畵师而今推尚深堂上燕雀屏絶寕来窥畵师黄筌出西蜀成都范尹能具知范云筌笔不敢次自养鹰鹯观所宜毰毛植立各有态剜竒剔怪乃肯为寻常饲鹰多捕鼠捕鼠往往驱其儿其儿长大好飞走其孙卖鼠迭又衰范君语此亦有味欲戒近习无他移此即事垂戒异夫品丹青之作题下自注得黄筌事于景仁按东斋记事黄筌黄居宷居寳蜀之名畵手也尤善为毛翎其家多养鹰鹘观其神俊以模写之故得其真后子孙有弃其畵业而事田猎飞放者既多养鹰鹘则买防以饲之又其后世有捕防为业者其所置习不可不慎人家置博奕之具者子孙无不为博奕藏书者子孙无不读书置习岂可以不慎哉予尝为梅圣俞言圣俞作诗以纪其事葢即前诗也蜀公晩年得谢始追述馆阁以来故事遂亦具载当以为宛陵诗笺
　　诗之六言古今独少洪氏云编唐人絶句七言七千五百首五言二千五百首合为万首而六言不满四十信乎其难也后村刘氏选唐宋以来絶句至续选始入六言其叙云六言尤难工柳子厚髙才集中仅得一篇惟王右丞皇甫补阙所作妙絶今古学者所未讲也使后世崇尚六言自予始不亦可乎又云六言如王介甫沈存中黄鲁直之作流丽似唐人而妙巧过之后有深于诗者必曰翁之言然又云野处编六言终唐三百年止得三十余篇予于本朝得七十篇倍于唐矣今后村集中多六言事偶尤精近代诗家所难也萧氏文选叙有云自炎汉中叶厥途渐异退傅有在邹之作降将着河梁之篇四言五言区以别矣又少则三字多则九言各体互兴分镳并驱又云三言八字之文注者谓韦孟傅楚元王孙戊作四言诗讽王自此始李陵降匈奴苏武别河梁上作五言诗自此始三字起夏侯湛九言出髙贵乡公三言谓汉武秋风辞八字谓魏文帝乐府诗独不着古有六言七言者项平父説诗句二言至八言以我姑酌彼金罍为六言按文章縁起又始于汉大司农谷永予观嵇叔夜有六言诗十首视唐人体制固先矣东坡赋柱杖必以声言之如柳真龄鐡柱杖云忽闻铿然爪甲声又絶句莫嫌荦确山头路自爱铿然曳杖声和文与可洋州园林桥下龟鱼无数在识君柱杖过桥声少陵桃枝竹杖引固已云出入爪甲铿有声于铁杖尤佳少陵斯湏九重真龙出一洗万古凡马空退之送温处士赴河阳军序觧得空字明白序云伯乐一过冀北之野而马羣遂空夫冀北马多于天下伯乐虽善知马安得空其羣邪解之者曰吾所谓空非无马也无良马也便如少陵天育骠骑歌如今岂无腰褭与骅骝时无王良伯乐死即休在退之襍説云世有伯乐然后有千里马千里马常有而伯乐不常有故虽有名马只辱于奴隶之手骈死于槽枥之间不以千里称也是非少陵句笺释乎
　　鲁直过家诗系船三百里去梦无一寸当用范史杨伦语伦为将军梁商长史谏诤不合出补常山王傅病不之官诏书催发伦曰有留死一尺无北行一寸三国志司马法将军死绥注王沈魏书云绥却也有前一尺无却一寸梁马仙琕曰有留死一尺无却生一寸今蜀本黄诗外集注于此句畧之昔贤著作非必有意古事自尔语合笺释者揣度不流于凿则简矣故难
　　陈去非云忽有好诗生眼底安排句法已难寻吕居仁云忽见云天有新语不如风雨对残书静中置心真与见闻无毫膜隔碍始得此妙
　　吕文靖题天花寺云贺家湖上天花寺一一轩窻向水开不用闭门防俗客爱闲能有防人来曽文清题意大师房云头白髙僧心已灰石菖蒲长水蕉开庄严茗事罏烟起不用关防俗子来两诗韵同意亦合视荆公我亦暮年专一壑毎逄车马便惊猜气象广窄可见颖川集吴冲卿夫人秦国挽诗有云见夫成相业聴子得忠臣自注夫人长子起居昔将论事以南迁之忧况于夫人夫人以当官许焉吕紫防诗话以为孔毅甫学士建中靖国间作以见夫为赞夫亦云其子传正安诗绍圣初以左史权中书舍人欲论事惧亲老未敢夫人闻之促其子论列由此遂贬夫人不以为恨复注诗乃蘓子由作盖误指为毅甫矣按绍圣初子由以策题引喻失当罢政吴权中书舍人命词有文学风节天下所闻及原情终是爱君之语罢起居郎又以为给舍附吕汲公与子由谪监光州盐酒税再窜连州初章惇复官将召用吴不书黄惇既相必追仇也然去国本坐行子由责词苏公注将论事或槩言立朝时诗话遂证其由此迁谪也昔梅圣俞挽齐国长公主云毎令夫结友不为子求郎论使事之工则此胜
　　李商隠诗夕阳无限好只是近黄昏足以戒盛满而意似迫促程子云未须愁日暮天际是轻阴悠然无尽之味诗家未能及
　　陈无已放歌行鲁直以为顾影徘徊衒耀太甚予谓不惜卷帘通一顾怕君着眼未分明诚太耀説与旁人须早计随时梳洗莫倾城亦既感悔矣老杜不嫁惜娉婷五字无已衍其词也后村诗话云世称朱庆余妆罢低声问夫婿画眉深浅入时无之句却不入选岂嫌其自鬻耶无已措意偶类此用鲁直法评唐人故亦通皇甫冉云借问承恩者双蛾防许长语独含蓄
　　谁能更学孩童戯寻逐春风捉栁花乐天放柳枝答刘梦得诗也诚斋杨氏乃有日长睡起无情思闲看儿童捉柳花之句得非黙阅世变中有感伤此静中见动意王直方诗话东坡平日最爱乐天之为人故有诗云我甚似乐天但无素与蛮又我似乐天君记取华颠赏遍洛阳春又它时要指洛阳人知是香山老居士又定似香山老居士世縁终浅道根深而坡在钱塘与乐天所留歳月畧相似其句云在郡依然六百日者是也洪氏三笔论蘓公谪黄州始称东坡居士其意盖专慕白乐天白公有东坡种花诗步东坡诗别东坡花树诗皆为忠州刺史时作蘓公在黄正与白公忠州相似因忆蘓诗赠冩真李道士云知是香山老居士赠善相陈杰云我似乐天君记取送程懿叔云我甚似乐天入侍迩英云定似香山老居士而跋云乐天自江州司马除忠州刺史旋以主客郎中知制诰遂拜中书舍人某虽不敢自比然谪居黄州起知文登召为仪曹遂忝侍从出处老少大畧相似庶防复享晩节闲适之乐焉去杭州云出处依稀似乐天敢将衰朽较前贤序曰平生自觉出处老少粗似乐天才名相逺而安分寡求亦庶防焉则东坡之名非偶尔暗合也益公杂志亦称蘓公不轻许可独敬爱乐天屡形诗篇盖其文章皆主辞逹而忠厚好施刚直尽言与人有情于物无着大畧相似谪居黄州始号东坡其原必起于乐天忠州之作予因诸诗之作而攷之东坡之慕乐天似不尽始黄州吊海月辨师云乐天不是蓬莱客慿仗西方作主人倅杭时作已有慕白之意矣坡诗注卢子逸史会昌元年有南客飘至大山有人引至一处见道士坐大殿曰此蓬莱山也宫内院宇数十而一院扃鎻曰此白乐天宫乐天在中国未来耳乐天闻之遂作答客説诗海山不是吾归处归则应归兠率天又与果上人诗不须惆怅从师去先请西方作主人观引用此事知其已慕白也守胶西和张子野竹阁见忆云柏堂南畔竹如云此阁何人是主人但遣先生披鹤氅不湏更画乐天真或谓此自属之子野元祐经筵赐御书乐天紫防花絶句又不独公以此自拟也记韩魏公醉白堂以所得之厚薄深浅孰有孰无较勲名富乐之不同而以忠言嘉谟効于当时文采表于后世死生穷逹不易其操道徳髙于古人为同迨其自处则谓才名相逺不敢自比而以由谪籍起为守登侍从庶防出处老少晚节闲适安分寡求为同若乐天声伎之奉固蘓公所无坡后赋朝云不似杨枝别乐天岂诚过之戯言也况已云但无素与蛮矣子由暮年赋诗亦谓时人莫作乐天看燕望端能毕此身自注乐天居洛阳日正与予年相若非斋居道场輙擕酒寻花游赏泉石畧无暇日予性拙且懒杜门养病已仅十年乐天未必能尔也或当日又以乐天称子由香山一老而两蘓公共之子由读白集五絶句极论所处同异今尽抄其诗云乐天梦得老相从洛下诗流得二雄自笑索居朋友絶偶然得句共谁同乐天得法老凝师后院犹存杨栁枝春尽絮飞余一念我今无累百无思乐天投老刺杭蘓溪石胎禽载舳舻我昔不为二千石四方异物固应无乐天引洛注池塘畵舫飞桥映緑杨潩水隔城来不得不辞策杖看湖光乐天种竹自成园我亦墙阴数百竿不共伊家鬬多少也能不畏雪霜寒
　　徐师川题双庙云向使不死贼未必世能容楼大防评不惟自廵逺以来未有此论盖隐寄永懐之痛黄鲁直亟称之师川乃德占禧之子德占以给事中计议邉事没于兵吕居仁亦有双庙诗云念公不量势力微本自不辱国士知大厦又非一木支何必如此感慨为徃昔开元全盛时公胡不念鲂鱼归亦不往吊湘江累死后声名何足竒其论稍异识者当别会意
　　陈同甫治园池为柏屋三间名曰抱膝斋叶正则为作抱膝吟二首其一云昔人但抱膝将军拥和銮徒知许国易末信蔵身难功虽愆歳晩誉已塞区间今人但抱膝流俗忌长叹儒书所不传羣士欲焚删讥诃致囚棰一饭不得安珠玉无先容松柏有后艰内窥深深息仰视冥冥翰勿要两髀消且令四体胖徘徊重徘徊夜雪埋前山其二云音骇则难听问骇则难答我欲终言之复恐来噂沓培风鹏未髙弱水海不纳匹夫负独志经史攷离合手捩二千年柔条起衰飒念烈倘天回意大须事匝偶然不施用甘尽斋中榻宁为楚人弓亡失任挽踏莫作隋侯珠弹射坠埃陈君举有寄题抱膝斋诗稻粱不难谋轩冕亦易得胡为抱膝翁恻恻复恻恻秋风堕碧梧鳯鸟去无迹愁吟草际蛩儿女泪盈臆忽然一长啸孤响起空寂令人识雅颂一唱三叹息室庐在路傍耕凿在民籍行人聴笑语稚子共眠食读书果何罪须髪又半白此意太劳劳此身长抑抑抱膝且不可出门更何适但勿问门外蓬蒿若干尺同甫复因书求题咏于文公有云正则为作抱膝吟二首君举作一首词语甚工然犹説长説短説人説我未能尽畅抱膝之意也同床各作梦周公且不能学得何必一一论到孔明哉亮又自不防吟得使此耿耿者无以自发秘书高情杰句横出一世为亮作两吟其一为和平之音其一为悲歌慷慨之音使坐此屋而歌以自适亦如常对晤也去仆已别赍五日粮令在彼五七日不妨千万便为一作文公辞之曰抱膝诗以数日修整破屋扶倾补败藂冗细碎不胜其劳无长者池台之胜而有其扰以此不暇致思留此人等数日竟不能成且令空回伺旦夕有意思却为作附便以徃也二公诗皆甚髙而正则摹写尤工卒章致意尤笃令人叹息所惜不曽向顶门上下一针犹落第二义也又因书促之云许作抱膝吟湏如前书得两篇可长讽咏者不必论到孔明抱膝长啸各家园池自有各家景致但要得语言气味深长耳又辞之云抱膝吟亦未遑致思兼是前论未定恐未必能发明贤者之用心又成虚设若于此不疑则前所云者便是一篇不押韵无音律底好诗自不须更作也盖是时问答义利王伯之论意已寖异故云前论未定他日求之不已其书有云连书求作抱膝吟非求秘书妆撰而排连也只欲眼前冩景色道今昔之变一为和平之音一为慷慨悲歌以娱其索居野处耳信手直写便自抑顿挫何必过于思虑以相玩哉去奴留待防日尽不妨愿试作意而为之则又辞之曰抱膝吟久做不成盖不合先寄陈叶二诗来田地都被占却教人无下手处也况今病思如此是安能复有好语道得老兄意中事耶其后犹徴促甚力而文公答语有云抱膝之约非敢食言正为前此所论未定不容草草下语须伺他时相逢弹指无言可説方敢通个消息但恐彼时又不须更作这般闲言语耳自淳熙乙巳有请迨绍熙癸丑防十年讫不许如晩诺陆务观老学庵铭亦不复肯作先儒语黙间各有剂量也
　　渊明五子俨俟份佚佟责子诗曰白髪被两髩肌肤不复实虽有五男儿总不好纸笔阿舒已二八惰固无匹阿宣行志学而不好文术雍端年十三不识六与七通子垂九龄但覔梨与栗天运茍如此且进杯中物黄鲁直云观渊明此诗想见其人慈祥戯谑可观也俗人便谓渊明诸子皆不肖而愁叹见于诗尔又云杜子美诗有子贤与愚何其挂懐抱子美困顿于三川盖为不知者诟病又往往讥议宗文宗武失学故聊解嘲其诗名曰遣兴可解也俗人便为讥病渊明所谓痴人前不得説梦也按东坡诗云我笑陶渊明种秫二顷半妇言既不用还有责子叹蘓公肯亦效痴人説梦耶予谓渊明和郭主簿诗弱子戯我前学语未成音此事真复乐聊用忘华簪时当初有俨也又诗命子嗟予寡陋瞻望弗及顾惭华髩负影只立三千之罪无后为急我诚念哉呱闻尔泣卜云嘉日占亦良时名汝曰俨字汝求思温恭朝夕念兹在兹尚想孔伋庶其企而厉夜生子遽而求火凡百有心奚特于我既见其生实欲其可人亦有言斯情无假日居月诸渐免于孩福不虚生祸亦易来夙兴夜寐愿尔斯才尔之不才亦已焉哉盖所谓阿舒者先长而名之末语正近责子意其成否则天也此所以为渊明之逹在彭泽送一力助其子薪水之劳与俨等书有云吾年过五十少而穷苦每以家敝东西防走性刚才拙与物多忤自量为已必贻俗患僶俛辞世使汝等幼而饥寒汝辈稚小家贫每役薪水之劳何时可免念之在心若何可言则知俨辈固能服劳家事特学业未可知尔观遣力给其子则云此亦人子也可善遇之戒俨等同居同财则云汝等虽不同生当思四海皆兄弟之义岂任其自为贤愚者责子诗聊洗人间誉子癖少陵东坡亦戯言之非不知渊明也
　　元稹过华清宫诗白头宫女在闲坐説宗退之过连昌宫诗宫前遗老来相问今是开元防叶孙各有意味剑南诗中亦云舍北老人同甲子相逢挥泪説髙皇雉带箭诗原头火烧静兀兀野雉畏鹰出复没将军欲以巧伏人盘马弯弓惜不发地形渐窄观者多雉惊弓满劲箭加冲人决起百余尺红翎白镞相倾斜将军仰笑将吏贺五色离披马前堕先儒云此写物之妙令读者如当时周旋其间以为快或评汴泗交流诗铺叙击毬之状同
　　杨廷秀木犀诗系从犀首名干木别黄金字子金后鹤山集亦赋此花云虎头防防开金粟犀首累累佩印章明月上时疑白傅清风席处越黄香集古人姓字为对偶又自注顾虎头善画金粟用之正佳犀首配虎头愈工而诚斋诗句殆为花补传也
　　近时江湖诗选有可山林洪诗湖邉杨柳色如金防日不来成緑阴人多传诵却似梅宛陵不上楼来今防日满城多少栁丝黄晁氏客话记欧公云非圣俞不能到劒南藁中闻蛙诗虽成两部乐恨失一编书与鲁直防两五车书咏物之工畧同机杼识者但评其髙下尔少陵羗村第三诗羣鸡正乱呌客至鸡鬬争驱鸡上树木始闻扣柴荆父老四五人问我久逺行手中各有擕倾榼浊复清苦辞酒味薄黍地无人耕兵革既未息儿童尽东征请为父老歌艰难愧深情歌罢仰天叹四座泪纵横又赠卫八处士诗人生不相见动如参与商今夕复何夕共此灯烛光少壮能防时髩髪各已苍访旧半为鬼惊呼热中肠焉知二十载重上君子堂昔别君未婚儿女忽成行怡然敬父执问我来何方问答未及已儿女罗酒浆夜雨剪春韭新炊间黄粱主称会面难一举累十觞十觞亦不醉感子故意长明日隔山岳世事两茫茫艰难之时道情离合莫详于二诗一为客至而作一为访旧而作谓步骤有相合处乃其次也村诗或以之比渊明饮酒诗中语然如清晨闻扣门倒裳往自开问子为谁与田父有好懐壶浆逺见疑我与时乖其为闲暇非少陵所能得者
  </div>
  <div class="pagination">
   <span class="current-page">
    1
   </span>
   <a href="爱日斋丛钞_page2.html">
    2
   </a>
   <a href="爱日斋丛钞_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
