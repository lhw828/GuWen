<!DOCTYPE html>
<html>
<head>
    <meta charset="UTF-8">
    <title>芙蓉镜寓言 - 第 4 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>芙蓉镜寓言 - 第 4 页/共 18 页</h1>
    <div class="content">　　赵中令为相日，于厅事屏风后置二大瓮，凡有人投机宜文字者，悉置于中，满即焚之通衢。/壶公曰：此相臣第一议。
　　赵德明言民饥，求粮百万斛。大臣皆曰：「德明新纳誓而敢违约，请以诏书责之。」真宗以问王魏公，公请敕有司，具粟百万于京师，诏德明来取。上从之，德明得诏，惭且拜曰：「朝廷有人。」
　　富韩公在青州，活饥民四十余万。公常自以为功，语人曰：「过于作中书令二十四考矣。」/壶公曰：富公精禅理，此不住相布施。
　　曲端为泾原都统日，张魏公尝按视其军，端执挝以军礼见。营中阒无一人，公异之，谓欲点视，端以所部五军籍进，公命点其一部。端于廷间开笼，纵一鸽以往，而所点之军随至。张为愕然，既而欲尽阅，于是悉纵五鸽，则五军顷刻而集。戈甲焕灿，旗帜精明。公大加奖异。/壶公曰：观曲君才略，岂减韩、岳诸公?又曰：魏公奇妒，卒自坏万里长城。
　　陈良幹在瑞安，瑞安俗号强梗，吏治尚严。陈独抚之以宽，催租不下文符，但揭示名物，民竞乐输。听讼咸得其情。或问陈何术，陈答曰：「良幹无术，第公此心如虚堂悬镜耳。」/壶公曰：诸葛武侯云：「我心如秤、镜。」宜守令秤，则相天下矣。
　　宋给两川军士缗钱，诏至西川，而东川不及。军士怒，杜黄裳白主者曰：「朝廷岂忘东川耶?殆诏书稽留耳。」即开州帑给钱如西川，众乃定。/壶公曰：济变之才。
　　范文正公用人多取气节，而略细故，如孙威敏、滕达道皆所素重。其为帅日，辟置幕客，多取谪籍未牵复人。或疑之，公曰：「人有才能，而无过失，朝廷自用之。若其实有可用之才，不幸陷于吏议，不因事起之，遂为废人矣。」故公所举多得人。/壶公曰：文正怜才之意，千古如生。
　　建炎初，驾幸钱塘，留张忠献于平江为后镇。时汤东野为守将，闻有赦令，疑之，走白张公，公曰：「亟遣解事者往视。有故，则缓驿骑而先取以归。」及发视，乃明受伪诏也。汤告公曰：「是可宣乎?」公曰：「事已至此，胡可匿？且卒徒急于望赐，吾属先受祸矣。今便发库钱示行赏之意，而阴取故府所藏登极赦书置舆中，迎登谯门读而张之。即去其阶，禁无辄登，散金帛如郊赉时可矣。」于是人情略定，乃决大计。/壶公曰：济变之才。
　　叛将范琼，拥兵据上流，召之不来，来又不肯释甲，中外汹汹。张忠献与刘子羽密谋诛之。一日，遣张俊以千人渡江，若捕他盗者。因召琼、俊及刘光世诣都堂计事。设饮食，食已，相顾未发。子羽恐琼觉，遽取黄纸，执之趋前曰：「有勅，将军可诣大理置对。」即顾左右，拥置舆中，以俊兵卫送狱，而使光世出抚其众，数琼在围城中附虏胁二圣出狩状，且曰：「所诛止琼，汝等固天子自将之兵也。」众皆投刃曰：「诺。」悉麾隶他军，顷刻而定。琼伏诛。/壶公曰：有识，有才，有胆。
　　英宗北狩，郕王监国。时于少保定议，不欲急君，遣人谢之曰：「荷天地祖宗之灵，国有主矣。」/壶公曰：数语，英宗以之回銮，于公以之殒躯。
　　徐文贞秉国，榜于座曰：「以威福还朝廷，以政务还诸司，以黜陟还公论。」/壶公曰：严介溪之后，此是急着。
　　文学
　　司马相如为上林、子虚赋，意思萧散，不复与外事相关。控引天地，错综古今，忽然而睡，涣然而兴，几百日而后成。友人盛览，尝问以作赋，相如曰：「合綦组以成文，列锦绣而为质，一经一纬，一商一宫，此赋之迹也。赋家之心，包括宇内，总览人物，斯乃得之于内，不可得而传。」/壶公曰：笼天地于毫上，挫万物于笔端，岂雕虫小技哉！
　　枚皋文章敏捷，长卿制作淹迟，皆尽一时之誉。而长卿首尾温丽，枚皋时有累句。扬子雲曰：「军旅之际，戎马之间，飞书驰檄，用枚皋；庙廊之下，朝廷之中，高文典册，用相如。」/壶公曰：长卿不朽，枚叔爽快。
　　侯道华好子、史，手不释卷。尝曰：「天上无愚懵仙人。」/壶公曰：古人云：宁作才鬼，不为顽仙。
　　庾子舆五岁读孝经，手不释卷。或曰：「此书文句不多，何用自苦?」答曰：「孝德之本，何谓不多?」/壶公曰：庾得本领。
　　董仲舒梦蛟龙入怀，作春秋繁露。/壶公曰：作奇书，神先告之矣。
　　张茂先强记默识，四海之内，若指诸掌。晋武帝尝问汉代宫室制度，及建章千门万户。茂先应对如流，听者忘倦；画地成图，左右属目，时人比之子产。/壶公曰：曾到琅嬛福地，那得不博?
　　齐竟陵王精信释教，而范子真盛称无佛。竟陵曰：「君不信因果，世间何得有富贵?何得有贫贱?」范答曰：「凡人之生，譬如一树花，向发一枝，俱开一蒂，随风而堕。自有拂帘幌堕于茵席之上，自有关篱墙落于溷粪之侧，贵贱虽复殊途，因果竟在何处?」/壶公曰：此等议论，皆出性灵，自不可破。
　　陶贞白幼有异操，年十岁得葛洪神仙传，昼夜研寻，便有养生之志。谓人曰：「仰青云观白日，人不觉为远矣。」/壶公曰：神仙必由苦学得之。
　　陶隐居圆通慎约，出处冥会，心如明镜，遇物便了。言无烦舛，有亦辄觉。/壶公曰：刻画如画。
　　人有问三教优劣于李士谦，士谦曰：「佛日也，道月也，儒五星也。」人莫能难。/壶公曰：是。
　　陆鲁望每得异书，熟诵乃录，雠比勤勤，朱黄不去手。所藏虽少，其精皆可传。/壶公曰：有以少为贵者，俗学那得知?
　　裴公美昼讲经，夜著书，终年不出户。/壶公曰：入我户者，惟有清风。
　　陈瓒秘书通九经百家，年逾九十，犹勤于笔研。/壶公曰：可媲美卫武。
　　宣武集诸名胜讲易，日说一卦。简文欲听，闻此便还。曰：「义自当有难易，其以一卦为限邪?」/壶公曰：简文真读书人。
　　刘道光潜心玄易，不好读史。尝言：「读书当味义根，何为费功于浮词之文?易者，义之源；太玄者，理之门。」/壶公曰：吾乡吾求乐先生，每测玄以卜休咎，言多奇中，惜其术不传。今人第宝先生墨妙，龙之一鳞一爪耳，孰得其味。
　　延笃欲写左传无纸，唐溪典以废笺记与之。笃以笺记纸不可写，借本讽之，粮尽辞归。典曰：「卿欲写传，何故遽归?」笃曰：「已讽之矣。」/壶公曰：王阳明云：「读书止晓得，已落第二义了，何消记得?」
　　淮南王著鸿烈二十篇，号淮南子。自云：「字中皆挟风霜之气。」/壶公曰：自评语精。子云称「字直百金」，陋矣。
　　陈孔璋草檄文，成，以呈曹公。公先苦头风，是日疾发，卧读孔璋所著，翕然而起曰：「此愈我疾。」/壶公曰：愈曹瞒风，大非细事。
　　朱公叔耽学专精，锐意讲诵。或时思至不自知，亡失衣冠，颠坠坑岸。其父以为专愚，几不知马之几足。
　　邢子才有书甚多，不甚校雠。尝谓：「误书思之，更是一适。」/壶公曰：得味外味。
　　颜延之尝问鲍明远己诗与谢康乐优劣，鲍曰：「谢五言如初发芙蓉，自然可爱；君诗若铺锦列绣，亦雕缋满眼。」/壶公曰：诗有袁石公一派，风雅尽矣。已不能如谢之性生，则鲍之雕缋，何可少也。
　　伏生，济南人，故为秦博士。孝文时，求能治尚书者，召伏生。时生已年九十馀，老不能行。天子乃诏太常掌故晁错往受之。秦时焚书，伏生藏之壁，得二十九篇。/壶公曰：老学。
　　郑玄师第伍元，又师张恭祖，遂通诸经及三统历、九章算术。谓山东无足问者，遂西入关，因卢植以师马融。及归，融喟然曰：「郑生去，吾道东矣。」/壶公曰：数学。
　　诸葛武侯言教、书奏，凡二十四篇，计十万四千一百一十二字，名《诸葛氏集》。/壶公曰：自出师二表外，一字不存，可惜！
　　武平一以博学闻，仕兼修文学士。时崔日用自言明左氏春秋诸侯官族，他日，学士大集，请与平一言经。崔曰：「鲁三桓，郑七穆，云何？」平一曰：「庆父、叔牙、季友，桓三子也；孟孙至彘，凡九世，叔孙舒季孙肥，凡八世。郑穆公十一子，子然及二子孔三族亡，子羽不为卿，故称七穆：子罕、子驷、子良、子国、子游、子印、子丰也。」一坐惊服。/壶公曰：博学。
　　高若讷强学善记，明律历，尤喜申、韩、管子之书。后因母病，兼通医术，张仲景伤寒论诀、孙思邈千金方书及外台秘要久不传者，皆能考校讹谬，行于世。/壶公曰：精研医学乃我辈第一义。又曰：千金方删其讹者，可以延年。
　　杜镐性敏辨，博学强记。凡有所检阅，必戒书吏云：「某事在某书某卷第几行。」开卷覆之，无一误者。/壶公曰：书簏。
　　程正叔尝言：「今农夫祁寒暑雨，深耕易耨，以艺五谷，吾得而食之；百工技艺，作为器物，吾得而用之；介冑之士，披坚执锐，以守疆土，吾得而安之。苟无功泽及人，而浪度岁月，晏然天地间一蠹耳。惟缀缉圣人遗书，庶几有补。」于是著易传、春秋传。/壶公曰：才不虚生。
　　张子厚与二程语道学之要，涣然自信曰：「吾道自足，何须旁求?」尽弃所学，醇如也。著西铭、正蒙。/壶公曰：理学。
　　邵尧夫为学，坚苦刻励，寒不炉，暑不扇，夜不就榻者数年。其学探赜索隐，妙悟神契。自天地之运化，阴阳之消长，以及古今世变、飞走草木之性情，无不深造曲畅，浩博汪洋，然多其所自得者。著皇极经世、观物内外篇、伊川击壤集。/壶公曰：邵子之学，奥而平，密而融。
　　朱晦庵登进士第历五十年，立朝才四十日，杜门著书，箪瓢屡空，处之晏如。诸生自远至者，豆饭藜羹，率与之共。/壶公曰：耐贫易，耐琐屑难。又曰：文公初足疾，晚盲疾，神太用则竭乎?
　　李潘学术禀朱熹。尝言：「人不必待仕宦，有职事，才为事业。但随力到处，有以及物，即功业也。」又曰：「仕宦至卿相，不可失寒素体。」/壶公曰：语佳。
　　钱惟演尝语僚佐：生平惟好读书，坐则读经史，卧则读小说，上厕则阅小词，盖未尝顷刻释卷也。/壶公曰：可儿。又曰：得读书法。
　　欧阳公谓谢希声曰：「余生平所作文章，多在三上，乃马上、枕上、厕上也。」盖惟此尤可以属思耳。/壶公曰：这三上文章，到底非洁净精微者。
　　胡澹庵见杨龟山，龟山举两肘示之曰：「吾此肘不离案三十年，然后于道有进。」
　　张无垢谪横浦，寓城西宝界寺。其寝室有短窗，每日昧爽，辄抱书立窗下，就明而读，如是者十四年。洎北归，窗下石上，双趺之迹隐然犹存。/壶公曰：穷苦才读书，富贵人无闲功，亦无远神。
　　柳仲郢退公布卷，不舍昼夜，九经三史，一钞；魏晋南北史，再钞；手书分门三十卷，号柳氏自补，小楷精谨，无一字肆笔。/壶公曰：司马温公作通鉴，无一字潦草。古人精谨每如此。
　　陆倕所读一编，必诵于口。尝借汉书，失五行志四卷，乃暗写还之，略无遗脱。/壶公曰：五行志更难暗写。
　　苏子瞻谓刘景文曰：「某平生无快意事，惟作文章。意之所到，则笔力曲折，无不尽意，自谓世间乐事，无复逾此。」/壶公曰：昔人云：「此公须罚过海一次。」语近妒，却有妙理。
　　曹月川日事著述，座下足着两砖处皆穿。
　　李崆峒作诗，一句不工，即弃而弗录。何大复深惜之。李答曰：「是自家物，终久还来。」/壶公曰：才是百炼金。
　　薛敬轩读书录，纯粹似程伯子。
　　王阳明集，拈致知之旨，语语破的。/壶公曰：寸铁杀人。
　　我朝文章，识者谓自李、何而古，至于鳞、伯玉而精，至元美而大。
　　杨升庵渊博沉毅，皆自困轭中得之。
　　方棠陵豪天才秀发，诗文立就，如火齐、木难，海外奇宝。
　　叶寅阳先生著文集百种，而韵表一书，尤发千古之秘（讳秉敬）。
　　陈继儒曰：「读未见书，如得良友；见已读书，如逢故人。」/壶公曰：得读书三昧。
　　陈继儒曰：「幽居之中，修竹名香，清福已备。如无福者，定生他想，更有福者，佐以读书。」/壶公曰：隽语。
　　王麟洲曰：「虞卿非穷愁不能著书。士不遇，有书足传，幸矣。」/壶公曰：穷愁何负于人哉！
　　薛方山评徐文长渭：「字字鬼语，李长吉之才。」陶石篑曰：「秋潦缩原，见彼豗喧，泛溢者须臾耳，安得与文长道修短哉！」/壶公曰：陶语达。辇上人矜一頂进贤冠，那得知?
　　芙蓉镜寓言二集 开化壶公江东伟清来著
　　方正
　　客或欲见于齐桓公，请仕上官，授禄千钟。公以告管仲曰：「君予之。」客闻之曰：「臣不仕矣。」公曰：「何故?」对曰：「臣闻取人以人者，其去人也亦用人，吾不仕矣。」/壶公曰：记云「非其人勿自」，乃併去其人，更妙。
　　景公有爱女，请嫁于晏子，公乃往燕晏子之家，饮酒酣，公见其妻曰：「此子之内子邪?」晏子对曰：「是也。」公曰：「嘻，亦老且恶矣。寡人有女，少且姣，请以满夫子之宫。」晏子避席而对曰：「乃此则老且恶，婴与之居故矣，故及其少而姣也。且人固以壮托乎老，姣托乎恶，彼尝托而婴受之矣。君虽有赐，可以使婴倍其托乎?」/壶公曰：齐景嫁女晏子，唐宗嫁女尉迟公，盖以少艾委老夫也，幸月下老人不许。
　　季孙相鲁，家无衣帛之妾，枥无食粟之马。
　　董卓尝与朱隽论兵事，卓折隽曰：「我百战百胜，决之于心，卿勿妄说，且污我刀。」盖勋直前曰：「武丁之明，犹求箴谏，况如卿者，而欲杜人之口？」卓笑曰：「戏之耳。」勋曰：「不闻怒言可以为戏。」卓改容谢。/壶公曰：把太师儿戏。
　　董卓威权震世，公卿莫敢抗礼，盖勋独长揖之。尝与卓书曰：「伊、霍权以立功，犹为口实；足下小丑，如何终此?贺者在门，吊者在庐，可不慎哉！」卓甚恨之。/壶公曰：两次唐突太师。
　　魏文帝为太子，一日燕宾，忽建议曰：「君父各有笃疾，有药一丸，可救一人，当救君耶?父耶?」群议纷纭，或君或父。时邴原在坐，独默然不发。太子急谘之，勃然对曰：「父也。」太子悚然。/壶公曰：此是正理。
　　魏文帝为太子，宾客如云，邴原独不往。曹公尝使人探之，原曰：「君老不奉世子。」/壶公曰：世乱不事奸雄。
　　苏则与董昭同僚，昭尝枕则膝卧，则推下之，谓曰：「苏则之膝，非佞臣之枕也。」/壶公曰：缘何便卧人膝上?通身是媚骨。
　　刘真长、王仲祖共行，日旰未食。有相识小人，贻其餐，肴案甚盛。真长辞焉，仲祖曰：「聊以充虚，何苦辞?」真长曰：「小人都不可与作缘。」/壶公曰：此涉世真谛，所以不失足于人。
　　李宓尝言：「吾独立于世，顾影为俦，而不惧者，心无彼此于人也。」
　　范缜著神灭论，萧子良使王融谓之曰：「谓神灭，既自非理，而卿坚执之，恐伤名教。以卿之才，何患不至中书郎，而故乖剌为此乎?」缜大笑曰：「使范缜卖论取官，已至令仆矣。」/壶公曰：论未奇，拗得奇。
　　魏恺辞青州长史，文宣大怒曰：「何物汉子，与官不就？」恺容色坦然。帝曰：「死与长史，任卿所择。」答曰：「能杀臣者陛下，不受长史者愚臣。」帝曰：「何虑无人！」因放还。/壶公曰：置生死度外，文宣可奈何？
　　张彦真好学博闻，而任情不羁，意相合者则倾身与交，如志好或乖，虽王公大人，终不屈也。常叹曰：「其有知我者，胡越可亲；苟或不然，毋宁独立。」/壶公曰：率真。
　　苏则与临菑侯植，闻魏代汉，皆素服悲哭。一日，帝从容言曰：「吾应天受禅，而闻有哭者，何也?」则时以为问己，须髯怒张，将正对，适侍中傅巽掐则曰：「不谓卿也。」则乃止。/壶公曰：须髯怒张，何补于事?
　　扬子云作法言，蜀富人赍钱十万，愿载一名。子云不听，以富无仁义之行，正如圈中之鹿，栏中之牛，安得安载?/壶公曰：法言若载富人，早覆瓿矣。又曰：圈鹿、栏牛，摹钱虏态逼真。
　　魏明帝尝驾卒至尚书门，陈矫跪问曰：「陛下欲何之？」帝曰：「欲案行文书耳。」矫曰：「此自臣职，非陛下事。若臣不称职，请黜退。陛下宜还。」帝惭，为之却回。
　　明帝时常林徙太常，晋宣王以林乡邑耆德，见每下拜。或谓林曰：「司马公贵重，君宜止之。」林曰：「司马公自欲敦长幼之叙，为后生法，贵非吾之所畏，拜非吾之所制也。」言者跼蹐而还。/壶公曰：何其坦率。
　　辛毗从帝射雉，帝曰：「乐哉！」毗曰：「于陛下甚乐，而于群下甚苦。」帝默然。
　　刘放，孙资专制。辛毗子敞谏毗曰：「孙、刘用事，众皆影附。大人宜小降意。」毗正色曰：「主上虽未甚聪明，亦不为暗劣。吾立身自有本末，就与孙、刘不平，不过使吾不作三公耳。有大丈夫以欲为公，而自毁其生平者耶?」/壶公曰：不少降意，断不到三公。
　　齐文宣崩，朝士都哭临，阳休之惟颦眉而已，无涕泪。或问之，答曰：「佞哀诈泣，实非本怀。」/壶公曰：做朝士，定要一副急泪。
　　艾陵伯苌性严毅，虽逢吉庆，未尝开口笑。孝文迁都，以苌留镇怀朔，别赐苌酒，因谓曰：「闻公一生不笑，今且隔山，幸为朕一笑。」竟不能得。孝文曰：「五行之气，偏有所不入，六合之内，亦何所不有?」左右见之皆大笑。/壶公曰：孝文语佳，岂偏得冬气耶?转恨士龙太奢用之。
　　宋游道尝以事忤临淮王彧，王厉声诃之。游道为执板长揖曰：「下官谢王嗔，不谢王理。」/壶公曰：强项。
　　赵轨在州，所居东邻有桑椹落其家。轨令悉拾归其主，仍诫子曰：「吾宁以此求名?」意非机杼间物，不愿侵人耳。/壶公曰：一介不取。
　　唐狄仁杰为安抚使，除去淫祠一千二百所。
　　郭弘霸为右台御史，时大夫魏元忠病，僚属省候，弘霸独后人，忧形于色，请视便液，即染指尝之，因贺曰：「凡甘者，病不瘳；今味苦，当即愈也。」元忠恶其媚，暴语于朝。/壶公曰：弘霸枉做小人一场。此后对人何以开口?又曰：真遗臭万年。
　　顾协少清介有志操。初为廷尉正，冬服单薄。寺卿蔡法度欲解襦与之，惮其清严，不敢发口，曰：「顾郎难衣食者。」/壶公曰：蔡生亦真品。
　　李虞为尚书左丞，有清德。妹夫刘晏方秉权，见其燕室门帘甚敝，潜度广狭，以粗竹织成帘，将以赠虞。三携至门，不敢发言而去。/壶公曰：如此清真，如祥麟威凤，世不多见。
　　唐临性坚直，执谊不回，为御史，一日在朝，韦挺越次与江夏王道宗语。临进曰：「王乱班。」道宗曰：「与大夫语，何至尔?」临曰：「大夫亦乱班。」挺失色。众皆悚服。
　　则天时，有人于洛水获白石而赤文，以献阙下曰：「此石赤心，故以献。」李昭德叱曰：「洛水馀石，岂尽能反耶？」/壶公曰：止二张赤心耳。
　　桓彦范、袁恕己争荐阳峤为御史，杨再思言矫意不乐弹抨事。彦范曰：「为官择人，岂必待情乐乎?惟不乐者，固当与之，以抑竟躁。」/壶公曰：不乐为御史，奇。强他为御史，更奇。
　　杨绾性沉静，恒独处一室。左右图史，凝尘满席，澹如也。一生不问生事，造者清谈竟日而不及私。人欲干以私，听其言必内忤止。拜相之日，中丞崔宽毁别墅，京兆尹黎幹减驺从，中书令郭子仪裁声乐。世比之杨震、山涛、谢安云。/壶公曰：今人得甲第，便营别墅，列驺从，竞声乐，适资达人一噱耳。
　　梁萧詧恶见妇人，虽相去数步，亦云遥闻其臭。/壶公曰：可惜世上多逐臭之夫。
　　祥符初，天书事起，群臣皆附会，再拜称万岁。孙奭独曰：「以臣愚所闻，天何言哉?岂有书也?」/壶公曰：妙，妙！王旦以为何如？
　　韩侂胄筑南园，属杨万里为记，饵以掖垣。万里曰：「官可弃，记不可作。」侂胄恚。自是卧家十五年。侂胄误国事久，万里忧愤成疾，家人知其故，凡邸吏报时政者，皆不以告。一日，忽有族子来，遽言侂冑用兵事，万里恸哭失声，亟呼纸，书曰：「奸臣韩侂胄专权无上，动兵残民，谋危社稷。吾头颅如许，报国无路，惟有孤愤。」落笔而逝。/壶公曰：应骑箕尾而归天上。
　　王鼎尝宰县。一日，憩於庭，俄有暴风举卧榻上空中，但觉枕榻渐高。鼎无惧色，徐曰：「吾中朝端士，邪无干正。可徐还我故处。」须臾，榻复故，风亦止。/壶公曰：风伯有灵。
</div>
    <div class="pagination">
<a href="芙蓉镜寓言_page3.html">上一页</a><a href="芙蓉镜寓言.html">1</a><a href="芙蓉镜寓言_page2.html">2</a><a href="芙蓉镜寓言_page3.html">3</a><span class="current-page">4</span><a href="芙蓉镜寓言_page5.html">5</a><a href="芙蓉镜寓言_page6.html">6</a><a href="芙蓉镜寓言_page7.html">7</a><a href="芙蓉镜寓言_page8.html">8</a><a href="芙蓉镜寓言_page9.html">9</a><span>...</span><a href="芙蓉镜寓言_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
