<!DOCTYPE html>
<html>
 <head>
  <meta charset="utf-8"/>
  <title>
   唐语林 - 第 10 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐语林 - 第 10 页/共 12 页
  </h1>
  <div class="content">
   武宗时，李卫公尝奏处士王龟有志业，堪为谏官。上曰：“龟是谁子？”对曰：“王起之子。”上曰：“凡言处士者，当是山野之人；王龟父为大僚，岂不自合有官？”
    李吉甫安邑宅，及牛僧孺新昌宅。泓师号李宅为“玉杯”，牛宅为“金杯”；玉一破无复全，金或伤尚可再制。牛宅本将作大匠康宅，自辨冈阜形势，谓其宅当出宰相，每命相有案，必延颈望之。宅竟为牛相所得。
    李卫公宅在安邑，桑道茂谓之“玉碗”。韦相宅在新昌北街，谓之“金杯”。
    《卢氏杂记》：泓师云长安永宁坊东南是金盏地，安邑里西是玉杯地。后永宁为王锷宅，安邑为马燧宅。后入官，王宅赐袁弘及史宪诚等，所谓“金盏破而成”；马燧宅为奉诚园，所谓“玉杯破而不完”矣。
    李卫公在淮扬，李宗闵在湖州拜宾客分司。卫公惧，遣专使致信好，宗闵不受，取路江西而过。顷之，卫公入相，过洛，宗闵忧惧，求厚善者致书，乞一见，欲自解。后书曰：“怨即不怨，见即无端。”初，卫公与宗闵早相善，中外致力。后位高，稍稍相倾。及宗闵在位，卫公为兵部尚书，次当大用，宗闵沮之，未效。卫公知而忧之。京兆尹杜即宗闵党，一日，见宗闵，曰：“何感感也？”宗闵曰：“君揣我何念？”杜曰：“非大戎乎？”曰：“是也，何以相救？”曰：“某即有策，顾相公不能用。”曰：“请言之。”杜曰：“大戎有词学而不由科第，至今怏怏。若令知贡举，必喜。”宗闵默然，曰：“更思其次。”曰：“与御史大夫，亦可平治慊恨。”宗闵曰：“此即得。”再三与约。遂诣安邑第，卫公迎之，曰：“安得访此寂寞？”对曰：“靖安相公有意旨，令某传达。”遂言亚相之拜。卫公惊喜垂涕，曰：“大门官，小子岂敢当此荐拔？”寄谢重叠。其后宗闵复与杨虞卿议之，其事遂格。
    元和已来，宰相有两李少师，故以所居别之。永宁少师固言，性狷急，不为士大夫所称；靖安少师者，宗闵也。
    李卫公性简俭，不好声妓，往往经旬不饮酒，但好奇功名。在中书，不饮京城水，茶汤悉用常州惠山泉，时谓之“水递”。有相知僧允躬白公曰：“公迹并伊、皋，但有末节尚损盛德。万里汲水，无乃劳乎？”公曰：“大凡末世浅俗，安有不嗜不欲者？扌舍此即物外世网，岂可萦系？然弟子于世，无常人嗜欲：不求货殖，不迩声色，无长夜之欢，未尝大醉。和尚又不许饮水，无乃虐乎？若敬从上人之命，即止水后，诛求聚敛，广畜姬侍，坐于钟鼓之间，使家败而身疾，又如之何？”允躬曰：“公不晓此意。公博识多闻，止知常州有惠山寺，不知脚下有惠山寺井泉。”公曰：“何也？”曰：“公见极南物极北有，即此义也。苏州所产，与、雍同；陇岂无吴县耶？所出蒲鱼菰鳖既同，彼人又能效苏之织，其他不可遍举。京中昊天观厨后井，俗传与惠山泉脉相通。”因取诸流水，与昊天水、惠山水称量，唯惠山与昊天等。公遂罢取惠山水。
    李卫公颇升寒素。旧府解有等第，卫公既贬，崔少保龟从在省，子殷梦为府解元。广文诸生为诗曰：“省司府局正绸缪，殷梦元知作解头。三百孤寒齐下泪，一时南望李崖州。”卢渥司徒以府元为第五人，自此废等第。
    周瞻举进士，谒李卫公，月余未得见。阍者曰：“公讳‘吉’，君姓中有之。公每见名纸，即颦蹙。”瞻俟公归，突出肩舆前，讼曰：“君讳偏傍，则赵壹之后数不至‘三’，贾山之冢语不言‘出’，谢石之子何以立碑？李牧之男岂合书姓？”卫公遂入。论者谓两失之。
    李卫公德裕以己非科第，常嫉进士。及为丞相，权要束手。或曰，德裕初为某处从事时，同院有李评事者，进士也，与德裕官同。有举子投卷，误与德裕；举子即悟，复请之曰：“文轴当与及第李评事，非公也。”由是德裕多排斥之。
    李德裕自金陵追入朝，且欲大用，虑为人所先，且欲急行。至平泉别墅，一夕秉烛周游，不暇久留。及南贬，有甘露寺僧允躬者记其行事。空言无行实，尽仇怨假托为之。
    平泉庄在洛城三十里，卉木台榭甚佳。有虚槛，引泉水，萦回穿凿，像巴峡洞庭十二峰九派，迄于海门。有巨鱼胁骨一条，长二丈五尺，其上刻云：“会昌二年，海州送到。”在东南隅。平泉，即征士韦楚老拾遗别墅。楚老风韵高邈，好山水。卫公为丞相，以白衣擢升谏官，后归平泉，造门访之，楚老避于山谷。卫公题诗云：“昔日征黄绮，余惭在凤池。今来招隐逸，恨不见琼枝。”
    平泉庄周围十余里，台榭百余所，四方奇花异草与松石，靡不置其后。石上皆刻“支遁”二字，后为人取去。其所传雁翅桧、珠子柏、莲房玉蕊等，仅有存者。（原注：桧叶婆娑，如鸿雁之翅。柏实皆如珠子，丛生叶上，香闻数十步。莲房玉蕊，每跗萼之上，花分五朵，而实同其一房也）怪石名品甚众，各为洛阳城族有力者取去。有礼星石、狮子石，好事者传玩之。（原注：礼星石，从广一丈，厚尺余，上有斗极之象。狮子石，高三四尺，孔窍千万，递相通贯，如狮子，首、尾、眼、鼻皆全）
    李卫公历三朝，大权出门下者多矣。及南窜，怨嫌并集。途中感愤，有“十五余年车马客，无人相送到崖州”之句。又书称“天下穷人，物情所弃。”镇浙西，甘露寺僧允躬颇受知。允躬迫于物议，不得已送至谪所。及归作书，言天厌神怒，百祸皆作：金币为鳄鱼所溺，室宇为天火所焚。谈者藉以传布，由允躬背恩所致。卫公既殁，子煜自象州武仙尉量移郴州郴尉，亦死贬所。刘相邺为谏官，先世受恩，独上疏请复官爵，乞归葬。卫公门人，惟蹇士能报其德。
    李卫公在珠崖郡，北亭谓之望阙亭。公每登临，未尝不北睇悲咽。题诗云：“独上江亭望帝京，鸟飞犹是半年程。碧山也恐人归去，百匝千遭绕郡城。”又郡有一古寺，公因步游之，至一老禅院，坐久，见其内壁挂十余葫芦，指曰：“中有药物乎？弟子颇足疲，愿得以救。”僧叹曰：“此非药也，皆人骼灰耳！此太尉当朝时，为私憾黜于此者，贫道悯之，因收其骸焚之，以贮其灰，俟其子孙来访耳！”公帐然如失，返步心痛。是夜卒。
    陇西李胶，年少持才俊，历尚书郎。李太尉称之，欲处之两掖。江夏卢相判大计，白中书，欲取员外郎李胶权盐使，太尉不答，卢不敢再请胶。太尉曰：“某不识此人，亦无因缘，但见风仪标品，欲与谏议大夫。何为有此事？”卢曰：“某亦不识，但以要地嘱论。”因于袖中出文，乃仇士良书也。太尉归戒阍者，此人来不要通。后竟坐他罪，出为峡内郡丞。
    李卫公性简傲，多独居。阅览之倦，即效攻作庀器，其自修琴阮。唯与中书舍人裴相见，亦中表也。多访裴以外事。裴坡下送客还，公问：“今日有何新事？”曰：“今日坡下郎官集，送苏湖郡守，有饮饯。见一郎官，不容一同列，满坐嗤讶。”公曰：“谁？”曰：“仓部郎中崔骈作酒录事，不容仓部员外白敏中。”公问：“不容有由乎？”曰：“白员外后至。崔下四簿：三，白不敢辞；其一，遣自请罪名从命。崔曰：‘也用到处出头出脑？’白委顿而回去，兼不叙别。”卫公不悦。遣马屈白员外至，曰：“公在员外，艺誉时称，久欲荐引。今翰林有阙，三两日行出。”寻以本官充学土。出崔为申州，又徙邢、洛、汾三州，后以疾废洛下。
    宣宗即位于太极殿。时宰臣李德裕行册礼，及退，上谓宫侍曰：“适行近我者非太尉耶？此人每顾我，使我毛发森竖。”后二日，遂出为荆南节度。
    杜牧少登第，恃才，喜酒色。初辟淮南牛僧孺幕，夜即游妓舍。厢虞候不敢禁，常以榜子申僧孺，僧孺不怪。逾年，因朔望起居，公留诸从事从容，谓牧曰：“风声妇人若有顾ツ者，可取置之所居，不可夜中独游。或昏夜不虞，奈何？”牧初拒讳，僧孺顾左右取一箧至，其间榜子百余，皆厢司所申，牧乃愧谢。
    杜牧，太师佑之孙，有名当世。临终又为诗诲其二子曹师等。曹师，名晦辞；曹师弟，名德祥。晦辞终淮南节度判官。德祥，昭宗时为礼部侍郎，知贡举，亦有名声。
    杜晦辞自吏部员外郎入浙西赵隐幕，王郢叛，赵相以抚御失宜致仕，晦辞罢。时北门李相蔚在淮南，辟为判官，晦辞辞不就，隐居于阳羡别墅，时论称之。永宁刘相邺在淮西，辟为判官，方应召。晦辞亦好色，赴淮南，路经常州，李赡给事为郡守，晦辞于坐间与官妓朱良别，因掩袂大哭。赡曰：“此风声贱人，员外何必如此？”乃以步辇随而遗之。晦辞饮散，不及易服，步归舟中，以告其妻。妻不妒忌，亦许之。
    杜舍人牧，恃才名，颇纵声色。尝自言有鉴别之能。闻吴兴郡有佳色，罢宛陵幕，往观焉。使君闻其言，迎待颇厚。至郡旬日，继以酣饮。睨官妓曰：“未称所传也。”将离郡去，使君敬请所欲，曰：“愿泛彩舟，许人纵视，得以寓目。”使君甚悦。择日大具戏舟，讴棹捷较之乐，以鲜华相尚。牧循泛肆目，意一无所得。及暮将散，忽于曲岸见里妇携幼女，年方十余岁。牧悦之，召至与语。牧曰：“今未带去，第存晚期耳！”遂赠罗缬一箧为质。妇辞曰：“他日无状，或恐为所累。”牧曰：“不然。余今西行，求典此郡。汝待我十年，不来而后嫁。”遂书于纸而别。后十四年始出刺湖州。临郡三日，即命访之。女嫁已三载，有子二人矣。牧召母及女诘问，即出留书示之。乃曰：“其辞也直。”因赠诗曰：“自是寻春去较迟，不须惆怅怨芳时。狂风落尽深红色，绿叶成阴子满枝。”
    王起知举，将入贡院，请德裕所欲。德裕曰：“安问所欲？借如卢肇、丁棱、姚颉，不可在去流内也。”起从之。
    进士放榜讫，则群谒宰相。其道启词者出状元，举止尤宜精审。时卢肇、丁棱及第。肇有故。次乃至棱。口讷，貌寝陋。迨引见，连曰：“棱等登……”盖言“登科”而卒莫能成语，左右莫不大笑。后为人所谑，云：“先辈善弹筝。”讳曰：“无有。”曰：“诸公谒宰相日，先辈献艺，云‘棱等登，棱等登。’”
    李、王铎，进士同年也。常恐铎先大用。及路岩出镇，益失势；铎柔弱易制，中官贪之，先用铎焉。知之，挈酒一壶，谓铎曰：“公将登庸矣，吾恐不可及也。愿先事少接左右。”铎妻疑置鸩，使婢言之。惊曰：“吾岂鸩者？”即命大白满引而去。
    御史府有大夫、中丞，杂事者，总台纲也。侍御史、殿中侍御史，有内外弹、四推、太仓、左藏库、左右巡，皆负重事也。不常备，有兼领者。监察使有祠祭使、馆驿使、与六察为八，分务东都，又常一二巡因，监决案覆，诸道不法事皆监察；亦不常备，亦有兼领事者。御史不闻摄他官，自武宗始。
    圣善寺银佛，天宝乱，为贼将截一耳。后少傅白公奉佛，用银三铤添补，然不及旧者。会昌拆寺，命中贵人毁像，收银送内库。中人以白公所添铸，比旧耳少银数十两，遂诣白公索余银，恐涉隐没故也。
    京师贵牡丹，佛宇、道观多游览者。慈恩浴室院有花两丛，每开及五六百朵。僧恩振说：会昌中朝士数人，同游僧舍。时东廊院有白花可爱，皆叹云：“世之所见者，但浅深紫而已，竟未见深红者。”老僧笑曰：“安得无之？但诸贤未见尔！”众于是访之，经宿不去。僧方言曰：“诸君好尚如此，贫道安得藏之？但未知不漏于人否？”众皆许之。僧乃自开一房，其间施设幡像，有板壁遮以幕。后于幕下启关，至一院，小堂甚华洁，柏木为轩庑栏槛。有殷红牡丹一丛，婆娑数百朵。初日照辉，朝露半唏。众共嗟赏，及暮而去。僧曰：“予栽培二十年，偶出语示人，自今未知能存否？”后有数少年诣僧，邀至曲江看花，藉草而坐。弟子奔走报：有数十人入院掘花，不可禁。坐中相视而笑。及归至寺，见以大畚盛之而去。少年徐谓僧曰：“知有名花，宅中咸欲一看，不敢豫请，盖恐难扌舍。已留金三十两、蜀茶二斤，以为报矣！”
    宣宗在藩邸，常为诸王所法。一日不豫，郑太后奏上苦心疾。文宗召见，熟视上貌，以玉如意抚背曰：“我家他日英主，岂疾乎？”即赐御马、金带。
    宣宗在藩邸时，为武宗所薄，将中害者非一。一日，宣召打球，欲图之。中官奏：疮痍遍体，腥秽不可近。上命舁置殿下，果如所奏，遂释之。武宗尝梦为虎所逐，命京兆、同、华格虎以进。至宣宗即位，本命在寅，于属为虎。
    宣宗即位。宫中每欲行幸，先以龙脑郁金藉地，上并禁止。每上殿，与学士从容，未尝不论儒学。颇留意于贡举，于殿柱题乡贡进士。或宰臣出镇，赐诗遣之。凡欲对公卿，必整容貌，更衣盥手，然后方出。语及政事，终日忘倦。章表有不欲左右见者，率皆焚熟。倡优伎乐，终日嬉戏，上未尝顾笑，赐赉甚薄。有时微行人间，采听舆论，以观选士之得失。
    宣宗时，越守进女乐，有绝色。上初悦之，数日，锡予盈积。忽晨兴不乐，曰：“明皇帝只一杨妃，天下至今未平。我岂敢忘？”召诣前曰：“应留汝不得。”左右奏，可以放还。上曰：“放还我必思之，可赐冗一杯。”
    宣宗多追录宪宗卿相子孙。裴谂，度之子，为学士，加承旨。上幸翰林，谂寓直，便中谢。上曰：“加官之喜，不与妻子相面，得否？便放卿归。”谂降阶蹈谢。却召，上以御盘内果实赐之，谂即以衫袖跪受。上顾一宫嫔，取领下小帛，裹以赐谂。
    宣宗读《元和实录》，见故江西观察使韦丹政事卓异，问宰臣，“孰为丹后”，周墀曰：“臣近任江西，见丹行事，遗爱余风，至今在人。其子宙，见任河阳观察判官。”上曰：“速与好官。”御史府闻之，奏为御史。
    宣宗时加赠故楚州刺史、赠尚书工部侍郎李德修为礼部尚书。德修，吉甫长子。吉甫薨，太常谥曰“简”。度支郎中张仲方，以宪宗好用兵，吉甫居辅弼之任，不得为“简”。仲方贬开州司马。宝历中，方征谏议大夫。德修不欲同立朝，连牧舒、湖、楚三州。时吉甫少子德裕任荆南节度使、检校司徒平章事。上即位，推恩德裕，当追赠祖、父；乞回赠其兄，故有是命。
    武宗任李德裕。德裕虽丞相子，文学过人，性孤峭，嫉朋党，挤牛僧儒、李宗闵、崔珙于岭外；杨嗣复、贞穆李公珏，以会昌初册立事，亦七年岭表。宣宗即位，岭南五相，同日迁北。
    宣宗弧矢击鞠，皆尽其妙。所御马，衔勒之外，不加雕饰。而马尤矫捷；每持鞠杖，乘势奔跃，运鞠于空中，连击至数日，而马驰不止，迅若流电。二军老手，咸服其能。
    《清夜游西园图》者，晋顾长康所画。有梁朝诸王跋尾处，云：“图上若干人，并食天厨。”唐贞观中，褚河南装背，题处具在。其图本张维素家收得，传至相国张公弘靖。元和中，准宣索并钟元常写《道德经》，同进入内（原注：时张镇并州，《进图表》，李太尉卫公作）。后中贵人崔潭峻自禁中将出，复流传人间。维素子周封，自泾州从事，秩满在京。一日，有人将此图求售，周封惊异之，遽以绢数匹赎得。经年，忽闻款关甚急，问之，见数人同称仇中尉传语评事：知《清夜图》在宅，计闲居家贫，请以绢三百匹易之。周封惮其逼胁，遽以图授使人。明日果赍绢至。后方知诈伪，乃是一豪士求江淮海盐院，时王涯判盐铁，酷好书画，谓此人曰：“为余访得此图，当遂公所请。”因为计取之耳。及十家事起，后落在一粉铺家。未几，为郭侍郎家阍者以钱三百市之，以献郭公。郭公卒，又流传至令狐相家。宣宗一日尝问相国有何名画，相国具以图对，复进入内。
    宣宗将命令狐为相，夜半幸含春亭召对，尽蜡烛一炬，方许归院，仍赐金莲炬送之。院吏忽见金莲蜡烛，惊报院中曰：“驾来矣！”俄然至。院吏谓曰：“金莲花引驾烛，学士用之，得安否？”顷刻有丞相之命。
    宣宗以左拾遗郑言为太常博士，郑朗自御史大夫为相；朗先为浙西观察使，左拾遗郑言实居幕中。朗议：以谏官论时政得失，动关宰辅，请移言为博士。至大中二年，崔慎由自户部侍郎秉政，复以左拾遗杜蔚为太常博士；蔚亦慎由旧寮，遂为故事。
    崔相慎由，廉察浙西，左目生赘肉，欲蔽瞳人。医久无验。闻扬州有穆生善医眼，托淮南判官杨收召之。收书报云：“穆生性粗疏，恐不可信。有谭简者，用心精审，胜穆生远甚。”遂致以来。既见，白崔曰：“此立可去。但能安神不挠，独断于中，则必效矣。”崔曰：“如约，虽妻子必不使知闻。”又曰：“须用天日晴明，亭午于静室疗之，始无忧矣。”问崔饮多少？曰：“饮虽不多，亦可引满。”谭生大喜。是日，崔引谭生于宅北楼，惟一小竖在，更无人知者。谭生请崔饮酒，以刀圭去赘，以绛帛拭血，傅以药，遣报妻子知。后数日，征诏至金陵。及作相，谭生已卒。
    大中三年，李褒侍郎知举，试《尧仁如天赋》。宿州李使君弟渎不识题，讯同铺，或曰：“止于‘尧之如天’耳！”渎不悟，乃为句曰，“云攒八彩之眉，电闪重瞳之目。”赋成将写，以字数不足，忧甚。同辈绐之曰：“但一联下添一‘者也’，当足矣。”褒览之大笑。
    大中四年，进士冯涓登第，榜中文誉最高。是岁，新罗国起楼，厚赍金帛，奏请撰记，时人荣之。初官京兆参军，恩地即杜相审权也。杜有江西之拜，制书未行，先召长乐公密话，垂延辟之命，欲以南昌笺奏任之，戒令勿泄。长乐公拜谢，辞出宅，速鞭而归，于通衢遇友人郑宾，见其喜形于色，驻马恳诘，长乐遽以恩地之辞告之。荥阳寻捧刺京兆门谒贺，具言得于冯先辈也。京兆嗟愤，而鄙其浅露。洎制下开幕，冯不预焉。心绪忧疑，莫知所以。廉车发日，自灞桥乘肩舆，门生咸在，长乐拜别，京兆公长揖冯曰：“勉旃！”由是嚣浮之誉，遍于绅，竟不通显。中间又涉交通中贵，愈招清议。官工部郎中、眉州刺史，仕蜀，至御史大夫。
    崔郢中丞为京尹，三司使永达亭子宴丞郎，崔乘醉突饮。夏侯孜为户部使，问曰：“尹曾任给、舍否？”崔曰：“无。”孜曰：“若不历给、舍，尹不合冲丞郎宴。”命酒纠下筹进罚爵，取三大器满饮之，良久方起。笞引马前军将至死。寻出为宾客分司。
    太常卿封敖于私第上事。御史弹奏，左迁国子祭酒。故事：太常卿上日，庭设九部乐，尽一时之盛。敖欲便于观阅，遂就私第视事。
    大中十二年七月十四日退朝，宰相夏侯孜独到衙门。以御史大夫李景让为检校吏部尚书，充剑南西川节度使。时中元休假，通事舍人无在馆者。麻案既出，孜受麻毕，乃召当直舍人冯图宣之，捧麻皆两省胥吏。自此始令通事舍人休亦在馆。
    李景让为御史大夫。初，大夫不旬月，多拜丞相。台中故事：以百日内他人拜相为“辱台”。景让未旬，除剑南节度使。未几，请致仕。客有劝之曰：“仆射廉洁，纵薄于富贵，岂不为诸郎谋耶？”笑曰：“李景让儿讵饿死乎？”退居洛中，门无杂宾。李琢罢浙西，谒景让，且下马，不肯见；方去，命人其马台云。
    李尚书景让少孤，母夫人性严明。居东都。诸子尚幼，家贫无资。训励诸子，言动以礼。时霖雨久，宅墙夜ㄨ，僮仆修筑，忽见一船槽，实之以钱。婢仆等来告，夫人谓僮仆曰：“吾闻不勤而获，犹谓之灾；士君子所慎者，非常之得也。若天实以先君余庆，悯及未亡人，当令诸孤学问成立，他日为俸钱入吾门，此未敢取。”乃令闭如故。其子景温、景庄皆进士擢第，并有重名，位至方镇。景让最刚正，奏弹无所避。初，夫人孀居，犹才未中年，贞干严肃，姻族敬惮，训厉诸子必以礼，虽贵达，稍怠于辞旨，犹杖之。景让除浙西，问曰：“何日进发？”景让忘于审思，对以近日。夫人曰：“比行日，吾或有故，不行如何？”景让惧。夫人曰：“汝今贵达，不须老母可矣！”命僮仆斥去衣，于堂下，景让时已班白矣。绅以为美谈。在浙西，左押衙因应对有失，杖死；既而军中汹汹，将为乱，太夫人乃候其受衙，出坐厅中，叱景让立厅下，曰：“天子以方镇命汝，安得轻用刑，如众心不宁，非惟上负天子，而令垂白之母羞辱而死，使吾何面目见汝先人于地下？”左右皆感咽。命杖其背。宾客大将，拜泣乞之，久乃许。军中遂息。景庄累举未登第，闻其被黜将笞，其兄中表皆劝景让嘱于主司，景让终不用，曰：“朝廷取士，自有公论，岂敢效人求关节乎？主司知是景让弟非冒取名者，自当放及第。”是岁，景庄登科。
    温庭筠字飞卿，彦博之裔孙。文章与李商隐齐名，时号“温、李”。连举进士，不中。宣宗时，谪为随县尉。制曰，“放骚人于湘浦，移贾谊于长沙。”舍人裴坦之词，世以为笑。
    僧从诲住安国寺，道行高洁，兼工诗，以文章应制。宣宗每择剧韵令赋，诲亦多称旨。累年供奉，望方袍之赐，以耀法门。上两召至殿上，谓之曰：“朕不惜一副紫袈娑，但师头耳稍薄，恐不胜耳！”竟不赐，悒悒而卒。
    南卓郎中与李修古中外兄弟。修古性迂僻，卓常轻之。修古得许州从事，奏官敕下，许帅方大燕，递到开角，有卓与修古书。修古执书，喜白帅曰：“某与南二十三表兄弟平生相轻，今日某为尚书幕客，遂与某书。”及开缄云：“即日卓老不死，生见李修古除目。”帅视书大笑。
    诸葛武侯相蜀，制蛮侵汉界。自吐蕃西至东，接夷陵境，七百余年不复侵轶。自大中蜀守任人不当，有喻士珍者，受朝廷高爵，而与蛮习之，频为奸宄。使蛮用五千人，日开辟川路，由此致南诏，扰攘西蜀——蜀于是凶荒穷困，人民相食——由沐浴川通蛮陬也。
    大中初，吐蕃扰边。宣宗欲讨伐，延英问宰臣，白敏中奏“宜兴师”，请为都统。领兵数万，阵于平川。以生骑数千，伏山谷为奇兵。有蕃将服绯茸裘、宝装带，乘白马，出入骁锐。兵未交，至阵前者数四，频来挑战。敏中诫士无得应之。有潞州小将，善射，跃马弯弧而前，连发两，中其颈，搏而杀之，取其服带，夺马而还。蕃兵大呼，士众鼓而前，追奔将及黑山，获马驼辎重不可胜计，降者数千人。自此复得河湟故地。宣宗见捷书云：“我知敏中必破贼。”
    白敏中初入州幕府，罢游同州，谒幕府李凤侍御。久不出见，曰：“谁谓雀无角，何以穿我屋？”坐客皆非之。后为相，凤除官过中书，曰：“此官人顷相遇同州，今日犹作常调等色。”
    白敏中守司空兼门下侍郎，充宁行营都统，讨南山、平夏党项。发日，以禁军三百人从。敏中请依裴度讨淮西故事，开幕择廷臣充大吏，上允之。乃以左谏议大夫孙景昌为左庶子行军司马，驾部郎中、知制诰蒋某为右庶子、节度副使，贺部员外郎李旬为节度判官，户部员外郎李元为都统掌记，将军冉户、陈君从为左右虞候。
    白相敏中欲取进士侯温为婿。其妻曰：“公既姓白，又以侯氏子为婿，人必呼为‘白侯’。”敏中遂止。敏中始婚也，已朱衣矣；尝戏其妻为接脚夫人，安用此？
    万寿公主，宣宗之女。将嫁，命择良婿。郑颢，宰相子，状元及第，有声名，待婚卢氏。宰臣白敏中奏选尚，颢深衔之。大中五年，敏中免相，为宁行营都统。将行，奏曰：“顷者，公主下嫁，责臣选婿。时郑颢赴婚楚州，行次郑州，臣堂帖追回，上副圣念。颢不乐为国婚，衔臣入骨髓。臣在中书，颢无如臣何，自此必媒孽臣短，死无种矣！”上曰：“卿何言之晚耶？”因命左右，殿中取一柽木小函，扃钥甚固，谓敏中曰：“此是颢说卿文字，便以赐卿。若听其言，不任卿久矣！”大中十二年，敏中任荆南节度使，暇日，与前进士在销忧阁，追感上恩，泣话此事，尽以此函中文字示之。
    宣宗时，御史冯缄三院退入台，路逢集贤校理杨收，不为之却；缄为朝长（原注：台中故事，三院退朝入台，一人谓之朝长），取收仆笞之。集贤大学士马植奏论“开元中幸丽正殿赐酒，大学士张说、学士副知院事徐坚以下十八人，不知先举酒者。说奏：‘学士以德行相先，非其员吏。’遂十八爵一时举酒。今冯缄笞收仆，是笞植仆隶一般，请黜之。”御史中丞令狐，又引故事论救，上两释之。始著令：三馆学士不避行台。
    令狐以姓氏少，宗族有归投者，多慰荐之。繇是远近趋走，至有胡氏添“令”者。进士温庭筠戏为词曰：“自从元老登庸后，天下诸‘胡’悉带‘令’。”
    令狐罢相。其子氵高进士，在父未罢相前拔解及第。谏议大夫崔上疏：“氵高弄父权，势倾天下。举人文卷须十月送纳。岂可父为宰相，氵高私干有司？请下御史推勘。”疏留中不出。
    邕州蔡大夫京者，故令狐相公楚镇滑台之日，因道场中见于僧中，令京挈瓶钵。彭阳公曰：“此子眉目疏秀，进退不慑，惜其卑幼，可以劝学乎？”师从之，乃得陪相国子弟。后以进士举上第，寻又学究登科，而作尉畿服。既为御史，覆狱淮南，李相绅忧悸而已，颇得绣衣之称。谪居澧州，为厉员外立所辱。稍迁抚州刺史，作诗责商山四老：“秦末家家思逐鹿，商山四皓独忘机。如何须发霜相似，更出深山定是非？”及假节邕交，道经湖口，零陵郑太守史与京同年，远以酒乐相迟。坐有琼枝者，郑君之所爱，蔡强夺之，郑莫之竞。邕交所为，多如此，为德义者见鄙。行泊《中兴颂》所，黾勉不前，题篇久之，似有怅怅之思。才到邕南，制御失律，伏法湘川。论者以妄责四皓，而欲买山于浯溪之间，不徒言哉！诗曰：“停桡积水中，举目孤烟外；借问浯溪人，谁家有山卖？”
    卢司空钧为郎官，守衢州，有进士贽谒，公开卷阅其文十余篇，皆公所制也。语曰：“君何许得此文？”对曰：“某苦心夏课所为。”公云：“此文乃某所为，尚能自诵。”客乃伏，言：“某得此文，不知姓名，不悟员外撰述者。”
    卢彖安仁，李藩侍郎门生，性简易。尝与同年生在藩座。久之，彖起更衣，藩谓门生辈本风，言讫彖适至，闻藩言，即拱曰：“是！不敢。”藩与门生不觉失笑。宣宗尝微行，遇彖妻肩舆，左右皆走避，上即撤舆观之，大笑而去。时人盛传彖妻丑。
    大中十二年，李藩侍郎下崔相沆、长安令卢彖同年。上巳日期集，卢称疾不至。沆忽于曲道遇彖，侧席帽，映一毡车以避。沆时主罚，因举词曰：“低垂席帽，遥映毡车。白日在天，不识同年之面；青云得路，可知异日之心。”时人比之崔嘏、施肩吾。
    相国韦公宙善治生。江陵府东有别业，良田美产，最号膏腴，而积稻如坻，皆为滞穗。大中初，除广州节度。上以番禺珠翠之地，垂贪泉之戒。京兆从容奏对：“江陵庄积稻尚有七十堆，宙无所贪。”上曰：“此可谓之‘足翁’也。”
    崔侍郎安潜崇奉释氏，鲜茹荤血，唯于刑辟常自躬亲，僧人犯罪，未尝屈法。于厅前虑囚，必恤恻以尽其情；有大辟者，俾先示以判语，赐以酒食而付法。镇西川三年，唯多蔬食。宴诸司，以面及之类染作颜色，用象豚肩、羊脯脍炙之属，皆逼真也。时人比于梁武。而频于使宅堂前弄傀儡子，军人百姓穿宅观看，一无禁止。而中壶预政，以玷盛德。
    韦楚老，李宗闵之门生。自左拾遗辞官东归，居于金陵。常乘驴经市中，貌陋而服衣布袍，群儿陋之。指画自言曰：“上不属天，下不属地，中不累人，可谓大韦楚老。”群儿皆笑。与杜牧同年生，情好相得。初以谏官赴征，值牧分司东都，以诗送。及卒，又以诗哭之。
    李相回，旧名躔，累举未第。尝之洛桥，有二术士：一卜者，一筮者。乃先访筮者曰：“某欲改名赴举，如何？”筮者曰：“改名甚善。不改，终不成事。”乃访卜者邹先生，曰：“此行慎勿易，名将远布矣。然成遂之后，二十年间，名字终当改矣。今则已应天象，异时方测余言。”将行，又戒之曰：“郎中必享荣名，后当重任。引接后来，勿以白衣为隙，必为深累。”长庆二年及第。至武宗登极，与上同名，始改为回。从辛丑至庚申，二十年矣，乃曰：“筮短龟长，邹生之言中矣！”李公既为丞郎，永兴魏相为给事。因省会，魏公曰：“昔求府解，侍郎为试官，送一百二人，独小生不蒙一解。今日还忝金章，厕诸公之列。”坐上皆惊。李曰：“君今脱却紫衫，称魏秀才，仆为试官，依前不送。何得以旧事相让？”李寻为独坐，三台肃畏，而升相府。当时台官真拜者少。后数年间，魏亦自同州入相。宣宗时，李丞相有九江、临川之行，跋涉江湖，喟然而叹曰：“不遵洛桥先生之戒，吾自取尤焉。”
    广州监军吴德离京师，病脚蹒跚，三载归，足病复平。宣宗问之，遂为上说罗浮山人轩辕集之医。上闻之，驿召集赴京师。既至，馆于南山亭院，外庭不得见也。谏官屡以为言，上曰：“轩辕道人口不干世事，勿以为忧。”留岁余放归。授朝散大夫、广州司马，集不受。
    罗浮生轩辕集，莫知何许人，有道术。宣宗召至京师。初若偶然，后皆可验。舍于禁中，往往以竹桐叶满手，再三ソ之，成铜钱。或散发箕踞，久之用气上攻，其发条直如植。忽思归海上，上置酒内殿，召坐。上曰：“先生道高，不乐喧杂，今不可留矣！朕虽天下主，在位十余年，竞忄栗不暇。今海内小康矣，所不知者寿耳。”集曰：“陛下五十年天子。”上喜。及帝崩，寿五十。
    旧制：三二岁，必于春时，内殿赐宴宰辅及百官，备太常诸乐，设鱼龙曼衍之戏，连三日，抵暮方罢。宣宗妙于音律，每赐宴前，必制新曲，俾宫婢习之。至日，出数百人，衣以珠翠缇绣，分行列队，连袂而歌，其声清怨，殆不类人间。其曲有曰《播皇猷》者，率高冠方履，褒衣博带，趋赴俯仰，皆合规矩；有曰《葱岭西》者，士女踏歌为队，其词大率言葱岭之士，乐河湟故地，归国而复为唐民也；有《霓裳曲》者，率皆执幡节，被羽服，飘然有翔云飞鹤之势。如是者数十曲。教坊曲工遂写其曲，奏于外，往往传于人间。
    相国李公福，庭有槐一本，抽三枝，直过堂舍屋脊，一枝不及。相国同堂昆季三人：曰石、曰程，皆登宰相；惟福一人，历镇使相而已。
    大中十二年，宣州将康全泰噪逐观察使郑熏，乃以宋州刺史温璋治其罪。时萧为浙西观察使，与宣州接连，遂擢用武臣李琢代，建镇海军节度使，以张掎角之势。兵罢后，或言琢虚立官健名目，广占衣粮自入，宣宗命监察御史杨载往，按覆军籍，无一人虚者。载还奏之，谤者始不胜。
    越人仇甫，聚众攻陷剡县、诸暨等县。宣宗用王式为浙东观察使，以武宁军健卒二千人送之。王生擒仇甫以献，斩于东市。
    宣宗时，吴居中恩泽甚厚。有谋于术者，欲败其事，术者令书上尊号于袜。有告者，上召至，视之信然，居中弃市。
    宣宗崩，内官定策立懿宗，入中书商议，命宰臣署状。宰相将有不同者，夏侯孜曰：“三十年前，外大臣得与禁中事；三十年以来，外大臣固不得知。但是李氏子孙，内大臣立定，外大臣即北面事之，安有是非之说？”遂率同列署状。
    大中末，京城小儿叠布蘸水，向日张之，谓之“晕出入。”（案：“晕出入，苏鹗《杜阳杂编》作“捩晕。”）懿宗自郓王即位，晕之言应矣。
    宣宗制《泰边陲》曲，其辞云：“海岳晏咸通。”上即位，而年号“咸通”。
    懿宗祠南郊。旧例：青城御幄前设彩楼，命仆寺辈作乐，上登楼以观，众呼万岁。起居郎李璋上疏请罢，事不行。
    懿宗尝幸左军，见观音像，礼之，而像陷地四尺。问左右，对曰：“陛下，中国之天子；菩萨，地上之道人。”上悦之。
    滑州城，北枕河堤，常有沦垫之患。贞元中，贾丞相耽凿八角井于城隅，以镇河水。咸通初，刺史李ㄅ以其事上闻，立贾公祠，命从事韦岫纪其事。
    政平坊安国观，明皇时玉真公主所建。门楼高九十尺，而柱端无斜。殿南有精思院，琢玉为天尊老君之像，叶法善、罗公远、张果先生并图形于壁。院南池引御渠水注之，叠石像蓬莱、方丈、瀛洲三山。女冠多上阳宫人。其东与国学相接。咸通中，有书生云：“尝闻山池内步虚笙磬之音。”卢尚书有诗云：“夕照纱窗起暗尘，青松绕殿不知春。闲看白首诵经者，半是宫中歌舞人。”
    薛能尚书镇郓州，见举进士者必加异礼。李勋尚书先德为衙前将校，八座方为客司小弟子，亦负文藻，潜慕进修，因扌舍归田里。未逾岁，服麻衣，执所业于元戎，左右具白其行止，不请引见。元戎曰：“此子慕善。才与不才，安可拒耶？”命召之入。见其人质清秀；复览其文卷，深器重之。乃出邮巡职牒一通与八座先德，俾罢职司闲居，恐妨令子进修尔。果策名第，扬历清显，出为郓州节度也。
    沈宣词尝为丽水令。自言家大梁时，厩常列骏马数十，而意常不足。咸通六年，客有马求售，洁白而毛鬣类朱，甚异之，酬以五十万，客许而直未及给，遽为将校王公遂所买。他日，谒公遂，问向时马，公遂曰：“竟未尝乘。”因引出，至则奋眄，殆不可跨，公遂怒捶之，又仆，度终不可禁。翌日，令诸子乘之，亦如是；诸仆乘，亦如是。因求前所直售宣词。宣词得之，复如是。会魏帅李公蔚市贡马，前后至者皆不可。公阅马，一阅遂售之。后入飞龙，上最爱宠，为当时名马。
    咸通十年停贡举。前一年，日者言：己丑年无文柄，值“至仁”必当重振，明年上加尊号，内有“至仁”两字，韩褒为补阙，上疏请复之。夏侯孜谓杨元翼云：“李九丈行不得事，我行之。”九丈即卫公也。
    皮日休，郑尚书愚门生。春闱内宴于曲江，醉寝别榻，衣囊书笥，罗列旁侧，率皆新饰。同年崔昭符，镣之子，素易日休。亦醉。更衣，见日休卧；疑他相知也，就视，乃日休，曰：“勿呼之，渠方宗会矣！”以囊笥皆皮也。时人以为口实。
    卢隐、李峭，皆王铎门生，时议皆以衽席不修，屡黜辱。隐从兄携，少相狎，志欲引用。及携为丞相，除右司员外郎。时崔沆方为吏部侍郎，谒携于私第，携欣然而出。沆曰：“卢员外入省，时议未息；今复除纠司员外郎，省中所不敢从，他曹惟相公命。”携大怒，驰去，曰：“舍弟极屈，即当上陈矣！”隐即放出。沆乃谒告，携即时替沆官。沆谓人曰：“吾见丞郎出省郎，未见省郎出丞郎。”隐初自太常博士除水部员外郎，为右丞李景温抑焉，迨右司之命，景温弟景庄复右辖，又抑之。是时谏官有陈疏者，携曰：“谏官似狗，一狗吠，辄一时有声。”
    李谱者，珏之子。自淮南赴举，路经蒲津，谒崔公铉。铉以子妻之，而性忌妒。谱，宰相子，怀不平，多争竞。铉忽召谱让之，谱初犹端笏，既忿，即横手板曰：“谱及第不干丈人，官职不干丈人。”语未卒，铉掩耳而去。其妻竟怨愤而卒。
    毕П家本寒微。咸通初，其舅向为太湖县伍伯，П深耻之，常使人讽令解役，为除官，反复数四，竟不从命。乃特除选人杨载为太湖令。П延之相第，嘱为舅除其猥籍，津送入京。杨令到任，具达П意。伍伯曰：“某贱人也，岂有外甥为宰相耶？”杨坚勉之，乃曰：“某每岁秋夏征租，享六十千事例钱，苟无败阙，终身优足。不审相公欲致何官耶？”杨乃具以闻П。П亦然其说，竟不夺其志也。又王蜀伪相庾传素，与其从弟凝积，曾宰蜀州唐兴县。郎吏有杨会者，微有才用，庾氏昆弟深念之。洎迭秉蜀政，欲为杨会除长马以П之。会曰：“某之吏役，远近皆知，忝冒为官，宁掩人口？岂可将数千家供待，而博一虚名长马乎？”后虽假职名，止除检校官，竟不扌舍县役，亦毕舅之次也。（案：此条采自孙光宪《北梦琐言》，杨会非懿宗时人，原附毕П之舅事后，今仍其旧）
    咸通初，洛中谣曰：“勿鸡言，送汝树上去；勿鸭言，送汝水中去。”又曰：“勿笑父母不以汝。”及李纳为河南尹，是年大水，纳观水于魏王堤上，波势浸盛，虑其覆溺，于是策马而回。时人语曰：“昔瓠子将坏，而王尊不去；洛水未至，而李纳已回。”是时男女多栖于木，咸为所漂者，父母观之不能救。
    咸通中，有司天历生胡某，以老还江南。后辟郡掾曹，辞不赴，归居建业。卢符宝者，亦知名士也。尝问：“近年宰相不满四人，岂非三台有异乎？”曰：“非三台也，乃紫微受灾耳！自今十余年未可备。苟有之，即不免大祸。”后路岩、于、王铎、韦保衡、杨收、刘邺、卢携相次拜，后不免。
    池州李常侍宽，守江南数郡，皆请卢符宝为判官。及守陵阳，信子弟之谮，疏不召。卢忿谓人曰：“李公面部所无者三：无子、无宅、无冢。”时有龙公满禅师。李氏所敬也，于坐难之曰：“今李氏子弟皆长成，何言无子？”卢曰：“非承家令器。”又曰：“今土墙甲第，花竹犹不知其数，何言无宅？”卢曰：“是王行立宅，李氏安得歌笑于其间？”时桂林大夫即常侍兄，同营别业于金陵，甲第之盛，冠于邑下，人皆号为“土墙李家宅”。江南宫城西街内，石井栏在通衢中者，即宅内厅前井也。自创宅，即令家人王行立看守，仅数十年矣，故卢君有此言。座客闻之，莫不笑。及池阳寇起，宽死，将归葬新林，为贼所邀，舟人尽见杀，棺柩不知所在。诸子悉无成立。世乱，王行立独守其宅，竟死其中。
    路岩镇剑南，出开远门街，恣为瓦石所击，故京兆尹温璋诸子之党也。初，李举薛能，岩取于省部，权京兆尹事，至是谓能曰：“临行劳以瓦砾相饯。”能徐举笏曰：“故事：宰相出镇，府司无发人防守者。”岩甚惭。
    路相岩与崔雍同在崔相铉幕。雍恃己名声，因醉，抚岩背曰：“路子路子！争得共崔雍同恩门？”岩恨之。岩为丞相。会和州不守，有石琼者讼之，乃赐雍死。
    咸通末，曹相确、杨相收、徐相商、路相岩同为宰相。杨、路以弄权卖官，曹、徐但备员而已。长安谣曰：“‘确’‘确’无论事，钱财总被‘收’。‘商’人都不管，货‘赂’几时休？”
    僖宗好蹴球、斗鸭为乐，自以能于步打，谓俳优石野猪曰：“朕若步打进士，当得状元。”野猪对曰：“或遇尧、舜、禹、汤作礼部侍郎，陛下不免且落第。”帝大笑。
    黄寇入京，郭妃不食，奔赴行在，乞食于都城，时人嗟之。
    僖宗幸蜀，御座是明皇幸蜀故物；又舁御座人李再忠，经明皇时供奉，时以为异。（原注：案广明元年，上距天宝将百年，此说甚妄）
    僖宗入蜀。太史历本不及江东，而市有印货者，每差互朔晦，货者各征节候，因争执。里人拘而送公，执政曰：“尔非争月之大小尽乎？同行经纪，一日半日，殊是小事。”遂叱去。而不知阴阳之历，吉凶是择，所误于众多矣。
    僖宗幸蜀回，改元光启。俗谚云：“军中名‘血’为‘光’，又字体‘户口负戈’为‘启’，其未宁乎？”俄而未久乱作，长安复陷。
  </div>
  <div class="pagination">
   <a href="唐语林_page9.html">
    上一页
   </a>
   <span>
    ...
   </span>
   <a href="唐语林_page5.html">
    5
   </a>
   <a href="唐语林_page6.html">
    6
   </a>
   <a href="唐语林_page7.html">
    7
   </a>
   <a href="唐语林_page8.html">
    8
   </a>
   <a href="唐语林_page9.html">
    9
   </a>
   <span class="current-page">
    10
   </span>
   <a href="唐语林_page11.html">
    11
   </a>
   <a href="唐语林_page12.html">
    12
   </a>
   <a href="唐语林_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
