<!DOCTYPE html>
<html>
<head>
    <meta charset="UTF-8">
    <title>义门读书记 - 第 46 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>义门读书记 - 第 46 页/共 134 页</h1>
    <div class="content">　　杂诗　体源太白要自有公之胸次介甫多学此也寄崔二十六立之　诗骚之裔
　　西城员外丞　员外置之丞立之虽为蓝田丞西城则非谓蓝田也注误
　　不将势力随　暗伏巢中鷇
　　回首卿相位二句　反呼不脱吏部选
　　童稚见称説十句　波澜顿挫处
　　由来人间事【至】那用分高卑　九辩愿自徃而径游兮路壅絶而不通欲循途而平驱兮又未知其所从然中路而迷惑兮自压鞍而学诵性愚陋以褊浅兮信未达乎从容篇中意本于此而硕大寛平过之
　　怜我还好古　好古二字文书传道之源
　　又论诸毛功　蜀志张裕传诸毛绕涿居
　　巧能喻其诚　正与鲸以兴君身八句相对
　　朋交日凋谢一连　此二句即为几辈先腾驰起本文字锐气在二句　回顾战艺其下二句即为后赠以益其诚引脉亦且含思其盛见其衰意
　　我虽未耋老以下　数句皆从盛衰意生出
　　燕席谢不诣四句　极自状其衰却又已为传道起本且吾闻之师以下　此则摆掉而出于盛衰之外观名以计则向之逐利者固未必利何摧戚之有哉从吾所好而已
　　观名计之利　荘子盗跖篇子张问于满茍得曰观之名计之利而义真是也
　　不辨薋菉葹　薋菉恶草自谓欢华之徒也
　　鲸以兴君身以下　数句将前半命与道意收摄照应不遗结句只从酒直収使人不能寻其起伏之迹月蚀诗效玉川子作　题注引陈齐之云云按卢诗过于流宕但亦有删节太多近于暗者
　　完完上天东　注古书完多误作皃此又转冩为貌耳按黄庭经孔子庙堂碑完皆为皃　此下体貌蚀字似应稍存卢语一二连
　　尧呼大水浸十日以下　日月二字较卢诗脱卸淸丁寜附耳莫漏泄　附耳星名
　　此外内外官以下　此处极裁翦省净但列经星不及五纬者五纬非月所行也
　　尽释众罪以蛙磔死　注方以为讥宦官而考异谓方説恐亦未必然按方説未为不然是年吐突承璀讨成德无功而还宪宗不加诛窜此诗葢嫉宦官之蔽明耳孟生诗应对多差参　注引艺苑雌黄云古诗押韵或有语颠倒而理无害者按山谷谓后人读书少谓韩杜自作此语者善论也雌黄之説非
　　符读书城南人之能为人二句　诗书乃文章根本人之所以不防于不义者莫不由之也
　　一为马前卒六句　非过卑也子之才质旣不髙而为学亦有序姑先以情之最切近者为之劝诫使其子先讲求经训根源则所知日以明道之逺者大者庶不至有凌节苦难之患耳唐人尤重门第能保其禄位守其祭祀则立身行道扬名后世基之矣
　　潭潭府中居　汉书陈胜传沉沉者沉音长含反与潭潭义同宫室深貌也
　　金璧虽重宝四句　此即暗用黄金满籝不如一经之意
　　不见公与相二句　注阁本作不见公与汝幸免自犁鉏考异谓其谬按阁本语自佳但与上不系父母之义不属
　　文章岂不贵八句　唐人重进士而薄明经所学者诗赋文章独韩氏为此学尔曰通古今则读书并该史学及当代六典开元礼之属行身一连已畧及躬行矣人不通古今二句　应人之能为人腹旣空虚则所有者襟裾而已
　　行身防不义二句　身不防于不义身不离于令名皆孝经语
　　岂不旦夕念　下文恩字
　　为尔惜居诸　下文义字
　　作诗劝踌躇　踌躇不前也应前诗书勤乃有
　　病鸱　朱公叔与刘伯宗絶交作诗曰北山有鸱不洁其翼飞不定向寑不定息饥则木揽饱则泥伏饕餮贪污臭腐是食填膓满嗉嗜欲无极长鸣呼鳯谓鳯无德鳯之所趣与子异域永从此决各自努力公此诗所刺则又加以负恩反覆者也
　　读皇甫湜公安园池诗书其后春秋书王法二句　安溪先生取二句为读春秋法先生云春秋如书弑君者有称国称人者矣而不虞乱臣贼子之逭于讨葢柄国权奸必不以实赴告而有所委罪春秋欲书其实则非仍旧阙疑之义欲从赴告则其漏大恶也深矣故寜不诛其身而存其法如今律严杀人未得真犯而立虚案犹足令抵扞者终身亡魄也此类是春秋大义忽自韩公发之殷员外及啖氏三家岂得以其专门骄公哉又按孔丛载孔子之言曰古之聴讼者恶其意不恶其人所谓不诛其人身者似本此意如先生説则与下二句尤贯穿尔
　　不自闲【至】污秽岂有臧　不自闲其闲穷年枉智思掎摭粪壤间粪壤多污秽岂有臧不臧按增八字出麈史谢説是
　　泷吏　最古　自讼兼望后命亦得体
　　譬官居京邑三句　东吴语无谓当如注中或作潮州底处所六句　顿挫处
　　赠别元十八协律六首　颇有陈思老杜之风　六诗胜处在多发天然自流肺腑有意于竒者转无其工耳何氏之从学四句　惊心动魄少年当日诵以自儆四句乃思其向晚之由或縁此也
　　子兮独如何四句　上二语言协律初非过于蹇蹇下二语言协律亦非深于闭匿
　　别赵子心平而行髙二句　兼此者我思其人
　　早赴街西行香赠卢李二中舍人　次连似柳恽何逊语
　　晚寄张十八助教周郎博士　擘絮磨鎌皆田野事也奉酬卢给事云夫四兄曲江荷花行见寄并呈上钱七兄阁老张十八助教　风韵佳
　　走马来看立不正　与婆娑反
　　示儿诗以示儿曹二句　注载考异云云按峩冠讲唐虞考评道精粗则犹行道忧世之为也姑以其外焉者诱进小儿曹耳
　　和李相公摄事南郊覧物兴怀呈一二知旧惟彼颠瞑者二句　上即其所明而进之下乃窥其所短而讽之也
　　勿惮吐捉勤二句　宰相能为人主得人斯可以对越上帝暗收摄事南郊意极深厚
　　和裴仆射相公假山十一韵　晋防稽王道子嬖人赵牙为道子开东第筑山穿池功用钜万孝武帝常幸其第谓道子曰府内有山甚善然修饰太过帝去道子谓牙曰上知山是人力所为尔必死矣道子帝弟相王当时筑一假山尚以为异事至齐而武陵王自怨贫薄名后堂山曰首阳山池由此遂盛国用人力尽费于园囿自唐至今视为常事矣虽贤如裴韩赋诗相夸曾不致疑也
　　傅氏筑已卑二句　傅岩磻溪之时其功徳尚未昭宣此裴公山池所以尤当其盛也儭语仍不失分寸送诸葛觉徃随州读书　诸葛觉贯休集中作珏其懐珏诗有出山因覔孟踏雪去寻韩注云遇孟郊韩愈于洛下又注云诸葛曾为僧名　然公诗葢送其人也厚斋云李泌父承休聚书二万余卷诫子孙不许出门有求读者别院馔见邺侯家传多书有自来矣新若手未触　倒不再读意
　　城南联句碎缬红满杏　注中方引唐小説及小杜李贺诗皆出公后与同时不足据
　　鬬鸡联句髙行若矜豪　顶上昂字
　　侧睨如伺殆　顶上竦字
　　精光目相射　欲鬭之神
　　磔毛各噤防四句　是两鸡空鬭未相搏时俗所谓打掽脚【掽音如唪】
　　裂血失鸣声二句　顶冠来
　　随旋诚巧绐　巧绐是俗所谓游鬬
　　毒手饱李阳二句　顶距来
　　恻心我以仁四句　韩孟徒一面
　　知雄欣动顔二句　鬭鸡主一面
　　争观云填道二句　豪甚　众人在塲一面
　　事爪深难解　顶距来　汉书注李竒云东方人以物挿地中为事
　　头碎丹砂二句　负一靣　碎丹砂顶冠来
　　连轩尚贾余二句　胜一靣
　　秋雨联句氛醨稍疎映四句　余勇
　　吾人犹在陈　此葢用庄子子桑事　安溪云东野虽有防疾响报之材终不如退之愈出不窘也
　　逺游联句村饮泊好木　饮或作馆按饮字胜蒙上宿江岸来亦不必引幽居诗为据
　　题楚昭王庙　近体即非公得意处要之自是雅音昭王欲用孔子而为子西所沮公之托意或在于此欤答张十一功曹　题注唐本有张署寄公诗按不载张诗并失古人编次之体　五六旣不如屈子之狷怼结仍借答诗以见其憔悴可谓怨而不乱矣
　　湘中酬张十一功曹　此召还志喜也
　　喜雪献裴尚书气严当酒换　换字絶妙畧停杯冷已不禁也
　　春雪　发端深妙非春雪不称
　　城险疑悬布一联　语颇工然不必春雪也
　　夜色自相饶　夜旦二字相对作闗锁色字仍与看字呼应
　　水芙蓉　第二以水破木似太拘于法
　　梁国惠康公主挽歌第一首龙轜非厌翟　诗小序王姬下嫁于诸侯车服不系其夫下王后一等郑笺谓车乘厌翟勒靣缋总
　　第二首　观三四公主似以乳子死
　　咏雪赠张籍　开宝近体初不以多为贵观此益信奉酬振武胡十二丈大夫　证本儒生故有落句奉和库部卢四兄曹长元日朝回玉佩声来雉尾髙注唐制人君举动必以扇雉尾障扇四云云按今呼掌扇者障之讹也
　　戎服上趋承北极　按唐书礼乐志元正朝贺上公一人诣西阶席脱舄解劔升当御座前北靣跪贺乃降阶诣席佩劔纳舄复位非戎服也岂艰难以后遂与开元礼殊制乎然则结句乃言当以太平未复为叹若一身之向老何足计也
　　寒食直归遇雨　唯内直者知此诗之悲然第四亦非有所望也
　　送李六协律归荆南　淡而有味
　　栁花还漠漠二句　承羁游来
　　题百叶桃花　张裕江南杂题亦有红鲜百叶桃之句首句晚字即呼起下连　第二愈淡愈艶透出晚更
　　红
　　戏题牡丹　结句非牡丹不称飞卿希逸近来成懒病不能容易向春风巧于偷意者也
　　双燕无机还拂掠二句　衬出结句
　　奉和虢州刘给事使君三堂新题二十一咏西山　下二句的的是虢州诗
　　稻畦　是园亭中稻畦
　　梯桥　菡蓞似指莲华峯
　　晚雨　首句当如蜀本第二句亦不谐也
　　把酒　他人未尝不闲公意中自无对尔
　　送李尚书赴襄阳八韵　后半与改命付忠良一破无照应
　　和席八十二韵余事作诗人　班固賔戏著作者前烈之余事也
　　太安池　太安池是郭瞹家羊士谔有诗注误
　　游太平公主山庄　末句透占字
　　广宣上人频见过　穷年扰扰竟未立功立事稍偷闲暇又费之一谈一咏能不増叶落长年之悲乎此诗即公所谓聪明日减于前时道徳有负于初心者结句妙借广宣防出更不説尽　宣既为僧亦有本分当行之事奈何持末艺与朝士徴逐不惧春秋迅速耶言外亦以警觉之也
　　和侯协律咏笋　讽刺苦于太露亦不自然
　　次潼闗上都统相公　题注都统谓韩宏也按暂辞堂印句则都统即谓晋公李商隐诗亦云腰悬相印作都统
　　晋公破贼囘重拜台司以诗示幕中賔客愈奉和　后四句只直叙幕中賔客即至公三字便已带转晋公相业上下俱有闗锁笔力最髙
　　送郑尚书赴南海　爰居去年谷和熟得天时也蚌蛤回商货流通得地利也
　　答道士寄树鸡　末句注引龙城志云云按公诗当据古诗不可引龙城录
　　左迁至蓝闗示侄孙湘　安溪云妙在许大题目而以除弊事三字了却　结句即是不肯自毁其道以从于邪之意非怨怼亦非悲伤也
　　韶州留别张端公使君　起句再字与末句淹留反对久钦江摠文才妙二句　南史刘之遴尝酬摠诗深相钦挹台城防避难防稽摠舅萧勃据广州自防稽徃依焉流寓岭南积嵗陈天嘉四年以中书侍郎徴还此句乃断章用岭外事与第七奏课徴拜呼应虞仲翔徙交州不返自危几类此也
　　清歌缓送欵行人　注欵诸本作感按作感便与缓字无情
　　量移袁州张韶州端公以诗相贺因酬之　安溪云末句取诸离骚所谓跪敷衽以敶辞者有难正志气象游西林寺题萧二兄郎中旧室　萧存頴士之子为金部员外终检校仓部郎中生三子皆无禄早世文公少时尝受金部知赏及自袁州入为国子祭酒途经江州因游庐山过金部山居访知诸子凋谢惟二女在因赋诗云云留百缣以拯之【见因话录】
　　自袁州还京行次安陆先寄随州周员外　第四句谓云梦也
</div>
    <div class="pagination">
<a href="义门读书记_page45.html">上一页</a><span>...</span><a href="义门读书记_page41.html">41</a><a href="义门读书记_page42.html">42</a><a href="义门读书记_page43.html">43</a><a href="义门读书记_page44.html">44</a><a href="义门读书记_page45.html">45</a><span class="current-page">46</span><a href="义门读书记_page47.html">47</a><a href="义门读书记_page48.html">48</a><a href="义门读书记_page49.html">49</a><a href="义门读书记_page50.html">50</a><a href="义门读书记_page51.html">51</a><span>...</span><a href="义门读书记_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
