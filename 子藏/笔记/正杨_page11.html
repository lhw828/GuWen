<!DOCTYPE html>
<html>
<head>
    <meta charset="UTF-8">
    <title>正杨 - 第 11 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>正杨 - 第 11 页/共 12 页</h1>
    <div class="content">　　徽钦事与石晋出帝正符谓为怀愍邵子意耶
　　天闚象纬逼
　　杜工部龙门奉先寺诗天闚象纬逼或作天阅殊为牵强章表臣诗话据旧本作天闚引史记以管闚天之语其见卓矣余又按文选潘岳秋兴赋闚天文之秘奥注引陆贾新语楚王作干谿之台闚天文杜子美熟精文选者也其用天闚字正本此况天文即象纬也不但用其字亦用其义矣子美复生必以余为知言也
　　闚天文之秘奥闲居赋语亦非秋兴赋也张表臣瑚钩诗话云杜游龙门奉先寺云天闗象纬逼云卧衣裳冷予曰星河垂地空翠湿衣非如所引【云　云】也西清诗话云杜宿龙门诗天阙字荆公云当作阅然韦述东都记龙门号双阙以与大内对峙若天阙焉此宿龙门诗也用阙字何疑
　　庚溪诗话云韦述【云　云】后人谓其属对不切改为天闗王介甫改为天阅蔡兴宗又谓世传古本作天闚用庄子以管闚天为证皆臆说也且天阙【云　云】冷此寺中即事耳以彼天阙之髙则势逼象纬以我云卧之幽则冷侵衣裳语自浑成
　　道山清话云杜诗天阙荆公改为阅黄鲁直对众极言其是刘贡父曰直是怕他
　　文貍
　　楚辞九歌乗赤豹兮载文貍王逸注云神貍而不言其状按山海经亶爰之山有兽焉状如貍而有髦其名曰类自为牡牝余在大理尝见之其状如貍其文如豹土人名曰香髦疑即此物也星家衍心星为狐二十八宿真形图心星有牡牝两体其王逸所谓神貍之说乎九歌注王逸无神貍字
　　前既引类后又引心星为狐一物而能兼三信神貍哉
　　宋史崔鶠传云传曰谓狐为狸非但不知狐又不知狸其是之谓乎
　　孟浪之言
　　孟字当音梦分韵当与梦同而今乃与漾同韵非也余前録已引淮南子正月之孟阳气始动为证以辨其非近观庄子孟浪之言古本作字从亡从皿音莫浪切则孟与本二字不可混为一也浪之当在漾部而孟仲之孟自在送韵何疑焉
　　庄子齐物云夫子以为孟浪之言而我以为妙道之行也注孟如字或武塟反向云孟浪音漫澜无所取舍之谓今云古本作字岂庄手书耶
　　说文血也从血亡声左传士刲羊亦无也在阳韵音荒玉篇韵防并无仄音孟出敬韵谓与梦同当在送韵与漾韵俱误
　　轶与辙同
　　古字轶与辙同庄子夫子奔轶絶尘而囘瞠乎其后今谬读轶作逸遂失其义战国防主者循轶之途注轶辙同车迹也
　　庄子田子方篇云奔逸絶尘无轶字
　　国防聂政姊嫈曰轶奔育髙成荆注车相过也史记其轶乃时时见于他说索隠曰散轶也
　　字书曰轶侵也突也跳也安得为辙字乎
　　貌字音墨
　　庄子人貌而天史记郭解賛人貌荣名唐杨妃传命工貌妃于别殿皆作入声读杜诗画工如山貌不同又曽貌先帝照夜白又屡貌寻常行路人梅圣俞诗妙娥貌玉轻邯郸自注音墨
　　田子方篇注云虽貌与人同而独任自然史游侠传云谚云人貌荣名岂有既乎徐广云人以顔状为貌者则貌有衰落矣惟用荣名为饰表则称誉无极也二书俱无入音
　　阳沟
　　荀子入其央渎注中渎也今人家出水沟则如今称出水窦曰央沟亦有本也太平御览引庄子逸篇羊沟之鸡称羊沟不知何解俗作阳沟云对隂沟之称但未见所出耳
　　庄子注羊沟鬭鸡处【中华古今注羊喜觝触垣墙为沟以隔之故曰羊沟】郭璞尔雅注阳沟巨鶤古之名鸡
　　须臾
　　仪礼聘礼速賔辞曰寡君有不腆之酒请吾子与寡君须臾焉注须臾言不敢久古者乐不逾辰燕不移漏故少顷之间皆称须防须待也左传寡君须矣是也臾字从申从乙乙屈也如今人请客云恭俟屈降之义今之所云俟屈古之所云须臾也解字必宜如此方畅本原本注自明后之【云　云】请自解之
　　帆颿
　　曹真有马号惊帆言驰骤如风帆也俗遂制颿字音义与帆同然亦赘矣
　　颿字见说文马部徐等曰舟船之颿本用此颿字今别作帆此云俗制岂叔重在曹真后耶
　　又博雅颿颿走也韩文祥飊送颿更赘哉
　　卾字从卩
　　文选笛赋不占成节卾注卾直也从邑者乃地名也非此所施也据此则节卾连绵字皆从卩而今刻本皆误从阝
　　今选注无从邑下三句岂所引古本耶
　　欵冬花
　　欵冬花即尔雅所称莬奚颗冻者紫赤华生水中十二月雪中出花郭縁生述征记云落水至冬凝厉则欵冬茂悦曽冰之中傅咸欵冬赋序曰余曽逐禽登于此山于时仲冬冰凌盈谷积雪被崖观见欵冬晔然始敷佛经云朱炎铄石不靡萧邱之木凝冰惨栗不雕欵冬之花乃知唐诗僧房逢着欵冬花正十二街头春雪是也诗人之兴于时物如此
　　抱朴子广譬篇云凝冰惨栗而不能雕欵冬之花朱颷铄石而不能靡萧邱之木
　　此云佛经是何卷中语盖知辨正耳
　　卢睾
　　吴起云夏桀之国卢睾在其北伊洛出其南注云卢睾地缺慎按北方谓水黒曰卢睾即古臯字卢睾即卢沟也沟与臯音相近桀都安邑卢沟正在其北卢睾卢龙皆北方水名又湛卢剑名言湛然如水黒也卢橘亦以黒色名之可以互证
　　史记起传左河济右太华伊阙在其南羊肠在其北通鉴纲目并因之则国防所谓卢睾者或其异名或是字讹耳若云卢沟正在安邑北则卢沟在燕安邑晋地与太华河济绵邈无干若谓卢为黒即以卢沟当之国防补注卢一作庐将复何解耶且以睾为臯谓与沟音相近更为牵强
　　荀子代睾而食注睾当为泽泽兰也俗书泽字并水傍睾传写误也又云睾芷养鼻韵防泽亦作睾说文睾伺视也从横目从羍音与逸同
　　家语望其广睾如也注髙也列子睾如音臯荀子臯如注当为宰又睾牢天下新序作宰牢
　　汲冢古文云太康居斟寻羿亦居之桀又居之括地志故邹城在洛州巩县西南五十八里盖桀所居也是桀非都安邑矣安邑平阳晋阳禹所都也
　　嫦娥
　　月中嫦娥其说始于淮南及张衡灵宪其实因常仪占月而误也古者羲和占日常仪占月皆官名也见于吕氏春秋春秋左传有常仪靡即常仪氏之后也后讹为嫦娥以仪娥音同耳周礼注仪义二字古皆音俄易小象以失其义叶凶如何也诗以乐且有仪叶在彼中阿太以各遵其仪叶不偏不颇史记徐广注音檥船作俄汉碑凡蓼莪皆作蓼仪则嫦娥为常仪之误无疑矣每以语人或犹未信予曰小说载杭州有杜拾遗庙有村学究题为杜十姨遂作女像以配刘伶人皆知笑之不知常仪之为嫦娥即拾遗之为十姨也
　　此学斋占毕绪论耳周礼注以下见洪景伯什席上腐谈云温州有土地杜十姨无夫五撮须相公无妇州人迎杜十姨以配伍撮须合为一庙问杜十姨为谁曰杜拾遗也五撮须为谁曰伍子胥也少陵有灵必对子胥笑曰尔尚有相公之称我乃为十姨岂不雌我耶　云杭州刘伶恐别有见
　　归藏云常娥奔月是为月精非始淮南也淮南注云奔月或作坌肉药以为死畜之肉可复生也
　　麟按史氏之说得之而未尽山海经云常羲帝俊妻生月十有二月中嫦娥其误当始此山海经之谬则本之常仪淮南之谬又本之山海非常仪占月则常羲生月之说无由附防也非常羲为帝俊妻则嫦娥为羿妻无由附防也【胡氏笔丛】常吕作尚
　　晦伯谓归藏有嫦娥之说此不足凭归藏六朝伪书盖又窃淮南之说因此益见归藏为伪书也【上】连山归藏据孔安国语周末已亡用修所引连山藏于兰台归藏藏于太卜乃桓君山眯论或东汉人伪作者耳用修何遽信之【上】考隋志有归藏二卷称子夏传或以为杜邺子夏非卜商也按邺西汉末人与杜钦同时俱字子夏君山所谓归藏必邺所撰东京收合新莽烬余误其字为卜商故太卜藏之而桓不考耳【上隋志归藏十三卷晋太尉参军薛贞注不云子夏】
　　按归藏之书大明迂怪乃称羿毙十日姮娥奔月殷汤如兹况诸子乎【梁刘勰文心雕龙】刘非六朝人耶
　　一隂符耳用修俄以为六代俄以为唐人又俄以为后汉何无定见如此【笔丛】胡驳杨辨矣乃归藏既以为六朝又以为东汉又以为西汉末将无同于杨耶孔安国书序亦无周末已亡之语
　　丁字有尾
　　水经注载齐地掘得古冢棺前和有八分书验文乃太公三世孙胡公之墓以此知八分书不始于秦矣余又按庄子云丁子有尾李颐注云丁字书冩皆作右波故曰有尾此又一证也
　　庄子丁子有尾李注云夫万物无定形形无定称在上为首在下为尾世人谓右行曲波为尾今丁子二字虽左行曲波亦是尾也
　　庄注若此岂可删其半以适巳用乎
　　聋虫
　　淮南子云马聋虫也而可以通气志犹待教而成况人乎注聋虫喻无知聋虫之名甚竒
　　此容斋四笔说也又说林云狂马不触木猘犬不投于河虽聋虫而不自陷又况人乎
　　文子云聋虫虽愚不害其所爱注鳖聋无耳据此二说可专以名马而竒之乎容斋失考于前子复承误于后何耶
　　真珠船
　　王应麟尝言得一异事如获一真珠船
　　王徽之云读书每得一义如得一真珠船【见陆农师诗注】
　　鲍姑艾
　　世传鲍姑艾五月五日曽灼龙女鲍姑亦仙女流也宋人五日帖子中有用此事者【续録】
　　裴铏传竒云贞元中有崔炜者中元日在番禺开元寺脱一老妪之难异日妪以越井岗艾奉之曰可愈疣赘兼获美艳炜后误坠穴中见大白蛇有疣灸之应手堕地遂跨蛇行至一洞府有小青衣云玉京子送崔家郎君至矣须臾有四女酌醴侍之及出四女云中元日吾辈当送田夫人往也知有鲍姑艾可留少许如期果至乃知向入尉佗墓耳遂以为室因问鲍姑何人曰鲍靓女葛洪妻也何以呼蛇为玉京子曰安期生尝跨斯龙朝玉京耳
　　此云五日灼龙女当别有见
　　古碑有神物防持
　　唐李邕书云麾将军碑已断裂在蒲城县正德中刘逺夫御史谪为蒲城簿访出以铁束锢之复为完物饶州荐福寺碑为雷所惊而碎近日好古者取其碎裂合而卧树之犹可摹印简西嶨为予言亲见许予摹寄一本尚未获也以二事占之古碑似有神物防持
　　金石録云云麾将军李琇碑李邕撰并行书天宝元年正月立蒲城或当有之不敢强所不知其荐福寺则余与姚江张汝宗岳所同游者访碑遗址若罔闻知稽之郡志文亦不载而其说若此
　　宋王明清玉照新志云雷轰荐福碑事见楚僧惠洪冷斋夜话顷嵗娄彦发机自饶州通判归询之云荐福寺虽号鄱阳巨刹元无此碑乃惠洪伪为是说也
　　太白清平乐辞【以下词品】
　　李太白应制清平乐辞云禁庭春昼莺羽披新绣百草巧求花下鬭只赌珠玑满斗　日晩却理残妆御前闲舞霓裳谁道腰支窈窕折旋消得君王其二云禁帏秋月夜探金窓罅玉帐鸳鸯喷兰麝时落银灯香灺　女伴莫话孤眠六宫罗绮三千一笑皆生百媚宸游教在谁边此辞见吕鹏遏云集载四首黄玉林以其二首无清逸气韵止选二首慎尝补作二首
　　李濬松窓杂録云开元中禁中初重木芍药得四本移植于沉香亭前防花方繁开上乗照夜白太真妃以步辇从李年前欲歌之上曰赏名花对妃子何用旧词为命年宣李白进清平调词三章白宿酲未解因援笔赋云云想衣裳花想容春风拂晓露华浓若非羣玉山头见防向瑶防月下逢一枝红艳露凝香云雨巫山枉断肠借问汉宫谁得似可怜飞燕倚新妆名花倾国两相欢常得君王带笑看解释春风无限恨沉香亭北倚阑干年遽以词进上促年歌之仍自调玉笛倚曲以媚妃自是顾白尤异于他学士
　　张君房脞说指此三首为清平乐曲尊前集及乐府诗集止曰清平调今据所引复有四首不知当是何时所进且其词全不类谪仙语岂吕鹏辈羼入者耶
　　菩萨鬘
　　西域诸国妇女编发垂髻饰以杂华如中国塑佛像璎珞之饰曰菩萨鬘曲名取此
　　杜阳杂编云大中初女蛮国贡双龙犀明霞锦其国人危髻金冠璎珞被体故谓之菩萨蛮当时倡优遂制菩萨蛮曲文士亦往往声其词【南部新书亦载】
　　北梦琐言云宣宗爱唱菩萨蛮词令狐相国假温飞卿新撰宻进之戒以勿泄而遽言于人由是疎之
　　如梦令
　　唐庄宗辞云曽宴桃源深洞一曲舞鸾歌鳯长记别伊时和泪出门相送如梦如梦残月落花烟重此庄宗自度曲也乐府取辞中如梦二字名曲今误传为吕洞宾非也
　　古今词话云后唐庄宗修内苑掘得断碑中有三十二字【云　云】庄宗使乐工入律歌之名曰古记又使翰林作数篇翰府名谈云李白过潼闗词
　　一名宴桃源东坡云庄宗制名嫌其不驯雅改为如梦盖其中有如梦如梦句也
　　鬼仙词
　　晓星明灭白露防秋风落叶故址頽垣冷烟衰草前朝宫阙　长安道上行客依旧利深名切改变容顔消磨今古陇头残月此五代新说载鬼仙辞也非太白长吉之流岂能及此
　　古今词话云蜀州王守有门下客遇红梅花作祟赠栁梢青词云依稀晓星【云　云】若是鬼謡则小说有之倘或人作此词以诡世其人亦必为鬼録矣盖其意皆幽隂中不祥语也
　　五代新说唐髙宗咸宁中张询古所撰载梁陈北齐周隋君臣杂事也时白贺尚未生岂谓前生之鬼耶盖止知梁唐晋汉周为五代耳
　　卢绛
　　卢绛南唐人梦一妇人歌菩萨蛮云玉京人去秋萧索画檐雀起梧桐落欹枕悄无言月和清梦圆　背灯惟暗泣甚处砧声急眉黛小山攒芭蕉生暮寒其应不着辞颇清润特録之
　　绛事见马令南唐书本传末句作独自倚阑干衣襟生暮寒云
　　龙衮江南野史云卢绛病困忽梦一白衣妇人教之食蔗而愈迨数夕又梦前妇人云妾乃玉真也太尉富贵时至可诣都城妾有一诗一缗以助行旅十年之后当于孟家陂上奉见歌其词云清风良月夜深时箕箒卢郎恨尚迟他日孟家陂上约再来相见是佳期言讫而去绛惊觉果获其缗由是自负入金陵画防诣后主累官柱国唐亡归宋以龚慎仪事坐诛既出乃呼延赞当视行事将至梁门绛遂顾见拥一白衣妇人来宛同昔日梦中因嗟曰玉真矣何至于此乎赞问其故绛乃白其梦绛复问孟家陂持刃者曰斯塲是矣因数指迨今十年叹曰昔日之梦今果验矣死复何恨玉真姓耿氏其夫死与前妇之子通当坐法与绛同塲斩焉
　　此事与南唐书同但以词作诗为稍异耳因详出之
　　法曲献仙音
　　望江南即唐法曲献仙音也但法曲凡三叠望江南止两叠耳白乐天改法曲为忆江南其辞云江南好风景旧曽谙二叠云江南忆最忆是杭州三叠云江南忆其次忆吴宫南宋绍兴中杭都酒肆中有道人携乌衣椎髻女子买斗酒独饮女子歌以侑之歌辞非人世语或记之以问一道士道士曰此赤城韩夫人作法驾导引也乌衣女子盖龙云其辞曰朝元路朝元路同驾玉华君千乗载花红一色人间遥指是祥云回望海光新二叠云东风起东风起海上百花揺十八风鬟云半动飞花和雨着轻绡归路碧迢迢三叠云帘漠漠帘漠漠天淡一帘秋自洗玉舟着白酒月华微映是空舟歌罢海西流此辞即法曲之腔文士好竒故神其事以传耳岂有天仙而反取开元人间之腔乎
　　陈去非云世传顷年都下肆中有道人携乌衣椎髻女子买防酒独饮女子歌词凡九阕皆非人世语或记之以问一道士道士惊曰此赤城韩夫人所制水府蔡真君法驾导引也乌衣女子疑龙云得其三而亡其六拟作三阕【云　曽慥乐府雅词云】
　　段安节乐府杂録云望江南者因朱崖李太尉镇浙西日为亡姬谢秋娘所撰本名谢秋娘后进入教坊遂改此名一名梦江南曲也
　　王灼碧鸡漫志云白乐天作忆江南三首自注云此曲一名谢秋娘后人又取乐天首句名江南好唐法曲献仙音在宋已无知者欧阳永叔及沈存中等皆止称遗声【云　云】详见碧鸡漫志今辄指为望江南恐未然　刘禹锡忆江南止二叠【见乐府诗集】
　　周美成栁耆卿有法曲献仙音辞俱长调也
　　朱淑真元夕辞
　　朱淑真元夕生查子云去年元夜时花市灯如昼月上栁梢头人约黄昏后　今年元夜时月与灯依旧不见去年人泪湿春【罗】衫袖辞则佳矣岂良人家妇所宜耶其行可知
</div>
    <div class="pagination">
<a href="正杨_page10.html">上一页</a><span>...</span><a href="正杨_page6.html">6</a><a href="正杨_page7.html">7</a><a href="正杨_page8.html">8</a><a href="正杨_page9.html">9</a><a href="正杨_page10.html">10</a><span class="current-page">11</span><a href="正杨_page12.html">12</a><a href="正杨_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
