<!DOCTYPE html>
<html>
<head>
    <meta charset="UTF-8">
    <title>古今说海 - 第 32 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今说海 - 第 32 页/共 59 页</h1>
    <div class="content">　　工夫或作功字魏志王肃传太极已前功夫尚大也

　　俗所谓停待晋书已有此语愍怀太子传陛下停待是也

　　俗所谓日许者尔许也声之讹也启颜録咏短人云城门尔许髙故自匍匐入

　　俗呼抽替南史殷淑仪孝武帝之贵妃也有宠而毙帝思见之遂为抽替棺欲见辄引替覩尸

　　前鲍宣传注持时夜行夜行如今持更是已持时如今报时是已汉官仪黄门持五夜甲夜乙夜丙夜丁夜戊夜亦如今五更也

　　俗呼牝马为课马出唐六典凡牝四游而课羊则当年而课之课谓岁课驹犊

　　文帝七年令列侯太夫人夫人无得擅征捕如淳曰列侯之妻称夫人列侯死子复为列侯乃得称太夫人子不为列侯不得称也然则妇人称太者盖如是耳

　　古今说海卷九十七

　　●钦定四库全书

　　古今说海卷九十八

　　（明）陆楫 编

　　说畧十四【杂记十四】

　　○潇湘録【唐李隐】

　　髙宗承祧后多患头风召医于四方终不得疗有一宫人忽自陈世业医术请修合药饵髙宗初未之信及坚论奏遂令宦者监之修药宫人开坎作药炉穿地方深一二尺忽有一虾蟆跳出如黄金色背上有朱书字宫人不敢匿其事乃进于上髙宗不晓其兆遽命放于后苑池内宫人遂别择地穿药炉方深一二尺复得前金色虾蟆又闻于上上恶之以为不祥命杀而弃焉至夜其修药宫人及宦者皆无疾而卒

　　则天末年益州有一老父携一药壶于城中卖药得钱即转济贫乏自不食时或饮净水如此经岁余百姓赖之有疾得药者无不愈或自游江岸闲眺永日又或登髙引颈不语每遇有识者必告之曰人一身便如一国也人心即帝王也傍列脏腑即宰辅也外具九窍即羣臣也故心病则内外不可救之何异君乱于上臣下不可止之乎但凡欲身之无病必须先正其心不使气索不使狂思不使嗜欲不使迷惑则心先无病心无病则余脏腑虽有病不难疗也外之九窍亦无由受病也况药有君有臣有佐有使或攻其病君先臣次然后用佐用使自然合宜如失其序必自乱也又何能救病此犹家国任人也老夫卖药常以此为念每见愚者一身君不君臣不臣使九窍之邪恣纳其病以至于良医自逃名药不效犹不自知悲夫士君子记之忽一日独诣锦江解衣净浴探壶中唯选一丸药自吞之谓众人曰老夫谪罪已满今却归岛上俄化为一白鹤飞去其衣与药壶并没于水求寻不得

　　相国李林甫家一奴号苍璧性敏慧林甫怜之忽一日卒然而死经宿复苏林甫问之曰死时到何处见何事因何却得生也奴曰死时固不觉其死但忽于门前见仪仗拥一贵人经过有似君上方潜窥之遽有数人走来擒去去至一峭拔竒秀之山俄及一大楼下须臾有三四人黄衣小儿曰且立于此候君旨见殿上卷一朱翠帘依稀见一贵人坐临阶砌似剸断公事殿前东西立仗卫约千余人有一朱衣人携一文簿奏言是新奉命乱国革位者安禄山及禄山后相次三朝乱主兼同时悖乱贵人定案殿上人问朱衣曰大唐君隆基君人之数虽将足寿命之数未足如何朱衣曰大唐之君奢侈不节俭本合折数但縁不好杀有仁心故寿命之数在焉又问曰安禄山之后数人僭为伪主杀害黎元当须速止之无令杀人过多以伤上帝心虑罪及我府事行之时当速止之朱衣奏曰唐君绍位临御以来天下之人安堵乐业亦已久矣据期运推迁之数天下之人亦合罹乱惶惶至矣广害黎元必至伤上帝心也殿上人曰宜速举而行之无失他安禄山之时也又谓朱衣曰宜便先追取李林甫杨国忠也朱衣曰唯受命而退俄顷有一朱衣捧文簿至奏言大唐第六朝天子复位及佐命大臣文簿殿上人曰可惜大唐世民効力甚苦方得天下治到今日复乱也虽嗣主复位乃至于末代终不治也谓朱衣曰但速行之朱衣奏讫又退及将日夕忽殿上有一小儿急唤苍璧令对见苍璧方子细见殿上一人坐碧玉案衣道服戴白玉冠谓苍璧曰当却回寄语李林甫速来归我紫府应知人间之苦也苍璧寻得放回林甫知必不久时乱矣遂潜恣酒色焉

　　杨贵妃忽昼寝惊觉见帘外有云气氤氲令宫人视之见一白鳯衔一书有似诏勑自空而下立于寝殿前宫人白贵妃贵妃起而熟视之遂命焚香亲受其书命宫嫔披读其文曰勑谪仙子杨氏尔居玉阙之时常多傲慢谪尘寰之后转有骄矜以声色惑人君以宠爱庇族属内则韩虢蠧政外则国忠秉权殊无知过之心显有乱时之迹比当限满合议复归其如罪更愈深法不可贷专兹告示且与沉沦宜令死于人世贵妃极恶之令宫闱间切秘此事亦不闻于上其鳯寻飞去其书藏于玉匣中三日后失之

　　天寳年中杨国忠权势渐髙四方奉贡珍寳莫不先献之豪富奢华朝廷间无敌忽有妇人自投其宅请见国忠阍人拒之妇人大呌言于阍曰我直有一大事要白杨公尔如何艰阻我若不令得见杨公我当令火发尽焚杨公宅阍人惧遂告国忠国忠甚惊遽召见妇人见国忠曰公为相国何不知否泰之道邪公位极人臣又联国戚名动区宇亦已久矣奢佚不节徳义不修壅塞贤路謟媚君上又久矣畧不能效前朝房杜之踪迹以社稷为念贤愚不别但纳贿于门者爵而禄之才徳之士伏于林泉不一顾録以恩付兵柄以爱使民牧噫欲社稷安而保家族必不可也国忠大怒问妇人曰汝自何来何造次触犯宰相不惧死邪妇人曰公自不知有死罪翻以我为死罪国忠极怒命左右欲斩之妇人忽复自灭国忠惊疑未久又复立于前国忠问曰是何妖邪妇人曰我实惜髙祖太宗之社稷将被一匹夫倾覆公不解为宰相虽处辅佐之位无辅佐之功公一死小事尔可痛者国自此弱几不保其宗庙乱将至矣胡怒之邪我来白于公胡多事也我今却退胡有公也公胡死也民胡灾也言讫笑而出令人逐之不见后至禄山起兵方悟胡字焉

　　杜修己者赵人也善医其妻即赵州富人薛氏女也性滛佚修己家养一白犬甚爱之每与珍馔食后修己出其犬突入室内欲囓修己妻薛仍似有奸私之心薛氏因怪而问之曰尔欲私我耶若然则勿囓我犬即摇尾登其床薛氏惧而私焉其犬畧不异于人尔后每修己出必奸滛无度忽一日方在内同寝修己自外入见之因欲杀犬犬走出修己怒出其妻薛氏后归薛赟半年其犬忽突入赟家口衔薛氏髻而背负走出家人赶夺之不得不知所之犬携薛氏直入恒山潜之每至夜即下山窃所食之物昼则守薛氏经一年薛氏有孕生一男虽形貌如人而徧身白毛薛氏只于山中抚养之又一年其犬忽死薛氏乃抱子迤逦出山入冀州乞食有知此事者逺诣薛赟家以告赟遽令家人取至家其所生子年十七形貌丑陋性复凶恶每私走作盗贼或旬余或数月即复还薛赟患之欲杀焉薛氏乃私诫其子曰尔是一白犬之种也幼时我不忍杀尔今日在他薛家岂合更不谨若更私出外为贼薛家人必杀尔实恐尔累及他当改之其子大号泣而言曰我禀犬之气而生也无人心好杀为贼自然耳何以为过薛赟能容我即容之不能容我即当与我一言何杀我邪母当自爱我其逺去不复来矣薛氏坚留之不得乃谓曰去即可何不时来一省我也我是尔之母争忍永不见也其子又号哭而言曰后三年我复来耳携剑拜母而去又三年其子领羣盗千余人至门自称曰将军既入拜母后令羣盗杀薛赟之家属唯留其母焚其宅携母而去

　　古今说海卷九十八

　　●钦定四库全书

　　古今说海卷九十九

　　（明）陆楫 编

　　说畧十五【杂记十五】

　　○三水小牍【唐皇甫枝】

　　韩文公之寝疾也名医良药日进有加而无瘳忽宵中惊悸既寤而汗沾衾裯命侍人扶坐小君问之良久曰向来梦神人长丈余金铠持戟直入寝门我不觉降阶拜之自称大圣瞋目谓我曰雎邃骨梲国世与韩为雠吾欲讨之而不能如何我跪答曰愿从大圣讨焉不旬日而文公薨果从其请矣

　　荥阳郡城西有永福湖引郑水以注之平时绕岸皆台榭花木乃太守郊劳班饯之所西南壖多修竹乔林则故徐帅崔常侍彦曾别业也当咸通中龎勋之作变崔公为所执也湖水如凝血者三日而复未几而其家凶问至余光启初寓居郑地故得之昔读本朝书见河间王之征辅公祏也江行舟中宴羣帅命左右以金盌酌江水至忽化为血合坐失色王徐曰盌中之血公祏授首之征果破之则祸福之难明也如是

　　陆存者愚儒也衰白之后方调授汝州剡城令时干符丁酉岁也是秋王仙芝党与起自海沂来攻郡途经剡城存微服将遁为贼所虏其酋问曰汝何等人也存绐之曰某庖人也乃令溲煎油作■〈麦咅〉■〈麦主〉者移时不成贼酋怒曰这汉谩语把剑来存惧急撮面两手速拍曰祖祖父父世世业业众大笑释之时县尉李庭妻崔氏有殊色贼至为所掠将妻之崔氏大诟曰我公卿家女为士子妻死乃縁命岂可受草贼污辱贼怒刳其心而食见者无不洒涕

　　汝州鲁山县西六十里小山间有祠曰女灵观其像独一女子焉低鬟颦蛾艳冶而有怨慕之色祠堂后平地怪石围数畆上擢三峰皆十余丈森然肖泰华也询之老人云大中初斯地忽暴风骤雨襄邱陵震屋瓦一夕而止遂有兹山其神见形于樵苏者曰吾商于之女也帝命有此百里之境可告乡里为吾立祠于山前山亦吾所持来者无旷时祭当福汝乡人遂建祠官书祀典歴数世矣咸通末余调补县印吏实尸尝祭与同舍生谯国夏侯祯偕行祭毕与祯纵观祠内祯独眷眷不能去乃索巵酒酹曰夏侯祯于年未有匹偶今者仰觌灵姿愿为庙中扫除之隶神其鉴乎既舍爵乃归其夕夏侯生戃恍不寐若为阴灵所中其仆来告余走视之则目瞪口噤不能言矣余谓曰得非女灵乎祯颔焉余命吏载楮镪洁尊席而祷曰夫人岳镇爱女疆埸明祗致禾黍丰登戢虎狼暴殄斯神之任也今日之祭乃郡县常祀某职其事敢不严恭岂谓友生不胜醆斝之余至有慢言黩于神听今疾作矣岂降之罚邪抑果其请邪若降之罚是以一言而毙一国士是违好生之徳当专戮之辜帝岂不降鉴而使神祇虐于下乎若果其请是以一言舍贞静之道播滛佚之风縁张硕而动云軿顾交甫而解明佩若九阍一呌必贻帏箔不修之责况天下多美丈夫何必是也神其听之奠讫夏侯生康豫如故

　　渤海封夫人讳询字景文天官侍郎敖孙也诸兄皆贡士有声于名场夫人气韵恬和容止都雅善草隶工文章盛饰则芙蕖出绿波巧思则栁絮因风起至于婉静之法剪制之工固不学而生知婣党号为淑女咸通戊子岁始从媒贽移天于殷门故秘省校书保晦遐构遐构兄余寮壻也爱锺自出姑实亲姨夙夜蒸蒸劬劳无怠广明庚子岁妖纒黄道衅启白丁关辅烽飞辇毂遐狩以天府陆海之盛奄化于鲸鲵腹中即冬十二月七日也邦人大溃校书自永宁里所居尽室濳于兰陵里萧氏池台地邻五门以为贼不复入至明日羣凶雾合秘校遂为所俘贼酋覩夫人之丽将欲叱后乘以载之夫人正色相拒确然不移诱说万辞但瞑目反背而莫顾日将夕贼酋勃然起曰行则保罗绮于百龄止则取齑粉于一剑夫人奋袂骂曰狂贼狂贼我生于公卿髙门为士君子正室琴瑟叶奏鳯凰和鸣岂意昊天不容降此大厉守正而死犹生之年终不负秽包羞于汝逆竖之手言讫遇害贼酋既去秘校脱身来归侍婢迎门白夫人逝矣秘校拊膺失声而前枕尸于股大恸良乆挥泪于夫人面曰景文景文即相见遂长号而絶三婢子覩主父主母俱殒乃相携投浚井而死人曰噫二主二夫实士女之丑行至于临危抗节乃丈夫难事岂谓今见于女徳哉渤海之媛汝阴之嫔贞烈规仪永光于彤管矣辛丑岁遐构兄出自雍话兹事以余有春秋学命笔削以备史官之阙

　　广明庚子岁余在汝坟温泉之别业夏四月朔旦云物暴起于西北隅瞬息间浓云四塞大风坏屋拔木雨且雹雹有如杯桊者鸟兽尽殪被于山泽中至午方霁观行潦之内虾蟹甚众明日余抵洛城自长夏门之北夹道古槐十拔去五六矣门之鸱吻亦失矣余以为非吉征也至八月汝州召募军李迍光等一千五百人自鴈门回掠东都南市焚长夏门而去入蜀自兹诸夏骚荡矣上天垂戒岂虚也哉

　　许州长葛令严郜衣冠族也立性简直虽羁束于官署常畜退心咸通中罢任乃于县西北境上陉山阳置别业良田万顷桑柘成阴奇花芳草与松竹交错引泉成沼疎阜为台尽登临之志矣夫人河东裴氏有三女长适荥阳郑氏次适京兆杜氏幼曰阿珊特端丽妍莹乙巳岁年十五矣时清明节严公尽室登陉山山西岑有郑大王祠乃于祠中荐酒馔令诸女纵观日晩方归降及山之半旋风忽起于道左缭绕诸女尘坌阴晦众皆惊惧而阿珊独仆于地色变不能言鬟上失双金翘乃扶持而归召巫者视之巫译神言曰我郑大王也今聘尔女为第三子妇其家遽使赍酒殽纸钱令巫者诣祠祈之既至得金翘于神坐上巫者再三请祷神终言不可明日阿珊殒便凭巫言以达所以严氏遂令送服玩设礼筵于祠内厥后每有所须必托巫言告其家严公夫人即余室之诸姑也故得其实而传之

　　古今说海卷九十九

　　●钦定四库全书

　　古今说海卷一百

　　（明）陆楫 编

　　说畧十六【杂记十六】

　　○谈薮【宋龎元英】

　　王公衮字吉老宣子尚书之弟先墓在会稽西山为掌墓人奚泗所发公衮诉之郡杖之而已公衮愤甚奚泗受杖诣公衮谢罪公衮呼前劳以酒拔剑斩之持其首诣郡宣子时为侍郎奏乞以己官赎罪诏给舎集议中书舎人张孝祥等议上诏赦之犹鑴一秩当时公衮孝名闻天下永嘉王十朋以诗美之公衮性甚和平居常若嬉笑人谓之笑面虎

　　甄龙友云卿永嘉人滑稽辩捷为近世之冠楼宣献自西掖出守以首春觞客甄预坐席间谓公曰今年春气一何太盛公问其故甄曰以果奁甘蔗知之根在公前而末已至此公为罚掌吏众訾其猥率游天竺寺集诗句赞大士大书于壁云巧笑倩兮美目盼兮彼美人兮西方之人兮孝庙临幸一见赏之诏侍臣物色其人或以甄姓名闻曰是温州狂生用之且败风俗上曰惟此一人朕自举之甄时为某邑宰趣召登殿上迎问曰卿何故名龙友甄罔然不知所对既退乃得之曰君为尧舜之君故臣得与夔龙为友由是不称旨犹得添倅后至国子监簿甄尝颂临安北山大佛头云色如黄金面如满月尽大地人只见一撅禅人多许之

　　沈詹事特坐叶丞相论恢复贬筠州沈方售一妾年十七八携与俱行处筠凡七年既归呼妾父母以女归之犹处子时人以比张忠定公咏会稽潘方仲矩为安吉尉献诗云昔年单骑向筠州觅得歌姬共逺游去日正宜供夜直归来浑未识春愁禅人尚有香囊愧道士犹怀炭妇羞铁石心肠延寿药不风流处却风流

　　钱处和参政好饵鼠为侍从居临安每日食毕辄以大盆贮余馔三击盆则羣鼠累累然来食讫乃去以为常洎迁政府鼠复至以其相距差近不怪也已而帅越帅闽继挂冠归里鼠至如初迨钱亡乃不见

　　洪文惠文敏兄弟皆畏内虽少年贵达家有声妓之奉徃徃不能快意王宣子知饶州景伯家居丧偶宣子吊焉主人受吊已延客至内斋唤酒小酌甫举杯羣妾坌出素妆靓态黛色粉光不异平日谑浪笑语酒行至无算景伯半酣握王手曰不图今日有此乐宾主相顾一笑后二十年宣子谢事归越景卢来为守时已鳏居暇日宣子造郡斋景卢留欵亦出家姬侑席笑谓王曰家兄有言不图今日有此乐王为絶倒

　　谢希孟在临安狎娼陆氏象山责之曰士君子乃朝夕与贱娼女居独不愧于名教乎希孟敬谢请后不敢他日复为娼造鸳鸯楼象山闻之又以为言谢曰非特建楼且有记象山喜其文不觉曰楼记云何即口占首句云自逊抗机云之死而天地英灵之气不锺于世之男子而锺于妇人象山黙然希孟一日在娼所忽起归兴遂不告而行娼追送江浒泣涕恋恋希孟毅然取领巾书一词与之云双桨浪花平夹岸青山鎻你自归家我自归说着如何过我断不思量你莫思量我将你从前于我心付与旁人可希孟与乡人陈伯益好相调戏伯益面黑而狭多髯希孟入其书室见写真挂壁上题云伯益之面大无两指髭髯不仁侵扰乎其旁而不已于是乎伯益之面所余无几此语喧传伯益病之而莫能报希孟后避宁宗讳改名直字古民伯益于是以两句咏其名炊饼担头挑取去白衣铺上喝将来闻者笑倒伯益又尝写真衣皁道服蹑僧鞵希孟赞之曰禅鞵俗人须鬓道服儒巾面皮秋水长天一色落霞孤鹜齐飞

　　曹咏侍郎妻硕人厉氏余姚大族女始嫁四明曹秀才与夫不相得仳离而归乃适咏时尚武弁不数年以秦会之婣党易文阶骤擢至徽猷阁守鄞元夕张灯州治大合乐宴饮曹秀才携家来观见硕人服用精丽左右供侍备极尊严谓其母曰渠乃合在此中居享如此冨贵吾家岂能留叹息久之咏日益显为戸部侍郎尹京会之殂咏贬新州而亡硕人领二子取丧归葬二子复不肖家贫荡析至不能给朝晡赵徳老观文亦厉氏壻硕人从父妹也怜其老且无聊招置四明里第养之终身硕人间出访亲旧过故夫曹秀才家门庭整洁花竹蓊茂顾侍婢曰我当时能自安于此岂有今日因泣下数行二十年间夫妻更相悔羡世态翻复不可料如此方咏盛时乡里奔走承迎惟恐后独硕人之兄厉徳斯不然咏衔怒帅越时徳斯为里正咏风邑官胁治百端冀其祈己竟不屈会之甫殂乃遣介致书于咏启封乃树倒猢狲散赋一篇洎新州之行又以十诗赠行其一云断尾雄鸡不畏牺凭依掇祸复何疑八千里路新州瘴归骨中原是几时咏得诗愤极然无如之何

　　韩侂胄暮年以冬月携家游西湖画船花舆徧览南北二山之胜末乃寘宴于南园族子判院与焉席间有献牵丝傀儡为土偶负小儿者名为迎春黄胖韩顾族子汝名能诗可咏即承命一絶云脚踏虚空手弄春一人头上要安身忽然线断儿童手骨肉都为陌上尘韩大不乐不终宴而归未几祸作

　　楼叔韶镛初入太学与同窓友厚善休日友谓叔韶寂寂不自聊吾欲至一处求半日适饮醇膳美又有声色之玩但不可言君性轻脱或以利口败吾事能息声则可偕徃楼敬诺要约数四乃相率出城买小舟沿苇行将十里舍舟陟小坡行道微髙下又二里得精舍门径絶卑小而松竹花草楚楚然友欵于门即有小童应客主人继出乃少年僧姿状秀美进趋安详殊有富贵家气象揖客曰久别甚思欵接都不见过何也揖楼为谁友曰吾亲也遂偕坐欵语十刻许僧忽回顾日影下庭西笑曰日旰二君馁乎便起推西边小戸入华屋三间窻几如拭玩贝皆珍奇唤侍童进点心素膳三品甘芳精好不知何物所造彻器命推窻平湖当前数十百顷其外连山横陈楼观森列夕阳返照丹碧紫翠互相发明渔歌菱唱隐隐在耳骋望久之僧取尘尾敲阑干数声俄时小画舫傍湖而来二美人径出登岸靓妆丽色王公家不过也僧命具酌指顾间觞豆罗陈穷极水陆左右执事童皆佼好杯行美人更起歌舞僧与友谑浪调笑欢意无间楼神思惝恍正容危坐噤不敢吐一语伺僧蹔起挈友臂扣所以友愠曰子但饮食纵观何用知如许而觞十余巡夜已艾僧复引客至小阁中卧具皆备曰姑憇此遂去壁外即僧榻试穴隙窥则径拥二姬就寝友醉甚大鼾楼独彷徨不寐起如厕一童执烛宻询之此为何地童笑曰官人是亲戚何须问楼反室展转通宵时侧耳审听但闻鼻息■〈鼻勾〉■〈鼻勾〉而已将晓僧已至客寝问安否盥栉毕引入一院制作尤邃巧帘幕蔽满庭下奇花盛开香气蓊勃小山丛竹位置惬当回思夜来境界已迷不能忆迨具食则器用张陈一新食品加精独二姬竟不复出食罢各去僧送之门郑重而别由他径絶湖而归楼惘惘累日疑所到非人间数问友但笑不答亦许寻旧游而楼用他故亟归乡其后出处参商讫不克再偕

　　唐小说记红叶事凡四其一本事诗顾况在洛乘间与一二诗友游苑中流水上得大梧叶题诗云一入深宫里年年不见春聊题一片叶寄与有情人况明日于上流亦题云愁见莺啼栁絮飞上阳宫女断肠时君恩不禁东流水叶上题诗寄与谁后十余日有客来苑中又于叶上得诗以示况曰一叶题诗出禁城谁人酬和独含情自嗟不及波中叶荡漾乘春取次行又明皇代以杨妃虢国宠盛宫娥皆衰悴不愿备掖庭尝书落叶随御沟水流出云旧宠悲秋扇新恩寄早春聊题一片叶将寄接流人顾况闻而和之既达圣听遣出禁内人不少或有五使之号况所和即前四句也其二云溪友议卢渥舍人应举之岁偶临御沟见红叶上有诗云流水何太急深宫尽日闲殷勤谢红叶好去到人间其三北梦琐言进士李茵尝游苑中见红叶自御沟出上有题诗曰【与卢渥诗同】其四玉溪编事侯继图秋日于大慈寺倚阑楼上忽木叶飘坠上有诗曰拭翠敛愁蛾为郁心中事搦笔下庭除书作相思字此字不书名此字不书纸书向秋叶上愿逐秋风起天下有心人尽解相思死余意前三则本只一事而传记者各异耳刘斧青琐中有御沟流红叶记最为鄙妄盖窃取前说而易其名为于祜云本朝词人罕用此事惟周清真乐府两用之归花游云信流去想一叶怨题今到何处六丑咏落花云飘流处莫赴潮汐恐断水上有相思字见得脱胎换骨之妙极矣清真名邦彦字美成徽宗时为待制提举大晟乐府

　　大溪山在广州境旧山有一洞其处所人不常识每岁五月五日洞开则见之土人预备墨纸刷箒入其中以手摸石壁觉有罅隙若鑴刻者以墨刷其上纸覆其上印模而出洞亦随闭持所印纸视之或呪语或药方所得皆不同亦有不成字无所得者呪术药方应用无不效验葢南法之所出也

　　湖南北沙板皆自地发多在人家迸出如笋长数十丈大数十围或一或二或数株并出人家遭此者皆坼裂倾陷屋宇然析之为板其利甚博因此家道日进故俗以为吉祥亦有掘地得板一窖至数百片土人徃徃以铁为长梗入山刺地有板处铁不能入殊不知地中何以有此也毛义夫云徃年平江大旱河水尽涸居民就河底掘旱井或有掘得沙板者愈取愈多相去五里十里必有一处多至四百片亦有得沉香者沧洲云洞板完全者最难得补缀精密虽巧目亦不能辨以沸汤沃之则败矣

</div>
    <div class="pagination">
<a href="古今说海_page31.html">上一页</a><span>...</span><a href="古今说海_page27.html">27</a><a href="古今说海_page28.html">28</a><a href="古今说海_page29.html">29</a><a href="古今说海_page30.html">30</a><a href="古今说海_page31.html">31</a><span class="current-page">32</span><a href="古今说海_page33.html">33</a><a href="古今说海_page34.html">34</a><a href="古今说海_page35.html">35</a><a href="古今说海_page36.html">36</a><a href="古今说海_page37.html">37</a><span>...</span><a href="古今说海_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
