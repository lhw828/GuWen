<!DOCTYPE html>
<html>
<head>
    <meta charset="UTF-8">
    <title>坚瓠集 - 第 21 页/共 213 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>坚瓠集 - 第 21 页/共 213 页</h1>
    <div class="content">　　大明一统 
　　兄弟应兆 
　　刘诚意题箸 
　　倒骑驴 
　　安亭万二 
　　岘山徐九 
　　僧谦牧 
　　赵双砚 
　　象简龙衣 
　　铁尚书女 
　　中秋不见月 
　　完颜亮词 
　　呆子 
　　银豆谣 
　　九仙梦对 
　　阳鱎 
　　徐白云 
　　名帖字大 
　　老僧干谒 
　　十里荷花 
　　史弥远词 
　　小僧诗阻原缺-程郑二生

　　重刻褚石农坚瓠集卷之二
　　甬上留香阁主人较刋

　　初日诗
　　宋艺祖微时。见客咏初日诗。即应声曰。太阳初出光剌挞【松窗暇录作欲出未出光赫赫】。千山万山如火发。一轮顷刻上天衢。逐退群星与残月。盖宋以火德主天下。及登极。僭窃之国。以次削平。混一之志已兆于诗。后国史润色之云。未离海峤千山黑。纔到天心万国明。便觉卑弱。

　　赋新月
　　后山诗话。宋卢多逊当直。艺祖命赋新月。限用些子儿。诗曰。太液池边玩月时。好风吹动万年枝。谁家玉匣开新镜。露出清光些子儿。锦绣万花谷载后二句云。谁家镜匣参差盖。露出楞边些子儿。尤觉善状。王禹偁当直。亦赋新月。限敲稍交韵。诗曰。禁鼓楼头苐一敲。乍看新月出林稍。谁家宝镜初磨出。玉匣参差盖不交。似仿多逊之意。不知二诗皆祖老杜尘匣元开镜之。禹偁诗。桐江诗话作曹希薀作。七修类稿。郎仁宝与王义中玩新月。语及二诗。义中赋一诗。曰。风外空传药杵敲。云边微见桂枝稍。定疑今夜蟾蜍小。含出明珠口未交。清新俊逸。不减前诗。

　　嫦娥
　　吹剑录。月与日并明。人所敬事。词人以嫦娥之说。吟咏极其亵狎。至云一二初三四。娥眉天上弯。待奴年十五。正面与君看。按嫦娥奔月。事见归藏。又淮南子曰。羿请不死之药于西王母。嫦娥窥而奔月。许慎注。曰嫦娥羿妻也。逃月中。盖虚上夫人是也。然嫦娥之说不经。学斋占■〈亻毕〉谓。即常仪占月之误。周官注云。仪义二字。古皆音俄。凤洲诗云。不信琱弧摧九日。却留明月隐嫦娥。足破其谬。然昔有当时射日弓犹在。何事无能近月官句。其说亦非始于凤洲矣。

　　结璘
　　黄庭经云。高奔日月上吾道。郁仪结璘善相保。注引上清紫文云。郁仪奔日之仙。结璘奔月之仙。据此则奔月者不止一嫦娥矣。是月为逋逃薮也。袁郊诗云。嫦娥窥药出人间。藏在蟾官不放还。后羿遍寻无觅处。谁知天上亦容奸。又月中有仙人宋无忌。斫月桂者为吴刚。或为吴质。又登真隐诀曰。上真之道七。郁仪奔日文为最。结璘奔月文为次。盖郁仪者羲和也。结璘者嫦娥也。据此则结璘乃嫦娥别名也。

　　牵牛织女
　　述异记。天河之东有美女。天帝女孙也。机杼劳役。织成云雾天衣。容貌不暇整理。帝怜之。嫁与河西牵牛。自后竟废织纴。帝怒。责归河东。使一年一度与牵牛相会。淮南子曰。乌鹊填桥而渡织女。张衡云。牵牛织女。七月七日相见。渡河之说。非止世俗之见也。　荆楚岁时记道书云。牵牛娶织女。借天帝二万钱备礼。久不还。被驱在营室。又云。牵牛谓之河鼓。后人讹其声为黄姑。古乐府。东飞百劳西飞燕。黄姑织女时相见。太白诗。黄姑织女星。相去不盈尺。刘筠诗。百劳东翥燕西飞。又报黄姑织女期。李后主又误以黄姑为织女。有迢迢牵牛星。杳在河之阳。粲粲黄姑女。耿耿遥相望句。按史记牵牛为牺牲。其北河鼓。代醉编。谓河鼓十二星在牵牛北。非。牵牛七夕良会。使河鼓冒此虚名。能无遗憾。

　　织女祠
　　中吴纪闻。昆山县东。地名黄姑。传牵牛织女降此地。织女以金箆划河水。水涌溢。牵牛不得渡。因名为百沸河。乡人立祠祀之。列二像。建炎兵火时。士夫多避地东冈。范生题诗祠壁曰。商颷初至月埋轮。乌鹊桥边绰约身。闻道佳期惟一夕。因何朝暮对斯人。乡人遂去牵牛像。独存织女焉。

　　鹊桥仙词
　　齐东野语。宋庆之寓永嘉。时逄七夕学徒醵饮。有僧法辨善五星。每以八煞为说。一士致仙扣试事。忽乩动。大书文章伯降。庆之怪焉。漫云姑置此。且求一七夕新词。即以八煞为韵。忽运乩大书鹊桥仙一阕云。鸾舆初驾。牛车齐发。听隐隐鹊桥吚轧。尤云殢雨正欢浓。但只怕来朝初八。霞垂彩幔。月明银■〈虫葛〉。馥郁香喷金鸭。年年此际一相逄。未审是甚时结煞。沧海粟。载此词为宋徽宗附乩作。未知孰是。

　　孟婆
　　古称风神为孟婆。蒋捷词云。春雨如丝。绣出花枝红袅。怎禁他孟婆合皂。宋徽宗词云。孟婆好做些方便。吹个船儿倒转。按北齐李騊駼聘陈问陆士秀曰。江南有孟婆。是何神也。士秀曰。山海经。帝女游于江。出入必以风雨自随。以其帝女。故称孟婆。丹铅总录。江南七月间。有大风甚于舶■〈舟卓〉。野人相传为孟婆发怒。

　　石尤风
　　石尤风。诗人多用之。不见其义。宋孝武丁督护歌云。愿作石尤风。四面断行旅。陈子昂入峡阻风云。故乡今日友。欢会坐应同。寜知巴峡路。辛苦石尤风。戴叔伦送裴明州云。潇水连湘水。千波万浪中。知君未得去。惭愧石尤风。司空文明【一作郎士元】留卢泰卿诗。知有前期在。难分此夜中。无将故人酒。不及石尤风。李义山诗。来风置石邮。江湖纪闻。石氏女嫁为尤郎妇。情好甚笃。尤为商远行不归。妻忆之病。临亾长叹曰。凡有商旅远行者。吾当作大风。为天下妇人阻之。自后商旅发船。值打头逆风。则曰此石尤风也。遂止不行。妇人以夫姓为名。故曰石尤。遇石尤风。密书吾为石娘唤取尤郎归。须放吾船行。十四字。投水中。风即止。又紫竹轩杂缀。石尤江中虫名。此虫出必有恶风雨。故曰石尤风。

　　夜半钟
　　唐张继宿枫桥诗。姑苏城外寒山寺。夜半钟声到客船。六一居士谓继此诗。句则佳矣。奈夜半非鸣钟时。或云姑苏寺钟。多鸣于半夜。或云惟承天寺至半夜则鸣。其它皆五更钟也。庚溪诗话云。昔官姑苏。每三鼓尽。寺钟皆鸣。后观于鹄诗云。定知别后宫中伴。遥听缑山半夜钟。白香山云。新秋松影下。半夜钟声后。温庭筠曰。悠然旅榜频回首。无复松窗半夜钟。皇甫冉秋夜宿严维宅云。秋深临水月。夜半隔山钟。陈羽梓州与温商夜别。隔水悠悠午夜钟。则诗人皆言之。不独继也。他处亦皆半夜鸣钟。不独姑苏也。南史载齐丘仲孚少好读书。以中宵钟鸣为限。则夜半钟其来久矣。

　　鼓转六更
　　夜漏五五相搋。为二十五。唐李郢诗。二十五声秋点长。是也。至艺祖以建隆庚申受禅。问国祚修短于陈希夷。有只怕五更头之言。盖庚更同音也。艺祖命宫掖及州县。更漏皆去五更二点。并初更去其二。以配之。首尾止二十一点。即转六更。谓之虾蟆更。严鼓鸣钟。禁门方开。百官随入。终宋之世皆然。杨诚斋有天上归来有六更。汪水云有乱点传筹杀六更之句。至理宗景定元年。历五庚申而宋亾。谓非五更头乎。元延佑九年庚申。而顺帝生。顺帝实宋少帝赵■〈显，去页〉子。明兵入燕都遁去。时呼庚申君。刘尚宾庚申帝大事记可见。明高皇方号顺帝云。然则艺祖命转六更。亦与数暗符矣。　开元遗事云。宫漏有六更。君王得晏起。疑是设言耳。

　　王探花判
　　醒睡编。探花王刚中为御史。出巡福建。尤溪张松茂。与邻女金媚兰私通。被获到官。王见檐前蛛网悬蝶。指谓张曰。汝能赋此免罪。张即曰。只因赋性太颠狂。游遍花丛觅异香。今日悞投罗网里。脱身还籍探花郎。王又指竹帘命金赋之。遂吟曰。绿筠劈破条条直。红线相连眼眼奇。只为如花成片段。遂令失节致参差。王称赏。见二人供状俱未议婚。即判云佳人才子两相宜。致福端由祻所基。判作夫妻永谐老。不劳钻穴隙相窥。人目为王方便云。

　　水底月诗
　　曾于友人处见破书中有水底月诗云。皎洁明蟾夜气寒。清光上下两团圆。瑶池王母呈氷镜。水底神人献玉盘。一任浪掀流不去。几回龙戏欲吞难。叮咛醉客休来捉。曾悞诗人溺素澜。惜作者姓名不传。

　　陆放翁诗
　　陆务观初娶唐氏。于母夫人为姑侄。伉俪相得。而弗获于其姑。因出之。改适同郡宗子常。春日出游。相遇于沈氏园亭。唐以语赵遣致酒肴。放翁怅然。为赋钗头凤词题园壁云。红酥手。黄藤酒。满城春色宫墙柳。东风恶。欢情薄。一怀愁绪。几年离索。错错错。春如旧。人空瘦。泪痕红浥鲛鮹透。桃花落。闲池阁。山盟虽在。锦书难托。莫莫莫。唐氏见而和之。有世情薄。人情恶之句。未几唐快快而卒。闻者为之怆然。

　　冯当世诗
　　冯当世【京】未第时。客余杭县。为官逋所拘。计窘无出。题诗所寓寺壁云。韩信栖迟项羽穷。手提长剑喝秋风。吁嗟天下苍生眼。不识男儿未济中。一胥魁范某见之。为白令丐寛假。令疑胥受赇游说。胥曰。冯秀才甚贫。安所得物赂某。昨见其所留诗。知他日必贵。令索其诗观之。即笑而释其事。后京果三元及第。

　　吕文穆
　　吕蒙正父龟图。多内宠。与其母刘氏不睦。并蒙正出之。颇沦踬窘乏。与温仲舒读书于洛阳之龙门利涉院土室中。有拨尽寒炉一夜灰之句。及蒙正登第。乃迎二亲同堂异室奉养之。妻自姓宋。传奇谬以母姓为妻姓。破窑缘此附会也。惟噎瓜亭在府城南。蒙正微时拾遗瓜于此。后作相建亭。示不忘也。　尧山堂外纪。蒙正朝罢归衙。偶片雪沾衣。欲斩执役人。夫人因举拨灰诗讽之。乃已。又随事讽谏。尝题鸱吻云。兽头原是一团泥。做尽辛勤人不知。如今抬在青雪里。忘却当初窑内时。

　　韩魏公
　　韩魏公【琦】镇中山。李清臣谒见。其侄报曰。大叔方睡。不即与通。清臣因题诗于壁曰。公子乘闲卧碧幮。白衣老吏慢寒儒。不知梦见周公否。曾说当年吐哺无。魏公见之。曰。吾久欲见此生。竟有东床之选。　又士人赝作公书谒蔡君谟。蔡心疑之。然士颇豪迈。蔡与三千缗。作书。并果物。遣四卒送于公。士因谒公。以其故请罪。公曰。君谟手叚小。恐未足以了公事。复作书。令见夏太尉。子弟有不然者。公曰。士敢于为我书。又能动君谟之意。其才器亦不凡矣。至关中夏竟官之。

　　张元
　　宋庆历间。华州进士张元。累举不第。落魄不得志。负气倜傥。尝薄游塞上。观覧山川。有经略西鄙意。元咏雪。有战退玉龙三百万。败残鳞甲满天飞之句。其咏鹰诗。有有心待搦月中兔。更向白云头上飞之句。欲谒范韩二帅。耻自屈。乃刻诗石上。使人拽之市。而自笑其后。二公闻而召见。踌蹰未用。元乃间走西夏。结连囊霄。谋抗朝廷。连兵十余年。大为边患。后秦桧为相。一士假其书谒扬州守。守觉其伪。以白金五伯金缴原书。管押其回。桧见之。即补以官。复厚赠之。或问其故。桧曰。有胆敢假桧书。若不以一官束缚之。则南走胡。北走越。为祻不浅。观桧此举。加于韩范一等矣。

　　求闲
　　行营杂録。有一士甚贫。夜则露香祈天。益久不懈。一夕忽闻空中语曰。帝悯汝诚。间汝所欲。士曰。某所欲甚微。非敢过望。但愿此生衣食粗足。逍遥山水闲。以终其身。足矣。空中大笑曰。此上界神仙之乐。何可易得。若欲富贵则可。是清乐天所靳惜。百倍于功名爵禄。而世之闲人。反劳扰以求多事。不亦愚哉。故曰。不是闲人闲不得。闲人不是等闲人。

　　处闲散
　　张士诚据平江。明兵围之。唐伯刚和人泥字韵云。玉楼金屋愁如海。布袜青鞋醉似泥。谓居权要者不如处闲散之乐。王元载亦诵一诗云。二十四友金谷宴。千三百里锦帆游。人间无此荣华乐。无此荣华无此愁。与唐诗相类。

　　偷闲
　　张伯起谭辂。天下有大盗。而跖其小者也。曹马盗人天下。吕黄盗人国。可谓能盗。其竟皆不免祸。至有欺世盗名者。所盗无形。宜若可免祸。而亦有报。盖名者造物所忌。不可以大位厚赀盗之也。计世间惟一间字可盗。语云。偷闲。偷即盗之谓也。盗此庶几无祸。　有贵人游僧舍。酒酣。诵唐人诗曰。因过竹院逄僧话。偷得浮生半日闲。僧闻之而笑贵人问僧何笑。僧曰。尊官得半日闲。老僧却忷了三日。

　　欧阳伯乐
　　夷坚志。宋吉州士子赴省。书前牌云。庐陵魁选。欧阳伯乐。有人作诗诮之曰。有客遥来自吉州。姓名挑在担竿头。虽知汝是欧阳后。毕竟从来不识修。

　　蜂丈人
　　雪涛集。明高皇微行。至田舍。见一村翁。问其生庚。翁言年月日时。皆与高皇同。高皇曰。尔有子乎。曰无。有田产乎。曰无。高皇曰。然则何以自给。曰吾养蜂耳。曰尔蜂几何。曰十五桶。高皇默念。我有京省。渠有蜂桶敌之。此年月日时相合之符。又问尔于蜂岁割蜜几次。翁曰。春夏花多。蜂易采。蜜不难结。每月割之。秋以后花渐少。故菊花蜜不尽割。割十之三。留其七。听蜂自啖。为卒岁计。我以春夏所割蜜。易钱帛米粟。量入为出。以糊其口。而蜂有余蜜。得以不馁。明岁又复酿蜜。我行年五十。而恃蜂以饱。他养蜂者不然。春夏割之。即秋亦尽割之。无余蜜。故蜂多死。今年有蜜。明年无蜜。皆莫我若也。高皇叹曰。民犹蜂也。上不务休养。竭泽取之。民安得不贫以死。民死而税安从出。是亦不留余蜜之类也。蜂丈人之言。可以为养民者法。

　　此翁又出
　　刘氏鸿书。高皇在御。好微行。以察人情之背向。常以夜出。暂止逆旅。枕石眠草藉上。中夜。有二人起共语。高皇潜听之。一人在庭中。一人在室内。庭中人呼室中人曰。今夜此翁又出矣。吾视玄象。当在民舍中。头枕石脚踹藉而卧。室中人笑曰。君得无悞耶。高皇闻而异之。即以手足异位而寝。俄其人亦至庭中。曰君果误矣。此人头枕藉脚踹石耳。高皇闻之。不觉汗浃于背。即夕还宫。购求两人不可得。是后微行稍稀矣。

　　翣几木片
　　七修类稿。高皇常微行。遇一监生同饮于酒家。问其乡里。生曰。四川重庆人。高皇曰。千里为重。重水重山重庆府。生应声曰。一人成大。大邦大国大明君。高皇大喜。又举翣几木片命赋诗。生吟曰。寸木原从斧削成。每于低处立功名。他时若得台端用。定向人间治不平。高皇叹赏。探钱偿酒家而去。明日召生入。谓之曰。汝欲登台端乎。命为按察使。
</div>
    <div class="pagination">
<a href="坚瓠集_page20.html">上一页</a><span>...</span><a href="坚瓠集_page16.html">16</a><a href="坚瓠集_page17.html">17</a><a href="坚瓠集_page18.html">18</a><a href="坚瓠集_page19.html">19</a><a href="坚瓠集_page20.html">20</a><span class="current-page">21</span><a href="坚瓠集_page22.html">22</a><a href="坚瓠集_page23.html">23</a><a href="坚瓠集_page24.html">24</a><a href="坚瓠集_page25.html">25</a><a href="坚瓠集_page26.html">26</a><span>...</span><a href="坚瓠集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
