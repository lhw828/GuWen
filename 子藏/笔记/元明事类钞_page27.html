<!DOCTYPE html>
<html>
<head>
    <meta charset="UTF-8">
    <title>元明事类钞 - 第 27 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元明事类钞 - 第 27 页/共 76 页</h1>
    <div class="content">　　白气缕缕　李梦阳集霍恩为上蔡令贼来攻城恩力竭而溃遂遇害颈断无血白气缕缕若腾龙事闻诏赠光禄少卿
　　説魏公　明纪事本末周宗建逮至诏狱鞫时更偃卧不能出声许显纯骂之曰此时尚能说魏公不识一丁否葢宗建前疏中有此语也卒毙于狱
　　燕中少年　王世贞锦衣志门达搆袁彬以死罪燕中少年杨贤者常为漆工尚方奋曰袁公上鱼服侣也门达何人而輙害之因上疏诋达极称彬枉诏并下达治达捶贤至百余贤以计呼寃上悟竟出袁彬
　　猛拚一死　周顺昌尺牍大丈夫猛拚一死何事不可为末后一着定当俊伟
　　税官谣　明钦叔阳税官谣序太监孙隆以织造驻苏州朝廷方起税额恶少年贿充委官勒索商税民不堪命昆山人葛诚率众杀委官慷慨就狱焉诗斩尔木揭尔竿随我来杀税官
　　讨天下贼　杨继盛劾严嵩疏嵩有十罪五奸臣居兵曹以讨贼为职嵩盗权窃柄误国殃民天下一大贼也
　　五人墓　明张溥五人墓碑记五人者当蓼洲周公之被逮急于义而死者也至于今郡之贤士大夫请于当道即除魏阉废祠之址以之且立石墓门以旌其所为五人曰顔佩韦杨念如马杰沈扬周文元李继贞五人咏五人生为义士死为神不然厉鬼除君侧
　　孔孟主使　明史藁宦官何鼎性忠直张鹤龄常侍内宴帝如厠鹤龄倚酒戴帝冠他日复窥御帷鼎持大欲击之张后激帝怒下鼎狱问有主使乎曰有问谁耶曰孔子孟子也后竟杀之
　　绐贼断喉　明纪编年闯贼分宫嫔宫人费氏年十六投眢井贼钩出之绐曰我长公主也遂见自成察之非是赏部校费复绐贼置酒成礼懐利刅俟贼醉断其喉因自刎
　　琼枝曼仙　本朝徐岳见闻録张献忠破荆州召恵府乐户行酒有琼枝者色艺出羣命之歌不肯曰我虽贱岂能以歌侑贼觞以刅挟之不畏乃脔之同时有曼仙者召至刻意逢迎献忠大恱曼仙侍寝置毒于酒以奉献忠妮之曰汝先饮此却之不得立饮而毙献忠始觉碎磔其尸
　　道学
　　儒道不废　虞集文南北未一许衡先得朱子之书伏读而深信之持其説以事世祖儒者之道不废衡实启之
　　传道图　元史赵复原羲农尧舜所以继天立极孔子顔孟所以垂世立教周程张朱氏所以发明绍续者作传道图而以书目条列于后
　　戒科举文　元史许谦居东阳八华山学者不惮百舍来受业然独不以科举之文授人曰此义利之所由分也
　　德性为本　元史类编吴澄尝为学者言朱子道问学之功居多而陆子静以尊徳性为主学问不本于徳性其必偏于言语训释之末故学必以德性为本议者遂以澄为陆氏之学所居草屋数椽程钜夫题曰草庐
　　不复赴试　元通鉴休宁处士陈栎致力圣贤之学科举初开不欲就试有司强之中选遂不复试礼部教授于家学者称为定宇先生
　　梦夫子　元史黄泽明经学道尝梦见夫子以为适然既屡梦见之最后乃梦夫子手授所较六经字画如新由是深有感悟
　　亲得二氏　元通鉴金履祥従学同羣王柏及何基之门二人葢得朱子之传者当时以为基之清介纯实似尹和靖柏之髙明刚正似谢上蔡履祥则亲得之二氏而并克于巳者也
　　未尝偃卧　元史杨桓防读论语至宰予昼寝章慨然立志由是终身非疾病未尝偃卧
　　生朱子乡　明詹烜集赵东山汸谒虞公集于临川时江西宪试请题虞公拟策问朱陆所异同东山条对精切虞公曰子常生朱子之乡而得陆氏之説乎二家所以成巳教人反覆究明葢素用力于斯非缀缉者比也
　　三礼尤深　元史类编熊朋来于诸经中三礼尤深持钱买水　元史尚野诲人先经学而后文艺毎谓诸生曰学未有得徒事华若持钱买水所取有限能自凿井及泉而汲之不可胜用矣
　　儒风独盛　元史类编胡云峰先生名炳文尤潜心朱氏之学其族子淀为建明经书院以处四方学者儒风之盛甲于东南
　　道学正脉　明通纪薛瑄年十二作诗赋监司竒之稍长讲周程张朱书叹曰此道学正脉也遂焚其所作后授御史三杨欲一识面不可得
　　活孟子　玉堂丛话姜麟使贵州特枉道见白沙先生出曰吾阅人多矣如先生者耳目口鼻人也所以视听言动者殆非人也至京师有问之者对曰活孟子活孟子
　　传习録　王守仁年谱先生讲学始论知行合一后专以致良知训学者门人薛侃刻传习録后南大吉续之
　　濳心録　李贤古穰襍録吉水罗侨尝为台州知府平生所养甚正着潜心録有云每见青天白日便看吾心光明何如每见云影蔽日便看吾心昏蔽何如每见草木生意便看吾心生意何如每见禽兽自适便看吾心自适何如
　　书与世敝　明王慎中集陈紫峰之书焯乎昭布大行而乆存虽与世相敝可也今书肆所板四书浅説易经通典是也
　　疏朱子言　一统志胡一桂入元隠居著书以闽为文公讲学地过其乡访求绪论复従建安熊禾游十余年归乃裒诸家之説以疏朱子之言学者称双湖先生
　　二王　明赵贞吉集泰州王艮讲学以悟性为宗以格物为要闻阳明良知之论即日往造江西就第子列后従居越卒配越中为二王云
　　建书院　献徴録湛尚书若水平生足迹所至必建书院祀白沙无处不授徒无日不讲学従游者殆遍天下
　　多说梦　泳化编吴康斋日録多説梦録首即説梦见文王孔子与朱子中间复言梦孔子来访朱子来访
　　系狱讲经　玉堂丛话金问坐系狱十年非义相餽皆不受时黄淮杨溥同坐系三人相得甚省躬念旧之暇各持一经讲论曰此处忧患之道也
　　以敬名斋　明书胡居仁字叔心従吴聘君游其学以主忠信为本以穷理尽性致命为期谓圣学成始成终在于敬因以敬名斋
　　传伊雒　明吕维祺集中州真儒辈出程邵开天国初曹月川与文清诸君子鼓吹羽翼隆万之间雒有尤西川新安有孟云浦皆传伊雒之鉢古道清时正学垂后月川已諡静修而二先生尚未易名
　　六经正宗　蔡清传清之学以六经为正宗四书为嫡传宋四儒为真派摹拟阐解学者宗之称曰虚斋先生着有四书易经引太极图宻箴世庙阅其易説特命颁行列姓名于理学名臣録中
　　志在世道　明史稿泾阳先生顾宪成讲学东林书院尝曰官辇毂志不在君父上官封疆志不在民生上居水边林下志不在世道上君子无取焉故其讲习之余往往讽议朝政裁量人物朝士慕其风遥相应和故东林名大着而忌者亦多
　　真士大夫　名世类苑邵文庄尝曰愿为真士大夫不愿为假道学
　　辟良知　明史稿越中自王守仁后弟子一再传皆襍于禅或以因果为说去之益逺刘宗周忧之乃筑证人书院集同志讲肄临殉难时语门人曰为学之要一诚尽之而主敬其功也若良知之说鲜有不流于禅者学者称念台先生
　　笑拥如花　黄佐大醉言志诗倦游却忆少年事笑拥如花歌落梅自注欲尽理还之喻王世贞集此公作美官讲学恐人得而持之故诗云云
　　清介
　　卖田之官　元史董士选仕至平章每一之官必卖先业田庐为行赀子孙不异寒士
　　休粮方　辍畊録胡长孺方絶粮赵孟頫为罗司徒奉钞百锭为父求墓铭长孺怒曰我岂为宦官作墓铭者坚却之其送蔡如愚诗云薄糜不继袄不暖讴吟犹是钟球鸣语之曰此余秘宻藏中休粮方也
　　鬻产佐费　元史黄潜天资介特在州县惟以清白为治月俸弗给毎鬻产以佐其费
　　还金　元史类编曺鉴任湖广员外时有故掾顾渊伯以辰砂一裹餽鉴漫置笥中半载后因割药剂取视之中有黄金三两鉴惊叹曰渊伯以我为何如人也时渊伯已殁呼其子归之
　　行炭穴　元史刘正以阿哈玛特故被系寻得释上曰刘正衣白衣行炭穴十年可谓廉洁
　　芥视珠犀　元史类编库库往覈泉舶芥视珠犀不少留目
　　世无贪墨　杨士竒集杨氏世以清白闻不必逺举由元至今一二百年内自朝宁外至郡县无不有焉而无一人以贪墨失官者
　　氷霜铁石　明史稿马谨正统时仕至廵抚素亷介杨士竒尝称为氷霜铁石
　　白袍防墨　水东日记山襄毅亷正自持帅府有老性敢言公呼试问曰世谓为将不忌贪有诸对曰白袍防墨终不可湔公举手曰教我教我
　　书壁却餐　献徴録王敬臣庐居甚隘寄寓天王寺中鬻书易米有餽餐者却之不已则书壁云不食嗟来食宁为沟壑夫其人乃止
　　教鬼负　笔麈徐阶为宗伯其同邑孙承恩亦以大宗伯掌詹徐宾客甚盛孙惟闭门深卧而已一日仆窃语曰同为尚书他家车马盈门相公第中鬼亦不至我辈何望孙闻之曰任尔等他往留我一人在此教鬼负去
　　餽目无名　内阁行实广东布政徐竒来朝载土簟诸物以餽廷臣或得其单目以进上阅无士竒名召问将治廷臣私交之罪士竒曰竒赴广时众皆作诗文赠之故有此餽臣时病未有不然亦不免今受否未可知且物微上意解命燬其目
　　吊马张　明石瑶集张举为户部主事日自擕菜果以度饥渇所乘马亦清鞚终日不与少秣人呼为吊马张
　　三日一肉　古穰襍録轩輗按察浙江俸资之外一毫不取四时着一青布袍三日以米易肉一斤
　　贫不爱钱　献徴録钱昕官布政鱼侃守开封皆有亷名人曰富不爱钱钱昕贫不爱钱鱼侃
　　不二衾　王世贞集陈察为南赣廵抚生平不二衾蔬肉分日而食冠衣袽亡易令缀以丝襚色错然乆而失其故
　　辞禄　杨士竒集张昕为户部主事即辞禄虽奉使在外公廪一无所取
　　不増一室　孙鑛集礼部尚书陶承学所居惟楼三楹犹与季氏布政公共之子息既众则屏藩以居终身不增一室
　　辞计偕金　雷礼集胡端敏世宁初举乡试第二故事计偕者给路费百金公以浙眚竟辞其半
　　不受一蔬　吴中往哲记长史顾德辉清介絶俗平生不受人一蔬之餽诣人家誓不饮食或主自啜茶公对之清谈而已
　　却求画　四友斋丛説衡山先生于辞受界极严人或持饼饵一来索书欣然纳之唐王以黄金数笏遣人求作画先生拒絶不纳竟不见其使
　　乳羊博沽　续藏书刘麟为工部尚书罢归太宰李黙访之觞于逸老堂了无夙具旋以乳羊博市沽风雨潇潇欣然逹夜
　　十擡　周穉闽小纪永乐时洪公英以都御史还家有十擡士绅疑皆辎重也相戒不与通公后知之令取几案尽开诸笥陈之乃图籍耳于是置十擡空摃于案下人共窥探士绅方往来如初
　　就日而暴　维风编李文正东阳清约之出自性成冬月不炉披册觚不胜其栗輙就日而暴之日移亦移
　　案设陶器　献征录成祖常宴近臣各设银器一案因以赐之惟兵部尚书张本坐案皆设陶器谕曰卿号穷张银器不知用也本顿首谢
　　死不汚财　典故纪闻余姚毛吉为副使以杀贼众寡不敌而死或闵其家贫无归以所余犒军金宻授其仆是夜仆之妇忽据中堂举止正如吉状顾左右请夏宪长来夏至起揖而言曰某受国恩死无所恨但所遗官银已付我家虽官无所考然汚我地下矣愿急以还官言毕而仆
　　归益斛　顾璘集景旸为司业与六馆诸生讲解不惮寒暑典簿餽公廪私益以斛公知之归其益让之曰吾虽贫何相贼也
　　却金赐酒　明史藁孙祖夀为大帅部将以五百金遗其子于家却不受他日来省赐之酒曰却金一事善体我心否则将尽法于汝矣
　　焦纱为帷　黄汝亨集王二固为留都侍御既殁吾辈入哭于时寒风腊雪犹以敝焦纱为帷所覆布被陈絮而已槖中如洗至无以为殓
　　醵金为殓　明通纪海瑞为南京都御史卒于官佥都王用汲入视葛帷敝籯有寒士所不堪者启其箧仅十余金士大夫醵金为殓具士民哭之罢市者数日明朱良佑吊海忠介诗萧条棺外无余物冷落灵前有菜羮
　　盗不启箧　典故纪闻太仆少李纲居官防介会于途遇盗夺其箧将启之既知为纲曰乃李少耶是无钱不启箧而去
　　苍头给防　明史藁魏大中为都给事不以家自随二苍头给防而已入朝则键其户寂无一人
　　家惟书籍　明纪事本末英宗复辟籍于谦家无余赀萧然仅书籍耳而正室鎻钥甚固则皆上赐也
　　封还红褐　明陈建通纪邝埜按察陜西其父家教至严尝以俸易一红褐寄之父大怒曰子不才乃索此汚我耶封还以书责之
　　赠防磁　玉堂丛话万公士和之饶时唐先生赠以双磁罂曰夫饶非乏磁而吾以磁赠知君不取磁于饶也
　　厚徳
　　追署案　元史额勒登为右司员外郎尝谳狱既论决而中书谴其额勒登初未尝署案及是乃窃署巳名或讶之曰吾前偶不及署耳中书闻之并同列并免
　　归田焚劵　元史类编魏敬益好施与有田十六顷一日语其子曰自吾买四庄村之田十顷环村之民多不自给今将以田归其人也乃呼四庄村民语之众愕不受因强与焉焚其劵丞相贺太平闻之诏授以官不拜
　　奏勿杀掠　元通鉴史天泽自真定病笃附奏曰臣死不足惜但愿天兵渡江慎勿杀掠语不及他
　　亷民　亷希宪神道碑希宪行省江南初宋故官入谒必广罗珍货希宪拒之见者輙献所俘男女乃受之听其归完聚归者感徳自称防民云
　　建惠局　明赵贞吉集杨文忠廷和一生宦游毎归则为乡人建一惠局初通水利灌涸田万顷乡人徳之号为学士堰次捐建坊费修县城城成而贼至完生命万计次置义田于城西北以赡族人
　　不报少年　献征录呼良朋防时年少齮龁之比贵其人悔谢且虞修报良朋曰騃防子乃公岂以一日遭逢而伤汝曺令淮隂専美哉后少年中文法为解救不使知
　　不问甬溜　九朝野记尚书杨翥厚徳事甚多如隣家搆舍侵其甬溜坠其庭公不问曰晴日多雨日少也又或侵其址公有普天之下皆王土更过些些也不妨之句
　　慰遣伪师　明钱鹤滩遗事梁溪华某以厚币交公公不纳里中薛生潜谒华氏称为公师华厚欵之俄报公入邑薛驰诣公跪请愿以死报公笑而慰遣之因过华氏漫语曰所不辞防渉者为吾先生庚癸谋也华乃更厚遗薛
　　租入分给　吴文定公寛传公笃厚伦谊吴中有田数百亩每嵗租入视亲戚故旧之贫者分给之
　　不受失褐　涌幢小品罗念庵尊人遵善公当防试时忽亡其槖中褐同舍唐鹏物色其人比入座戏探其囊出褐曰是不类君物耶公目逆曰毋戱言唐持褐欲辨公趍出向其人曰唐谇语也唐归责公公曰吾失褐不甚损张彼恶名尚得为士人乎
　　戒泄伪金　维风编魏骥为吏部侍郎奉命往南都所积俸资召同年子官刑曺者付之其人请封钥公不允刑曺之壻乃为伪银以盗其真者公竣事归知之戒勿泄已而刑曺防闻之乃尽数以偿公曰君误矣奈何以不明迹加人乎予银具在未有以伪易者迄不受
　　市门散布　顾璘集储侍郎瓘曾大父仲文倜傥负义尝隆冬载布数乗入辽遇警道阻人多冻死遂立市门散之
　　并价不取　献征录鄞人张翁尚书邦竒之父也公为学宪时其防事仅二楹旁一楹乃叔居愿售公以倍价买之告于翁翁知其倍也甚悦已忽泪下曰至日拆屋彼夫妇何以为情公恻然遽抽身取劵翁止之曰吾计其银已偿人去矣将若何公曰第并其价不取可也翁乃欣然
　　慿阑不怿　申时行集严文靖讷尝楼于第之东落成宴客酒半公慿阑四顾忽愀然不怿客问故公曰吾初不知是栋直东隣此形家所忌亟更之其笃厚如此
　　荐用仇吏　杨士竒集金忠襄公防时里人有数窘辱公者公为尚书其人由吏来京师惧不为容公荐用之或曰彼不于公有憾乎曰其才可用奈何以私故掩人之长
　　不发伪文　宋濂集杨鐡崖性寛厚无赖之徒伪为君文以冐受金缯或疑以为问将发其奸君曰此诚予所作也
　　火焚簿録　刘基传畧基先世濠仕宋宋亡邑人倡义事败元遣使簿録其党将尽殱焉濠醉使者而寝之楼夜纵火焚楼籍已燬乃托言有宻戚可録其名因以渠魁二百人授之余全活无算
　　不下防扉　张鳯翼集秦鸣雷尝肩舆入市有防扉碍车葢其人趣下之已而知为公曰吾以为他官若秦尚书固可无下渠不我谴也
　　累杜君　献征録杜环好周人急父友死其母无所归环赡养十三年将死举手向环曰吾累杜君环具殡殓葬之嵗时祭其墓
　　索还金环　明杂録天顺癸未罗状元伦赴春闱试宿邸舍其家奉盥遗金环于盆仆取以行伦知返而还之比至其妇为夫所逼几捐生矣是嵗礼闱火举子多厄伦竟免焉
　　解驴欲行　马氏日抄徐尚书晞始为郡吏有某甲以人命被诬公宻为释之嵗久跨驴行遇甲苦邀至家与妻泣拜设鸡黍已而甲逸妻曰吾夫感活命之恩愿以陋姿侍寝公大惊即起解驴欲行媍乃呼甲还公慰谕再三待曙即去
　　发囊还金　宋濓集金陵李疑好周人急金华范景祥病且死愿假一榻疑为之征医治疾景祥知不复生告以有黄白金四十两在故逆旅令自取焉疑求其里人偕擕归面封识之范死乃书召其二子同发囊按籍而还之并赆以货
　　言语
　　论三教　辍畊录富珠哩翀在翰林进讲罢上问曰三教何者为贵对曰释如黄金道如白璧儒如五谷上曰然则儒贱耶对曰黄金白璧无亦何妨五糓于世岂可一日阙哉上大悦
</div>
    <div class="pagination">
<a href="元明事类钞_page26.html">上一页</a><span>...</span><a href="元明事类钞_page22.html">22</a><a href="元明事类钞_page23.html">23</a><a href="元明事类钞_page24.html">24</a><a href="元明事类钞_page25.html">25</a><a href="元明事类钞_page26.html">26</a><span class="current-page">27</span><a href="元明事类钞_page28.html">28</a><a href="元明事类钞_page29.html">29</a><a href="元明事类钞_page30.html">30</a><a href="元明事类钞_page31.html">31</a><a href="元明事类钞_page32.html">32</a><span>...</span><a href="元明事类钞_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
