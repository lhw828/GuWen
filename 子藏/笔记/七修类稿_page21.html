<!DOCTYPE html>
<html>
 <head>
  <meta charset="utf-8"/>
  <title>
   七修类稿 - 第 21 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   七修类稿 - 第 21 页/共 28 页
  </h1>
  <div class="content">
   ○王昭君昭君名嫱，初以良家子选入掖庭。汉元帝时，呼韩来朝，敕以宫女五人赐之。昭君入宫数年不见御，积悲怨，乃请掖庭令求行。此前汉《匈奴传》之方也。《西京杂纪》乃云：帝常使画工图形，按图召幸；宫人皆赂画工，独王嫱不肯。后匈奴求美人为阏氏，上于是按图以昭君行。按《前汉书》作于班固，《杂纪》乃葛稚川者也。稚川自云：《杂记》即刘歆之《汉书》，而班固所取，不尽二万许言，及小异者，录成此书，余则固已全取为《汉书》矣。观此，则非小异，理当相同；或班史不载可也，今既载之，当以班史为是。盖班则汉人而葛乃晋人也，亦或传写之讹，不可知。惜其葛言一出，而后世论者，只据《杂记》之言，而不知昭君之实也。就如《杂记》所言，又当时画工，人皆止知毛延寿一人，而不知同时有刘向、陈敞、龚宽、杨杜、樊青等俱弃市。此又《乐府解题》所载。
○换鹅经羲之书经换鹅事，张汉《云谷杂记》辨之甚明，但文多而难备录，盖以羲之两次事也，今予略具辨，直著其义于左。一书《道德经》，是偶悦山阴道士之鹅，求市不得，因为之写换也。此出传中所谓“写毕，欣然笼鹅而归”。一书《黄庭经》，亦山阴道士好黄庭，又知羲之爱白鹅，逆以数头赠之，得其妙翰。俱缘以写经换鹅，故后人指为一事，辩之纷纷也。独李太白于《右军》诗曰：“右军本清真，潇洒在风尘，山阴遇羽客，爱此好鹅宾，扫素写道德，笔精妙入神，书罢笼鹅去，何曾别主人？”又《送贺宾客归越》诗：“镜湖秋水漾晴波，狂客归舟逸兴多，山阴道士如相见，应写黄庭换白鹅。”此可知矣。至若衍极之论固精，恐白不至如此误也。
　　○两冰清琴冰清古琴，有见二处，其一岳珂《呈史》所载，为大历三年三月三日雷氏斫，贞元十一年七月八日再修；其一周公谨《云烟过眼》所载：为唐开成中郭亮制，建中靖国修。未知孰是。
　　○阳秋误记宋葛常之作《韵语阳秋》，好处固多，然以三国吴人曹弗兴错认为曹霸，误矣；又谓高适作《送人赴越上》诗，即用张翰莼鲈故事，被人讥非其地。解曰：汉地里志，吴县隶今会稽。殊不知高适既错，而《阳秋》之解亦错也。苏、松、常、镇四府，秦汉名为会稽郡，非越之会稽也，以为今之会稽可乎？但春秋时因越并吴，苏、松尝一名为越矣，然终不可易其久名之越，况在于唐时，可用暂称之名也乎？高因古书中有会稽、三吴之称，遂不考而用之，葛又不特错为之解，且又不知苏、松真尝称越来。如知之，必以并越解之矣。
　　○针毡世皆以人性不堪处如坐针毡，不知出晋武帝，太子舍人杜锡亮直忠烈，太子恶之，置针于赐坐毡中，刺之流血。遂有此言。
　　○纶巾纶字世人皆知两音：一曰伦，一曰关，而不知其故也。盖伦巾韵同而音近，诗法所忌也，故读曰关。皮日休有“白纶巾下发如丝”之句，有一本注作“关”，想始于此。《韵会》虽有两收，皆引释于伦字之下，而无一字及关字义，且关字仍注龙春切，则依旧当为“伦”字矣。其所以二收，正因韵书起于沈约，若《说文》止于一收，为可知矣。
　　○七丈佛《集异记》载：隋开皇中，并州释子澄空，铸铁佛高七十尺，三铸舍身而后成。转世为李，造平等阁以覆铁佛，以其异也。尝闻予友孙惟谦光云：过真定，见铜佛有高七丈者，其寺名龙兴。按真定即古并州龙兴寺，《一统志》以为宋建，阁名大悲：予意寺阁之名，或后所易，志言宋建，亦恐讹也。但佛之铜铁，何不同耶？岂澄空自是一佛，而铸后复有所修耶？
　　○茶旗枪世传烹茶有一横一竖，而细嫩于汤中者谓之旗枪茶。《麈史》谓：“茶之始生而嫩者为一枪，寝大而展为一旗，过此则不堪矣。”叶清臣《煮茶述》曰：“粉枪末旗，盖以初生如针而有白毫，故曰粉枪，后大则如旗矣。”此与世传之说不同，亦如《麈史》之意，然皆在取列也；不知欧阳公《新茶》诗曰：“鄙哉谷雨枪与旗。”王荆公又曰：“新茗斋中试一旗。”则似不取也，或者二公以雀舌为旗枪耳。世不知雀舌乃茶之下品，今人认作旗枪，非是，故昔人有诗云：“谁把嫩香名雀舌，定应北客未曾尝；不知灵草天然异，一夜春风一寸长。”或二公又有别论，亦未可知，姑记之。
　　○曹操疑冢曹操疑冢在漳河上，宋人俞符有诗曰：“生前欺天绝汉统，死后欺人设疑冢；人生用智死即休，何用余机到立垄。人言疑冢我不疑，我有一法君未知，直须掘尽疑冢七十二，必有一冢葬君尸。”陶九成以为此言诗之斧钺也。予则以为孺子之见耳，使孟德闻之，必见笑于地下。夫孟德之棺，岂真在于疑冢哉，多设以疑人耳。然始为疑冢者孔林。
　　○沈王二画弘治间，长州沈启南周，富而能诗，又以画驰名；其画山石，自坡脚直上，脉络形势，累累如叠成之状，而无活润之态，予谓之假山石。四明王廷直谔，亦以画名东南，其画树木，多着烟霭之态，势如泼墨，而无四面枝干丛生疏密之意，予谓之锅焦片。初学效之，犹恐刻鹄画虎。然二子佳处亦多，此其一节也。○嵇康嵇康，魏人，钟会憾之，谮于司马昭，欲助毋邱俭而杀之，实景元三年事也，未尝一日事晋。晋史有传，康之羞也；使以当时心晋而传之，无是理也。传中云：“山涛将去选官，举康自代。”夫涛为吏部，辞官时，武帝受禅后事也，康死久矣。史可信耶？
　　○阿瞒人但知阿瞒为曹操小字，昨读李德裕所作《明皇十七事》，内一条以李辅国矫诏迁太上皇于西内，中路见兵攒耀日，惊惧，赖高力士在左右获安。上皇曰：“微将军，阿瞒为兵死鬼矣。”又《羯鼓录》内与宁王簪花事，累自称为阿瞒，始知阿瞒乃明皇小字，与操同也。虽《古贤小字集》中亦未收。
　　○雨具今人以盖笠之类为雨具，《史记 仲尼弟子列传》曰：“昔夫子当行，使弟子持雨具，已而果雨。”雨具二字，其来尚矣。
　　○黄杨难长诸木中，黄杨为难长，故谚有之曰：“三年长一寸，雷惊缩一尺。”盖寓言也。《埤雅》云：“黄杨木性坚难长，俗言‘岁长一寸，闰年倒长一寸。’”是但言俗说，亦不经见，然东坡诗云：“园中草木应无数，只有黄杨厄闰年。”岂闰年之说，自有所据耶？
　　○赤脚科头卢仝婢子赤脚，想不避人，韩昌黎寄诗曰：“一婢赤脚老无齿。”温庭筠《醉歌》又曰：“洛阳卢仝称文房，妻子脚秃舂黄粱。”张长史惯科头，杜子美歌曰：“张旭三杯草圣传，脱帽露顶王公前。”李颀又赠曰：“露顶据胡床，长叫三五声。”
　　○美人称姬叶石林《燕语》曰：“妇人无名，以姓为名，故周人称王姬、伯姬，周姓也。后世不思其故，遂以姬为通称，以虞美人为虞姬，戚夫人为戚姬，政和间，帝女下嫁曰帝姬。尝白蔡鲁公，欲改正之，不果。”予初读之，亦谓是也；谛思，真可为燕语也。夫姬固周姓，亦谓妇人美称，《韵会》之释也。《毛诗》又曰：“彼美淑姬。”师古曰：“周贵于众国之女，所以妇人之美者称姬。”若以国姓而后世传讹，则黄帝姓姬，炎帝姓姜，《左传》虽有姬姜连称之辞，独用一姜字称妇人可乎？
　　○杭保叔乌龙咸平中，僧永保化缘筑塔，人以师叔称之，遂名塔曰保叔。今人以“保叔缘何不保夫”之句讹传。又《霏雪录》以为保所塔，不知何据。黑龙潭在安荣坊，天晴时水色碧绿，将雨则先一日变黑，故名。今讹为乌龙潭，似二地矣。前出志书，后出宋御史林采文集。
　　○鸡口牛后《史记》苏秦说韩王曰：“宁为鸡口，莫为牛后。”旧《国策》作“鸡尸牛从”，而沈存中取之，鲍彪校注则曰：“秦称牛后者，盖故以恶语侵韩，欲昭侯怒而从之耳。”愚谓“口”、“后”音顺，当时鄙谚如此，亦非秦所故为也。若果如《国策》，则秦言合从者，又言牛从哉？当以《史记》为是。
　　○格言贵莫贵于为圣贤，富莫富于畜道德，贫莫贫于未闻道，贱莫贱于不知耻，士能弘道曰达土，不安分曰穷，得志一时曰夭，流芳百世曰寿。右格言八句，世皆不知谁为之者，得其一者，或不知其二也。前四句乃陆梭山之言，后四句乃方蛟峰续之者。今并书之，故尤不知为谁耳。
　　○方朔画赞《东方朔画赞》，晋夏侯湛撰，唐颜真卿书也。昔人论颜书，惟此与《中兴颂》最为奇伟。惜《中兴颂》在欧阳公集古时，已无原刻，今并补本亦鲜。画像赞虽流于世，世多宝之。自今观之，字有大小模糊，亦补本拓损者耳；又其文与《文选》所载，有二字不同：选本“弃俗登仙”，碑曰“：弃世”；选本曰“神交造化”，碑曰：“神友”。予意木板易于翻刻，因亦多讹；石则坚久，考订必正，就使重刻，亦不差也。况木板、石刻，字之大小已殊，而讹之难易自别，就“友”与“交”字固二义，无异“世”与“俗”二字，岂可并哉！当以碑为是。○高氏书欧阳文忠公《金石录》曰：“余集古文，自周、秦以下讫于显德，凡千余卷，其名臣显达下至幽隐之士所书，莫不皆有；而妇人之书，惟此高氏一人。”予以欧阳好古，不减老米，而《金石录》亦可谓沧海邓林也。卫夫人，王逸少之师，学书者皆知之，但少碑刻布流于世，欧阳之不收者何耶？岂书法之不足取耶？否则如刀剑录之缺干将、镆铘，甚为缺典。按高氏，唐参军房之妻。卫夫人名钅荣，字茂漪，晋汝阴太守李铟。并注于右。
　　○汉唐事讹汉《谷城长荡阴令张君表颂碑》载：“文帝游上林，问禽兽所有，令不对；更问啬夫，啬夫事对；于是进啬夫为令，令退为啬夫。”与今史文迥异。又唐《白敏中碑》云：“会昌中，德裕起刑狱，五宰相窜岭外；公承是一年，冤者皆复位。”与史云：“白因李进，后乃抵之。”善恶不同如此。予以前当依碑，盖公事也；史或讹，后当依史，私碑也，或有谀。
　　○碧落碑绛州兴龙宫有碧落石像，背刻其篆文，世传为碧落碑也。其篆李之以为陈惟玉书，李汉以为黄公讠巽书，《五总志》以为一在泽州，立于佛龛之西，黄公讠巽为妣立石以表孝，此或非也，何后世不传而诸书不言耶？抑亦为孝子事耶？或为黄公讹也？《洛中纪异》乃云：文成，有二道士来，请刻之；闭户三日，不闻人声，人怪而破户，惟见二白鸽飞去，篆刻宛然。今世未知其详。但云道士写毕，化鹤而去。又曰：“李阳冰卧看三日，毁其佳者数字。”噫，此后世见其字之美懋而神其说者欤？按欧阳《集古录》亦以此说尤怪，不足为信；又无毁字之言，意碑字必损于欧阳之后。故后于欧阳者，又增李阳冰之事也，况阳冰岂忌善者哉！就使诚有道士，孰肯不知其名而使之刻耶？又且有化乌之妄。元吾子行《学古编》已辩为阳冰之书，盖唐人能篆者，无出阳冰之右。子行又曰：“字虽多有不合法处，而自有神气。”今读其字，果于难识。昨获楷书者一通，乃咸通十一年七月十一日郑承规所立，岂非亦因其字之难辨而复书耶？今附录于左，以俟好古者得有以考焉。其文曰：有唐五十三祀，龙集敦，哀子李训、谊、讠巽、谌、衔恤在疚，置怀靡所，永言报德。思□良因□立大道天尊逮待真像，粤若稽古，藐觌遂初，真宰真乎？得一混□，表于冲□，玄之又玄，迹超言像之域；惟恍惟惚，理冥视听之端。是以峒□顺风，劳乎靡索；汾阳御□，然自丧；旷矣哉，道之韫也，其寄于寥廓之场焉。至于玉芨宣徽，琅函吐秘；方□神阙，蒙谷灵游；倏忽九陔，导飞廉而从敦圉；俯仰六合，戴列星而乘云气；固亦□章逸轨，孤风淳化其，幽契无爽。伏以先妣含真载德，克懋台华，正位藩阃，动容资于典礼，发言光乎箴训。故纟延得肃，粢盛无违；大当叶翟，中闺以睦。况倚□分甘之泽，徙居测□之规；义越人伦，恩深振古。重以凝神道域，抗志澄源；淮馆仪山，参鸿宝之灵术；□坛敷教，畅微言之盛范；儒玄兼洞，真俗两该；德冠母仪，事高嫔则；岂图昊天□□，积善无征。咎罚奄钟，荼蓼俄集；训等痛缠过巢阝诂感切风枝；泣血攀号，自期颠殒；祗奉严训，慈勉备隆；偷存视息，遄移气序；几筵寂寞，瞻望长违；创□徒深，寄哀何地？所以贪逮余漏，祈福玄□□写真容，庶几终古；而土木非可久之致，熔铸为诲盗之光；肃奉冲规，图辉贞质；ㄧ容伊穆，玄仪有炜；金真□□，疑金门之易奔；琳华扬彩，若□房之可觐；霓裳交映，驾帝晨饰翠云之□，香童散朱陵之馥，载周彡爰&lt;毕攴&gt;，式展□祈，以此胜因，上资神理。伏愿栖真碧落，飞□黄庭，谒群帝于天关，携列仙于云路；融心悬解，宅美带夷；注仪以洞焕，指乾坤而齐极。介兹多祉，藩度惟隆；如山作固，永播熊章之烈；循陔自π，冀申□鸟之志；孔明在鉴，匪曰道遐；昌言嗥□，庶斯无拔。昔人衔哀罔极，铅椠腾声，柔□克劭，义切张凭之诔；至德兴思，痛深陆机之赋。况清辉懋范，宛若前□，瞻言景□，敢忘刻纪。余魂弱喘，情不逮文，堇托真猷，直书心事，音仪日远，风烈空传，叨心□慕，终天何及！
　　右碧落碑，又有无缺字者，则恐近时翻刻，笔法不逮古远矣。
　　○贾谊一太息贾生《治安策》可为痛哭者一，流涕者二，长太息者六。今以史考之，少一太息，意《新书》内则俱载之，奈分为各篇，又不似史之撮其要，后复逐篇对以史文，惟《铜布》一篇，史未曾取，疑即是也。不然，何以曰“可为长太息者此其一也”。
　　○汉讳不讳汉以火德，从所胜，故洛字改从雒；而国号汉字，又何不忌耶？刘字为卯金刀，故作刚卯行金刀，而国姓《说文》何以无刘字？止有卯金田镏字耶？此皆不可晓。
　　○韩柳非寓言韩文载《石鼎联句》，称道士轩辕弥明，人以昌黎自托，见其奇崛高古地。予读《姓氏急就编》，有轩辕弥明名，且曰有《轩辕集》，又宋张南轩守静江时，有奏疏曰：“臣所领州有尧山，为一境之望，上有唐衡岳道士称弥明诗刻。”柳文载《李赤传》，人以柳州寓言，讥嘲时人，以文为戏，然吕山吴汝家有《李赤诗集》数章，又读《唐诗品汇》亦载李赤诗短叙，以李后为厕鬼所惑而终。据此，则二文实有是事矣。
　　○三代交易专物古今人言三代交易，皆曰以有易无，不曰抱布贸丝，则曰以粟易械器，然而《盐铁论 错币》曰：“夏后以玄贝，周人以紫石，后世或金钱刀布”，则知三代，亦有专使之物矣，此亦论钱谷者所当知。
　　○诗非蹈袭子美诗有“夜足沾沙雨，春多逆水风。”乐天诗云：“巫山暮足沾花雨，陇水春多逆浪风。”陶渊明诗云：“采菊东篱下，悠然见南山。”韦应物亦有“采菊露未，举头见南山。”又东坡《续丽人行》首四句：“深宫无人春昼长，沉香亭北百花香，美人睡起薄梳洗，燕舞莺啼空断肠。”萨天锡《题杨妃病齿》诗则云：“沉香亭北春昼长，海棠睡起扶残妆，清歌妙舞一时静，燕语莺啼空断肠。”但略少变其文，如此等诗，不可尽述，每见录于诗话，美则以为点铁化金，刺则以为蹈袭古诗，附会讥诮，殊为可厌。予略灵数首于右，以见陶、杜岂特待曰、韦点化，而应物、天锡固窃诗者哉？故老杜尝戏为诗曰：“咏及前贤更勿疑，递相祖述复先谁？”大抵诵人诗多，往往为已得也，右夫黄鲁直《黔南十绝》，则又不在此例，故欲逐首取裁白诗，诗选所谓乐天多于敷衍，山谷巧于剪裁是也。又范廖尝在宜州问鲁直曰：“君何累用白句？”鲁直曰：“庭坚少时诵熟，久而忘其为何人诗，故阻雨衡山尉厅，偶然遇事，信手书尔。”廖复以点铁之语告之，山谷大笑曰：“点铁化金，如此快耶。”夫衡山尉厅之诗固然，而《黔南十绝》，岂亦忘之为得也？此又黄公之可笑。
　　○著书人名《事物纪原》序文，以为作者逸其姓氏，乃高承所作，但不知何时人也。《梦粱录》无刻本，故亦不知作者，乃钱塘吴自牧作。吴，元人也。《三十六般篆书金刚经》，乃宋灵隐寺僧莫庵道闲集《梦游录》则宋耐得翁撰。“一春常费买花钱”，《风入松之词》，则宋于国宝作。《亢仓子》宜城人王士源作。《天宝遗事》，涿州人王伯成作。《史记》称褚先生者，褚少孙也。
　　○左氏博议东莱吕成公祖谦，娶后一月不出闺，人谓其色荒也；及出，乃成《左氏博议》一帖。今之为师者，皆以此警惰。余则疑之。盖一月三十日，今《博议》不下八九十篇，一日将几篇耶？况又言精选，则其他尚多，古人虽力勤而亦恐不若是之易也。后乃于金陵鬻书者得一全帙，总二十五卷，百六十八篇，前有自序，谓为诸生课试之文而作，纸板皆佳，信旧书也，则知不传已久，宜乎人言若是。○雁塔题名雁塔者，以双雁飞翔，忽殒一而下，人遂瘗雁建塔于上。在唐慈恩寺中无疑，故杜老有《登慈恩寺塔》诗。至于题名之说，一云韦肇及第，偶尔题名寺塔，遂为故事；一云张莒本寺中闲游，戏题同年之名于塔。然人虽不同，其义其时则一也。故宋制进士及第，必赐名于桂籍堂，拟唐慈恩之题耳。昨读戴埴《鼠璞》，以谓予得唐雁塔题名石刻，细阅之，凡留题姓名僧道士庶前后不一，非止于新进士也。据此，予恐题名止于进士之说，因宋拟唐题名慈恩之故，后遂成其讹耶。不然，戴埴之说，抑伪言耶？
　　○周破胡毁即墨与阿大夫者，乃佞臣周破胡。出《列女传》。



　　●卷二十一 辩证类○玉楼玉环夜光唐睿宗所御琵琶，名曰玉环，又杨贵妃小名曰玉环。李贺作《白玉楼记》，道家以两肩为玉楼，故坡诗云：“冻合玉楼寒起粟。”又《列仙传》以王母所居，有玉楼十二。萤火一名夜光，《淮南子》以月名夜光，《缀耕录》载薄木片染石黄起火者为夜光奴，《邹阳传》又有夜光之璧。朐、忍，诸书皆以为虫名，即蚯蚓也，《汉书》又为县名，此皆同名者也。
　　○名字异古人名字，不载之史而杂出诸书，《余冬序录》备矣，然未考异者二人：汉高父名，一名执嘉；名，字执嘉；名，字执嘉；曹参，字子敬，字敬伯。
　　○和靖能棋骚人墨客，多能手谈，而林和靖乃曰：“平生所不能者，担粪与着棋耳。”其鄙贱之如此。愚谓着棋虽无益，不当贱恶若是。始疑之，后见本集内题诗壁有云：“坐读棋慵下，眠看酒恰中。”则是棋慵下者，因坐读耳，非不能也。又《春暮寄怀曹南通》诗云：“跌宕情怀每事同，十年曹社醉春风，弹弓园圃阴森下，棋子厅堂寂静中。”是着棋一事，亦与之同。逋翁乃担粪者耶？
　　○蓝缕今人以衣敝者为蓝缕，老杜诗曰：“山僧衣蓝缕，告诉栋梁摧。”《续仙传》又作“纟监缕”。
　　○赘婿今之赘婿者，甚为非礼，然亦行之已久。贾谊《治安策》曰：“商君遗礼义，弃仁恩，并心于进取，行之二岁，秦俗日败。故秦人家富子壮则出分，家贫子壮则出赘。”秦时已为之矣；然《史记》曰，“淳于髡者，齐之赘婿也。”则又远矣。
　　○夷齐衣葛《韩子通解》曰：“伯夷哀天下之偷且以强，则服食其葛薇，逃山而死。”夫夷、齐采薇而食之，言者多矣；采葛以为衣，则诸本之所无也，此亦故事之未闻。
　　○孟郊口吃韩十八《答杨子书》中曰：“东野吃吃说足下不离口。”是亦有周昌、邓艾之病。
　　○谚语出诗世传“日出事还生，难将一人手，掩得天下目；但存方寸地，留与子孙耕”。往往形诸言语莫知所来，殊不知第一句盖武元衡被刺时前夜之诗，以为谶也。其诗云：“坐久喧息，楼台惟月明，无因住清景，日出事还生。”第二三句是曹邺咏李斯者也，诗云：“一车致三毂，本图行地速，不知驾御难，举足成颠覆。欺暗尚不能，欺明当自戮；难将一人手，掩得天下目；不见三尺坟，云阳草中绿。”第四五句乃宋贺仙翁诗也，诗曰：“有客来相访，如何是治生；但存方寸地，留与子孙耕。”又若“晚饭少吃口，活到九十九”，“菖蒲花，难见面”。前二句亦是古乐府三叟之诗，后二句施肩吾之诗也，特揭之于稿。
　　○芙蓉词有《菩萨蛮》咏苏堤芙蓉云：“红云半压秋波急，艳汝泣露娇啼色，佳梦入仙城，风流石曼卿。宫袍呼醉醒，休卷西风景，明月粉香残，六桥烟水寒。”世谓高季迪之词也，不知季迪乃是《行香子》，其词云：“如此红妆，不见春光，向菊前莲后才芳；雁来时节，寒沁罗裳，正一番风，一番雨，一番霜。兰舟不采，寂寞横塘，强相依暮柳成行；湘江路远，吴苑池荒，奈月朦胧，人杳杳，水茫茫。”以优劣论之，前则不如后也。昨偶得杂录一册，前词乃宋人高竹屋者也，岂非因姓同而讹之耶？季迪名启，姑苏人，国初编修《元史》，擢户部侍郎，与杨基、张羽、徐贲为吴下诗宗；竹屋名观国，字宾王，有《竹屋词》一卷行世。○名公诗病《诗评》云：许浑千首水，杜甫一生愁，不知太白七言绝句，每是地名，何也？
　　○陆放翁陆游，字务观，母尝梦秦少游而生，故以秦名为字，而字其名也。少好结侠客，有恢复中原之志，故《晓叹》一篇、《书愤》一律，足见其情。至于《临终》一绝云：“死后无知前事空，但悲不见九州同。王师克复中原日，家祭无忘告老翁。”此亦有三跃渡河之态，史称天才豪迈，正似其诗也。但昔为韩胄之客耳，此诗本集亦无。
　　○寒林所挖耳朵寒林者，夷狄弃尸之地，今借而为鬼魂依栖之所。挖耳朵，夷狄之主宫室也，是为要地。今耳为人之要地，借用于耳者云然。
　　○杨大年绝句“危楼高百尺，手可摘星辰，不敢高声语，恐惊天上人。”世传此诗为杨大年生数岁未语，一日登楼触首，遂吟是作。《西清诗话》又辩非杨亿之诗，乃太白榜峰顶寺诗也。予意太白之诗，前二句“夜宿峰顶寺，手可扪星辰”，已与杨不同，而其集中亦不见载及，考杨之言行录亦无，但古今人相同一二句者，往往有之，不可即定为一人者也。
　　○坐地席上古无凳椅，席地而坐，故坐字从土。齐景公问晏子曰：“寡人坐地，二三子皆坐地，君子独塞草而坐”是也。今《方言》曰坐地，亦原子古之意欤？古无桌，燕饮即设于席上。席上，即地上之席也。至于祭先，故曰置之豆间之地。今饮以桌，称曰席上，亦一原于古之意欤？此礼失求之野，信乎？
　　○陶世尝以陶文雅清致之士，多资讲谈而称赏之。予见诸书所载，秽德颇众，略举一二，已见大节：乃唐彦谦后也，石晋时避讳，改曰陶，后纳唐氏为婿，已可怪矣。进身因李崧得位后乃排之，此负恩也；袖中出空头敕，不忠孰甚。奉使两浙，献诗钱ㄈ云：“此生头已白，无路扫王门”，辱命无耻可知。又出使淫妇，而有好姻缘之闻；卧病思金钟，而有乞与金钟病眼明之诗；至欺待诏使书密旨以取良马，此何等人也？史称遇名望者，巧言以诋之。呜呼！一身之间，世之极恶无耻备焉，士亦何贵于文雅哉！
　　○袍笏《礼记》曰：“袍必有表。”注曰：“亵衣也。”又《舆服志》：周公抱成王宴居，故施袍如范睢绨袍之类，其来远矣。《事物纪原》以为始于宇文护，《困学纪闻》以为始于隋大业，皆不知始也。笏，手板也；其制有二，上圆下方，上挫下方，如今道士所执，其来亦远。《乐记》曰：“武王散军而郊社，裨冕笏。”历代所有，《续事》始以为周之前已有，天子以珠玉，诸侯以象齿，文士以竹，但空言耳；《纪闻》以为始于宇文周保定四年，此又不知何据也？噫！冯铿辈故不足深责，王厚斋号称博学，亦何至此！
　　○僧称公今之僧名，以上字为姓，下字为名，人称之则以下字加公字，并言人徒恶其称之尊也，殊不知其来远矣。晋惠远，唐人皆称远公。东坡《卧游录》载：道一遇雪，从都下东还，众人问在道所经，一公曰：云云。则知今日之所称，不足笑也。
　　○钱谱《清波杂志》载：《钱谱》十卷，乃宋绍圣间李孝美所著，由唐人顾ピ、张台，先有纂说而后修成者也，周、秦后，钱之品样，悉为具之。《文昌杂录》又记史思明铸顺天钱之事，世无知者。《说郛》亦有《钱谱》一卷，言历代钱名，但《说郛》乃元陶九成所辑，不知何以直至国朝永乐通宝，岂古人先知？抑后人补之耶？必有说也。予意好事者裒较诸家之谱，更考近世圜法沿革，增入十布契刀之类，萃之为一书。亦制度之美也，不亦善乎？
　　○兰亭禊帖定武本，今不可得矣，闻其石在金华一士人家，当道曾取观之，以笔法不类，遂还其主。予尝闻詹仲和论右军书禊帖事云：书后复书数百本，终不及当日者。此言或过。又曰：“别帖文牍之类，并无一纸可比者。余亦曰：或过意者，别纸数行、数字，事又不文，若寸锦片玉，虽为可贵，玩之易尽；兰亭既文而长，真若文锦百丈，展玩之间，无不满意也。昨偶读宋思陵《翰墨志》，亦有此论，遂书。
　　○落霞落霞乃鸟也，余旧尝于内臣养户处见之，形如鹦哥少大，遍体绯羽，《萤雪丛说》以为飞蛾，误矣。又曰：“鹜，野鸭，盖因野鸭逐飞蛾欲食，故曰齐飞。”此又强解可笑。然王勃序文，世以为“落霞与孤鹜齐飞，秋水共长天一色，”古今奇句。昨读《困学纪闻》，乃知变庾信《马射赋》“落花与芝盖齐飞，杨柳共春旗一色”之句也。
　　○史失萧李事贾挺才言，作史见此人事几主，历几任，有何建立，有何长可录。今《汉史 刑法书》云：萧何作律九章。本传不言，固作史之法。唐李邕传不言能书，此岂可略！
　　○宋高宗不欲恢复吾邑尚书胡永清世宁，尝有时论一篇，以宋高宗恢复不坚者，恐钦宗回时，则当让位与之也。予尝以为此亿度之言，恐不能服高宗之心。昨读《朝野遗记》云：宋和议成，显仁后将还，钦宗挽其裾曰：“汝归与九弟言之，吾南归，但为太乙宫主足矣，他无望于九哥也。”后不能却，为之誓曰：“吾先归，苟不来迎，瞽吾目。”乃升车，既归，因是间隔，所见大异，不久，后失明，募医疗者莫效。有道士应募入宫，金针一拨，左翳脱然而复明；后喜，求终治其右。道士笑曰：“一目视物足矣，彼一目存誓言可也！”后惕然起拜曰：“师，圣人也，知吾之隐。”设几而留谢之，皆不答，才啜茶，遽索去。后询其报德，漫曰：“太后不相忘，略修灵泉县朱仙观足矣。”拂衣出。时上方视朝仗，下，急迹访之，无得矣。此可谓胡公之实证也。又考终钦宗在虏，宋止遣巫一迎，而不终请。亦可疑。
　　○末下误书陆机曰：“千里莼羹，未下盐豉。”人皆以莼羹不减于盐豉之意也，东坡之诗亦曰：“每怜莼菜下盐豉”，又曰：“肯将盐豉下莼羹”。殊不知未下，末下也。当时误写“未”字，并千里，皆苏州地名，今呼苏人为盐豉蛮，莼乃吴羹，诚有为也。又如颉羹，乃颍川地名。予闻河南某县有东不羹，襄城有西不羹，想即是也。今人以汉祖因嫂不与之羹，故以其名封。讹也。
　　○同时姓名相同召平有三人，一为秦东陵侯种瓜者，一为陈胜徇广陵者，一为齐王相者，皆战国时人。汉武帝王褒、朱买臣；元帝时有尚书左仆射王褒，武昌太守朱买臣。章帝时贡禹，高祖时亦有谒者贡禹。张禹字子文，安昌侯；又一张禹字伯达，襄国人。太尉陈咸字子康，相人；御史中丞万年子也；一陈咸，氵交人，成、哀间尚书，出《曾孙陈宠传》。一王莽，右将军，出《燕刺王旦传》；一王莽，篡汉者也。此皆汉时人也。又晋时有吴降将孙秀，见《贾充传》；又赵王伦有嬖人孙秀，见《陶侃传》。晋武帝之舅名王恺，与石崇争侈；安帝时又有丹阳尹王恺。武帝时有刘毅，晋末又有一刘毅。晋本纪有彭城内史周抚，又《王敦传》中有周抚为将者。此皆晋人也。若夫姓名相同而世不同者，如董仲舒、王，不可枚举。若前数人，因其同世，录出令人可以别白，若随笔所纪父子公孙名字相同，则诚可恶，又不足论也。
　　○宋诗禁宋宝庆中，史弥远废立，钱塘书肆陈起宗之能诗，凡江湖诗人与善者，则刊《江湖集》以售。有刘后村诗云：“秋雨梧桐皇子府，春风杨柳相公桥。”盖哀济邸而诮弥远也。本用刘屏山《汴京即事》诗曰：“空嗟覆鼎误前朝，骨朽人间骂未诮；夜月池台王傅宅，春风杨柳太师桥”之句。又敖瞿庵陶孙为太学生时，以诗痛赵忠定丞相之死，或“嫁秋雨春风”之句为陶孙所作，韩胄下吏捕之，二公遂俱得罪，诗学因是以禁。此诸家传记之说也。昨见《齐东野语》又云：当时李孝知为言官，与曾极有衅，欲坐罪无由，会《江湖集》中有极诗云：“九十日春晴景少，百千年事乱时多”；又改“秋雨春风”为极诗，并劾之。予意刊集或不可改名，刘某亦难于劾也，不知公谨相近当时，何从言之？想即嫁陶孙之意，闻之不深察尔。
　　○酒钱元俗风俗溺人，难于变也，尚矣。胡元乱华，我国家一洗其弊，宜尽革之。然予尝观纪元诸事之书，多有同于今时者，略述一二，以见因袭之风难变也，如设酒则每桌五果、五按、五蔬菜汤食，非五则七，酒行无算；另置酒桌于两楹之间，排列壶盏马盂；及把盏，尊卑行跪礼，但元进爵之时，多一半跪耳，此酒之事事同也。如取钱之言，初见官府曰拜见钱，白手取人曰撒花钱，逢节送礼曰追节钱，管一事而索钱曰常例钱，迎送诸事曰人情钱，觅得钱多曰得手，但公事钱多因论诉而命名，则与今不同也。又如全真教、白莲教、回回教、尼姑教，亦元时之所尚者。
　　○阿堵潦倒阿堵，当时方言，若今之这里也。王衍口不言钱，家人特试之，以钱绕床，使不能行，因曰：“去阿堵物。”顾恺之每画人成，多不点睛，谓曰：“传神写照，正在阿堵间。”后人遂以钱为阿堵，眼为阿堵，每以语人，人尚疑之。昨见《云谷杂记》，又引殷浩见佛经曰：“理亦应阿堵上。”桓温同谢安、王坦之登新亭，大陈兵卫，欲于座上害安，安举目遍历曰：“诸侯有道，守在四邻，明公何须壁间著阿堵辈。”援此为证，其义尤明，可知当时之方言也。又潦倒，乃酝籍也。后人以为不偶，误矣。如史云，宋武帝举止行事，似刘穆之，此非酝籍潦倒士耶？又《北史 崔瞻传》云：“容止酝籍者为潦倒生。”可见矣。
　　○礻能礻戴子礻能礻戴子，魏程晓云：“今世礻能礻戴子，触热到人家。”谓不晓事之意。○杨铁崖诗元江西儒学提举扬维祯廉夫，号铁崖，博学能文，山阴人也。元季张士诚开宏文馆，固延致之，廉夫心知其异图也，至无一字一语，终日酒酣卧睡。一日，朝廷颁酒于士诚，廉夫以指写尘桌一绝云：“山前日日风尘起，海上年年御酒来；如此风尘如此酒，老夫怀抱几时开。”张见之，知终不就，遂放归。至天朝革命，又令近臣促入京师，廉夫托疾固辞，知不可得也，作诗缢死。其诗曰：“天子来征老秀才，秀才懒下读书台；商山肯为秦婴出，黄石终从孺子来。”“太守免劳堂下拜，使臣且向日边回；袖中一管春秋笔，不为傍人取次裁。”二诗事熟诵人口，然考其见廷臣所作之传，则廉夫于士诚处未尝到也。曾献五论。并复书直诋所用非人。洪武三年正月，又尝至京师，有疾回，与此不同。或者廷臣之传，尚当信也。其号铁崖，初居吾杭铁冶岭，后号铁笛，至淞江得莫冶所制铁笛，因二诗并识。
　　○马夏画太宗尝言：夏、马远之画，乃残山剩水，宋偏安之物。今马、夏成堂大轴亦少见矣，所见者，孤峰独树，果无重山叠水曲折之妙，真可谓至言。
　　○诗诏出处《水东日记》所录皇宋第十六龙飞之诗，以为不知何人所作；《宋遗事》所引虞集草诏语，不著出处，一则闽儒余应笔，一则钱塘瞿宗古诗话。
　　○飞来峰杭飞来峰在两山之最秀者，其名因晋咸和元年西天僧慧理登山叹曰：“此是中天竺灵鹫之小峰，不知何年飞来，至今名之。”记忆《说郛》中，不知何书所载，以为越王时飞来，不知何据也。又有人作一对云：“飞峰一动不如一静，念佛求人不如求己。”亦佳。飞峰之说，恐亦荒唐，后世又于峰洞中多镌佛像以镇，虑复飞去，此尤荒唐之甚也。
　　○章草章草者，汉元时黄门令史游作《急就章》，继而杜操、皇象、张芝，始变草法以书此章，故曰章草，宋罗愿常言之《急就章》矣。世因不知《急就章》，而并此懵然，况数说混淆，莫之辩正，今略为明之。
　　张怀《书断》曰：“建中初，杜操善草书，章帝喜之，令上表亦作草书，故曰章草。”又谓萧子云曰：章草者，汉齐相杜操始变稿法。非也。又引王以元帝时，史游作《急就章》，解散隶体，粗书之，汉俗简，隋渐以行是也。据此，则自相疑惑，谓之“书断”可乎？近世又以法帖首“千文辰宿”等八十四字，以为汉章帝所书，遂为章草；然黄山谷、米元章俱辩为谬，明矣。复曰：“可通于章奏者，即怀意也。”不知何据。且章帝喜杜书，令之草表，庶有可通，岂一概章奏可草哉！黄伯思《法帖刊误》云：“凡草书分波磔者名章草，犹古隶之生今正书；故章草者，当在草书先；若章帝者，但谓之草。”又曰：“本无章名，因汉杜操善此书，章帝称之，故后世目焉；今卷首偶章草，便以为章帝书，谬矣。”此虽似明白，犹未纤悉其义，何也？本无章名以下即前二说，不必辩矣。其曰：“分波磔者为章草”，盖由杜操、皇象、张芝，方草书《急就》后，惟黄之本传焉，黄多波磔，今以分波磔者即曰章草；使张、杜之本亦传，未可即以波磔者名之也？观法帖张书可知矣。其曰犹古隶之生今正书、盖史游取《仓颉篇》中正字作《急就章》。正字者，古真书也；秦人王次仲以古书方广，加少波磔，是为八分；而皇象特少变八分而草之耳，故多波磔，故曰解散隶体。观姜白石《书谱》亦曰：“学草者先取法于皇象、张芝，则结体平正”，然后效石军之变化奇崛，岂非尚在草书之先耶？其谬加章帝名者，又可谓之章草耶？如此则章草方明，而书之来历亦庶几也。
　　○七十二候不同尝解七十二候于“天地类”矣，其文载于《管子》、《淮南子》、《夏小正》、《汲冢书》、《吕氏春秋》、《经传通解》，与今历互各小有不同，或文殊而事同，或意殊而理一，或因引解他事而讹一二字，未若王冰注《素问》，亦引吕令七十二候，与今世行《吕氏春秋》及历迥有不同处，或古吕令果与今之不同耶？录之以备，博识参考。雷乃发声下有芍药荣，田鼠化为β下有牡丹华，王瓜生作赤箭生，苦菜秀作吴葵华，麦秋至作小暑至，半夏生下有木槿荣，蛰虫坯户下有景天华。



　　●卷二十二 辩证类○宋陵遗骼考宋陵遗骼事，《辍耕录》载唐玉潜、林景曦为收诸陵之骨而葬之，其事迹必实。盖因丙子元兵下江南，戊寅年发陵，则庶事草创，而妖髡肆恶，各人著传之明白也；惟辨其诗之相同或传讹为二，及冬青树之不可移于永嘉也。又引《癸辛杂志》云：“至元乙酉，杨髡发宋诸陵，以理宗之首倒悬，三日而失之。”陶则辩其丙子至乙酉将十载，则版图已定，法制已明，安得有此？不知《杂志》言发陵，乃托他人占地为名，因发诸陵取宝；若唐、林二人所收之骨，未必皆真，而罗陵使所收必多也。盖罗即在其地，而唐、林倩人，此可知矣。予又尝读《宋学士文集》云：至元二十一年甲申，僧嗣占、妙高上言，欲毁宋会稽诸陵，江南总摄杨琏真伽与丞相桑哥表里为奸。明年乙酉正月，请奏如二僧言，发诸陵宝器，以诸帝遗骨建浮塔于杭之故宫，截理宗顶以为饮器。大明洪武二年，戊申正月戊午，皇帝御札丞相宣国公李善长遣工部主事谷秉义、移北平大都督府守臣吴勉，索饮器于西僧没纳，监藏深惠；诏付应天府宁臣夏思忠，以四月癸酉，瘗诸南门高座寺之西北。明年己酉六月庚辰，上览浙江行省进宋诸陵园，遂命藏诸旧穴。据此，则又决有斯事；意其发则发，葬自葬，葬于永嘉者无也，而罗之火化者必多焉，理宗之首亦必然矣。但《辍耕》以二传不纪岁月，与《杂志》不同，疑以为无。近《墨谈》因镇塔事，查考诸书之年月，辩以周草窗正当宋末元初之人，纪之必真，此则甚为有理。且二传传闻而成，抄录于陶，又或错书，未可知也；况僧名各书亦自不同者，抑亦谓可疑耶？但托人占地而发陵与奏请者实异，然年月却又相同，此则必不疑矣。葬骨化骨事，予之所见，或者决然。
　　○避讳避讳之说有几，臣下避君上之讳，理也。如汉祖讳邦，旧史以邦为国；魏文帝讳昭，以昭君为明君；唐祖讳虎，以武为虎已矣；又凡言虎，率改为猛兽可乎；或去一字，如齐太祖讳道成，师道渊止称师渊；或因一字而全文易之，如唐代宗讳豫，以豫章为钟陵，薯蓣为山药已矣；或拆其一字，如晋高祖讳敬瑭，拆敬字为文氏、苟氏可乎。或避字之外又避其音，如宋高宗讳构，勾、钩、苟皆避之；仁宗讳祯，真、贞、征俱避之。随笔中载有五十字之避之说，是何理耶？子孙避祖考之讳，理也。如淮南王父讳长，《淮南子》凡言长处悉曰修。苏子瞻祖讳序，故以叙为序可也；而范晔以父名泰，而不拜太子詹事；吕希纯以父名公著而辞著作郎；以至刘温叟父名乐，而终身不听丝竹，不游嵩岱。徐积父名石，而平生不用石器，遇石不敢践之。此可谓不近人情，不知韩文浒势秉机之诮矣。
　　后人避前贤之讳，亦理也。如元稹改阳城驿为避贤驿可矣，郑诚改浩然亭为孟亭，已觉有碍；以至皇后家讳，僭王父之讳，亦欲避之，如则天后父名华，改华州为泰州；章宪太后父名通，改通判为同判；朱温父名诚，以其类戊，改戊己为武己，杨行密父名Κ，与夫同音，而于御史大夫、光禄大夫直去夫字，此皆真可笑而可尤者也。况古人避讳改字，又有义焉。如司马迁父名谈，改谈为同；汉帝名庄，改庄为严，殊不知谈、庄古与同、严一音，所以取也，岂后之谬哉。昨吾府知府名仕贤，而照磨亦名仕贤，予曰：“改于佥公座时，似有同名之嫌乎？”照磨曰：“尝欲改之，太守以今朝廷尚文，忌二名之嫌，汝父命之，今为长官，改之可乎？”因知今之过于前代。
　　○海红花世俗每云纷纭不靖为海红花，今人不惟不知纷纭不靖之意，亦未知海红花。吾友王荫伯家有一本，即山茶花也，但朵小而花瓣不大，放开其叶，与花丛杂，蓬菘不见枝干，真可谓纷纭不靖也，自十二月开至二月，故刘菊庄诗云：“小院犹寒未暖时，海红花发昼迟迟；半深半浅东风里，好似徐熙带雪枝。”又世传一种宝珠花，亦肖山茶，但花极红而叶极绿，间杂甚可爱，殊不知亦山茶也，故古诗有“浅为玉茗深都胜，大曰山茶小海红”。则知今宝珠乃都胜，粉红者为玉茗，大朵为山茶，小朵为海红矣。若《格物论》所载，其名尚多，然耳目所接，不过四种，观其论曰：皆粉红色是耳。惜杨升庵于《丹铅》，亦曰未详为何花。○考古图《铁围山丛谈》载：《考古图》乃李公麟伯时所著，今《考古图》乃吕大临者。意元丰至元，年既不远，大临亦非盗人之名者，况有蔡绦之序可证。或另有一书，不可知。
　　○坡居差记《深雪偶谈》纪东坡居阳羡，士人邵民瞻为之买宅，坡卜吉入居有日。后同邵行，闻老妪之哭而问之，妪曰：“百年之宅，因子不肖，一旦售人；吾今日迁徙，故泣也。”遂焚券还之。然既曰卜吉入居矣，何又曰今迁徙耶？即使上文言差，坡翁故不识卖主矣，邵不识耶？邵或不识其老妪矣，不识其居耶？且邵又推扉而见老妪，何茫然亦答坡悯其泣而问耶？前后文义乖错，言非遗逸，事必纪误无疑。
　　○用字不同古之列国，制字各有不同；古之治经，各有师承，或尊其师之所传，或因其地之所传，以成一家之学，故字有不同也。如伏羲一人也，而《系辞》、《世纪》作包牺，《汉律历志》作炮牺，《通历》作庖牺，《左》昭公十七年注、《庄子 大宗师》、《扬子 问道》、班固《东都赋》皆作伏羲，《扬雄传》作宓牺，后《蔡邕》、《张衡传》作羲皇，《荀子 成相》作伏戏，《前汉》作宓戏。呜呼！一辞也，《汉 五行志》作乌，《孔光传》作呜呼，《董贤传》、《礼记》、《大学》，并作於戏，《诗 烈文》作於乎。如萱草一物也，《毛诗》用谖字，《韩诗外传》、嵇康《养生论》用萱字，阮籍《咏怀诗》用讠宣字，《说文》用{艹宪}、{艹爰}、{艹爰}此三字。至于后世俗儒，往往训释又差者，秦昌朝《字谱》故云。案五方之俗，言语不同，历时既久，则有不相通晓者，毋足怪也，许慎《说文》之后，又有《玉篇》、《广韵》、《类篇》、《集韵》等，字书愈广，率皆兼载俗书，读其书者，往往不知本始，惟观许慎《说文解字》，可以概见。
　　○蔡京词予旧读《说郛》中蔡元长临卒前一日之词曰：“八十一年住世，四千里外无家，如今流落向天涯；梦回玉殿，几度宣麻，只因贪宠恋荣华，便有如今事也。”意无此调，亦不成话，况蔡死时，止年八十，此必恶之者托名为之也。后见《宣和遗事》载京之事，亦有此词，乃《西江月》也，较之小说者反是，后月余而京卒，亦可谓谶也。《遗事词》曰：“八十衰年初谢，三千里外无家，孤行骨肉各天涯，遥望神京泣下。金殿五曾拜相，玉堂十度宣麻，追思往日漫繁华，到此翻成梦话。”
　　○钓齐泽耕富春讹予读汉《严光传》曰：“披羊裘，钓齐泽中，后不屈，归耕富春山。”今以钓台在富春，恐非也，故尝考其事起于梁顾野王《舆地志》曰：“桐庐县南有严子陵钓鱼处，石平，可坐十人，名为钓坛，成于唐。”梁肃钓台碑曰：“过富春，访先生遗迹”，则钓台在焉，宋范仲淹立祠祀之，后人遂名。今阅其地，两石对峙，自水至石，数十丈高也，野王所志，不言两台对峙，而曰石平，可坐十人，是止一处耳，则左右之石将孰是耶？梁、范二公，又因野王之志，而为碑、为祠矣；殊不知此野王不深思考索，急欲崇尚高节，遂以其地似台之石而志焉。故宋程淮有诗云：“高台岂是钓鱼处，要与人间学避名。”正此意也。又尝考宋之辅广云：“孙公守是邦，首疑范文正既为先生立祠，而碑刻不著，搜访久之，乃得唐兴元中户部郎崔儒所为纪于颓垣间，果言有田可力耕；而田且不存，命吏登山巅求之，深谷&lt;谷牙&gt;然，开为平畴，有泉注之，大旱不枯，袤二百亩，史所谓耕于富春山者，即此也；诘其主名，则为势家所有，公欲捐公帑以归田，卒不从，作诗伤之，名曰浩叹。”元黄缙有记云：“是时齐为郡而非国，遗迹漫不可考。”据是二说，则台处诚耕之地，钓处不可考矣，又岂非一明证也欤？
　　○小说小说起宋仁宗，盖时太平盛久，国家闲暇，日欲进一奇怪之事以娱之，故小说得胜头回之后，即云话说赵宋某年。闾阎淘真之本之起，亦曰：“太祖太宗真宗帝，四帝仁宗有道君”，国初瞿存斋过汴之诗：“有陌头盲女无愁恨，能拨琵琶说赵家。”皆指宋也；若夫近时苏刻几十家小说者，乃文章家之一体，诗话、传记之流也，又非如此之小说。
　　○古今注幼惟知崔豹《古今注》，后知伏虔亦有，而日华子又推广崔注者，亦同名；张显又有古今训故释，书文多不同。
　　○殿名殿名多取尊崇字样，然光武时，车驾入洛，幸却飞殿，马廖待罪铜柱，唐太宗宴五品于飞霜，皆非似殿。
　　○父咀《本草》序例上父咀二字，乃是粗末中吹去细末令均，故字从口，谓此亦未当，不若今细切之如父咀吹者之调和也，其文亦易晓，臣禹锡等看详父咀，即上文细切之义，与唐注商量斟酌，胥失之矣，序例中又谓有含味之意，亦非，此盖又不与韩文含英咀华同也。
　　○苏杭湖谚曰：“上说天堂，下说苏杭。”又曰：“苏湖熟，天下足。”解者以湖不逮于杭，是矣。又解苏在杭前，乃因乐天之诗曰：“川殊冷僻，茂苑大繁雄”；惟有钱塘郡，闲忙正适中之故。予以谚语因欲押韵，故先苏而后杭；解者以白诗证之，错矣。殊不思谚非唐时语也，杭在唐，尚僻在一隅未显，何可相并？苏自春秋以来，显显于吴、越；杭惟入宋以后，繁华最盛，则苏又不可及也，观苏杭旧闻旧事可知矣。若以钱粮论之，则苏十倍于杭，此又当知。
　　○宋骆诗杭灵隐寺鹫岭郁之诗，乃唐骆宾王集中所载，然有一二字不同，不能别其为谁所作？独刘文安定公之集云：初起二句，乃宋之问诗，宋吟之而久无下韵，宾王隔壁朗吟，续以终篇，之问大骇，明发求见，则遁矣。是知一首二人成之，故两系焉。世所传诵者如此。然《太平广记》又载：宋之问于灵隐夜吟未就，闻有人云，“何不道‘楼观沧海日，门对浙江潮’？”不知何人。有识者曰：此骆宾王也。似此骆则二句矣。予又见一书云：之问正吟，遇老僧于殿灯之间，应声成之，后知宾王。据后二书，两人皆相见矣，平日素知，不应又有何人之问，及刘文安之说也；若只文安、《广记》之说，后世又不传骆之为僧也，诗亦未必各系之也，书俟博识。
　　○古字古字多矣，不及录出，但如崧、烟、针、棋、栖、笋、饥、个等字，世每以为省笔者，不知反是古字。
　　○西王母考西王母之事，由《汲冢周书》穆王乘八骏，西巡狩，宴瑶池而捧王母之觞；又《汉武外传》亦以七夕会于甘泉，王母捧仙桃而降；因此二说，至今传之。殊不知《汲冢周书》乃伪书也，因穆王巡狩忘反，故为此说；而武帝又好神仙封禅之事，是以彼此傅会如此。按《尔雅》觚竹北户西王母，日下谓之四荒，贾谊《新书 修政》语言尧西见王母训，东及于渠叟，北中幽都，汉贰师将军西伐宛，斩王母寡之头。观此，则王母乃西方昏荒之国，犹国名女真，人姓胡母，其实无此妇人也。不然，则尧之所见，贰师所伐，亦可谓之妇人乎？又尝考之《山海经》，“西王母梯几而戴胜杖，其南有三青鸟，为西王母取食，又有三足鸟主给使，在昆仑墟。”郭璞注《穆天子传》曰：“西王母如人虎齿，蓬发戴胜，善啸。”盖荒裔之国，多与鸟兽游处，而奇形怪状，恐或有是。未闻有所谓仙桃瑶觞，美人侍女，绰约流盼之态也。泾州回山有王母宫，宋学士陶撰记，不为辨，而反欲跻之祀典，其与曹彬下江南之意异矣。然而文章钜公，往往引用不置，盖亦未之考也乎。
　　○禹碑释文禹碑释文，杨殿元靖阳生俱有刻矣，但十余字不同，据《游宦纪闻》云：癸酉二字难识，二公皆未释之；似虽有人心之灵，万里相符之妙。然则癸酉二字无耶？无则此碑今据《纪闻》，而明《纪闻》亦伪者耶？殊不知字特奇古，非秦汉以下碑文之可证，不过拟其形似者释之耳。如较庐山紫霄峰刻法帖，禹书亦皆不类，是所谓古书不必同文意也。予因二字欠释及，以此二字，杨曰非古文语，似矣。予意杨释为久旅，尤非古文语，盖忘家即久旅矣；不若依旧，则形象庶几耳。故拟其相似者，更其十一字，亦庶几文义之通也。书之于左，仍以二公所释，各注于下，以俟博古君子。若夫辨非禹碑及翻刻来历，自有尚书顾东桥、太守季彭山诸说在焉。
　　承帝曰嗟，翼辅佐卿，水降舆发，鸟兽交行，参身若流，祈明癸酉，兴以此忘家，宿岳麓庭，智营形折，心罔弗辰，往求平定，华岳泰衡，宗疏事褒，劳锡伸，赢塞昏徙，南渎衍亨，衣制食备，万国道宁，窜舞永奔。
　　○不能为人今人嘲不生子曰“不能为人”，不知汉时已有是语。《樊哙传》：“荒侯家舍人上书曰：‘荒侯市人，病不能为人’，令其夫人与其弟乱而生佗广，实非荒侯子。”
　　○孙皓答人不同《十三国春秋》云：晋武帝与侍中王济弈，济问孙皓：“闻君在吴剥人面，刖人足，有之足？”皓曰：“人臣失礼于君者，则如是。”济时伸足局下，矍然收之。晋史纲目俱同，独少微鉴又改王济为贾充，剥人面为凿人目，人臣杀君不忠者则如是，伸足收之则无也。以是论之，答贾充甚当，而济足事微；对君或不坐，史之不同如是，此之谓未可尽信与欤？
　　○镇海楼吾杭之樵楼，即五代时吴越钱王之所建也，名朝天门者，盖瞻望于上，以礼汴京，故名之也。后元改为拱北，子昂有拱北楼诗。洪武初，参加政事刘公、王公改名“来远”，术者张乘槎曰；“三日内主有哀丧之事。”至期，王公之母暴卒，刘公又以历日纸边坐罪。王公乃延槎问故，槎曰：“来字似丧字形，远字似哀字形也；况远字二点相续，乃泪点也。”公命槎易之，改名曰“镇海”，由其地也。今不知者，以成化间火过而改名，非也。
　　○女人缠足蝉鬓女人缠足，起于后唐后主宫人娘，蝉鬓始于魏帝宫女莫琼树。
　　○诗句偶同《琵琶记》内，白乐天诗句已有“儿家门户重重闭，春色缘何得入来。”唐薛惟翰诗《春女怨》云：“白玉堂前一树梅，今朝忽见数花开；儿家门户寻常闭，春色因何得入来。”金石《抹世纸鸢》诗有“果物戏人人戏物，为风乘我我乘风。”同时黄讽《题齐物堂》亦云：“果蝶梦周周梦蝶，为风乘我我乘风。”是皆可谓闭门造车，出门合辙者也。
　　○端疋大两一字今人凡以布帛一疋为一端，殊不知一端则半疋也，按《左传》币锦二两，注云：二丈为一端，二端为一两。所谓疋也，二两二疋矣。药方中一大两，今之三两也，盖隋合三两称一大两。一字者，即钱文之一字，盖二分半也。
　　○舍利舍利子，每每闻人曰：某处殿某处塔有之。又曰：虽有之，欲去即去，乃神物也。予邻有比丘尼庵，天顺中一尼坐化，焚时烧出此物，云如大虱；又云试以童男女发，即可引缀于上。皆不知果否。今摭数说于左：《霏雪录》以佛之遗骨通名舍利；《光明经》云：舍利是戒定慧所熏修，甚难得者，《福田大论》云：碎骨是生身舍利，经卷是法身舍利。又云：有三种，白色骨舍利，黑色发舍利，赤色肉舍利，菩萨罗汉皆有；佛舍利锤击不碎，弟子舍利锤即碎也。《龙舒心经》又云：舍利子乃佛弟子名，以其母眼似舍利弗鸟之眼，故名之。或曰：舍利，鸟之眼，故称云。诸说似皆得其一支，《龙舒经》之言，或又因舍利之名故云。予意舍利不过是释家修真炼摄心精气所结成者，如石中之水晶，水中之膏液，仙家之圣胎尔。锤击不碎，孙权曾试之；欲去即去，恐非也。因未之见，故摭数说于右。
　　○纸鸢纸鸢本五代汉隐帝与李业所造，为宫中之戏者；而《纪原》以韩信为陈造放，以量未央宫之远近。又曰：侯景攻梁台城，内外断绝，羊侃令小儿放纸鸢，藏昭于中，以达援军。二说俱不见史，且无理焉。线之高下，岂可计地之远近；羊侃又何必令小儿放之，放之而纸鸢之坠，又可必在于援军地耶？其为李业所始无疑。俗曰鹞子者，鹞乃击鸟，飞不太高，拟今纸鸢之不起者。曰风筝者，乃古殿阁之檐铃尔，借以名今之带弦之纸鸢也。各有意义，风筝风琴，《丹铅总论》辩之明矣。
　　○玉蕊即琼花《雍录辩》辨栀子花即玉蕊花，改之为山矾者，王荆公以其花叶可以染黄，不惜矾而成色之故。《野客丛书》又载扬州后土庙玉蕊花序文，序文以玉蕊即琼花也，改之为琼花者，宋王元之更之也。予意琼花在宋极名之胜，今作书与序者，又皆宋人，必不差矣。使果一种，则栀子江南到处有之，胡为至贵，而扬州者名传今古耶？及考《扬志》谓琼花或云唐植，今《雍录》亦以玉蕊唐惟长安一株；元、白等赋诗贵重。又曰花白心黄，三四月间开时，芬芳满野，高可数丈，意即今之栀子千叶者耶？但花大树高如粉团尔，不然何二书相符，后世不传。惜江南不伐之为薪，即折之为笆，未能爱护使高大也；况生于陕，移于扬、汴，在彼亦自为奇矣。但《齐东野语》以色微黄，似与《雍录》一树珑松玉刻成，小有间也。昨见宋画琼花，真似野八仙，但多一头九朵簇成者，然不知孰是。



　　●卷二十三 辩证类○比干墓字比干墓在卫辉府汲县西北十五里，旧府志云，墓前有“殷比干墓”四字，石断字缺，世以为孔子书，谅今亡矣。见旧拓本，体势与周穆王“吉日癸巳”类，虽非先圣所书，谅为古笔无疑。秦观以为唐人书。《丹铅续论》以陶潜有赞曰：“夫子戾止，爰诏作铭。”似又不是而实夫子者也。但陶集未见其赞，谅升庵不谬。其先圣所篆比干墓铜盘铭，开元中固已为耕者所得，不传矣；此外再不闻墓前有何古刻。《续博物志》又云：“墓前有隶刻商大夫比干之墓七字”，意此汉以下之刻欤？故宋李石言之也。昨得本朝所缉《比干录》读之，又缺此隶字，不识隶之者之未全，抑李石之谬记也？且铜盘铭、《啸堂集古录》并汝帖所摹刻者迥有不同，证以三代款识，秦汉碑刻，则啸堂尚似，而旧体亦未可必也。若今所传，差识左右字本，尤为可笑，因摹三篆于左，以献博古君子。
  </div>
  <div class="pagination">
   <a href="七修类稿_page20.html">
    上一页
   </a>
   <span>
    ...
   </span>
   <a href="七修类稿_page16.html">
    16
   </a>
   <a href="七修类稿_page17.html">
    17
   </a>
   <a href="七修类稿_page18.html">
    18
   </a>
   <a href="七修类稿_page19.html">
    19
   </a>
   <a href="七修类稿_page20.html">
    20
   </a>
   <span class="current-page">
    21
   </span>
   <a href="七修类稿_page22.html">
    22
   </a>
   <a href="七修类稿_page23.html">
    23
   </a>
   <a href="七修类稿_page24.html">
    24
   </a>
   <a href="七修类稿_page25.html">
    25
   </a>
   <a href="七修类稿_page26.html">
    26
   </a>
   <span>
    ...
   </span>
   <a href="七修类稿_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
