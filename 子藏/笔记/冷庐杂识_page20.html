<!DOCTYPE html>
<html>
<head>
    <meta charset="UTF-8">
    <title>冷庐杂识 - 第 20 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冷庐杂识 - 第 20 页/共 30 页</h1>
    <div class="content">
　　◎桐乡桐乡由崇德分县，始自明宣德五年。其名甚古，汉河东郡闻喜邑旧名桐乡，今为闻喜县，属山西绛州；庐江郡舒有桐乡，朱邑为吏即此地，今为舒城县，属安徽庐州府。

　　◎水龙救火之器，古惟水袋唧筒。顺治初，上海县唐氏得水龙之制于倭人，久而他处渐传其制。其行于天津县者，法尤善。城内外置水龙四十八，各隶以二百人，人皆土著，按期练习武力，无事仍安常业，有事则一呼毕至。盖即寓兵于此，而使之可守可战，远胜于召募流民以捍卫者矣。

　　◎葛壮节公诗葛壮节公绩学能诗，不愧儒将。佳句如《游赵氏园》云：“生机三径草，风味半床书。”《夜登金山》云：“鹤鸣山月悄，鼍吼海天空。”《商山遇雨》云：“水声归壑健，雨气入林昏。”又《登第》诗云：“事业人皆争一第，功名我自励千秋。”异日致命遂志，此语已为之兆矣。

　　◎刘园湖北武昌府城内刘园，乃明故藩遗址，在将台驿之东北，因山而构，建于乾隆癸丑岁，吴白华学使题曰霭园。通州刘纯斋太守锡嘏为作记，并题联云：“挹朝爽西来，杯底岚光飞隔岸；望大江东去，檐前帆影度遥空。”园第一门西向，内僻地数亩，皆缭以垣，有祠祀花神，题联云：“五百年为园主人，高台曲池，点缀江城如画里；十二月催花使者，和风甘雨，氤氲香国得春多。”北有茶社，榜曰“来鹤”，游人于此小憩。第二门东北隅南向，内有梅苔、鹤露山房、小天台、白华亭诸胜，俱在东偏；向西，小天台之西有佳山草堂，向南可望江景。入第三门，一小径，东有吸江、春草二亭。径尽有堂三楹向东，颜曰“一池秋水半房山”。堂东有池，池东有树，树阴环绕，凉意袭人，于此避暑最佳。堂之北，即主人内室。园不宏敞，而幽邃静逸，然尘外，洵为鄂州胜地。丁酉岁，余屡游焉，曾题诗云：“一径穿云入，楼台漾碧虚。人为盘谷隐，地是辋川居。旧作藩王宅，今成处士庐。不胜怀古意，凭眺重踟躇。”“莫负山林胜，幽踪且暂淹。

　　江声走虚壁，岚气逼深檐。古砌蟠藤曲，疏篱引蔓纤。好诗扪石赏，写景韵重拈。“

　　（吴白华学使有诗刻石）。

　　◎四代同堂道光丁未科庶吉士伍肇龄，四川邛州人，年十七。曾祖时格、祖琨、父荣光皆存，四代同堂，一时传为盛事。

　　◎父为部民归安张兰渚侍郎师诚抚闽时，兼摄闽浙总督事。其封翁在家，亲故往贺，翁曰：“我不意作儿子部民，君何贺耶？”闻者传为佳话。

　　◎璞玉之喻《孟子》璞玉之喻，盖本《左传》制锦数语，《战国策》王斗之言尺觳，魏牟之言尺帛，赵客之言买马，其命意略同，而遣辞各异，可悟文法之变。

　　◎叠字词李易安词“寻寻觅觅，冷冷清清，惨惨凄凄戚戚”，乔梦符效之作《天净沙》词云：“莺莺燕燕春春。花花柳柳真真。事事风风韵韵。娇娇嫩嫩，停停当当人人。”叠字又增其半，然不若李之自然妥帖。大抵前人杰出之作，后人学之，鲜有能并美者。

　　◎齐少宗伯天台齐息园少宗伯召南，由制科起家。乾隆癸亥，御试翰、詹诸臣，题为“竹泉春雨赋”，人皆不知为御画，宗伯作独称旨，特取一等一名，擢阁学。其赋天语褒奖，即写入御笔画卷之后，装潢成轴。宗伯因赋诗纪恩云：“赋比相如定不如，却登玉轴五云书。武皇纵叹凌云笔，只听傍人诵《子虚》。”宗伯之从兄周华，性怪诡，为逆犯吕留良讼冤，锢刑部狱数年。乾隆元年恩赦出，至湖北为道士。子某迹至武当山，迎之归，年逾六十，乖僻如故。自作诗文，署地舆字，隐以配吕之天盖楼，宗伯戒之不听。会熊中丞至台，周华突出献书，有狂悖语，劾奏，置周华极典，宗伯坐是落职。

　　◎活人种竹明嘉善孙贤良询善岐、黄术，医痊不受酬赠。惟种竹一枝于宅傍，久之成林。

　　自题诗有“活人种竹不种杏”之句，雅韵高风，未易求之近世。

　　◎班马异同元和蔡铁耕云《癖谈》六卷，详稽钱制源流，其论马、班异同最精。谓：“《平准书》云：”令县官销半两钱，更铸三铢钱，文如其重。‘又云：“铜钱识曰半两，重如其文。’曰‘铸三铢钱’，既言其重矣，故曰‘文如其重’。曰‘识曰半两’，既言其文矣，故曰‘重如其文’，史公一字不苟若此。《汉书》概作‘重如其文’，便有不可通者，马、班优劣即此可定。”

　　◎陈太仆陈勾山太仆，文章德业为世儒宗，典试分校，所得士皆天下英俊。其典湖北试也，书榜毕，监临范中丞灿谓公曰：“楚有谚云‘若要好，看黄、孝’，今黄冈、孝感中式人多，众所膺服。”后所取士张梦杨等五十三人，登甲榜者十之六七。是科落卷，公一一别其纯疵，明白批示。发卷后，下第士子多来求见，公指以要领，各得其意以去。有刘龙光者，闻公讲论，感激欣喜，至于泣下，次科联捷成进士，历官御史，终其身执弟子礼。公尝赋《书榜》诗曰：“千枝烟桦欲烧空，淡墨先题后押红。要好由来看黄、孝，拔尤适得五人同。”（前五名皆黄冈、孝感县人）

　　◎禽言黄霁青观察《禽言诗引》谓江南春夏之交，有鸟绕村飞鸣，其音若“家家看火”，又若“割麦插禾”，江以北则曰“淮上好过”，山左人名之曰“短募把锄”，常山道中又称之曰“沙糖麦裹”，实同一鸟也。余按：此鸟即布谷，《尔雅》所谓“尸鸠鸹鹈”者是也。《本草。释名》又有“阿公阿婆”、“脱却布裤”等音。陈造《布谷吟序》谓“人以布谷为催耕，其声曰‘脱了泼裤’，淮农传其言云‘郭嫂打婆’，浙人解云‘一百八个’者，以意测之”云云。吾乡蚕事方兴，闻此鸟之声，以为“扎山看火”，迨蚕事毕，则以为“家家好过”，盖不待易地，而其音且因时变易矣。

　　◎乌尔吉祭酒蒙古乌尔吉氏时帆祭酒，文誉卓著，尤好奖掖后进，坛坫之盛，几与袁随园埒，而品望则过之。幼聪颖，七岁时，塾师以“马齿菜”命属对，以“鸡冠花”

　　应。乾隆己亥、庚子，乡、会试连捷成进士，改庶吉士，散馆，授检讨，官终庶子。扬历清华阅二十余年，未尝与直省学政及乡、会典试分校之役。两试翰詹，并以三等左迁。盖祭酒雄于文而楷法不逮，故每试皆以此见绌。初名运昌，乾隆五十年迁庶子时命改名法式善。“法式善”者，国语“黾勉上进”也。

　　◎三殿五城唐麟德殿有三面，故称三殿，亦曰三院。今京都五城，兼中、东、西、南、北而言，盖即此义。

　　◎聊斋志异蒲氏松龄《聊斋志异》，流播海内，几于家有其书。相传渔洋山人爱重此书，欲以五百金购之，不能得。此说不足信。蒲氏书固雅令，然其描绘狐鬼，多属寓言，荒幻浮华，奚裨后学？视渔洋所著《香祖笔记》、《居易录》等书，足以扶翼风雅增益见闻者，体裁迥殊，而谓渔洋乃欲假以传耶？

　　◎宋四六彭文勤公有《宋四六选》一书，又采诸家书为《宋四六话》，名篇杰句，美不胜书，兹录其为时传诵者。邓温伯《立哲宗为皇太子制》，首曰：“父子一体也，惟立长可以图万世之安；国家大器也，惟建储可以系四海之望。”末云：“离明震长，绵帝祚于亿年；解吉涣亨，洒天人于万字。”洪景严《孝宗受禅赦文》云：“凡今者发政施仁之目，皆得之问安视膳之余。”楼攻愧《光宗内禅诏书》云：“虽丧纪自行于宫中，而礼文难示于天下。”陈正甫《保安赦文》云：“朕寅畏以保邦，严恭而事帝。虽不明不敏，有惭四海望治之心，然无怠无荒，未始一毫从己之欲。”（能写出宁宗心事）苏子瞻《益州谢表》云：“天地能覆载之，而不能容之于度外；父母能生育之，而不能出之于死中。”李伯玉为侍讲，误犯穆陵嫌名，上章自劾，有旨免罪，震卿为草《谢表》，有曰：“讲学方新，聿陈古谊；临文不谨，误触嫌名。凛雷电之震惊，荷乾坤之涵育。臣若稽《虞典》，舜曰重华；载考《夏书》，禹称文命。如揭日月，不以山川。有耳目者皆知，岂齿牙之敢及！”又曰：“姓所同，名所独，既重犯于严威；功惟重，罪惟轻，乃大恢于圣度。”萧峰登科岁，第一人本赵忠定公。故事，设科以待草茅士，凡豫属籍挂仕版者，当逊避。唱名日，升萧为榜首，《谢启》有云：“豫飞龙之选，淮安论次以当先；无汗马之劳，酆侯何功而居上？”（用宗室及萧家事）

　　◎未昏守贞女子未嫁守贞，归震川以为非礼，作论辨之，后儒往往信其说，此一言而有乖名教者也，今以诸家之说正之。朱氏彝尊《原贞》云：“自昏姻之礼废，而夫妇之道苦，民至有自献其身者矣。《蒙》之《蛊》曰：”见金夫，不有躬。‘贞也者，后世之所难。虽过于礼焉，苟合乎从一之义，是则君子之所深取耳。曰：古者，女未庙见而死，不迁于祖，不于皇姑，归葬于女氏之党，示未成妇也，而况其未昏者乎！谓之从可乎？日：夫妇之道，守之以恒，而始之以感。夫男女异室，无异火泽之相暌。自将之以行媒之言，信之以父母之命，委之以禽，纳之以纯帛，则犹山泽之通气，其感与之理已深，故曰男女暌而其志通也。因其所感，不以死生异其志，乃所谓恒其德也。《礼》：女子未许嫁而笄，燕则鬈首；许嫁笄而字，则为之缨，盖至嫁而后主人亲脱之。凡此者，明系属于人，所以养贞一也。则从之之义也。“武进刘文定公书《徐贞女事》云：”历观古史所揭，独行、卓行诸传，为中人以下男子示砭者，不讳过情之节，岂一一规抚经训云乎哉？况女子哉！“仁和赵氏坦书《贞女张素云事》云：”《礼。曾子问》曰：“取女有吉日，而女死如之何？’孔子曰：”齐衰而吊，既葬而除之。夫死亦如之。‘注云：“斩衰往吊。’《礼经》之文如此。夫既葬而除者，以其未成昏也。斩衰而往吊者，存夫妇之义也。其不著明嫁与不嫁者，圣人固不以守义强人，亦不禁人弗为，殆欲人之自尽其道焉耳，此圣人之深心也。且许嫁之命，非出于父母乎？

　　吾知守其初而已，吾何容心于其间也哉！“

　　◎箴中岁自省，深愧言之不能谨，行之不能敦，学易荒而交易滥也，因作箴以自警。《言箴》云：“言之甘欤？徒累己德；言之直欤？或遭憎嫉。将择人以抒诚，又患无知人之明。哲人缄口，今吾独否。负气自矜，逞才为能，曷由守朴以保身？”

　　《行箴》云：“百行之善，令闻未遽宣；一行之恶，已蒙厥愆。善恶之几，辨之宜审。稍纵即误，敢不凛凛！勿谓善蒙垢，可弛勤修；勿谓恶无损，致招悔尤。

　　已往难追，后来当勉。早夜以思，孜孜实践。“《励学箴》云：”人无贤愚，非学曷成？理无精粗，惟学乃明。譬彼嘉树，本固斯发。又如泉流，源远不竭。研嗜宜笃，造就乃深。古圣敬修，尚惜寸阴。矧余小子，敢逸豫以放心！噫嘻，岁月易逝，其肯为余待耶？今兹不力，得勿贻后之悔耶。“《慎交箴》云：”哲人求友，必尚乎德。以义以信，是当取则。众人得朋，恒徇乎私。相优相狎，慎勿效之。亲贤远佞，为功匪易。在持厥守，兼扩其智。昔者君子，择交至精。结纳勿滥，切磋有成。今予小子，奈何不慎！观人无识，应物失正。悦不若己，咎将日增。庶用告诫，尚其敬承。“

　　◎朱庄杭州涌金门外西湖滨长丰山馆，俗名曰朱庄，朱彦甫中翰俊别业也。台榭明丽，花木幽深，中有搴云楼，揽全湖之胜，尤为登临佳境。荷池数亩，花时香气袭人，池旁有亭曰觚亭，中翰自为之记，题于壁。其辞曰：“亭在水木明瑟轩后，轩占山馆之胜，清流环匝，垒石为山，杂莳花木。左则重楼相望，而右构造此亭。

　　戊戌冬落成，形半方，有两角而未名，高子高甫名之曰觚，余欣然应之曰：“子之善为名，实获我心也！觚之始为酒器，与彝、尊、、异，于宫室曰觚棱，其形方而有角，盖峻厉廉隅，未尝不适于用。其或与时俯仰，如脂如韦，甚或破觚以为圜，觚哉觚哉，汩其真意。觚又兼简牍之义，将与客共登斯亭，琴樽间作，可操觚而赋之。抑觚之谐声为孤，予抱西河之痛有年矣，孤影孑立，与世寡谐，洵子之善为名，实获我心也夫！‘辟地有亭，亭成有名，因亭之方有两角，而名有觚，皆物之后起而偶然者也。太虚为室，明月为牖，造物本无尽藏，将逍遥乎无何有之乡、广莫之野，与浑沌者游，则亦忘其为觚矣，而何有于此亭也与！道光己亥春正，长丰山民自记。”

　　◎咏史诗南康谢蕴山中丞启昆《咏史七律》五百二十六首，琢炼名贵，自成一家。句如：“玉检封中呼万岁，金童海上引三山。”（汉武帝）“十载覃思《二京赋》，千秋绝唱《四愁篇》。”（张衡）“益州刺史三刀梦，建业将军百丈船。”（王浚）“学道卅年呼宰相，读书万卷作神仙。”（陶弘景）“朱三跋扈凄凉诏，郑五平章歇后诗。”（唐昭宗）属对工切，妙合自然，正不必以议论见长。吴谷人祭酒为作序云：“公事才闲，吟笺已设。一灯摇雨，如梦古人。万叶呼风，忽来好句。”恰能写当时吟趣也。

　　◎不系园明季钱塘汪然明孝廉汝谦，啸傲湖山，制一舟名“不系园”，题诗云：“种种尘缘都谢却，老耽一舸水云间。”又作《不系园记》，其略云：“自有西湖，即有画舫。《武林旧事》艳传至今，其规至种种，不可考识矣。往见包观察始创楼船，余家季元继作洗妆台，玲珑宏敞，差足相敌。然别渚幽汀，多为双桥压水锁之，不得入。癸亥夏，偶得木兰一本斫而为舟，长六丈二尺，广五之一。入门数武，堪贮百壶，次进方丈，足布两席。曲藏斗室，可供卧吟，侧掩壁厨，俾收醉墨。出转为廊，廊升为台，台上张幔，花晨月夕，如乘彩霞而登碧落。若遇惊飙蹴浪，欹树平桥，则卸栏卷幔，犹然一蜻蜓艇耳。中置家僮二三擅红牙者，俾佐黄头以司茶酒。客来斯舟，可以御风，可以永夕，远追先辈之风流，近寓太平之清赏。陈眉公先生题曰‘不系园’，佳名胜事，传异日西湖一段佳话。岂必垒石凿沼圉邱壑而私之，曰‘我园我园’也哉？黄参议汝亨为作《不系园约》，标以十二宜九忌。十二宜云：名流、高僧、知己、美人、妙香、洞箫、琴、清歌、名茶、名酒、淆不逾五簋、却驺从。九忌云：杀生、杂宾、作势轩冕、苛礼、童仆林立、俳优作剧、鼓吹喧填、强借、久借。”汪又有小艇曰“随喜庵”，曰“观叶”，曰“小团瓢”，曰“雨丝风片”。近日西湖船若“半湖春”、“摇碧斋”、“四壁花”、“宜春舫”、“十丈莲”、“烟水浮家”、“小天随”等，皆堪游憩，然如“不系园”之有廊有台，则未之见也。

　　◎葬会浙西淹葬之风由来已久，国初德清唐灏儒先生举亲葬社，约吾邑张杨园先生履祥推广之。分八宗，宗八人，立宗首、宗副。凡社中有葬亲者，宗首、副传之各宗首、副，汇八宗吊仪人三星致葬家，八宗宗人之子俱会聚，即登社约曰：“某年、月、日，某人某亲已葬。”使未葬者惕然。以七年为期，过期不葬者不吊，所以示罚也。后又增一条：“八年葬者亦酬其半，以存厚也。”自后续行者少，淹葬之风仍然。道光辛丑年，吾里邱雨樵茂才青选复举葬会，纠同志四十人，于四月望日各赍钱五百赴会所，拈阄以定，应得之人，即予钱二十千为葬赀。如愿让他人先得，亦听其便。钱存公所，预备砖灰等物，不得携归。砖瓦等购自窑所，价视肆家特廉。岁推二人司其事。每岁人各出钱二千，给四人葬事。费不耗而事可久，其法最良。倡始于西栅，而东、南、北皆效行之。吾里善事孔多，此举为称首，诚能推而广之，使天下无不葬之亲，岂不美欤！其在穷乡窭人，或以用砖费大，则朱子白云葬法，价廉而工坚，最宜效法。世俗又有以糯米捣和沙灰，谓尤坚固可久，抑知暴殄天物，不可为训。湖州某方伯殁后，棺用沙方木，葬用糯米沙灰。迨其曾孙贫而无赖，窃发棺售之，遣骸暴弃。虽其孽不在用糯米一端，未始不因此增罪戾也。

　　◎陈殿撰诗蕲水陈秋舫殿撰沆，工诗。时楚有寇氛，作诗贻友人云：“桃花破屋开残雪，燕子空坟语夕阳。”时皆传诵。

　　◎著述当自定程篁墩词章负盛名，求其文者，多门下士代笔，殁后刊集，大半赝入，瑕瑜互见。吕新吾学业醇笃，其集为后人所编，俳谐笔墨，无不具载，为全书累。知文人著述，必当及身自定也。

　　◎斋号南宋后始有斋号，而史传皆从略。志书系号，始于景定《严州志》。近日钱警石学博《海昌备志》从之，谓数十年来友朋相呼，俱以斋号，诗文著作，自署亦然，若竟略之，亦为失实。然斋号每出己意，字则命之亲长者多，诗文自署，究不当舍置也。

　　◎昭君诗诗人之思，日出不穷，即如咏昭君者，唐、宋以来，佳篇不少，近代更有翻新制胜者，略识所见于此。“天低海水西流处，独有琵琶堪唤语。断丝枯木本无情，犹胜人心百千许。”（胡稚威）“君王重信不重色，玉貌三千替不得。穹庐若使诏留行，金屋欢娱岂终极？一传祸水入后宫，燕燕尽啄皇孙空。自谋则过君谋忠，画工毋乃真国工。”（沈濂）“一辞宫阙出秦关，长得丹青识旧颜。为报君王休爱惜，汉家征戍几人还。”（颜光敏）“汉主曾闻杀画师，画师何足定妍媸。宫中多少如花女，不嫁单于君不知。”（刘廷献）“远嫁呼韩岂素期，请行似怨不逢时。出宫始觉君恩重，临去犹为斩画师。”（赵翼）“胭脂零落倍销魂，急雪严霜泣暗吞。敢向琵琶传怨语，至今青冢亦君恩。”（那彦成）“战骨填沙草不春，封侯命将漫纷纭。当时合把毛延寿，画作麟台第一勋。”（许宗彦）

　　“无金赠延寿，妾自误平生。”（沈德潜）

　　◎玉泉雪水高宗纯皇帝巡跸所至，制银斗，命内侍精量泉水。京师玉泉山之水斗重一两，塞上伊逊之水亦如之。其余诸水，济南珍珠重逾二厘，扬子江金山下中泠重逾三厘，惠山、虎跑各重逾四厘，平山重逾六厘，清凉山、白沙、虎丘及西山之碧云寺各重逾一分，遂定玉泉为第一，作《玉泉山天下第一泉记》。又量雪水，较玉泉轻三厘，遇佳雪必收取，以松实、梅英、佛手烹茶，谓之“三清”。尝于重华宫集廷臣及内廷翰林等联句，赋《三清茶》诗，天章昭焕，洵为升平韵事。

　　◎器铭器之有铭，由来远矣，见于历朝者不可悉数，兹择近人所作辞旨简质者录之。

　　方望溪侍郎《砚铭》：“磨而不磷，静以守黑。”又《澄泥砚铭》：“甄之陶之久益坚，琢之磨之好且完，善而藏之德乃全。”钱竹汀宫詹《圆砚铭》：“怀孔之璧，守老之黑。”又《笔管铭》：“母用汝锐，可以百岁。”纪文达公《截刀铭》：“当断则断，以齐不齐。利器在手，孰得而参差。”又《瓜砚铭》：“无用者半，益之以枝蔓。君于ゼ文，鉴于兹砚。”金冬心《缺角砚铭》：“头锐且秃，不修边幅，腹中有墨君所独。”梁山舟学士《自用砚铭》：“磨不磷，涅不淄，坚白之德吾所师。”又《小砚铭》：“不雕不琢，完尔太璞。”又《折叠扇铭》：“一阖一辟，造化在手。明月半规，清风满袖。”程易畴学博《小员砚铭》：“余能方弗能员，宜与而相周旋。”吴江周叔斗茂才梦台《印泥盒铭》：“红泥田，玉龙耕种垂蜿蜒，收令名，乃有年。”孙愈愚明经《笔铭》：“三寸管，一丈舌，慎持之，有鬼责。”嘉兴钱警石学博泰吉《印匣铭》：“保其名，在退藏，用之不轻终身臧。”杨至堂河督《砚铭》：“涅不缁，蕉叶白，知其白，守其黑，说心研虑介于石。”高伯平明经《朱砚铭》：“勘六籍，文字之益，惟中藏者赤。”

　　余尝作《笔铭》云：“纯兮兼兮判厥品，朱兮墨兮视所近，勤习慎持，用无不宜。”

　　又《墨铭》云：“色暗德馨，体刚坚而用文明。早夜研摩，以成我名。”

　　◎周文忠公明周文忠公凤翔《遗集》七卷，其族孙源搜罗散坠，于嘉庆癸酉付梓。集中《论筹兵饷》略云：“摧锋陷阵则无兵，脱巾呼庚癸则多兵；杀贼攻城则士不力，唾有司背噪击戕道将则力。”又云：“夫此健儿，美衣食、饱妻孥、酣酒肉，皆四海之穷民，敲骨抽髓、鬻男嫁妇以供之者也。乃当敌而敌愈猖，剿寇而寇益溃。

　　甚至调一大将援某地，不过以一二千人往，而又多浮额，一遇大敌，缩而自保。

　　寇退，则割平人级以张功盖罪，掳掠饱而入，铙吹纷如矣。“指陈当时情事，切中其弊。公召对，尝陈：”吏速化则治不成，民重征则盗不息。“又尝《论学》曰：”学不可立党，立党则必争，奚能见道？昔朱、陆之辩，虚心求是也；今之辩朱、陆，私心求胜也，言愈多而道愈晦矣。“《论史》曰：”三代而后，汉与外戚共天下，唐与母后、宦官共天下，魏晋以下与膏粱子弟共天下，宋与奸臣共天下，元与宗族共天下。“赵氏吉士《续表忠记》备述之，称为名言。公尽节时，贻父母书云：”国君死社稷，臣子无不死君上之理，况男忝列从臣，官居讲职乎！

　　父母生育教诲以有今日，男幸不亏辱此身贻两大人羞。男事毕矣，罔极之恩，无以为报，矢之来生，万祈珍调康茂，勿以男为念。日晷已促，不得尽言。“读此，知当日贰臣有以亲在为解者，皆无所逃罪矣。

　　◎沈又希先生秀水沈又希先生范孙，为文高古不近俗，年七十犹应秋试，迄不获一第。尝诲其孙莲溪观察濂曰：“我困踬极矣，汝兄弟取科名必易。虽然，所望于汝曹在品学之醇邃，科名尚在所后。”生平喜为诗，客游四方，一时名士皆推重之。尤与山阴童二树山人钰相契，二树写梅花于雪香斋，友人方辂悬诸斋壁，时正苦寒，百虫尽蛰，忽有一蜂徘徊帧上，绕花不去，先生作歌纪之，有云：“雪湖画梅蜂食须（明刘雪湖画梅寺壁，蜂食其须殆尽，见王遂东《雪湖梅谱序》），树翁画梅蜂绕株。遥遥相去二百载，淋漓大笔同沾濡。”凡六叠韵，而二树叠韵至百篇，一时传为美谈。

　　◎钱景颜先生嘉兴钱景颜先生复，由县丞官至大兴县知县，每举苏文忠公“遇民如儿，吏如奴”语而申之曰：“民果不良，亦奴也；吏果良，亦儿也。然大势吏强而民弱，吏黠而民愚，故每事必持以平。”胥役相与语曰：“曩者百姓畏吾侪，今吾侪反畏百姓矣。”听讼必令两造各言是非，于愤争时伺其隙，徐出一言而决。尝曰：“家人诟谇，不悉其颠末，尚难定曲直，况小民见官长多畏葸，更加以声势，使不能言，何以听焉？”两造具服，即判牍尾，俾堂上审视。其不识字者，吏朗诵使闻。曰：“稍缓则弊生矣。”以是所至无留狱。先生之子警石学博，以文学昌其家，孙曾济美，其食报远矣。

　　◎吴小宋大令仁和吴小宋大令章祁，以名孝廉宰蜀之蓬溪县，视民事如家事，尤以振文风、端士习为先务。尝曰：“邑宰于民最亲，于士为尤近，接以礼，联以情，孚以推诚相与之心，动以束自爱之念，未有不乐于为善者。不此之务，而徒咎士风之不醇，可乎？”以故终其任，士无干文网者。在官三年，以劳瘁卒。邑人感其惠，建祠奉祀，纪以联曰：“修其孝弟忠信，可使制梃，故曰仁者无敌；保我子孙黎民，尚亦有利，此以没世不忘。”

　　◎武昌府署联湖北武昌府署联，惟周太守廷绶所撰最佳，云：“十城表率，九郡先驱，亿万姓属目相看，刑赏惟求孚众志；廿载司曹，一麾出守，二千石仔肩孔巨，清勤不敢负家声。”词致稳惬可诵。

　　◎疏用呜呼语《明史。吴廷举传》：“巡抚应天诸府。改南京工部尚书，辞不拜，称疾乞休。帝慰留。已，复辞，且引白居易、张咏诗，语多诙谐，中复用呜呼字。帝怒，以廷举怨望无人臣礼，勒致仕。”其疏载集中，有云：“亲友劝臣治任，每诵白居易‘月俸百千官二品，朝廷雇我作闲人’之诗；寮吏止臣辞官，辄举张诛‘幸得太平无一事，江南闲煞老尚书’之句。”又云：“比无官守，将近先庐，沿途访药寻医，已至吴头楚尾。东湖路近，难忘水木之心；西广云深，益动首丘之念。
</div>
    <div class="pagination">
<a href="冷庐杂识_page19.html">上一页</a><span>...</span><a href="冷庐杂识_page15.html">15</a><a href="冷庐杂识_page16.html">16</a><a href="冷庐杂识_page17.html">17</a><a href="冷庐杂识_page18.html">18</a><a href="冷庐杂识_page19.html">19</a><span class="current-page">20</span><a href="冷庐杂识_page21.html">21</a><a href="冷庐杂识_page22.html">22</a><a href="冷庐杂识_page23.html">23</a><a href="冷庐杂识_page24.html">24</a><a href="冷庐杂识_page25.html">25</a><span>...</span><a href="冷庐杂识_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
