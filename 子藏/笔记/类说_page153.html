<!DOCTYPE html>
<html>
<head>
    <meta charset="UTF-8">
    <title>类说 - 第 153 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 153 页/共 176 页</h1>
    <div class="content">　　灵棊经
　　灵棊经乃黄石公法南齐江谧尝以棊占得金益玉杯之卦唐经籍志五行部有十三灵棊经卜一卷盖所传旧矣凡一事再卜卒不验
　　脐裂
　　殿中丞王全嗜酒忽脐裂有声以盎承之得清酒斗余而卒
　　周世宗作诗
　　周世宗尝作诗以示学士窦俨曰此可宣布否俨曰诗专门之学今若励精叩练有妨几务茍切磋未至又不尽善世宗解其意遂不作诗
　　地狱受苦
　　人或疑释经所述地狱受苦之期太长公曰律文有流三千里地甚逺徒三年日甚长造罪之初止一念顷耳
　　不欺神明
　　江南处士朱真曰世云不欺神明但不欺心即不欺神明也
　　三多
　　学者当取三多看读多持论多著述多三多之中持论为难
　　天鸡弄和风诗
　　江南张佖知举试天鸡弄和风诗佖但以文选中诗句为题未尝究其所出进士张某白主司言尔雅鶾天鸡螒天鸡未知孰是佖不能对亟取尔雅检以语之
　　比试制诰
　　张去华任拾遗上言今制诰张澹不才愿得比试诏令中书引试澹果不胜去华迁补阙澹罢知制诰去华负时名虽胜遂为清议所鄙而澹亦当引退岂宜与新进士争锋其亦失也
　　两制作诗赋
　　晋开运中诏两制各作诗赋一篇付礼部为考试之目李怿独曰怿识字有数因人成事使令衣白袍入贡部下第必矣胡能作文章为世模楷终不肯作
　　重戴
　　重戴者大裁帽也本野夫岩叟之服以皂为之后魏孝文帝自云中徙代以赐百僚五代以来惟御史服之淳化初宰相学士台省官皆令服之
　　卢延譲诗
　　唐卢延譲为诗浅近惟吴融独重其作云必垂名宿东林云两三条电欲为七八个星犹在天言懐云名纸毛生五门下家僮骨立六街中上人曰高僧解语牙无水老鹤能飞骨有风八月十六日夜云光只讹些子縁应耗没多寄人云吟安一个字撚折数茎须又有树上诘诹批颊鸟窓间壁驳叩头虫
　　五禽以客名
　　李昉为诗慕白居易园林畜五禽皆以客名白鹇曰佳客鹭鹚曰白雪客鹤曰仙客孔雀曰南客鹦鹉曰陇客又慕居易七老之会得宋琪等八人为九老防
　　记诗
　　自雍熈至今三十年其能诗者今畧记之杨徽之会望云杳杳烟芜何处尽摇揺风桞不胜垂江行云新霜染枫叶皓月借芦花嘉阳川云青帝已教春不老素娥何惜月长圆元夜云云归万年树月满九重城徐铉病中云向空咄咄烦书字举世滔滔莫问津梁周翰山居云宿一番蔬甲拆春山几处茗旗香郑文寳春郊云百草千花路斜风细天送别云杜曲花光浓似酒灞陵春色老于人送人去云满防西日催行路一夜东风落楚梅刘师道寄别云南浦未伤春草碧北行仍愧晓猿惊咲世云野马飞牕日醯鸡舞瓮天李宗谔春郊云一溪晚緑浮鸂万树春红呌杜鹃李维渚宫亭云故宫芳草在往事暮江流送人越州云风樵若耶路霜橘洞庭秋丁谓送张南安云梅花过岭路桃叶渡江舡芭蕉云緑章封事缄初启青鳯求凰尾乍开苏为湖亭诗春波何限緑白鸟自由飞晏殊云东阳诗骨瘦南浦别魂消钱昭度村居云黄蜂衙退海潮上白蚁战酣山来自咏云刚肠欺竹叶衰病怯菱花春昼云人归汉后黄金殿燕在卢家白玉堂登楼云逺水净林色防云生夕阳
　　钱刘变诗格
　　近年钱惟演刘筠首变诗格惟演途中云雪意未成云着地秋声不断雁连天又云客亭厌见论长短村酒那能辨圣贤送僧云宿榻孤烟起行衣梦凉
　　二僧诗
　　楚僧惠崇思东寺林云鸟归杉堕雪僧定石沉云送李堪云秋声动群木暮色起千山蜀僧希书答黄桂州云来书逢歳缺去梦歴峯危广南陈转运云春生桂岭外人在海门西
　　辘轳体唱和聨句
　　自舜作歌臯陶飏言载赓及栢梁聨句顔延年和谢监谢晖有和武昌登孙权故城等篇梁何逊集中多聨句唐元稹作春深题二十篇并用家花车斜四韵刘白易之亦同此四字令狐楚和诗多次韵凡聨句或两句四句亦有出一句对一句者谓之辘轳体
　　笔法五字
　　钱若水言古之善书得笔法者唐陆希声得之凡五字撇押钩格扺用笔如钩则昼遒劲谓之拨镫笔希声云昔二王皆传此法希声以授沙门光入长安为翰林供奉希声犹未达寄诗曰笔下龙蛇似有神天池雷变逡巡寄言昔日不手应念江头洴澼人光因引荐希声于贵幸后至宰相刁衍言江南后主得此法书絶劲复增二字曰导送
　　视虚实用药
　　陈昭遇善医絶不读书随刘鋹归朝持药囊日阅数百人其风劳冷气之皆黙识之然后视其老幼虚实按古方用汤剂鲜不愈者实未尝寻脉诀也世以为神医庄周所谓悬解童过所谓读书百遍义自见是也
　　一目失明
　　钱镠年老一目失明中朝国医吴某曰可无疗此当延五七歳夀若决膜去内障眼即复旧但虑损福镠曰吾得不为一目鬼于地下足矣医为治之复故凡赂医金帛计五万緍未几镠卒
　　筑太乙宫
　　太平兴国中方士楚芝兰上言按太乙经五福太乙为天九贵神凡行五宫四十五年一徙今当入吴分五福所至民获其祐宜筑宫于苏州太宗从之宫成芝兰又言祠太乙于吴但福及吴民可徙筑京城南三十里苏村遂改筑新宫凡十殿曰君基太乙臣基太乙民基太乙九气太乙大游太乙小游太乙十神太乙天太乙地太乙并五福为十八
　　洛阳宫阙似兠率天宫
　　西晋时有胡僧至洛阳见宫阙叹曰此正是兠率天宫但生人之力营构非道力所成耳将终与徒众别曰山河天下皆变灭而况人身何得长乆但能专心清净屏除三毒形数虽乖其会必同
　　毁铜佛铸钱
　　周世宗毁铜佛像铸钱曰佛教以为头目髓脑有利于众生尚无所惜寜复以铜像为爱乎镇州大悲铜像甚有灵应撃毁之际以斧镢自胸镜破之后世宗北征病疽发胸间咸谓报应
　　太平兴国寺
　　太平兴国寺旧龙兴寺也世宗废为龙仓国初寺主僧屡挝鼓求复为寺上遣中使持剑令断首仍戒曰怖畏即斩之或临刑无惧即未可斩既讯其僧神色自若引颈就戮上大感叹复以为寺又修旧封禅寺为开寳寺
　　西土人不食肉
　　大中祥符初西域僧觉称来云入此国见屠杀猪羊悬肉市肆甚不忍观见此方人心颇恶彼西土人全不食肉上召问其所欲但求金襴袈裟归置金刚座而已
　　李符知春州
　　卢多逊贬朱崖谏议大夫李符适知开封府求见赵普言朱崖虽海外而水土无他恶流窜者多获全春州在内地而至者必死望追改前命外彰寛宥乃置之死地普颔之月余符坐事贬宣州上怒未已令贬岭外普具述其事即以符知春州到郡而卒
　　朱处士诗
　　江南处士朱真白善嘲咏刺猬诗云行似针氊动卧似栗毬圆莫欺如此大谁敢便行拳尝谒一贵人不礼防事有格子屏风真白题诗曰道隔何曾隔言糊又不糊浑身总是眼还解识人无题棺木云乆乆终须要如今未要君咏月云当涂当涂见芜湖芜湖见八月十五夜一似没柄扇
　　徐好鬼神
　　徐不信佛酷好鬼神之说江南中主以楞严经令观可见精理旬余曰臣读之数过见其谈空之说似一器中倾出复入一器中都不晓其义专搜其神恠为稽神録尝典选选人诡言神恠因以私祷布衣蒯亮好为大言馆于门下稽神録中多亮所言亮尝忤铉甚怒不与语亮一日忽云有异人肉翅自防飞出升堂而去铉即喜命记之或谓铉曰公鄙斥浮屠之教瞿昙岂不得作黄面神人乎铉笑而不答
　　造五鳯楼手
　　韩浦韩洎咸有词学洎尝轻浦语人曰吾兄为文譬如绳枢草舍聊庇风予之为文是造五鳯楼手浦窃闻其言偶得蜀牋以诗赠洎曰十様蛮牋出益州寄来新自浣溪头老兄得此全无用助尔添修五鳯楼
　　谒金门词
　　江南成幼文为大理卿好为歌词尝作谒金门曲有风乍起吹皱一池春水之句后因奏牍稽滞中主曰卿试与行一池春水又何缺于卿哉
　　求通好书
　　开寳中辽涿州刺史耶律琮遗雄州刺史求通好书官无交于境外言即非冝事有利于国家专之亦可其文采甚足观也
　　不动尊院
　　李涛为布衣时泥水关有佛舍曰不动尊院中有不出院僧未几寺为火焚僧众他徙涛题诗云走却坐禅客移将不动尊世间颠倒事八万四千门










　　类说卷五十三
<子部,杂家类,杂纂之属,类说>
　　钦定四库全书
　　类说目録
　　卷五十四
　　隋唐嘉话
　　名下无虚士　　　粉盘书事
　　更能作空梁落燕泥否
　　镜声　　　　　　豊都市
　　梦洪水　　　　　娘子兵
　　人物志　　　　　美人食乳
　　无赖贼　　　　　出血数斛
　　行秘书　　　　　枭鸣改官
　　西域胡僧　　　　金刚石
　　太宗册文　　　　金箪
　　三恨　　　　　　巡堤步月徐辔咏诗
　　宦官放鹞　　　　胡头獠面
　　糊名　　　　　　一钩丝
　　沈三兄诗　　　　锦袍
　　三二百年无此文　定昆池
　　诉子不孝　　　　张底
　　望省楼　　　　　玉树青葱
　　晋长明灯　　　　索靖书
　　为魏公藏拙　　　灵运须
　　假面　　　　　　踏摇娘
　　千秋节　　　　　水调歌
　　阿婆堂主　　　　毬塲
　　司农卖菜　　　　醉僧图
</div>
    <div class="pagination">
<a href="类说_page152.html">上一页</a><span>...</span><a href="类说_page148.html">148</a><a href="类说_page149.html">149</a><a href="类说_page150.html">150</a><a href="类说_page151.html">151</a><a href="类说_page152.html">152</a><span class="current-page">153</span><a href="类说_page154.html">154</a><a href="类说_page155.html">155</a><a href="类说_page156.html">156</a><a href="类说_page157.html">157</a><a href="类说_page158.html">158</a><span>...</span><a href="类说_page154.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
