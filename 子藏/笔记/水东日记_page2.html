<!DOCTYPE html>
<html>
<head>
    <meta charset="UTF-8">
    <title>水东日记 - 第 2 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水东日记 - 第 2 页/共 17 页</h1>
    <div class="content">　　正统四年廷试榜出华亭钱溥原溥仿宋人王十李三之诗自诵曰举头暂且窥张大伸脚犹能踏小张或者以其言近于忿易之曰头上小张才踏过举头又见大张来盖会试昆山张穆敬之第二溥第三廷试第二甲昆山张和节之第一溥第二而和则穆之母兄也予马营小诗有天门行看六龙车陈少卿和韵有将军还数李轻车或者非之殊不知唐人飞歩登云车垂鞭直拂五云车太平天子驻云车君王正候五云车来往五云车应将性命逐轻车车字皆尺遮切昧者槩以九鱼切车字故尔
　　长洲民杨芳景泰中尝以十事上巡抚邹都御史其均税额以为古昔井田养民而秦废之汉初轻田租十五而税一文景三十而税一光武初行十一之税后三十而税一晋隆和亩收二升五季钱氏以两浙亩三升宋王方贽均两浙田亩一斗元耶律楚材定天下田税上田亩三升中田二升五合下二升水田五升我朝天下田租亩三升五升三合五合苏松后因籍没依私租额起税有四五斗七八斗至一石者苏在元粮三十六万张氏百万今二百七十余万矣
　　刘洗马定之朝遇王伟兵侍王戏之曰吾太仆马多洗马须一一洗之刘应声曰何止太仆也诸司马不洁我固当洗之耳闻者快焉
　　余姚陈惟寅先生教谕昆山颇喜谈风鉴尝曰举子梁昱当甲科瞿泰安不失副榜况家贫宜急就也未几部檄先生会试同考昱泰安治礼记先生本房也比揭晓泰安名在第五昱不第先生尝谓余曰吾宦不达忝预主司竞竞焉图称任使榜未出之夕犹停烛阅首卷加精考焉以为亦天下士孰意为吾泰安也使知为泰安吾诚避嫌当弃之矣拆卷时尚书以下皆属目首得岳正众皆曰得人次陈鉴次某众皆云然至泰安吾为之惊愕且无一人有言少间幸而监试白御史圭曰此亦当在此我知之矣我同官项御史曾推此人使无御史言吾汗流面恨不即死也噫名闻不扬朋友之过诚然矣泰安于经学有工夫但岳陈等素有声太学泰安举自乡县未为都人士所知耳昱美丰度有孝行学亦纯粹萧祭酒亦许其文在甲第竟以国子生选平定知州泰安官至刑部郎中与昱先后皆死矣惜夫
　　临安钱宰子予武肃王之裔元末老儒也高庙礼徴同诸儒修纂尚书会选孟子节文公退微吟曰四鼓咚咚起着衣午门朝见尚嫌迟何时得遂田园乐睡到人间饭熟时察者以闻明日文华燕毕进诸儒而谕之曰昨日好诗然曷尝嫌汝何不用忧字宰等悚愧谢罪未几皆遣还宰以国子博士致仕家会稽宦业至今不絶宰尝自书门帖曰一门三致仕两国五封王唐昭宗赐勅宋宣和所赐吴越家寳铜印一斤重今藏其家铁劵王像俱在台郡长房
　　国子祭酒四明陈先生遇僚属诸生极严有怀忿而讼之者法司将覆请就逮周文襄公其同年谓先生当具疏申雪遂属笔于公未免有迁就之辞先生见之惊曰某如此本无何得诳君公笑曰在法惟奏事不实耳闻者乃或迂先生而先生不亦纯臣哉
　　王抑庵先生典选遇不如意事好诵古人诗以自寛一日有新得给事中即欲干挠选法者曰偶然题作木居士便有无穷求福人御史有言吏部进退官不当则曰若教鲍老当筵舞更觉郎当舞袖长要多切中云昆山卢熊字公武洪武初名儒大通篆籀之学尝为兖州知州既视即具奏以印交兖字误衮字上不怡曰秀才无礼便道我衮哩几被祸弟熈字公暨睢州同知有贤名公武寄以诗有虀盐清梦穏铁石古心存之句时人称之公武后卒坐累死今其家尚存中书舍人告身高皇圣制也官署印欵时尚循宋制云
　　范啓东闻之前辈云士大夫游艺必审轻重且当先有迹者谓学文胜学诗学诗胜学书学书胜学图画此可以垂名可以法后若琴奕犹不失为清士舍此则末技矣啓东盖善花鸟有谈论馆阁名公多重之老于京师人称范苇斋先生云
　　欧阳文忠公平生聚观金石刻动数百卷题识真迹甚多尝自言平生喜学书见笔辄书又云惟贤者之书能久存何今世见欧书仅仅少也惟东坡居士书崖镌野刻几徧天下予尝戏谓东坡平生必以石工自随不然何长篇大章一行数字随处随有独异于诸公也聂大年诗三十年来作家絶唱也有文集若干卷袁衷主事爱其罪后跌起口占诗云老我不胜金谷罚傍人应笑玉山頽之句王翰林称其显得明朝又风雨免教行李出都门而吾友张篠庵喜诵其送僧十年湖海孤舟别万里云霄一锡飞以为不能忘之但未知大年曾以此为极致否
　　杨武襄洪为人虽尚权谲然有威严将士知畏之此其所长不可掩者亦赖朝廷主张以成其名耳盖自宣德正綂来已受知于阁中庐陵杨公辈皆爱重之如初为指挥杜衡所诬以魏尚书源覆防而衡贬广西继为部卒李友全等奏上以付洪自治颇宋太祖待郭进事又大同指挥张英尝奏今总戎石公蔚州千户张宣奏刘侍郎琏朝廷皆置之死祖宗扶掖人材之心其盛如此
　　景泰元年春久旱两京灾异亦迭见偶会礼科都给事中李实吏科给事中毛玉御史陈叔绍罗箎相与惋叹盛因曰自昔灾异皆君臣引咎今日在内则大臣之罪不容辞而我辈台谏之臣缄默无补病国尤重在外病民者非一而各藩镇中官病民尤重两事当首言之实曰此言诚是科中藁明早当就君取观既而盛曰两事须先后言盖言羣臣朝廷寛大多不从言之文具而中官则必欲取回者若并言之万一止下戒饬之命再举则难然必得羣臣会奏庶几可济因偕谒诸大臣如金尚书等皆佯赞可行无实心且互为推让无肯居奏牍之首者一日兵部尚书于公谦谓盛言中官事言之有名矣近南京周叙学士言事中及之外人来言更便也未几兵部因他奏官多民扰中畧及乞将各处公差内外官员量取回京有防内官不动又数日会议及叙奏有言此亦有例见行侍郎诸懋即挥笔批定盛因曰此诚民病今既有言者若众因之则合辞上请上或可从时惟左都御史陈镒力赞会奏盖陈亦受谒者也户科都给事中马显忽言此事近日兵部有奏圣断已不允矣盛曰人臣论事而但当观事体如何且主上仁明多有得防已行因论列而即改者今事有当行岂可自沮而上负朝廷下负言者耶礼部胡公廼易批会奏竟不果他日因某奏南京沿江盗贼乞行御史锦衣卫巡捕刑部尚书俞士悦以为当准拟盛曰锦衣官校近已革去当止行御史盖两月前亦因言者革之而刑部偶忘之也他日又因马显言户部请议节省用费显意欲裁户部额外官尝有后言而对众又不言金尚书因畧言不可之故扣之亦不言盛曰用人之际此宜少缓尝闻宣德中内府工作答应之人多与军职虽老病不代支全俸此辈正亦冗食金云此当即查行既出有大臣呼盛曰适言冗食官尚再细与尚书言之盛初不虞其伪也而大臣退语同官曰叶某在议事处如有少保责任在己者然我名之为叶少保云盖例凡中外陈言奏皆礼部于内府防六部都察院大理寺通政司堂上六科掌印官防议礼部侍郎宣言其要诸部院正官面决可否自正官外更无出一言者则旧习然也虽李实号能言亦未尝有言盛诚违众矣
　　予为举子时闻同举者云国朝状元多不能至金带时陈泰和马临朐曹恒山皆在内阁未几三人皆进官侍郎盛矣己巳以来商同年继之彭纯道又继之商亦至金带今马曹逝矣陈谪戍商归田惟彭预阁事官太常少卿云
　　今人燕客杯酌劝尽饮曰千歳南北士人多亦然但莫知其字义意者为请嗺即唐人嗺酒之说者也
　　鲜于困学圹志赵文敏公书小楷精絶篆笔出石鼓文少师庐陵杨公得之吴人武昌陈士谦家藏文敏自书哀困学五言古诗一首行书亦佳又有困学小像亦元人笔但后书虞文靖公所作赞非真迹两卷予在科时常于士谦家见之欲约吴中书希纯描像士谦临行草刘廷美上舍临小楷作一卷藏之竟不果耳
　　尚书吕震前左都御史刘观皆洪武中人物熟知政事故实故廷论之际每下视诸公然皆鲜学术欠清谨诸阁老尝短薄之盖亦由此景泰中广西宪司奏土官副巡检犯王文都御史以为土官多世袭当初犯复职再犯具奏定夺后经革申明萧都御史覆请又益以以夷治夷之言殊不知诸司职掌所载湖广四川云南广西世袭土官者如广西右江之岑黄四川之田杨宋元来世长蛮夷其种谓之土人如猺人獞人之云盖本边夷故凡取问必请防发落必具奏今广西土官副巡检虽间有猺獞而军民籍人民为多广西多正綂中所授广东亦间有之盖如隂阳医官之以其为本土人且同流官署事故名土官以别之非彼土官若也又天顺初元四川重庆民邓錤陈言有云交易银两罪同党恶冦公乃叅为诞妄之言不知其为洪武禁例中语此大臣则所以贵无事不知魏相所以为汉名相有以也数自一至十惟三平声八卦惟干离坤平声十千十二支皆仄多平少隂常有余阳常不足君子少而小人多此亦可见
　　宋黄震东发尝采董槐丞相之说以大学经文知止而后有定至则近道矣两节并知本听讼一节为致知格物之传矣后来王巽卿又以近道三节释格物致知听讼一节添释新民草庐吴先生答田副使书固已深非之至谓不识文义譬之打破玉盘为言当矣或者又谓草庐尝摘此三节为传之五章见其门人袁明善所述大学中庸目録中何耶
　　先舅氏野水周先生念先外祖之无后有歳时祭甚盛德也而吾友进士郑时又以其家产医世承薛氏之业乃以其幼子立为薛后使薛世世享祀有人予固知其事之近厚而顾外家诸兄前则未敢啓齿耳偶得晦翁答汪尚书书有宋氏追礼外氏事适有会于予心因録之夫宋公以外祖无后而歳时祭之此其意可谓厚矣然非族之祀于理既未安而势不及其子孙则为虑亦未远曷若访其族亲为之置后使之以时奉祀之为安便而久长哉但贫贱之士则其力或不足以为此或虽为之而彼为后者无所顾于此则亦不能使之致一于所后若宋公则其力非不足为若为之而割田筑室以居之又奏授之官以禄之则彼为后者必将感吾之而不敢乏其祀矣此于义理甚明利害亦不难晓窃意宋公特欲亲奉尝之以致吾不忘母家之意而其虑遂不及此耳若果如此则使为后者主其祭而吾特往助其馈奠亦何为而不可伏惟高明试一思之如有可采愿早为之使异时史防书之可以为后世法而宋公之事不得专美于前则区区之深愿也愚见如此不审台意以为何如
　　方言语音暗合古韵者多今山西人以去为库闽人以口为苦走为祖是也吾昆山吴松江南以归呼入虞字韵而独江北人则呼入灰字韵如是者多又不可晓也







　　水东日记卷四
　　钦定四库全书
　　水东日记卷五
　　明　叶盛　撰
　　左都御史自刘观后不轻受观以前亦可数也近年有陈镒王翺杨善王文马昻萧维祯冦深轩輗镒翺善以恩文以保荐昻以军功维祯深以超进輗起自刑部尚书致仕改本官
　　总督军务自总兵官以下悉听节制盖始于王靖远麓川之役己巳多事以来继之者众矣继靖远者侯尚书璡也于少保在京师王盐山马沧州之于两广石璞于关外于湖贵王来尝于湖贵皆是命云总督二字盖自宣德中巡抚总督税粮始也
　　礼部尚书致仕毘陵胡公予赴广时谒之尚强徤取酒命酌因有请曰老先生身承列圣宠遇圣德圣训不可无记録否则百年后门人故吏多谬误矣公笑曰无之因详举四五事公不妄人也谩记一二可传者曰太宗命濙使外滨行面谕曰人言东宫所行多失当至南京可多留数日试观如何密奏来奏所书字须大晩至我即欲观也某至于南京旦晚随朝勑免朝辞以不敢盖凡所见殿下所行之善退则记之如一日趋朝勲臣某者语哗侍卫槌之仍口奏有防不问既退朝亟宣侍卫者赏钞若干锭于是羣臣皆言不显责大臣而旌禁卫所以寛其罪而媿其心殿下之明断也住稍久隣居杨学士士奇曰公命使也宜亟行则权辞谢之曰锦衣数种未完耳至安庆始书回奏令所从校尉给驿驴赍进也又一日侍太宗奏事退独召某至膝前曰古人有言德胜才谓之君子才胜德谓之小人眼前岂乏干办之才求一好人难耳吾欲用汝但汝官小时某为都给事中数日上召吏部特陞某礼部侍郎吏部奏礼部缺左右侍郎上曰左侍郎又某为都给事中已叨受上知每缺给事中辄命举监生等堪任者具名以进宣宗皇帝一日召某曰侍郎如某者吾所任戸部辄欲差巡抚汝与杨士竒等议巡抚须用不须用退偕士竒等覆奏比年粮饷多稽差部属官动数员民扰事误须得重臣则民安而事集上曰尔等试举堪任侍郎者以名闻因疏荐某等若干人上喜皆陞侍郎俾巡抚当时吏部后言某等侵越殊不知上惟命与杨士竒等议固不敢援吏部也
　　国朝将官专生杀如都督韩观守广西尚然观师行庆远生员迎候悉命斩之曰我知此亦贼耳山忠毅公代观则有间焉闻公盖惩英国杀黄参将事故耳予所见时将有名莫如杨洪石亨洪自百户至封侯威名闻岭北未尝专杀一人而亨尤甚额森犯土城亨与于尚书等在军中损军败将颇多然将士失律无被谴罚者兵科以为言上命特云亨等而亦如故后闻尚书言辇毂之下自专诛戮非宜王忠毅公麓川之举则异是人多能道之云
　　广西守将韩都督观英武有文颇喜诛杀山忠毅公继之则光前絶后矣公深沈有将畧用兵如神而其廉其正文臣中比肩者亦不多见当别有纪载其驭土官一以威严秋期调征无敢违限三日有惊而成疾者有毙于杖下者有调兵官致死不敢归复者其严如此后来栁安远则反是一以恩结人心始劳以酒食答来把饭然犹有善处未尝有心于掊敛待之如一不以其把饭厚薄为轻重其最可称则郤田州知府岑绍银事初绍奏幼子镛正出当袭其家奴挟其庶长子奏请袭安远折之曰父子间事当从其父言镛遂得袭绍德之怀银一千两为谢则郤之曰我岂为此而为之汝杀贼报国足矣是年绍亲率土兵随征俘馘甚众盖有以感动之也都督陈旺始有心掊尅与栁大异然犹能文饬笼络支吾度日至武进伯朱瑛则扫地矣其畧亦见盛奏中以政之治忽系乎人灼灼可凭如此聊一及之
　　聂大年诗翰著名一时不得预京衔或曰大年尝署桃符云文章高似翰林院法度严如按察司以此见忤达官其然岂其然乎晚年被徴修前史至京而卒予尝比之梅圣俞宜也
　　武安侯郑亨守大同年已七十余刚正有为一志为国而性稍每议事辄不欲从中贵言既卒人谓中贵衔之中贵乃悼惜之不已盖其心本公能服人故耳予曩在宣府中贵栢玉酒间辄追念侍郎刘公琏以为好人难得询其故曰玉每有事干之无一从者然我至今思之盖侍郎所执是其不从我者我非是也两事颇相郑卒时语不及私惟云此大同我国家后门我乃死矣夫后来者何人勿坏我家事也布政张文昌时为断事云
　　兴安侯徐亨正统中守关中一日御史张文昌语及时将徐云以亨观今之将官无一人可当朝廷大事者御史问曰今总戎成国公何如曰强敌视之婴儿耳又举得时名二边将问之曰彼何尝临大敌琐琐仅得名耳曰其必为公曰我非其人曰然然则为谁曰无如英国公屡典大兵且威严胜将校无敢犯可赴水火公为大将彼有时名者为之偏禆所向无前而彼亦可以备他日之用矣
　　故事凡各部请勅行事该部备词奏请既得防移文翰林即今文渊阁下学士依奏草勅不能异也景泰六年正月奬励独石杀贼一勅独不然兵部奏奬励勅词则多谴责且当时有防发兵是宣府总兵等官所请无预独石而勅独石云尔等奏要发兵又全非事实予甚讶焉盖惟时阁老以权臣自任不复顾惮惟其意之所欲为矣
　　上复寳位二三日间诸文武首功之臣列侍文华殿上喜见眉宇呼诸臣曰弟弟好矣吃粥矣事固无预弟弟小人坏之耳诸臣黙然时都督刘深亦带刀在侍深以复位功进左都督后充总兵官挂征蛮将军印来广西为盛偶及此其语尤详呜呼上之德尧舜之德也敢不有记
　　张学士士谦夏太常仲昭两人同登第乡甚欵密皆及与陈嗣初王孟端诸人游皆有志作文冩竹一日馆阁命石渠阁赋题士谦藁先就仲昭见之即不复下笔既而士谦以仲昭冩竹石愈已也亦然两人竟各以所长名世
　　近代杂书著述考据多不精如翰墨全书以彭思永为明道母舅事文聚以闲门要路一时生为侯门要路一时生之至传冩刋刻皆然所谓氏族大全尤甚汤公让指挥以博学强记自许一日刘草窓家偶及赵明诚汤以为赵抃之子予偶记抃之子防明诚则宰相挺之子也汤大以为不然徐元玉在座亦不能决曰明日当考书负者作东道耳汤退既详考得实乃携氏族大全呌呼而来曰本子误我矣近考广州十贤李朝一作李尚因讹而为李商亦出氏族大全云珠池居海中蜑人没而得蚌剖珠盖蜑丁皆居海艇中采珠以大船环池以石悬大絙别以小绳系诸蜑腰没水取珠气迫则撼绳绳动舶人觉乃绞取人縁大絙上前志所载如此闻永乐初尚没水取人多塟沙鱼腹或止绳系手足存耳因议以铁为耙取之所得尚少最后得今法木柱板口两角坠石用本地山麻绳绞作兠如囊状绳系船两傍惟乘风行舟兠重则蚌满取法无逾此矣
　　珍珠初采一万四千五百余两大约三石五斗次年采九千六百余两每百两余四五两大约一升重四十六七两次年大者五十余颗计一斤重云价近白金五千两御史吕洪云
　　范德机古见推当时近见廉州海角亭记为其自书无疑此碑亦用汉唐碑法题额四篆字居首下方就书文不复重出亭记字高平范惇文拜题额俱就在文后不复分书也
　　刘侍郎廉夫清余同年乡举自负文武才筹边论兵歴歴如见景泰初为庶吉士上书论时事遂见用额森犯土城诸公主保卫京师廉夫主追击颇忤意既而出赞湖贵军事王靖远都御史王来皆有论荐还朝吏部拟迁本科内批特陞刑部右侍郎廉夫性嗜酒不拘细行颇不满士论天顺初改四川防政闻有诗云一封诏下九重天台省诸公尽左迁自笑风流老叅政画船箫鼓下西川
　　文渊阁宥密之地外臣非公事不能至廷陛机宜无敢泄者杨文贞文定文敏三先生典刑尚存文贞间遇知己或问近日外间有何事或某事便否亦甚鲜也后来者则有稍稍传闻于人甚而方面官见辞后必造谒或拘举子入考文字又甚而造膝之言代言之笔不待莫出禁门而已徧告多人斯极矣此不惟系大体之得失而才器之大小福量之薄厚亦于是乎见焉
　　广西总帅府一郑牢者老也性鲠直敢言都督韩观威严不可犯亦知牢观每醉后杀人郑牢度有不可杀者辄不杀留竢其醒白以不敢杀之故以是观尤德之观卒山忠毅公云继其任公固廉正贤者下车首延高年耆德询边事有亦以郑牢言者云进之曰世谓为将者不记贪矧广西素尚货利我亦可贪否牢曰大人初到如一洁新白袍有一沾汗如白袍防墨终不可湔也公又曰人云土夷馈送茍不纳之彼心疑且忿柰何牢言居官黩货则朝廷有重法乃不畏朝廷反畏蛮子耶公亦笑纳之公镇广西逾十年廉操终始不渝固不由牢而牢亦可尚云
　　夏太常仲昭常闻之杨文敏公荣曰吾见人臣以伉直受祸者每深惜之事人主自有体进谏贵有方譬若侍上读千文上云天地红未可遽言也安知不以尝我安知上主意所自云何安知黄不可为红遽言之无益也俟其至再至三或有所询问则应之曰臣幼读千文见书本是天地黄未知是否文敏之言如此不审明者以为何如
　　近年大臣各醵白金送寺观祈报行礼云始于陈汝言万寿节亦然云始于杨鸿胪左阙门上红墙下黄瓦小直房旧为内臣所居今为大总戎候朝处云始于石亨东长安门榨子外各堂上官团作一揖而后各就舆马亦云始于亨予前年入京见此岂皆所谓时变耶于节庵以兵部侍郎巡抚河南山西迁大理少卿前后几二十年其入京议事独不持土物贿当路汴人尝诵其诗曰手帕蘑菇与线香本资民用反为殃清风两袖朝天去免得闾阎话短长
　　耿恒庵云吴思庵集解小学翟黑子章取熊氏所解脱字二十一字可删盖吾自导卿脱与下文吾欲为卿脱死脱字同非但文字可凭而我导尔脱词理亦皆无可疑也
　　李祭酒先生哭侄诗所谓朝餐对按浑无味暮骑逢人不记名其死生骨肉之情溢出言表真不愧于祭十二郎文矣
　　中书舎人卢儒字为己号重齐昆山人博学能文善笔札文学韩栁书法欧顔自负甚高诚亦时流罕及或请文藁曰吾有腹藁耳吾昔备顾问翰林一日上促雪赋急诸公未即就小子一扫萧状元见之吐舌走去其文今多不传然其为人颇迂僻陈孟东者招饮入门偶见胡仲子文一册席间饮食外手读此文不已不与众接一谈虽诮之不复顾也一日乡显宦往候之读书阁中久不出其子侄请之至再曰客候久矣遽答之曰尔何知彼曾读何书来
　　景泰中盛奏旌褒用兵地方死节之臣以浙江都指挥脱纲佥事王晟为首盖两人皆有贤能之誉又其死纲出仓卒晟极惨酷最灼灼在人耳目也后数月偶得御史林廷举按两浙时封事藁亦止以两人为首吏部议覆不果行乃知此等事不约而自同固出于人心士论之公岂亦忠义余烈足以感动夫人也欤
　　吴人耕作或舟行之劳多作讴歌以自遣名唱山歌中亦多可为警劝者谩记一二月子弯弯照几州几家欢乐几家愁几家夫妇同罗幛多少漂零在外头南山头上鹁鸪啼见説亲爷娶晚妻爷娶晚妻爷心喜前娘儿女好孤恓












　　水东日记卷五
　　钦定四库全书
　　水东日记卷六
　　明　叶盛　撰
　　叅赞军务等名始于洪熙初元以武臣疎于文墨选任方面官于各总兵官处整理文书商确机密遂以叅赞叅谋军务总督边储如大同则今户部尚书致仕丹阳沈固宣府永宁伯处则户部侍郎昆山刘琏山东遂安伯处则福建布政会稽周颐广西则副使刘绍人称刘司马也固琏则防政颐则防议皆山东布政司固琏初满九年陞俸二级再满考转京职恊赞又其后所称至提督重矣若王靖逺之总督文臣军旅之权极矣天顺初一切革去都御史白圭在湖广摘勑中语署赞理军务辛巳勑盛恊同征夷将军总兵官都督佥事顔彪賛理戎务同时数勑皆云然惟顔彪一勑内云军务盛仍云云
　　顔征夷云都指挥马良最为上所爱尝得骑行禁中中官以为言上曰吾欲压马耳中官又言此当属御马监官上亦不之罪也良妻亡上每慰问之适数日不出上有问左右以新娶对上曰谁曰宁阳侯女上咈然曰信有之此厮夫妇之道尚薄而能事我耶屡杖而疎之纪载之言固有张大太过者适足取疑于人疑此之过而并不信彼之实所损诚非细也刘静修读史一诗真可谓前人所未道而后人莫能继矣尝观岳珂所纪乃祖禅将死焚出箭镞固已厌之近见欧阳子书钱思公家瑚笔格事乃知欧阳子尚然而况珂乎
　　叅将范信兵既入大同里俘获甚多旗牌官人给贼妇一二人值昏莫拘系一室中夜哄然视之乃三四人就雉经也此犹或怵威惧死而然又有一烈者焉旗牌官某得贼妇年尚少负一小儿过岭忽不行曰吾欲乳儿从之妇乗间自投岭下死呜呼忠义之性出于天何地无之亦何人无之妇可谓不负于贼矣夫妇不幸而夫贼犹不忍负贼使妇而夫一男子丈夫其所禆益又当何如吾于是而知事人而二心者之有罪也
　　广州知府沈琮尝为南京兵部武库司主事武库司典皁凡诸司多属意焉盖皁有定数得之多或得之早皆可觊利耳一日告予曰惟利亦可以观人琮司皁者久不以动心而干人挠法者得两公焉尚书魏公骥都御史轩公輗是已
　　顔总戎养疴广州问谈命者右卫军李名远梁万方二人先后至先叩李名逺曰汝术较梁万方何如曰万方精我固不及也他日以叩万方曰我则不及名逺盖梁万方实优云比録功籍众纷纷请乞营走不已右卫百户周宁刘升独辞上官念其劳强之再竟不能从呜呼今之号士大夫者妬贤忌能不欲己声名在人下至用意欲倾其人而去之与夫恬不知命分奴顔婢膝惟进身固位之利是图者视二人其心得不愧死哉
　　六科衙门右砖城内尚寳司西永乐中灾暂于午门外直房署事遂以至今自来凡公文承防皆称五府六部都察院六科给事中景泰间户科都给事中马显强欲称六科都给事中已失之今止称六科亦未为当也都督喜信回回人两广逰击将军都督同知和勇达勒达阿噜台之孙也两人不供佛不礼神不拜尸殡曰吾回回俗皆然达勒达间有之佛本西域固宜神则有当事者而吊祭之礼不知则是其自异于华夏矣
　　午门外东直房六部都察院大理寺堂上官候朝之所两门入惟都御史正官独处一小夹室闻之近歳都御史顾公佐非公聚未尝与诸司羣坐立此其一耳盖亦得宋制殿庐幕次惟中丞独设椅子坐殿门后稍西北向之遗意也
　　岭北仓库草场中皆有土地祠仓中奉萧王问之则曰鄼侯盖以鄼侯尝督馈运故也其配则吉知陀圣母旁卧一犬则曰厫神甚矣其可笑也广西桂林府仓土偶淫尤多金书其扁曰仓王之祠皆尝除毁易王城隍之神盖周文襄公于苏松诸仓尝为是似为近理从之广东德庆州儒学灵星门右像祀防学佑善大王云甚灵教官惧祸不敢撤因出案毁之易主赵师旦诸公云试録自宋崇宁中霍端友榜始当时本今不曾见尝见元时廷试録家状初授官及所对防而皆在焉国朝乡试小録防试録进士登科録具有成式洪武永乐中考官有儒士主考品官同考者序文亦不拘篇数其序文禁称公考官止用实授教官序或书总兵武弁镇守中官三代或书曾祖母等皆出近年至两京序文称臣余皆具姓名皆因袭之旧今年广西以却总兵镇守而拜众人不书姓名则无谓甚矣
　　陈汝言宠幸时一日论学士进官或以过多为言汝言曰唐太宗时十八人今何谓多于是有同日拜学士六人之命汝言之便巧此尝闻曾状元在翰林凡若干年而后得侍讲学士太宗一日顾近臣曰曾棨已与学士矣意犹谓其得之早也祖宗之慎重名爵磨砺人才如此
　　孙状元贤未第时尝梦金甲神人持黄旗揷其门上有状元字先人一夕梦双龙压所居屋脊天明语毕而都给事中勑命至驸马都尉周君景寓永平梦骑龙近天而行因请入京已而被选皆竒梦也
　　今都察院堂中扁肃政二字当撤去盖前元及建文中有此衔号宋以观文称殿尚云误犯炀帝旧名也此不知何时所书正綂中院新落成尚因之耳
　　周新广城人永乐中浙江按察使廉公正直声称籍甚为纪纲所间死仁庙每悼惜之尝见今南京太仆丞云间叶惟洁云乃祖钱唐知县宗行以廉能独为新所重比卒新为文手书祭之真迹尚存监丞阮随云浙人能道新异政缕缕如一日有诉争雨伞者甲曰我伞也乙曰我伞也彼夺之所言记验皆同新命剖之各持其半去隂遣人尾其后甲云我始欲助汝伞价之半得非汝利也乙对曰伞本我物宁能低价属汝于是甲就缚正其罪广东陈佥事濂云周无子景泰初周夫人卒于家浙人在广东藩臬者皆会塟云
　　京师印卖春帖有曰雨露有恩沾万物乾坤何处不三阳好事者遂以为用三内相之徴旧又有金台千古地正统万年春之句丁丑冬忽复印行新年乃有复辟大事盖是年京闱秋试防亦及正统内阁大臣因子不预选又重加笺注则亦岂偶然哉
　　太祖皇帝尝及大臣所居曰大官人必得大宅第即与刑部尚书开济创为之制甚宏丽令有司以此为式俗因呼为様房予前年过金陵燕今刑部尚书前左都御史萧公所及此相与感叹祖宗之礼臣下如是其厚也古廉李先生在成均时松江士子新刋孙鼎先生诗义集说成请序先生却之请之固则曰解经书自难为文近时惟东里杨先生可当此况六经已有传注学者自当力求此等书吾平生所不喜以其专为进取计能怠学者求道之心故也昨闻钦谟言苏人有集解小学书求序于吴祭酒节者祭酒亦却之曰吴思庵先生子乡先生也其人且达尊况予所述未能出其右吾何敢序也祭酒固李先生高第弟子云
　　侍郎于公巡抚河南山西妙年敏手下视无人尚书海丰王公学行朴实时以侍郎干事河南颇不相能未几王陞户部议事常期于辄不得还人谓两皆有不平者于因有叅政孙原贞王来荐代之举坐降官景泰中于当轴乃最不喜议事官入朝当先期奏止之七年夏闻四川侍郎罗绮将还奏遣人驱之使还不复有以礼待下之意予恊賛岭北与今年尚书富冦都宪深李都宪秉然皆亦在奏中又闻两宰执之子皆领钦取举人固虞事变将作矣
　　国子祭酒云间陈先生与前按察使黄翰为童丱交翰既败去士夫中有毁责之言先生辄讳止不欲闻翰尝欲援例纳马复原官先生亦尝以其事语予竟迫于众议而寝人或以先生党而复疑其于予有憾也后先生跋予幸学卷乃过辱见与于是闻者释然谓先生初无他肠其于翰特笃于故旧焉尔先生其亦厚德之士哉卢都御史睿在边以敌使入境节省供给为中贵人所毁得罪下狱或谓卢本为公家以问杨文敏公文敏曰事固有轻重使吝者小费而边患或生则所费诚不赀矣此亦不可不知
　　昆山郏亶正夫显于宋熙宁元祐间事具玉峯志中吴纪闻等书近见南海志载正夫修东城记一首正夫著述甚多袁子英犹及见其寄太仓隆福寺妙观师诗百韵今皆不复可见矣因録记文于此今天子即位之三年春二月乙巳广州新城成其谋之于龙图直学士吕公居简之为经畧而考之于太原王公靖之为转运使也吕公之治广常患旧城不足以容民而议为西城者皆以地处卑薄毁民居者众而不可为者久之因得郡治之东古城之遗址将以益城为请会移荣朝京师遂上其事天子可其奏诏以王公经始而责成焉命之下公即约古制调广民而借其力得七十万售材于属县得八万为甓于此山得五百万皆因民之愿为浮图者请于上得钱五千万以给其费始于二年十月之庚子朔而成于是凡为日一百二十有六为城袤四里为濠以环其外为楼橹五十有一为门二实旧濠之两端合子城而为一初役之兴议者皆为籍列郡之财积数年之功而后可成及是不资于公不取于民工虽逾时而民之出力远者不过十日故广之民见役之兴而不知其力之劳列郡之民见城之成而不知其役之兴议者始服以信呜呼何始虑之精而收功之易宋兴天下威德及远四裔万里之贡不絶于道广虽限在岭徼百
　　年之内无鸡鸣犬吠之【缺】　　　　叛民始被其害迄
　　今十五六年諰諰【缺】　　　　　　燔灭之暴兹城之
　　成穉女相庆昔之【缺】　　　　　　而惊驰者固已按堵而无虞矣夫兴大役而不扰于上下及其已成一州之民得以去危厉之忧而获安全之幸其为利固岂小哉亶既乐闻朝廷悯仁元元思有以豫防其患而又服公敏于有为故其用力少而成功多宜有以诏于后敢记其嵗月云时熙宁三年四月望日
　　或曰杨文定公尝云范文正高季迪皆出姑苏两人气象甚不同盖于其所赋卓笔峰见之今按高诗见姑苏杂咏范诗则不见于集不知何所据也附记之范云笠泽研池小穹窿架石峩仰凭天作纸写出太平歌高云云来初似墨鴈过还成字千载只书空山灵恨何事会稽王冕元章其为人见宋潜溪所着传今人间往往有其所画梅花断缣尺楮人争寳之多元章自书所题其上如所谓我家洗研池头树个个花开淡墨痕不要人夸好顔色只留清气满乾坤皆有可观又闻初见太祖皇帝应制题梅诗曰猎猎北风吹倒人乾坤无处不沙尘玉关三月犹冻谁信江南别有春睿意极眷赏之
　　松江老儒天台陶九成所著书颇为杨文贞公所不取盖如所谓书史会要是已使其见南村辍耕録当更不取録中颇杂淫防事可鄙也近闻说郛百卷尚存其家有九成涂改去取处不知如何其亦未成之书欤独石书板刷墨用带毛兎脚广州则大香橼厚皮又独石苦寒处素不产藤竹人家篐桶等用则取绵栁条为之不异藤竹也乃知天地生物不絶生人之用顾用之者何如尔
　　陈都御史智以教官多猥茸且锋铓畧尽难称激扬之任以是不得任御史有轻薄者恨之作诗曰陈智如何量不寛斯文不许入台端管敎今日为民去曹泰分明是教官以智去坐泰言灾异故也夫无人不可用况教官乎顾其人何如耳教官如今之魏尚书骥年尚书富何可少也泰复陈姓今左佥都御史风裁足称云



　　水东日记卷六
<子部,小说家类,杂事之属,水东日记>
　　钦定四库全书
　　水东日记卷七
　　明　叶盛　撰
</div>
    <div class="pagination">
<a href="水东日记.html">上一页</a><a href="水东日记.html">1</a><span class="current-page">2</span><a href="水东日记_page3.html">3</a><a href="水东日记_page4.html">4</a><a href="水东日记_page5.html">5</a><a href="水东日记_page6.html">6</a><a href="水东日记_page7.html">7</a><span>...</span><a href="水东日记_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
