<!DOCTYPE html>
<html>
<head>
    <meta charset="UTF-8">
    <title>履园丛话 - 第 40 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>履园丛话 - 第 40 页/共 45 页</h1>
    <div class="content">
　　◎镶边酒近时俗尚骄奢，挟妓饮酒，殆无虚日。其座旁陪客，或有寒士不能具缠头挥霍于筵前者，谓之镶边酒。余笑曰：“昔杜少陵《尝陪诸贵公子丈八沟携妓纳凉诗》所谓‘公子调冰水，佳人雪耦丝’者，岂非镶边酒耶？”

　　◎二婢有某绅致仕归，一日之内连纳两妾。人笑其非，余独谓此公当深于经学者。

　　何以言之？《易》曰：“枯杨生弟。”《礼记》曰：“行役以妇人。”皆老年娶妾之证。余如有钱，必欲效之，亦买二婢。人问曰：“二婢何为？”余曰：“与其夹我于死后，宁若夹我于生前之为乐也。”

　　◎狗医吴郡新郭里有药材铺，铺主人姜姓者，浙江慈溪人。姜素知医理，里中有疾病，辄请其调治，颇有验。家畜一狗甚驯，姜每出诊，狗必随之，摇尾侍坐以为常。一日主人偶他出，有乡人患湿气，一腿甚红肿，不知其所由，来以示姜。此狗忽向其腿上咬一口，血流满地，作紫黑色。主人归，痛打其狗，而以末药敷之，一宿而愈。有患隔症者，姜误以为虚弱，开补中之剂，狗又号其旁，乃改焉，饮数服即痊。有孕妇腹便便，饮食渐减，姜认其水痼，狗侍其侧作小儿声，乃悟其旨，而以安胎药治之，越月而孪生，产母无恙也。姜以此狗知医，每出诊必呼其同行，一时哄传有狗医之目。后狗忽亡去，不知所之，姜叹曰：“吾道其衰乎！”

　　未几亦病死。余闻之笑曰：“江南之人最信医药，而吴门尤甚，是狗既知内外科而又兼妇人科，以匡主人之不逮，历数诸医中岂可多得哉！以视今之舟舆出入，勒索请封，若有定价，而卒无效验，或致杀人者，真狗彘之不若也。”

　　◎长随长随之多，莫甚于乾嘉两朝；长随之横，亦莫甚于乾嘉两朝。捐官出仕者，有之；穷奢极欲者，有之；傲慢败事者，有之；嫖赌殆尽者，有之；一朝落魄至于冻饿以死者，有之；或人亡家破男盗女倡者，有之。据所见闻，已不一其人，皆由平生所得多不义之财，民脂民膏也。而间亦有喜于语言文字者，虽无甚要紧，而实可恶。昔阿文成公出使湖北，忽问毕秋帆制府曰：“闻某翰林为尊纪书联，竟称某兄大人，何无耻也。”制府默然，后察其实，遂召此仆逐出之。有周良者，苏州伶人，亦取号莲塘，百文敏公之长随也，尝画《莲塘图》，求海内名公卿及骚人墨客之辈题咏几遍，而诸公亦若惟恐后者。后为曾宾谷中丞司阍，知其事逐之，落莫以死，一家星散。又刘松庵者，陶云汀宫保之长随也。尝画《梦游佛境图》，求大人先生题诗。卷中有五状元、两尚书皆称其先生或称某兄某丈者，余初不知其为何如人也，诡托官亲或曰幕友，遂为属笔，后知之懊悔无已。故为人书题卷册，不可不慎。近复有以秀才而当签押门上者，真斯文扫地矣。

　　武进刘煦堂刺史官直隶昌平州时，有司阍王诚者，顺天人，自言其曾祖已当长随，积赀巨万，家有质库八所。其为人也，老成练达，既无嗜好，亦不捐官，公事之暇，惟静坐一室而已。余闻而异之，遂谓人曰：“夫执鞭之事，原所以求富也；既富矣，而仍为执鞭何也？意此人以长随为乐者耶？”

　　◎孝经通四书熟江铁君明经荐一业师与某富翁家，其徒赋质甚钝，每日读《论语》两三行，掩卷即不复记忆。主人嫌其师之不善课，啧有繁言。铁君曰：“此甚易事，当令先讲《孝经》。”富翁喜，因令师以《孝经》训其子，朝夕讲诵，越月余而其钝如故也。翁疑其绐己，复造江而询其故，铁君曰：“翁岂未读《三字经》耶？

　　《孝经》通，《四书》熟也。“

　　◎绯仙有女校书号绯仙者，扬州人，善谈笑，爱文墨，修短合度，秀绝人寰。一时士大夫为之哄动，欲求一见而不可得。年未二十而积蓄数万金，尚未许人也。一日在谢君琅林席上谈及绯仙，余曰：“此人前身必是大商，曾将金银挥霍于众人者，故今生众人亦将金银作缠头，实是收债耳。”此余偶然戏言，琅林目余，拍案大笑。始知为某商翁孙女也，为叹息者久之。

　　◎面貌册凡岁科试，诸生面貌册向为循例，虚应故事而已。胡希吕先生视学江苏，详细殊甚，恐有顶冒也。常熟生员沈廷辉，年三十余，册填微须。讵先生以微训无，凡有须而填微须者，俱不准入场。廷辉闻之曰：“吾必被逐矣。”进场之前一日，拟嘱学书改正，适学书他往，寻至三更，不得已往剃头铺将须刮去。旋闻鼓吹声，急赴辕门听点，及唱沈名，先生熟视廷辉曰：“此人又一顶替者，册上填明有须，何以无须。”盖此学书素与沈善，因学使有斥逐之信，特为沈改微为有，而沈则未见学书，不意反变有为无也，无可置辩，废然而出。旋有一生素狡黠，亦以微须被斥，生故与学使强项，先生大怒曰：“汝读书尚不知朱注微无也解耶？”生笑禀曰：“若然则孔子微服而过宋，脱得赤膊精光，成何体制也。”先生默然，后无被逐者。

　　◎和相嘉庆己未正月初八日辰刻，仪亲王传旨，命乾清门侍卫立拿和相交刑部审问，一面抄其家产，至十八日早，赐死狱中。余时在京师，闻见较详。偶阅《冰山录》，知严分宜家产不过二千余万，比之和相百中之一分耳。尝记元人吊脱脱丞相诗云：“百千万贯犹嫌少，堆积黄金北斗边。可惜太师无脚费，不能搬运到黄泉。”吾于和相亦云。

　　◎朱玉秦淮女校书朱玉，颇敏慧，能识人。蓬云孝廉未第时，玉最钦重，以才子目之。后蓬云中式，玉自夸鉴赏之真。嘉庆庚午，赵瓯北先生重赴鹿鸣，尝主其家，是时玉有征兰之信，先生书楹帖一联赠之，云：“怜卿新种宜男草，愧我重看及第花。”一时传为佳话。

　　◎素不相能吾乡邹晓屏相国与秦小岘司寇素不相能，每有言论，辄彼此咀唔。后司寇以目疾告归，而相国亦以教匪林清谋叛，不能先事预防，有旨著回原籍闭门思过，因此同在林居。一日两公于惠山卒然相遇，司寇曰：“公何以入山？”相国曰：“君能见我耶？”从者皆窃笑。

　　◎马上得之马上失之上海赵谦士少农由监生入懋勤殿行走，历官至户部侍郎。上每巡幸热河，侍郎辄随驾，以较射得孔雀翎。嘉庆十六年，恭缮御制诗，误书驻为注字，业已刻石进呈矣，侍郎急入奏，自行检举，上以赵素醇谨，不加之罪，仅拔去花翎。京师人有谑之者曰：“如侍郎之翎，可谓马上得之，马上失之矣。”

　　◎绣阁英才本朝文运天开，文章日盛，而间及于女子，亦著作如林，惜无人为之选录成大部者。近时某君虽有《撷芳集》，何足数也。余尝戏语孙子潇庶常云：“君诗才绝妙，刻集盈尺，而多闲暇，何不精选绣阁英才之诗，都为一集，俾扫眉人吐气乎？昔顾侠君选元诗毕，梦中有古衣冠者数十人来谢，他日君梦中自亦必有无数红裙翠衷，深深拜谢于君前者，岂非一大快事耶！”

　　◎官妓唐、宋时俱有官妓，如白香山之与元微之、欧阳永叔之与苏东坡皆所不免。

　　近时无官妓，而竟有太守监司俱宿娼者。余笑曰：“此无他，亦行古之道也。”

　　赵瓯北先生有《题白香山集后》云：“风流太守爱魂消，到处春游有翠翘。想见当时疏禁网，尚无官吏宿娼条。”

　　◎升官图韩城师禹门太守两次落职，余作书慰之曰：“一官何足介意耶，亦如掷升官图，其得失不系乎贤不肖，但卜其遇不遇耳。”太守阅之，为之解颐。

　　◎王良善驭余弟子徐季雅名颖，长洲人，内阁学士之胞弟也。年未弱冠，能为古文，笔端颇横，因促其受业于王铁夫。越一年，余偶在友人席上问铁夫云：“季雅近为文有进境否？”铁夫曰：“如小驹乱走，尚未驯也。”余曰：“是在王良之善驭耳。”

　　◎两耳太聪族叔印川少府，少与前两广总督吴槐江先生同入泮宫，最为莫逆。先生年八十，少府年八十五，俱强健如少年。一日两公相晤，各言近状，少府曰：“余所恨者，两耳太聪也。”先生愕然，问故，答云：“近日后生家，专以诈人搭桥包漕说讼等事，似为一业者，余不欲闻之耳。”

　　◎者者居余游历之地，不过七八省，每见古碑石刻及匾额楹帖之类，其最佳者，辄为手记；而最可笑者，亦不能忘也。如酒店匾额曰“二两居”，楹帖曰“刘伶问道谁家好？李白回言此处高”，在处皆有。河南永城、睢州一带又有酒店一联云：“入座三杯醉者也，出门一拱歪之乎”，已足供喷饭矣。而南阳夏镇各处家家门上有一联云“五湖天马将，四海地龙军”，竟不知作何语？尤可笑者，湖北武昌府城隍庙大殿上有金书大匾四字，曰“不其然而”。又山东济南府省城有酒店曰“者者居”，余不解，一日在孙渊如观察席上谈及此条，有一土人在座，答曰：“此出之《论语》。”余问曰：“《论语》何章？”曰：“近者悦，远者来也。”

　　一时为之绝倒。

　　◎男慕贞洁女效才良闻西洋人以妇人当家，其夫则反处深闺，插花傅粉，若为其妻妾者。今广东嘉应州亦有此风，然较西洋为优，男人在家读书，女人支持家务，或开张店铺，或出门营生，以养其夫，一切米盐琐屑之事，俱不使其夫婿知之，恐旷功也。故粤中通省以嘉应一州文风为最盛，科第亦甲于他州县。一日余在袁浦张河帅席中，有北平杨桂山都转自粤东来偶谈及此事者，河帅笑曰：“此欲翻周兴嗣《千文》二句，当云‘男慕贞洁，女效才良’者也。”满座大笑。

　　◎先为阎罗王定案昔毛西河有女弟子徐昭华，为西河佳话。乾隆末年，袁简斋太史效之，刻十三女弟子诗，当时有议其非，然简斋年已八旬，尚不妨受老树著花之诮。近有士子自负才华，先后收得五十三女弟子诗，都为一集，其中有贵有贱，杂出不伦，或本人不能诗，为代作一二首以实之，以夸其桃李门墙之盛。此虽从事风流，而实有关名教。曩余在三松堂，客有艳称其事者，潘榕皋先生叹曰：“此人死后必转轮女身，自亦工画能诗，千娇百媚，而长安游侠公子王孙为其所惑者，当十倍之，必得相于到五百三十人，方能抵其罪过。”余笑曰：“公竟先为阎罗王定案耶。”

　　「恶俗附」

　　◎出会大江南北迎神赛会之戏，向来有之，而近时为尤盛。其所谓会首者，在城，则府州县署之书吏衙役；在乡，则地方保长及游手好闲之徒。大约稍知礼法而有身家者，不与焉。每当三春无事，疑鬼疑神，名曰出会，咸谓可以驱邪降福，消难除蝗。一时哄动，举邑若狂，乡城士女观者数万人，虽有地方官不时示禁，而一年盛于一年。其前导者为清道旗，金鼓，肃静、回避两牌，与地方官吏无异。

　　有开花面而持枪执棍者，有绊为兵卒挂刀负弓箭或作鸟枪藤牌者，有伪为六房书吏持签押簿案者；有带脚镣手靠而为重犯者，为两红衣刽子持一人赤背插招旗，又云斩犯者，种种恶状，习惯自然，恬不知耻，而反以为乐，实可笑也。近江阴李明经见田亦极论之，有赛会十弊，以为鬼神非其族类，不歆其祀，而通乎上下，唯社为然。然自古方社祈年，不过烧纸钱，击鼙鼓，榆坛下，酒奠春风，桑柘林边，人嬉夕照，乐太平之有象，式礼法于不愆，未有侮弄神明，叫嚣乡里，妄违礼法，败坏风俗，若此之甚者也。其言确切，深中时弊，略记于后。

　　一曰渎鬼神。《论语》曰：“未能事神，焉能事鬼？”未闻有敬鬼神而近之者也，不过借众人之钱财，供会首之醉饱，愚民不知其故，遂从而和之，一时成俗，百弊丛生，其宜禁者一也。

　　一曰乱法度。凡一府一邑，俱有山川社稷坛、文武城隍庙以及乡贤名宦诸祠，此皆列于祀典，官民之所宜春秋祭祀者。至若某土地神之为某王某侯某将某相，则不列于祀典。名爵既别，尊卑无序，古今倒置，仪仗各殊，即所谓淫祠也。而僧道借以弄钱，妇女因而游玩，其宜禁者二也。

　　一曰耗财用。一方赛会，万户供张，竟有勉强支持，百端借贷而入会者，亦有典衣粜米，百孔千创而入会者。以有限之钱财，为无益之费用，至于债不得偿，租不得还，冻饿穷愁而不自知者，虽斯民之自贻伊戚，亦由土俗之有此厉阶，其宜禁者三也。

　　一曰误本业。城市之民，俱有其业；乡曲之民，各有其事，民以勤俭为本，安有空闲时耶？且赛会皆在三春，既失其时，又失其业，吾实不知其肺腑，且试问此等事为名利乎，为衣食乎？小人之愚，一至于此，其宜禁者四也。

　　一曰混男女。凡乡城有盛会，观者如山，妇女焉得不出。妇女既多，则轻薄少年逐队随行，焉得不看。趁游人之如沸，揽芳泽于咫尺，看回头一笑，便错认有情；听娇语数声，则神魂若失。甚至同船唤渡，舟覆人亡，挨跻翻舆，鬓蓬钗堕，伤风败俗，莫此为甚，其宜禁者五也。

　　一曰煽火烛。无论在城在乡，迎神之日，灯烛辉煌，香烟缭绕，茶坊酒肆，柴火薰天。更有扎彩灯出夜会者，亦有敛民钱放烟火者，设有不虞，难于扑救，奸民亦乘机抢夺，遂不可问，其宜禁者六也。

　　一曰兴赌博。赛会人杂，易于聚赌，摇摊押宝，纷纷而来。或输钱已竭，尚求亡羊于无何有之乡，或借贷无门，陷此身于不可知之地，剥衣而去，攘臂而来，贻祸地方，不知所止，其宜禁者七也。

　　一曰聚打降。乡曲狂徒，市中匪类，平时聚饮，三三两两，尚多相打相击之事。况赛会人众，千百为群，遇店行沽，逢场入局，一撄忿怒，便逞横凶，或莫与解纷，即酿成命案，因而祸延保甲，讼累村坊，其宜禁者八也。

　　一曰招盗贼。异方匪类，混迹人丛，稽察綦难，穿窬甚便。日间以热闹尽欢，夜静而熟眠失窃，富者金帛霎时俱罄，贫人米粟一扫而空，至于觅贼追赃，计已晚矣，其宜禁者九也。

　　一曰坏风俗。人本质朴，因出会而多置衣裳，家本贫穷，因出会而多生费用。

　　甚至在城在乡，俱崇华美，小街小巷，迎接亲朋，使斯民咸入豪奢，而风俗因之败坏，其宜禁者十也。

　　◎赌《家语》，哀公问于孔子曰：“吾闻君子不博，有诸？”孔子曰：“有之，为其兼行恶道也。”司马子长谓博贵枭，言便则食，不便则止，贪之至也。近时俗尚叶子戏，名曰马吊碰和。又有骰子之戏，曰赶洋跳猴，掷状元牙牌之戏，曰打天九斗狮虎，以及压宝摇摊诸名色，皆赌也。上自公卿大夫，下至编氓徒隶，以及绣房闺阁之人，莫不好赌者。按诸律例，凡赌博，不分军民，俱枷号两个月，杖一百；偶然会聚开场窝赌及存留之人抽头无多者，各枷号三个月，杖一百；官员有犯者，革职枷责，不准收赎，若是其严也。余尝论女子小人，未尝读书识义理，犯之有也。若公卿大夫，受国重寄，食禄千钟，不以致君泽民为心，而以草窃狗偷为事，亦终日屹屹，彼此较量，而斯民号呼门外，拘候堂皇，愁怨难伸，饥寒交迫者，不知凡几，而皆不之省。斯人也，大约另具一种心肝者耶。记戊辰十月，余游济南时，菊溪相国尚为方伯，有太守监司俱为此戏，方伯闻而责之，监司曰：“此不过消遣而已。”方伯怒曰：“君等非无事者，盍即以公案簿书消遣乎？”监司莫能对也。

　　●丛话二十二。梦幻◎汲古阁虞山毛子晋生明季天、崇间，时流贼横行，兵兴无定。子晋本有田数千亩，质库若干所，一时尽售去，即以为买书刻书之用。创汲古阁于隐湖，又招延海内名士校书，十三人任经部，十七人任史部，更有欲益四人，并合二十一部者，因此大为营造，凡三所。汲古阁在湖南七星桥载德堂西，以延文士；又有双莲阁在问渔庄，以延缁流；又一阁在曹溪口，以延道流。汲古阁后有楼九间，多藏书板，楼下两廊及前后，俱为刻书匠所居。阁外有绿君亭，亭前后皆种竹，枝叶凌霄，入者宛如深山。又二如亭左右则植以花木，日与诸名士宴会其中，商扌古今，殆无虚日。又有所谓一滴庵者，为子晋焚修处，中揭一联云：“三千余年上下古，八十一家文字奇”，为王新城尚书笔也。当崇祯末年，谷屡荒，人民扰乱，凡吴郡乡城诸富家莫不力尽筋疲，而子晋处之自若，其用意良深矣。子晋没后，其子名字斧季者，于诸子中最为知名，又补刻书数十种，以承父志，实为海内藏书第一家也。初子晋自祈一梦，梦登明远楼，楼中蟠一龙，口吐双珠，顶光中有一山字，仰见两楹悬金书二牌，左曰：“十三经。”右曰：“十七史。”自后时时梦见，至崇祯改元戊辰，忽大悟曰：“龙，即辰也。珠顶露山，即崇字也。”遂于是年誓愿开雕，每年订证经史各一部，其余各种书籍，亦由此而成焉。

　　◎杨贵妃顺治乙未，陕西兴平令贺文龙尝夜梦一女子，明靓妆，由仪门直升堂级，诉人侵地而去。后一日，贺出门经杨贵妃墓，乃悟所梦，为之清界而封树焉。

　　◎许昌嘉定有老儒名朱纲，为人方正不苟，颇信佛老之说。一日，忽梦二冥使来召，便随之行，至冥府，心甚怖之。少顷，阎君打鼓升殿，司门者报云：“东昌府知府到。”纲听称其知府，遂不甚惊。纲上阶，阎君下座，相揖分宾主礼。阎君问曰：“公在任时判许昌弑母一案，得无过当耶？”纲一闻此言，前世事忽然现前，对曰：“许昌实不曾弑母，毒杀其母者，乃恶妻也。昌从外归，一知消息，即当黜妻首官正罪，乃以情爱难割，含糊隐忍，犹同枕席，尚得为人子乎？纲拟以春秋许世子不尝药、赵盾不讨贼之例断之，曰弑母，谁曰不宜？”阎君点头曰：“公言是。”乃长揖送下阶，仍命二冥使导之归。遂醒，朱纲自此益信鬼神之事，长斋绣佛，杜绝世故，以终其身焉。此康熙初年事。

　　◎传闻之甚钱塘吴志伊检讨著《十国春秋》，最详雅可传。尝作《吴越世家》，读至欧阳《五代史》“考钱氏之始终，非有德泽施于一方，百年之际，虐用其人”云云，乃叹曰：“钱氏据有两浙，几及百年，武肃以来，善事中国，保障偏方，厥功实巨。至竭十三州之物力，以事中朝，国以是渐贫，民以是渐安，何云非有德泽，虐用其人欤？岂仁者之言耶！”乃尽削《五代史》、《江表志》、《归田录》之讥，谓传闻之甚。是夜检讨梦数百骑，皆铁兜鍪，有金甲绣衣者拥一神人，方准丰下，双童如电，朱衣赤舄，揖吴而言曰：“我唐吴越国王钱某也。崎岖山海间，斩蛟刈鳄，保民立国，不为无功，而为欧阳氏滥贬，幸公为我雪千载冤。”再拜去，吴惊悸而悟，戈声剑采犹击耳轮间也。吴农祥就正稿载其事。

　　◎鬼胎国初羊尖席氏有老奴朱云者，尝以其女为主人妾。主人逝，女辄梦侍寝，怀孕四五月而堕，则一物如败荷叶，紫色。医者曰：“鬼胎也。”三年凡三孕，后其女遣嫁，梦遂绝。

　　◎自矜埋葬刘秀才名大佑，字约斋，长洲人。累举乡荐不售，其所居在察院巷城守署之西，署南有高墩，明季兵燹后，瘗骨累累。雍正初，城守某将尽徙其遗骼而筑照墙，秀才闻其议，为之悯然。而窘于力，因告贷于友朋，得数金，就其骸之藏于瓶者，情人善埋之，计埋一百十一具，而金尽矣。秀才虽心怜之而无如何也。是年秋应省试，仍荐而不售，益郁郁不乐。腊月廿四之夕，秀才因于灶神前具疏，自道其平生虽无大阴德，然掩骼一事，当亦可挽回造化，何神听之不聪也，辞色愤愤。越夕，梦至城隍庙中，神升座呼大佑，谓之曰：“汝读书人，岂不知功名迟速有定，何得自矜埋葬一事，罔渎神听，若再不悛，当褫汝衿矣。汝苟作善不怠，何患不登科第耶？”秀才唯唯而觉，越三载，中雍正己酉科乡榜第一百十一名，后官中书舍人。

　　◎改名王奎字效乾，吾邑砖桥人，博学能文，记其《春怨》云：“杨柳依依绿，春风拂拂吹。封侯君自觅，日暮妾心悲。”颇得古意。少时梦家门口贴进学报单，认其名曰余奎，遂易姓名赴试。是年江南学院为余公正健，果入泮。相传余公本无锡人，三四岁时有远客买去为子，犹不忘其旧云。

　　◎梦中判囚乾隆廿一年，苏州府前石碑忽倒，观者如堵。缘两童抛球误落碑后，一童爬取，碑倒压死；一童折左腿，有老妇负回。是时府尊萨公载适回署，询知其事，乃谓书吏曰：“昨夜本府梦上官委余判两囚罪，一囚判斩字，再判一囚，有老妇再四哀求，乃判减等，兹闻老妇负回，真符所梦也。”此童系滕疳药之子孙，及其壮也，无恶不作，混名海鬼，以母控忤逆发遣，正合减等之言。

　　◎文敏公逸事家文敏公维城以少司寇丁艰回籍，梦见一大碑上书“哀哀哀”三字，心甚恶之，语其弟竹初明府。竹初曰：“三口为品，兄将来当著一品衣耳。”未几卒，诏赠尚书衔，赐葬立碑，乃悟其梦。
</div>
    <div class="pagination">
<a href="履园丛话_page39.html">上一页</a><span>...</span><a href="履园丛话_page35.html">35</a><a href="履园丛话_page36.html">36</a><a href="履园丛话_page37.html">37</a><a href="履园丛话_page38.html">38</a><a href="履园丛话_page39.html">39</a><span class="current-page">40</span><a href="履园丛话_page41.html">41</a><a href="履园丛话_page42.html">42</a><a href="履园丛话_page43.html">43</a><a href="履园丛话_page44.html">44</a><a href="履园丛话_page45.html">45</a><a href="履园丛话_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
