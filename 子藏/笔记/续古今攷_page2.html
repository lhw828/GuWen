<!DOCTYPE html>
<html>
<head>
    <meta charset="UTF-8">
    <title>续古今攷 - 第 2 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续古今攷 - 第 2 页/共 21 页</h1>
    <div class="content">　　沛公为砀郡长封武安侯
　　秦置郡守而楚懐王以沛公为砀郡长郡长之名始此灌婴传破薛郡长师古曰长亦如郡守也每郡置长意者其楚之旧制欤沛县也秦置令父老杀沛令立髙帝为沛公即楚县令之称为公者也懐王于此进沛公为郡长以令而迁守也封为武安侯六国与秦制也砀郡汉为梁国本宋都今之睢阳也周五侯三王非天子之命孰敢建侯三晋之与田和簒晋齐求周封为诸侯而僣王之渐起春秋时惟楚僣称王呉越亦称王中国以蛮夷外之书楚子六国魏惠王首僣称王齐次之燕韩赵又次之秦惠王称王乃在其后凡称王则以天子自为而僣周室矣周显王十二年齐威王封其相驺忌为成侯吕东莱曰诸侯擅封同姓见于书传者自晋昭侯封成师始诸侯擅封异姓见于书传者自齐威王封驺忌始自是而后秦魏冉封穰侯范睢封应侯即汉武帝宰相封侯之例也又有所谓封君者或在侯之上或在侯之下与封侯者或以地名或以秩名孟尝平原春申信陵四公子尤显乐毅之昌国白起之武安秦之华阳君泾阳君安国君商君皆封君也赵武灵王初不自王而称君则此其所贵君之贵在侯之上秦爵二十等一曰彻侯而无曰君者秦有天下定制也汉以郦食其为广野君娄敬为奉春君则君似在侯之下故世之相尊者曰君侯曰君公曰公侯皆有爵号封邑之称而其僣则起于战国髙帝虽受砀郡长武安侯之封然自入闗至封汉王止称沛公项羽之起江东为会稽禆将其季父项梁为会稽将召平矫令为楚上柱国后自号武信君而败死羽未有除拜至则亦为鲁公长安侯则是以楚之县公为诸侯也髙帝项羽是时相与若兄弟然由是而论后世之封爵当作广封爵攷












　　古今攷卷四
<子部,杂家类,杂考之属,续古今攷>
　　钦定四库全书
　　古今攷卷五
　　元　方回　续
　　吕臣为司徒
　　书周官立太师太傅太保曰三公少师少傅少保曰三孤冡宰掌邦治司徒掌邦教宗伯掌邦礼司马掌邦政司冦掌邦禁司空掌邦土曰六卿周礼出于王莽之世有此六官而此孔壁尚书周官之篇伏生口授有牧誓立政二篇矣周制大国三卿半天子之数天子有六乡六遂大国则三乡三遂天子有六卿大国则三卿牧誓立政所谓文武之世司徒司马司空者大国诸侯半天子之卿也懐王用楚国之法置吕臣为司徒其父吕青为令尹令尹楚相也论语楚子文新令尹旧令尹是也或曰司徒之置用周之侯国之制以尊显吕臣也欤盖懐王并吕臣项羽军自将之而吕臣之父为相矣西汉之末儒者未尽见周礼又不见孔壁之周官但见牧誓立政有司徒司马司空之文遂备此为三公班固百官公卿表叙相国丞相大司徒为一列而孔光太师王莽太傅王舜太保亦在其列皆莽所自置以大司徒代丞相也又创三公以效周实自大也大司马则武帝所创以宠卫霍宣帝以来因之以代汉初太尉莽又置大司空以代御史大夫殊不知司徒司马司空三卿乃夏商以来侯国之官后乃以为三公不见孔壁周官之过也至东汉承用此三者为三公之官而事权旁落自秦以来不建冡宰以为一相其失非一日矣而失之又失盖始于莽后世有宰执有侍从而吏部尚书号为天官户部曰地官礼部曰春官兵部曰夏官刑部曰秋官工部曰冬官名可以相借为用而其实皆非周之六官秦汉之九卿错乱杂揉宋初循唐五代之旧自省及六部尚书侍郎皆为虚名迁转之官以审官东西院主选而大除目在中书以三司使盐鐡使治财用以太常寺礼院治礼乐以枢密院典兵以大理寺审刑院治刑狱以都水使者治水以三司之尉按治军器而工役一切之事皆取办于三司循名责实固为未然而治平嘉祐以前号为治世元丰官制既行沿至政和大为舛缪所谓司空司徒太尉者旧三公也太师太傅太保者旧三师也元丰因之政和则改三师为三公太师太傅太保是也改三公为三少少师少傅少保是也初未尝以为师保论道之职隆以虚名其后又设检校又设太尉不问清浊武臣至建节而加开府文臣过开府为相而积累因循皆可以为天子之师臣非之甚者也左相曰尚书左仆射兼门下侍郎右相曰尚书右仆射兼中书侍郎寓三省不同之意而右相进拟除目权重于左执政曰中书侍郎门下侍郎尚书右丞左丞枢密使改曰知枢密院又有同知佥书同佥书皆不应古六部尚书各治其事而太常宗正司农太府大理等卿委曲重叠元祐稍复旧制绍兴革去乱政孝庙置左右丞相名与古合而三省其实遂无分别相权较重桧胄逺清全道卒以亡国悲夫
　　上将次将末将
　　楚懐王以宋义为上将项羽为次将范增为末将北救赵懐王可谓善用人矣宋义知兵项羽善战范增好竒计其胜章邯必矣又西遣沛公入闗尤为知之明者其徙都彭城并吕臣项羽军自将之亦可谓有才者而楚亦天之所弃无再昌之理故终于无成然攷之三代盛时未有将帅之将以为称谓者乡遂出军命卿总之师出以卿师入以卿至春秋战国而后有将之名传春秋者谓将军师少曰人序诗者有云以天子之命命将帅诗序乃汉儒语传注亦出汉时孟子中始有将军之称吕不韦月令始有太尉之官非周制也司马穰苴孙武吴起著书言兵法始盛推将才盖井牧乡遂之法废如所谓天子六军七万五千人车千乗者亦不足以御强国动辄兴师十万二十万或三十万而匹夫起于细微能诈能勇能计者始拔而为将非复六卿三卿二卿一卿之行军者矣七国之战烹屠陨灭者数百千万人得为将而富贵而终于败与夫先胜后败尝试而不胜辄败者不可胜数故沛公曰置将不善一败涂地而俗谚谓三世为将道家所忌今懐王救赵之将三人曰宋义曰项羽曰范増入闗之将一人曰沛公荀悦汉纪谓宋义故楚令尹史记汉书不言必有所据项羽范增沛公则皆起于匹夫古之人才出于素而后世人才取于仓卒为将亦不可谓无其人而兵制不古糜烂其民为可痛耳汉王以韩信曹防灌婴击魏问郦食其魏大将谁也对曰栢直曰是口尚乳臭不能当韩信骑将谁也曰冯敬曰是秦将冯无择子也虽贤不能当灌婴步卒将谁也曰项它曰是不能当曹叅吾无患矣往往是时遣将必须三人非上将次将末将则大将骑将步将汉王问敌人之将而先知胜负亦可谓知人之明后世对阵两国之将俱庸譬如奕棋两皆低手然亦必有一胜一负故庸人缪得为将如低棋然忽遇髙棋者至终以败人之国是故胜国之将未必不为亾国之人侥幸而一再胜者异日或不免于俘虏世之所谓七书百将传误人多矣
　　项羽自立为上将军
　　为懐王之计不当遣兵救赵命一军向函谷闗命一军向武闗而分一军睥睨章邯勿进两闗急而赵围解矣诸将莫利先入闗惟项羽愿奋与沛公西入闗诸老将以项羽残贼沛公寛大故遣沛公入闗遣项羽救赵而又宋义位项羽之上以智御勇未为非策然宋义昔者论武信君之必败恐亦未免子贡亿中之所为欤项羽论救赵急欲进兵当委曲与范增同密议之先鬭秦赵之説宋义固是赵举秦强何敝之承项羽説亦是宜更互相筹画以尽其理可也何至遽自矜大曰夫被坚执锐我不如公坐运筹策公不如我此项羽所以不堪也且又下令猛狠贪强而不可令者皆斩明指项羽非义杀羽则羽杀义二将不和非细故也适又送子相齐置酒髙会羽所以逞其忿而斩义欤诸将畏羽之威共立羽为假上将军报命于王此与韩信求为假王何异懐王因以羽为上将军此与汉王就立韩信为齐王何异懐王心恨项羽恐亦与汉王心恨韩信不异特项羽日益强大懐王遂不能制耳项羽无君之心盖始于此既而破章邯军解赵围诸侯将入辕门膝行而前莫敢仰视羽繇是始为诸侯上将军兵皆属焉顔师古以始为诸侯上为句注曰繇读与由同以将军兵皆属焉为下句刘道原谓将军疑属上句吕东莱大事记书曰项籍为诸侯上将军是也至是则诸侯上将军之命如近世总统诸军者此亦不出于懐王之命其自立为西楚霸王兆已见矣
　　二世使使斩杨熊
　　秦二年二月项羽破章邯虏王离邯退军漳南相持二世使人让章邯三月沛公与秦将杨熊战大破之杨熊走之荥阳二世使使斩之以徇此与唐明皇遣边令诚斩封常清髙仙芝极相似杨熊章邯皆秦鋭将战败而守荥阳杨熊未为非也乃从而斩之章邯不能救赵失王离涉间苏角三大将罪岂不大于杨熊然则斩杨熊乃所以速章邯之降楚唐斩封常清髙仙芝以快边令诚之憾亦如二世之惑于赵髙此所以哥舒翰一败而降于禄山也天下败证固有适相似者如此
　　絶河津
　　秦三年四月沛公南攻颍川屠之因张良遂略韩地时赵别将司马卭方欲渡河入闗沛公乃北攻平隂絶河津师古曰直渡曰絶窃详文义师古説非也曰絶河而无津则是直渡而过河若曰絶河津则是禁絶河之津渡收其军船以军守河俾司马卭不得渡耳平隂县属河南魏文帝改曰河隂水南曰隂水北曰阳今孟州旧为河阳三城节度河阳县在河之北即此地是也汉祖絶河津之处魏豹传汉王还定三秦渡临晋豹以国属焉遂从击楚于彭城汉王败还至荥阳豹请归视亲病至则絶河津畔汉此絶河津三字与髙帝纪三字同义乃是禁渡而非渡河可以无疑
　　收军中马骑
　　四月已絶河津南战洛阳东军不利从轘辕至阳城收军中马骑此谓战于洛阳之东军小败衂遂越轘辕之险至于阳城收军中所失之马骑也阳城者南阳郡之县今堵阳也礼记前有车骑则载飞鸿正义曰雁飞有行列与车骑相似若军前忽遥见彼人有多车骑则画鸿雁于旌首而载之使众见而为防也然古人不骑马故但经记正典无言骑者今言骑者当是周末时礼左传昭二十五年左师展将以公乗马而归公徒执之注展鲁大夫欲与公俱轻归【乗如字骑马也轻遣政反】正义曰古者服牛乗马马以驾车不骑也至六国之时始有单骑苏秦所云车千乗骑万匹是也曲礼曰前有车骑者礼记汉世书耳经典无骑字也刘炫谓此左师展将以公乗马而归欲共公单骑而归此骑马之渐也史记赵武灵王十九年曰吾今将胡服骑射以教百姓谋之楼缓楼缓谓然其臣肥义争之其叔公子成争之二人已从而赵文赵造赵祒【音绍】赵俊又谏止之其辨説各数百言太史公详书之以见夫胡服骑射前是中国未之有而赵主父率意变古始于此也盖骑而射匈奴之俗中国惟以马驾车故有车战步战而未有骑战中国之民亦不敢单骑马而骋也孔子之孙子思作中庸曰今天下车同轨谓车之行于道者由乎前人之轨迹有一定之制不敢殊异使其单骑一马而疾驰则骇于民而违法矣左师展孔子同时先后人其欲以昭公单骑马而归鲁意在轻疾于时已为反常殆必周制之所不许也正义以为骑马之渐求之史记则赵武灵王实为胡服骑射单骑匹马之始苏秦传説燕文侯则曰车六百乗骑六千匹説赵肃侯则曰车千乗骑万匹肃侯者武灵王之父孟子同时时则战国已从事于骑恐是下令弃中国之法而习匈奴之战则明以教其百姓国人自主父始也战国策赵武灵王破原阳以为骑邑牛赞谏谓破卒散兵以为骑射恐攻获之利不如所失之费则是初变一邑为骑射而后举国从之其变古亦非一日难盖如此近时学者多不察此例见辟以为古人岂不骑马魏鹤山着诸经要义摘出礼记左传正义二段以示晚辈不可诬也自是而后史以善骑射书者代不乏人李牧为赵走匈奴十万骑而髙祖平城之围匈奴至者解鞍至髙如山中国之兵骑战渐盛车战渐废汉初犹有车战见夏侯婴传骑将则骆甲李必灌婴髙祖之败彭城去荥阳出城臯皆以数十骑遁去而鸿门之会弃车骑独骑一马樊哙四人步从以免其非急迫时往往夏侯婴中御车髙祖在左樊哙乗为右未全废车而间亦用车战唐房琯陈涛斜之败以车战而后车战尽废盖古者八嵗入小学则学射御人无不能射亦无不能御而一车三甲士古之御古之射者极天下之精而后可以御敌今一旦制车千乗求三千人御射者不可得纵有七万二千步卒翼之亦必败而已矣譬之单骑马而射亦必习熟而后能有十万之马十万之卒而不尝习射习骑强使驰马亦必败而已矣髙适曰胡儿十嵗能骑马彼以射猎为生故幼而习马为国者可以鉴矣汉书骑字始此故详
　　约先定闗中者王之
　　初懐王与诸将约先定闗中者王之顔师古曰约要也谓言契也自函谷闗以西总名闗中以注攷之楚懐王与诸将不特口为之约又必立为文券契要曰先定闗中者王之似如今豫给公据之类诸将各执其一以为异日执契取赏之具也周礼秋官司约【于妙反】掌邦国及万民之约剂治神治民治地治功治器治挚凡六约郑康成注剂谓劵书也郑锷曰约者以言而书其约者以剂剂如质剂之剂盖两书一扎合同而别之买卖之约长曰质短曰剂此则名为约剂亦两书一扎也然则两书一扎曰契岂非剖符之状欤先儒谓治神之约如非其所祀而命之祀则书其所以命之者以为约若鲁用郊禘之类治民之约谓非其所有而分以授之则书其所以分之者以为约若分卫以殷民七族分鲁以殷民六族分唐叔以懐姓九宗是也治地之约易晓所以防侵争耳治功之约如勲在王室藏于盟府汉功臣帯砺之谓治器之约谓礼乐吉凶车服所得用如鲁得用四代之服器六瑚四琏崇牙八佾之类治挚谓玉帛禽鸟相往来有一定之制或者疑周公制礼何至如此多为之防以周官为不然自当他攷今惟借是以证楚懐王入闗之约亦有文契要约云耳礼记曰大信不约异日项羽请于懐王懐王曰如约而项氏乃背约王沛公于汉中卒以自灭约之所在汉直项曲故也后世赐鐡券谓不死而未尝践言契约或以伪为而争竞不息呜呼其来也久矣
　　闗中
　　顔师古曰自函谷闗以西总名闗中周礼地官有司门司闗门者国门也闗者近郊逺郊之闗也皆有符节以讥出入易之坎曰天险不可升也地险山川丘陵也王公设险以守其国又繋传曰重门击柝以待暴客因山川丘陵而设为门闗之险固王公所不敢少也然所谓天险不可升者何哉在德不在险也德之险为天险山川丘陵之险不过地险耳秦穆公袭郑蹇叔哭送其子谓晋人御师必于崤崤有二陵其南陵夏后臯之墓也北陵文王之所避风雨也必死是间元和志曰自东崤至西崤长三十五里东崤长阪数里峻阜絶涧车不得方轨西崤全是石阪十二里险不异东崤此二崤尚在秦时函谷闗之东春秋时蹇叔言崤之险其地犹非秦有战国时秦地愈大东侵诸夏而函谷闗之险遂为秦之阨塞六国合从仰闗攻秦秦开闗延敌六国之师逡巡而不敢进盖六国皆孱王也故得地势者愈得而下视之今按秦函谷闗在唐陜州灵寳县南十里汉之农县也路在谷中深险如函其中少通行路东西四十里絶岸壁立岩栢隂翳谷中常不见日闗去长安四百里日入则闭鸡鸣则开齐孟尝君客能为鸡鸣而出此闗是也东至汉杨仆所移新函谷闗三百七十八里此新闗在河南府新安县而秦闗之在灵寳者遂废西至唐所设潼闗二百里唐潼闗在华州华隂县东北太华山之北山在华隂县南八里闗西一里有潼水因以名闗黄河自龙门南流扼于华山转流而东渭水自西而东于兹入河西去长安尚二百里亦天下之至险也然函谷闗秦守之非不严陈涉所遣周章乌合之师至百万入闗至戏而后败不足恃也沛公闻章邯且至以兵守之而项羽令黥布击破之不足恃也潼闗之险唐哥舒翰守之亦败于禄山之将杜少陵诗可攷亦不足恃也至于汉之函谷闗徇杨仆之私请东徙三百七十里而废其旧险则无足言者矣九域志京兆府至东京一千二百五十里河南府洛阳西至陜州二百八十六里陜州西至华州二百八十里华州西至京兆府一百五十里计古长安至今开封只一千一百五十里而秦函谷闗汉函谷闗唐潼闗跨涉三郡河南陜州华州自首尾八百里中有黄巷二崤桃林之塞皆号絶险谓险可长恃则秦汉唐至今犹存可也故曰险不足恃也荥阳成臯古之虎牢蜀之剑阁呉之长江燕之居庸亡国接踵不修德而恃天险者尚监之哉虽然懐王诸将莫利先入闗闗之可畏如此沛公不自洛阳趋二崤而南出邓林西攻武闗亦有以夫
　　舍人陈恢
　　史记吕不韦传嫪毐与其党谋矫王御玺及太后玺以发县卒及卫卒官骑戎翟君公舍人将欲攻蕲年宫为乱吕东莱曰秦之兵制畧见于此县卒一也卫卒二也官骑三也戎翟四也舍人五也回谓君公舍人四字当作一句秦之封君若县公所谓舍人私人也如家臣食客门人近世馆客门士边郡带行等人之类亦可发以为兵也毐之败其舍人轻者为鬼薪及夺爵迁蜀四千余家家房陵其舍人之多如此而又有赐爵者战国之时养游士至后车千乗食客三千人井牧不修而士无常产故也苏林曰蔺相如为宦者今舍人韩信为侯亦有舍人晋灼谓舍人谢公传谓舍人弟上书告信是也师古曰舍人亲近左右之通称后遂以为司属官号魏置中书通事舍人东晋省宋初复置通事舍人四员齐永平初中书通事舍人四员谓之四户梁除通事字直曰中书舍人掌诏诰后魏有舍人省隋内史舍人八员后减四人为内书舍人唐武德三年改中书舍人置六员为文士之极选龙朔改西台舍人光宅改鳯阁舍人开元改紫微舍人皆其职也宋初中书舍人起居舍人皆官而非职别置知制诰以行外制谓之三字官又置舍人院以某官直舍人院如富弼欧阳修封还词头故给舍谓有封驳之权元丰官制始正名中书舍人在六侍郎之上后又置权中书舍人在六权侍郎之上左右史曰起居郎起居舍人又为从官之次曰二史至如閤门宣赞舍人即武臣清选实自徽宗改通事为宣赞如閤门舍人则孝庙初置以处武举状元不试而除余武举名士召试策一道而除以比文臣馆职立东宫则有太子舍人未改官制以前则中书舍人者后之通议大夫起居舍人比中行员外郎为后之朝散郎太子中舍为后之通直郎云【亡金宰相子皆防补閤门舍人故称谓云云】
　　封南阳守齮殷侯
　　项羽救赵杀宋义自立为上将军然犹先假之请于懐王而后真为之也沛公为砀郡长武安侯之后仍称沛公而封拜君侯不请于懐王以郦食其为广野君以南阳守齮为殷侯以陈恢封千户如樊哙夏侯婴灌婴诸将赐爵之类竝不请于懐王其亦已得懐王之命有所不必请与沛公前是屠城阳屠颍川杀泗川守壮斩三川守由破走章邯东阿威声震叠南阳守欲自全已无生路舍人陈恢説沛公约降而封之为雍王矣其事与沛公同而秦民不信与沛公异者何也秦之臣不忠于秦暂屈于我封之者权也项羽所过无不残灭沛公所过毋得虏掠此则得失之所以异也封秦之叛臣以为得计则不然矣
　　项羽封章邯为雍王
　　秦三年七月沛公受南阳守齮降封为殷侯是月章邯举军降项羽封为雍王时沛公未入闗也八月沛公攻武闗入秦乃在章邯已封之后当是时项羽之意必以沛公为未便能入闗者故指秦地封章邯俾为先锋引已入闗不料沛公乃先己而入闗也沛公之闭闗以距章邯耳项羽盖欲于入闗之后移章邯以王地然亦本有衣锦故乡之騃态故舍秦而去要之刘项本无嫌隙羽之封邯沛公未入闗也则所以封邯者不为恶沛公也沛公已入闗而防邯之来亦人情之常虽因曹无伤一言而怒奈沛公理直词正向使其鸿门一劔茍毙沛公天下亦非项羽有也移沛公王汉中以三秦塞东路焚秦宫室掠秦府库杀其降王坑其子弟此所以助汉之胜而卒自毙欤
　　攻武闗入秦峣闗蓝田【京兆府东南至商州二百六十五里商州东至邓州或云七百或云六百二十五里书传字画不一邓州至长安不满千里】
　　武闗秦之南闗通南郡今邓州也武闗在柝县一百七十里柝今内乡县也今邓州西北至商州六百二十五里武闗属商州沛公八月既入武闗赵髙弑二世使人来约欲分王闗中沛公不许九月赵髙立子婴子婴诛灭髙发兵守峣闗闗在蓝田县东南九十里蓝田县亦曰峣柳城峣闗亦曰蓝田闗沛公用张良计以金啗秦将连和而因其懈怠引兵绕峣闗逾蒉山击秦军大破之蓝田南蒉山在蓝田县东南一十五里既逾此山则峣闗在七十里之外而迫近其县矣张良之计亦不足道变诈翻覆世多称之先儒之所鄙也特秦之大势已去故沛公之兵如破竹耳蓝田属今京兆府去府西北七十里秦都在渭北咸阳连和者伪许以分王闗中而即又进兵也子婴于是度渭南降
　　汉元年冬十月
　　此汉元年冬十月也因秦不改孔子曰行夏之时即建寅为嵗首者是商之建丑周之建子者为非先儒有天统地统人统之説有改正朔之説则嵗首为子而以子时为朔朔者旦也一日之首也建丑建寅亦当然故祭祀用所建之朔而分其日夜若建亥则岂可以亥为一日之首乎顔师古谓秦以十月为正月即夏之正月夏之四月乃七月夏之七月乃十月冬春夏秋皆缪矣然史记书夏正月为端月以为始皇讳政而改为端正本音政而后改为平声亦避讳也则似未尝以十月为正月师古谓史家追改秦正为汉冬十月其果然乎如淳谓张苍以髙祖十月至霸上故因秦以十月为嵗首然则汉武以太初二年夏五月正歴以正月为嵗首始用建寅为正当矣至今莫之敢改然皆以子时为一日之首寅月为一年之首改正不改朔云【王莽簒汉改十二月为始建国元年正月之朔以鸡鸣为始】
　　东莱书楚义帝元年冬十月
　　沛公至霸上本是秦子婴元年史记则书为汉元年汉书书秦二世元年秦二年秦三年而独书元年冬十月即继以五星聚于东井通鉴删去五星聚事先书题曰汉纪一乃书曰元年冬十月沛公至霸上惟东莱大事记其书特竒曰楚义帝元年冬十月沛公至霸上秦王子婴降朱文公通鉴纲目所祖也汉书髙帝纪第一上凡四年东莱书于义帝元年后曰汉髙皇帝二年西楚霸王二年即楚汉皆无元年也羽死方独书汉太祖髙皇帝五年东莱亦书星聚事
　　五星聚于东井【歴家攷别见】
　　元年冬十月五星聚于东井刘贡父曰按五星之行水常不能逺日此十月若用夏正则日已在大火矣水安得与四星俱在东井盖五星本以秦十月聚东井髙帝乃以夏十月入秦也时人欲见汉德应天命故合而言之史承人言而不改耳检史记是年甲午嵗在鹑首七月日在鹑火则水从嵗星无疑回谓是説是也本出北史髙允传谓崔浩曰按星传金水二星常附日而行冬十月日旦在尾箕昏没于申南而东井方出于寅北二星何因背日而行是史官欲神其事不复推之于理浩不然允説后嵗余浩谓允曰先所论者本不经心及更考究果如君语以前三月聚于东井非十月也回尝着歴象攷汉太初歴推日月五星起于牵牛谓冬至会于星纪之次然尧时冬至日在虚一度至汉太初元年丁丑嵗冬至日在斗十二度则已去牛六度矣牛六星八度斗六星二十六度与牛之初度接界律歴志谓是年冬至日在牛初度正在分界之上而古今推筭者争差六度近甲申年冬至日在箕比尧时差四宿比汉时差三宿月令正月日在营室二月在奎三月在胃四月在毕五月在东井六月在柳七月在翼八月在角九月在房十月在尾十一月在斗十二月在女秦汉之间但言曰冬至或在牵牛或在斗夏至在东井一月三十日或在月本或在月末固不皆在月中虽尧时冬至日在虚近时冬至日在箕决无东汉间十月日在东井之理金水二星常附日而行则谓夏七月建申之月五星聚东井其有之矣夏七月秦十月也沛公是时方下南阳八月始攻武闗九月始破峣闗嵗在甲午也次年乙未冬十月至霸上沛公未至秦地而五星先聚于东井不为秦之瑞乃为沛公山东之瑞史臣因而书之如髙允刘敞所云极是东井八星占天二十三度防于十一分之一则五星之聚于此必亦相望少疎不密密而比也古之五星聚者仅五见于史传周文王七年孟春五星聚房齐桓公将霸五星聚箕汉祖将入闗五星聚东井安禄山作逆天寳九年八月五星聚尾箕宋兴干德五年嵗在丁卯三月二十七日五星聚奎外此李邺侯家传谓肃宗复长安其年五星聚东井唐史不书无可攷者
　　使郦食其陆贾往説秦将啗以利秦将果欲连和
　　春秋书平后世之和也杜预曰和而不盟曰平亦曰成左传更成请成杜预曰成犹平也如华元合晋楚之成是也晋悼公之时魏绛和戎翟赐之乐战国或谓之谋六国连和而攻秦曰合从秦讲和于某国攻某国为连衡故曰纵曰横两国相争两阵相向而时出乎和不知后世之以和误人之国者多晋荀息以垂棘之璧屈产之乗假道于虞以伐虢于是虢灭而虞亦灭璧与马复归于晋此张良教沛公以利啗秦将之计也张良传比汉纪无陆贾二字有曰持重寳啗秦将有曰秦将果欲连和多俱西袭咸阳五字沛公起于匹夫所谓重寳者攻城畧地之所得也何足道哉沛公所欲者灭秦而王闗中也赵髙弑二世使人语沛公欲约分王闗中此弑君之贼沛公不许是矣今从良计以重寳啗秦将必且令郦贾二生説秦将以共击咸阳分王闗中之利当是时项羽封章邯沛公封南阳守齮彼贾竖之将亦已心动故叛而从沛公殊不知张良之计诈也于是因其懈怠从而击之绕峣闗逾蒉山出蓝田至霸上秦将所得重寳焉得而有之身且即死可谓愚矣异时鸿沟之约项羽懈而东归张良劝汉王追击灭羽亦出此策曾谓三代王者之师而有是乎郦食其説下齐王歴下之守而汉王无诏以止韩信食其遂以烹死食其亦足恤也夫必先怠人之守备而后急击之张良又岂有真王佐之才哉金人取靖康二帝亦用此狡谋四方勤王之师方集而围城中讲和之诏已下且不许进兵以沮和议是束手而自毙也绍兴之和秦桧又隂为敌间故曰后世以和误人之国多矣啗之以小利而包藏大祸之心世道衰人心危久矣哉
　　沛公至霸上
　　元年冬十月沛公至霸上应劭曰霸上地名在长安东三十里古曰滋水秦穆更名霸师古曰霸水上故曰霸上即今所谓霸头以今攷之长安东三十里者汉之长安城也唐之长安城又稍东一十三里秦之都咸阳在渭北夹渭为桥而南桥濶六丈桥柱七百五十以渭水象天汉而渭南亦通名咸阳汉萧何所建都则在渭南而稍东唐承隋长安又稍东今汉书注当以汉长安城为据也闗中之水泾渭灞浐【霸无水后人添也】渭自西而东入于黄河在华州同州之间其源逺自鸟防同穴山泾入于渭浐入于霸而霸入于渭霸水之源出商州上洛县西北行至蓝田县境始出谷谷即丽山之谷亦名蓝田山浐水所合在长安东廿里霸水西至长安城二十里水东至霸城十里霸城东至新丰县五十里蓝田县在长安东南七十里盖霸水所行谓之白鹿原水行原上据髙临下沛公屯兵在霸水之东近秦霸城去长安三十里也秦四塞之国面面有闗由汉唐言之则北有渭与河南有太白终南之山则太白也自西域绵亘以来逾陇坂以接商洛总谓之南山故曰北河渭南终南西陇蜀东殽函也北举渭南举终南而秦之形势见矣沛公之霸上已有秦霸城亦名芷阳而汉兴以后文帝于此原始为霸陵始又有霸陵县始又有霸桥王莽时霸桥灾莽谓天絶灭霸陵之桥凡霸上霸西霸北霸南霸东霸城霸陵霸桥霸亭皆此水独长安东头第一门曰霸城门曰青门者乃汉都城门邵平种处遥指此水此路命名盖汉唐自长安东出或之函谷闗或之武闗必于霸桥分别唐有南北霸桥北桥东趋则函谷路南桥而东南趋则蓝田武闗路霸上即秦之霸城东至新丰县五十里鸿门在新丰东十九里戏水在新丰东二十五里此刘项入闗屯军会合之地也
　　子婴降枳道旁
　　秦王子婴降枳道旁苏林曰亭名也在长安东十三里师古曰枳音轵轵道亭在霸城观西四里东汉书长安霸陵有枳道亭程泰之雍录枳道亭在汉长安城东都门外十三里长安东面三门此为北来第一门自长安而出东都必由此门谓近世开封府有云陈州门郑州门曹门其义相似其曰秦王者应劭曰子婴不敢袭帝号但称王耳东莱大事记按本纪子婴为秦王四十六日楚将沛公至霸上使人约降子婴子婴即奉天子玺符节降枳道旁回攷之秦嬴姓帝颛顼之苖裔栢翳【即伯益】之后在西戎保西垂其后造父为周穆王御封赵城为赵氏非子居太丘周孝王使主马于汧渭之间马大蕃息遂邑之秦为汉天水郡陇西县之秦亭周宣王时秦仲始大见诗之秦风既而为西戎所杀其子破戎有功封为西垂大夫周幽王为犬戎所杀其襄公救难有功平王避戎东徙洛邑举岐以西封之襄公遂立西畤史记以为僭端见矣诸侯而祭天犹剏为西帝云者谓中国之西方也文公居岐为鄜畤收周余民而有之疆土至岐宁公徙居平阳在郿之平阳亭德公居雍城在唐之鳯翔府天兴县去唐长安三百一十里献公城栎阳徙都之在渭之北咸阳之东孝公地始益大用商鞅治国作咸阳筑阙在渭之北汉长安城西北可三十余里而跨渭为都在周显王之十九年壊井田开阡陌废都邑为郡县【始为三十一县】孝公卒子惠王立车裂商鞅周显王之三十一年也显王四十四年秦惠王始称王改后元年惠王薨子武王立初置左右丞相武王举鼎絶膑而薨无子异母弟稷立是为昭王诱楚懐王会武闗执而囚之天下以是不直秦周赧王五十九年昭王五十一年也遂灭周在位五十六年薨孝文王立一年薨庄襄王立三年薨子政立是为始皇立二十六年并天下称始皇帝三十七年崩于沙丘其生壬寅其死辛卯其年五十子胡亥立元年壬辰七月陈涉起九月沛公项梁起三年甲午二世为赵髙所弑子婴立四十六日自非子至子婴三十四世而秦亡汉王不杀子婴以属吏项羽至而杀之嬴姓遂无后云
　　素车白马系颈以组
　　应劭曰素车白马丧人之服系颈欲自杀也师古曰此组为绶也秦以前未有以天子降者也楚庄王伐郑克之入自皇门郑伯肉袒牵羊以迎曰孤不德不能事君用懐怒以及敝邑孤之罪也敢不唯命是听若君不忘厉宣桓武不絶其社稷使改事君孤之愿也非所敢望也敢布腹心楚羣臣曰王勿许庄王曰其君能下人必能信用其民庸可絶乎引兵去三十里而许之平此楚庄王之所以为庄也吴伐越许之平越伐吴灭之然越亦不能有江淮以北以其地与楚宋鲁而仅能自保寻亦为楚所灭然则我能灭人之国而人亦能灭我之国一反一复非美事也秦昭王诱楚懐王而执之孰与楚庄已得郑伯而纵之故楚人切齿深恨卒以亾秦沛公约与子婴降其必有以处之耳诸将或言诛秦王沛公曰始懐王遣我固以我能寛容且人已服降杀之不祥乃以属吏使项羽至而如懐王之约沛公得王闗中项羽引而东归听懐王命列封大国沛公必有地以食子婴不絶其祀无亦秦之杀人既多故天假手于项王而絶其祀欤晋平吴隋平陈孙皓陈叔寳皆得终其天年彼司马炎杨坚犹能若是金人胁降我二帝于青城徽庙既没钦宗卒为完顔亮所害亮亦以毙于洲天理未尝不畧明也故曰祸莫大于杀已降白起之长平项羽之新安坑降卒皆数十万是亦自坑而已矣
　　皇帝玺符节
　　周礼司闗司节小行人有玉节角节龙节人节虎节符节玺节旌节官节郑康成谓玉为之角节其制未闻郑锷谓命为诸侯使守邦国者用玉节以辅之命为君长使守都鄙者用角节以辅之此守节也邦国都鄙之所分也又谓铸金为节各为虎龙人之象山国多虎泽国多龙平土则人之所聚晋楚多山吴越多水陈郑平原旷野视其所执之节可知其所向之邦此行节也使者之所持也符节用之门闗郑康成谓如今宫中诸官诏玺节用之货贿康成谓今印章则此二物皆非手中所执操之物符以合之玺以封之而已旌节用之道路康成谓今使者所持节如此则与铸金为之虎节龙节人节异也小行人官节陈祥道谓析竹为符节全竹为官节然则后世分为三物曰符曰传曰繻如契劵之类以谨门闗之出入剖符分功臣铜虎符竹使符各五待合而后发兵此一物也曰玺曰印曰章以玉金银铜刻之以为印信总名曰印此一物也曰握节曰持节曰仗节牧羊则人臣奉使将命出疆之节节毛上下相重取象竹节此又一物也皆掌于天子之有司周礼典瑞又有所谓玉之为器以为符信搢大圭执镇圭王之瑞也公执桓圭侯执信圭伯执躬圭【亦曰身圭】子执谷璧男执蒲璧此人臣之五玉五瑞以朝觐宗遇防同诸侯相见皆天子所赐而执之贡之以为信也瑑圭璋璧琮以頫聘珍圭以徴守以恤凶荒牙璋以起军旅以治兵守璧羡以起度谷圭以和难以聘女琬圭以治徳以结好琰圭以易行以除匿其多端不同如此即皆后世所谓麟符虎符莵符鱼符兵符至如絶人以玦还人以环未有不托之器物以寓意者第未知天子佩玺始于何时左传季武子取卞使公冶问襄公玺书追而与之左右皆曰印也印之为玺惟周礼左传有之以玉为玺贯以组绶天子佩之必始于秦而汉诸侯王以下莫不有之天子玺皆白玉螭虎纽文曰皇帝行玺皇帝之玺皇帝信玺天子之玺天子信玺凡六玺诸侯玉印黄金槖佗钮文曰玺列侯黄金印钮文曰印丞相将军黄金印钮文曰章中二千石银印钮文曰章千石六百石四百石铜印钮文曰印回尝见汉铜印匾而方大如今之凖尺一寸许中有圆窍以容组组所以穿之也印之背即所谓鼻钮印之面即中文镌篆字空处为文组两头为绶以系之腰为佩故曰方寸之印丈二之组苏秦佩六国相印即六绶六印杨璞银黄三组即三绶三印非若今人之印大而不可佩封之以匮也通典曰秦以印称玺以玉不通臣下用制乗舆六玺説已见前文始皇得蓝田白玉为玺螭虎钮文曰受命于天既夀永昌史记正义曰汉官仪云子婴上始皇蓝田玉玺因服御之代代传授号云汉传国玺据此则此玺在六玺之外也后汉书志三注而三不同一引吴书曰汉室之乱天子北诣河上六玺不自随掌玺者投井中孙坚北讨董卓顿军城南官署有井毎旦有五色气从井中出使人浚井得传国玺文曰受命于天既夀永昌方围四寸上有钮交盘五龙瑨七寸龙上一角缺此一注已与通典螭虎钮异而回闻之蓝田玉碧而不白一疑也又注其晋阳秋曰冉闵大将军蒋干以传国玺付河南太守戴施施献之百僚皆贺玺光照洞彻上蟠螭文隠起书曰昊天之命皇帝夀昌秦旧玺也此全与前注及通典不同二疑也又注徐广曰传国玺文曰受天之命皇帝夀昌此又与晋阳秋一字不同三疑也今攷汉元后传王莽遣王舜求传国玺于太后不肯授莽其反复辩説甚苦后乃出玺投之地以授舜初不言玺文防字玺方防寸玺之玉色何若今之俗传博闻录恐多不经未足信也汉书昌邑王贺立为太子霍光废之光持其手解脱其玺组及受皇帝行玺信玺不封及自之符玺取节十六及为玺书使使者持节征发一千一百二十七事足见汉帝玺之不可不封符节之不可妄用而玺之必佩于腰明矣东汉志注又谓六玺之用不同玺皆以武都紫泥封青囊白素里两端无缝尺一板中约署皇帝帯绶黄帝六采不佩玺玺以金银縢组侍中组负以从秦以前民皆佩绶金玉银铜犀象为方寸玺各佩所好奉玺书使者乗驰传其驿骑也三骑行昼夜千里为程攷此可见侍中负玺人主不佩故典恐是临朝则佩而燕居则侍中负之又见秦以前虽民亦皆佩私印私绶而人主则有侍中负之又因见玺书尺一之制一昼夜千里为程之説今之印皆有匣者其制见南部新书曰三十四司郎官印故事悉纳直防每郎官交印时吏人系之于臂以相授颇觉为繁杨虞卿任吏部为员外郎始置匮加锁以贮之人人以为便至今不改程泰之谓古者居此官则佩此印印有组常系之腰垂之一日去官即解而上有司后世付之典吏加匮封亦大便逸去古逺矣然回谓今之印重而大佩之不便诸百官司及郡县印皆有匣贮袱封长官又内封之吏掌牌以出入之有曰印司而歴代人主有曰符玺郎符寳郎盖与古无一而可同也
　　附攷五玉
　　周礼先儒所不尽信然典瑞所谓五玉已见舜典攷其正义之意盖谓桓圭信圭躬圭谷璧蒲璧公侯伯子男所执者尧昔授之舜即位诸侯来见既辑之又班以还之乃所谓符信也唐虞之世诸侯至于万国之多禹防涂山执玉帛者万国则五玉之制周有典瑞掌之不可诬也下文三帛二生一死贽所谓贽止是三帛二生一死似不当联五玉而言孔传释三帛谓诸侯世子执纁公孤执附庸之君执黄二生卿执羔大夫执鴈一死士执雉三帛死生所以为贽见之礼如此则五玉乃诸侯所自造可乎正义于班瑞释曰此瑞本受于尧辑而又还之是也孔传亦谓圭璧如五器礼终则还之三帛生死则否回窃疑五玉为符信验视无伪即仍以畀之与贽不同五等诸侯见君顾命有曰壤奠其制不止于此第未知尧以前封诸侯五瑞为信之外有无简策书所谓命则当有竹为简策木板为方而今不可攷耳黄帝素问谓岐伯所言皆有太古所传金匮玉板则古人防火而谋悠久以玉书事金匮之犹之诸侯符信以五玉为之不朽而不可爇也又未知帝王之世行移文书有无周之符若玺所谓典瑞之玉不一瑞司闗掌节小行人之节不一物其果皆周公之所制欤古人用玉品类繁多焉得所谓美玉如此之多朝觐之所执所班祭祀之所奠所埋所沈祭器圭瓒冕旒佩服节玺为权为度为案为土圭为律管死防饭含详而别之不可胜书今人之玉难得姑以为玩具而腰帯一事唐以来人君服之以赐贵臣大戚近世武臣镌而服之不以为僭俗人喜带玉绦环刀柄巾环而玉盏盘以劝酒尤侈至如朝廷玺章则徽庙之作八寳寳庆以获亡之玺改元自当他攷云
　　附攷玉刚卯
　　予近见鲜于伯防枢佩一玉长可计一寸许四方濶可半寸许中有窍可组穿之四面有字毎一面各篆书刻八字两行各四字如蝇头差饰以金文极精细问何物伯防曰此宣和中徽庙宫人所佩辟兵符也予攷之当是汉之玉刚卯王莽传皇天革汉而立新废刘而兴王夫刘之为字卯金刀也正月刚卯金刀之利皆不得行服防曰刚卯以正月卯日作或用玉或用金或用桃着革帯佩之今有玉在者晋灼曰刚卯长一寸广五分四方当中央从穿作孔以采丝茸其底如冠缨头刻其上面作两行书文曰正月刚卯既央灵殳四方赤青白黄四色是当帝令祝融以教夔龙庶疫刚瘅莫我敢当其一铭曰疾日严卯帝令夔龙顺尔固伏化兹灵殳既直既觚既方庶疫刚瘅莫我敢当师古曰今往往土中有得玉刚卯者按大小及文服説是也回曰服説是也当作晋説是也服説谓长三寸广一寸然不言文以回所见伯防宣和所制与晋灼説合然晋灼前一铭犹多二字恐是徽庙得汉玉刚卯依其式以制之赐宫人也东汉书志谓佩双印则径以此玉刚卯为印而双佩之长寸二分方六分【以回所见大约是】乗舆诸侯王列侯以白玉中二千石以下至四百石皆以黑犀三百石以至私学弟子皆以象牙丝縢之制亦随以异两印文与西汉书注同然则虽汉制其亦儿戏之类欤三代无是也今人所佩箆刀古曰容刀茹袋古曰囊曰槖以儿女佩内则详盖非一物以适于用玉刚卯乃若辟除疫病之物五斗米道后变而为书符妇人有钗符曰辟兵符有自来哉




　　古今攷卷五
<子部,杂家类,杂考之属,续古今攷>
　　钦定四库全书
　　古今攷卷六
　　元　方回　续
　　西入咸阳欲止宫休舍
　　公论之所予而有其名无其实不可也公论之所疵而有其名遂有其实尤不可也沛公号为寛大长者公论之所予也然而未有其实也不诛秦王子婴则有其实矣是可以得天下矣沛公居山东时贪财好色此公论之所疵也一入咸阳遂欲奄有秦之宫室帷帐重寳狗马妇女居之如此则贪财好色有其名而又有其实而天下不可得矣赖樊哙谏张良又谏然后还军霸上不然则天下之兵皆得而争之何独一项羽不能平也萧何传有云沛公至咸阳诸将皆争走金帛财物之府分之此诸将皆庸人耳萧何独收律令图书又以樊哙张良谏而沛公货财无所取妇女无所幸独此十字足为汉四百年之根本萧张固号人杰不意屠狗如哙亦颇有识也盖尝攷之五子之歌内作色荒外作禽荒甘酒嗜音峻宇雕墙有一于此未或不亡圣人垂戒后世存此为书孔安国谓此六者弃德之君必有其一有一必亡况兼有乎秦其所谓兼有者也其破灭六国仿其宫室作于咸阳北阪上徙其钟鼓美人以充之帷帐重寳妇女狗马张良传谓皆数千则尤不道之极也公羊传谓周制诸侯一娶九女天子一娶十二女汉儒谓商制天子一娶亦不过九女礼记昏义谓古者天子后立六宫三夫人九嫔二十七世妇八十一御妻然周礼天官有九嫔世妇御妻而无三夫人九嫔言九而世妇御妻不言数郑康成曲为之説谓不立夫人者犹三公之于王坐而论道妇礼无官职谓世妇不言数者君子不茍于色有妇德者充无则阙其説恐无所据皆不可攷内宰掌教六宫教九嫔大夫士十四人府史胥徒百人皆男子不知教妇人如之何而施其法王后之外夫人嫔御计一百二十人而左右执役者女祝仅四人女史仅八人奚仅二十四人多少亦不相当康成又谓羣妃御见之法女御八十一人当九夕世妇二十七人当三夕九嫔九人当一夕三夫人当一夕后当一夕十五日而遍自望后反之茍如此则王后一月之间不过两御于王除王后当夕独进之外其余则三夫人而一夕九嫔九御世妇一百一十七人当十三夕毎九人而一夕虽金石之躯不足支也况古者天子祭天地祖宗社稷山川朝日夕月为礼不一动辄三日斋七日戒而可以无夕不御女乎康成释经穿凿往往难信涪州罗端良作内官问谓嫔妇女御则信有之矣若夫人则诸侯之妃不在王宫稽之周礼九嫔亚后而夫人不与浆人之职夫人致饮掌客之职夫人致礼此职之在诸侯国中者耳周礼所记有掌侯国之事掌客亦谓诸侯相见之礼故夫人致礼王后有酒正致饮侯国无之故以浆人致饮王后无夫人也后之六宫以象王之六寝王后之所治世妇为后之属实分掌之九室以象卿之九室以象卿之列九嫔之所居女御为九嫔之属实分处之二十七世妇者先世御女之老而无子者虽在王后六宫掌事不在于进御之列九嫔与九御五日一见王后无夕不见五日一洗沐则一嫔与其御进四十有九日而九嫔九御毕见一时再见四时八见毎见则十人共进一夕不如王后一月二十四日见而专其夕也此説又通于康成第天子一娶九女十二女莫知其的谓诸侯一娶九女则如鲁之宋共姬至于三国来媵乃十二女矣僭也管仲有三姓之女亦大夫之僭也左氏传秦伯纳女五人则五而已齐桓公之夫人三内嬖如夫人者又六则九人也晋文公逆懐嬴曰班在九人则亦九人也齐襄公九妃之外又有六嫔则十五人也大抵春秋作而王制废战国之世又甚于春秋孟子论堂髙数仞榱题数尺食前方丈侍妾数百人孔子之时未至于如此而孟子所云不必诸侯或大夫陪臣四公子之徒皆是也按古天子之内称后诸侯称夫人亦称妃诗序闗睢言后妃谓文王为诸侯则太姒为妃追王以后称后也鹊巢言夫人则周之大夫之妻如召公后为国君则亦追称夫人也战国僭王皆称王后而以妾为夫人秦于夫人之下又有美人良人八子七子长使少使之号汉兴因之武帝元帝制婕妤昭仪凡十四等具见班固书外戚传序而后世至于三十六宫或宫女五千人三千人晋隋唐尤盛有后有妃有夫人杂号不一乱匪降自天生自妇人人主率以此事天其天年盖自战国与秦始也
　　附攷秦汉唐后夫人之名
　　秦　太皇太后　皇太后　皇后　夫人　美人
　　良人　八子　七子　长使　少使
　　汉【初同前】　汉武后以上不书　婕妤【比上卿列侯】
　　娙娥【比中二千石闗内侯】　傛华　充依
　　元帝　昭仪【比丞相诸侯王】　媫妤　娙娥　傛华美人　八子　充依　七子　良人　长使少使　五官　顺常　无防　共和　娱灵保林　良使　夜者　上家人子　中家人子
　　唐　贵妃　淑妃　徳妃　贤妃【为夫人】　昭仪昭容　昭媛　脩仪　脩容　脩媛　充仪充容　充媛【为九嫔】　婕妤九人　美人九人才人九人【为二十七世妇】　寳林　御女　采女【各二十七合八十一代御妻】　六尚【分典采典服御等】
　　开元改　惠妃　丽妃　华妃　六仪
　　四美人　七才人　尚官三　尚仪三
　　天寳有杨妃　前又有宸妃　太子有妃良娣
　　六籍遭秦之后出于汉者礼记不可尽信周礼有多疑而难信诗序又全不足信如三夫人九嫔二十七世妇八十一御妻周礼礼记自有异同郑康成所释诸经又当后汉之末愈支离穿凿大率亦不可信如十五日王后一御决无此理诗序兼下后妃二字便已疎脱文王为商之诸侯固未可以妻为后太姒乃其夫人称曰妃可也武王有天下追王其先则夫人称后可也今其兼曰后妃者乃汉儒耳因当时朝廷之事如匡衡所谓后夫人之行不侔乎天地兼王母与妾并言之如髙祖有吕后又有戚夫人文帝有慎夫人武帝有李夫人是也文士循习称后夫人无嫡媵之别殊为可叹又姬者周之姓诗序曰虽则王姬亦下嫁于诸侯如云齐姜宋子耳汉史因俗称谓书薄姬栗姬宪姬则以姬为妾而非姓之谓故蔡京当国改公主为帝姬其失久矣又如诗序召南国君妻大夫妻之类亦不分晓文王为诸侯其臣如召伯之等皆大夫商未灭称其内为大夫妻周灭商大夫封为诸侯始可称国君妻毕竟周南诸诗指文王之妻召南诸诗指召公之妻诸侯及大夫之妻耳如麟趾闗睢之应尤为曲説不通于理若曰文王所以三分天下有二至武王得天下不无内助而君臣之间家道皆齐则可也
　　萧何尽收秦丞相府图籍文书
　　沛公西入咸阳还军霸上萧何尽收秦丞相府图籍文书萧何传沛公至咸阳诸将皆争走金帛财物之府分之如此则所过无得卤掠恐是虚文谨封府库还霸上亦十取七八矣何独先入收秦丞相御史律令图书藏之沛公具知天下阨塞户口多少彊弱处民疾苦者以何得秦图书也班史纪传同异抵牾甚多此事于纪止言丞相府图籍文书传兼言御史律令当是纪畧传详如田荣欲楚杀田假楚不肯杀田儋传书谓楚之懐王曰田假与国之王穷而归我杀之不宜项籍传书则谓项梁曰田假与国之王穷来归我不忍杀其言同而二人异如此不一今具攷秦所谓图籍律令文书者按秦之始皇在位之三十四年焚书三十五年坑诸生焚书之年并天下九年矣李斯请史官非秦记皆烧之非博士官所职天下敢有藏诗书百家语者悉诣守尉杂烧之有敢偶语诗书者弃市以古非今者族见知不举者同其罪令下三十日不烧黥为城旦所不去者医药卜筮种树之书欲学法令以吏为师此所焚者一曰诸国之史非秦所记虽博士官亦不许藏六国及周之所记者皆灰灭矣二曰诗书百家语前乎孔子所删定后乎子思孟子庄老杨墨申商韩非吕不韦所着民间一切不许复存惟博士官尚许秘藏之也吕东莱谓所烧者天下之书博士官所职固自若也萧何独收图籍而遗此惜哉　回谓始皇焚书四年而身死二世立三年而秦亡七年之间天下常读书之人老师宿儒存者宜不为少屋壁之藏不止一泗上孔氏沛公元年十月入咸阳十一月召秦父老约法三章固已云除去秦法矣所引秦苛法谓诽谤者族偶语者弃市岂但除此二法而已乎焚书之年令谓偶语诗书者弃市以古非今者族以沛公所引二语观之则又毒矣偶语即弃市不必语诗书也诽谤凡出口皆可坐不必以古非今而后谓之诽谤也其法之苛虐如此沛公与萧何宜委曲详备其辞举秦之焚书之事明以谕众自今而后诸书百家语并再许习诵召老师宿儒能记忆者出典学校而许百姓师之山岩野坞屋壁有藏诗书能出以上之官者有赏如此则汉之为汉非茍且之汉矣萧何刀笔之吏也其能收丞相御史府图籍文书已是见识过人逺甚特博士官所职不遑收取致为项羽所焚而后天下无副本汉王还定三秦日不暇给又不能尽除挟书之令大槩悉遵秦所立官制刑辟而行之至于今近一千五百年皆秦法令也呜呼痛哉图谓绘画山川形势器物制度族姓原委星辰度数籍谓官吏版簿户口生齿百凡之数律与令则前王后王之刑法文书则二帝三王以来政事议论见于孔子之所删定著作战国以来百家迭兴大率厐驳不纯去非取是在乎择耳此乃有国家者不可缺一而不完者也秦既悖矣汉亦昧焉萧何者号人杰本一县吏也张良亦号为人杰然乃专尚老氏之学故于儒学亦漫不加意其余无足责矣呜呼痛哉汉髙祖元年乙未至五代周显德己未一千一百六十五年至今戊子一千四百九十四年春秋己未至今戊子二千七十年
　　约法三章
　　附论萧何律九章　广律令攷别见
　　十一月召诸县豪谓曰父老苦秦苛法久矣诽谤者族偶语者弃市吾与诸侯约先入闗者王之吾当王闗中与父老约法三章耳杀人者死伤人及盗抵罪余悉除去秦苛法吏民皆安堵如故
　　紫阳方氏曰三章之法何其简易明白也而惜乎其易言难行也秦之毒甚矣今俗语谓杀人偿命必杀人然后处死而秦以偶语弃市诽谤致族伤人与盗财物罪有轻重不至于死而秦法不吿奸者腰斩盖自秦文公始为三族之法秦孝公得商鞅又尽废周法而肉刑上及公子师傅令民为什伍而相收司连坐步过六尺者有罚弃灰于道者被刑一旦临渭论囚七百余人渭水尽赤秦惠王之立鞅亡而莫敢舍车裂之民不恤也沛公三章之约仁矣一时之言易而久逺行之则难汉书刑法志曰汉兴约法三章网漏吞舟之鱼然则大辟尚有夷三族之令令曰当三族者皆先黥劓斩左右趾笞之且枭其首菹其骨肉于市其诽谤詈诅者又先断舌故谓之具五刑彭越韩信之属皆受此诛囘谓吕后斩韩信长乐宫室未必依此施行恐是急枭其首乃残其肌肤骨肉此乃秦以来法也三章未足以禁奸而萧何采摭秦法作律九章亦见刑法志惠帝四年三月始省法令妨民者始除挟书律则是悉除去秦法之言未尝践也吕后元年正月始除三族罪妖言令则是萧何所申律令犹明着此等苛法也文帝元年十二月始除收孥诸相坐律令二年五月始除诽谤妖言律十三年五月始除肉刑文帝号为寛仁然新垣平之反亦夷其三族终汉之世有大逆不道之刑有非所宜言之刑以言语文致坐夷灭者不一且如许广汉从上甘泉误以他郎鞍被马坐从行而盗抵死募下蚕室司马迁谏救李陵坐游説沮贰师军下蚕室一何其太也入关初约竟成虚言亦可悲夫然则近世用法寛大宜莫如宋误国大臣无诛止于流窜命官自非赃罪不加杖责兵不强地不广而延三百一十七年之天下厥有自来绍圣崇宁奸党以私意徙祐符诸贤于南方遂失中原似道隂杀旧相决黥士类用刑残酷亦以殒国亡身云
　　余悉除去秦法
　　法始于伏羲成于尧大备于周是法也非但谓刑法而已矣周平王东迁赐秦襄公以岐西之地遂立西畤祭天周自己卯至己未于是四百单一年矣孔子作春秋书二百四十二年之行事伤王道之既衰悯宗周之不复其所定之书所删之诗所赞之易所正之礼乐皆古圣人治天下之法也春秋后七十八年入通鉴周纪犹有一百四十八年而赧王亡秦自昭王书于纪秦纪起丙午歴六君至甲午二世亡凡四十九年而入汉纪盖尝攷之春秋迄于甲子五年当敬王之四十三年而秦悼公卒厉共公立其二十六年当周贞定王十八年秦左庶长城南郑左庶长非周官制也秦起自西戎未尝用周法始见于此厉共公三十四年卒躁公立十四年卒懐公立懐公四年弑孙灵公立十年卒季父简公立七年初租禾计畆而收不用周十一法始见于此十五年简公卒惠公立十三年出公立二年庶长弑出公迎灵公之子是为献公立秦数有乱魏夺其河西地二十一年秦章峤伐魏赵与韩救之战于石门败魏赵韩斩首六万王以黼黻贺秦春秋传书战胜败绩未尝书斩首之数秦渐强战渐力书斩首之数始见于此秦前此未有天子所赐命服王赐以黼黻乃侯伯七命下裳之饰秦人不识周之命服书赐曰贺始见于此献公二十三年卒孝公立当周显王之八年去春秋后己未一百二十年矣秦孝公元年庚申商鞅自卫来见变易法令秦益愈强大积以灭周鞅者卫康叔之后曰公孙鞅实姬姓也盖周室支子之不肖逺孙辅异姓灭同姓扶不道之强秦以毁周室实始见于此是年伐戎斩防王二年周显王致文武胙于秦待以齐桓公之礼始见于此三年商鞅为左庶长变法修刑劝耕战置法官其法令民为什伍而相收司连坐谓一家有罪五家纠发否则十家连坐【周礼地官比长五家相授相和亲有罪竒衺则相及回疑周礼不可尽信一家有罪五家连坐恐不当耳又邻长五家则一人掌相纠相授王昭禹谓亦相反】不告奸者腰斩【告奸者与斩敌首同赏谓告奸人得爵一级与斩敌首一级同】匿奸者与降敌同罚【诛其身没其家】民有二男以上不分异者倍其赋有军功者各以律受上赏为私鬭者各以轻重被刑大小僇力本业耕织致粟帛多者复其身事末利及怠而贫者举以为收孥【谓懈怠不事之人而贫者收录其妻子没为官奴婢】宗室非有军功论不得为属籍又按商子有率民篇及杜祐通典谓诱三晋之民利其田宅复之三世无知兵事任其所耕不限多少而使秦人应敌于外为耕战富强两成之术又商子定分篇为法令置官有迁徙物故使吏民学读法有敢剟定一字罪死不赦诸官吏及民间法法官明告之各为尺六寸之符以左券予吏之问法者主法令之官藏其右券木柙以室藏之封以法令之长印即后有物故以券书从事法令皆副置一副天子之殿中天子置三法官殿中及御史丞相诸侯郡县皆置一法官天下之民无不知法商鞅得志以行其令始见于此又商鞅为法战斩一首赐爵一级欲为官者输粟五十石以爵一级赏斩一首者名曰爵级又曰首级始见于此欲官而不欲爵则为五十石之官官自五十石以至二千石始见于此汉书记秦爵二十级一公士二上造三簪袅四不更五大夫六官大夫七公大夫八公乗九五大夫十左庶长十一右庶长十二左更十三中更十四右更十五少上造十六大上造十七驷车庶长十八大庶长十九闗内侯二十彻侯秦不用周公侯伯子男附庸之制自为爵名始见于此孝文十年鞅为大良造十一年鞅围魏固阳降之十二年壊井田开阡陌废周之夫井沟洫民得尽力占耕田许买卖始见于此筑冀阙宫庭于咸阳如鲁卫自栎阳徙都之秦旧戎狄未有庙朝制度宫室奢僭始见于此令民父子兄弟同室内息者为禁谓子弟纳妻而生子则不许同居古礼不下庶人命士以上始父子异居今商鞅刑则上于公子师傅缪以父子有别防庶民俾之离析则户口多致民自顾妻子不顾父母始见于此聚小都邑为三十一县置令丞周置邦国都鄙六乡有乡老曰乡大夫乡一人有州长曰中大夫一人党正曰下大夫一人族师曰上士一人闾胥曰中士一人比长曰下士一人六遂有遂大夫每遂中大夫一人县正曰下大夫一人鄙师上士鄼长中士里宰下士皆一人邻长五家长一人秦不用周制大率以方百里为县后世县令县丞之名始见于此县不满万户为长又有尉后世某县长某县尉之名亦始见于此十三年置有秩史比长闾胥邻长里宰乡遂大夫之制秦既不用县设令长丞尉为长吏之外则又设为百石以下斗食佐史之秩曰少吏十里有亭长伺行旅奸盗十亭曰乡有三老以掌教化又有秩以掌一乡之人有啬夫职听讼收赋税有游徼循禁贼盗凡汉所因仍县之职任始见于此二十二年鞅以诈虏魏公子卬破其军封为列侯食商于十五邑秦擅封列侯始见于此二十四年周显王三十一年孝公卒子惠王立鞅出奔魏魏人不纳入于商于以叛秦克之于黾池车裂鞅而灭其族车裂之刑灭族之法亦始见于此其所谓刑法者大较惨毒不道而其诱魏公子卬也秦魏相距鞅与卬书约公子面相见盟乐饮罢兵既盟已饮伏甲士袭虏卬遂破其军以归秦后祖用此诈袭虏楚懐王终以亡其天下此何等禽兽所为而忍为之乎按商子开塞篇谓人主所以劝民者官爵不以农战而巧言虚道者其国必削今境内之民皆曰农战可避而官爵可得故豪杰务学诗书以避农战故诗书礼乐善修仁廉辨惠国有此十者上无使守战敌至必削不至必贪国去此十者敌不敢至敌至必却然则诗书礼乐何负于人之国善与不善对修与不修对仁与不仁对廉与不廉对去善修仁廉而得不善不修不仁不廉之人如此而敌不至者未之有也鞅之不善不修不仁不廉亦甚矣其裂之以车灭其家族非不幸也秦之坑儒焚书万罪千恶自取灭亡一皆根本于此于是秦惠王用公孙衍张仪十三年而称王又用樗里疾司马错甘茂惠王卒子武王立二年初置丞相丞相之名始见于此而周之三公三孤天官冡宰所谓经邦论道掌百官均四海者不可复矣武王扛鼎絶膑卒异母弟昭王立七年魏冉相八年诱执楚懐王十三年白起为左庶长十九年昭王称帝去帝复称王四十一年范睢相四十八年白起破赵长平坑降卒及斩首前后四十五万五十年杀白起五十一年乙已灭周去春秋末己未二百二十六年矣五十二年蔡泽相五十六年昭王卒孝文王立一年卒子楚为庄襄王立吕不韦相四年卒始皇立是年甲寅汉髙祖生九年诛嫪毐十年吕不韦免用李斯十二年吕不韦自杀二十六年六国尽灭更号皇帝命为制令为诏称朕追尊庄襄王为太上皇除諡法定为水德以十月为嵗首从李斯议不置诸侯分天下为三十六郡置守尉监销天下兵收大半之赋租赋盐铁二十倍于古更戍力役三十倍于古以黄金为上币以铜钱半两为下币龟贝玉不为币二十七年作庙治驰道二十八年东巡三十二年壊城郭决隄防入海求方士恬将三十万击匈奴三十三年击南越闽越东越置桂林南海象郡闽中筑长城起临洮至辽东万里三十四年焚书偶语诗书者弃市是古非今者族三十五年七十余万人作阿房宫坑诸生四百六十余人于咸阳三十七年七月崩于沙丘二世元年十二月杀诸公子公主七月陈胜起九月沛公项梁起二年八月李斯具五刑夷三族三年八月沛公破武闗赵髙弑二世立子婴九月沛公破峣闗汉元年十月沛公至霸上子婴降十二月沛公约法三章虽尝告喻父老谓今悉除去秦法然其所以不能尽除秦法复周制者沛公之佐惟萧何张良二杰张良尚老子学萧何乃刀笔吏一时姑为大言以慰民心其后奸宂不胜何复摭秦法作律九章三族之诛髙帝以施之韩彭文帝以施之新垣平文帝除肉刑而笞棰过多反以陷民于死久之而后渐降渐轻武帝之世至于律令三百九章大辟四百九条千八百八十二事死罪决事比万三千四百七十二事文书盈于几阁典者不能遍覩具见班史刑法志呜呼使汉之相臣有孔子孟子周公召公之俦则秦之法可以悉除二帝三王之法可以复行于天下后世矣萧张人品器识至此已极易有攸往夙吉之训岂容以此事望之至今千五百年君臣上下无一人悟秦之非无一事不蹈秦之覆辙其可痛也夫其可痛也夫【商鞅用事二十四年封侯食商于仅五年车裂灭族骨肉无种而其法为万世之戒】
　　吏民皆安堵如故
　　秦子婴之降也以属吏沛公不杀子婴付有司守视之耳不知主以何人居之何地亦若俘囚然必自有其人其地而史不可考也秦之未亡一年右丞相冯去疾左丞相李斯将军冯劫请止阿房宫省边戍诏以属吏此乃下之吏而治之下狱是也去疾劫自杀而李斯尚望不死据李斯传其以李斯属郎中令赵髙按治拘执束缚居囹圄中御史谒者侍中更往覆讯辞服具斯五刑论腰斩咸阳市夷三族赵髙为中丞相弑二世立子婴子婴诛髙亦夷三族是后左右丞相御史大夫将军九卿莫知为谁而沛公至矣羣臣百官皆叛子婴子婴与妻子系颈以组降沛公沛公入咸阳吏民皆安堵如故未知秦内史为谁而籍吏民封府库以待诸侯疑职掌府库之人必稍易之秦朝廷大吏必皆逃叛他之或悉降沛公耳今所谓安堵如故者恐止是诸县令丞尉三老亭长有秩啬夫游徼父老百姓并不迁易视周胥徒则如沛县有主吏如萧何有狱吏如曹参皆称豪吏并乡里之民皆如其故也此慰安人心之权道也按秦内史地为汉之京兆扶风冯翊及农郡孝公时初置县阖秦境仅三十一县其后南有汉中黔中巴郡蜀郡西北有陇西北地上郡太原河东郡而东则三川颍川南阳郡皆按秦故境不知沛公所召诸县豪杰计防县也其所以谕之之辞除约法三章外曰吾所以来者为父兄除害非有所侵暴毋恐且吾所以军霸上待诸侯至而定要束耳何其温厚而明白也乃使人与秦吏行至县乡邑告谕之见得秦之为县有乡而又有邑也秦民大喜争持牛羊酒食献享军士沛公让不受曰仓粟多不欲费民民又益喜惟恐沛公不为秦王此皆沛公之明之寛而萧张之谋之正秦民脱汤火而升袵席可谓幸矣不幸项羽晚至焚剽诛戮不得安堵秦分为四汉徙居南久之而尽为汉有然又不幸张良东归而未复萧何独力而无辅得一韩信图河北窥闗东日不暇给增三章之法袭亡秦之制官制爵级刑名法令财赋军旅郡县田土皆如秦旧用秦之吏因秦之民天下虽名为汉而秦之鞅斯之所为卒不尽革以至于今无一而非秦也呜呼痛哉【汉京兆尹县十二左冯翊县二十四右扶风县二十一农郡县十一总计三辅县五十七而农之县十一在外秦内所治其广如此】
　　项羽破函谷闗至戏
　　十一月或説沛公今闻章邯降项羽号曰雍王王闗中即来可急使守函谷闗十二月项羽大怒使黥布攻破闗遂至戏下【此一下字可疑戏许宜反戏水也不应言下若他用为麾下之戏则可】戏水也在新丰县东北三十里鸿门在新丰县东十七里以此知戏水西十三里为鸿门沛公时在霸上水经曰新丰县西五十里为霸城城西十里为霸水水西二十里为长安城此汉新丰县长安城也秦咸阳宫阙夹渭而都其朝廷在渭北之咸阳其长乐宫阿房宫在渭南以今形势地理攷之沛公在霸上西去汉长安三十里东北去戏水约八十里沛公往防项羽已离戏水十三里即防项伯夜见张良往返百五十里汉王诘朝见项羽驰七十余里也所以攷及此者要知函谷闗之险不足恃也周文以陈胜之命车千乗军十万入闗尝至戏矣闗不足恃也章邯击周文自戏败退出闗已入闗亦不足恃也沛公已入闗而黥布破之闗不足恃也项羽烧秦宫室不据闗中又恶背懐王约王汉南郑及分王三降将舍而东归使羽不出此计守闗以令诸侯天下之兵皆得而攻之闗亦不足恃也戏字指水言不当云戏下当独书云戏若项羽至鸿门则当书云戏西若罢戏下各就国此谓旌麾之下则当书云戏下然则沛公守闗闻章邯欲以雍王就国故拒之耳不意项羽率诸侯兵四十万而自来也邯之来必不能敌沛公羽之来兵多力强非赖张良与项伯有故宁不殆哉然于仁义有一分之乎彼者即天理之所在天理之所在即天命之所在未可以区区陈迹为优劣也
　　亚父使人望沛公气皆为龙成五色
　　灾祥自天降而根于人古帝王不敢忽也而未若春秋战国之间其説诞谩特甚焉尧命羲和歴象日月星辰舜在璿玑玉衡以齐七政协时月正日为敬授民时耳征羲和至兴六师以其不知日食引政典曰先时者杀无赦不及时者杀无赦如今置歴争差攷验日月食当于某时食若干而或先之后之其分数有余不及则是为艺不精不为无罪何至兴兵如此或者羲和加以湎淫罪当杀而不受诛故至于兴六师也然则其罪亦重而不轻明矣洪范五行五纪稽疑庶政九畴之内凡四畴与隂阳家流相闗而周礼春官卜祝巫史凡二十一官太卜下大夫二人而有卜师卜人人菙人【菙氏髓反】占人人占梦眡祲共九官大祝下大夫二人而有小祝防祝甸祝诅祝又有司巫男巫女巫共八官大史下大夫二人而有小史冯相氏保章氏共四官卜祝巫史其重如此司马迁为汉大史乃谓大史卜祝星歴上以娼优畜之特怨词耳然则秦汉间所谓望气者其周礼眡祲之谓欤司马迁天官书曰昔之传天数者髙辛之前重黎于唐虞羲和有夏昆吾殷商巫咸周室史佚苌于宋子韦郑则禆灶在齐甘公楚唐昧赵尹臯魏石申太史公推古天变未有可攷于今者畧以春秋二百四十二年之间日食三十六彗星三见宋襄公时星陨如雨天子微诸侯力政【一作征】五霸代兴更为主命自是之后众暴寡大并小秦楚呉越夷狄也为强伯田氏簒齐三家分晋并为战国争伐攻取其察禨祥候星气尤急近世十二诸侯七国相王臯唐甘石因时务论其书传故其占验凌杂天盘二十八舎主十二州斗柄兼之【柄本文作秉】秦始皇之时十五年彗星四见久者八十日长或竟天其后秦遂以灭六王并六国外攘四夷死人如乱麻项羽救钜鹿枉矢西流山东遂合从诸侯西坑秦人诛屠咸阳汉之兴五星聚于东井平城之围月晕参毕七重诸吕作乱日食昼晦吴楚七国叛逆彗星数丈天狗过梁野及兵起遂伏尸流血其下元光元狩蚩尤之旗再见长则半天其后京师师四出诛夷狄者数十年而北伐尤急越之亡荧惑守斗朝鲜之拔星茀于河戒兵征大宛星茀招揺此其荦荦大者若至委曲小变不可胜道由是观之未有不先形见而应随之者也自汉之为天数者星则唐都气则王朔占嵗则魏鲜按此言星亦必兼气其亦必有灾祥而不可诬矣是故太史公记望气一事谓凡望云气仰而望之三四百里平望在桑榆上余二千里登髙而望之下属地者三千里云气有兽居上者胜自华以南气下黒上赤嵩髙三河之郊气正赤恒山之地气下黒上青勃碣海岱之间气皆黒江淮之间气皆白徒气白土功气黄车气乍髙乍下骑气卑而布卒气抟前卑而后髙者疾前方而髙后兊而毕者却【兊当是锐】其气平者其行徐气相遇者卑胜髙陈云如立垣杼气类杼轴【索曰兵书营上气如织勿与战】王朔所候决于日旁皆如其形以占北夷之气如羣畜穹庐南夷之气类舟船幡旗大水败军破国之墟下有积钱金寳之上皆有气海旁蜃气象楼台广野气成宫阙若烟非烟若云非云郁郁纷纷萧索轮囷是谓卿云卿云见喜气也若雾非雾此望气之大畧也夫自上古至唐虞必有天子以主天下唐虞禅夏商周父子相传为天子近二千年而秦以二三百年强暴力战然后得之未有卒然兴于民间而为天子者也秦知夫得天下之未必可久也惴惴然惟恐天下之复有起者望气之徒或言山东有天子气或言金陵有天子气于是东南游以厌当之刘季之为天子固天之所命然以古今大化生死贵贱言之恐亦偶然而已耳凡傥来之物得之则曰偶然失之则无可奈何而委于命然后可谓之知道矣太公吕后求刘季于芒砀之间常得之则曰季所居上常有云气今范增説项羽又谓沛公其气龙成五色此天子气急撃之勿失先儒尝谓范增愚人既知其气为天子气则不可击矣而又欲击之
　　回窃谓世多以成败论人故髙祖既有天下俗人喜恠好竒谓其生有自来龙成五色之説一人倡之千人和之史臣纪之牢不可破矣夫天子者亦不过富贵之极耳二世三年子婴三月亦天子也死不旋踵当其急欲为黔首而不可得也沛公乃太公所生亦人也而谓母媪梦交于龙如此则沛公非太公之子乃龙之子耳龙兽也沛公人也龙交于人而不生龙乃生为人无是理也后世以龙为天子以日为天子故妇人生天子者辄书曰梦龙据胷梦日入懐皆不过神异之辞也项羽不死东城则重瞳子与舜何异王莽不戮渐台则符命无非真孰敢斥之曰伪乎天子气之説予不敢信而望气之术自光武舂陵之后而世无复传今之相人气色者其説出于黄帝素问凡病人色黄为有谷气无不愈青黑白赤皆为殃占星色亦然故以黄气为喜气乃小小利害耳虽然天变之大者尝亲见之甲子七月彗出柳柄长丈余而曲至九月化为直白气亘天十月而有白衣之防又十年甲戌再防而东南以亡亦不可不畏也　新垣平以望气见文帝言长安东北有神气成五采若人冠絻于是作渭阳五帝庙同宇帝一殿面各五门各如其帝也【恐是一屋而五其殿南面临渭水一殿一门故曰五门】夫帝一而已矣舜典所谓类于上帝焉得有五秦襄公诸侯耳僭作西畤祠白帝此五帝之始也是后白青赤秦祠四畤四帝汉髙帝作北畤北帝具而为五此汉儒骨髓深病不可解之惑也周礼言五帝吾恐决非周公之书礼记言九卿即知亦非周官之制凡汉儒所云五帝九卿皆习见秦汉制度而言帝者上帝而已何五之有卿者冡宰至司空六卿而已强攀三孤为九卿决不可信郑释经往往引纬书不经之言撰五帝名以实之自当他辨今且着其端于此且如新垣平望气谓见五采若人冠絻亦是习见汉儒五帝之説以防文帝使人上玉杯则预言有寳玉气来又谓汾隂有金寳气欲衍出周鼎良由文帝富平赐累千金私铸一鼎理之汾隂不难也徐广注史记曰后三十七年鼎出汾隂盖平诈为之鼎也人上书告平所言神气事皆诈诛平夷三族秦汉间所言天子气恐亦不过如此
</div>
    <div class="pagination">
<a href="续古今攷.html">上一页</a><a href="续古今攷.html">1</a><span class="current-page">2</span><a href="续古今攷_page3.html">3</a><a href="续古今攷_page4.html">4</a><a href="续古今攷_page5.html">5</a><a href="续古今攷_page6.html">6</a><a href="续古今攷_page7.html">7</a><span>...</span><a href="续古今攷_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
