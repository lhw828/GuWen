<!DOCTYPE html>
<html>
<head>
    <meta charset="UTF-8">
    <title>游宦纪闻 - 第 3 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>游宦纪闻 - 第 3 页/共 3 页</h1>
    <div class="content">　　世南从三山故家见朱文公一帖云讲明正学其道必本乎人伦明乎物理其教自小学洒扫应对以往修其孝悌忠信周旋礼乐其所以诱掖激励渐磨成就之道皆有节序其要在于择善脩身至于化成天下自乡人而可至于圣人之道先生教人自致知至于知止诚意至于平天下洒扫应对至于穷理尽性循循有序病世之学者舍近而趋逺处下而闚髙所以轻自大而卒无得也
　　世南于纪闻首端尝论期三百有六旬有六日之说以求教于白鹿胡云周天三百六十五度四分度之一天左旋日月五星右转此古今厯家之说皆然也天左旋之说信然矣日一日行一度月一日行十三度有零日者阳之精而行迟月者隂之精而行反速大抵阳健而隂顺阳刚而隂柔徤而刚者运行当速顺而柔者运行当迟今不特反是月之行乃过于日十有二倍其理不通从来无人推见其所以然近时晦庵朱文公解毛诗正月篇亦用旧说惟于楚词天问篇发其端而不详其实天左旋日月亦左旋一昼夜以日之明晦为节日之行三百六十五度四分日之一则比天之旋少一周逐日所不及天之运以二十八宿计之分为度数盖二十八宿及经星附天而行凝然不动可从而计其度数亦犹量地之里云至某州某郡若干里州郡有定所人莫不知姑借之以为限节也髙丽国有九执厯正如此窃意厯家以数之少者易算日月天左旋数之不及者少取其易算故假日月右转也期三百六旬有五日又四分日之一尧典特举成数而言耳以之均为十二月则多六日无所归故又每歳作五六小尽取其赢而凑足多之数是以五年必有两闰以定每歳三百六旬有六日之成数也虽是除闰月每歳只三百六旬有四五日只有二十四气前后相去皆三百六十五六日也胡学于文公者多见前軰论议皆有所本故复记于此
　　云林先生黄长睿云馒头当用防字见束晳餠赋兴元闗表诸郡食肆所货姜防用僵字最为有理
　　予于菊磵髙九万处见苏绍叟手书忆刘改之摸鱼儿一阕云望闗河试穷遥眼新愁似丝千缕刘郎豪气今何在应是九疑三楚堪恨处便拚得一生寂寞长覉旅无人寄语但吊夌伤桃邉松倚竹空忆旧诗句文章事到底将身自误功名难料迟暮鹑衣箪食年年痩受侮世间儿女君信否尽县簿髙门歳晚谁青顾何如引去任槎上张骞山中李广商略尽风度又赋雨中花一阕云予徃时忆刘改之尚未见之也数日前忽闻改之去【阙】　　怅惘殆不胜言因忆改之每聚首爱歌雨中花悲壮激烈令人鼓舞辄倚此声以寓予思凡未忘吾改之者幸为我和之十载尊前放歌起舞人间酒戸诗流尽期君凌厉羽翮髙秋世事几如人意儒冠还负身谋叹天生李广才气无双不得封侯榆闗万里一去飘然片云甚处【阙】州应怅望家人父子重见无由陇水寂寥传恨泪淮山宛转供愁这回休也燕鸿南北长隔英游绍叟有冷然诗集十卷行于世
　　三山之俗立春前一日出土牛于鼓门之前若晴明自晡后达旦倾城出观巨室或乘轿旋绕相传云看牛则一歳利市三日游贤沙四日游天寜六日乌石山之神光寺西湖之水晶宫逮暮始散此皆图志所不载也
　　洪文敏公容斋随笔论人君夀考自三代而后惟梁武帝八十三以侯景之祸幽辱告终至光尧太上皇帝之福夀真可于天人中求之国朝大臣如枢相张升宫保赵概皆八十六陈文惠八十三杜祁公八十一富郑公八十文潞公独九十二张文定公八十五范蜀公曾宣靖苏文定皆余八十渡江后惟史越王八十三周益公八十云
　　朱文公移简辅汉卿云得赵昌父书以致政大夫见呼此甚真实而又雅驯可为报同社诸人今后请依此例也
　　何贤良名致字子一嘉定壬申游南岳至祝融峰下按岳山图禹碑在岣嵝山询樵者谓采樵其上见石壁有数十字何意其必此碑俾之导前过隠真屏复渡一二小涧攀萝扪葛至碑所为苔藓封剥读之得古篆五十余外癸酉二字俱难识韩昌黎所谓科斗拳身薤叶披鸾飘鳯泊拏蛟螭而其形模果为竒特字髙濶约五寸许取随行市买厯碎而模之字每摹二虽墨浓澹不匀体画却不甚糢糊归旅舍方凑成本何过长沙以一献曹十连彦约并栁子厚所作及书般舟和尚第二碑以一揭座右自为寳玩曹喜甚牒衡山令搜访栁碑本在上封寺僧法圆申以去冬雪多冻裂之禹碑自昔人罕见之反疑何取之他处以诳曹何遂刻之岳麓书院后巨石但令解栁碑来匣之郡庠而已
　　绍定癸巳七夕后一日予甥董若金忽语予云适有自弋阳来者言县境桃花步渔人入水见一物长八尺博四尺有五寸约四百余斤两头如燕尾腰有眼其二圆其二如半月非铁非石图形以示云渔人舁至县市火复舁至桃花又火迁于神祠始息众莫识予应曰此不难别其制絶类岳阳楼下铁枷必县傍溪中古有龙祟时得道之士如许旌阳者铸为此物以镇塞妖蜃穴歳月深久水岳阳沙上数枚人以为厌胜铁枷或以为湖贼王麽矴石或云昔人拒敌鏁江之具图经皆疑其非或有傅防者曰晋太康元年大举伐吴二月戊午王濬唐彬击鼓丹阳监吴人于江碛要害处并以铁鎻横截之以为必此物今观弋阳所出可名之鏁江之具乎以此验彼厌胜之物明矣
　　德兴邑廨有石刻二诗云仕宦之身天涯海畔行商之身南州北县不如田舍长拘见面门无官府身即彊健麻麦徧地猪羊满圏不知金贵惟闻粟贱夏新绢衣秋新米饭安稳眠睡直千直万我田我地我桑我梓只知百里不知千里我饥有粮我渇有水百里之官得人生死孤儿寡妇一张白纸入着县门寃者有理上官不嗔民即欢欣上官不富民免辛苦生我父母养我明府苗稼萋萋曷东曷西父母之乡天子马蹄沙随先生过豫章之进贤手书于旅舍后三十年门人程授邑于兹既受代始于郡中得之而真迹不复存矣友人髙季安防丞是邑季安先生姻戚也因托刻于石先生下世七年矣噫廻跋此诗始刻于进贤再刻于徳兴丙子巨浸出于泥滓中石断字漫邑宰潘传重刻之世南爱其言近而意切惧其碑之复沦故纪于此
　　雪峰为刹与径蒋诸山相甲乙懿宗咸通十一年僧义存开山创寺干符二年赐号真觉禅师传道徳山五祖寺有木毬相传谓常受真觉役使呼仆役客毬皆自徃来嘉泰间寺灾毬忽滚入池中得不壊山周遭百里间皆奯【音豁】竹笋味极甘美寺众自三月至五六月犹餍饫亦觉所植也














　　游宦纪闻卷八
　　钦定四库全书
　　游宦纪闻卷九
　　宋　张世南　撰
　　世南近于三山郡斋获观龙眠所作奉节图后题云景文老兄持节守大名从迓吏以访别念非仁者不能以言为赠赠之以佛衣绫而不受赠之以纹縠而不受戏作奉节图以见分手之拳拳然朝廷委寄之重雅歌长啸无复愧于古人矣元祐坤成节日龙眠山中人李公麟书景文即刘季孙也平之子东坡尝荐之后知隰州而殁有诗寄坡云四海共知霜髩满重阳能挿菊花无死之日无一钱但有书三万轴画数百辐耳其家藏王子敬黄柑三百颗帖坡尝有诗与景文云君家子敬十六字气压邺侯三万籖坡一日语景文曰一则仲父二则仲父以何为对刘云可对千不如人万不如人坡为絶倒
　　王金陵字说之作率多牵合固不免坡公之讥建炎间莆中郑樵字渔仲作六书略谓象形谐声指事防意转注假借从六者而生总计二万四千二百三十五其间惟谐声类最多计二万一千八百一十约以简易而尽得作字之义矣自说文以字画左旁为类而玉篇从之不知右旁亦多以类相从如戋有浅小之义故水之可涉者为浅疾而有所不足者为残货而不足贵重者为贱木而轻薄者为栈青字有精明之义故日之无障蔽者为晴水之无溷浊者为清目之能明见者为睛米之去麄皮者为精凡此皆可类求聊述两端以见其凡
　　字学不讲多因前代讳恶遂致书画差误汉以火徳王都于洛阳恶水能灭火遂改洛为雒故今惟书经作洛而传记皆作雒矣秦始皇嫌【韵畧上声】字似皇改为罪自出己意谓非之多则有也今经书皆以罪为独礼记尔雅犹有可考无字乃子云竒字古文天屈西北为无今易中无皆从无它书则杂之矣世字因唐太宗讳世民故今□弃皆去世而从云漏泄缧絏又去世而从曳世之与云形相近与曳声相近若皆从云则泄为沄矣故又从云而变为曳也民则易而从氏昏愍泯之类至今犹或从氏也以至如晋讳昭改昭穆之昭为诏音秦讳政而改正月之正为征音至今从之此何理耶
　　字声有清浊非强为差别夫轻清为阳阳主生物形用未着故音常轻重浊为隂隂主成物形用既着故字音必重如衣施诸身为衣冠加诸首为冠衣与冠读作平声者其音重已定之物属乎隂也读作去声者其音轻未定之物属乎阳也物所藏曰藏人所处曰处藏平声处上声者轻其作去声者皆重亦其类也
　　胡堂长伯量记度常卿涵星研云寳庆丙戍秋八月渝州度史君正奉诏入京过金陵出其所藏坡仙涵星砚而庐山胡泳记之曰研端石以石眼【阙】　得名形方以今尺度之可广四寸其表倍蓰髙寸有半上广下杀其阴容掌不啻面出玉斗为池斗之半微为洼坡如半月用以限墨星在池者十有三下皆乘以云气大者四其二近半月其二倚南壁而一复差大而髙外微緑中黄瞳如针眼而绀碧众星此为独胜小者九二倚东壁二倚西壁如参商然五者中立一髙二次而三低如聚东井然汲泉满池相辉半月止墨云叇而下古人制作之精如此星在阴者二上列四字曰癸巳端严下三字曰子容记子容苏丞相颂意其初得也东壁之外有墨书子瞻二字下有三字惟字髣髴二不可辨西壁外子功二字史君云砚阴七字本亦未尝刋以借观者众惧把玩之多遂成泯没故李氏刋之按坡诗有以涵星砚赠范纯夫侍讲风月石屏赠子功中书共二首诗中模状与此砚实合以年谱考之当在元祐八年癸酉砚后归李才元家其孙家于成都之成都县史君以百五十缗购得之外周以二髹匣盖阴各有朱字纪歳月及土人姓名外者己亥洋州造大方志内者辛未杭州后洋沈上牢坡仙元祐己巳以龙图阁直学士左朝奉郎知杭州至辛未二月九日除翰林承防则内匣为坡仙在杭作无疑距作诗为先三年耳范李后为婣家故砚归李云
　　许枢宻崧老甞记黄秘书辩博之説云昔长睿父博学好古颇得三代之遗器其鼎文有上下画一而中重三者长睿父识之曰此争首也盖着饮食有讼之戒然则八十一首与周易凖其已久矣以世南之见其器必后汉时物盖八十一首作于子云何縁三代时已有争首又云初予与长睿父见古太于中秘书长睿父手録藏之明年予复求之则本已亡长睿父以其所録借予而卒予既作传藏长睿父书襄陵竢见其子弟归之防狄难起城防而翰所传经与凡论次周易春秋论语法言以先附便舟适免故古太今独予有逮渡江畱建业一夕兵变火作郁攸被予舍望予防决藩篱遯去自悼死生未测而书知亡矣然乱定使人视之则居以反风不焚诸物席卷无遗而书独存是歳建炎初元也未几被召行在以书属家人而行家入九江复遇冦而予舟焚仪真擕书尽亡独太等以家人奉之力又免去歳客分寜邑人得予书刻之未卒而豫章防负书奔浏阳值乱兵入尽弃其装以书夜度大光保平江月余秋防岳阳游骑至平江复以书还分寜刻书乃成尚念世纷之未艾也故属长老清公藏诸黄龙经藏因念经之几絶而仅存艰虞若此使学者知斯文之不坠盖有天助而哀予颠沛流离万里保有之难也而共振显之天人之际精感神昭则必有和同无间而福禄不量者矣宋建炎四年秋洞霄隠吏许翰记【古太今不复见惜哉】
　　龙图马公遵字仲涂吾郡之乐平人至和间为谏官御史言时政多听用国史有传今其家藏蔡忠惠帖用金花牋十六幅每幅四字玩其波画令人起敬真竒物也世南尝屡得观之云梅三马五蔡大皇祐壬辰中春寒食前一日防饮于普照院仲涂和墨圣俞按纸君谟挥翰过南都试呈杜公欧阳九评之当处在何等马五诺我精婢润笔皆是竒事凡六十四字今前一纸四字不存南轩先生甞跋云蔡端明此书大得顔平原浯溪磨崖刻笔意世人但知其端严有法度而不察其操纵运用玅处何异赵括读兵书乎前辈评端明正书为本朝第一盖不诬也
　　世南尝从亲戚马建家见洪文敏公内简一幅与族伯提刑云正月十九日晚间宣召从容圣语云近日郡守辞见并诣议事堂太子封劄子来但思之甚有未尽处盖全不见语话如何得识其贤否朕于选引郡守自有见处几于不传之妙遂笑云所谓父不能以传之子也迈奏每见批出别与差遣人者无不合于公论上云如张垓者观其人材尽得一州只縁鄂渚屯大军有诸司却恐它费力故改与九江迈奏张垓是臣乡人故叅知政事焘之子其人诚如圣谕自得改命极感圣恩至于玉音说其为人虽乡里与之久处者不过知之如是而陛下一见即尽其平生可谓至当上笑而颔首观此足知简记不忘故详以报此叚乃孝宗皇帝天语拜手敬观益足以窥聪明冠伦妙处也
　　阶州产石品第不一白者明洁初琢时可爱乆则受垢色暗今朝廷取为寳等用有黄青黑緑数色取之不穷而性软易攻故价亦廉巴州嘉定府皆产玉石曰巴璞嘉璞坚而难琢与玉质无异故价数倍于阶石其温润略与玉等叙州宣化县亦有玉石曰宣化璞溪源出黎雅大渡河其品最髙有胭脂标瓜蒌标琢为器物白若凝脂非精鉴者不能辨峡州之上百里间有黄牛神祠祠中多玉石皆徃来贾客或牵江人得于沙碛间者以献有一石质黑纹白隠然龙形作蜿蜒状鳞角鬛纎悉备具又有如孔雀尾者是为石中之异忠州乐碛市出玉石舟至岸人竞持来求售有指甲纹亦有磨见白质者虽光莹可观然皆碔砆也是数郡所产皆予所经歴故亦稍能识别
　　橄榄闽蜀俱有之闽中丁香一品极小隽永其味胜于蜀产家君尝手植核于小圃伺其萌茁再歳而树壮畏霜覆以屋又三歳髙二丈许始实初如菉豆凡两月渐大有堕地者视之木槵子也皮可洗衣功不让皂角核则人以为念珠者呜呼地土风气之能移物性如是耶橘逾淮而北为枳鸜鹆不逾济貉逾汶则死地气使然无足多怪
　　后山赠二苏公诗末云如大医王治膏肓外证已解中尚彊探囊一试黄昏汤一洗十年新学肠任子渊注云按图经本草曰合欢夜合也一名合昏韦宙独行方胸中甲错是为肺痈黄昏汤治之取夜合皮掌大一枚水煮服之其说最为牵合无义沙随先生云晚年因阅本草王孙味苦平无毒王五藏邪气吴名白功草楚名王孙齐名长孙一名黄孙一名黄昏生海西川谷盖指当时癖学为五藏邪气耳取义精深如此
　　庄子云防怜蚿蚿怜蛇蛇怜风风怜目目怜心盖谓天机所动何可易邪防止一足蛇虽无足行疾于蚿蛇行虽疾于蚿岂如风之蓬然起于北海入于南海之疾风虽疾而胜矣岂若目视所到为最疾目视虽疾又不若心之所之更疾也大率推广大胜者唯圣人能之之意晦翁先生答或人论心之问曰心之虚灵无有限量如六合之外思之则至前乎千百世之已徃后乎千万世之未来皆在目前又曰人心至灵千万里之逺千百世之上一才发念便到那里神妙如此却不去养他自旦至暮只管转展于利欲之中都不知觉此说通透极妙如庄子是从譬喻上说来且卒章不说心字故令人卒防难晓也
　　南溪柴先生中行字与之吾乡前軰也以国学上舍登绍熈庚戌甲科事寜考为秘书监初任临川推官戊午秋大比漕司前期取脚色必欲书委不是伪学五字公得文移即具申云自防习易读程伊川之书以收科第于新制未委是与不是伪学如以为伪不愿考漕难其报后有谗之者内台欲加论列何公澹在谏省曰其人所守不变可罪之乎









　　游宦纪闻卷九
　　钦定四库全书
　　游宦纪闻卷十
　　宋　张世南　撰
　　黄秘书长睿父之子诏纪其尊人建炎庚戌在平江围城中失去杨凝式书一册幷其先人手书杨传以无别本念念不忘是歳四月复寓饶之徳兴太寜资福寺偶録道文遂见之喜甚予偶得其本恐终失坠今纪其年谱家谱传賛于此唐咸通十四年癸巳凝式是年生故题识多自称癸巳人唐天祐四年丁卯是年夏朱全忠簒唐凝式諌其父唐相涉宜辞押寳使涉惧事泄凝式自此遂阳狂时年三十五代史补言时年方弱冠误也晋天福四年己亥三月有洛阳风景四絶句诗年六十七据诗云到此今经三纪春盖自丁卯至己亥实三十年则自全忠之簒凝式即居洛矣真迹今在西都唐故大圣善寺胜果院东壁字画尚完亦有石刻书侧有畵像亦当时画又广爱寺西律院有壁题云后歳六十九亦当是此年所题此书凡两壁行草大小甚多真迹今存但多漫暗故无石刻天福六年辛丑是年六月有天宫寺题名称太子宾客时年六十九真迹今在此寺东序题维摩诘后又吏部郎荣辑家有石刻一帖无年但云太子宾客杨凝式暮春奉板舆至自真原等语其末云清和之月复至当是此年前后也天福七年壬寅是年有真定智大师诗二首时年七十真迹在文潞公家刻石在从事郎苏太寜家晋开运元年甲辰是年歳在甲辰四月十五日有看花八韵时年七十二题于洛阳一僧舍书胜上后云维晋九载今刻石在湖州前殿中侍御史刘焘家开运二年乙巳是年五月于天宫寺题壁论维摩经等语八月再题太子少保时年七十三真迹今在此寺东序幷辛丑题同刻石开运四年丁未是年二月前七月有寄惠才大师左郎中诗三首称防同丁未歳防同即契丹入晋改元之号也时年七十五称太子少傅真迹在文潞公家刻石在苏太寜家周广顺三年癸丑是年于长夀寺华严东壁题名时年八十一后又题院似禅心静等二诗称太子少师亦应是此年真迹今为人移去石刻亦不存人或得旧本耳又有与其从子侍御者家问二帖后题广顺癸丑歳孟夏月真迹在洛阳士人家又有判完契五十余字在洛阳故职方郎李氏家者刻之无年但称七月十六日太子少师杨艸名亦应是广顺中也又家谱云唐脩行杨氏系出越公房本出中山相结次子继生洛州刺史晖晖生河间太守恩恩生越防公钩出居冯翊至藏器徙浔阳唐相杨收之父曰遗真生四子名皆从入曰发假收严以四时为义故发之诸子名皆从木假之子从火收之子从金严之子从水严生涉涉生凝式而收乃藏器之兄涉之伯也新五代史记唐六臣传乃以收为涉之祖严之父非也又传云杨凝式字景度隋越公素之后唐相涉之子也天姿警悟工草善属文昭宗时第进士为度支廵官再迁秘书郎直史馆梁开平中为殿中侍御史礼部员外郎去从西都张全义辟为畱守廵官梁相赵光裔器其才奏为集贤殿直学士改考功员外郎唐同光初以比部郎中知制诰改给事中史馆修撰判馆事明宗立拜中书舍人长兴中歴右散骑常侍工礼戸三侍郎后以疾免改袐书监清泰初迁兵部侍郎复以疾归洛晋天福中迁太子宾客寻除礼部尚书致仕开运中宰相桑维翰表起为太子少保分司汉干祐中歴少傅少师周广顺中再请老以尚书石仆射致仕显徳初改左仆射太子太保元年冬薨于洛阳年八十二【旧史云年八十五误也】赠太子太傅初凝式父祖世显于唐至涉相哀帝时方贼臣陵慢王室残荡贤人多罹患涉受命泣语凝式曰世道方极吾婴网罗不能去祸将及且累汝朱全忠簒唐涉当送传国寳凝式諌曰尊为宰相而国至此不为无过乃更持天子印绶与人虽保富贵如千载史笔何时全忠恐唐室旧臣不利于己徃徃阴访群情疑贰之间及祸者甚众涉常不自保忽闻凝式言大惊曰汝赤吾族矣凝式恐事泄因佯狂而涉以谦持终免梁祸凝式虽仕歴五代以心疾闲居故时人目以风子其笔迹遒放宗师欧阳询与顔真卿而加以纵逸既久居洛多遨游佛道祠遇山水胜概輙畱连赏咏有垣墙圭缺处顾视引笔且吟且书若与神防率寳防之其号或以姓名或称癸巳人或称杨虚白或称希维居士或称闗西老农其所题后或真或草不可原诘而论者谓其书自顔中书后一人而已其佯狂之迹甚着卜第于尹居之侧遇入府前舆后马犹以为迟乃杖防徒行市人随笑之常迫冬家人未挟纩防有故人过洛赠以绵五十两绢百端凝式悉畱之修行尼舍俾造韈以施崇徳普明两寺饭僧其家虽号寒啼饥而凝式不屑屑也畱守闻其事乃自制衣给米遗之凝式笑谓家人曰我固知畱守必见赒也每旦起将出仆请所之杨曰宜东游广爱寺仆曰不若西游石壁寺凝式举鞭曰姑游广爱仆又以石壁为请凝式乃曰姑游石壁闻者抚掌凝式诗什亦多杂以恢谐少从张全义辟故作诗纪全义之徳云洛阳风景实堪哀昔日曾为瓦子堆不是我公重葺理至今犹自一堆灰他类若此石晋时张从防尹洛凝式自汴还时飞蝗蔽日偶与之俱凝式先以诗寄从防曰押引蝗虫到洛京合消郡守逺相迎从防弗恠也然凝式诗句自佳及至洛后以诗赠从防云其题壁有院似禅心静花如觉性圆自然知了义争肯学神仙清丽可喜也尹洛者皆当时王公凝式或傲然不以为礼尹亦以其耆俊狂直不之责也凝式本名家既不遇时而唐梁之际以节义自立襟量宏廓竟免五季之祸以夀考终洛阳诸佛宫书迹至多本朝兴国中三川大寺刹率多頽圯翰墨所存无几今有数壁存焉士大夫家亦有爱其书帖者皆藏弆以为清玩世以凝式行书颇类颜鲁公故谓之颜杨云赞曰唐季不纲朱晃乘时盗国一时公卿大夫廹于凶威鱼伏防遁能全节者无几故大臣奉玺绂骏奔畀之惟恐居后而凝式乃能諌父以千载史笔为耻因兹阳狂弗与世网优游卒歳言足以厉俗智足以全生正諌似直吏隠如愚岂特寗武子东方朔之流乎世徒知阳狂可笑而不言其所以狂徒知墨妙可传而不言其挺挺风烈如此諌涉之事新旧史皆弗书复不为立传可胜叹哉余因彚次笔迹遂为之传使百代之下知凝式者不特以工书与阳狂而已
　　欧公小草世不多见沙随先生家有所藏石刻东坡跋云文忠小草秋声赋归鴈亭诗当为希世珍藏而思仲乃得之老人家箱箧间以苴借絏纩者荆山之人以玉抵鹊非虚言也沙随跋其后云张汤逢君之恶贼杀不辜独以推贤扬善有后于汉文忠公推贤扬善之功一时元老钜公多出其门非汤所敢望其万一而无汤之罪今其后止有选人三数辈景徳监镇侯得替半年未得去又选人之困者也天之报施有时而爽可为慨叹又云尧舜一传已不振吾于文忠何恨虽然令闻广誉常若衮绣笔力千钧常若壮夫岂与曹蜍辈富贵宦达者同日语哉
　　世南仕闽中于忠定李丞相家见坡公一帖云某顿首秋暑不审起居佳否某与儿子八月二十九日离亷九月六日到郁林七日遂行初约畱书欧阳晦夫处忽闻秦少游凶问畱书不可不言欲言又恐不的故不忍下笔今行至白州见容守之犹子陆斋郎云少游过容畱多日饮酒赋诗如平常容守遣般家二卒送归衡州至藤伤暑困卧至八月十二日启手足于江亭上徐守甚照管其丧仍遣人报范承务【范先去已至梧州】范自梧州赴其丧此二卒申知陆守者止于如此其他莫知其详也然其死则的矣哀哉痛哉何复可言当今文人第一流岂可复得此人在必大用于世不用必有所论著以晓后人前此所着已足不朽然未尽也哀哉哀哉其子甚竒俊有父风惟此一事差慰吾辈意某不过旬日到藤可以知其详续奉报次尚热惟万万自重无聊中奉启不谨某再拜元老长官足下九月六日元老不审谓谁当考观此足见坡公笃爱交友畱意人才为可敬叹所谓竒俊之子名湛字处度者也
　　谷三叠庐阜胜处惟三叠于绍熈辛亥歳始为世人所见宣和初有徐上老弃官修浄业名动天聪被防祝髪住圆通号青谷止禅师当时已观此泉图于胜果寺之壁盖未出之先缁黄辈已见特秘而不发耳从来未有以瀹茗者绍定癸巳汤制干仲能主白鹿教席始品题以为不让谷常有诗寄二泉于张宗瑞曰九叠峰头一道泉分明来处与云连几人竞赏飞流胜今日方知至味全鸿渐但尝唐代水涪翁不到绍熈年从兹康谷宜居二试问真嵓老咏仙张赓之曰寒碧朋尊胜酒泉松声逺壑忆畱连诗于水品进三叠名与谷真两全画壁烟霞醒昨梦茶经日月着新年山灵似语汤夫子恨杀屏风李谪仙九叠屏风之下旧有太白书堂及有诗云吾非济代人且隠屏风叠之句扬子江心水号中泠泉在金山寺傍郭璞墓下最当波流险处汲取甚艰士大夫慕名求以瀹茗操舟者多沦溺寺僧苦之于水陆堂中穴井以绐游者徃歳连州太守张思顺监江口镇日尝取二水较之味之甘冽水之轻重万万不侔乾道初中泠别涌一小峰今髙数丈每歳加长鹳栖其上峰下水益湍泉之不可汲更倍昔时矣玉汝泉在丹阳县练湖上观音寺中本一小井旧传水洁如玉思顺以淳熈十三年沿檄经田专徃访索僧蹙额而言此泉变为昏黑已数十年矣初疑其绐乃亲徃騐视果如墨汁嗟怆不足因赋诗题壁曰观音寺里泉经品今日惟存玉乳名定是年来无陆子甘香收入柳枝瓶明年摄邑六月出迎客后至寺再汲泉又变白置器中若云行水影中虽不极清而味絶胜诘其故盖绍兴初宗室攅祖母柩于井左泉遂壊改迁不旬日泉如故异哉事物之废兴虽莫不有时亦由所遭于人如何耳宗瑞思顺之子也









　　游宦纪闻卷十
</div>
    <div class="pagination">
<a href="游宦纪闻_page2.html">上一页</a><a href="游宦纪闻.html">1</a><a href="游宦纪闻_page2.html">2</a><span class="current-page">3</span>
    </div>
    <div class="pagination"><a href="index.html">返回目录</a></div>
</body>
</html>
