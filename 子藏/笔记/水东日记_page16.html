<!DOCTYPE html>
<html>
<head>
    <meta charset="UTF-8">
    <title>水东日记 - 第 16 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水东日记 - 第 16 页/共 17 页</h1>
    <div class="content">　　明　叶盛　撰
　　诗林广记元至正中蔡正孙氏所着前集十卷以晋陶渊明唐杜甫李白韦应物刘禹锡韩退之栁子厚王摩诘李义山王建杜牧孟郊贾岛孟浩然卢仝郑谷李贺唐彦谦韩偓杜荀陆龟白居易元稹附薛能王驾张祐薛道衡李涉王播韩翃张继诸人诗证以名人评议间附已见亦多可观闲中偶见此本为赘一二与同志者商确焉
　　陶渊明诗刘后村云云
　　后村此语虽不失为尊坡谓之至论则未也
　　附王介甫桃源行髙斋诗话云云
　　此诗槩言秦乱犹言嬴氏父子不道乆矣初非于此以世次先后叙列言也髙斋过矣此却与东坡二疏赞不同
　　杜子美诗朱文公云云
　　文公此语万世不易之论葢取法于上自当如此作文皆然学者不可忽也近世士人惑于苏文生啜菜羮苏文熟吃羊肉之语更不肯做向上工夫卒之又逊于苏数倍也何怪
　　杜子美和早朝大明宫诗梅圣俞金针诗格云云胡苕溪云山谷之言云云
　　山谷説当矣
　　杜子美樱桃诗诗眼云云
　　潜溪所谓搜求事迹排比对偶出于勉强之言甚当附韩退之谢赐樱桃诗胡苕溪云云
　　色香味在名果多具此况又樱桃耶苕溪之议过矣杜子美九日诗杨诚斋云云
　　诚斋二説学者所当知也
　　杜子美絶句诗室中语云云
　　后山诗语与王杜二诗未伦以之无媿前人恐误后学杜子美羌村诗杨诚斋冷斋夜话云云
　　夜阑更秉烛更字作平声读是
　　杜子美何将军宴诗胡苕溪云云
　　杨东里东郭南园宴集三诗皆用此体
　　杜子美缚鸡行诗洪容斋文章正宗步里容谈师民瞻云云
　　诗与文稍异者以诗兼兴趣有感慨调笑风流脱洒处如长诗落句翻空旁人作散场语是也然时一出竒可耳前元诗人陈孚刚中集中歌行则全用此体观者审之
　　李太白登凤凰台诗后村诗话云云
　　崔颢题诗在上头太白语也瞿宗吉诗话乃云时人因太白不作黄楼诗作此讥之误矣宗吉以博记能吟自乃犹是可不戒哉
　　李太白宫词胡苕溪云云
　　苕溪间有发明如此等则似太不知诗矣李尚有风吹栁花满店香杜尚有竹光团野色将不曰栁安得香竹何为有光耶
　　李太白宫词巩溪诗话云云
　　诗话太白之讥亦清议中所不可少者虽然元防之李杜优劣之评不能胜昌黎金薤琳琅之説善与古人者自解领防各不相掩可也
　　韦苏州郡中与诸文士防集诗附东坡效韦苏州诗蔡氏云云【身当疾病思田里邑有流亡愧俸钱自惭居处崇未覩斯民康】
　　韦苏州诗他如相敦在勤事海内方劳师理郡无异政所忧在素餐何当四海晏甘与齐氏耕顾谓军中士仰答何由申与夫丈夫当为国破敌如摧山上懐犬马恋下有骨肉情等句讽咏反复真能使人动心此前辈大儒所以酷爱之东坡诗意葢亦宁不足于乐天而独归苏州以乐天晚年颇惑道释而诗亦有纎艶滛媟之失故也
　　刘禹锡杨栁枝辞复斋谩録云云附杨巨源折杨栁诗胡苕溪云云
　　谢叠山説诗本作水邉杨栁緑烟丝麴尘既无精考从叠山本亦不害其为佳句也
　　刘禹锡酬栁子厚家鸡之赠诗附子厚寄梦得诗附后山纪徐僊效山谷书诸附东坡酬栁氏二外甥求笔迹诗蔡寛夫诗话复斋谩録云云
　　栁刘此诗往复八首今见栁集元和脚者説者谓栁公权元和间有书名此必指公权者近之意者以公权字体言也若东坡又云元和守愈不可晓矣东坡火急固因子厚而后山天厄人穷则东坡海市诗亦云其相师相推尊固如此也
　　刘禹锡赠白乐天诗【自注云髙山本髙髙门使之髙二字为义不同三山老人语録云云】
　　李颀片石孤峯窥色相清池白石照禅心唐人亦未尝忌重叠也
　　韩退之方桥诗蔡寛夫诗话云云
　　作唐韵已在佐韵造也亦见子史书皆韵去声唐人集中多自注音佐者以别入声作字耳不闻以为方言也蔡寛夫旁引曲证力以方言为説新竒已见矣三百九十桥在苏城内今苏州人不闻以十为忱音且韩公邓州人张公又虢州刺使不知何以却用吴中方言使如所云不知苏黄门我读君诗笑无语恍然再见储光羲储字又必用呼作何声耶尹和靖先生有言训经而欲新竒无所不至矣予于是亦云
　　韩退之古意诗附乐天月中桂诗杨诚斋云云
　　何不中央种两株乐天语固多有此者诚斋以惊人句属之则恐未然葢诚斋之好尚意向与之投合耳李商马嵬诗后人尚以为浅近徐凝之瀑布郑谷之雪诗石曼卿之认桃辨杏东坡一以陋恶归之不亦宜乎要之白俗之讥亦出至公而盛唐正音兹所以为不可及也欤
　　栁子厚南涧中题诗苏东坡云云
　　漠漠吹烟村逺近咚咚傩鼓埭西东三叉古路残芜里一曲清江淡霭中外物已知如弊屣此身无伴等羇鸿天寒寂寞篱门晚又见浮生一嵗穷此陆放翁诗也朱文公于一时文人最慎许可而于放翁加推服焉其防此诗引季礼闻歌小雅苏公读栁子南涧诗为言不复详説而惟致感叹之意葢欲后之学者致思而自得之耳
　　王摩诘辋川庄诗石林诗话雪浪斋日记云云
　　石林雪浪论连绵字皆切
　　王摩诘山中送别诗并附诗胡苕溪云云
　　诗不有反前人之意而用之者乎况相思之切归欤不归思之至矣苕溪知録此诗又从而吹毛之不思之过也
　　李义山诗古今诗话冷斋夜话云云对雪诗蔡载集云云
　　义山固是用事深僻之开先杨大年诸公亦推波助澜矣老坡一出而才髙学富至于全篇首尾句句用故事成説则去盛唐为益逺而不可救矣
　　附林和靖书夀堂壁诗胡苕溪云云
　　苕溪説是此诗与文所以异也
　　李义山登乐游原诗杨诚斋云云
　　亡友沈文敏宪副有俊才尤善论诗然居常好诵义山登乐游原末句人颇疑之景泰初出官于闽道中寄友诗亦曰回首红尘人去逺夕阳西望泪沾缨愈以为非逺大之兆不十年竟卒于闽
　　附程明道修禊诗杨龟山云云
　　明道先生尚有诗云莫辞盏酒十分醉只恐风花一片飞亦是此气象
　　王建宫词陈辅之诗话云云
　　叠山云説落花气象便萧索此诗从落花诗归结子便有生意
　　王建宫词附杜牧之秋夕王昌龄长信宫秋词苕溪丛话云云
　　杜牧之秋夕王昌龄长信宫秋词此等诗人能识之乃谓与王建宫词杂苕溪之言非是两诗亦有谢叠山所説诗意不可不知
　　杜牧之赤壁诗许彦周诗话云云
　　诗人提掇二乔言之覇业固在其中矣痴人聴梦彦周之谓欤
　　杜牧之题乌江亭诗
　　他本多作不可期此本近是忌叠之説虽未必然然亦不宜尔也
　　附王介甫题乌江亭诗胡苕溪刘后村云云【吕温天下起兵诛董卓长沙义士最先来】谢叠山蔡氏云云
　　后村之説当矣叠山又引栁文箕子庙碑隂语亦甚当苕溪陋矣观王荆公诗何等衰飒牧之此诗何等精神杜牧之怅别诗附田画诗蔡氏云云
　　田承君汴宋人弟病兄孤此必摘杜集书帖中语蔡氏失于考证而拈出之
　　杜牧之絶句诗石林诗话云云【清时有味白首无能】
　　石林所记亦可以为世戒
　　杜牧之赵使君诗附元厚之哀曹觐诗
　　吾家石本如此知刻之误多矣
　　贾阆仙下第诗题裴晋公第诗文见録云云自注诗居诗话云云
　　读贾阆仙题裴公第及下第等诗知唐人之不闻道岂独孟东野哉夫贤人君子之所为亦求诸其身而已矣阆仙一第不偶则伤已而尤人一诗得意而汲汲于求人之知至欲以为其身之进退亦甚乎其昧道也已然此等诗选唐音者皆不着目吾于杂选唐诗而知唐音之为精不可及也
　　卢玉川山中诗胡苕溪云云
　　玉川两语自然非介甫所易及苕溪于此【缺】
　　介甫即止玉川可也
　　李长吉鴈门太守诗蔡氏云云
　　孟子曰尽信书不如无书经尚可疑况史乎史固不能无疑又况小説杂书出于闻于游戏者乎王荆公不满李长吉鴈门太守诗是已夫云斯须变化之物固有咫尺不能无异者当黒云压城之时安知城内外甲光无日可尚耶荆公才髙千古未必有此议论荆公而然则其于南风吹山作平地夫容泣露香兰笑又何如其为长吉言也学者要须识此
　　韩致光雷公诗附朱乔年冬干诗蔡氏云云附朱文公闻雷有感诗
　　韩偓雷公诗朱乔年冬干诗晦庵壬子三月廿七日闻迅雷有感诗皆名世大抵前二诗有用世救民意后一诗有愤世疾邪之心焉尝记景泰中一日诸公髙防友人汤公让酒间飏言曰勣夜来烧烛阅事文聚见闻雷三诗意颇不惬欲取韩致光前二句晦翁后二句意作一诗以泄吾思又有二公在前孰若合是四句略援一字师故事趂韵借乃翁一工字易去心字如何语已即朗然成诵作瞠目嚼齿态一座动色噫公让已矣一时语虽狂意则可念也因并志之
　　杜荀闻子规诗
　　荀此诗其亦时危言塞有为之言欤
　　杜荀时世行二首蔡氏云云
　　诗文无关世教无补治道所谓虽工何益吾于荀兹二诗者葢三复焉有志于国家生民者固未可以其非鸣盛之作而忽之也
　　薛能絶句王直方诗话云云
　　灰心縁忍事霜鬂为论兵唐裴晋公语也宋相亦有屡题此语于壁间者葢旷百世而相感得此心之同然也张祐金山寺诗附孙鲂诗南唐书胡苕溪云云
　　甫里赵宗文金山寺诗云水天楼阁影重重化国何年此寄踪沧海西来三百里大江中拥一孤峯涛声夜恐巢林云气朝随出洞龙几度欲登帆去疾苍茫空聴隔烟钟此亦国朝诗可诵者苕溪评孙鲂诗虽未尽固已得之矣
　　白乐天咸阳原上草诗复斋谩録云云
　　春入烧痕青固是五字好句野火烧不尽春风吹又生十字句中自不可少各相本题各极其趣可也如欲以彼掩此其亦不可哉
　　张继枫桥夜泊诗王直方诗话石林诗话复斋谩録云云附皇甫冉宿严维宅诗蔡氏云云
　　欧阳公以夜半钟为唐诗语病一时偶记説者之言耳后人博考乃有唐人五诗事原又三出焉然则读书未到欧公者又其可轻议前人者乎



　　水东日记卷三十六
　　钦定四库全书
　　水东日记卷三十七
　　明　叶盛　撰
　　皇宋第十六飞龙元朝降封瀛国公元君召公尚公主时承锡宴明光宫酒酣伸手扒金柱化为龙爪惊天容元君含笑语羣臣凤鶵宁与凡禽同侍臣献谋将见除公主泣泪沾酥胷幸脱虎口走方外易名合尊沙漠中是时明宗在沙漠缔交合尊情颇浓合尊之妻夜生子明宗隔帐闻笙镛乞归行宫养为嗣皇考崩时年甫童元君降诏移南海五年乃归居九重忆昔宋祖受周禅仁义绰有三代风至今儿孙主沙汉吁嗟赵氏何其隆右诗不知何人作尝闻节之诵一过适过廷器指挥谈及之为畧考诸史册所书野史所记并附此诗于此以俟知者按元史顺帝本纪内云顺帝明宗长子母哈喇鲁特名玛里达明宗为周王居朔北过其地纳之生帝尝被谗于文宗移居广西十三嵗迎归即位初文宗在上都时将立子为太子乃以顺帝乳母之夫言明宗在日素谓太子非其子因黜之江南而召集使书诏播告中外时省台臣皆不敢斥言惟讽集使速去文宗与幼君相继崩大臣将立帝召诸老臣赴上都议事集亦在列马祖常使人告之曰御史有言矣集乃谢病归临川帝既立侍臣有以旧诏为言者帝不怿曰此我家事岂由彼书生耶后至元二年二月追尊帝生母玛里达为真徽圣皇后至正八年十一月集卒年七十二钱塘瞿宗吉诗话云虞伯生际遇文宗置奎章阁为学士天厯至顺间文治粲然可观顺帝为明宗子文宗忌之逺窜海南诏书有曰明宗在北之时自以为非其子伯生笔也文宗晏驾宁宗立八月崩国人迎顺帝立之帝入太庙斥去文宗神主而命四方毁弃旧诏伯生时在江西以皮绳拴腰马尾缝眼夹两马间逮捕至大都嫉之者为十七字诗曰自谓非其子如今作天子传语老蛮子请死至则以文宗亲改诏稿呈顺帝览之曰此朕家事外人岂知遂得释两目由是丧明不复能楷书矣故中书丞相赠和宁忠献王喀喇托克托公之子曰特穆尔达实偕弟达实特穆尔既成景贤书院请于谭慥曰兴和西南五十里曰桃山桃山之东五里曰虞台岭供奉尚鹰每夏居焉嵗丁丑有防造鹰室刻二石鼔以纪嵗月矣然其地乃草漠之冲毂辔交错由秦晋燕齐而北者由滦京辽东而西者道必出焉智愚往复良恶弗辨不可以口舌训惟观音大士有救水火刀毒八难之愿虽在介胄亦为敬礼尝建堂两楹道傍先生为吾记之予曰大士之愿考之释书可见吾儒虽罕言然而人遇暴难有叩应者何诚也犹空谷呼声非谷也人也大士遇人急难无叩不答者何明也犹日中物影非物也日也然则大士之明实我心之诚矣且子不见夫卜者乎伛偻叩齿手持蓍龟以决吉凶罔有弗验葢敬愈切神愈灵人之意气一有所属则草木朽腐俱为神明焉嗟夫龟尚尔矧大士圆通普照出乎素愿者哉则不待号呼其救我难也必矣达实特穆尔今为同知枢宻事阶资徳大夫特穆尔达实今为侍御史阶中奉大夫俱有令徳视其建造知其忠厚矣于戏吾尝闻诸中庸云诚则明矣明则诚矣富哉言乎遂为记之右虞台岭观音堂记洛阳谭慥文至元己夘五月建新安詹献刻今石尚存是年十一月曲阜所立宣圣庙碑欧阳元功之文喀尔子山书亦献刻焉献葢国朝名书孟举之先也
　　国朝名将刘江以中军左都督总兵镇辽东杀倭冦事载在五伦书悉矣近阅杨文敏公两京稿乃曰公镇守辽东备倭冦至即相地形势请于金线岛西北之望海埚筑城堡立烟墩一日了者言东南海岛夜举火光公计冦将至亟遣马步军赴埚上小堡备之翌日倭船三十余艘泊马雄岛冦相属登岸径奔埚前上公亲督诸将伏兵堡外山下预遣一禆将领马队要其归路一禆将领步队与之逆战公举炮伏发冦大败奔入樱桃园空堡中合军围之自辰至酉擒戮无遗生获百余人斩首千余级事闻赐玺书褒谕征公至京面慰劳之公对曰受任御冦分所当为此皆奉行陛下成筭及诸将士効力所致臣不敢当其功上嘉其谦抑既而封公为奉天翊卫宣力武臣特进荣禄大夫柱国广宁伯食禄千二百戸子孙世世承袭仍遣赴镇公疏将士有功者陞赉有差先是倭冦出没海上焚民居掠财货杀掳生口北自辽东山东南抵闽浙海濵州郡无嵗不其害官军猝不能制往往有坐失机罪死者至是冦害屏息傍海千余里兵民安生乐业以至于今受封之明年是为永乐庚子四月辛丑薨于镇享年六十有一讣至上深嗟悼辍视朝三日遣官谕祭追封广宁侯谥忠武官为营葬赙防甚厚复给舟车归其丧令所经州郡皆致祭以某年某月某日葬金口御河乡公讳荣世居邳州宿迁曽祖讳二公祖讳小大父讳江俱追封广宁伯曽祖妣余氏祖妣张氏母张氏继母马氏俱赠夫人配马氏子湍袭伯爵早卒继室金氏封夫人子淮早卒安继袭伯爵侧室髙氏子麟陈氏子正通四人女一人在室孙若干人及考辽阳新志则曰广宁伯刘江少有大抱战胜攻取累拜中军都督总东辽戎政能明号令严赏罚谨斥堠练甲兵永乐己亥间倭贼屡为邉患江乃驻兵金州备之适倭贼二千余以数十海直逼望海埚下登岸鱼贯行一贼貌甚丑恶挥兵率众如入无人之境了者飞报江遂下令犒师秣马畧不经意以都指挥徐刚伏兵于山下百戸姜隆率壮士潜烧贼船截其归路乃与之约曰旗举伏起炮鸣奋击不用命者以军法从事既而贼至埚下江被髪举旗鸣炮伏兵尽起继以两翼而进贼众大败死者横仆草莽余众奔樱桃园空堡内我师追迫环击皆奋勇请入堡勦杀江不许特开西壁以纵之仍分两翼夹击生擒数百斩首千余间有潜脱而走者又为隆等所缚岸无一人得脱凯旋之际将士请曰明公见敌意思安闲惟饱士马及临阵作真武披髪状追贼入堡不杀而纵之何也江曰穷冦逺来必饥且劳我以逸待劳以饱待饥固治力之道贼始鱼贯而来蛇阵故作此以镇服之虽愚士卒之耳目亦可以壮士卒之气贼既入堡有死而已我师临之彼必致死未必无伤于我故纵其生路以灭之即围师必阙之意此固兵法顾诸公未察耳事闻恩礼优隆进伯爵云按海倭之患北自辽海而山东而淮崇明太仓金山而浙而闽而广海极钦亷铜柱而止故所在有备倭官军迄今不敢废然侵掠之患则销熄乆矣虽本之国威圣徳所在得人然灭倭大捷则固无出刘忠武公之右者忠武之功大矣抑考之辽志作于景泰中出五伦书后固无补于书文敏碑中亦无金州王家山嘉之详倭船生获今皆有的数书而能然载笔者考究之功于是有不可诬者矣独惜两京稿于父子名讳譌谬至是则杨氏子弟难逭其责噫忠武之战功杨公之文字传于世者不四五十年之乆取信之难已如此吾安得而不致深慨于斯也哉
　　至元十七年春某官真定梦先祖敦武府君亲告某曰今济源县宋宰相陈尧叟碑文内王其姓者即王氏逺祖也汝其识之廿年正月在燕与懐州刘节使相防问及陈相石刻云济源见有陈尧叟读书堂故碑但不知有无王姓者俾之以志异日求访此元翰林学士狄涧王文定公纪梦也又有征梦记曰恽官真定时梦一老人长身缟衣杖而告曰遇而祖能识之乎忆祖妣妙清君平时语恽者熟视之为吾大父敦武府君无疑载拜已乃跽而请曰惟王氏上世尝有显者否先祖曰今济源陈尧叟祠碑所刻王姓者即逺祖也切识之时至元庚辰春三月也恽以是异念之者无时后八年戊子二月韩氏子中西谒济渎托之为求访果于司马端明所撰四令祠堂记碑脇得元符二年春二月左中散大夫知军州事拜谒题名乃陈之外孙王悦名氏吁亦异哉【题名云外孙左中散大夫知军州事王悦奉诏诣灵祠祷雨毕恭拜堂下元符二年春二月廿九日也刻碑之右脇父即前宋王文简公曽拜参知政事名举正字伯中系尧佐之壻其子讳悦举正次公所谓清徳之老是也其二子名讳见东坡飞白记】不肖平生每事欲将至必警先于寤寐间如先君将殁以翠征节度迓召为御史人以牛刀迎刺于口断綘阳狱斛律神自牖来吿待制翰林有瑶阶参笔月殿芸香之咏驰奏【中统二年十二月为都事时事】行宫有雪漠二更云辎万兵之作进读东朝梦紫阁连延龙马飞翔之异是皆征明而不可诬者故古人论梦心官物之至灵非但藏往固能知来凡天地古今之所有无一外乎此而有明晦逺迩通塞之间此人之所以有梦梦之所以多变也然有直有象有精有想唯精诚感薄神灵之所吿者乃有占而可征是梦也求其所以似亦涉因想葢不肖每以先世旌纪寂寥念不去懐者有年今先祖昭吿如是此亦理之必至所可异而重者据其梦而得其实于二百载之前合符节此岂止劳于想可致而论耶又知吾先世神爽虽逺而昭昭矣呜呼既诱其衷明夫系之有自所谓阙而有待者不知复能鉴佑使遂其初心少副明灵之精应乎其或亶然是垂老之日即受生之年也是不可不识至元二十五年春二月九日记惟吾叶氏自先五世祖秀实公而上邈不可知虽其家口耳相闻有少保知録告身谱牒之语而厄于下沙之徙皆不可知今惟寳藏公所遗至正六年五月遗嘱一通又不知自何时脱去首幅云云之详乃有不可得而知者先君子每出示此书未尝不赍咨涕洟有千古无穷之恨也不肖近年获见玉峯旧志知宋之西涧叶丞相屡为昆山寓公开封郑居中之后人书扁而昆学今尚存明伦堂扁欵为叶忠定公书西涧即松阳梦鼎公而吾友郑进士时乂居中后也兹事既尝以叩时乂又尝以书托浙江提学吾友张节之考问西涧者其即忠定公否公家去昆逺又何为而屡为昆人书扁当必有因葢张郑二公皆相知皆古心古道皆好考求古人行迹今皆未有答而皆死矣噫人事理有可订可征者其不偶尚尔尚奚梦之云乎吾之懐固有切于王先生吾之所得则何敢有冀于王先生然则王先生独非幸哉独非幸哉宣徳二年二月戊寅上御文华后殿召内阁杨荣面谕之且赐镀金银刻图书五颗曰方直刚正曰忠孝流芳曰关西后裔曰建安杨荣曰杨氏勉仁杨氏自记如此王抑庵作公不具者葢惟载公行事之大者体当然也东里江陵二杨公作碑志东里畧及图书江陵不一及而东里公云凡今文士感公之徳述公之行虽有之矣若交之乆知之深言之信者余两人其庶几可无愧也此语有斟酌考之建安谢世之后如抑庵公如临川王公英吉水钱公习礼周公叙皆有文字皆有感公知己之语而抑庵语尤切葢抑庵之去翰林为礼部侍郎出东里公意而建安公则尝惜之也
　　陈淳安卿问曰某问志石之制在士庶当如何题温公谓当书姓名恐所未安夫妇合葬者所题又当如何朱子曰宋故进士【或云处士】某君夫人某氏之墓【下畧记名字乡里年嵗子孙及葬之年月】又问某欲改葬前妣祔于先茔以前妣与其先文合为一封土而以继妣少间步数又别为一封土与朋友议以神道尊右而欲二妣皆列于先茔之左不审是否然程子葬穴图又以昭居左而穆居右而庙制亦左昭右穆此意何也曰某所处得之昭穆但分世数不为分尊卑如父为穆则子为昭又岂可以尊卑论乎周室庙制太王文王为穆王季武王为昭此可考也又问明器亦君子不死其亲之意曰吾家不曽用
　　北方试马凡驹生百余日后以骒马置山巅羣驹见母奔跃而上一气及山巅者上也息而后能至者次之再息而后至者则又次矣
</div>
    <div class="pagination">
<a href="水东日记_page15.html">上一页</a><span>...</span><a href="水东日记_page11.html">11</a><a href="水东日记_page12.html">12</a><a href="水东日记_page13.html">13</a><a href="水东日记_page14.html">14</a><a href="水东日记_page15.html">15</a><span class="current-page">16</span><a href="水东日记_page17.html">17</a><a href="水东日记_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
