<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 286 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 286 页/共 368 页</h1>
    <div class="content">第三十四节 不可拜假神	
第三十五节 大意论拜神嘅法	
第三十六节 论异端	
第三十七节 大意讲论靠风水生祸	
客话卷三	
第三十八节 讲论择日与拣方向嘅假处	
第三十九节 讲论算嘅假	
第四十节 讲论看相嘅假处	
第四十一节 讲论占卦求签测字嘅假法	
第四十二节  讲论菩萨满下係假	
第四十三节 讲论帝王有封神嘅权	
第四十四节 讲论玉皇	
第四十五节  讲论老君或称老聃	
第四十六节 讲论真武	
第四十七节 讲论文昌	
第四十八节 讲论关公	
第四十九节 讲论城隍	
第五十节 讲论土地	
第五十一节 讲论社稷	
第五十二节 讲论真君	
第五十三节 讲论宴公	
第五十四节 讲论天后	
第五十五节 讲论张天师	
第五十六节 讲论神仙	
第五十七节 讲论双忠	
第五十八节 讲论三山	
第五十九节 讲论佛	
第六十节 讲论轮回嘅假	
第六十一节 讲论观音嘅假	
第六十二节 讲论阎王嘅假	
第六十三节 讲论杂神	
第六十四节 讲论乜嘅缘故圣会唔准人娶妾	
第六十五节 讲论传人做乜嘅离开屋家唔服事亚爸亚呢	
第六十六节 讲论一只人唔好话进教係极难嘅事	
第六十七节 讲论世间人虽然行善也唔可以得天堂嘅真福	
第六十八节 讲论入教唔可以延迟	
 
客话卷一
第一节 上帝存在
客问：汝等入教嘅人，诚心服事上帝，请问上帝两只字係样边解呢？
答话：上帝两只字，唔係天，唔係地，唔係理，唔係道，唔係气，唔係性，唔係人，唔係物件，也唔係鬼神，係造天地与人、又造万物嘅大主宰，係天下万人嘅天亚爸，係万王个王。冇起头，冇结尾，无所不能，无所不知，又极慈善至尊贵嘅，冇有可以与佢比得，如同天地万物嘅头脑，国家有君王，屋家有家长，又像完身有头，孻子有亚爸，树木有根，水有源头。若係国家冇君王其国中就哙乱；屋家冇家长，其屋家就哙冇人料理；完身係冇头颅，就唔生活得；水係冇源头，就冇长流；故所以冇上帝，就冇天地人类。万物啰咁样看起来，详细来查察下子，一看倒有天有地，又有人类与各样物件，就必定有造天地万物嘅头脑，即係上帝，唔使思疑啰。
第二节 上帝全善
客问：上帝样边话得佢係无所不知、无所不能、又全备慈善嘅呢？
答话：上帝从冇中造倒天地万物，唔用材料，唔使心力，唔使拣日子时辰，喊佢有就有，喊佢成就成就，喊佢生就生，喊佢死，即时就死，故所以佢係无所不能。上帝唔单止晓造天地万物，兼且知天地万物嘅性情来安排佢，使倒各样都有所在来保存天下万人。或者善，或者恶，各人心肝藏紧嘅念头满下都明白。有赏有罚，故所以佢係无所不知。上帝做万样全完嘅头脑，万样到好嘅根原，冇一的缺乏，天地间至好嘅。满下在上帝噔来，故所以话得係全善。
第三节 善恶自主
客问：真神上帝，既然全备尽善，样边讲世界上，还有恶心嘅人呢？
答话：真神上帝，畀倒人嘅灵性，本来係全备尽善。好比中国四子书，孟夫子都有讲，人嘅性情，本来係极善，如同水嘅性情，由上流到下；人冇有唔善，水冇有唔流下。就係因为上帝畀倒有只自主嘅心，学习善就善，学恶就恶。又中国《三字经》书中都有写倒话：“人之初，性本善”，意思即係话。人自始初出世当时，性情本来係全善。故所以人嘅性情，或者是，或者非，或者善，或者恶，自家嘅心，必定明白。有只自主嘅心，若係人冇自主嘅权，样边晓行慈善，积功劳，必定与该等飞禽走兽冇乜嘅分别。兼且人行为作恶，满下由自家心里主张，唔係真神上帝使倒佢行恶。好比亚爸亚，养倒子女，满下也望佢做全备尽善嘅人，但係其中还有唔守法律嘅子女，唔听教导又还唔孝顺。咁样看起来，係亚爸亚嘅意思唔呢？
第四节 上帝生恶物之意
客问：真神上帝，係全备尽善，生倒万物来养人。样边讲，又生倒等极恶嘅野兽、毒蛇、虫豸、来害人呢？
答曰：这等极恶嘅野兽，与毒蛇虫豸，虽然佢哙害人，但係也可以有益畀人，不过吾等嘅智慧见识，十分浅薄，唔知其益处来用唔止。汝等爱查察下子，这世界上有好多人，将该等虎骨与熊胆，用佢来做药，又用蜈蚣虫与蝎子来医病。可见真神上帝，所造各样生物係想表明白，佢係无所不能，将各样至好嘅生物满在这天下。好比有光有暗，就成得日晨头与晚晨头。设使有光冇暗，样边分得出昼夜呢？有白冇乌，样边分得出彩色呢？有甜冇苦，又样边分得出五味呢？故所以各样物件之中，唔论大小好丑，满下也係有益畀唔等。有善兽可以帮助吾等，修心积德来受上帝嘅赏；有恶兽可以责备吾等嘅罪，怕受上帝嘅谪罚。可知人就爱查察其嘅理由，唔好怨恨上帝，生倒恶兽来害人啰。
第五节 上帝唯一
客问：上帝既然係至尊贵，又冇有可以与佢比得，可见上帝係一位。但係天地咁阔大，又有万样物件，竟係一位大主宰，样边料理得咁多呢？
答话：天地万物独係有一位主宰，如同国家独係有一只君王。屋家竟係有一只家长，完身又单係有一只头颅。若使一国有两只君王，其国就哙乱；一家有两只家长，其家必定哙分；一身有两只头颅，就哙变做怪物。中国四书，孟子都有讲：“天无二日，民无二王。”意思即係话天上冇两只日头，子民冇两只王帝。咁样看起来，就知天地独有一位至尊贵嘅主，唔可以有两只主？若使有两只主，必定哙互相争夺。汝等爱看天上嘅日头、月光与各样嘅星宿，每日每夜照次序来行动，自古时到今日，千古万年以来，冇一的差错。又看地下该等草与树木，四季轮流来生，春天当时就生叶，夏天当时就开花，秋天当时就结果，冬天当时就凋谢，冇的紊乱。可见天地间独係有一位主宰，就可以料理全完啰。
第六节 上帝是万物根源
客问：天地万物，满下也係真神上帝造倒，又知天地万物，独係有一只主料理。但係真神上帝，佢自家在那里生下来呢？
答话：真神上帝，做万有嘅根源，做万物嘅起头。但係佢自家，就冇起头。若使另外有一只来生倒真神，！就唔话得佢係真神上帝啰。人若係爱问佢生嘅，係那侪生，由咁样算竟去，样边有尽头呢？故所以万物嘅起头，万有嘅根源，即係上帝。除开上帝以外，唔可以再有生上帝嘅人。好比算数噔，万就从千来，千由百来，百在十里来，十又係从一起头。除开一以外再唔可以有一。设使又有一，加落一去添，就成做二啰。所以一做数目嘅起头，做万千百十嘅根源，又样边使问一，在那里来呢？又好比该等树木，其叶花蕊，完尽在枝杇生出来，枝杇由树身生起来，树身从根发生来，可知根係树身、枝叶、花蕊嘅原头。又做乜嘅爱问根在那里生出来呢？谁不知世间嘅人类，与该等鸟雀野兽，也都係咁样。现今嘅人，必定由亚爸亚所生，亚爸亚也係从亚公亚婆出下，係咁样，一代还一代算竟去，到起初造天地当时，就必定有一男一女，在众人嘅先，做万民嘅始祖，再冇别人在始祖嘅先。但係始祖从那侪生，就係真神上帝造倒嘅。故所以称佢係真神，做天地万物嘅头，也係吾等世人嘅天亚爸，人好唔奉事敬拜时。
第七节 上帝无终
客问：真神既然係冇起头，係做万物嘅起头，吾又请问下，样边讲话佢係冇结尾呢？
答话：大概有起头嘅，必定有结尾。如同人嘅肉身，与飞禽走兽，这等满下也有起头，有结尾。但係真神，係冇形样，既然冇起头，样边还有结尾呢？但係称佢无所不知、无所不能、无所不在，永远生活嘅真神就係啰。
第八节 上帝无形而可信
客问：真神上帝，既然係有，请问下有那侪看得倒呢？
答话：爱知吾等所敬拜嘅神，就在四书五经所称该位上帝啰。真神係冇形冇样，好比《诗经大雅》篇，也有写倒话：“上天之载，无声无臭。”“其意思係讲上帝在天，係冇声冇气。又四书《中庸》篇，有写倒话：“视之而弗见，听之而弗闻。是故君子戒慎乎其所不睹，恐惧乎其所不闻。”其意思即係话，想看佢，又看唔倒；想听其声，又听唔倒。故所以成做君子嘅人，佢行为作事，虽然人看唔倒，其心也时常谨慎，狂人看倒。其嘅心思说话，虽然人听唔倒，佢也小心，狂畀人听倒。若係冇一位冇形冇样嘅真神，这只君子，佢所嘅係那侪呢？咁样看起来，就知有一位真神主宰啰。又好比人噔，佢唔曾亲眼见过其祖公，时佢敢话其先代冇祖公吗？故所以明白嘅君子，查察其道理，就知有本有末。如同看倒一间屋，就知始初有木匠师傅造倒嘅；看倒有光，就知有日头；看倒烟，就知有火；看倒国家有律法，就知有君王，看倒有天地人物，就知有上帝主宰，设使冇祖公，子孙从那里来呢？冇木匠师傅，屋宅样边得成就呢？冇火必定冇烟，冇日头必定冇光，冇君王，国家也冇律法，冇只全能嘅真神，从样边来造化天地人物呢？若係爱亲见嘅正信，唔曾亲眼看倒就唔信，这係至愚蠢嘅人。明白嘅君子人，就唔係咁样，佢独係照理来查察，有理就信，冇理就唔信。譬如古时，有尧舜两只皇，帝今下嘅人，那侪可以亲眼看得倒？单係用《钢鉴》做凭据，用理来查察，必定信有这两只皇帝。设使有唔信，人时唔哙话佢係愚蠢吗？今下吾讲有一位上帝，管理天地人物，明白嘅人，就用《圣经》做凭据，又用理来查察下子，就信佢有，若使咁样都唔信，时唔係至愚蠢嘅人吗？
第九节 教之真假不在帝王
客问：圣教既然係真教，至正嘅道。做乜嘅，该等做帝王嘅人又唔崇拜。若係在上嘅人係咁样行为，在下嘅就哙学样，这係照常嘅规矩。王帝既然进入圣教，其子民满下也哙进教啰。
答话：至紧要，爱知教嘅真假，唔係在乎做上侪有咁样行为，在下嘅人就爱学样，唔可以将这等做凭据。独係爱分出道理，或者真，或者假。若係道理真实，其教就为正；设使道理虚假，其就係邪教。因为一只人，想学人嘅表样，係看倒其真实尽善，然後正从；该等虚假嘅，时可以从佢吗？好比孔夫子都有话，三只人共下行，必定有只我先生。堪当畀吾来学样，吾就爱拣倒善嘅正从；或者恶嘅，吾就爱闪避佢。又同自家亚亚爸噔，也有善恶可以分别。若係父母良善，做子女侪应当爱学其良善；倘使父母凶恶，做子女侪还学其表样唔呢？中国《钢鉴》古书也有写倒，尧、舜、禹、汤、文、武，满下做帝王；桀纣幽厉，也满下做帝王。但係尧、舜、禹、汤、文、武所讲嘅说话、所做嘅事，满下係善。佢在世间，也知用只壮健坚固嘅心，来表明白佢服事上帝，断唔曾敬拜释迦牟尼佛、太上老君，与各样邪神菩萨。这咁好嘅帝王，做在下子民侪应当效法其样。譬如桀纣所讲嘅说话、所做嘅事，满下残害子民。这咁唔好嘅帝王，做子民，时可以学其样吗？凡教或者从或者唔从，唔在乎帝王敬拜与唔敬拜。设使以帝王所敬拜，正从；帝王唔敬拜嘅，就隔绝佢。係咁样，就冇一教可以从得，各样教也可以隔绝佢。因为查考《钢鉴》所载，各样教门，也有帝王与官府出告示，喊人爱遵从佢；也有出告示，禁止人遵从佢。好比秦朝，有只始皇极恼儒教，将儒教该等书完下烧就；将儒教该等读书人，杀死埋开佢。又前汉後汉当时，该等帝王，好多迷惑释教也，唔准子民读儒教嘅书。唐朝当时，迷惑道教，弃绝儒教，凡习儒教嘅人，多有受难来死。宋朝徽宗皇帝，迷惑道教，又隔绝释教。元世祖遵从释教，也禁道教，烧开道教嘅书。又文王当时，有只魏崔浩劝北朝魏王尽杀天下沙门各佛像。虽然有迷惑道教与释教嘅人，但係也有遵从真道，出命令喊人爱传嘅。查考《西安景教碑》所记，唐朝时贞观十二年，宣传命令，满世间爱遵行真道，各州府县准子民建筑教堂。又明朝，万历初初嘅时，有一只宰相，崇信真道，係上海县人，姓徐其名安做光启，查考天道溯原就知。也有清朝康熙君，在北京，题只匾额，畀基督教咁样写倒：“万有真原。”又有对联写倒咁样话：无始无终，先作形声真主宰。宣仁宣义，聿昭拯济大权衡。至到道光二十五年，细查天下各教，正知这基督教，真实全善，与别样异端邪教大不相同。准中外人民传教习练，唔准禁止，又准各处设立教堂，劝人行善，确实有好大益处畀子民啰。
第十节 圣贤恭敬上帝
客问：四书五经，所称赞该等圣人与贤人，至广究嘅。就係尧、舜、禹、汤、文、武、周公、孔、孟、颜、曾、游、夏这等圣贤人，在世当时，佢唔曾讲有真主，也唔曾讲有真神两只字。做乜嘅汝等唔遵圣贤嘅说话，又造出真神两只字，来敬拜佢呢？
答话：吾在先，既然讲明白，爱知吾等所敬拜嘅真神，即係四书五经内所称嘅上帝。真神两只字，与上帝两只字声音虽然唔同，其嘅意思有乜嘅分别。真神嘅意思因谓世间有好多假神，故所以加一只真字来分别。上帝嘅意思，因各国嘅王也称帝，故所以加一只上字来尊敬佢。好比《诗经大雅》篇有写倒话：“殷之未丧师，克配上帝。”意思係话殷朝唔失得天下，因佢有德行来待子民，就得倒上帝来矜恤佢。朱子佢也解明白，上帝係天地嘅主宰。又《诗经小雅》篇有写倒话：“有皇上帝，伊谁云憎。”意思係话，係至大嘅上帝，佢冇私心来憎恼人。程子也话，天係属形体，主宰天嘅就係上帝。既然朱子、程子两只人所讲解真神两只字，声音虽然有分呷，但係其意思就相同，係咁样，就知吾等敬拜嘅真神即上古圣贤人所敬嘅上帝。但係世间该等人，閗多喊上帝嘅名，犯倒真神第三诫，其罪就好大。有等称玉皇做上帝嘅，有等称真武做上帝嘅，又有等称太上老君做上帝嘅，也有称协天做上帝嘅，故所以吾等就称真神上帝来分别，唔与邪神来紊乱。真係可惜，现下该等人，少所见，多所怪，唔查究根本，閗多称有生有死嘅人做上帝。谁不知该只老君，生在周朝，玉皇生在汉朝尾，协天生在後汉，真武乃明朝所对，样边称得做天地嘅主宰呢？佢等唔曾出世当时，先有天地万物，可见佢等係生在有天地嘅後，样边还称得做天地万物嘅主呢？查考四书五经内，只见尧、舜、禹、汤、文、武、周公、孔、孟恭敬服事上帝真主，唔曾听佢敬拜老君、玉皇与各样邪神，好比书经《汤誓》篇有写倒话：“夏氏有罪，予畏上帝，不敢不正。”意思係话，夏桀无道德，残害子民，其罪该当谪罚；汤王敬畏上帝嘅命，唔敢唔去，改除夏桀嘅罪。又曰：“予小子履，敢用玄牡，敢昭告于皇皇后帝。”其意思话，履係属小子，样边敢用黑朱礼来改变，故所以吾敢胆表白我心畀上帝。又曰：“惟皇上帝，降衷于下民。”意思係话，独有至大嘅上帝，用只分道心，畀吾等子民，有的横歪嘅，武王曰：“既获仁人，敢氏承上帝，以遏乱略？”意思咁样讲，武王话，既然得倒仁人君子，佢就敬奉上帝嘅命，来平静当时嘅乱事。又周公曰：“上帝引逸。”其意思係话，上帝畀倒安乐，夏桀来享；佢翻下转，用只恶心来待子民，上帝就弃绝佢。又曰：“维时不保，降者兹大丧。”意思係话，有成时子，上帝唔保护来讲，就畀好大灾难吾等当。又《诗经大雅》篇有咁样写倒：“维此文王，小心翼翼，昭事上帝。”意思係话，文王用只恭敬嘅心，来表明佢服事上帝。又曰：“上帝临汝，无贰尔心。”意思係话，上帝与吾等共在，唔好讷佢有偏心。又曰：“文王陟降，在帝左右。”意思係话，文王佢或者升高或者打低，佢也在上帝嘅左右。又曰：“皇矣上帝，临下有赫，监观四方。”意思即係话，至大嘅上帝，其圣名在这世间好广究，时常监察天下万民。又曰：“荡荡上帝，下民之辟。”意思即係话，至大嘅上帝，係万民嘅君王。《周颂》曰：“无竞维烈，不显成康，上帝是皇。意思係话，成王、康王两只人嘅德行，冇人可以与佢比得，独係上帝就大过佢。”又曰：“於皇来牟，将受厥明，明昭上帝。”其意思即係话，春天尾当时，上帝所赐嘅麦；既然成熟，吾等爱体贴上帝苦心，来多谢佢。《商颂》曰：“圣敬日跻，昭假迟迟，上帝是氏。”意思係话，汤王得上帝畀生命，既然好久，故所以佢爱敬畏上帝。孔子曰：“郊社之礼，所以事上帝也。”意思係话，郊礼係祭天，社礼係祭地，故所以郊社嘅礼即係敬拜上帝嘅礼。孟子曰：“虽有恶人，斋戒沐浴则可以礼上帝。”意思係话，孟夫子咁样讲，虽然有极丑陋嘅恶人，佢晓洁净其心，也可以服事上帝。明道先生有咁样话，天下嘅贤人，满下係上帝嘅臣子。夏商周三代嘅书内，所称上帝嘅名十分多，好难完尽写出来，今下大略讲几只，来做凭据。可见早时该等王帝，与该等圣贤人，所敬拜倚赖嘅，独係真神上帝，也都证得出吾等入教人，恭敬服事上帝，就合早时帝王圣贤嘅教导啰。汝待弃绝上帝，翻下转拜菩萨，就係背逆古圣贤嘅道理，时唔係使人可惜佢吗？
第十一节 儒生亦当从耶稣教
客问：照咁样谈论，可知耶稣，实在係正教。但係孔子嘅儒教，也可以称做正教，做乜嘅从儒教都唔够，又还爱从耶稣教呢？
答话：爱明那样唔够，至紧要，先行查考道理。好比儒教该只儒字，其意思，係称读书人嘅名词，话佢极好学，明白古时与今下嘅事，分别那等係邪，那等係正。查考夏商周该等读书人，独係服事上帝真主，唔拜邪神，咁样就话得真儒教，现今从儒教嘅读书人。其喙读圣贤说话，但係唔照圣贤嘅道理来行，閗多去从该等邪教，好打酒醉，贪心又行奸淫，冇开自家良心。或者拜如来佛，或者拜太上老君，想咁样来得福；或者拜文昌来求名，唔分别真假，唔查考虚实，如同浊水与清水共下流噔。又烧衣化宝，打斋做醮，与食醉酒在梦床，唔知人事噔。係咁样嘅人，称做儒教，实在好羞耻。吾等入教嘅人，就唔係咁样，独係爱谨慎其说话，小心其行为，听从耶稣遗下嘅教训，同心服事真主，守上帝诫命，闪避异端，远隔邪教，弃绝淫行，去假归真，独独行正道，就係耶稣嘅真门生。又四书论语篇，都有写倒话，四海之内，皆为兄弟。意思係讲，生在天下间嘅人类，满下也係兄弟，爱相亲相爱，和和气气，如同一家噔，有过失，就爱劝戒，有善事，就爱勉励来行。互相忍耐，互相仁爱，在生同拜一只神，同倚赖一只主，等到来世，灵魂得救，享天堂冇穷尽嘅福。咁样看起来，时好唔入耶稣教吗？
第十二节 不拜孔子
客问：汝等入教人，知係真儒教，又读孔夫子书，样边讲唔拜孔夫子，係乜嘅缘故呢？
答话：孔夫子所讲嘅等说话，来教後世人，独係劝人，小心恭恭敬敬，表明自家嘅心，服事上帝，佢也唔曾讲教人爱敬拜佢自家。好比有话，郊社嘅礼係敬拜上帝嘅礼，也唔曾讲用郊社嘅礼来拜孔子；又话“获罪於天，无所祷也。”其意思即係话，得罪上帝，冇那里好祈求祷告啰。明道先生也有话，天下嘅贤人，满下係上帝臣子，可见孔也係上帝嘅臣。兼且孔子又话，“天生德於予。”意思係话，其嘅生命德性，係上帝畀倒。可知使孔子生在世间，係上帝主意。既然係上帝主意，做乜嘅还使拜孔子呢？又俗话，侪侪都有讲，孔子係万民嘅先生，应当爱敬拜。吾回答话，孔子也有先生，四书论语有咁样写倒：“我非生而知之者，好古敏而求之者也。”其意思即係话，吾唔係出开世乜嘅都晓，係勤力好学正知嘅。又三字经有写倒，“昔仲尼，师项槖。”其意思係话，孔子佢尊敬项槖，来做其先生。若係孔子爱敬拜，也应该爱拜孔子嘅先生正着。係咁样跟寻来拜，跟到至先行起头该只係那侪呢？即係真神上帝。又係天下各国万民嘅天父，天下万民嘅生啰，所以吾等入教嘅人，敬拜上帝，实係遵孔子嘅教导。汝等唔拜上帝，翻下转拜孔子，唔单止得罪上帝，兼且还得罪孔子添。
第十三节 不拜祖宗
客问：照咁样辨明白来讲，可知真神係天地人物嘅大主宰，应当爱敬拜。但係吾嘅祖宗，係生身嘅大父母，也唔好忘记。好比曾子都有讲，“慎终追远，民德归厚矣。”汝等入教嘅人，唔拜祖宗，係乜嘅缘故呢？
答话：汝想明白乜嘅缘故，先行爱解明白祖宗两只字。祖者本也，宗者根也。人类嘅根本，就係祖宗，生自家完身，係肉身嘅亚爸，亚爸完身，係亚公所生，亚公嘅完身，係太公出下，由咁样来推算，算到初开天地，该只始祖止，就係生吾等始祖公该位上帝啰。因为上帝係人类嘅根本，係祖宗嘅祖宗，所以敬上帝，如同拜祖宗一样。若使唔敬拜上帝，就係丢弃祖宗。好比树冇根，就唔晓生枝叶；水冇源头，就唔晓长流；人类冇始祖，今下该等人，在那里生下来呢？汝等拜祖公，照家中刻倒嘅神主牌，不过係二三十代，照祠堂所刻倒嘅，也不过係百零代止，在百代以前，时有老祖公所生吗，设使冇老祖公，尔屋家该等祖公，从那里来呢？若係既然有老祖公，做乜嘅独係拜新祖公，唔拜该只老祖公呢？咁样看起来，係与贪新忘旧噔。详细来讲，新从老该里来，老又係在新该里结末。新祖当拜，老祖公更过爱拜，因为佢係祖宗嘅祖宗，时唔知孔子有话，“物有本未，事有终始。知所先後，则近道矣。”意思係讲，凡物件有根本，有结末；凡事有起头，有结尾。知其或者在先，或者在後，就近道理啰，今下汝等敬拜祖宗，不过係拜其结末，唔曾拜其根本。拜其结尾，唔曾拜其起头，话得係离开道理好远啰。今下吾又讲，慎终追远嘅道理汝听下子。慎终两只字该意思，即係话父母临死该当时，做子女侪应该尽自家嘅本分，时常在父母该左右，尽心尽力来服事佢，帮助佢，安慰佢，使佢安乐来去世。死後又爱尽本分，预备便衣裳棺材，来埋葬其尸骸，这咁多样，就係慎终两只字嘅意义啰。追远两只字其该意义，又还讲下添，即係追念祖公父母嘅恩情，唔好忘记，又爱守紧遗嘱教人该等好说话，唔好忽略，这就係追远嘅意思啰。但係汝等独係拜几代嘅祖公，唔可以话得係追远，不过係追近止。若想追远，应当爱追到人类嘅根本，正可以话得係追远。这里所讲根本，係样边意思，即係话上帝。所以吾时常有讲过，係敬拜上帝嘅人，佢有祖宗；唔敬拜上帝嘅人，就冇祖宗。又汝等拜祖公所用嘅礼物，不过将酒饭鱼肉摆紧在神主牌嘅面前，或者烧等纸钱，或者烧等纸宝，或者烧等香烛，就係话用咁样礼物，来表自家孝心。照吾看，实係至愚蠢嘅，样边讲呢？看汝摆所有嘅酒肉茶饭，久必定色变味臭，唔曾看倒祖公来食。既然冇来食，摆紧又有乜嘅益呢，好比祖公係想饮食，样边讲独係拜新祖公，唔拜老祖公，时老祖公唔哙饿死吗？
第十四节 不立牌位
客问：汝等唔做神主牌，样边话得係敬祖公呢？
答话：敬祖公与唔敬祖公，唔在乎做神主牌。因为人照俗例设倒嘅，唔係真神着发嘅天道。查考早时人祭祖公，用孙子来做尸，设倒其衣裳，装模作样，就用各样酒肉，来献祭佢，敬拜该只生人如同敬祖公噔。但係在後有等人，就嫌弃咁样形式唔好，因为亚爸拜孻子，亚哥拜老娣噔，好像人伦错乱噔。因咁样就改开佢，立过神主牌。可知人设倒嘅礼仪，可以随时变换，唔同天道，唔可以更改。照咁样来讲，立生人做尸，係错乱人伦，故所以爱改开佢。立神主牌来拜，就係亵渎祖公，也唔可以从。这两样比较下，用孙子来做尸，还係祖公嘅血脉，咁样来拜佢，都还可以讲得。若使用几寸木，係冇灵嘅物件，那里都可以放得，咁样来拜佢，又有乜嘅意思呢？又或者话，立神主牌，係记先人几时出世，乜嘅时途去世，使倒唔可以忘记。殊不知先人出世日了，与死该时期，可以写在族谱，唔可以写在神主牌。因为立神主牌，作为先灵在该里，这就係惹倒後代虚假嘅罪。或者又话，神主牌有喃巫先生，用银硃笔点过主，就有先人三魂七魄在该里，若使安佢唔妥当，就话先人唔安，子孙必定唔好。设使祖先确实可以在神主牌住宿，样边讲夏商周该等圣贤人，唔转来责罚其子孙，做神主牌畀佢住呢？吾等入教嘅人，知善人嘅灵魂上天堂，与真神共下住；恶人嘅灵魂落地狱，与魔鬼共下住；满下唔在世间，走落神主牌该里住，故所以唔立神主牌来亵渎祖公啰。
第十五节 烧纸无益
客问：吾等烧纸银宝，係表明做子女孝心。汝等入教人，做乜嘅唔烧纸钱银宝来敬拜祖公，係样边解呢？
答话：讲论纸钱银宝，满下係诱惑害人嘅事。据汝等讲，祖公在阴间，爱银来使用，係咁样，当畀真钱真银佢用，做乜嘅用纸烧灰来骗佢呢？因为纸係竹料造成嘅，既然烧开就变灰，係至贱嘅物件，样也变得成真钱银呢？虽然烧就南山嘅竹，也唔可以使灰变成钱银，咁样看起来，样边还用得倒呢？设使尔祖公在生当时，汝将纸灰做真银来畀佢，唔单止佢唔爱，翻下转，哙骂汝像发颠一样实在係唔孝顺。可见生唔，可以骗，既然死开嘅人，时可以骗佢吗？孔子有话，“事死如事生，事亡如事存。”意思係话，服事死人，爱与服事生人一样，可知烧纸钱实在係冇损有益。查考《钢鉴》古书，夏商周三代当时，唔曾有纸写字，皆用绢布，或者用竹简。既然冇纸，必定冇得烧，时可以话三代当时冇忠臣孝子吗？又时可以话尧、舜、禹、汤、文、武、周公、孔、孟做唔孝嘅人吗？孟子有话，“不孝嘅罪有五，惰其四肢，不顾父母之养，一不孝也。博奕好饮酒，不顾父母之养，二不孝也。好货财，私妻子，不顾父母之养，三不孝也。纵耳目之欲，以为父母戮，四不孝也。好勇斗狠，以危父母，五不孝也。”意思係话，懒惰耕田，唔做工，又唔寻生理做，游手好閒，唔养父母，这係第一件唔孝顺。好赌博，好打酒醉，唔养父母，这係第二件唔孝顺。贪心钱财好私欲，唔养父母，这係第三件唔孝顺。放纵自家耳朵听淫声，放纵自家眼珠，来看淫色，惹倒父母羞辱，这係第四件唔孝顺。好争斗打交，连累父母有危险，这係第五件唔孝顺。照孟子所讲，也唔曾话唔烧纸钱银宝为唔孝顺，独係汝等唔从圣贤嘅说话，唔从先王嘅道理，任由自家意见，妄烧纸钱银宝来骗父母，这就係唔孝顺嘅人？爱知人类死後，灵魂满下爱受上帝赏罚，若係在生行善，必定赏佢享天堂嘅福；在生行恶，当然罚佢受地狱嘅苦。故所以在天堂享福侪，佢也唔爱纸灰来用；在地狱受苦侪，畀纸灰佢也冇益。兼且人死後，唔嫁，唔娶，唔使饮食，也唔著衣裳，除开这几件以外，钱银有乜嘅用呢？人生在世间当时，有肉身嘅形体，必定用有形样嘅物件，故所以爱买各样器具与衣服，来保护其身体，爱买各样食物来养其生命。人死之後，肉身归土，灵魂係冇形冇样，唔可以用有形有样嘅物件。既然唔用各样物件，汝畀钱银佢，有乜嘅用呢？时常看汝等人，烧等纸钱，敬拜祖公，假名话，表明孝心，实係想求福，大约想保佑子孙昌盛、发财、有功名样事。这等念头，实在至愚蠢嘅，故所以冇奈何，爱解明白。佢殊不知，在生做人祖公侪，那侪唔想其子孙昌盛，那侪唔望子孙发财有功名。虽然有想望嘅心，但係冇帮助嘅力。逢着子孙有病，当危险嘅时，虽然至愚蠢，唔孝顺嘅子女，都唔忍心看佢死，到底唔可以保其生命。咁样看起来，眼晓看，喙哙讲说话，手与脚可以行动做事，尚且冇本事保佑子孙生死；况且死後，肉身变土，样边可以保佑子孙昌盛、发财、有功名呢？时常俗语有话，“死生有命，富贵在天。”意思即係话，一只人或生、或死，在乎上帝主意，或者发财、有功名，也係上帝安排。唔曾听倒死生富贵，在乎烧纸钱祖公啰。又查考历代古书，至有贤德嘅人，就係尧舜两只人，佢也唔可以保其子孙有贤德，来接其位，管理子民，因为尧帝孻子，其名安做丹朱，因佢十分唔孝顺，行为作事，极唔合式，故所以其王位，让畀舜帝来接其位。在後舜帝孻子，其名商均，又係极瘪嘅人，故所以其位让畀夏禹王来做。咁样看尧舜两只人，古今称佢做圣洁君王，佢都唔可以保其子孙，何况今下世间，该等庸夫俗子，死後样边可以保其子孙呢？可见烧纸钱银宝，敬拜祖公，或者有益冇益，或者係有表明子女孝心冇，就可以明白啰。
第十六节 不祭坟墓
客问：孔夫子有咁样话，献祭爱用礼，可知礼唔可以废开佢，做乜嘅唔祭坟墓呢，
答话：拜坟墓这件事，始初因为三月初三係清明节，就出门行嬲。在後嘅人，加多祭坟墓嘅事，唔係圣贤人注重佢。好比孔子，三岁当时，死开亚爸；到二十四岁，又死开亚。当时正知其爸该坟墓在防山，就抬其尸骸去该里埋葬，但係自其爸其死後，唔曾听倒孔子拜坟墓。独係有摆落水，冲崩防山坟墓，孔子就哀切来叫。咁样话，吾听倒古时该等人，唔修整坟墓，吾也想学其样。咁样看起来，孔子唔单止唔祭坟墓，该等坟墓佢也唔修整添，至到佢讲献祭爱用礼，不过係徒循虚假嘅礼。因为礼仪嘅形式，出乎人情，人情必定有偏，就唔係尽都合理。在後嘅人，唔遵服事生时嘅礼，独独藉口死後祭事嘅礼，至紧要爱知，实理就遵从，虚礼就爱改除。又魏文营寿陵，有诏命咁样话，骸骨冇痛痒嘅知觉，坟墓係藏骸骨嘅所在，使倒存亡，冇事待慢，係指明祭坟墓係背礼嘅行为，但係今下该等人，照传竟来嘅俗例，作为祭坟墓係孝敬，谁不知做人子女侪，服事父母，设使虚假，其罪十分大。用铜银欺骗生人，尚且有罪，若使用纸钱元宝与各样假物欺骗死人，自家问心，可以安唔呢，兼且纸，係蔡伦在後汉当时正造倒，元宝係宋武帝所称嘅钱名，孔子在春秋当时，唔曾有用这等祭，更过明白，故所以做人子孙侪，应当在生时爱孝敬，设使父母死後，就爱因时候来扫墓，除净该等草与树仔，加等泥土去添，来记念佢。唔好做欺骗嘅事，就做得啰，时好照世俗规矩来做虚假事吗？故所以吾等，父母在生当时，就孝敬服事，死开用礼埋葬佢，係遵古人实在嘅礼。
讲论祭坟墓嘅根源
查考祭坟墓嘅事，始初见倒在周朝，在後秦汉两朝，就好多人行咁嘅礼。周礼有话，祭坟墓为尸，又话成葬就祭坟墓，孔子有话，向墓来做祭坛。曾子又话，杀牛来祭墓，孟子有讲，到东廓郊外地方来祭坟墓。又武王祭在毕国。这咁多只人，满下讲祭坟墓先行嘅说话。至到秦兴与西戎当时，该等人唔晓理义，就做倒寝庙，在坟墓侧边。因此汉朝，自高帝至宣帝，满下在坟墓侧边做寝庙，每日来献祭。蔡邕看倒祭坟墓咁盛行，佢就咁样话：吾听倒古时人，冇祭坟墓嘅礼。郑樵又话；三代以前，冇祭墓。在後有好多忠心嘅官府，与明白嘅读书人，有好多表章谏人唔好祭墓，爱除开祭墓嘅礼。可知祭墓，係唔合理。到唐开元二十年，以寒食节来祭墓，作为永久嘅礼仪。到宋朝就唔用寒食节，以清明节祭墓。自该当时到今下，以清明做祭墓嘅节。但係书传所记，虽然係祭墓，爱知这样礼，上古时代冇嘅。兼且成葬一祭，係迎精来转，在後唔再祭墓，而祭在庙。後长嘅人，每年上坟墓献祭，其係乜嘅道理呢？设使祖公嘅灵魂，如果在寝庙，或者可以来享献祭，坟墓中独独存到有骸骨，样边晓来享尔献祭呢？早时人既然错在先行，後代人又接紧其错处，传畀後代；早时人既然背逆道理，在後更过背逆道理，这係大略嘅查考。
 
客话卷二
第十七节 祭祖非孝
客问：做人子孙侪，设倒春天与秋天，两摆献祭，来表明子孙嘅孝心，实在报本追远嘅道理，时可以废开佢吗？
答话：曾子时常教人咁样话，“椎牛祭墓，不若鸡豚逮存。”意思係话，死後杀牛来献祭，唔当生前有鸡肉畀佢食。实在父母死後，係冇知觉，父母在生当时，爱尽自家本分来孝顺。但係今下该等人，父母在生当时，佢就薄待佢；父母死後，翻下转就厚待佢，汤等猪羊来献祭。吾等入教人，唔在乎咁样来献祭，做这等虚假嘅事。係爱父母在生当时，亲身服事其完身，又爱安慰其心，更过爱将主嘅道理，来劝谏佢，来救其灵魂。设若父母死当时，尽自家力量，买衣裳棺材，寻地方来埋葬佢。唔使信风水与地理先生，也唔狂有凶神恶杀，唔论乜嘅时候，都可以扫墓，也可以随时去修整坟墓。若使父母在生，有好行为，做子女侪，就爱照其好行为来做事，这就係武王周王尽孝顺嘅本分。设使父母冇好行为，做子女侪，就唔学其样，这係虞帝舜帝尽孝顺嘅本分，想传孝顺嘅道理。畀後代，就爱自家先行尽孝顺嘅本分，由宗族该等人，或亲或疏或朋友，都爱谦卑逊让，这就係尽自家嘅本分。时春秋二祭，设立神主牌，都可以话得孝心吗？
第十八节 不拜死人
客问：汝等入教人，唔设立神主牌，唔烧纸钱银宝。照汝等讲，实在有道理。但係父母死後，入开殓当时，做子女应当爱在侧边，来表明哀切嘅孝心，但係汝等入教嘅人，做乜嘅唔在侧边来拜死尸呢？
答话：父母死後，灵魂离开肉身，就到上帝面前爱受审判，或者赏，或者罚。该等死尸，係冇知觉，拜佢有乜嘅益呢？虽然跪到尔膝头腫开，佢也唔晓回答汝。若使尔父母在世当时，其灵魂在本身，佢係睡开，汝也必定唔拜佢。设使死後，灵魂离身，尸骸同木石噔，唔知唔觉，时好拜死尸吗？
第十九节 天堂地狱
客问：天堂地方，汝等信係万福嘅所在，来赏善人。地狱该里，係万祸嘅所在，来责罚恶人。但係四书五经中，唔曾有讲明这等事，汝等因乜嘅来信佢呢？
答话：现今世界，读书该等人，唔详细查考其文义，一开喙就话，唔曾讲明天堂地狱。殊不知，《诗经大雅》篇有写倒咁样话：“文王在上，於昭于天。”意思即係话，文王虽然死开，其灵魂也在天堂。又话：“文王陟降，在帝左右。”意思係话，文王或者升高，或者打底，也在上帝天堂左右。又话：“世有哲王，三后在天。”意思係话，太王、王季、文王，满下在天堂。又《召诰》篇，有咁样写倒话：“天既遐终大邦殷之命，兹殷多先哲王在天。”意思係话，上帝既然远绝殷朝嘅命，今下殷朝，好多哲王在天堂。所以古书讲在上、在天、在帝左右、时唔係讲天堂吗？因上帝享受万福嘅位，本来冇名可以称得佢，故所以指天堂两只字称佢，表明安乐嘅意思。可见古时该等贤人，满下都知有天堂，畀善人做安乐嘅地方。咁样看起来，有天堂，就有地狱，畀恶人来受苦嘅所在。因为有赏，必定有罚，係自然嘅理，古书内称殷王文王，係有道嘅圣君；纣王桀王，係冇道嘅昏君。圣君在天堂，时昏君也在天堂吗？必定在地狱，唔使思疑啰。在狱者，係恶人灵魂与魔鬼，同受上帝刑罚嘅所在。本来冇名好喊，故所以借地狱两只字，表明受罚嘅意思。
第二十节 灵魂不灭
</div>
    <div class="pagination">
<a href="耶稣会文献汇编_page285.html">上一页</a><span>...</span><a href="耶稣会文献汇编_page281.html">281</a><a href="耶稣会文献汇编_page282.html">282</a><a href="耶稣会文献汇编_page283.html">283</a><a href="耶稣会文献汇编_page284.html">284</a><a href="耶稣会文献汇编_page285.html">285</a><span class="current-page">286</span><a href="耶稣会文献汇编_page287.html">287</a><a href="耶稣会文献汇编_page288.html">288</a><a href="耶稣会文献汇编_page289.html">289</a><a href="耶稣会文献汇编_page290.html">290</a><a href="耶稣会文献汇编_page291.html">291</a><span>...</span><a href="耶稣会文献汇编_page287.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
