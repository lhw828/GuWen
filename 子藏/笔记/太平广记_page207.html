<!DOCTYPE html>
<html>
<head>
    <meta charset="UTF-8">
    <title>太平广记 - 第 207 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 207 页/共 228 页</h1>
    <div class="content">　　开成中有陇西李生为利州录事参军居于官舍中尝晓起见蛇数百在庭生大惧尽命弃于郊野外其明旦羣蛇又集于庭生益惧之且异也亦命弃去后一日羣蛇又至李生惊曰岂天将祸我乎慼其容者且乆后旬余生以赃罪闻于刺史遣吏至门将按其罪且闻于天子生惶骇无以自安缢于庭树絶脰而死生有妻感生不得其死亦自缢焉于是其家僮震慴委身于井者且数辈果符蛇见之祸刺史即李行枢也【出宣室志】
　　昝老
　　长夀老僧言他时在衡山村人为毒蛇所噬须臾而死发解肿起尺余其子曰昝老若在当勿虑遂迎昝至乃以灰围其尸开四门先曰若从足入则不救矣遂歩握固久而蛇不至昝大怒乃取饭数升捣蛇形诅之忽蠕动出门有顷饭蛇引一蛇从死者头入径及其疮尸渐低蛇缩而死村人遂活【出酉阳杂爼】
　　冯但
　　冯但者常有疾医令浸蛇酒服之初服一瓮于疾减半又令家人园中执一蛇投瓮中封闭七日及开蛇跃出举首尺余出门因失所在其过迹地坟起数寸【出酉阳杂爼】
　　陆绍
　　郎中陆绍言尝记一人浸蛇酒前后杀蛇数十头一日自临瓮窥酒有物跳出囓其鼻将落视之乃蛇头骨也因疮毁其鼻如削焉【出酉阳杂爼】
　　郑翚
　　进士郑翚说家在髙邮有亲表卢氏庄近水其邻人数家共杀一白蛇未乆忽大震电雨发洪水数家防溺无遗唯卢宅当中一家无恙【出因语録】
　　张恶子
　　梓潼县张恶子神乃五丁拔蛇之所也或云嶲州张生所养之蛇因而祠时人谓为张恶子甚神其灵伪蜀王建世子名元膺聪明博达骑射絶伦牙齿常露多以袖掩口左右不敢仰视蛇眼而黒色凶恶鄙防通夜不寐竟以作逆伏诛就诛之夕梓潼庙祝亟为恶子所责言我久在川今始方归何以致庙宇荒如是耶由是蜀人乃知元膺为庙蛇之精矣【出北梦言】
　　选仙场
　　南中有选仙场场在峭崖之下其絶顶有洞穴相传为神仙之窟宅也每年中元日防一人上升学道者筑坛于下至时则逺近冠帔咸萃于斯备科仪设斋醮焚香祝数七日而后众推一人道徳最髙者严洁至诚端简立于坛上余人皆掺袂别而退遥顶礼顾望之于时有五色祥云徐自洞门而下至于坛场其道髙者冠衣不动合掌蹑五云而上升观者靡不涕泗健羡望洞门而作礼如是者年一两人次年有道髙者合选忽有中表间一比邱自武都山住与诀别比邱懐雄黄一觔许赠之曰道中唯重此药请宻寘于腰腹之间慎勿遗失之道髙者甚喜遂懐而升坛至时果蹑云而上后旬余大觉山岩臭数日后有猎人自岩旁攀縁造其洞见有大蟒蛇腐烂其间前后上升者骸骨山积于巨穴之间盖五色云者蟒之毒气常呼吸此无知道士充其腹哀哉【出玉堂闲话】
　　狗仙山
　　巴賨之境地多岩崖水怪木怪无所不有民居溪壑以弋猎为生涯嵌空之所有一洞穴居人不能测其所往猎师纵犬于此则多呼之不回瞪目摇尾瞻其崖穴于时有彩云垂下迎猎犬而升洞如是者年年有之好道者呼为狗仙山偶有智者独不信之遂絏一犬挟弧往之至则以麄縆系其犬腰繋于拱木然后退身而观之及彩云下犬萦身而不能随去嘷呌者数四旋见有物头大如瓮双目如龟鳞甲光明全照溪谷渐垂身出洞中观其犬猎师毒其矢而射之既中不复再见顷经旬日臭满山猎师乃自山顶缒索下观见一大蟒腐烂于岩间狗仙山之事永无有之【出玉堂闲话】
　　李黄
　　元和二年陇西李黄盐铁使逊之犹子也因调选次乗暇于长安东市者见一犊车侍婢数人于车中货易李潜目车中因见白衣之姝绰约有絶代之色李子求问侍者曰娘子孀居氏之女前事李家今身衣李之服方外除所以市此耳又询可能再从人乎乃笑曰不知李子乃出与金帛货诸锦绣婢辈遂言云且贷钱买之请随到庄严寺左侧宅中相还不晚李子悦天已晩遂逐犊车而行碍夜方至所止犊车入中门白衣姝一人下车侍者以帷拥之而入李下马俄见一使者将榻而出云且坐坐毕侍者云今夜郎君岂暇领钱乎不然此有主人否且归主人明晨不晚也李子曰廼今无交钱之志然此亦无主人何见隔之甚也侍者入复出曰若无主人此岂不可但勿以疎漏为诮也俄而侍者云屈郎君李子整衣而入见青服老女郎立于庭相见曰白衣之姨也中庭坐少顷白衣方出素裙粲然凝质皎若辞气闲雅神仙不殊畧序欵曲飜然却入姨坐谢曰垂情与货诸彩色比日来市者皆不如之然所假如何深忧愧李子曰防帛麄缪不足以奉佳人服餙何苦指价乎答曰渠浅陋不足侍君子巾栉然贫居有三十千债郎君傥不弃则愿侍左右矣李子悦拜于侍侧俯而图之李子有货易所先在近遂命所使取钱三十千须防而至堂西间门剨然而开饭食毕备皆在西间姨遂延李子入坐转盼炫焕女郎旋至命坐拜姨而坐六七人具饭食毕命酒欢饮一住三日饮乐无所不至第四日姨云李郎君且归恐尚书怪迟后往来亦何难也李亦有归志承命拜辞而出上马仆人觉李子有腥臊气异常遂归宅问何处许日不见以他语对遂觉身重头旋命被而寝先是婚郑氏女在侧云足下调官已成昨日过官觅公不得其二兄替过官已了李答以媿佩之辞俄而郑兄至责以所往行李已渐觉恍惚祗对失次谓妻曰吾不起矣口虽语但觉被底身渐消尽揭被而视空注水而已唯有头存家大惊慑呼从出之仆考之具言其事及去寻旧宅所乃空园有一皂荚树树上有十五千树下有十五千余了无所见问彼处人云往往有巨白蛇在树下便无别物姓者葢以空园为姓耳复一说元和中凤翔节度李听从子琯任金吾参军自求寜里出游及安化门外乃连一车子通以银装颇极鲜丽驾以白牛从二女奴皆乗白马衣服皆素而姿容婉媚琯贵家子不知检束即随之将暮焉二女奴曰郎君贵人所见莫非丽质某皆贱质又麄陋不敢当公子厚意然车中幸有姝丽诚可留意也琯遂求女奴乃驰马傍车笑而廻曰郎君但随行勿舍去某适已言矣琯既随之闻其异香盈路日暮及奉诚园二女奴曰娘子住此之东今先去矣郎君且此廻翔某即出奉迎耳车子既入琯乃驻马于路侧良久见一婢出门招手琯乃下马入坐于防中但名香入鼻似非人世所有琯遂令人马入安邑里寄宿黄昏后方见一女子素衣年十六七姿艶若神仙琯自喜之心所不能谕及出已见人马在门外遂别而归才及家便觉脑疼斯须益甚至辰巳间脑裂而卒其家询问奴仆昨夜所歴之处从者具述其事云郎君颇闻异香某辈所闻但蛇臊不可近举家寃骇遽命仆人于昨夜所止之处覆验之但见枯槐树中有大蛇蟠屈之迹乃伐其树发掘已失大蛇但有小蛇数条尽白皆杀之而归【出愽异志】





　　太平广记卷四百五十八
　　钦定四库全书
　　太平广记卷四百五十九　宋　李昉等　编蛇四
　　僧令因　　　卫中丞姊　　蒲州人
　　相魏贫民　　番禺书生　　郫县民
　　游邵　　　　成汭　　　　孙光宪
　　朱汉賔　　　牛存节　　　水清池
　　王思同　　　徐坦　　　　张氏
　　顔遂　　　　瞿塘峡　　　靳老
　　景焕　　　　舒州人　　　贾潭
　　姚景　　　　王稔　　　　安陆人
　　僧令因
　　僧令因者于子午谷过山往金州见一竹舆先行有女仆服缞而从之数日终不见其人令因乃急引帘窥之乃一妇人首而蛇身甚伟令因甚惊妇人曰不幸业重身忽变化上人何乃窥之问其仆曰欲送秦岭之上令因遂与诵功徳送及秦岭亦不见妇人之首而入林中矣【出闻竒録】
　　卫中丞姊
　　御史中丞卫公有姊为性刚戾毒恶婢仆鞭笞多死忽得疾六七日自云不欲见人常独闭室而欲至者必嗔喝呵怒经十余日忽闻屋中窸窣有声潜来窥之升堂便觉腥臊毒气开牖已见变为一大蛇长丈余作赤斑色衣服爪发散在床褥其蛇怒目逐人一家惊骇众共送之于野葢性暴虐所致也【出原化记】
　　蒲州人
　　蒲州人穿地作井坎深丈余遇一方石而不及泉欲去石更凿忽堕深坑蛰蛇如覆舟小者与凡蛇等其人初甚惊惧乆之稍熟饥无所食其蛇吸气因亦効之遂不复饥积累月闻雷声初一声蛇乃起首须臾悉动顷之散去大者前去相次出复入人知不害已乃前抱其项蛇遂径去縁上白道如行十里前有烽火乃致人于地而去人往借问烽者云是平州也【出广异记】
　　相魏贫民
　　相魏有贫民劚园荒地见一大蛇镢而杀之寻见一大穴穴中十余小蛇又复杀而埋之既毕归家明日有人持状诉论云被杀一家大小埋在园中官捕获此人讯问了然不伏于园中验之得一坑者共十余人但言昨打杀者十余条蛇埋之于此并不杀人不知此祸而来若为就决实为大枉官疑之勘本告者寻觅无人又令重就园检验昨所埋之处但见十余死蛇不复见人乃得免焉【出原化记】
　　番禺书生
　　有书生游番禺歴诸郡经山中见有气髙丈余如烟乡人曰此冈子蛇吞象也遂告乡里振鼓呌噪而蛇退入一岩谷中经宵乡里人各持缻瓮往见一象尚立而肌骨皆化为水遂针破取其水里人云此过海置舟中辟去蛟龙又有官人于南中见一大蛇长数丈径可一尺五寸腹内有物如防橛之类防一树食其叶腹中之物渐消无所有而里人云此蛇吞鹿此木叶能消之遂令从者采其叶之归后或食不消腹胀乃取其叶作汤饮之经宵及午不报及撤被视之唯残枯骸余化为水矣【出闻竒録】
　　郫县民
　　郫县有民于南郭渠邉得一小蛇长尺余刳剔五脏盘而串之置于火焙之数日民家孩子数嵗忽遍身肿赤皮肤炮破因自语曰汝家无状杀我刳剔腹中胃置于火上且令汝儿知此痛苦民家闻之惊异取蛇防去刬竹以水洒之焚香祈谢送于旧所良乆蜿蜒而去儿亦平愈焉【出録异记】
　　游邵
　　汝州鲁山县所治即元魏时西广州也今子城东南有妖神祠其前庭广袤数百歩古老云当时大毬场也正门左右双槐各二十围枝干扶疎亦云当时植焉至中和初嵗衅起东夏郡邑骚然刺史游邵许将也令属县伐木为栅以自固虽桑柘梓槚靡有孑遗将伐双槐其夕有巨蟒蟠于上声若震霆目若飞星镇将李璠主其事璠武人也闻之以为妖且率徒亲斩之下斧而流血雨迸腥气薄人亦心动而止双槐至今尚存【阙】
　　成汭
　　荆州节度使成汭领蔡州军戍江陵为节度使张璝谋害之遂弃本部奔于秭归一夜为巨蛇绕身防至于殒乃曰茍有所死生唯命逡廵蛇亦亡去迩后招缉户口训练士卒移镇渚宫防受节旄抚绥凋残励精为理初年居民唯一十七家末年至万户勤王奉国通商务农有足称焉朝廷号北韩南郭【韩即华州韩建成初姓郭后归本姓　出北梦言】
　　孙光宪
　　孙光宪曽行次叙谷宿于神山见岭上板屋中以木根为巨虺前列香灯因诘居叟彼何神也叟曰光化中杨守亮镇褒日有一蛇横此岭路髙七八尺莫知其首尾四面小蛇翼之无数每一拖身即林木摧折殆旬半方过尽阻絶行旅因聚草焚燎路隅虑其遗毒然后方行明年杨伏诛【出北梦言】
　　朱汉賔
　　梁贞明中朱汉賔镇安陆之初忽一日曙色才辨有大蛇见于城之西南首枕大城尾拖于壕南岸土地庙中其魁可大如五斗器双目如电呀巨吻以瞰于城其身不翅百尺粗可数围跨于羊马之堞兼壕池之上其余尚蟠于庙垣之内有宿城军校卒然遇之大呼一声失魂而逝一州恼惧莫知其由来年淮宼非时而至围城攻讨数日不破而返岂神祗之先告欤【出玉堂闲语】
　　牛存节
　　梁牛存节镇郓州于子城西南角大兴一第因板筑穿地得蛇一穴大小无数存节命杀之载于野外十数车载之方尽时有人云此蛇薮也是嵗存节疽背而薨【出玉堂闲话】
　　水清池
　　太原属邑有水清池本府祈祷雨泽及投龙之所也后唐庄宗末过河南猎射都捕猎就池卓帐为憇宿之所忽见巨蛇数头自洞穴中出皆入池中良久有一蛇红白色遥见可围四尺以来其长称是猎卒齐彀弩连发射之而毙四山火光池中鱼鼈咸死浮在水上猎夫辈共刲剥食之其肉甚羙庄宗防知之于时謟事者以为克梁之兆有五防僧曰吾王宜速过河决战将来梁祚其能久乎此亦断白蛇之类也【出北梦言】
　　王思同
　　后唐少帝朝清泰王起于岐阳朝廷诏西京留守王思同綂禁旅征之王师西出之后寻闻劘垒雍京僚属日登西楼望其防书忽一日官僚凭槛西向见羊马城上有二大蛇东西以首相向为从者辈遥掷弹丸以警之于时一人掷中东蛇之脑蜿蜒然堕于墙下挺然不动使人视之已卒矣其西蛇徐徐入于穴隟之间识者窃议之曰潞王乙巳生统帅王公亦乙巳生俱为蛇相今东蛇中脑而卒岂非王师不利乎未逾旬日羣师叛归潞王思同腹心都将王彦晖已下并投岐城纳欵同单马而遯竟没于王事焉蛇亡之兆得不明乎【出王氏见闻】
　　徐坦
　　清泰末有徐坦应进士举下第南游渚宫因之峡州防访故旧旅次富堆山下有古店是夜憇琴书讫忽见一樵夫形貎枯瘠似有哀惨之容坦遂诘其由樵夫濡瞍而答曰某比是此山居人姓李名孤竹有妻先遘沈疴歴年不愈昨因入山采木经再宿未返其妻身形忽变恐人惊悸谓邻母曰我之身已变矣请为报夫知之及归语曰我已弗堪也唯尸在焉请君托邻人舁我置在山口为幸如其言迁至于彼逡廵忽闻如大风雨声众人皆惧之又言曰至时速廻慎勿返顾遂叙诀别之恨俄见羣山中有大蛇无数竞凑其妻妻遂下牀伸而复屈化为一蟒与羣蛇相接而去仍于大石上捽其首迸碎在地至今有蛇种李氏在焉【出玉堂闲话】
　　张氏
　　王蜀时杜判官妻张氏士流之子与杜齐体数十年诞育一子寿过旬六而殂殁洎殡于家累旬后方窆于外啓攅之际觉其秘器摇动谓其还魂剖而视之见化作大蛇蟠蜿屈曲骨肉奔散俄顷徐徐入林莽而去【出玉堂闲话】
　　又
　　兴元静明寺尼曰王三姑亦于棺中化为大蛇其杜妻即晩年不敬其夫老病视听歩履皆不任持张氏顾之若犬彘冻馁而卒人以为化蛇其应也【出玉堂闲话】
　　顾遂
　　郎中顾遂尝密话其先人尝宰公安罢秩后侨寄于县侧荆江之壖四面多林木芦荻月夜未寝徐歩出门见一条物巨如椽横于地谓是门闗举足踢之其物应足而起自胸背至于腰下纒缴数十匝仆于地懵无所知其家讶其深夜不归使人看之见腰间皎皛而明来往防于地上逼而视之见大蛇纒其身解之不可于是取利刃断其蛇一叚叚置于地弯弯然不展缴勒闷絶因而失喑旬日而卒【出玉堂闲话】
　　瞿塘峡
　　有人游于瞿塘峡时冬月草木干枯有野火燎其峯峦连山跨谷红焰照天忽闻岩崖之间若大石崩坠輷磕然有声遂驻足伺之见一物圆如大囷防至平地莫知其何物也细而看之乃是一蛇也遂剖而验之乃蛇吞一鹿在于腹内野火烧然堕于山下所谓巴蛇吞象信而有之【出玉堂闲话】
　　靳老
　　恒州井陉县丰隆山西北长谷中有毒蛇据之能伤人里民莫敢至其所采药人靳四翁入北山忽闻风雨声乃上一孤石望之见一条白蛇从东而来可长三尺急上一树蟠在西南枝上垂头而歇须臾有一物如盘许大似虾蟇色如烟熏褐土色四足而跳至蛇蟠树下仰视蛇垂头而死自是蛇妖不作前澧州有鹍鵊雏为蛇所吞有物如虾蟇吐白气直冲坠而致死得非靳老所见之物乎凡毒物必有能制者殆天意也【出北梦言】
　　景焕
　　景焕为壁州白石县令行陟巴岭峻险万仞约七八程达玉女庙或有巨虺横亘其前径可七八尺鳞甲不啻开扇许大头尾垂在山下唯闻折木震响山谷童仆辈尽股栗惊骇莫能前进于是且驻山穴因登髙望之竟日方见其尾欲谓之龙龙之行动必有风雨随之其日晴明方见是蛇也因知吞舟之鱼翳天之鸟虫禽之絶大者信有之焉【出野人闲话】
　　舒州人
　　舒州有人灊山见大蛇击杀之视之有足甚以为异因负之出将以示人遇县吏数人于路因告之曰我杀此蛇而有四足吏皆不见曰尔何在曰在尔前何故不见卽弃蛇于地乃见之于是负此蛇者皆不见人以为怪乃弃之案此蛇生不自其形死乃能人之形此理有不可穷者【出稽神录】
　　贾潭
　　伪吴兵部尚书贾潭言其所知为岭南节度使获一橘其大如升将表上之监军中使以为非常物不可轻进因取针微刺其蒂下乃蝡而动命破之中有小赤蛇长数寸【出稽神录】
　　姚景
　　伪吴寿州节度使姚景为儿时事濠州节度使刘金给使廐中金尝卒行至廐见景方寝有二小赤蛇戯于景面出入两鼻中良久景寤乃不见金由是骤加宠擢妻之以女卒至大官【出稽神录】
　　王稔
　　伪吴寿州节度使王稔罢归扬都为统军坐防事与客语忽有小赤蛇自屋坠地向稔而蟠稔令以器覆之良久发视唯一蝙蝠飞去其年稔加平章事【出稽神录】
　　安陆人
　　安陆人姓毛善食毒蛇以酒吞之尝游齐安遂至豫章恒弄蛇于市以乞丏为事积十年余有卖薪者自鄱阳来宿黄倍山下梦老父云为我寄一蛇与江西弄蛇毛生也乃至豫章观歩门卖薪将尽有蛇苍白色盘于船中触之不动薪者方省向梦即携之至市访毛生因以与之毛始欲振拨应手囓其乳毛失声颠仆遂卒食久即腐壊蛇亦不知所在焉【出稽神录】







　　太平广记卷四百五十九
　　钦定四库全书
　　太平广记卷四百六十　　宋　李昉等　编禽鸟一
　　凤
　　旃涂国　　　凤凰台　　　元庭坚
　　睢阳凤
　　鸾
　　鹤
　　徐奭　　　　乌程采捕者　戸部令史妻
　　裴沆　　　　李松
</div>
    <div class="pagination">
<a href="太平广记_page206.html">上一页</a><span>...</span><a href="太平广记_page202.html">202</a><a href="太平广记_page203.html">203</a><a href="太平广记_page204.html">204</a><a href="太平广记_page205.html">205</a><a href="太平广记_page206.html">206</a><span class="current-page">207</span><a href="太平广记_page208.html">208</a><a href="太平广记_page209.html">209</a><a href="太平广记_page210.html">210</a><a href="太平广记_page211.html">211</a><a href="太平广记_page212.html">212</a><span>...</span><a href="太平广记_page208.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
