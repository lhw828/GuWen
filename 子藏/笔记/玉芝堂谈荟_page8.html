<!DOCTYPE html>
<html>
<head>
    <meta charset="UTF-8">
    <title>玉芝堂谈荟 - 第 8 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉芝堂谈荟 - 第 8 页/共 23 页</h1>
    <div class="content">



　　玉芝堂谈荟卷十二
<子部,杂家类,杂纂之属,玉芝堂谈荟>
　　钦定四库全书
　　玉芝堂谈荟卷十三
　　明　徐应秋　撰
　　坐在立亡
　　太霄琅书称帝喾诣徳牧之台谒九天皇人得灵寳秘文九化十变之书可以隠遁日月游行星辰抱朴子或问隠沦之道曰服大隠符十日欲隠则左转欲见则右回或以玉丸涂人身中或以蛇足散或懐离母之草或札青龙之草以伏六丁之下或入竹田之中而执大枢之壤或造河龙石室而隠云葢之隂或伏清泠之渊以过幽阙之径或乘天一之马以游紫房或登天一之明堂或入玉女之金匮或背辅向官立三葢之下或可为老翁或可为小儿或可为鸟或可为兽或可为草或可为木或可为六畜或依木成木或依石成石依水成水依火成火此所谓移形易貎不能多隠者也又曰变化之术唯有墨子五行记其法用药用符乃能令人飞行上下隠沦无方含笑即为妇人蹙面则为老翁踞地即为小儿执杖即成林木种物即生瓜果画地为河撮壤成山坐致行厨兴云起火其次有玉女隠微一卷亦化形为飞禽走兽及金木玉石兴云致雪渡水不用舟梁分形千人因风髙飞吐气七色坐见八极及地下物放光万丈室自明又有白虎七变法取三月三日杀白虎头皮生驼血虎血紫綅履组流萍以三月三日合种之一生輙一异七种合其实可以移形易貌飞沉在意与墨子及玉女隠微畧同又自然解脱法月三服薏苡子和用三五隂丹或以偶牙阳胞或以七月七日东行跳脱虫或以五月五日石上龙子单衣或以夏至日霹雳楔或以天文二十一字符或以自解鼠妇血或以玉子余粮或合山君目河伯余粮浮云滓以涂之皆自解又云千嵗栢木其下根如坐人长七寸刻之有血以涂身则隠形欲见则拭之又云为兵宼所围无复生地急入六甲隂中伏而守一则五岳不能犯守一复易于守真一思其身为三人三人已见又转益之可至数十人隠之显之皆有口诀所谓分形之道能一日至数十处分形为数十人衣服面貎皆如一人余读神仙传搜神记诸书如赤松子叱石为羊卢躭飞身化鹤淮南八公变为童子色如桃花蜀都栾巴却入壁中化成一虎赵廓化鼠被攫飞入云霄左慈走混羣羊不复辨白庾肩吾嘘气为雪张果噀纸成驴轩辕先生使传茶宫人忽为老妪殷天祥戏佐酒倡优不觉狂舞王子芝竖子酒壶度从门隙张定车马万队并入瓶中罗公远从玉磶以遁形许真君掷酒杯而隠迹王子乔戈击堕尸而振翮敝筐徐光斩首无血而拊手松杪汉隂生收系桎梏而俄在市廛吴猛羽扇画江而忽成平陆班孟入地而帻俱没刘根召鬼则壊壁自开谢纥书符投井而双鲤自跃赵侯披髪画狱而羣鼠并来蓟子训三十二处同日分身辛七师徧窥七窑一时俱在张微餐雾服气散形能合虚空孙彻静室供养席上便闻人语徐登升屋据鼎而防赵昞呼风乱流以济冦先被杀而宋城鼓琴平常生数死而华隂为卒费长房缩地千里如在目前葛孝先吐饭化蜂仍飞入口董君异飞鸟腾空人都不觉李仲甫投罗作鸟忽已还家冷谦水遁而随呼应声马湘入壁而久之不出皆挟坐在立亡之术得益精易形之不知于前数者所用何等符药也然龙树尊者学隠身术潜入王宫为王挥剑空中仅以敛身得免非悔而入道堕落已深北山道士年及千龄而自恃隠形以滛取败于飞升长生固非至要稚川谓无故为此则致诡怪之声不足妄行谂矣
　　陪阿鲑蠪
　　庄子沈有履灶有髻戸内之烦壤雷霆处之东北方之下者陪阿鲑蠪跃之西北方之下者则泆阳处之水有罔象丘有峷山有防野有彷徨泽有委蛇东京赋捎魑魅斮獝狂斩蜲蛇脑方良囚耕父于清泠溺女魃于神潢残防魖与防象殪埜仲而殱游光八灵为之震慑况鬾与毕方家语水之怪为龙罔象木石之怪为防魍魉土之怪为羵羊火之怪为宋无忌风俗通夏月着五彩辟兵符题曰游光游光厉鬼也知其名者无温疾鬻子火精为游光金精为清明土神为羵羊水神为防象木神为毕方按注履水神髻灶神陪阿鲑蠪状如小儿泆阳豹头马尾防象大耳长臂峷文身五彩彷徨如蛇两头防一足越人谓之防两山精好学人声防象食人一名沭龙神物也魑魅獝狂山泽之神委蛇大如车毂紫衣而朱冠方良草泽神亦作蝄蜽獝狂无头鬼耕父常游清泠之渊见则其国败女魃旱鬼所居不雨鬾蜮小鬼毕方老鬼山海经禺人面鸟身珥两黄蛇践两黄蛇埜仲游光兄弟八人恒在人间为怪害也一曰火之精为毕方状如鸟一足以其名呼之则去水之精曰罔象状如小儿赤目黑色犬耳长爪以索缚之则可得烹食之吉东方朔骂鬼书有□毅伧儜□傩鬼也王延夀梦赋有游光□诸渠印尧防瞿将剧摘脉尧【二字句见酉阳杂爼】海赋海童邀路马御当蹊海童马御水怪也一作马衔一角而龙形又水石之精名曰庆忌状如人乘车葢一驰千里以其名呼之可使入水取鱼又涸泽之精亦名曰庆忌其状若人长四寸黄衣黄冠葢乘小马好疾驰以其名呼之可使一日千里木之精曰彭侯状如黒犬无尾可烹食之抱朴子山中树能语者非树语也其精名曰云阳山中之精如小儿头其名跂又名热肉如鼓赤色一足者名晖如人长九尺衣裘戴笠者其名金累如龙五色赤角者其名飞飞呼之不为害山水精如吏人者名四徼大蛇有冠帻者名升卿白泽图左右有山石水生其间水流三嵗不絶其精名曰喜状如小儿黒色以其名呼之使取饮食故车精曰宁野状如輼车见之伤人三军所战其精名曰賔满其状如人首无身而赤目见人则惭故宅精名辉文故台屋精名两贵状如赤狗以其名呼之使人目明故市精名问其状如囤而无手足故室精名傒龙状如小儿衣青衣长一尺四寸赤帻大冠带剑持防丘墓精名狼鬼弊池之精名曰髠顿状如牛无头见人则逐人故道径精名忌状如野人行歌又名作器如壮丈夫善人呼之使人不迷故臼之精名曰意状如豚以其名呼之则去故井精名观状如羙女好吹箫以其名呼之则去又其鬼名赐名琼厠精名倚衣青衣持白杖呼之则除故溷精名卑状如羙女而持镜呼之知媿则去灶神苏吉利妻王氏名抟颊酉阳杂爼则云灶神名隗状如羙女又姓张名单字子郭大夫字卿忌有六女皆名察常以月晦日上天白人罪其神属有天帝娇孙天帝大夫天帝都尉天帝长兄硎上童子突上紫宫君太和君玉池夫人一曰灶神名壤子釜甑鬼名婆女凡遇釜鸣呼其名不为灾黄金之精名石状如豚居人家使人不宜妻又絶水白金之精名侯伯如人五彩衣玉之精名曰委然如羙女衣青衣见之以桃戈刺之而呼其名则得之筑室三年不居其中有满则长二尺见则掩而见之有福又其精名忽长七尺又其精如小儿长三尺而髪门之精名曰野状如侏儒见之则拜以其名呼之宜饮食故泽之精名曰冕其状如虵一身两头五彩以其名呼之可使取金银故丘墓之精名曰无状如老役夫衣青衣而好操杵好舂以其名呼之使人宜禾谷致虚阁杂爼笔神曰佩阿砚神曰防妃墨神曰回氏纸神曰尚卿梦神曰趾离呼之而寝梦清而吉有咒曰元州牂管娶竺米题临诵七遍吉司书鬼曰长恩除夕呼其名而祭之防不敢囓蠧鱼不生酉阳杂爼产鬼名语忘敬遗临产呼之吉傀儡神其名郭秃马神其名马歩害防神其名族人炊见郊祀志花神其名女夷狱神其名草野三即蛇鬼名俐石圭马鬼名赐衣服鬼名甚辽金楼子船神名冯耳下船三呼其名除百忌龙鱼河图刀神名沧耳一名聻弓神名曲张箭神名续长弩神名达望刀神名脱光劒神名飞扬泰侯吉神也如人而虎尾居和山五曲出入有光恶祈尼火神也婆瘦风神也涸川之精名蟡见管子水木之精如老翁长八九寸名藻防见汉武故事两山之间精名傒囊千载木有虫名贾状如豚食之如狗肉黄门令侲子逐疫鬼曰甲作食胇胃食虎雄伯食魅腾简食不祥揽诸食咎伯竒食梦强梁祖门共食磔死寄生委随食观错断食巨穷竒腾根共食蛊又弓隆甲子神也呼之入水不溺执明甲戌神也呼之入火不烧江神名竒相东海神名禺强北海神名禺京南方神名延维骄山神名围岐山神名渉漕水使民桥神名忖留神扶南国神名摩醯首罗桓公所见卑耳溪神曰俞儿蚕神曰菀窳禹功记载顾希微所遇河神名屈未多幽明録日南太守河南阳圣卿所役变形为奴送书京师朝暮还名肃霜神禹锁龟山下淮水之神名巫支祁佛説防诸童子陀罗尼经有夜乂罗刹常喜噉人胎男女交防时使其意迷乱懐妊不成就第一名弥迦第二名弥迦王第三名骞陀第四名阿波悉魔罗第五名牟致迦第六名魔致迦第七名阎弥迦第八名迦弥尼第九名梨波坻第十名冨多那第十一名曼多难提第十二名舍究尼第十三名犍咤波尼第十四名目佉曼荼第十五名蓝婆此十五鬼常游行世间为婴孩小儿作于恐怖又有山臊一名山萧神异经作防永嘉记作山魅一名山骆一名蛟一名濯肉一名热肉一名晖一名飞龙如鸠青色亦曰治鸟巢大如五斗器饰以土垩赤白相间状如射堠犯者能役虎害人烧人庐舍俗云山萧伍相奴或扰人祷于伍相庙即已旧説一姓姚二姓王三姓汪昔值洪水食都树皮饥死化为鸟都皮骨为猪都妇奴为人都左腋下有镜印濶二寸一分右脚无大指右手无三指左耳缺右目盲在树根居者名猪都在树半可攀及者为人都在树尾者名鸟都其禁有持土垄法山鹊法其掌决右手第二指上节邉禁山都眼左手自禁其喉
　　佛经苏利耶日神也苏摩月神也婆痩风神也恶祁尼火神也那罗延一曰防折罗金刚神也提婆犀那天军也是为隂兵干闼婆香隂也是为天乐神阿婆罗无端正也是为非天神那罗疑神也似人头有角琰魔一曰阎罗静生也阎罗王名閦多夜乂竒池鬼也罗刹连疲鬼也波旬一曰波卑夜恶鬼也鸠槃荼魔鬼也形似瓮毗舍阇颠鬼也萨迦耶萨无常也泥梨耶无喜乐也泥梨迦无去处也二者皆地狱名或作泥梨一作泥犁阿鼻无间也亦地狱名
　　卯日称丈人【增】
　　抱朴子山中寅日称虞吏者虎也称当路君者狼也称令长者老狸也卯日称丈人者兎也称东王公者麋也称西王母者鹿也辰日称雨师者龙也称河伯者鱼也称无肠公子者蠏也巳日称寡人者社中蛇也称时君者灶也午日称三公者马也称仙人者老树也未日称主人者羊也称吏者獐也申日称人君者猴也称九卿者猨也酉日称将军者鸡也戌日称人姓氏者犬也称成阳公者狐也亥日称妇人者金玉也称卯君者猪也子日称社君者防也称神人者伏翼也丑日称书生者牛也但知其物名即不能为人害
　　藻廉
　　拾遗记汉武宴未央宫忽梁上有老翁长九寸下稽首仰视屋俯视帝足忽然不见问东方朔朔曰其名藻防水木之精也陛下兴宫室斩伐其居故来诉耳帝为暂止后幸河汾闻水中歌声前梁上翁及少年数人皆长八九寸献一紫螺中有物如脂东方朔曰此蛟髄也以傅面令人好顔色葢东方生之博物若此嗣读酉阳杂爼尊贤坊田令宅中有紫牡丹成树花千朶花盛时毎日夜有小人五六寸游于花上如此七八年揜之輙失所在夷坚志宣州盐铁院官彭堣尝病数月恍忽不乐毎出外防輙见优俳乐工数十人皆长数寸各奏百戏朱紫目愤懑无如之何堣后病愈亦不复见耳谈福漳胡公显任广东副宪人言第中多鬼物公不信偶日暝呼灯未至见堂中小儿五六辈红靴緑袴相角力甚猛一日月微明见墙头如小儿两腿万余往来如飞亦有红靴緑袴第身以上无形令从人以石掷之忽不见未几姨子卒程回者伊川之后一日有物如燕瞥然自外飞入就视乃一羙妇人仅长五六寸容貎甚丽小声呖呖可辨自言玉真娘子也就壁为龛以香火奉之能预言休咎期年忽飞去世无复曼倩不识此皆何怪也
　　黒眚
　　贵耳集徽宗禁中有物曰块然一物无头眼手足有毛如漆中夜有声如雷诸阁为之扃戸或往诸嫔妃榻中睡以手抚之亦温暖时宫中梦有与朱温同寝者即此也政和中宫作状若屋倒声其形丈余彷徨如龙金眼行动硁硁有声黒气之腥血四洒兵刃不能施或变为人形或为驴其出无时宣和中洛阳有物如人或蹲踞如犬色正青方夜即出掠小儿伤食之后昼亦出入人家为患谓之黒汉典故纪闻正徳七年黒眚见形兼赤黒大者如犬小者如猫风行有声夜出伤人有至死者逾月始息震泽长语先是黒眚见未几立西厰使汪直侦外事文武大臣多被戮辱人以为黒眚之应也又成化十二年七月初旬京师黒眚见时民家多露宿忽有物负黒气一片而来至则人昏迷被伤出黄水伤亦不甚痛有见者云黑色金睛修尾状如大猩葢不啻二十余枚遍城惊扰兼旬始息广东潮州志惠州先有鬼燐飞入人家輙成人形黒色侵妇女輙吐黄水出猴毛多有死者延及程乡诸县益甚或以竹稍击之即变为飞禽而去亦有变为灰者盆覆以土封之明日启视乃僧首级也时呼黒眚家世旧闻先是宫中数有物怪或见一老娼黄帽黄衫抱十余嵗儿红袍玉带乘舆鸣跸而出娼儿皆有悲泣容其将见必先有声如雷宫中谓之
　　厠神
　　异苑陶侃常如厠见数十人悉持大杖有一人朱衣平上帻剑履自称后帝曰以君长者故出见三载勿言冨贵至极侃便起旋失所在有大印作公字当其所纪闻宣城太守刁缅初为玉门军使有厠神形见状如大猪遍体皆有眼出入溷中游行院内缅时不在官吏见者千余人如是数日缅归祭以祈福厠神乃灭旬日迁伊州刺史葆光録台州有民姓王常祭厠神一日至其所见着黄衣女子曰某厠神也君闻蝼蚁言否民曰不闻遂懐中取小合子以指防少膏如口脂涂民右耳戒之曰或见蚁子侧耳聆之必有所得民明旦见柱础下羣蚁纷纭听之果闻众蚁云移穴去暖处其下有寳甚寒伺蚁出处掘之得白金是厠神之见固作福于人者然庾翼如厠见一物头如方相两眼有光击之入地王升宅篱间见物两手据厠防目虎鼻猪身面色紫而斓斑俱不旋踵而卒陆望曰见厠神无不立死果有之乎麈余闽俗古溷中相传有三足蟾隠其中其气袭人必死万厯癸巳夏张璘者为刑部郎溷湥可五尺许一日豕入其中不出命仆拯之相继三人皆溺死张募人竭其溷竟无所见人疑张以过杀奴故为此説耳逾一年城南有古溷亦然淘者相继四人皆死始知其怪
　　防煞鬼
　　宣室志俗传人之死凡数日当有禽自柩中而出者曰煞太和中有郑生客隰州畋于野得一巨鸟色苍髙五尺余生将命解而视之忽无所见讯之民有对者曰里中有人死且数日卜人言今日煞当去其家伺而视之有巨鸟色苍自柩中出君之所获果是乎原化记大厯中士人韦滂膂力过人独行不惧尝于京师暮行皷声向絶主人尚逺忽见有移家出宅者滂求寄宿主人曰隣家有防出煞今避之不敢相累也韦固求止宿遂入开双扉息烛张弓以待之忽见有若大盘自空飞下照燿如火引满射之一箭正中有声火乃掣掣如动连射三箭光渐微取火视之乃一团肉四向有眼眼数开动令奴烹之肉味香羙清尊录郑州进士崔嗣复预贡入都宿僧寺忽有声叱之者惊起见一物如鹤色苍黒目烱烱如灯奋翅大呼甚厉嗣复惧避之庑下明日语僧曰素无此顷有停柩于堂者恐是耳后对开寳一僧言之曰佛经有之此新尸气所变号隂摩罗鬼朝野佥载周大足中泰州郑家庄有一儿郎日暮于驿路上见一青衣女子姿容姝丽邀与同寝至晓惟脑骨在余并食讫家人破戸入一物不见惟梁上闇处有大鸟冲门去或云罗刹鬼也续明道杂志李君武押兵行峡路暮投一山驿驿吏曰相传堂中有怪物君武夜见物自天窗下取铁鞭击之遂堕地至明视之乃一大水鸟如雏鹤细视之乃有四目自后驿无怪续搜神记王戎尝赴人家殡殓忽见空中一物如鸟熟视转大渐近见一乘赤马车一人着帻赤衣手持斧径入王车中谓王曰君神明清照物无隠情然当赠君一言凡人家殡殓塟送不可急往良不获已可乘青牛令髯奴御之及乘白马则可禳良久客入鬼亦入持斧打棺有一亲趣棺与亡人诀鬼斧打其额倒地乃持斧出
　　酉阳杂爼炎帝为北岳大帝君主天下鬼神连苑曲泉泰煞九幽云夜九都三灵万掠四极九科皆治所也三十六狱流沙赤等号溟澪狱北岳狱也二十四狱有九平元正女青河北等号人犯五千恶为五狱鬼万恶乃堕薜荔
　　老妪夜出食人
　　説海太原王仁裕家逺祖母约二百余嵗形质小长二三尺许两眼白睛皆碧饮防至少夜多不睡毎月余忽不见数日复至亦不知其往来之迹床头有栁箱封锁甚宻戒诸孙勿开一无赖者开之其中有一小铁箆子更无他物自此竟不回矣又纪闻曰夏县尉胡顼尝至金城县界止于人家方具食见一老母长二尺来窃食新妇搏其耳曵入戸云是七代祖姑夀三百余矣苦其窃尝絷槛中兹偶逸耳水南翰记北方老妪八九十嵗齿落更生者能于夜出食人婴儿名秋姑秋读如蒭酒之蒭邹继芳郎中云厯城卖油张家一妪夜出能如此锁闭室中搜神记汉献帝建安中东郡民家有怪无故瓮器自訇訇作声若有人击盘案在前忽然便失鸡生子輙失去如是数嵗人甚恶之乃多作羙食覆葢着一室中隂藏戸间窥伺之果复重来发声如前闻便闭戸周旋室中了无所见乃闇以杖挝之良久于室隅间有所中便闻呻吟之声曰哊哊且死开戸视之得一老翁可百余嵗言语了不相当状貎颇类于兽遂行推问乃于数里外得其家云失来十余年得之哀喜后嵗余复失之闻陈留复有怪如此时人咸以为此翁
　　鬼入人腹
　　晋景公疾病求医于秦秦伯使医缓为之未至公梦疾为二防子曰彼良医也惧伤我焉逃之其一曰在肓之上膏之下若我何医至曰疾在育之上膏之下不可为也隋文帝以子秦孝王俊有疾驰召名医许智藏俊梦亡妃崔氏泣曰本来相迎如闻许智藏将至其人当必相苦奈何明夜复梦曰吾得计矣当入灵府中以避之及智藏至诊俊脉曰疾已入心不可救也广异记太原王方平性至孝侍父疾疲极于父牀邉睡梦鬼相语欲入其父腹中一鬼曰若何为入一鬼曰待食浆水粥可随粥而入方平惊觉作穿碗以指承之置小瓶于下父啜乃去承指粥入瓶中以物葢上于釜中煑之百沸开视乃满瓶是肉父因疾愈述征记陶继为零陵令枉杀乐伎后梦伎来曰诉天得理今来相取遂跳入口中须臾而死
　　鬼知音乐
　　嵇康尝游洛西暮宿华阳亭引琴而弹夜分忽有客诣之称是古人与康共谈音律辞致清辨因索琴弹之为广陵散声调絶伦遂以授康仍誓不人嵇中防夜弹琴忽有一鬼械而长叹举其手袂曰君一弦一调中散与琴弹之声清冷遥问不对疑是蔡邕邕死之日身着桎梏【职官分纪】防稽贺思令善弹琴尝夜坐月中临风鸣弦忽有一人形貎甚伟着械有惨色在中庭称善便与交语自云是嵇中散谓贺曰卿下手极快但于古法未备因授以广陵散王彦伯尝至吴邮亭维舟理琴见一女子披帷而进取琴调之声甚哀彦伯问何曲答曰此曲所谓楚明光也惟嵇叔夜能为此声彦伯欲请授女曰此非艳俗所宜惟岩栖谷隠可以自娯耳【吴均续齐谐记】贞元初有太学生杜思温善鼓琴多游于公侯门馆毎登临宴防徃徃得与尝从賔客夜宿城南茍家嘴中夜后山月如昼而游客皆醉思温独携琴临水闲泛忽有一叟支頥来听思温谓是座客殊不回顾及曲罢与语乃知非向者同游之人遽置琴而起老人曰少年勿怖余是秦时河南太守梁陟也遭难身没于此中平生好鼓琴向来闻君抚琴弦轸清越故来听耳知音难遇无辞更为我弹之思温为奏沉湘曲老人曰此弄初成吾尝寻之其间音指稍异此思温因求其异随而正之声韵涵古又多怨切时人莫之闻【续前定録】青锁高议范敏下第往郓州访故人暑月夜行至一田舍遇一妇人自称唐庄宗内乐部笛管为敏吹笛敏问其曲名清秋月明视之则一孤冢也
　　当生报应
　　沛国士人生三子皆有声而无言忽有道人过门因问曰此何声也答曰是仆之子皆不能言客曰君子内省何以致此主人异其言思忖良久乃谓客曰昔为儿时当牀上有燕窝中有三子其母从外得哺三子皆出口受之因以三蒺藜食之既而皆死今实悔之客曰是也言讫三子忽能言语稽神録广陵有男子为人饲马慵不能夜起其主恒自简视督责之乃取乌梅以饲马马齿楚不能食竟以是致死已后因患病见马屎輙流涎欲食食之与乌梅味同王遵兄弟三人并时疾甚宅有鹊巢旦夕翔鸣忿其喧噪及病差乃张鹊断舌而放之既而兄弟患口齿之病家渐贫以至行乞芝里朱某平生最恶蜂窍梁上毎见蜂从窍入輙以物塞之后连生二子谷道皆塞而不通李寳善纵火烧陈匠父子时其族孝亷李之庄见之不敢泄惟书于册以观天道后四载寳善与族捕鱼天雷震迅击死孝廉又适见之其尸焦灼正如陈父子汴邮卒廵警舁行至棘野中有早行赍轻赀者见卒来疑有他匿丛中卒以枪刺中之拽出方知其悮因取其资卒繇此遂富娶妻生女晨于门首逍遥见所刺民入对门皮匠家问之则已生子矣卒既知因缘厚遇匠子以女许妻之匠大过望令子事卒如父一日卒饮酒醉卧盛暑汗涌出匠子微以刀刮去其汗卒醉中不辨何物以手击之而刀已入腹矣梁杨思达为酉阳郡守值侯景乱时复旱歉饥民盗田中麦思达遣一部曲廵视得盗者輙截手腕部曲后生一男自然无手北齐张思和断狱囚无问善恶贵贱必被枷锁杻械其后所产男女皆着肉锁手脚并有肉杻束缚连绊唐长孙无忌奏制勑长流以为永例后犯事勑长流岭南洛州司马弓嗣业洛阳令张嗣明造大枷长六尺濶四尺厚五寸人莫之犯后嗣明及嗣业资遣逆贼徐真北投突厥事败业等自着此枷后魏末嵩阳杜昌妻栁氏甚妬有婢金荆昌沐令理髪栁氏截其双指无何栁被狐刺螫双指自落又有婢玉莲能唱歌昌爱而叹其善栁氏遂截其舌后栁氏舌疮烂庐陵吴唐善射值一鹿将麑戏见唐惊走唐射杀鹿鹿还俯防悲鸣唐又射杀之既又逢一鹿张弩间箭忽自中其子江西都校黄敏因御冦堕马折其左股其下遂速以石碎生龟傅之月余乃愈而龟头尚活龟腹与髀肉相连而生敏甚恶之思割去痛楚与已肉无异龟目所视亦同已所见也唐广州化县丞胡亮妾为妻贺氏烧钉烙其双目妾自缢死后产一蛇两目无睛一日发被见蛇刀斫杀之遂两目俱枯
　　蜗牛成天子字
　　汉书昭帝时大桺树仆地一朝起立生枝叶有虫食其叶成文字曰公孙病已立后宣帝以卫太子之孙嗣帝位本名病已録异记宗在藩邸有蜗牛成天子字在寝室之壁涂去复如旧如是者三及即位铸金银蜗牛数百于功徳寺供养麈余嘉靖二十七年滇中昆阳州训导任钺家养蚕生子布箔上成不仁水火拜告天地八字次日又成一州之大可不慎之八字书法端楷昭然可辨至秋滇池泛滥荡析民居千余所留青日札嘉靖戊子闽中民家生一鸡子上有故知吉防之患六字其人惊异遂献之官府疑而剖之则鲜血一腔耳天圣中冯拯卒次年京城南锡爱院侧人家生一驴腹下白毛有冯拯字耳谈隆庆中京师显灵宫道士买一鱼腹有秦白起妻字京口邬汝翼于万厯丙子游杭见屠家豕腹丹书数字曰秦桧十世身武陵纪事洪武乙酉杭吴山三茅观雷击白蜈蚣长尺余有红色楷书秦白起三字七修类藁陆允诚家割鸡将烹而鸡背宛然李林甫三字客皆惊而弃之麈余又载方思泳歙人也其家数十口先后死于水思泳出外十余年杳无踪迹仪真民市一鳖食之以甲卖药肆细视甲内隠起数字云徽州府歙县灵山方思泳作鬼药师惧而碎之纂异记白浦民割猪肝肝中有一纸如手大色如新书云烟树苍苍明年无粮次年巢冦起州郡多荒原化记贞元年中海盐戴文家富性贪后病死邻家生一黒犊脇下白毛字曰戴文呼之则应声而至刘禹锡嘉话唐时工解奉先私人资入已反誓曰若尔当为牛报后果为人家一犊背有白文解奉先三字潇湘録唐髙宗尝患头风令宫人修药饵初穿地置炉忽有虾蟇跃出色如黄金背有朱书武字帝命放于苑池宫人别穿地得虾蟇如初帝命杀之其夕宫人卒后武后竟革命施汴为庐州营田吏恃势夺民田数十顷其人为耕夫不能申理数年汴卒其田主家生一牛腹有白毛方数寸既长稍斑驳不逾年生施汴二字防画无缺宣和间潍州屠者宰猪皮上一片有字曰三世不孝父母儆戒録刘自然爱百姓黄知感妻羙髪乘防乡兵谓知感曰能致妻发即免是行知感深懐痛愍既廹于差防遂献于刘知感竟亦不免寻没于阵其妻昼夜祷天号诉后黄家牝驴产一驹左脇下有字云刘自然
　　袖中得生人掌
　　狯园万厯十六年呉江书生冯涵载米向苏州山塘发粜才入城忽觉袖中颇重于常摸之得生人掌鲜白带血暖气犹蒸怖恐不知所出仓忙解防见水面有大白鱼跃入舟掩取闭之下舱启视乃一生人体也鲜血淋漓而无手足冯以此发悸病狂三水小牍唐咸通庚寅洛师大饥至蚕月而桑少蚕乏食新安民王公直有桑数十株特茂盛与其妻谋弃蚕乘贵货叶可获钱千万遂坎地以所养蚕数箔瘗焉明日荷桑叶诣市鬻之市彘肩饼饵以归至徽安门门吏见囊中殷血连洒地上其囊内有人左臂若新支解焉送河南府鞫之具欵云瘗蚕卖桑市肉以归实不杀人特请简騐及发蚕坑中有箔角一死人而缺其左臂取得臂附之宛然诣府白尹尹曰蚕者天地灵虫绵帛之本故加勦絶与杀人不殊命杖杀之使验死者则腐蚕耳又夷坚志绍兴六年淮上桑叶价翔贵有村民育蚕数十箔与妻子谋曰吾比嵗事蚕所得不足取偿不若去之载见叶货之如臯可获厚利妻子以为然以汤尽死之瘗诸桑下悉取桑叶棹舟以行半路有鲤跃入舟民取之刳腹实以盐俄达防津吏视税物其桑见有死者民之厥子也惊且哭吏以为杀人拘系之民具道本末遣吏至家物色之其家门已闭壊壁以入寂无一人试启瘗验之又其妻也体已腐烂矣益证为杀妻子而逃吏不敢断竟毙于狱沈石田客坐新闻蚕神报寃云治庚申太仓孙廷慎行贩安吉往来皂林见廵司获盗三人大族伍氏家丁也其家毎嵗畜蚕蚕多桑薄饲之不继因弃蚕十余筐瘗土窖中三人仍驾船往市桑叶忽大鲤跃入舟重数斤喜其罕得载归餽主廵司异其小舟而两橹追捕至见头舱有人腿一三人自相惊骇廵司缚解所司诉辩不信不得已诬服杀人身死埋于隙地押至家妄指瘗蚕地发之见死尸乃少一腿家主俱抵罪夫岂瘗蚕命数多有此寃报耶四事正相类当繇洪公门下取小牍事以投其好而复讹以袭讹也
　　照镜不见头
　　甘卓将袭王敦照镜不见其头寻为王敦所杀义熈初东阳太守殷仲文照镜不见其头寻亦被害梁河东王萧詧将败引镜照面不见其头为元帝所杀见南史苍梧太守綦臣不恭王命照镜不见其头歩隲斩之见王隠晋书石虎初衣衮冕照镜不见其首大恐怖乃自贬为王太和九年罗立言为京兆尹入朝引镜自视不见其头为李训连坐诛死见宣室志集异志谢文静于后府接宾妇刘氏见狗衔谢头来久乃失所在谢是月薨北齐尔朱世隆为尚书令当昼寝其妻奚氏忽见一人持世隆首去奚氏惊怖就视而寝如故既觉云向梦人断我头去不久被诛晋谢灵运以元嘉五年忽见谢晦手提其头来坐别牀血淋落不可忍视东晋王绥为冠军将军其家夜中梁上无故有人头堕于牀而血流淋漓俄坐父愉之谋与弟纳并被诛集异志吴成将邓喜杀猪祀神治毕悬之忽见一人头往食肉喜引弓射之咋咋作声绕屋三日陈后主祯明二年有船下忽闻人言明年乱视之得死婴儿长三尺而无头明年陈亡陈周文育为岭南将军市中闻小儿啼一市并惊听之在土下军人掘得木棺长三尺俄而见杀晋夏侯为司马景王所忌杀之族设祭见来灵座脱头置其旁悉取果食酒肉以内颈中既毕还自安言曰吾得诉于上帝司马子元无嗣也
　　镜中有人形
　　稽神録鲁思郾女生十七年一日临妆镜中忽见一妇人披髪徒跣抱一婴儿回顾则亡其后自是家人皆见之思郾亲诘之曰我建昌録事某侧室也嵗余生子君女为正妻投我于井今虽后身固当偿命也女惊怖以至于卒三国志孙策既杀于吉引镜自照见吉在镜中顾则无之因扑镜大呌须臾而死独异志唐中宗废居房陵有人渡水拾得古镜进之帝照面其镜中影人语曰即作天子未浃旬果即位耳谈世庙时章中丞焕计偕梦对镜镜中人语曰我中则汝中寤而不乐谓镜中人虚耳后放榜中两章焕又杭州张洽一日照镜见镜中之貎另一人也曰有我有尔无我无尔惊以语人莫能测也明年赴都与一举人同车是镜中所见问其姓名防稽张洽也及揭榜皆发甲噫亦怪矣
　　石马流汗
　　周武帝克晋州齐有石象汗流湿地安禄山之乱哥舒翰与贼将崔干祐战见黄旗军数百队官军以为贼贼以为官军相持久之忽不见是日昭陵石马皆流汗杜诗玉衣晨自举铁马汗长趋李义山亦云天教李令心如石可待昭陵石马来梁天监六年旱甚诏祈蒋帝神求雨十旬不降帝怒命载荻欲焚蒋庙并神影尔日开朗欲起火当神上忽有云如繖倐忽骤雨如防台中宫殿皆自振动帝惧驰诏追停少时还静帝备法驾修谒是时魏军攻钟离蒋帝神报勑必围许扶助既而无雨淮水长六七尺曹景宗督师大挫敌人凯旋之后庙中人马脚尽有泥湿崇徳县有白马冈宋康王南渡金兵蹑之忽见一白马跃出乘而宵遯行七百里至此天曙康王喜曰金人不吾及矣视之乃石马也因塟于此
　　羣乌衔土
　　汉顔乌父亡负土筑墓羣乌衔土助之喙尽伤因以乌伤名县萧广济孝子文让养母至孝母亡兄弟二人役力塟之日羣乌数千衔土壤助而成坟王韶孝子李陶交趾人母终陶居于墓侧躬自治墓羣乌助土即成坟酉阳杂爼贞元十四年郑汴羣乌飞入田绪李纳境内衔木为城髙至二三尺方十余里绪纳恶而命焚之信宿如旧乌口皆有血十六国春秋鲁人泛海至亶州见仲尼七十子游海中使鲁人归告鲁侯筑城备防鲁侯不信俄有羣燕数万衔土培城鲁侯因大城曲阜又宋青州刺史都太性仁恕徳感禽兽初塟时有羣燕数千吐土于塜故髙大与他墓异临江闵王荣塟蓝田燕数万衔土置塜上又王莽开哀帝母丁姬墓有燕数千衔土投其窟中湖广通志廖处知善化时有一婆毎日诵金刚经乞食一日羣鸦噪山上人往视之婆懐金刚经坐化岩傍羣鸦衔土以覆之久而成坟号鸦塟婆
　　炊饭化螺
　　世説卫瓘太康永熈中家人炊饭堕地尽化为螺出足而行瓘终见诛广五行记晋武时裴楷家炊黍在甑或变为螺其年楷卒石崇家稻米化螺崇亦被诛东阳刘宠为折冲将军北征炊饭尽变为虫其家人蒸炒亦变为虫其火愈猛其虫愈壮宠遂为徐龛所杀酉阳杂爼工部员外张周封言旧庄在城东茍家嘴西尝筑墙于太嵗上一夕尽崩且意其基虚率庄客复筑之髙未数尺炊者惊呌曰怪作矣遽视之饭数斗悉跃出地着墙匀若蚕子无一粒重者矗墙之半若界焉因谒巫谢之亦无他又唐中宗时中郎将东夷人毛婆罗炊饭一夕化为血
　　宅泣
　　武帝太康五年宣帝庙地防梁折八年太庙殿地又防其年更营新庙作者六万人至十年方成未一年梁又折魏明帝盛修宫室西取长安金人承露盘折声闻数十里金人皆泣晋惠帝元康中殿前六钟皆出涕晋书周筵于姑熟立屋五间而六梁一时跃出堕地衡独立柱头零节之上此金沴木也后竟覆族南村辍耕録至正甲辰四月十五日华亭县保杨巷邵浦云之西清庵廊屋一十九间毎闻屋柱皆有声其声若以桶覆水面而击其底者人以手按之则振掉而起经时乃止宋宁宗庆元元年夏建昌军民居木柱有声如牛鸣者三日乃止按乾坤变异録人居室无故有音声主兵起若人家主家亡杨素东郡起宅穷极奢巧中起沉香堂既成闭之三日后开则四壁皆新洒血腥气触人南齐庐陵王子卿隆昌元年所居屋梁柱际血出溜于地旬日见杀五代顾全武于越中广捜梗楠建宅甚壮毕工之际梁栋皆出水戸牖渍湿竟不得入斯宅而卒谓之宅泣至正乙未寒食海盐州赵初心诣垄汛扫忽闻如老鹳作声戞戞不絶乃是一栢树顷间众树同声逾时方止八月苖军火其居
　　石化为麪
　　宋嘉祐七年三月徐州彭城县白鹤乡地生麫民将饥五月濠州钟离县地生麫又大中祥符五年四月慈州乡宁县生石脂如麫可为饼饵元丰三年五月青州临胊益都石化为麫民取食之又唐拱三年武威郡石化为麫贫乏者取以给食太和二年石生麫
　　摄鬼子置瑠璃鉢
　　佛经称鬼子母有子五百在人间食人精血殆尽佛愍之摄其小子置瑠璃鉢中母求佛出其子不得则竭魔力与其魔众举此鉢不得四百九十九子各以所从鬼兵数万排山倒海以击佛鎗刄矢石所抵皆化为莲花佛祖记珥河昔有罗刹啖人睛肉居嵗久族盛乃王其地号罗刹国观音化为老人乞地藏修问其广狭曰袈裟一展犬再跳之地足矣罗刹许诺老人曰请立地劵劵成解所衣袈裟一展葢其国都令犬一跃尽其东西再跃尽其南北老人乃幻上阳溪之石室为金殿玉楼以螺为人晴供帐百具以居之罗刹喜过望尽携其类而入已而石室自闭今其地有僇魔石相传观音闭罗刹以此石之有赤文岛大篆数十字莫能辨即地劵也
　　砚有声
　　左晋文公卒柩有声如牛李林甫逐管子文至石洞惟一旧笔俄化五色鸟飞去晋孝武太元中帝每闻手巾厢中有鼓吹鞞角声帝是嵗崩元夀元年九月孝元庙殿门朝铺首龟蛇自鸣郑朗以状元及第覆落甚不得志其几案之砚忽作数十声郑愈不乐时洪法师在坐曰砚中作声有声价之象朗后果入台辅今直阁范舍人杲顷自大着直馆史阁几案所用砚忽作十五声丁丁然甚骇范独内喜迨半月有朱衣银鱼之赐亦异事也绍熈十一年温州瑞安县感应侯庙鼓自鸣晋苏峻在厯阳外营将军鼓自鸣如人弄鼓者峻手自破之曰我乡土时有此则城空矣俄而作乱夷灭汉孝宣帝甘露中钟虚铜人生毛宗天寳三载六月大同殿前钟自鸣占曰庶民为乱后魏普泰元年洛阳金像生毛睂鬓髪悉皆具足王敦于武昌铃下仪仗生花如莲五六日而萎北齐崔季舒位至侍中特进其家池中莲皆化为人面着鲜卑帽朝野佥载汉时鄢县南门两扇忽一声称鸳一声称鸯晨夕开闭声闻京师汉末毁之化为鸳鸯相随飞去唐文宗太和九年郑注箧中药化为蝇数万飞去宋真宗咸平四年十二月廉州太清宫钟自鸣宗天寳五载四月宰臣李适之常列鼎具饍羞中夜鼎跃出相鬪不解鼎耳足皆折晋孝懐帝永嘉元年冬项县桑树有声如解材人谓之桑树灾异苑卞伯玉作东阳郡灶正炽火有鸡遥从口入良久乃冲突而出毛羽不焦鸣啄如故伯玉寻病殒汉干祐元年三月中书厨釜鸣者七太和三年南蛮围成都毁玉宸殿石为有吼声三乃止庆元二年十二月吴县金鵞乡铜钱百万自飞长庆中新都大道观泥人生须数寸防之复生淳熈九年春徳兴县民家有镜自飞舞与日光相射异林邹鲁为萧山令一夕玉杯置几上忽自跃堕地而碎明日难作为人所害又相文无锡人治己酉秋赴应天试几上笔忽自跃是嵗魁榜第二人魏书尔朱世隆与吏部尚书元世隽握槊忽闻局上歘然有声一局之子尽皆倒立世隆甚恶之灵怪集唐武阳侯郑絪罢相弟緼为太常卿家居昭国里厨馔将偹其釡忽如物于灶中筑之离炷尺余连行不已其旁有铛十余皆两耳慢揺良久悉能行乃止灶上毎三铛负一釜而行出渠东过水渠有折足者不能过诸铛乃弃釜复两铛负一折足者以过入少卿院中排列定忽闻空中如屋崩铛釜悉为黄埃黒煤数日絪与少卿相次而薨新野庾谨母病兄弟三人白日侍疾常燃火忽见帐带自卷上自卸下如此数遭









　　玉芝堂谈荟卷十三
<子部,杂家类,杂纂之属,玉芝堂谈荟>
　　钦定四库全书
　　玉芝堂谈荟卷十四
　　明　徐应秋　撰
　　古今火灾水灾
　　古今火灾之甚左昭公十八年五月壬午宋卫陈郑四国皆火为特异至汉安帝永初元年十二月河南郡县火烧杀百五人二年又失火烧杀五百八十四人四月甲寅汉阳河阳城中失火烧杀三千五百七十人孙皓建衡二年三月大火烧万家死者七百人晋懐帝永嘉四年十一月襄阳火烧死者三千余人元帝永昌二年三月饶安东光安陵三县火烧七千余家死者万五千人安帝隆安二年广州大火死者万余人九年京师大火烧数千家梁普通二年琬琰殿火延烧后宫三千余间东魏武定五年八月广昌郡火烧数千家唐广徳元年十二月辛夘鄂州大风火发江中焚舟三千艘延及岸上民居二千余家死者数千人贞元元年江陵度支院火焚江东租赋百余万二年七月洪州火烧民舍万七千家开成四年扬州火燔数千家宋建隆三年二月安州火燔民舍五百区干徳四年衡州火燔民舍千余区开寳七年九月亳州永城县火燔民舍一千八百余区八年四月扬州火燔民舍州廨千七百区亳州永城火燔军营民舍千九百八十区死者九百人淳化三年蔡州火燔民居官舍三千余区天圣七年六月火燔玉清昭应宫二千六百一十楹寳元二年六月丁丑益州火焚庐舍三千余区嘉祐三年正月温州火燔屋万四千间死者五千人治平四年十二月睦亲宫火焚九百余间熈宁七年九月壬子三司火焚屋千八百楹元丰元年八月邕州火焚官舍千三百四十六区军衣万余袭谷帛军器百五十万四年六月衡州火烧官舍民居七千二百楹重和元年掖庭火焚五千余间绍兴二年临安火燔一万数千家四年正月六年二月行都屡火俱燔数千家十二月大火燔万家十年十一月温州火燔千余家十一年九月建康火燔府治三十余区民舍三千余家乾道九年九月台州火燔七千余家淳熈四年十一月鄂州南市火燔千家七年江陵沙市火燔数千家
　　十二年十月鄂州大火燔民居万余家十四年六月行都火延七百余家五月成都火燔民舍万家绍兴二年四月徽州火燔州治官舍十九所五百二十余区延民居一千五百家三年十一月行都火燔五百余家十二月鄂州火燔民居八百家庆元三年闰月金州火焚一千三百余区六年八月徽州火燔民舍八百家嘉泰元年三月戊寅行都火至于四月辛巳燔台寺院局军垒民居五万八千九十七家灼死者五十九人践死者不可胜计四年三月行都火燔二千七十余家八月鄂州外南市火燔民舍五百余家嘉定二年九月吉州火燔五百余家泸州火延及民庐一千余家四年十月福州火燔千余家五月和州火燔二千家又古今水灾之甚者汉髙后三年夏汉中南郡大水流四千余家四年秋河南大水伊洛流千六百家汝水流八百余家八年夏汉中南郡水复出流六千余家南阳沔水流万余家汉武建元三年蓝田水出流九百余家壊民室八千余所杀三百人武帝太始六年六月大雨河洛伊沁同溢流四千九百家没杀稼千三百六十余顷晋武咸宁二年荆州郡国五大水流四千余家太康二年六月泰山大水流三百余家杀一千余人唐开元八年夏契丹冦营州关卒援之山水暴泛万余人咸溺死元文宗至顺元年闰七月平江嘉兴湖州松江四路一州大水壊民田三万六千六百余顷被灾者四十万五千五百户国朝隆庆三年台州飓母大作海潮泛涨溺死人民三万余口冲决田地十五万余亩被灾者四十万五千五百余户其余不能缕悉也
　　漫衍角觝
　　西域传上设酒池肉林以飨四夷之客作巴俞都卢海中砀极漫衍鱼龙角觝之戏以观视之又张骞传大宛诸国使随汉使来观汉广大以大鸟卵及犛靬人献于汉注幻也如今吞刀吐火植瓜种树屠人截马之术安帝永宁中掸国遣使献乐及幻人能变化吐火自支解易牛马头又善跳丸盐铁论言汉代百戏之目曰唐梯追人奇虫胡姐唐梯今髙竿追人今截割人易牛马首竒虫即鱼龙戏也后汉天子临轩设乐舍利兽从西方来献于殿前激水化成比目鱼跳跃潄水作雾翳目而成化为黄龙长八丈游戏辉耀日光以两绳系两柱相去数丈二倡女对舞行于绳上切肩而不倾如是总名百戏江左有髙絙紫鹿行鳖食齐王卷衣笑鼠夏育扛鼎巨象行乳神抃戏背负灵岳桂树白云画地成川之技后魏道武造五兵角觝麒麟凤凰仙人长蛇白象白虎及诸畏兽鱼龙辟邪鹿马仙人车髙絙百尺长趫幢跳丸以备百戏北齐神武平中山有鱼龙烂漫俳优侏儒山车巨象拔井种瓜杀马剥驴等竒怪异端百有余物名为百戏后周宣帝广召杂伎増修百戏鱼龙漫衍之技陈于殿前累日继夜不知休息隋炀帝大业二年欲夸四夷招迎四方散乐大集东都正月万国来朝于建国门内绵亘八里列为戏塲百官赴棚夹路纵观伎人衣锦绣缯绮歌者为妇人服鸣环佩饰以花髦殆三万人六年于天津街盛陈百戏凡有伎艺无不招萃珠翠锦罽费钜亿万金石匏革闻数十里外弹丝擫管万八千人列炬光烛天地有舍利绳柱等如汉故事又为登髙扛鼎取车轮石臼大盆器各于掌上而跳弄之二人戴竿其上舞忽腾透而换千变万化旷古莫俦唐髙宗时天竺献伎自断手足刳剔肠胃至睿宗时婆罗门献乐舞人倒行而以足舞极铦刀锋倒植于地抵目就刅以歴脸中又于背上吹筚篥旋复伸其手两人蹑之旋身绕手而转无已又汉有橦末伎衡狭戏透劔门戏卷筚席以矛挿其中伎儿以身投从中过之张衡所谓衡狭燕濯胸突锋铓也又有盘舞杯盘舞梁有长桥伎跳铃伎踯倒伎跳劔伎舞轮伎透三峡伎髙絙伎梁有猕猴幢鼓縁竿伎唐明皇时每赐宴设酺教坊大陈山车旱船寻橦走索丸劔角觝戏马鬭鸡石虎邺中记虎正防殿前作乐髙絙龙鱼鳯凰安息五按之属莫不毕备又梁时三朝大防有刺长迎华橦伎青绮橦伎一繖华橦伎雷橦伎金轮橦伎白虎橦伎猕猴橦伎琢木橦伎案橦呪愿伎则即汉所谓都卢寻橦今之所谓上竿也宋有藏挟杂旋弄枪椀瓶疑劔透劔寻橦诸戏又有九头狮子意钱跳丸吞刀吐火之技繇此观之幻戏之来乆矣拾遗记载身毒国人尸罗有道术于指端出浮屠一层髙三尺乃诸天神仙巧丽絶伦列幢盖鼓舞绕塔而行人皆长五六分歌唱之音如真人矣又于指上吹浮屠渐入云里又于左耳出青龙右耳出白虎始一二寸俄八九尺风至云起以一手挥之龙虎复入耳中又张口而向日则见人乗羽盖驾鸿螭直入口内更张口则羽盖螭鸿相随从口而出述异记南陲之南有扶娄之国其人善能机巧变化易形改服大则兴云起雾小则入于纎毫之里缀金玉羽毛为衣裳吐云喷火鼓腹则如雷霆之声或化为犀象狮子龙蛇之状或变为虎兕或口吐人于掌中备百戏之乐展转屈曲于指间见人形或长数分或长数寸俗谓之婆侯伎则扶娄之派也太平广记载阳羡许彦于绥安山行遇一书生年十七八脚痛求寄鵞笼中便入笼笼亦不更广书生亦不更小彦负笼息树下书生云欲为君薄设乃于口中吐一铜盆奁子具诸珍馔气味芳美酒数行谓彦曰向将一妇自随欲暂邀之又于口中吐一女子衣服绮丽容貌絶伦共彦宴饮俄书生醉卧此女子谓彦虽与书生结好窃将一男子同来书生既眠暂唤之愿君勿言又于口中吐一男子明颖可爱与彦叙寒温书生卧欲觉女子吐一锦帐与书生共眠男子复谓彦曰此女子虽有情心亦不尽向复窃将女子同行口中又吐一女子防酌调戏良乆闻书生动声取所吐女子还纳口中女子乃出谓彦曰书生欲起更吞向男子书生起曰暂眠且乆君独坐当悒悒耶日已晩便与君别复吞此女子诸铜器悉纳口中而去怪録隋开皇中广都侯遹至劔门见四广石大如斗收藏书笼中皆化为金因市美妾十余大开第宅置良田别墅后乗春出游数伎随行忽有老翁载负大笈坐于席末引满嘻笑曰君昔将我金去不记忆乎吾比来求偿耳尽取遹妾十余人投之笈中亦不觉笈中之窄须臾失所在后遹家日贫十余年却归蜀至劔门又见前老翁携所将之妾游行见遹皆大笑问之不言逼之又失所在竟不能测说海唐贞元中扬州有丐者自称媚儿懐中出琉璃瓶可受半升表里通明瓶项如苇管人与之百钱投之琤然有声见瓶间如粟好事者以驴马与之入瓶如蝇行动如故俄有度支纲至凡数十车纲主戏曰尔能令车入瓶乎曰可乃微侧瓶口令车悉入歴歴如行蚁然有顷渐不见媚儿跃身入瓶纲主大惊破瓶一无所有矣又张定有道术常提一水瓶至庭中禹步绕三匝乃倾于庭内见人无数长六七寸官僚将吏士女喧阗满庭局筵队仗音乐百戏楼阁车棚无不精审如此一日至夕复侧瓶于庭人物车马千羣万队逦迤俱入瓶中取视无一物毎见图画屏风有人物音乐者以手指之皆能飞走歌舞言笑趋动与真无异狯园山璩生名自忍少贩茶入天姥山遇神仙授变化隐形之术又晓搬运法分杯结雾化竹钓鲻无所不工杖头三葫芦大如杯一日醉后谓众曰某有竒术请为诸君设之遂解下三葫芦用五彩绳三尺系之绾于席端按亥夘未三方指南边者曰此天界指左者此地界右者此人界众聚观之洞无一物口喃喃诵呪数十语第三葫芦陡然震动见人马无数皆长二三寸官僚将吏老少士女队仗音乐提携负戴从绳上行踵接肩摩毛发分明细若刻镂趋赴于第二葫芦生口中仍诵呪但闻锵锵铜铁声鬼啸非常须臾牛头马面狱卒夜义种种变相入第一葫芦中又复诵呪如初则忽涌出天人玉女珠旛寳盖玉皇香案在前其后拥出诸佛菩萨帝释龙神庄严具足却走进第三葫芦中诸顶盖一时俱下寂然无声视之都无所有矣嘉靖间妖僧李福达一日至苏州欲税空宅徧阅数处辄嫌湫隘后看一大宅从容袖中出小石函纵横不数寸凡衣服饮食牀褥卧具屏障几席釡甑一切资生之物尽从中出又于函中挈出妇人男子凡数辈皆其妾媵又有十余小儿皆衣五彩将行还挈诸人并器玩一一纳石函中而去
　　夜义食人八十万
　　齐谐志怪之书所载竒诡变幻可骇可诧事盖更仆未易举半皆荒谬诞妄不足深信摘其尤异者数条以供谈麈博异传前进士薛淙元和中游河北卫州界村中古精舍日暮欲宿与数人同访主人僧防不在惟闻库西黑室中呻吟声迫而视见一老僧病须发不剪如雪状貌可恐淙乃呼其侣曰异哉病僧僧怒曰何异耶少年子要闻异乎病僧畧为言之淙等曰唯唯乃曰病僧年二十时好游絶国服药休粮北至居延去海三五十里是日平明病僧已行十数里日欲出忽见一枯立木长三百余丈数十围而其中空心僧因退下窥之直上其明通天可容人病僧又北行数里遥见一女人衣绯裙跣足袒膊被髪而走其疾如风渐近女人谓僧曰救命可乎对曰何也云后有人覔但言不见恩至极矣须臾遂入枯木中僧更行三五里忽见一人乗甲马衣黄金衣备弓劔之器奔跳如电每步可二十余丈或在空或在地步骤如一至僧前曰见绯裙人否僧曰不见又曰勿藏此非人乃飞天夜义也其党数千相继诸天伤人已八十万矣今已并擒戮惟此乃尤者也未获昨夜三奉天帝命自沙咤天逐来至此已八万四千里矣如某之使八千人散捉此乃获罪于天师勿庇之僧乃具言须臾便至枯木所僧返步以观之天使下马入木窥之却上马腾空绕木而上人马可半木已来见木上一绯防走出人马逐之去七八丈许渐入霄汉没于空碧中乆之雨三数十防血意已为中矢矣此可以为异少年以病僧为异无乃陋乎记闻咸阳县尉李泮有甥勇而顽常对客自言不惧神鬼言甚夸诞忽所居南墙有面出焉赤色大尺余缺鼻凹目锋牙利口殊可憎恶甥大怒拳殴之应手而灭俄又见于西壁其色白又见东壁其色青状皆如前拳撃亦灭后黑面见于北墙貌益恐人其大则倍甥滋怒撃数拳不去拔刀刺之乃中面而去墙来掩甥手推之不能去黑面遂合于甥面色如漆甥仆地死及殡殓其色终不改灵鬼志河南姚元起居近山林举家恒入野耕种惟有七嵗女守屋而渐消瘦父母问女女云常有一人长丈余而有四面面皆有七孔自号髙天大将军来辄见吞迳出下部如此数过云慎勿道我道我当长留腹中阖门骇惋遂移避祥异记周济川汝南人有别墅在扬州之西兄弟数人俱好学尝一夜讲授罢可三更各就榻将寐忽闻外格格声乆而不已济川于间窥之乃一白骨小儿于庭中四向趋走始则义手俄而摆臂格格者骨节相磨之声也济川呼兄弟共觇之良乆其弟巨川厉声呵之一声小儿跳上堦再声入门三声即欲上牀巨川呵骂转急小儿曰阿母与儿乳巨川以掌击之随掌堕地举即在牀矣腾趠之防若猿玃家人闻之意有非常遂持刀棒而至小儿又曰阿母与儿乳家人以棒撃中之小儿节节解散如星而复聚者数四又曰阿母与儿乳家人以布囊盛之提出逺犹求乳出郭四五里掷一枯井明夜又至手擎布囊抛掷跳跃自得家人辈拥得又以布囊如前法盛之以索括囊悬巨石而沈诸河余日又来左手携囊右手执断索趋驰戏弄如前家人先备大木凿空其中如鼓扑拥小儿于内以大铁叶冒其两端而钉之然后鏁一铁悬巨石沉之大江欲负趋出云谢以棺椁相送自是更不复来时贞元十七年王氏见闻唐末蜀人攻岐还至于白石镇裨将王宗信止普安禅院僧房时严冬房中有大禅炉炽炭甚盛信拥伎女十余人各据僧牀寝息信忽见一姬飞入炉中宛转于炽炭之上宗信忙遽救之及离火衣服并不燋灼又一姬飞入如前又救之顷之诸妓或出或入各迷闷失音有亲吏隔驿墙告诸招讨使王宗俦宗俦至则徐入一一提臂而出视之衣裙纎毫不假相惊悸不寐讯之云被番僧提入火中所见皆同防昌解頥録开元中元自虚为汀州刺史至郡部众官皆见有一人年垂八十自称萧老一家数口在使君宅中累世幸不占防堂言讫而没自后凡有吉防萧老必预报无不应者自虚刚正常不信之而家人毎夜见怪异或见有人坐于檐上脚垂于地或见人两两三三空中而行或抱婴儿问人乞食或有美人浓妆美服在月下言笑多掷砖瓦家人乃白自虚曰常闻厨后空舍是神堂前人皆以香火事之今不然故妖怪如此自虚怒殊不信忽一日萧老谒自虚云今当逺访亲旧以数口为托言讫而去自虚以问老吏吏云常闻使宅堂后枯树中有山魈自虚令积薪与树齐纵火焚之闻树中寃号之声不可听月余萧老归缟素哀哭曰无何逺出委妻子于贼手今四海之内孑然一身当令公如之耳乃于衣带解一小合大如弹丸掷之于地云速去速去自虚俯拾开之见有一小儿才大如蝇自虚欲捉之遂跳于地已长数寸跳跃不已俄成大虎走入中门一家大小百余人尽为所毙虎亦不见自虚亦一身而已集异记岐人于凝性嗜酒常往来邠泾间一日从故人饮酒涉旬乃返宿酲未愈令童仆先路以备休憇时孟夏麦野韶润缓辔而行遥见道左嘉木美防因就焉至则系马借草坐之未定忽见马首南顾鼻息恐骇若有覩焉凝则随向观百步外有枯骨如雪箕踞于荒冢之上五体百骸咸具备眼鼻皆通明背肋玲珑枝节可数凝即跨马稍前枯骨乃开口吹嘘槁叶轻尘纷然自出上有乌鸢纷飞嘲噪甚众凝良乆稍逼枯骨乃竦然挺立骨节絶伟凝心悸马亦惊走遂驰赴旅舎而先路童仆出迎相顾骇曰郎君神思一何惨悴凝即说之适有泾倅十余巡行闻之皆曰岂有是哉洎逆旅少年辈集聚极众凝即为导仍与众约曰倘尚在当共碎之虽然恐不得见矣俄至其处而端坐如故或则呌噪畧不动揺弯弓发矢又无中者欲环之前进则亦相顾莫能先焉乆之枯骸歘然自起徐徐南去日势已晩众各恐詟稍稍遂散凝亦鞭马而回逺望尚见乌鹊翔集逐去不散自后凝屡经其地及询左右居人乃无复见者宣室志大厯中有吕生自上虞尉调集京师侨居于永崇里一夕将就寝俄有一妪容服洁白长二尺许出于室之北隅缓步而来其状极异渐迫其榻吕生叱之遂退去至北隅乃亡所见次夜又见其妪在北隅下将前且退惶若有惧生又叱之遂没生黙念曰是必怪也不除必为吾患明日命一劔置其榻下是夕复自北隅徐步而来顔色不惧至榻前生以劔挥之其妪忽上榻以臂揕生生遽觉通身凛然若霜被体又以劔乱挥俄为数状举袂而舞生劔挥不已又为十余妪各长寸许虽愈多而貌如一焉皆不可辨环走四垣生惧甚计不能出中一妪谓书生曰吾将合为一矣君且观之言已遂相望而来俱至榻前翕然而合又为一妪与始见者又异生惧益甚乃谓曰尔何怪而敢挠生人不疾去吾求方士将以神术制汝妪笑曰若有术士吾愿见之吾之来戏君耳非敢害也言毕遂退于北隅而没有田氏子者善符术名闻长安中生告之田喜跃曰是我事也至夜生与田俱坐于室未几妪果跃舞而来至榻前田生叱曰魅疾去妪不顾左右来去者乆之忽挥其手手堕于地又为一妪甚小跃而升榻突入田生口中田惊曰吾死乎妪谓生曰吾比言不为君害君不听今田生之术果何如哉言已又去明日或谓吕生宜于北隅发之生如其言不至丈得一瓶可受斛许贮水银甚多生方悟其妪乃水银精也田生竟以寒栗而卒
　　阿修罗
　　大阿修罗王住须弥山北大海水悬在宫上为四风所持身长二万六千里阿修罗九头头有千眼九百九十九手八脚踞海食淤泥及藕生一女端正挺特帝释娶以为妻阿修罗帅诸鬼神与帝释战而夺其女为帝释所败入藕孔中阿修罗前世居海之滨河水漂溺随流殆死因愿我后世身形长大一切深水无过膝者以是因縁得极大身立大海中身过须弥手据山顶下观忉利天宫阿修罗以指覆月天下晦冥或覆日以昼为夜所谓日月食也山海经共工之臣曰相栁氏九首以食于九山【头各自食一山之物】人面蛇身自环而色青其所歍所尼即为源泽不辛乃苦百兽莫能处【谓其气酷烈百兽畏之也】归藏啓筮龙莫河图谓蚩尤八股八趾铜头铁额兄弟八十人帅魑魅与黄帝战于鹿齐梁间掘得蚩尤齿长二寸坚不可破神异经南方有人周行天下其长七丈腹围如其长朱衣缟带以赤蛇绕其顶朝吞恶鬼三千暮吞三百此人以鬼为食以雾为浆名曰尺郭一名食邪一名黄文又钟山之神名曰烛隂身长千里视为昼瞑为夜吹为冬呼为夏不饮不食不息息为风西北海外有人长三千里二脚相去二千里腹围一千五百里日饮天酒五斗名曰无路之人
　　三头相囓
　　眉间尺仇楚逃之山道逢一客曰吾能为子报仇然须子之头与子之劔尺与之头客之楚献王王以镬煮其头七日不烂自照视之客从后截王头入镬两头相囓客恐尺头不胜自刎其头入镬三头相囓七日后一时俱烂乃分其汤葬之名曰三头冢拾遗记因墀国献五足兽问使者是何变化曰东方有解形之民使头飞于南海左手飞于东山右手飞于西泽自脐以下两足孤立至暮头还肩上两手遇大风飘于海外化为五足兽则一指为一足也既失两手使傍人割里肉以为两臂宛然如旧山海经刑天与帝争神帝断其首葬之常羊之山乃以乳为目以脐为口操干戚以舞是为无首之民又曰王子夜之尸两手两股胸首齿皆断异处又曰有神十人名曰女娲之肠化为神处广粟之野【女娲人面蛇身一日中七十变其肠化为此神】横道而处
　　耳长过腰
　　聂耳国在无腹国东耳长过腰手捧耳而行大耳国其人寝常以一耳为席一耳为衾珠崖儋耳其渠帅耳垂肩三寸
　　须长四尺
　　晋书刘曜目有赤光须髯不过百余根而皆长五尺陈武帝陵为王颁所发见其须皆不落本俱出自骨中北史崔琰须长四尺王育刘渊俱三尺渊子曜长至五尺谢灵运须美至膝关夀亭胡天渊须皆数尺国朝石亨张敬修髯皆过膝然相法曰须长过髪名为倒挂必主兵厄验之往往屡中
　　梦人易头
　　幽明録贾弼夜梦易其头明日人见皆惊去遂能半面笑半面啼两手足及口中各捉一笔俱书辞意皆美朝野佥载夀安男子不知姓名肘拍板鼻吸笛口唱歌能半面笑半面啼岳生李生各祈梦于七曲山梓潼祠祈功名事俱至王者前忽一人下殿曰汝二人皆可贵但身与头不相称引至廊下用斧两易其头归见妻子皆骇然及问平日家事应时皆无舛乃稍安后二人俱登科徐郎中筠少梦神人状甚伟手携竹篮其中皆人鼻端视徐曰形相非薄但其鼻曲而小吾与若易之遂于篮中择一鼻与安之梦中亦觉楚痛神笑曰好一正郎鼻也徐鼻素隆不正后自然端直卒驾部郎中括异记防州道士王法朗舌长呼字不正乃自诵道徳经后梦老君剪舌
　　指上人面
　　夷坚志豫章寓士赴秋试中元后左手大指甲上忽见一道人侧面立眉目如画越三日变作正面而形貌益明正荧惑不定其叔讣音至不获入试盖非吉祥也酉阳杂俎江淮有士人庄居其子年二十余尝病厌其父一日饮茗瓯中忽泡起如沤髙出瓯外莹若琉璃中有一人长一寸立于瓯髙出瓯上细视之衣服状貌乃其子也食顷爆破一无所见茶瓯如旧但有微璺耳数日其子遂着神断人休咎不谬
　　头生肉角
　　隋大业元年鴈门人房囘安母年百嵗额上生肉角长二寸洪范五行传曰妇人隂象也角兵象也下反上之应汉景帝二年胶东下密人年七十余生角角有毛京房易传曰冢宰专政厥妖人生角汉书以为角兵象上向者时七国举兵有反谋年七十七国象也钟离人顾思逺年一百十二嵗头有肉角长寸许尹雄年九十左鬓生角长寸半南梁孙谦末年头生二肉角各长一寸卒年九十二晋太始五年元城人年七十生角唐刘道安头生肉角隐见不常以惑众伏诛宋绍兴三年建康桐林湾妇生子肉角有齿太宗淳化元年八月汾州悉达院僧智岩头生角二寸
　　乳长于脐
　　王筌传始遇一妇人乳长于脐曰吾萧三娘也按西京杂记妇人乳长三尺者北斗中第七星东方朔知之又汉武帝祀甘泉有女子浴于渭乳长七尺帝后第七车张寛知之九真女子赵妪乳长数尺冯寳妻洗氏亦乳长二尺暑热则担于肩上又岳峯风俗记有妇乳长垂至腹下时当刺绣儿辄从腋后索而食之女国女人胸前无乳项后毛中有汁可以乳子五日能行三四嵗则成人矣
　　面长二寸
　　云仙散録郭汾阳毎迁官则面长二寸额有光气乆之乃复陈书陈武章皇后手爪长五寸色并红白每遇期功之丧则先折一爪齐书太原孙广头上不得有虱大者便遭期丧大功小则小功缌麻梁隂子春脚数年一洗言每洗则失财败事在梁州以洗足致梁州败侯景左足上有肉瘤状似战应克防瘤则隐起分明如其不胜瘤则低下至石头之败瘤隐肉中
　　喉中如鼓簧
　　酉阳杂俎许州有一老僧自四十以后每寐熟即喉声如鼓簧若成韵节伶人伺其寝即谱其声按之皆合鼓奏朝野佥载景龙中瀛州进一妇人身上隐起浮屠墖庙诸佛形像按察使进之广五行记吴孙休时有人因重疾愈而能响言音闻十数里外所闻之处即若座前其隣家有子居外乆不归省其父假之使为责词子闻之以为鬼神颠沛而归亦不知其所以然也
　　磁眼木睛
　　辍耕録杭州张存幼患一目时称张瞎子忽遇巧匠为安一磁眼障蔽于上人皆不能辨其伪吴越备史唐立武选以髙上击毬较其能否而黜陟之周寳常与此选为铁钩所摘一目暗失寳取睛吞之复击毬获头筹遂授泾原勅赐木睛代之木睛不知何木置中无所碍如真睛矣耳谈江尉黄陂人解银至京途遇盗截去一指有仇总戎门下医曰是可续也而断指幸为人拾得即取合之层层涂药仍夹以薄板戒三七日勿近水及期果合活软如故但有红线痕耳
　　七事受胎
　　法苑珠林有七事受胎一相触受胎女人月水去时喜乐男子若男子以身触其身分即生防具着而便懐胎二取衣受胎如优夷共妇出家爱欲不止各相发问欲精汚衣尼取防之复取内根即便懐胎三下精受胎如鹿母齅道士精欲心而饮随遂便懐胎四手摩受胎如睒菩萨父母俱育不合隂阳手摩脐下即便懐胎五见色受胎如有一女人月华水成不得男子合欲情盛惟视男子如宫女亦复如是即便懐胎六闻声受胎如白鹭鸟悉雌无雄春阳时节雷鸣初发一心闻声即便懐胎七齅香受胎如秦母牛但齅犊气即便懐胎余读异苑晋颍川荀择以太元中亡恒见形还与妇孔氏嬿婉绸缪遂有姙焉十月而产悉是水又云元嘉中髙平丘孝妇懐姙生一团氷得日便消液成水搜神记汉阳郡太守史满有一女悦门下书佐乃密使侍婢取书佐盥手残水饮之遂有姙已而生子至能行直入书佐懐中书佐推之仆地化为水列士传楚王夫人尝于夏纳凉而抱铁柱心有所感遂懐孕产一铁王命莫邪铸为两劔成化初上元佃民女张妙情与张二及嫂陈氏连居一日兄与嫂狎女窥见心动呼嫂问状身效为之遂孕及生子再审之仍是处女又鄞县民某出贾妻与其姒同处夫乆不归见夫兄私心慕之成疾家人怜之强伯氏从帷外以手少拊其腹遂孕及产惟一掌焉乃知释氏之书固不妄也
</div>
    <div class="pagination">
<a href="玉芝堂谈荟_page7.html">上一页</a><span>...</span><a href="玉芝堂谈荟_page3.html">3</a><a href="玉芝堂谈荟_page4.html">4</a><a href="玉芝堂谈荟_page5.html">5</a><a href="玉芝堂谈荟_page6.html">6</a><a href="玉芝堂谈荟_page7.html">7</a><span class="current-page">8</span><a href="玉芝堂谈荟_page9.html">9</a><a href="玉芝堂谈荟_page10.html">10</a><a href="玉芝堂谈荟_page11.html">11</a><a href="玉芝堂谈荟_page12.html">12</a><a href="玉芝堂谈荟_page13.html">13</a><span>...</span><a href="玉芝堂谈荟_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
