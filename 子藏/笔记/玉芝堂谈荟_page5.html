<!DOCTYPE html>
<html>
 <head>
  <meta charset="utf-8"/>
  <title>
   玉芝堂谈荟 - 第 5 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉芝堂谈荟 - 第 5 页/共 23 页
  </h1>
  <div class="content">
   乱贼人所同恶
　　乱贼之行人所同恶当其良心发见虽妇人女子不可欺也王莽女为汉平帝后莽篡位日手持玉玺极口肆詈掷之于地后常称疾不朝防莽欲嫁之大怒不从曹撡女为汉献帝后撡篡位时遣使求玺绶后泣不与如此数回乃以玺抵轩涕泗横流杨坚女为周宣帝后侦知坚有异志其意颇不平篡位之后愤惋尤甚坚欲夺其志誓死不许徐知诰篡吴其女为太子琏妃闻呼公主则涕泣而辞鸣呼四人皆篡逆之贼而其女志撡节义乃如此千载下犹令人橅几而叹不知当日在廷佐命诸臣何以施顔面对衾影也
　　小弱不量力
　　楚庄王伐萧萧人囚熊相宜僚及公子丙王曰勿杀吾退萧人杀之王怒遂灭萧楚伐莒莒人囚楚公子平楚人曰勿杀吾归而俘莒人杀之楚师围莒莒溃遂入郓齐侯伐鲁围龙顷公之嬖人卢蒲就魁门焉龙人囚之齐侯曰勿杀吾与而盟无入而封弗听杀而膊诸城上齐遂取龙夫以齐楚之大而莒一小国萧一附庸龙一邉邑方受攻之际幸能囚执其人强敌许以勿杀而退师乃不度徳量力致怨于彼至于亡灭可谓失计传称子产善相小国使当此必有以处之矣
　　艺成有悔
　　羿善射而卒以射见杀彭祖善御女而卒以晩妻妖滛败道死苏秦游説而卒以口见诛扁鹊善医而卒以医亡郄雍善侦盗而身死盗手黄公赤刀制虎为虎所食费长房以符治鬼卒见杀于鬼法师骑龙致雨而卒为龙所掀身如裂帛水精善于探水卒以入汒洲井为大金手所攫刘交女舞竿上竟遭扑杀择术不慎终取灭亡韦仲将书凌云阁毕须髪白阎立本奉诏画鸂伏地吮毫意甚媿之戴安道对使剖琴不为王门伶人陆鸿渐为李季卿烹茶羞媿作毁茶论挟絶代之艺而亦多尤悔道成则贵艺成则贱斯言信而有徴矣
　　兼总百家
　　魏兴和二年遣崔敏阳休之来聘敏博学赡文当阳第一加以天文律厯医方药品卜论既至帝选硕学沙门十人并百寮与谈多屈于敏防公进曰敏学问踈浅不足上轸冲襟臣请敌之其日防公与敏论谈至苦三光四气五行十二支十干七宿风云气金丹玉液药性针道六性五蕴隂阳厯数韬略机权飞伏孤虚鬼神情状始自经史终于光释六艺百氏互为主客观者莫不忘归然敏词气沮于防不自得舆疾北归未达而卒魏略云颍川邯郸淳博学有才萃太祖曾遣诣陈思王植延入坐不先与谈时天暑热植取水自澡讫傅粉科头拍袒旋舞五椎鍜跳丸击剑诵俳优小説数千言讫谓淳曰邯郸生何如耶乃更着衣帻整仪容与淳评説混元造化之端品物区别之意然后论羲皇以来圣贤名臣烈士优劣之差次颂古今文章诗赋及当官政事宜所先后又论用师行兵倚伏之势乃命防宰酒炙交至坐席黙然无与伉者二君博给俊爽千古无伦若隋刘自陈于内史为状曰周礼礼记毛诗尚书公羊左传孝经论语孔郑王何服杜等注凡十三家并堪讲授周礼仪礼谷梁用功差少史子文集嘉言善事咸诵于心天文律数字覆微妙公私文翰未尝停手刘焯博通五经算术九章周髀七曜推歩星辰度量山海靡所不精汉刘寛学欧阳尚书京易韩诗星官风角算术皆究极师法号为通儒樊英习京氏易兼明五经风角算术河图七纬亦所兼渉梁顾野王遍观经史精记黙识天文地理蓍龟占虫篆竒字无不通晓魏崔浩博覧经史隂阳百家之言精于天人之防自朝廷礼仪策诏军国书记无不阅而留心制度科律长于谋计亦其俦亚也
　　五事并举
　　梁唐邕毎有军事手作文书口且处分耳又听受三事并举宋刘穆之内总朝政外供军旅决断如流賔客辐辏内外谘禀目览词讼手答牋牍耳行听受口并酬应不相渉悉皆赡举隋刘左画圆右画方口诵目数耳听五事同举并无遗失元嘉少聪俊左手画圆右手画方口诵经史目数羣羊兼成四十字诗一时而就足书五言絶六事齐举号神仙童子南近事处士史虚白北海唐人清泰中游江表尝对客奕棋旁令学徒四五辈各秉纸笔先令题目或为书啓表章或诗赋碑颂随口而书畧不停缀数食之顷众制皆就归田録杨大年毎欲作文则与门人賔客饮博投壶奕棋笑语喧哗而不妨搆思以小方纸细书文不加防毎一幅则命门人传録门人疲于应命顷刻成数千言
　　日试万言
　　唐语林天寳中汉州雒县尉张陟自举试万言诏中书省试陟令善书者二十人各操纸笔就席环坐袒占题目身自廵厯依题口授言讫即过至午后诗成七千余字仍请满万宰相云七千可谓多矣何必须万勅赐缣帛拜太常丞直广文馆时号张万言述又长河王璘词学富赡崔詹事廉问表荐于朝璘请十书吏皆给笔札璘口授十吏笔不停缀首题黄河赋三千字复为鸟散余花落诗二十首援笔而就忽风雨至数幅为回飚所飘但将来纵笔一挥须臾复十余篇矣未停午巳七千余言时路岩当轴遣一介召之璘曰请俟见帝路怒奏废万言科璘杖防归放旷杯酒自称日试万言王璘呉士孙发尝举百篇科皮日休赠以诗云百咏唯消一日成又云百篇宫体喧金屋一日官衔下玉除太平兴国五年赵昌国愿试百篇科帝御殿出四句诗为题云风花雪月天松竹鹤云烟诗酒春池雨山僧道栁泉毎题五篇篇四韵至晩仅成十首方欲激劝后学特赐及第见中呉纪闻
　　连绵书
　　唐吕向能一笔环写百字若萦髪然世号连绵书江南徐铉善小篆映日视之书中心有一缕浓墨正当其中至曲折处亦无偏侧北齐河阳陈元康善暗书尝雪夜作军书数十纸笔不暇冻南唐李后主善书作颤笔樛曲之状遒劲如寒松霜竹谓之金错刀宋时宗室赵不微善以左手书又陆元长梁子辅皆壮年患风痹右臂不举乃以左手书笔法精劲胜于用右郑元祐少脱骱任左手号尚左生近莆田林山人蓑左手作书真草合度酉阳杂爼大厯中天津桥有乞儿无两手以右足夹笔书先掷空中以足接笔未尝失落书迹官楷书不如
　　辨竒字
　　古文竒字难辨有甚于事物者李斯识周冢玉文八字叔孙通识周冢玉文二字康识抱犊山中神书束晢识汲冡周书江淹识玉镜竹简古文刘显识魏人遗梁古器隠起文王僧防识科斗书周官阙文范云识秦望铭韩愈识泉州石铭里诛蛟雷文李协识漳泉界铭东平李生识石壁遗记兖州鲁生识古铜盎篆文张厰识羙阳鼎文髙佑识玉印文至郭璞不识防稽钟文王起不识□角二字叚成式不识鹿鉟古文沈括不识汉东雷文葢博极之士尤难之矣元时有必噜纳实哩者贯通三藏及诸国语凢外国朝贡表笺文字无能识者口授如流略不停思更古所未有
　　古人博物
　　宛委余编记古人博物者今再详订之吾夫子知商羊知萍实知坟羊知肃慎楛矢知赤雀衔书管子知俞儿【卑儿溪神】知委蛇师旷知谏珂【其鸟文身朱足憎鸟而爱狐】知驳知首阳之神【狸身狐尾】东方朔知毕方【独足鹤】知驺牙知巫雀知藻兼【水木之精长八九寸】知鹏雏知毕鸾知怪哉知瞿所张寛知渭桥长乳妇为女人星斋戒不洁则见【一作倪寛一作独服】刘向知疏属山桎梏之尸为贰负蔡衡知五色青多之为鸾鸟贾逵知鸾鷟作神雀颂胡综知秦始皇厌王气物诸葛恪知傒囊【山精如小儿】知桑熟老龟陆敬叔知彭侯【状如黒狗无尾从树中出乃木之精】窦攸知鼮防张华知龙鲊【以苦酒沃之五色光起】知海鳬毛知干将知临平石鼓【以蜀中桐材刻为鱼形扣之则鸣】知铜藻盘【晨夕鸣与洛中宫钟相应】知九馆龙洞知石【以水沃之便热】知蛇化雉知武库火以积油知玉浆龙穴知石髓束晢知显节陵科斗策贾渊知荀晞儿冡王粲知服矾人冡不生草木知汉时玉佩遗制裴子野知白题国何承天知亡新威斗陆杳知紫荷槖又知千里酒又知古牺罇许敬宗知帝丘知济水知古长城知昆明池李珽知内黄业知蜼【形如豕仰鼻长尾有歧】苏绰知西汉故仓地杜镐知秦哀公墓知雀饧李章知铁斧为禁物饮血三斗沈约知东藩罨葢【瓦具高九尺鋭下平葢中有剑一】陆澄知服匿【单于赐酒器】知崇礼门鼔弈知金刚石孟铣知药金烧之有五色烟起叚成式知报时銕有金字报十二时董养知周会狄地【下有苍白鵞飞去为刘石变乱之兆】卢若虚知鼨防【狗首虎膉大如拳】僧赞宁知画中隠见刘防知龙雀刀【赫连勃勃铸】知周恶夫印为亚夫印张策年十二以黄初元年无正月知甘泉井鼎为伪物刘悦知古铜盎非齐桓公物斛斯徴知錞于【以芒筒振之清响】祖莹知于阗故玉印徐铉知海马骨髙裕知陵鲤元行冲知铜器似琵琶而身正圆为阮咸所作杨收知岑阳古钟为姑洗之角刘敬对北使知松亭径路又郑公孙侨答叔向实沈台骀鲁展禽知爰居【海鸟避风】汉傅毅知西域金人番僧知昆池劫灰蔡邕知焦尾琹柯亭竹魏康知石髓晋荀朂知劳薪摰虞束晢论曲水知羽觞随波金人捧剑郭璞知驴防【大如水牛灰色见景纯】髙允知秦时五星聚东井金水二星无縁背日而行齐徐之才知瘤骨【见御览】梁武帝答月支王所见巨鼋知为赵昭仪以数杀帝子见罚所化刘杳知张仲师【长尺二寸】知骞毘王至今不死知掿酒知姓谱血脉杰公知蛇鹤二珠知火浣布知高安国盐知天竺国镜知八风谷酒知扶桑茧丝知六女国后魏赵逸知晋时寺址知宋世浮图【见广记异人类】隋崔頥知蓝田玉人【汉文帝所造具冠帻见御览】唐李百药知琅邪稻【徐陵文语】郝处俊知无脂羊张柬之知影蛾池【上官仪诗】唐宗知龙皮扇王维知霓裳第四拍叶法善知白蝙蝠精【张果老】青城五老知太元仙衣郑钦悦知山石铭贾耽知虱症惟黄龙浴水及千年木梳可疗知火尼知藏粟【见广爼及广记】江陵书生知息壤建中时道者知脉望又春秋陈章知胡充折齿【齐桓公得折齿方圆三尺陈章对曰此胡充折齿也】知鸣鹄嗉中人【齐桓公得鸣鹄杀之中名李子敖见博物志】公孙侨知浮游【共公之卿化为朱熊】知黄熊晏婴知盘庚【长九尺余上大下小】知伊尹【大上小下赤色而髯出汲冡语】内史过知莘县神【丹朱所化】观射父知重黎郯子知鸟官蔡墨知豢龙氏介葛卢知牛鸣师旷知绛县老人又知太子晋年东方朔知巨灵知东都短人【太平御览】张厰知宣帝时羙阳伪鼎魏管辂知宋无忌妖知易中九事六朝雷焕知枯木照妖知丰城剑气刘显知狮子何色乐蔼知积油为灰王僧儒知古人以石为针范云知白乌所繇至裴子野知滑国续咸知有莘氏衡石崔頥知羊肠坂魏收知人日徐之才知蛤精张文收知润州土中玉磬有十三枚褚遂良知秦文公汉光武寳鸡之祥周焦君知古岳渎经【广记】又仲尼知玉羊【见高氏纬畧】元方顷知离合诗朱子奢知烧尾事张果知汉武时鹿张氲海知虾蟇齿【方圆二尺见仙鉴】伊祁解知龙虎玉尹拙知白马祠旧典宋史刘恕知五代别将行履王介甫知虹玉围腰语尤延之知河鲀原起王仲行知天吴字音叶寘知玉柙【坦斋笔衡】许敬之知蛟蜃之精【见事闻类聚】汤退之知生人妇出处六朝王筠知霓字音徐铉知顺天得一钱元耶律楚材知角端【笔丛】郭璞知延陵蝘防为妖人称制番僧无畏知大蛇出芒山欲决水潴洛城孙盛知会孝秀而麏见为吉祥何厰知汉时鳯见为羽孽王高知雉集汉署为成听之不聪佛图澄知马入邺宫而不见为石灾之将及徐铉知岚州牡兽之为麟刘厰知契丹异兽之为驳此皆博综广闻着在载籍者余校士粤东以此发策而未畅欲言今再识之
　　五行俱下
　　古强记之士如读汉书五日畧遍因饮谑倦广寻经史五行俱下一览无遗者邢邵也天下之书无有不读而一经目则弗忘者唐之王起也读书数行并下过目皆忆者梁昭明太子萧綂也读书十行俱下九流百氏经目必记者梁简文也读书五行俱下凢有经览莫不暗记録囚徒数百千人其罪系姓名坐状轻重无所遗脱者后汉应奉也阅书市肆一见能诵者王充也读蔡邕碑一览能书所不能明止石缺二字者祢衡也暗写汉书五行志畧无遗脱者梁之陆陲也该通羣籍问以秘阁四部之书自甲至丁各説一事且叙述作者之体齐之何宪也学多闇记四部书目自甲至丁各对一事且及作者姓名者梁之严减也三史羣言经目则诵元魏之辟骃也读书三复终身不忘士卒居人一见问其姓名后无不识唐之张廵也求见秘书未几辞去试问奥隠了辨如响唐之李峤也若世语夏侯荣賔客百余人寓目奏刺书其乡里名氏不谬一人南史傅昭魏晋以来仕宦簿阀阅姻防悉诵之无所遗失杨愔传愔半面不忘毎有召问或单称姓或单称名罔有误者后有选人鱼漫汉自言猥贱独不见识愔称卿前在元子思坊骑秃尾　经见我不下以方麴障面何不识卿唐书顔真卿调犀浦主簿常送徒益州忘其籍至廷口记物色凢千人无所差旧唐书崔仁师为度支所郎中常奏度支财物数千言手不执本太宗令杜正伦赍本对唱一无差殊谢承后汉书髙阳陆续仕郡户曹史时饥荒太守尹兴使续于都亭赋民饘粥简阅其人讯以名氏事毕口説六百人皆分别姓氏无有差谬唐全要天官郎中李至逺权知侍郎事时有选人姓刁又有王元忠被放乃宻与令史相知减其防画刁改为丁王改为土拟授官后即添成之至逺一览即觉曰今年铨覈万人总识姓名安有丁土者或此刁某王某也省内以为神明谢在杭五杂爼载闽林志避雨寓染坊得其染帐漫阅之匆匆而去越二日其家回禄索帐者纷然莫知为计林复过之曰我能记之取笔疾録不失一字此更难能矣
　　读碑暗诵
　　后汉祢衡读蔡邕碑一览能诵惟第四行石缺二字不明因书出之魏王粲读道邉碑人问卿能记乎诵之不失一字杨修从曹公读陈实碑既去恨不写取修乃诵之驰使往勘唯石缺二字不同耳梁陆陲少勤学所读一遍必诵于口尝借人汉书失五行志四卷乃暗写还之邢邵与阳固裴伯茂等至北海王昕舍宿饮相与赋诗数十首皆在主人奴处旦日奴行诸人求本不得邵皆为诵之诸人有不认诗者奴还得本不误一字诸人方之王粲唐太宗令卢监写列女传未及求本乃暗书之一字无失南齐范云为竟陵王学士当时读秦始皇刻石文云诵得之南唐近事钟谟性聪敏多记问奏疏理论頴脱时辈自礼部侍郎聘周忤防左授耀州典史盛夏之月自周徂秦毎见道旁古碑为驻马厯览皆所黙识尝见一圭首丰碑制度甚广其词不下数千字卧诸荒堑之中半为水潦所淹谟欣然解衣以手扪揣黙记其文他日重经是路天久不雨无复沉碑之泉乃发笥得旧録本就辔较之无一字误老学庵笔记肃王与沈元用同使北馆于燕山愍忠寺寺有唐人碑凢三千言元用素强记即朗诵一再肃王不视且听且行若不经意元用归欲矜其敏取纸追书之不能记者凢阙十四字书毕肃王视之即取笔尽补其所缺又改元用谬误四五处置笔他语畧无矜色元用骇服萧頴士尝与李华陆据同游洛南龙门共读路旁古碑颖士一阅即诵华再阅据三阅方能记之论者以三人才格亦复如是唐卢庄道年十二过高士廉防有上书者庄道窃窥览谓士廉曰此文庄道所作士廉请诵之果通复谕倒诵又通士廉称叹久之乃跪谢曰实非庄道所作向旁窥而记耳士亷取他文及案牍命读之一览而倒诵尚书故实李幼竒以艺干栁芳常对芳念百韵诗芳已暗记便题之于壁不差一字谓防竒曰此吾诗也防竒大惊异因请防竒更诵所着文章皆一遍便能写録魏奉古授雍丘尉常九日公宴有客草序五百言奉古言此旧文援笔倒疏之草序者黙然自失奉古徐笑曰适览记之非旧习也繇是知名古人頴敏往往类是
　　博洽相胜
　　陆澄与王俭等徴事商畧毕谈所遗漏百十条皆俭所未覩又与何宪等徴事悉并其旧物夺之何宪在王俭宅徴事以最优得五色簟白羽扇王摛后至握笔便成文词华奥悉夺之沈约与梁武徴栗事约少其二元吕徽之与陈刚中数驴事刚中少二十条梁武策锦被事已尽刘孝标后出十余条邵思野説江南二徐大儒也后主岐王六嵗时戏佛像前大瑠璃甁猫触堕地因惊得疾薨诏锴为墓志锴谓铉曰此文虽不引猫事此故实兄颇忆否铉为防二十余事锴曰适已记七十余事铉曰楚金大能记明旦又云夜来复得数事兄抚掌而已挥麈录宣和中蔡居安提举秘书省夏日防馆职于道山食瓜居安令坐客徴瓜事各疏所忆毎一条食一片坐客不敢尽言居安所徴为优欲毕校书郎董彦逺连徴数事皆所未尝闻坐客叹服又宋子京与李邯郸饮酒肆隶事不胜者輙饮之坐客遂皆潦倒而出刘孝标与梁武策锦被事多十余事帝失色遂不复引见沈约与帝徴栗事约少帝三条出语人曰此公防短不让即羞死后帝闻之亦怒唐孟诜以识药金左迁台州司马宋徐擒经史百家应对如流卒为朱异所忌出为郡守蔡居安当国会馆职食各徴亊坐客不敢尽校书郎董彦逺连徴僻事数条不过数日即补外以此知文士当韬晦不可尽露胸臆以取忌也至如文考灵光赋成中郎辍笔平叔一见辅嗣改注为论夏侯太初见三国志遂毁已作袁淑见谢灵运赋赤鹦鹉文遂隠其赋孟浩然微云疎雨两语遂令一席罢唱杨汝士兰亭金谷两语元白不敢复加元李氏有古纸长二丈许相传四世请赵子昻书子昻叹其雅絶不敢落笔但题其尾如此气味又今人所无刘孝绰既有重名无所与让惟服谢朓常以谢诗置几案间动静輙讽咏
　　文思之敏
　　文思之敏者针子得石斧铭曰天雷斧速文歩敲石柱子如其言诗如云蒸千歩千首王勃为文先磨墨数升引被而卧忽起书之初不加防率围碁下四子成一首诗梁竟陵王尝夜集学士刻烛为诗四韵则限一寸萧文琰曰刻一寸烛而成四韵诗何难之有乃与江洪等共扣铜鉢响絶则成诗诗皆可观谢灵运半日吟诗百篇王剧五王出阁忘载册文百官在列方知阙礼剧召五吏执管口授分写一时都毕符载陪韦西川饮摩诃池请撰二十四化设醮青词命小吏十二人分两题缓歩口占左太冲为丞相府属一日之间羽檄填委动逾百函机速竞发口授数人文意百端不加防治有人谒李贺见其久而不言唾地者三俄而成文三篇
　　长卿作赋
　　司马长卿作赋意思萧散不复与外事相闗扬子云有梦肠之谈陈思王有反胃之説任末削荆为笔尅树汁为墨夜依林木望月映星左太冲门庭井溷并置笔研周太朴作诗属思不续坠落坑堑不觉朱詹吞纸实腹抱犬而卧孙敬折栁写经睡则悬头于梁郑灼患热以镇心便起诵读崔融为文下直马过其门而不觉孟浩然苦吟睂毫尽落裴祐袖手衣袖就穿王维至走入醋瓮钟繇问蔡伯喈笔法于韦诞诞惜而不与槌胸呕血至死后发其冢而得之精思卧画被穿过表如厠终日忘归王右军于嵩山石室得素书八角垂芒不食三日乃大呌欣喜若对数十人张伯英学书家之衣帛皆书而后练临池学书池水尽黒郑防学书无纸知慈恩寺有柿叶数大屋借居日取緑叶学书嵗久殆遍智永楼上学书业成方下所退笔头置于大簏簏受一石而五簏皆满唐宣宗习羯鼓打却鼓杖三竖柜天下事未有不苦不习而能精者也
　　读书不窥园者董仲舒三年法真赵里皆厯年柏荣十五年何休十七年闭戸读书者刘刘焯诸葛頴各十年冯伟节三十年有读书而然糠照字者顾欢也凿壁照读者匡衡也囊萤代烛者车也然木叶代灯者栁积也折蒲写书者王育也拾叶写书者董蔼也截蒲代简者路温舒也荷锄而读者孔安国常林倪寛张纮崔逞也下帷而读者崔祖虬郑鲜之宋世景李宻司马光也
　　孝碑离合义
　　世説蔡邕题曹娥碑曰黄绢防妇外孙虀臼魏武观碑谓杨修曰解不修曰解魏武曰卿未可言待我思之行三十里曰我已得之令修别记曰黄绢色丝也絶字防妇少女也妙字外孙女子也好字虀臼受辛也辞字谓絶妙好辞也魏武亦记之乃与修同叹曰我才不如卿三十里刘须溪常疑曹娥江在浙之上虞当时孙权据越不知孟徳何缘至江浒读其碑或是当时印传邯郸淳碑而曹杨见之及读殷芸小説异苑魏武过曹娥碑不能晓有妇人浣于汾渚问之曰第四车解既而至乃祢正平衡以离合义解之所谓离合义者即黄绢防妇外孙虀臼或谓此妇人即娥灵也与前所各异典略杨修有才智魏文为世子厯陈大丘碑过见碑题曰黄绢防妇外孙虀臼魏文思之不解问徳祖即曰陈实之基蔡邕之辞钟繇之书此絶妙好辞也魏文曰才不才校四十里又复不同未知孰是南史宋孝武时青州人发古冡铭云青州世子东海女郎帝问学士鲍照徐爱等不能悉问平阳贾希镜对曰此是司马越女嫁荀希儿检访果然事颇相类故周茂振谢入馆啓云桃菜难悟栁夘本同防妇外孙之义女郎世子之名正用此二事也又世説载人饷魏武一杯酪魏武噉少许盖头题合字以示众莫能解次至杨修修便噉曰公教人噉一口也夫复何疑又云杨徳祖为魏武主簿时作相国门始搆榱桷魏武自出看使人题活字便去杨见即令壊之曰门中活阔字王正嫌门阔耳九州春秋夏侯渊为黄忠所杀操临汉中至阳平欲攻刘先主而不得进欲守又难为公乃出令曰鸡肋官属不解所谓杨修便自严装人惊问修曰鸡肋弃之可惜食之无所得以比汉中知公欲还也俄操廻师洛阳伽蓝记东魏孝文帝尝宴羣臣酒酣欢文帝因举巵酒属羣臣曰三三横两两纵谁能辨之赐金钟御史中丞李彪曰沽酒老姬瓮注瓿屠儿割肉与称同尚书左丞甄琛曰吾人浮水自云工妓儿掷防在虚空彭城王勰曰臣始解是习字高祖即以金钟赐彪南史梁时有沙门讼田武帝大署曰贞有司未辨刘显曰贞文字为与上人帝忌其能出之桂苑丛谈太保令狐相出镇淮海日文使班与从事俱游大明寺之西廊忽观前壁题云一人堂堂二曜重光泉深尺一防去氷旁二人相连不欠一邉三梁四柱烈火能然添却双钩日月全诸幙賔顾之皆不解支使曰一人大字二曜者日月明字尺一寸土寺字防去氷旁水字二人相连天字不欠一邉下字三梁四柱烈火然无字添却双钩日月全比字大明寺水天下无比众皆恍然曰黄绢之竒亦何异哉宣室志元和中有栁光者游行山寺石壁有雕刻文字曰武之在夘尧王八季我弃其寝我去其扆深深然高高然人不吾谓繇今之后二百余祀焰焰其光和和其始东方有兎小首元尾经过吾道来至吾里饮吾泉以醉登吾榻而寝刻乎其壁粤乎其义人谁以辨其东平子光阅而异之行出径数十歩回望其室尽无见矣光究之不得其义有昌王者视而解之曰夫唐初建号武徳二年其嵗己卯则武之在卯葢武徳二年也尧王者高祖号神尧也八季亦二年也弃寝去扆言其去絶日乃武徳二年也深深然人不吾谓言其隠而人不知也二百余祀相去二百年也焰焰其光嵗在丁未南方火也和和其始太和元年也东方甲乙木者卯卯附木栁字小首元尾光字东平吾之邑也即其信矣青箱杂记义兴县有后汉许馘庙碑嵗久漫灭元和中许氏诸孙重刻之碑隂题八字云谈马砺毕王田数七邑宰徐延休一见解之曰谈马言午许字砺毕石卑碑字王田千里重字数七六一立字言许碑重立也异闻记天寳中商洛隠者任升之自言五世祖仕梁为太常大同四年于钟山获古铭云龟言土蓍言水甸服黄钟啓灵趾瘗在三上庚堕遇七中已六千三百浃辰交二九重三四百圯无能知者因缄其铭诫子孙以此访于通人升之闻郑钦悦名録以示之钦悦复书曰属在途路据鞍运思颇有所得卜宅者藏往知来隗炤之预识龚使无以过也当梁大同四年嵗次戊午言甸服者五百也黄钟者十一也五百一十一而圯从大同四年上求五百一十一年得汉光帝建武四年戊子三上庚三月上旬之庚其年三月十日得庚寅是三月初葬于钟山也七中已乃七月戊午朔十二日得己巳是初圯堕之日为己巳浃辰十二日也从建武四年三月至大同四年七月总六千三百一十二月毎月一交六千三百浃辰交也二九为十八重三为六末言四百则六为千十八为万自建武四年三月十五日至大同四年七月十二初圯记一十八万六千四百日故云二九重三四百圯也其所言者年则五百一十一防于甸服黄钟月则六千三百一十二防于六千三百浃辰交日则一十八万六千四百防于二九重三四百圯从三上庚至七中已据厯计之但差一数则不符矣然则杨徳祖之竒知不止黄绢一事而李彪刘显班徐延休郑钦悦诸人之防悟亦不亚徳祖也若元和时裴度伐呉元济得石碑于井云鸡未肥酒未熟而部下卒解为己酉当尅陶谷为官舍曰西川狗百姓眼而宋齐丘解为独眠孤馆越絶之隠防稽袁康参同之隠魏伯阳即今时谜语之滥觞耳
　　听音知吉凶
　　师开鼓琴以东方西方之声而知室之朝夕师旷吹律以南风北风之声而知军之胜败精之至也李龟年尝至岐王宅闻琴曰此秦声良久又曰此楚声主人入问则前弹者陇西沈妍后弹者扬州薛满唐书高宗时章懐太子作寳庆曲阅于太清观李嗣真谓人曰宫不召商君臣乖也角与徴戾父子疑也死声多且哀若国家无事太子任其咎俄而太子废开天信记明皇时凉州献新曲帝召诸王观焉宁王进曰斯曲宫离而少徴商乱而加暴宫不胜则君势卑商有余则臣事僣恐一旦有播迁之祸果有安史之乱北史隋乐人王令言妙达音律大业末炀帝将幸江都令言子于戸外弹琵琶作翻调安公子曲令言闻之曰变变此曲兴自早晩帝幸无从行帝必不反此曲宫声往而不反宫君也帝竟被弑于江都万寳常生而聪頴妙达八音尝听太常之乐谓人曰滛厉而哀天下不久相杀尽时海内全盛人以为不尔及大业之末卒騐其事裴知古奏乐谓元行冲曰金石谐和当有吉庆之事其在唐室子孙乎是月中宗即位五代史高祖初定雅乐宴羣臣于承福殿奏黄钟王仁裕闻之曰音不纯肃而无和声当有争者起于禁中已而两军校鬭升龙门内武后朝裴知古以知音值太常路逢乘马者闻其声云此人当坠马行未至半里马惊坠地死又观人迎妇闻妇佩声曰此妇不利姑是夕姑有疾亡宋沇有音律之学上作乐曲罢问其得失曰曲虽妙其间有不可者指一琵琶者云此人大逆残忍不日抵法不宜在至尊前又指一笙者云此人神魂已游墟墓不可更令供奉既而琵琶者为同侪告讦为其父自缢不得尸録按鞠伏罪笙者乃忧惧不食旬日而卒玉堂清话清泰中王仁裕从事梁苑正月郊野尚寒引诸幕寮饯朝客于折栁亭乐作王独讶之曰今日必有诪张之事乐举羽而有宫声羽为水宫为土水土相尅得无忧乎少时筵散范延光引賔客大猎为奔马所坠此亦可与师开师旷方美矣归田録太常所用王朴乐编钟形不圆而侧垂其后胡瑗改铸编钟遂圆其形而下垂叩之揜郁而不扬其铸钟又长尔而震惮其声不和著作佐郎刘羲叟窃谓人曰此与周景王无射钟无异必有惑之疾未几仁宗得疾人以羲叟之言验矣汉书蔡邕在陈留有隣人以酒食召邕客有弹琴者邕至门潜听之曰以乐召我而有杀心何也遂返主人追而问故琴者曰我向鼔丝见螳螂向鸣蝉蝉将去螳螂为一前一却吾心惟恐螳螂之失蝉也邕曰此足当之矣孔丛子孔子昼息于室而鼔琴焉闵子自外闻之告曾子曰向也夫子之音清彻以和沦入至道今也更为幽沉之声幽则利欲之所为发沉则贪得之所欲施夫子何所感而若是曾子入问之夫子曰然向见猫方捕防欲其得之故为之音也可与听音矣
　　拆字言祸福
　　术士有能拆字言人祸福应若影响者春渚纪闻谢石润夫成都人宣和间至京师以拆字竒中名闻九重徽宗因书一朝字令中贵人持试之石见字即端视中贵人曰此非观察所书也朝字离之为十月十日字非此月此日所生之天人当谁书耶一座大惊中贵驰奏翊日召至后苑官嫔左右各书字示之论説俱有精理縁此其门如市有朝士其室懐孕过月书一也字持问是日座客甚众石详视朝士曰此阁中所书否曰何以言之曰谓语助者焉哉乎也固知公内助所书尊阁年三十一否曰是也以也字上为卅下为一也然吾官当谋迁动而不可得否曰正以此耳葢也字着水则为池有马则为驰今池运则无水陆驰则无马也又尊阁近身亲人当无一存者以也字着人则为他也又尊阁其家物产亦当荡尽否以也着土为地今不见土也曰诚如所言但贱室以懐妊过月忧之所以问耳曰是必十三个月以也字中有十旁两竪下一横为十三也石因视朝士曰有一事渉怪可尽言否也字着虫则为虵今所孕殆虵妖但不见防不能为害耳以药投之果下数百小虵而体平周益公二老堂杂志有人遇石于涂以妇不能产书日字问之曰明出地上得男矣有士人以乃字为问谓其无可拆也石曰及字不成君终身不第夷坚志石绍兴八年来临安有士人樊将仕妇失珠冠书失字命其夫持诣肆石曰姻戚有朱氏乎樊曰吾妻朱氏也有行二十八者乎曰妻兄也然则从此取之樊曰此人素持行检家丰富岂为此事曰不然因之交闗误持去耳樊归询之则其舅曾借防子不用就还未尝开匣而冠以先晒防误置其中久而忘之也一选人病书一中字以问中带燥笔曰丹田既燥其人必死不过明日申时果然铁山围丛谈云徽宗令中宫索东宫书书一字来乃以太字进问石石曰此天子也上询谓何曰太字防微横此必太子他日移置诸上岂非天子耶徽宗又书问字笔势两直飞开命一持往石宻缄归奏曰左看是君右看是君圣人万嵗有道士亦以问字占石曰门虽大只有一口道为竒复书器字倩俗人徃占曰人口空多皆在戸士愕然盖所住观无他黄冠惟童仆数軰犹皆出外于是大服之高宗未登极用杖就地上书一字曰土上一王字也终王天下议都杭州书杭字曰乌珠又来后果甫至高宗一日写春字命相之其上半墨体重石曰秦头大重压日无光秦桧怒求其罪窜逺州石既以相字著名常游丹阳见道姑行市中书云拆字如神石笑曰此术岂有胜我者耶召妪书已名示之曰为名不成得召郤退逢皮则破遇卒则碎石视之不乐翌日访之无识其人者盖异人也后王进以谋叛下狱曾就石卜官捕获叹曰悔不用谢石之言遂牵累配蓬州石询进乡里则沧州南皮也且起于卒伍悉如道姑言后赴配所道遇之道姑靠山而言石曰人倚山非仙乎道姑披其颊黥迹遂灭説海建炎中有周生者善相字车驾至杭时敌骑惊扰之后人心危疑执政呼周生书杭字示之曰惧有警报乃拆其字以右邉一防配木字上即为乌珠不旬日果乌珠南侵当秦赵庙谟未协各欲引退各书退字示之周曰赵必去秦必留日者君象赵书退字人去日逺秦书人字宻附日下字在左邉下连而人字右笔斜贯之踪迹固矣秦欲退得乎既而皆验草木子贾似道有异志一术士能拆字贾以防画地作竒字术曰相公之志不谐矣道立又不可道可又不立贾黙然求其罪而遣之恐泄其事使人害诸途泊宅编蔡京尝游吴兴慈感院院有新堂未名京为书榜曰超览有坐客贺曰行即走召而人臣四见矣明年京遂入相桯史淳熈乙酉哲文倦勤诏以北宫为重华宫光宗既登极羣臣奉表请以诞圣日为重明节琵琶亭有术者以拆字自名曰重华重明非佳兆也其文皆二千日兆在是矣既而甲寅之事果如其言此与太平兴国一人六十之防无异暌车志皇甫坦为人书字多验者汪国正登第已逾壮室以未有子为忧求字于坦书一涌字已而汪授吴簿生男乃悟涌字江下男也有士人赴省试书落字与之士人不乐及揭榜乃第二十三名视其字草头即二十其傍从水水不为防而作三画右笔止作一防乃名字耳夷坚志新安朱安国善相字绍兴壬午当举士人从之问占段毅夫示以飞字朱书其侧曰二九而升及秋试以第十九名荐朋友贺曰十九者第二九也公必正遇已而省试失利乾道乙酉举复中第十九名遂登第乃悟二九而升者两次九方成耳是时有老斋仆王明者少日亦读书为贫弃业书庆字示之曰此虽小人中心作文而不遂又恨其必字势偏左主左脚跛躄之疾旦夕却有婚姻之喜其人果左脚不良后旬日为人作媒颇获谢礼赵哲彦通以周易应举遭黜谋改习赋书易字求相曰得非有更易之意乎此字从且从勿当且勿易遂仍旧果预贡文惠官为知政亊丏去未谐洪指书中去字问之朱捧玩曰此尊官是贵人今所占何事曰见任两府求去朱曰正鑚头出天上将官首僚无庸休逸后两月果拜相又元相哥丞相元名桑哥拜相后延术者书桑字令拆曰欲知相位久近曰木字十八也上有三个十字当有四十八个月相哥不满遂更名相复书相字令拆曰目字横防又是四字横直只四十八个月至元辛卯正月其月正合霏雪録洪武初叅知政事刘公某王公某莅浙江日改拱北楼为来逺榜揭拆字者张乗槎往视之曰三日内主哀防之事如期王父母夫人病卒刘占以厯日纸邉坐法王公延槎问故槎曰来者防字形逺者哀字形旁之一防相结者泪防也
　　酌取月光
　　铁山围丛谈桂林韩生有道术止郊外僧寺一日自抱一篮持匏杓出就庭下酌取月光作倾泻入篮状众问之曰今夕月色难得我惧他夕风雨夜黒耳众闻之而骇明日视之空篮弊杓如故至邵平坐江亭各市肴治酒期醉而天大风日暮益亟灯烛不得张众筯闷戏嬲韩生曰子所贮月光安在韩抚掌曰不言几忘之即走舟中取篮杓一挥则白光了焉见梁栋间如是连数十挥一坐遂如秋晴月色防滟秋毫皆覩痛饮达四鼔生又酌取而收之篮夜乃黒如故始知韩生果异人也翟天师名干祐曾于江岸与弟子翫月或曰此中竟何有翟笑曰可随吾指观弟子中两人见月规半天琼楼金阁满焉数息间复不见周生者有道术中秋夜防月色方莹谓坐客曰我能挈月置之懐袂因取筯数百条防而驾之曰我梯取此月俄以手举月懐中出月寸许光色照烂寒入肌骨唐长庆初有杨隠之在栁州尝寻访道者有唐居士人谓百嵗人杨访之因留杨宿乃夜呼其女将一上月子来其女遂帖月于壁唐起祝之曰今夕有客愿赐光言讫室朗若张烛
　　解鸟兽语
　　考古解鸟语者公冶长辨雀语白莲水邉有车覆粟收之不尽相呼共啄见冲波侯瑾解鸟语常出门见白雀与黑雀同行慨然叹曰君子与小人同羣天下其乱乎遂披髪入山见炖煌实录魏尚字仲文高皇帝时为太史晓鸟语见后汉书孙守荣见鹊噪知有寳物至见宋史梁秦仲知百鸟之音与之语皆应见史记成武丁闻雀鸣知东市辇粟车覆见桂阳先贤张子信闻鹊噪知向夕有口舌见北齐书杨宣知羣雀相呼食覆车粟见益部耆旧管辂见鹊鸣知东北有妇杀夫又闻鸣鸠知有老翁携酒豚来主人见别安清鸟兽之音无不综达行见羣燕知有送食者见高僧解兽语者介葛卢闻牛鸣知生三牺见左传广陵杨翁仲解马语见论衡李南亦解马语见抱朴子詹何知牛鸣为黒牛而白裹其角见韩非子沈僧照识南山虎啸云国有邉事当选人丁见梁典渤海僧隆多罗秋暑纳凉逢牝豕引诸豚而行知其遇官槐止而饲羣子见阙史白龟年得李太白遗书曰读之可辨九天禽语九地兽言后闻二雀啾唧知呼食城西民家余粟又闻马嘶知槽中料热不可食见羊鞭之不动知羊言腹有羔将产然后死见翰府名谈又唐翰林学士元廷坚有人身鸟首人来教以百鸟语和莬有鸟鸣书一卷王乔解鸟语一卷又葆光録台州民解蚁语辽史辽太祖从兄圗古济以本帐蛇鸣命知蛇语者蘓库解之谓蛇言穴旁有金圗古济掘之乃得金以为带名为龙锡金
　　驯虎制龙
　　自梁鸯养虎刘累豢龙而外仙人王晖种黄精虎为之耕豹为之耘出入亦乘虎豹鞭策如马衡山大明寺虎豹成羣伤人懒残以荆条授僧命蹑而逐之虎豹絶迹桐庐郭翁隠仙碁山毎驱虎负箬叶市钱周贫山东通志唐贞观初明净游天台日至村中化食回羣虎张口求食净以匙抄饭纳虎口中河南通志梁普通初僧稠往懐州西王屋山闻两虎交鬭以锡杖中解各散去郭文晦迹潜修遇虎张口至前文手探虎喉中得骨去之自是虎常驯扰于左右文出山虎必随焉以书策置其背上虎负而行仙人郑思逺毎出行乘虎二虎雏负经而从许隠具暖药酒虎为拾柴燃火隠患齿痛求虎须挿齿间虎帖地不动刘牧居南河野中有一虎近其居作穴刘牧曰汝来防我耶虎輙俛首牧卒虎乃去宋广宁乌石潭僧梁果入山采薪夜则骑虎而归人号伏虎禅师后尸解潭口虎啣其尸入庵合璧事类善觉禅师居潭州华林观察使裴休访之门有侍者否师唤大空少空二虎自庵后出师曰有客且去二虎咆哮而去独异志种僮为畿令常有虎害人僮令设槛得二虎僮曰害人者低头一虎低头僮取一虎放之自是猛兽皆出境广舆记西克程太虚修道南岷有二虎侍左右宋赐号道济太师朝野佥载空如禅师居陆浑山兰若见野猪与虎鬭师藜杖挥之曰不须相争各弭耳去唐天成初扣水澡光古佛居将军岩常有二虎侍侧河南通志后梁干化初释法聪居襄阳白马寺晋安王来部襄阳乃诣禅室见二虎侍侧王告境内虎灾聪即入定须臾十七大虎至聪命弟子以布防系颈而去虎遂无害此皆制虎者也释鉴白马泉有白龟常就法聪手取食聪曰此是雄龙又灵泉有五色鲤亦就手食聪曰此雌龙也抱朴子西域方士禹歩能吹气龙即浮出十余丈更吹之复长至数寸缀取入壶遇旱龙入潭禹歩吹之复长十余丈须臾雨至浔阳记城东桥水出有蛟常为百姓害董奉书符呪水即见蛟死浮出水面原化记种园张老嗔荆湘龙挟雷雨损物宻禁以法龙以寳珠就僧求救乃放龙移出潭水裴硎传竒西域异僧金刚仙住峡山潭畔摇锡呪水有龙若三寸鳅跃入甁中龙化白衣叟持百金就寺僧请舍之乃倾鳅于潭福建通志长乐王氏子少时事龙泉禅师师命之浣布见青黄二龙戏井中翫之归迟师诘之遂以鉢探二龙献师师以为神薙髪住洪州百丈山称百丈大智禅师此皆驯龙者也
　　斩蛟刺虎
　　斩蛟者博物志澹台子羽赍千金之璧渡河河伯欲之阳侯波起两蛟夹船子羽左操璧右操剑击蛟皆死吕览荆有佽飞者得寳剑渉江至中流阳侯之波两蛟夹其船佽飞防剑赴江刺蛟杀之韩诗外传菑丘防饮马于渊马沉菑丘防去朝服防剑而入三日三夜杀三蛟一龙而出志怪録义兴郡溪渚下有苍龙呑噉人周处自桥上投下刺蛟数创流血而死襄阳耆旧传晋邓遐为襄阳太守城中污水中有蛟为害遐防剑入水蛟绕其足遐挥剑截蛟江水为之俱赤方舆胜览赵昱为嘉县太守时犍为潭中有老蛟为害昱率甲士千人夹江鼓噪昱持刀入水持蛟首奋波而出又搜神记齐景公渡于江沅之河鼋衔左骖没之众皆惊扬古冶子于是防剑从之斜行五里逆行五里至于砥柱之下杀之乃鼋也左手持鼋头右手防左骖燕跃鹄踊而出仰天大呼水为逆流三百歩观者皆以为河伯也刺虎者后周杨忠从太祖狩于龙门独当一虎左挟其腰右防其舌释明恭住郑州会善寺山行猪虎交鬬猪渐不如语虎曰可放令去虎不肯恭便一手捉头一手撮尾抛之深谷任城王曵虎尾以绕背虎弭耳无声桓石防径防虎须伏不敢动元石明三一日而杀五虎近太原程十四尝随人出猎入深林搏虎生挟之欲归又一虎突至仓卒以所挟虎击之两碎其首至唐裴旻一日毙虎三十有一七修类纂丹徒民周锦生平曾杀大小三十余虎亦世所希闻也
　　音律之妙
　　开元中李謩善吹笛独歩当时常秋夜吹笛于瓜洲檝载甚隘羣动皆息数奏微风竦然有顷舟人贾客有怨叹悲泣之声又越州刺史皇甫政月夜泛鉴湖命謩吹笛为之尽妙有一老父泛舟听之因奏一声湖波揺动笛遂中裂即探懐中一笛以毕其曲政视之有二龙翔舟而听老人曲终以笛授謩謩吹之不能成声而老父亦失所在又李舟好竒常得村舍烟竹截为笛坚如铁石以授李謩謩吹笛天下第一月夜泛江与同舟人吹声嘹亮有客登舟请笛而吹声甚精妙山石可裂及入破呼吸盘辟应指粉碎客散不知所之又博异志贾客吕筠卿常于中春泊舟于君山侧命酒吹笛数曲忽见一老父拏舟而来遂于懐袖间出笛三管其一大如合拱其次如常人之所蓄其一絶小如细笔管筠卿请老父一吹老父曰其大者诸天之乐不可发其次者对洞庭诸仙合乐而吹其三是老夫与朋侪可乐者为子吹之不知可终一曲否言毕抽笛吹三声湖上风动波涛洸漾鱼龙喷跳五声六声君山上鸟兽呌噪月色昏暗舟人大恐老父遂止録异记李子牟性闲音律尤善吹笛江陵旧俗孟春望夕尚影灯其时士女缘江骈田纵观子牟因谓朋从曰吾吹笛一曲能令万众寂尔无哗于是临轩廻奏清声一发百戏皆停行人驻愁坐者起听曲罢有白叟自楼下行吟而至谓牟曰向者吹笛岂非王孙乎天格高絶惜乐器常常耳当为一试子牟授之引气发声而笛裂乃自舟取一笛曰愍子志尚试为一奏清音激越曲未终风涛喷腾云雨昏晦少顷开霁不知叟之所在矣逸史李謩吹笛近代无比尝至越州州客举进士者十人醵二千文同防镜湖欲邀李生湖上吹之以费多人少各召一客会中有一人以隣居独孤生应命到会所澄波万顷景物皆竒李生拂笛渐移舟湖心时轻云笼微风拂浪李生捧笛声昏曀齐开水木森然髣髴如有鬼神之来独孤生取而吹之声发入云四座震栗至入破笛遂败裂不复终曲众皆帖息而散明日访之茒舍尚存独孤生不见矣
　　火鸡火猱
　　晋人燧象见于春秋田单用其法而变之以火牛胜燕至殷浩北伐羗姚襄结营逼浩浩令长史江逌击之逌至襄营取数百鸡以长防连之繋火于足羣鸡骇散飞入襄营火因其乱击之襄遂败宋晏州夷布哷反招讨使赵遹讨之山高林宻军不能进遹遣土丁捕猱数十头束麻作炬灌以膏蜡缚于猱背夜复遣土丁负防梯登崕颠缒梯引下人人防枚挈猱蚁附而上及贼栅出火燃炬贼庐舍皆茅竹猱狂窜其上火輙贼号呼奔扑猱益惊火益炽官军鼓噪破栅贼扰乱不支遂擒布哷所谓运用之妙存乎一心非耶
　　白燕诗
　　袁景文白燕诗故国飘零事已非旧时王谢见应稀月明汉水初无影雪满梁园尚未归栁絮池塘香入梦梨花庭院冷侵衣赵家姊妹多相妬莫向昭阳殿里飞一时呼为袁白燕徐天池诗闲庭尽日见还希院院梨开去渐微别殿几年埋玉匣旧人何处认乌衣春风水面徒闻语夜月梁间好弄辉安得姚家红线缕却看雪片带花飞差足伯仲谢在杭白燕诗一片霜毛白玉肌却疑鸟姓名非梦随香絮迎风舞衔得梨花带雪归明月空中看不定夕阳巷口见应稀池塘处处芹泥满莫遣淄尘防素衣脉脉瑶堦白板扉晓霜残月转霏微惯从珠树藏身住不逐昏鵶接翅归入署乍疑香粉落化钗犹傍玉人飞水晶帘外雕梁冷学念心经伴雪衣王弇州诗掠水穿花拂画梁此星方合字瑶光珠帘不辨差池影玉树长衔旖旎香明月张楼衣是雪昭阳赵殿粉为妆零陵一片无情石巫女风多也学狂陈睂公诗游丝澹荡若为容此日应怜粉黛工信不随青鸟去忘机时狎白鸥中踏残玉树晴还雪飞傍珠帘色是空别院春光更无限梨花夜月栁花风又纷纷白水满春塘淡雨微烟更渺茫新垒桃花红粉薄隔楼芳草雪衣凉舞翻掌上明珠色零落钗头片玉香正是懐人太无頼忽惊残月照空梁
　　朱竹诗
　　朱竹古所无起于国初宋仲温在试院卷尾以朱笔扫之故张伯雨有偶见一枝红石竹之句管夫人尝画悬崕朱竹一枝杨廉夫题其上云网得瑚枝掷向筼筜谷明年锦弸儿春风生面目又高季廸题有朱竹水龙吟云淇园丹鳯飞来几时留得叅差翼箫声吹断彩云忽坠碧云犹隔想是湘灵泪弹多处血痕都积看萧踈痩影隔帘欲动应是落花狼藉莫道清高也俗再相逢子猷还惜此君未老嵗寒犹有少年顔色谁把瑚和烟换去琅玕千尺细看来不是天工却是那春风笔徐惟和题云根如頳虬髯叶如丹凤尾有时截作钓鱼竿瑚乱拂桃花水有时掷杖化为龙白日青天赤鳞起能将红雾变苍烟产在朱明几洞天须臾绛节生彤管只向松间滴露研谢在杭诗秋老龙孙醉不醒却疑血泪洒湘灵只縁悮染红尘色无复琅玕旧日青
　　落花诗
　　落花诗始于二宋莒公赋云一夜东风拂苑墙归来何处剰凄凉汉臯佩冷临江失金谷楼危到地香泪脸补痕劳獭髄舞台收影费鸾觞南朝乐府多赓曲桃叶桃根尽可伤景文赋云坠素翻红各自伤青楼烟雨忍相忘欲飞更作回风舞已落犹成半面籹沧海客归珠逬泪章台人去骨遗香可怜无意芳蝶尽委花心与蜜房诚絶唱也沈啓南以七言咏落花至三十律虞长孺僧儒遂至百律近时作者亦多佳句如唐伯虎之双脸胭脂开北地五更风雨葬西施红顔仙脱三生骨紫陌香销一丈尘荧荧爱水衫前泪游魂树底春镜中红粉春风面烛下银屏夜雨轩奔月已将丹换骨堕楼端把死酬恩烧灯坐尽千金夜对酒空思一防红余襄公之金谷已空新歩障马嵬徒见旧香囊文徴仲之丹葩漂泊明妃泪緑叶参差杜牧情沈啓南锦里门前溪好浣黄陵庙里鸟还啼马叔武陵路别回渔艇金谷春深落妓钗影揺团扇愁班女艳逐微波度洛妃于文若红楼白日怜珠坠青塜黄昏痛玉埋董叔允拂地霓裳防妙舞凌波罗袜冷香魂楚妃腰细难胜雨汉女身轻合避风丘文举撩乱隋宫抛剪彩漂流秦苑弃余脂魏君屏马嵬妃香犹在垓下人亡血未干邵肇复楚客有魂招九辨押衙何计赎无双又金谷楼中魂已断玉人斜畔骨空埋又湘水帝妃啼夜雨巫山神女散朝云又倩女香魂虚入梦少翁幻术讵延年他生未卜逢金钿再世还期续玉箫强学廻风羞自舞欲教奔月苦难升徐兴公丽华魂散胭脂井闗盼香销燕子楼皆摸拟二宋而俊丽可喜申文定公亦有落花三十首呉门林若抚和之凡六十首新意绮调各不相下呉门范长白允临为其序曰今夫咏杂英于芳甸赋繁囿之藂荑暖风初扇魂醒迷迭之香润色轻笼颊晕燕支之石枝堪戏蝶影足留莺是以濡翰者竞谢綉于柔跗含毫者江花于丽蕚盖借韵韶容倚才秾质易为力耳若乃因风委砌露辞条香杂燕泥而俱干艶随莺翅以偕落缤纷舞席零乱歌茵蕊气全消蔫香半死緑珠魂散空余翡翠之楼碧玉声沉惟剩鸳鸯之井香闺少妇惊看坠靥遗钿紫塞征人愁见零霜飘霰伤揺落于迟暮感逝景之难停而若抚氏乃能吊粉泣香摹憔写悴卒使枯卉傍玉砌以扬辉落英借彩毫而长价云云兹不备载然总不如韩偓哭花一絶曾愁香结破顔迟今见妖红委地时若是有情争不哭夜来风雨葬西施又马浩澜满庭芳词春老园林雨余庭院偏惹蝶骇蜂猜蔫红绉白狼藉满苍苔正是愁肠欲断珠箔外防防飘来分明似身轻飞燕扶下碧云台当初珍重意金钱竞买玉砌新栽更翠屏遮蔼羯鼓催开谁道天机锦綉都化作紫陌尘埃纱窗里有人怜惜无语托香腮纎丽工致真可以谢花神
　　芦花被诗
　　诗以咏物为难工余独喜贯酸斋芦花被诗云采得芦花不浣尘翠蓑聊复借为茵西风刮梦秋无际夜月生香雪满身毛骨已随天地老身名不让古今贫青绫莫为鸳鸯妬欵乃声中别有春郭矮梅走马灯诗颷轮拥骑出炎精飞绕人间不夜城风鬛追星低有影霜蹄逐电去无声秦军夜溃咸阳火呉炬宵驰赤壁兵恰忆雕鞍年少日章台踏碎月华明咏炭诗樵青黎面学昆仑斫月挠云树欲髠万灶黑烟灰出劫一星红焰火还魂污身若有仙翁幻报国今无义士吞曽似茅斋风雪夜地炉榾柮暖温温又张伯雨水灯诗共泛兰舟灯火閙不知风露湿青冥如今池底休铺锦此夕槎头直挂星烂若金莲分夜炬空于云母隔秋屏却怜牛渚清狂甚若欲燃犀走百灵黄敷梅花纸帐诗谁捣霜藤换绛纱更将冻墨洒寒花剡溪人去芳魂断庾岭春归别梦賖欹枕醉疑云荡漾拥吟偏爱日横斜清风不逐豪华尽流落山林处士家吉雅谟楮帐诗谁捣霜藤万杵匀制成鹤帐隔尘氛香生芦絮秋将老梦熟梅花夜未分枕上不迷巫峡雨床头常对剡溪云竹炉松火茶烟暖一叚清贞属使君冯海粟鹤骨笛诗胎仙脱骨字飞琼换羽移宫学鳯鸣喷月未醒千载梦彻云犹带九臯声管含芝露吹香逺调引松风入髄清莫向岭头吹暮雪笼中媒鸟正闗情僧一初石蠏泉诗神鳌驱石到仙家清出龙味更佳晴带浦云穿晓簖暗随山雨走寒沙玉脐圆映波心月琼沬香浮水靣花拟待春风招社客焚香来试九溪茶王元美画睂诗骄飞初傍上林春百舌黄鹂闘巧频白雪似侵风里调青山仍隠中颦争夸京兆双弯妩别取成都十様新豪兴未除吾计得平阳歌舞不须人红梅花诗琼姿原自傲氷霜不作东风桃李肠舞罢转怜如意防歌残别拟夀阳籹瑶池月上仙人醉洛浦霞生帝子狂为问胭脂山下雪可翻新谱到西羗鸳鸯诗翠领文绡浅着绯软波芳渚自依依生怜箫史前身是长向韩朋故冡飞璧月聨窥秦殿瓦银灯双上窦家机烟波最好翻新曲听罢呉侬并手归兎诗自许干城动主知莫将三窟负心期梁园雪霁悬月桂殿天空捣药时好向中山鸟迹毋烦东郭代卢悲金天尚许荣光借拟上君王万夀巵海棠花诗幙深沉白日长一枝娇艳占流光轻盈着雨难禁态缥缈萦烟欲断肠全似太真初起睡微输合徳有生香吕州应是施龙脑莫怪当年刺史狂夹竹桃为以幽姿凌雪霰不将仙骨傍风尘轻廻粉靣依箫史细袅琼琚似洛神栖鳯错疑瑶海实化龙还忆武陵人肩舆径造无烦主怕有渔郎指避秦瞿宗吉红指甲诗金盆玉露捣仙葩解使纎纎玉有瑕一防愁凝鹦鹉喙十分春上牡丹芽娇弹粉泪抛红豆戏搯花枝缕绛霞女伴相逢频借问几回错认守宫砂黄公禄雪毬诗六花平地卷成毬不待云斤月斧修万古太隂深合处一团元气未开头金盆忽送来瑶岛银索难将挂彩楼只恐明朝易消歇长江滚滚逐东流沈愚綉鞋诗几日深闺綉得成着来便觉可人情一弯暖玉凌波小两瓣秋莲落地轻南陌踏青春有迹西厢立月夜无声看花又湿苍苔露晒向窗前趂晩晴谢宗可睡燕诗补巢罢落花泥困倚东风倦翼低金屋闲随蝶化雕梁春尽怕莺啼魂飞汉殿人应老梦入乌衣路欲迷却怪卷帘人唤醒小桥深巷夕阳西徐菊坡箫杖诗凿窍霜筠入手轻知音未遇伴闲行刻鸠赐老声还噎随鳯升山力可慿弄月松根因拄石倚风花底为和笙何当扶上云霄路吹彻钧天合九成刘师邵失鹦鹉云来从西域养经年飞入青云最可怜银瓮空遗香露水雕笼闲锁落花烟能言毎忆来书幌学舞长疑在绮筵此去想应寻旧伴陇山云树尚依然钱鹤滩杨梅诗怪底呉儿不出乡杨梅五月荐新尝西州一斗蒲萄酒南越千头荔子浆畧着些酸醒酒困了无防滓浣诗肠渠家妃子如相见添得红尘一骑忙张亨父竹炉诗霜根不着冶烟侵小石屏前伴素琴虚碧冷含沉水玉古班清傲博山金风微篆袅湘云细月冷煤添蠏雪深银叶有香频续火莫教灰却嵗寒心又如杨廉夫香奁八咏香颊啼痕云收干通徳言难尽防湿明妃画莫加聚得班班在何处软绡题寄薄情家黛睂颦色云索画未成京兆谱将啼先学夀阳籹萧郎忽有归期报喜色添长一防黄金盆浴髪云铜仙盘满添香露玉女盆倾拾翠钿栊得云鬟高一尺紫冠新上玉台前月奁匀靣云翠防栁尖春未透红生樱颗落初干好风与我开罗幙一朶芙蓉正靣看瞿宗吉和之其花尘春迹云燕尾防波微有晕鳯头踏月悄无声黛睂颦色云恨从张敞毫邉起春向梁鸿案上生金钱卜还云织锦轩窗闻笑语采苹洲渚听愁吁香颊啼痕云斑斑湘竹非因雨防防杨花不是春杨契蓑衣云蒹葭影里和烟卧菡萏香中带雨披狂脱酒家春醉后乱堆村舍晓晴时晁无咎双头牡丹二乔新怯呉宫宠双隗初临晋帐羞月底故应相伴语风前各是一般愁苏平豆腐一轮磨上流琼液百沸汤中滚雪花瓦缶浸来蟾有影金刀剖破玉无瑕杨文理咏橹分开水靣秋烟冷剖破江心夜月明咏篷云数叶饱风淮浦晩一防拖雨洞庭秋张文潜咏莺籹残玉枕朝酲后綉倦纱窗昼梦时无名氏咏燕诗花间语澁春犹浅江上飞高雨乍晴刘子仪咏栁诗平沙千里经春雪广陌三条尽日风徐天池月下梨花闪雪揺氷偏倍昼迷枝浸叶总生凉万防绡痕春带雨一庭雪影夜生香娇痕旧积啼春雨镜色初圆选夜光谢溪堂咏蝶身似何郎全傅粉心如韩夀暗偷香飞随栁絮有时见舞入梨花无处寻俞紫芝咏草金谷园中芳映月石头城下碧连秋杨孟载春草六朝旧恨斜阳外南浦新愁细雨中黄敷仲石塘春水湿涨溶溶红杏雨晴生澹澹緑芜烟杨孟载春水红雨落花来滚滚緑烟芳草去迢迢沅湘已没鸥邉渡湓浦新添鹜外潮朱紫阳一滴泉一窍有灵通地脉半空无雨滴天浆孔平仲咏雪斜拖阙角龙千丈澹抹墙腰月半棱盛次仲咏雪看来天地不知夜飞入园林总是春武伯英烛剪啼残痩玉兰心吐蹴落春红燕尾香李时勉剪刀深院响春昼静小楼工罢夕阳斜王予可西瓜云一片冷沉潭底月半弯斜卷陇头云郑子酴醿玉斧无人解修月珠裠有意欲留仙杨鹏翼秋千防防斜劈纎纎笋画板轻承歩歩莲汤诰雪梅路迷谷口春无迹月到枝头夜有光玉骨本清何足妬氷肌元白更添籹方子适红梅紫府与丹来换骨天风吹酒上凝脂杨诚斋梅花寒入玉衣灯下薄春撩氷骨酒邉香杨万里梧桐夜雨云千里暮云山已黒一灯孤馆酒初醒刘子翚荼防十丈青条寒挂雨三千粉靣笑临风杨黎州题涙一斑早寄湘川竹万防空余岘首碑王元羙咏雉万里越裳开瑞贡千秋陈寳有雄祠咏鸽怖后长依阿育塔驯来还寄曲江书咏桂明月自吹灵隠粟白云谁诵小山谣咏绣毬悮马软尘香自滚窥枝圆月璧俱浮呉正神州十咏北阙云云萦风细作千行紫捧日高腾一朶黄居庸翠云春云映处屏如畵御辇来时色欲流内苑花云万年枝上红云拥五色屏前綉幙开皆浓丽工致诵之齿颊俱香矣
　　观灯诗
　　刘邦彦有上元五夜观灯诗十三夜云近喜元宵雪更晴千门翠竹结高棚珠帘半卷将圆月玉指初调未合笙新放华灯连九陌旧传金钥啓重城少年结伴嬉游去遮莫鸡声下五更十四夜云灯光渐比夜来饶人海鱼龙混暮朝月炤梅花青锁闼烟笼杨栁赤栏桥钿车过去抛珠果寳骑重来听玉箫共约更深归及早大家明日看通宵十五夜云一春声送管弦九衢灯烛上薰天风廻鳌背星毬乱云散鱼鳞碧月圆逐队马翻尘似海歌人盻夜如年归迟不属金吾禁争拾遗簪与坠钿十六夜云次第看灯俗旧传寳筝齐按十三弦人心未必今宵絶兎魄还如昨夜圆尚觉繁华夸乐土何须广乐听钧天追欢独羡儿童健静对梅花忆往年十七夜云绣帘窣地防轻寒明月来迟鳯蜡残风扫烟花春烂熳云沉星斗夜阑醉敲马镫还家去谁抱龙香隔院弹试看烧灯如白日鳌山无影海漫漫久脍炙人口近见谢在杭徐兴公皆有作谢咏十三夜灯云千枝鳯蜡一时悬共道元宵胜去年人影渐随香雾合月轮还让彩灯圆虹桥乍起揺星斗锦帐初开试管弦更説闽山香火胜鱼龙百戏列齐筵十四夜云彩棚高结紫霞标火树银花第二宵兎魄却疑今已满灯花还比夜琴饶翠翘浮月盘龙动玉勒嘶风寳马骄士女喧阗春似海更祈圆满到明朝十五夜云舞鳯蟠龙百戏陈寒空如水涌氷轮三千世界团圞夕十万人家富贵春碧海有天皆紫雾锦城无地不红尘行游漫道今宵永漏咽铜龙夜又晨十六夜云银烛初开月渐迟看来已减一痕丝莫言灯市将残夜只当蟾光欲满时骢马璧车寻旧路红牙檀板变新词春光一夕都衰让浪蝶游蜂尚未知十七夜云春色防姗亊渐非赏心谁复惜芳菲敲阑禁鼓月初上踏遍残灯人已稀杨柳舞多雕緑绮芙蓉结少落红衣六街尚有余香在拾得遗簮信马归






　　玉芝堂谈荟卷八
&lt;子部,杂家类,杂纂之属,玉芝堂谈荟&gt;
　　钦定四库全书
　　玉芝堂谈荟卷九
　　明　徐应秋　撰
　　饮量之
　　汉于定国为廷尉饮酒至数石不乱郑康成饮酒一斛袁绍尝饯之会者三百人皆使离席行觞自旦至暮饮三百杯而温克之容无怠卢植能饮一石山巨源饮量至八斗晋武令私益之尽量而止晋周顗饮一石刘伶一石五斗解酲前燕皇甫真饮石余不乱后魏刘藻一石不乱南齐沈文季饮至五斗妻王锡女饮亦至三斗对饮竟日而视事不废邓元起饮至一斛不乱北史桺謇之一石不乱陈后主与子弟日饮一石孔珪饮酒七八斗又满宠马融傅刘京冯陵皆至石余裴钧与裴泰赌饮酒器请在坐银器尽斟酒满之随饮以赐泰可乎自小至大凡杯勺以至船最大者名银海共受一斗以上饮之皆尽以器覆地足踏之抱持而出称所得器共二百余两刘潜石曼卿辈尤豪于饮每饮必云几日一日兴方浓而酒垂竭有醋三斗许并饮之欧阳永叔梅圣俞俱量可尽百杯每遇潜曼卿輙为所困摭言王源中为承防有急召赐酒二盘每盘贮十金碗每碗各容一升许宣令并碗赐之源中饮之无余畧无醉容国朝毛尚书伯温常主湖广鹿鸣宴诸生七十二人人陪二大白不醉刘中丞应箕以善饮闻久疟后与客尽双鹅二鸡燔蹄羊边烧酒两瓮俱尽又合郡士夫与李守凌云饮凡三日夕而李醒然众强应箕出相对以大盌盛酒举之各五架应箕倒东壁李仅颡泚量又于应箕也
　　食量之
　　食之多者史称廉颇七十余一饭斗米秤肉山涛饮至八斗醉后餟餔折筯不休苻坚拂葢郎夏黙等三人每食一石肉三十斤宋明帝噉白肉至二百片蜜渍鱁鮧一顿数金鉢萧頴胄噉白肉鲙至二斗马希声日食五十鸡齐王好食鸡跖日进鸡七十临江王妃江无畏好食鱼头日进鲫鱼三百对南燕慕容徳时逢陵长王鸾赐食立尽一斛范汪噉青梅一斛都尽宋张齐贤一食肥猪肉十余斤厨吏宻寘一漆桶窥公所饮食如其物投柜中至暮涨溢桶外赵丞相雄上殿奏事上命内侍捧玉海容三升者进之凡七赐皆釂继以金拌捧笼炊百枚遂食至尽又与客对饮各尽酒三斗猪羊肉各五斤蒸糊五十事本朝王端毅恕年九十余每晨起连食牛羊犬豕肉或鸡凫三大盌盌可一二斤熟菜一大盌麪饼二盘各堆髙筯许清酒二大碗碗可盛二斤杨襄毅公博每噉麪一瓯辄两举筯凡十六举筯而罄八瓯又每食肉三斤许包子三十酒数升阳城王太宰国光蒲州王司马崇古皆长七尺饮噉尤伟阳城切白肉作大脔每进必一百脔饮必三斗大醉后面热不能升公座噉巨柿四十顷刻都尽嘉定人王全以气豪一乡徒歩创娄塘镇者其食以一猪首一鹅佐饮不饱偶饥过其弟以白鸡子四十煑食之云仅小支胃口而已王提学世芳噉肉立可尽十余器每进杨梅樱柑橘必十斤为度而不吐核王钰举进士第二人魁岸善饮噉自云生平惟三饱尝归家外家享之极水陆之腴一使朝鲜噉刍豢皆殽蒸体一使成宴奉天殿上知其善噉尽彻御饍赐之后归里家落乃炙螺蛳烧紫茄配饭亦必满一锅王元美曰王令赐级言其乡有张令者善饭居恒不能饱隣有驴毙者值轻买食之肉至作两大盘盘各可十余斤胡饼各百余以一盌蒜泥一盌醯一盘葱一盘酱与壻共饮用手撮之顷刻俱尽又河南开副使者一日宴于乡绅家其家善视馔开醉饱甚忽曰肉虽多不使胜食气问厨有米乎量之得五升作饭噉至尽乃就枕波斯王每食酩肉麪蜜至二石肥大不能行佛为説法劝解乃减一石
　　弹墙成字
　　小説中载伎术之巧有非学习可能者酉阳杂爼建中初河北将军姓夏于新泥墙安棘刺数十取烂豆相去一丈掷豆贯于棘上而不差一张芬曾为韦臯行军曲艺过人弹弓力五斗每涂墙弹成天下太平字字体端妍如人摹成有一人于公宴席上以筹椀中緑豆击蝇十不失一一坐惊笑芬曰无费吾豆遂指起蝇拈其后脚畧无脱者仙史安期生能以醉墨洒石上皆成桃花彭宗能以一气诵五千文通为两过音甚清畅酉阳杂爼鲁般于肃州城南作木仙人举手指东南吴地大旱三年赍物巨千谢之般为断其一手吴中即大雨朝野佥载则天如意中海州进一匠造十二辰车回辕正南则午门南马头人出四方回转不爽毫厘北齐沙门灵昭甚有巧思于山亭造流杯池船每至帝前引手取杯船即自住上有木小儿抚掌与丝竹相应饮讫放杯便有木人刺还上饮若不尽船终不去又胡太后使灵昭造七寳镜台合有三十六宫别有一妇人手各把锁才下一闗三十六户一时自闭若抽此关诸门咸启妇人各出户前河中记称向声能于鼎铛中以手拨鸭卵成花綘树一声能歌两曲二人细听各闻一曲一字不乱或疑其一声在鼻唐张葆善画手握双笔一时齐下一为枯枝一为生枝枯枝则干裂秋风生枝则润含春泽魏时有句骊客善用鍼取寸发斩十余段以鍼贯之言髪中虗也王子年拾遗记秦有烈裔骞霄国人口含丹墨噀壁以成龙蛇方寸内备列国有五岳四渎绍兴初淮客申先生每出携一小釡随所至满注水布青緑朱黄杂色于上徐用牙箆拨开便成长林絶岛乌鸟翔集或作羣山夹江渔艇烟波或士女春游或诗人缓辔日日不同竟不得其要领李叔詹常识一范阳山人于私第后掘地为池方丈深尺余泥以麻灰日汲水满之水不耗具丹青墨砚先援笔叩齿良久乃纵笔水上就视水色浑浑耳经日搨以细绢四幅食顷举出观之古松怪石人物屋木无不备也宣和初蜀道进一接花人号曰刘幻徽宗召赴御苑居数月中使诣苑简较则花木枝干十已剪去七八惊诘之曰官无忧至正月竒花当盛开姑少待之至期白中使请观花则已半开枝蕚晶莹品色逈絶酴醾一本五色芍药牡丹变态百种一丛数品花一花数品色池冰未消而金莲重台繁香芬郁光景粲烂不可胜述崔学能吹反潮之笛吹已积潮横下险于广陵之涛应用能于一钱上写心经又于麻粒上写国泰民安四字清异録沙门福全生于金乡长于【缺四字】　汤幻茶成一句并防四瓯成一絶句【缺】于汤表小小物类唾手办耳檀越日造门求观汤福全自咏曰生成盏里写丹青巧画天工学不成堪笑当时陆鸿渐煎茶赢得好声名
　　弄百禽
　　五杂爼京师戏者笼一小雀置小骨牌仅寸许击小锣一声雀以口衔其机门便自开令取天牌则衔六六出取地牌则衔么么出其应如响观毕复击锣一声雀入而门自闭辍耕録尝见一弄百禽者蓄龟七枚大小凡七等置龟几上击鼔以使之则第一等大者先至几心伏定第二等者从而登其背直至第七等小者登第六等之背乃防身直伸其尾向上宛如小塔状谓之乌龟叠塔又见蓄虾蟇九枚先置小墩于席中其最大者乃踞坐之余八小者左右对列大者作一声众亦作一声大者作数声众亦作数声既而小者一一至大者前防头作声如作礼状而退谓之虾蟇説法唐穆宗时飞龙衞士韩志和善雕木作鸾鹤鵶雀之形饮啄动静与真无异发之则凌云奋飞更雕踏床饰以金彩谓之见龙床置之则不见龙形踏之则鳞爪俱出又于懐中出柏木合方数寸中有物如蝇虎子一二百其形皆赤分为五队令舞梁州上令乐工举其曲无不中节每遇致词处则隐隐如蝇声终累累而退嘉话録京国顷嵗街陌中有聚观戏场者询之乃二刺猬对打令皆合节奏中章程又酉阳杂爼于頔在襄阳有山人王固见曰予有谒一技自古所无者懐中出竹一节及小鼓规才运寸良久去竹之塞折枝击鼔筒中蝇虎子数百余枚列行而出分为二队如对阵势每击鼓或三或五随鼓音变阵天衡地轴鱼丽鹤列俱备也凡变阵数十又复作队入筒中
　　别水性
　　汉蒲元性多竒思得之天然于斜谷为诸葛武侯铸刀三千口刀成告武侯曰汉水钝弱不任淬用蜀江爽烈是大金之元精也命人于成都取之及取水至元言此杂涪水八升其人叩头曰实于涪津覆水以涪水八升益之李賛皇作相有亲知奉使京口賛皇曰金山泉杨子江中泠水各置一壶其人举棹忘之至石头乃汲一瓶归献李饮之曰江南水味变矣此何似建业石头城下水也代宗朝李季翔刺湖州至维扬逢陆处士鸿渐李素熟陆名泊杨子驿将食李曰陆君善于烹防天下闻之况杨子南零水又殊絶今者二妙千载一时岂可虚乎命军士谨信者操舟诣南零陆和器以待之俄水至陆以杓扬其水曰江则江矣非南零者似临崖之水既倾至半陆遽止之曰此是南零者矣使者大骇伏罪曰某自南零至岸而覆其半挹岸水増之处士之鉴神鉴也酉阳杂爼魏贾锵有奴善别水尝乗舟于黄河之水中流以匏瓠接河源水七八升经宿水如绛以酿酒名昆仑觞芳味妙絶
　　食鹅知黑白
　　食而知味圣人以为难如易牙之辨淄渑士安之识桃杏汁精于味者亦尚能之至师旷荀朂知饭为劳薪所炊竒矣晋史苻坚从兄子朗晋司马道子为设盛馔问曰闗中之食孰若此曰皆好惟盐味少生耳或人杀鸡以食之朗曰此鸡栖恒半露检之皆验又食鹅知黑白之处人不信而试之无毫厘之差曲洧新闻韩玉汝丞相性嗜鸽必白者而后食或以他色绐之辄能辨其绐此理不可解也
　　射钱中孔
　　射之精者五代史李克用挂针于树或立马鞭百步射之辄中天寳遗事羽林将军刘洪善骑射尝使人于风中掷鹅毛连箭射之无有不中齐柳恽与琅邪王瞻将射嫌其皮濶乃摘梅帖乌珠之上发必命中宣武灵后胡氏幸西林园自射针孔中之又射中象牙簪萧琮遣人伏地持帖琮驰马射之十发十中持帖者亦不惧宋史康保裔善骑射尝握矢三十引满以射箭镝相连而坠范廷召出猎有羣鸟飞过召发矢并贯其三王建次子元膺能射钱中孔自抱画毬掷马上驰而射之无有不中乐郊私语芦沥巡简【缺】廉卿长骑射无论鸟兽不及飞窜虽塘涂上跳鱼子蟹射之百不失一夜每悬火竿上去竿三十步暗中射火无不灭者列子纪昌学射于飞卫以燕角之弧朔蓬之簳射虱贯心既尽飞卫之术计天下敌已一人而已乃谋杀飞衞相遇于野二人交射矢锋相触坠地而尘不扬飞衞之矢先穷纪遗一矢既发飞衞以棘端捍之而无差焉于是二子泣而投弓请为父子刻臂为誓不得告术于人刘锜善射水斛满以箭射防箭水注随以一矢室之人服其精
　　棘刺扞矢
　　纪昌学射于飞衞飞衞曰尔先学不瞬而后可言射矣纪昌归偃卧其妻之机下以目承牵挺二年之后虽锥末倒眦而不瞬也以告飞衞飞衞曰未也亚学视而后可视小如大视微如着而后告我昌以牦悬虱于牖南面而望之旬日之间浸大也三年之后如车轮焉以覩余物皆丘山也乃以燕角之弧朔蓬之簳射之贯虱之心而悬不絶以告飞衞飞衞髙蹈拊膺曰汝得之矣纪昌既尽衞之术计天下之敌已者一人而已乃谋杀飞衞相遇于野二人交射中路矢锋相触而坠于地而尘不扬飞衞之矢先穷纪昌遗一矢既发飞衞以棘刺之端扞之而无差焉于是二子泣而投弓相拜于涂请为父子刻臂为誓不得告术于人【见列子】隋末有督君谟善闭目而射志其目则中目志其口则中口有王灵知者学射于君谟久之曲尽其妙欲射君谟独擅其美君谟时无弓矢执一短刀箭来辄截之末后一矢君谟张口承之遂齧其镝于是笑曰汝学射三年惟未教汝齧镞法耳【见杂爼】
　　朱雀和鸣
　　英公徐勣初卜塟繇曰朱雀和鸣子孙盛荣张景藏问之曰所占者过也此所谓朱雀悲哀棺中见灰后孙徐敬业反斵英公棺焚其尸见灰之应也世説晋明帝解占冡宅闻郭璞为人塟帝防服往看问主人何以塟龙角此法当灭族主人曰此塟龙耳不出三年当致天子问耳
　　日行七百里
　　抱朴子杜子防服天门冬八十年日行三百里赵陀子服桂二十一年毛生日行五百里神仙彭祖时大宛山有青精先生千嵗色如童子步行日过五百里白石先生煑白石为粮亦日行三四百里三国志虞翻能步行日三百里麦铁杖日行五百里辽陈州一妇人为贼帅号白颈鵶日可行二百里咸亨中神僧万回防时能三千里致兄书朝往暮归因名万回东晋永和初炖煌沙门单道开絶谷阜陵太守迎之道开步行从西平一日行七百里至秦州
　　手举万钧
　　古今有力者蜀五丁力能移山手举万钧秦乌获孟育俱能举千钧【千钧葢三万斤】衞石蕃能负沙一千二百斗【当为一百二十石】孟贲生防牛角淮南子桀之力能伸铁钩索其臣推移大戏水杀鼋鼍陆捕熊虎帝王世纪纣能倒曵九牛抚梁易柱墨子纣生捕虎豹指画杀人费仲恶来足走千里手制兕虎六韬纣卒握炭流汤者十八人崇侯虎等举六百石重沙二十四人项王拔山扛鼎千人皆废魏任城王章曵虎尾顿象鼻文帝铸万钧钟力士百人引之不动章乃负之而趋北魏卢曹长九尺余与沙门昙赞埒尝以海马胫骨为马矟诸将莫能举晋桓石防趫防絶伦于猎围中见猛兽被数箭而伏戏令拔箭因急往拔一箭猛兽踞跃石防亦跳髙于猛兽复拔一箭而归隋唐嘉话秦叔寳膂力絶人其所持枪重越常制初从太宗围王世充于洛阳驰马顿之城下而去城中数十人拔之不动叔寳复驰马举之以还唐宋令文有神力禅定寺有牛触令文袒褐接两角拔之应手而倒颈骨皆折而死又以五指撮碓觜壁上书得四十字诗为太学生以一手挟讲堂柱起压同舍生衣于柱下羊侃以指抉壁入三寸弓力至三十石泗州十石人各长八尺大十围执而对击之俱碎又唐彭博通膂力絶伦曾于讲堂堦上临堦而立取鞋一防以臂挟之使人之有力者从后拔之鞋底中断脚终不移牛驾车正走倒曵车尾却行数步曾游步有急风张帆捉尾缆挽之不进尝与壮士魏哲宋令文冯师本角力博通坚卧三人夺其枕三人力极牀脚尽折而枕不动观者踦墙屋宇尽壊宴客遇暝独持两床降堦就月酒殽尊爼畧无倾泻又汪节有神力渭桥石狮重千钧节提而掷之数十人不能动以赂请节节又提而致之故地尝对御俯身负一石碾置二丈方木于碾上木上又置一床床上坐龟兹乐人一部曲终而下干符中绵竹王俳优腰负一船船中载十二人舞梁州一曲畧无困乏宋景濂载元人邓弼以力雄隣牛方鬬拳其脊折仆地市门石鼓十八人弗能举两手持之行舞双剑虎吼而前善槊者五十人持槊并进辟易五十步面无人色已而黄尘涨天但见双剑云雾中连斩马首坠地又小説载国初有吴斋公力逾千斤尝遇巨舰怒帆顺风吴在下风以手逆拓之船为开丈许有剧盗闻之将甘心焉往谒之吴知防服应门留客坐烹茶取巨竹本如碗大者折之碎为数片盗惊问何人曰斋公之仆也盗黙然辞去每遇力作取巨絙如臂者寸寸断之始解此其骁犷亦可方驾古人矣又杨大眼以绳长二丈系髻而走绳直如矢马驰不及见者惊叹唐忠武将军辛承嗣轻捷防解鞍绊马衣擐甲上马盘人百步走马持鎗而来承嗣鞲马解绊着衣擐甲上马盘枪逆扼刺马擒人而还李罕之多力或与人相殴殴其左颊右颊血流段成式门下驺路神通能戴石靸磴六百斤齧破石栗数十隋书沈光初建禅定寺其中幡竿髙十余丈适遇绳级非人力所及僧忧之光以口衔索拍竿而上直至龙头系绳毕手足皆放透空而下以掌拒地倒行数十步观者骇悦时人号为肉飞仙耳目记唐柴驸马绍之弟有材力轻防迅捷耸身以上挺然若飞十数步乃止尝着吉莫靴上砖城直至女墙手无扳引又以足指缘佛殿柱至檐头捻椽覆上越百尺楼阁了无障碍时人号为壁飞杜伏威与陈棱战于齐州禆将射中伏威额怒曰不杀射者终不拔此箭繇是奋入获所射者乃令拔箭然后斩首隋唐嘉话髙开道作乱幽州矢陷其颊召医出之对以镞深不可出则俾斩之又召一人如前对则又斩之又召一人乃曰可出然须忍痛因铍面凿骨置扑于其间骨裂开寸余抽出箭镞开道奏技进膳不辍北齐将彭乐勇猛无双时干沙苑与宇文防战乐乗醉深入被刺肝肠俱出内之不尽截去之复入战防兵遂败
　　关朗筮易
　　魏王彦问关朗以百年之数筮得夬之革舍蓍叹曰当今大运不过二五从甲申【魏宣武王之元年】至戊申天下当大乱祸始宫掖【革六二以柔居中】有藩臣柄政世伏其强尔朱荣臣主俱屠【庄帝杀尔朱荣荣子复杀庄帝】当有二雄举而中原分【二雄九五九三髙欢宇文泰东西魏】不战徳而诈权则旧者先亡【革故也东魏先亡】辛丑之嵗当有恭俭之主起布衣而并六合必在西北夫平大乱必以武定北用武之国也已酉之嵗江东其危乎【开皇元年平陈】晩节末路有桀纣之主出焉【炀帝】天下复乱道不终亡也有达者兴焉【文中子】其后魏之乱自胡后始尔朱荣髙欢宇文泰分霸隋平陈炀帝之世天下大乱皆如其占然则左氏所载周太史筮陈敬仲知其后必代齐史苏占晋伯姬而及惠懐之乱岂可谓诬乎傅初庵立以占筮起东南时杭州初内附世皇以故都之地生聚浩烦资力殷盛得无有再兴者命占其将来何如卦既成曰其地六七十年后防见城市生荆棘不如今多也今杭连厄于火自至正壬辰以来数厄于兵昔时歌舞之地悉为草莽之墟行营杂録载道君皇帝大观二年戊子秋八月以易数占乃御制易运碑刻之延福殿东壁其畧曰始建元基【髙宗御字徳基】绍兴徳夀【谓绍兴年徳夀宫】承太乙循运尽在阳九之数【髙宗圣夀八十一】祖甲庚吉【太祖子孙再】建炎炎其盛之势【建炎年号】奈何五行逆顺天地之数非繇人致朕尝闻易孰善本基庚子辛丑祸起东南【谓方腊】阿平动干戈元冲立劫壬寅癸卯【宣和间天下大乱】亦云哀哉甲辰乙已【与金兵夹攻燕山】丙午丁未【金兵入汴二帝北狩】内有丙火天下生灵涂炭至半【是时天下大乱】江表之虞【驾幸江表】莫知何辜戊申己酉【髙宗初立】时刼灾【金兵渡江苗刘内变】庚戌辛亥偏重势轻【髙宗航海刘豫称帝于汴】壬子癸丑后成改建【改元绍兴】甲寅乙卯立应丰穰【是年大有】丙辰丁巳朕已何在【徽宗以绍兴五年崩】祖宗复有中兴之后【是年孝宗以建国公封晋安郡王复绍太祖之后】云云其后事皆歴验信乎圣哲先知之明因往推来在天数者果不可遣与
　　拆字谑语
　　蜀使张奉嘲尚书令阚泽姓名泽不能答薛综下行乃云蜀者何也有犬为独无犬为蜀横目勾身虫入其腹奉曰不当复嘲君呉耶综应声曰无口为天有口为吴君临万邦天子之都启顔録北齐徐之才善谑尝嘲王防姓云有言则诳近犬则狂加头足而为马配尾角而成羊又尝宴賔客时卢元明在坐戏弄之才姓云卿姓徐字乃未入人之才即嘲卢字安亾为虐在丘为虗生男为虏配马为驴又嘲元明二字去头则是兀明出头则是无明减半则是无目变声则是无音苏颋少能言有京兆过其父瓌命咏尹字乃曰丑虽有足甲不全身见君无口知伊少人又蔡忠惠戏陈亚曰陈亚有心终是恶亚应声曰蔡襄无口即成衰唐甘洽与王仙客友善因以姓相嘲洽曰王计尔应姓田为尔面拨獭抽却你两边仙客曰甘计尔应姓丹为伊头不曲回脚向上安狄梁公戏同官郎卢献曰足下配马乃作驴献曰中劈明公乃成二犬杰曰狄字犬旁火也献曰犬边火乃是煮熟狗
　　返魂摄魂
　　古人有返魂之术唐宗幸蜀后属念贵妃闻广汉杨通幽有考召之法于内置场遍加捜访至蓬莱南宫西庑见上元女仙太真授以金钗钿合寄玉龟子为信即长恨歌所云鸿都道士羽衣客能以精神致魂魄者也此术自汉有之拾遗记汉武帝嬖李夫人夫人死后帝思见之李少君曰黑河之北对都之野地出潜英之石其色青质轻如羽冬则石温夏则石冷刻为人像能译人语有声无气仲君因至闇海得此石刻夫人像置轻纱幕中宛若生时又唐阙史京兆韦进士纳洛妓颇惑之五年而卒生悲咽痛悼嵩山任处士有返魂术但须一经身之衣以导其魂韦捜衣笥余一金缕裙是夕任为致之燃蜡炬于香前持裙面帏而招忽闻吁叹之声俄映帏防出与之言颔首而已歘欲逼之倏然而灭任曰沤珠槿艶不足多怀韦长恸赋诗惆怅金泥簇蝶裙春来犹自伴行云不教布施刚留得浑似初逢李少君灵异记许至雍妻早亡雍每感叹悲泣一日忽觉有人行吁嗟声良乆闻语乃是亡妻云若欲相见遇赵十四无惜三贯六百钱自此常记其言后数年至苏州将谒吴太伯庙遇男巫赵十四名何者陈恳切之意遂为召其亡魂言语悲喜恩情如生良久赵生曰可去矣许相随涕泣曰愿恵一物可以为记妻泣曰幽防惟有泪可以于人代许脱一汗衫置地取悬树枝掩面大哭取汗衫视之皆血泪也列异记北海营陵道人为人致亡妇约闻鼔声即出与妇相见恩情如生良乆闻鼔声当出户衣挂戸间掣絶而去后嵗余开冢见妇棺下有衣裾洞微志苏徳歌为徐肇返先代魂云死经八十一年以上即不可返云溪友议祖山人为韦臯致玉箫魂斋戒七日清夜玉箫果至续定命録李行修初娶王仲舒女王氏以疾终秘书衞随曰侍御念亡夫人之深何不问稠桑王老及行修除东台御史次稠桑驿有王老善録命行修悟衞秘书之言宻令召之遂説所懐之事王老引行修繇一径入土山中坡侧隐隐见丛林老人谓行修曰但于林下呼妙子有人应即答云语九娘子今夜暂将妙子同看亡妻有顷一女子引行修到一处云十一郎且坐娘子续出行修比苦肺疾王氏尝与备治疾皁荚子汤青衣持汤令行修啜焉宛是王氏手煎之味言未竟夫人遽出行修方欲申情王氏曰与君幽显异途不当如此茍不忘平生但纳小妹即于某之道尽矣已闻门外女子叫李十一郎速出依前同行却至旧所行修心愦然一呕所饮皁荚子汤出焉皆灼灼可记者又有能致人生魂者广异记天寳末长安有马二娘者善考召兖州刺史苏説与马氏相善説欲为子莱求婚卢氏谓马曰我一子必求淑婉卢氏三女未知谁佳幸为致之令其母自阅视马于佛堂结坛考召三女魂迷悉至马云大者不如次者必为刺史妇天寳末莱为永宁令死禄山之难赠莱怀州刺史画谱叶法善欲求李北海书碑北海为括苍太守不可强乃摄其魂书之北海梦中书碑竟醒而遣人追视宛如梦中今名摄魂碑宣室志尚书王潜节度荆南有京兆吕氏子以饥寒逺谒公公不为礼有市门监俞叟见吕生色有不足吕具述其事叟曰为设小术以助归粮可乎因覆一缶于地有顷启视见一紫衣人长五寸许指曰此王公也吕熟视酷类焉叟因戒曰吕生以食贫千里而至宜厚防以展亲亲何恃贵忘故耶紫衣偻而揖叟曰吕生无行资可致一马一仆缣二百匹紫衣又偻而揖于是复覆以缶再启之无见矣及旦叟促吕归王公果召与宴游赠以仆马及缣二百又张易在洛阳遇刘处士有竒术刘尝卖银缣市中人负其值往索之不酬且大詈刘归谓易曰吾夜当小惩之既灭烛刘牀头炽炭烧药易寐未熟暗中见一人吹火火光中识其面乃向市人也迨曙问市人云夕梦人召使吹火气殆不续开天信记开元中宫禁有美人每夜梦被人邀去纵酒密防极欢而归归辄流汗倦怠帝曰此必术士所为若复往随宜以物识之其夕熟寐飘然又往美人见石砚在前乃宻印手文于曲房屏风之上帝潜为物色于东明观得屏风手文尚在所居道士已遁矣宣室志海南杨居士有竒术会太守亦好竒每宴游必召与俱一日偶忤守于郡堂阅妓乐而居士不与或笑之居士曰君观我为君召其妓具酒命小童闭西庑一空室久之乃启有三四美人自庑下妆饰华焕擕乐而至列坐歌饮至夜分曰可归矣于是皆起仍入空室中客相目骇叹尚疑鬼物明日有郡吏曰太守昨宴郡閤妓乐无故仆地暴风飘乐噐去迨夜方寤乐器亦归竟不穷其繇宣和间洛阳李巘少年豪迈常游阡陌间值某太守自南郡解印还洛家富声乐一宠姬殊秀妖丽巘于牡丹园一见如痴时有猪嘴道人售异术于尘中巘具以诚告明日招往以一片瓦呵祝移时付巘曰持此于庭壁间上下划之当如愿矣巘如教壁划然中开竦身而入曲室内斗帐画屏极为华美妇处其中宿酲未解见巘却立凝笑遂登榻尽欢循故道而出壁合如初瓦故在手此后过三日辄一往因泄于友人后遂不验
　　遣使鬼魂
　　元世祖诛阿哈玛特籍其家有妾名引住者捜其藏得二熟人皮于柜中两耳俱存扃钥甚固问莫知为何人但云诅呪时置神座上其应如响汉时宫中巫蛊但得木偶人耳未闻以人皮者近时妖人有生剖割人而炼其魂以为前知者南村辍耕録陜西宣慰司呈【缺】匝街王弼告至正三年九月到义利坊店见有算卦王先生因问来歴致争当月夜睡房窗下似风吹葫芦声虗空中言算卦先生使我来哭声内称寃枉弼祝之曰尔神尔鬼明以告我鬼云我是丰州黒河村周大女月惜夜出后院被王先生将我杀了做奴婢使唤如今教在你家作怪抄写所説赴官呈告于房内捜获木印黑绳上钉铁鍼四个魇镇女身小纸人八个五色彩五色绳俱头发相纒又小葫芦一个上拴红绳内盛琥珀珠二颗外包五色绒朱书符命一沓又告十二月初三有鬼空中言我是奉元路南坊耿大男顽童被老先生杀了二十二日又有鬼空中云我是察罕诺尔李帖家孩儿延奴老贼杀了我勘问得王万里吉安路民习课命逢刘先生云防采生魂使去人家作祸广得财物我有收下的卖与你随取出五色彩章并头发相结一块称这个名唤延奴我算性格聪明用符命法水呪语迷惑活割鼻口唇舌尖耳朶眼睛呪取活气剖腹掏割心肝各小块晒干捣罗为末收裹用五色彩帛同生魂头发相结用纸作人形様呪遣往人家作怪刘先生焚香念呪分付李延奴与先生作伴可改名买卖万里买得并符呪又逢广州旧识邝先生亦防遣使鬼魂买得纸人儿一个名耿顽童到大同路黑河村周大家课命将伊女周月惜八字看算要将杀害收采生魂见月惜于后院墙下出来万里念呪将月惜禁止端立将额皮割开扯下悬葢眼睛及将头发割一缕用纸人并五色彩帛绒线相结一块一如人形然后割鼻口唇舌尖眼睛手十指稍脚十指稍却剖胸将心肝肺各割一块晒干捣末装小葫芦内因到君易店与王弼相争令生魂前往本家作祸因买马肉店内将牛肉作马肉卖因此不能收禁事发到官宋景濂有秦州王弼亦具着其事云庐陵王万里以妖术行延安龙河市辱于弼夜遣鬼物害之弼闻悲啸声启戸无所见翌日昼哭于门弼谘之鬼曰我周氏女名月惜居大同丰州之黑河年十六母疾父召万里卜万里以儿生年月禁架昏迷负至柳林穴儿心肝呪刼精魂使附于纸为奴稍怠则以针刺不胜痛苦君其为儿白寃时在弼坐者十人聨署姓名具白于县急捕伏辜后有二鬼泣言我为耿顽童李延奴寃与月惜类三鬼遂终依于弼洪武四年十二月有司误谓弼有异术贡于朝太祖赐以花币遣还见补博物志
　　金蚕蛊虫
　　铁山围丛谈金蚕毒始自蜀中近及湖广两粤颇多有人舍去则谓之嫁金蚕加以黄金钗器置道左俾他人得焉郁林守为吾言常见福清县有讼遭金蚕毒者县官求治不得踪或献谋取两刺猬入捕必获矣葢金蚕畏猬猬入其家金蚕则不敢动虽匿榻下墙罅果为两猬擒出亦可骇也北史隋独叔陁其外家先事猫鬼上令髙颎苏威杂案之而陁婢徐阿尼供言本从陁母家来常事猫鬼每以子日夜祀之猫鬼每杀人被杀者家财遂移于畜猫鬼家于是免死除名宋史干徳二年夏曾徙永州诸县民之畜蛊者三百二十六家于县之僻处不得复齿于乡闽谢在杭曰蛊虫北海所无独西南方有之闽广滇贵闗中延绥临洮俱有但其方不同耳大约以端午日取蛇蜈蚣蜥蜴蜘蛛之属聚为一器听其自咬其它尽死独留其一则毒之尤矣以时祭之俾其行毒毒初行必试一人若无过客则以家中一人当之中毒者绞痛吐逆十指俱黑嚼豆不腥含矾不苦是其验也其毒逺发十载近发一时初发可用甘草菉豆解之真麻油吐之三月以后不可为矣隋书云其害屡世相不絶自侯景之乱杀戮殆尽蛊家多絶既无主人故飞游道路中之则殒今此俗移于滇中每遇夜中则此虫飞出饮水其光如星鲍照诗所谓吹蛊痛行晖也又有桃生虫食鸡鱼之类皆变为生者又能易人手足及心肝肾肠之属及死视之皆木石也又金蚕毒川筑有之食以蜀锦其色如金取其粪置饮食中毒人必死能致他人财物祀之者多致富夷坚志所载有得物者夜而蛇至其人知其蛊也遂捉而啖之至尽饮酒数斗而卧帖然无恙也余崇祯乙亥备员闽臬时值审决其一囚为惠安林文防畜蛊害人初救解辄愈嗣仇其族寘毒食中渐觉腹痛手足俱软吐蛇身死尸软如绵死后复有细蛇自口中溢出证确论死曾亲见其狱牍称畜蛊之家飞尘不集又云蛊毒上不逾莆之枫亭下不过泉之洛阳桥亦一异闻也又读沈存中笔谈云予在中书较正阅雷州奏牍有人为乡民诅死问其状乡民能以熟食呪之俄顷脍炙之类悉复为生肉又呪之则生肉遂活牛者复为牛羊者复为羊但小耳更呪之则渐大既而复呪之则还为熟肉人有食其肉觉腹中淫淫而动必以金帛求解金帛不至则腹裂而死所食牛羊自裂中出耳谈贵州蛮民杂处多閟术能以木易人之足郡丞某过其地记室二人皆游于淫地一人与淫其夫怨之易其一足一人不与淫妇怨之易其一足明日踯躅于庭丞知逮其人始邀归作法而足如故又黔筑有变鬼人能魅人至死有游僧至山寺中与数人宿夜深闻羊声便入室就睡者连嗅之僧以杖击之踣地乃一裸体妇人也将以送官家人罗拜乞命乃舍之他日僧出见上官方生瘗人问之曰捉得变鬼人也
  </div>
  <div class="pagination">
   <a href="玉芝堂谈荟_page4.html">
    上一页
   </a>
   <a href="玉芝堂谈荟.html">
    1
   </a>
   <a href="玉芝堂谈荟_page2.html">
    2
   </a>
   <a href="玉芝堂谈荟_page3.html">
    3
   </a>
   <a href="玉芝堂谈荟_page4.html">
    4
   </a>
   <span class="current-page">
    5
   </span>
   <a href="玉芝堂谈荟_page6.html">
    6
   </a>
   <a href="玉芝堂谈荟_page7.html">
    7
   </a>
   <a href="玉芝堂谈荟_page8.html">
    8
   </a>
   <a href="玉芝堂谈荟_page9.html">
    9
   </a>
   <a href="玉芝堂谈荟_page10.html">
    10
   </a>
   <span>
    ...
   </span>
   <a href="玉芝堂谈荟_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
