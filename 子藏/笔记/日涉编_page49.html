<!DOCTYPE html>
<html>
<head>
    <meta charset="UTF-8">
    <title>日涉编 - 第 49 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日涉编 - 第 49 页/共 115 页</h1>
    <div class="content">武帝即位数年无子平阳公主求良家女十余人饰置于家帝祓灞而还过平阳公主见所饰美人帝大悦既饮讴者进帝独悦卫子夫 【汉书】 
吕后祓还过轵道见物如苍犬据吕后掖忽弗见卜之云赵王如意为崇吕后遂病掖伤 【史记】 
武帝豋八公山出刘安故台叹望城郭如匹帛之绕丛花 【宋书】 
唐中宗祓禊于渭阳赐群臣细柳圈各一云带之免虿毒 【酉阳杂俎】 
晋中宗出禊乘肩辇王导王敦并骑从中宗从容谓导曰卿吾之萧何 【晋中兴书】 
张建封入觐值上巳德宗赐宴曲江特命与宰相同座而食 【唐书】 
海西泰和六年三月庚午朔诏曰三日临流杯池依东堂小会 【晋书】 
华林园中千金堤上作两铜龙相向吐水以注天泉池通御沟石季龙及皇后百官临池会饮 【邺中记】 
天泉之南有东西沟承御沟水水北有积石坛是日御坐流杯之处 【戴延之西征记】 
歌舞冈越王佗是日豋高处 【歌舞冈在广州府出广东志】 
白马山是日剌史禊饮于此 【白马山在汉阳府出雍州记】 
包令岩以宋县令包拯尝于此修禊故名 【金华府志】 
池阳妇女以荠花点油祝而洒之水中若成龙凤花卉之状则吉谓之油花卜 【图经】 
取荠菜花铺灶上及坐卧处可无虫蚁 【琐碎录】 
长安妓者结钱为龙为帘作钱龙宴 【西京杂记】 
四民踏百草时有斗百草之戏祖此 【荆楚记】 
都人于曲江头禊饮践踏青草曰踏青 【李绰岁时记】 是日上踏青鞋履 【卢公范馈饰仪】 
欲卜蚕善恶以三月三日天阴而无日不见雨蚕大善 【杂五行书】 
远近士民祈福于龙桥命曰蚕市 【成都记】 
王济诸名士当解禊洛水还乐广问于夷甫曰今日戏乐乎王曰裴仆射善谈名理混混有雅致张茂先论史汉靡靡可听我与王安丰说延陵子房亦超超玄着 【七贤论世说】 
开成二年河南尹李待价以上巳日人和气稔将禊于洛滨启留守裴公公召白居易刘禹钖等一十五人合宴于舟中由斗亭历魏堤抵津桥登临泝沿自晨及暮簪组交映歌笑间发美景良辰赏心乐事晋公首赋一章居易为十二韵以献末句云夜归何用烛新月凤楼西 【长庆集】 
元佑中秘阁上巳日集西池王仲玉有诗张文潜和最工云翠浪有声黄伞动春风无力彩旌垂秦少游云帘幙千家锦绣垂仲玉笑曰又待入小石调也 【王直方诗话】 
郝隆为南蛮参军是日作诗曰娵隅濯清池桓温问何物荅曰名鱼为娵隅桓温曰何为作蛮语隆曰千里投公始得一蛮府参军那得不蛮语也 【世说】 
梁商会宾客于洛水周举称疾不往商与亲昵酣饮及酒阑继以薤露歌坐中闻者掩涕举闻而叹曰此哀乐失时至秋果薨 【后汉书】 
袁绍大会宾从于薄洛津闻魏郡兵及黑山贼数万人共覆邺城杀守坐中客家在邺者皆忧怖失色绍容貌自若不改常度 【魏志】 
夏统诣洛是日王公以下并至南浮桥边禊男则朱服耀路女则锦绮灿烂统在舡中曝所市药虽见此辈稳坐不摇贾充望见奇其节问舡中安坐者为谁统荅曰会稽北海民夏仲御 【统字仲御】 充更就舡与语其应如响充又使女伎服桂襡炫金翠绕其舡三匝统危坐如故若无所闻充等各散曰此吴儿是木人石心也 【夏统别传】 
以木雕为兔分朋走马射之先中者胜其负者下马奉胜者酒胜者于马上接盏饮之番呼此节为陶裒花陶裒是兔花是射 【燕比杂记】 
河南人齐关妻关应募为千夫长战死妻守节有来强议婚妻绐曰吾三月三日有心愿偿是日径往彰德天宁寺豋浮图绝顶祝天曰妾本河南名家夫死不敢失节投地而死 【河南府志】 
卢充猎见獐便射之随逐不觉失路忽见一黑门如府舍问铃下对曰崔少府宅也进见少府语充曰尊府君为索小女婚故相迎耳成婚毕送充至家母问之具以状对后四年三月三日临水戏遥见水傍有犊车充往开车户见崔女与三岁男其情意如初抱儿还充又与金镮乃别 【续搜神记】 
师尼抱孩入醮坛 【景定甲子衡州衡岳观以三月三日玄帝生辰设醮先一日有怀孕师尼至观求宿众恶其厌秽拒之不可令宿门外中夜闻孩声乃尼产焉主者大怒次早尼抱孩欲入醮坛观看众拒之门外拖曳逾时以孩掷地鲜血溅地尼飞入空中拍掌大笑而去视孩则葫芦血则朱砂葫芦内有回仙两字众乃大惊回仙即吕洞宾也出道书】 
　　　诗
卜洛成周地浮杯上已筵斗鸡寒食下走马射堂前 【孟浩然】 
青郊上已艳阳年紫禁皇游祓渭川幸得欢娱承湛露心同草树乐春天 【张说奉和三日祓禊渭滨】 
乘春祓禊逐风光扈跸陪銮渭渚傍还笑当时水滨老衰年八十待文王 【韦嗣玄奉和渭滨祓禊】 
宝马香车清渭滨红荷碧柳禊堂春皇情尚忆垂竿佐天祚先承捧剑人 【沈佺期同前题】 
未敢分明赏物华十年如见梦中花游人过尽衡门掩独自凭栏到日斜 【崔涂上已】 
清风丽日满芳洲云幕春筵祓锦流皆言曲侍璜溪宴暂似承槎天汉游 【徐彦伯上已】 
三日欢游辞曲水三年愁卧在长沙每登高处长相忆何况兹楼属庾家 【白居易上巳日登庾楼寄庾三十二】 
良时光景长虚掷壮岁风情已闇销忽忆同为校书日每年共醉是今朝 【白居易上巳怀微之】 
暮春风景初三日流世光阴半百年欲作闲游无好伴半江惆怅却回舡 【白居易上巳】 
当年此日花前醉今日花前病里销独倚破帘闲怅望可怜虚度好春朝 【元祯酬乐天三日见寄】 
千红万紫竞繁华莺语多依富贵家上已兰亭修禊事一年春色又杨花 【宋白玉蟾】 
鬓毛垂领白花蕊亚枝红欹倒衰年废招寻令节同薄衣临积水吹面受和风有喜留攀桂无劳问转蓬 【徐同录林园三月三日宴集杜工部】 
东出千金堰西临鴈鹜陂游丝映空转高杨拂地垂绿帻文照耀紫燕光陆离清晨戏伊水薄暮宿兰池 【沈约上巳】 
山前好风日城巿厌嚣尘聊持一樽酒共寻千里春余光下幽桂夕饮舞青苹何时出门后重有入林人 【卢思道上巳】 
仁风道和气勾芒御暮春姑洗应时月元已启良辰密云荫朝日零雨洒微尘飞轩游九野置酒会众宾 【张华】 
　　四日
唐高宗改蓬莱宫为含元殿 【咸亨元年】 
唐玄宗以平原太守颜真卿为河北采访使 【天宝十五载以上玉海】 
宋仁宗诏知亳州宋祁授集贤殿修撰就任刊定新编唐书 【皇佑三年三月四日出会要】 
晋国公裴度薨上闻之震悼先一日上巳曲江赐宴不能赴文宗遣中使赐度诗诗曰注令待元老识君恨不早我家柱石衰忧来学丘祷 【开成四年薨裴度字中立贞元五年擢进士当元和长庆间乱臣贼子惮度之威棱虽江左王导谢安坐镇雅俗而吁谋方略度又过之诏加金紫光禄大夫文馆大学士赐勋上柱国出旧唐书】 
叶衡奏谢宣示太上宸翰令臣阅毕可饮卮酒以庆荣遇臣欲置酒都省与执政而下侈非常之赐参政茂良等奏此藏在御府群臣无繇见者上曰太上于宸翰间盖是天纵非学力所到钟王辈不足道 【宋孝宗淳熙二年玉海】 
詹使君邀东坡游白水山佛迹寺浴于汤泉风于悬瀑之下登中岭望瀑所从出晚休于荔浦之上曳杖竹阴之下时荔子累累如芡实父老指以告曰是可食君能携酒复来乎欣然许之 【绍圣二年卧游录】 
程明道谏新法 【熙宁二年三月四日谏新法疏中有陛下固已烛见事体究知是非在圣心非吝改张由柄臣尚持固必是致舆情大郁众论益讙云云出明道集】 
窈娘赴井而死 【唐武后载初元年乔知之有婢名窈娘艺色为当时第一知之宠待殊隆武延嗣闻之求一见势不可抑既见即留无复还知之痛愤成疾因为诗写以□素厚贿阍守以达窈娘得诗悲惋结于裙带三月四日赴井而死延嗣见诗因遣酷吏诬陷知之破其家出本传】 
　　　诗
三年摩手抚疮痍恩与庐山五老齐合侍玉皇香案侧却持华节大江西鼎新白鹿诸生学筑就长虹万丈堤待哺饥民偏恋德老翁犹作小儿啼 【淳熙八年二月初四日尤遂初送朱文公南归时文公南康除江西提刑】 
　　五日
宋真宗赏花宴于后苑帝作赏花钓鱼诗从臣皆赋又召从臣令观连理槐并连理柏遂射于太清楼下帝作连理槐柏诗近臣属和 【祥符六年】 
宋仁宗延和殿观教（马夌）军击球 【嘉佑三年以上玉海】 
宋神宗崩 【元丰八年宋史礼志】 
文公哀介子推令是日不得举火 【晋文公与介子绥俱亡子绥即子推子绥割腓股以啖文公文公复国子绥独无所得作龙蛇之歌而隐文公求之不肯出乃燔左右木子绥抱木而死文公哀之令人三月五日不得举火后人谓之禁烟又谓之冷节又曰熟食或云五月五日为火所焚又或云三月五日左传史记并无子推被焚之事大抵流俗所传言人人殊莫可穷诘详山堂肆考】 
张角起兵 【角东汉时人奉事黄老畜养弟子以符水咒说疗病百姓信之角遣弟子八人使于四方以道教化天下转相诳惑聚徒数十万连结郡国自青徐幽冀荆扬兖豫莫不毕应各立渠帅讹言苍天已死黄天当立岁在甲子天下大吉以白土书京城寺门及州郡官府皆作甲子字以三月五日起兵皆着黄巾为识时人谓之黄巾亦名蛾贼角称天公将军角弟宝称地公将军宝弟梁称人公将军旬日之闲天下向应京师震动出史纂左编】 
南斗天蓬下降 【道经】 
　　　诗
长安富贵惜春残争赏先开紫牡丹别有玉杯承露冷无人肯向月中看 【裴璘三月五日因长安慈恩寺奔走车马赏玩牡丹题诗佛殿后文宗自夹城出芙蓉园幸此寺见诗吟玩南部新书】 
上巳余风景芳辰集远垧湖光迷翡翠草色醉蜻蜓鸟弄桐花日鱼翻谷雨萍从今留胜会谁看画兰亭 【张又新三月五日泛长沙东湖】 
五日酺初毕千年乐未央复承天所赐终宴国之阳地胜春逾好恩深乐更张落花飞广座垂柳拂瑶觞庶尹陪三史诸侯具万方酒酣同忭跃歌舞咏时康 【张说三月五日奉和恩赐乐游园宴应制】 
　　六日
唐僖宗宣遗诏立昭宗为皇太弟 【文德元年后二日昭宗即位出玉海】 
宋太宗召近臣赏花宴后苑上临池钓鱼命群臣赋诗时应制三十九人上亦赋诗以赐宰相吕蒙正等因习射上中的者六张乐饮酒群臣尽醉 【淳化五年玉海】 
桑道茂曰三月六日西师必散 【禄山父子僣逆三年而灭初王师之围相州也意朝夕屠陷惟术士桑道茂曰三月六日西师必散此城无忧卒如其言也出旧唐书】 
苏林语弟子周季通曰我昨被玄洲召为真人上领太极中侯大夫今别汝矣果有云车雨盖骖龙驾虎侍从数百人迎林林即日登天冉冉西北而去 【苏林字子玄濮阳人少禀异操尝负担至赵师琴高先生时年二十一受炼气益命之道林奉法精修周游天下分形散影寝息丘陵卖履市巷以试世人人莫能识以汉元帝神爵二年三月六日飞升列仙传】 
　　七日
镇州契丹犯塞 【蜀主宴近臣于怡神亭酒酣君臣及宫人皆脱冠露髻喧哗自恣知制诰京兆李龟祯谏曰君臣沈湎不忧国臣恐启北敌之谋不听至三月七日镇州契丹犯塞时唐庄宗同光二年也出后唐书】 
曲宴后苑真宗初临水阁垂钓又登太清楼观太宗御书及新写四部群书又至景德殿放生池东至玉宸殿历翔鸾仪凤二阁命座置酒帝作五言诗从官皆赋遂宴太清楼下 【景德四年】 
曲宴后苑赏花钓鱼仁宗赋诗群臣席上和进移宴太清楼 【景佑三年以上玉海】 
举人入院搜检 【元时选举之制三月初五各官入院初六譔策问进呈俟上采取初七执事者望阙设案于堂前置策题于上举人入院搜检出元史】 
丘处机辞元太祖归 【处机字通密号长春子生于金熙宗皇统八年从重阳祖师得道元太祖召入见三月七日辞归上所赐备极豊腆皆辞之授尊重安慰之旨以宠其归命阿里鲜护师东行送之者皆泣别处机事六月三十日亦载出史纂左编】 
　　　诗
晴旭辉辉花蘌开氤氲花气好风来游丝飞絮萦行仗堕蕊飘香入酒杯鱼跃文波时泼剌莺留深树久徘徊青春朝野方无事故许游观近侍陪 【宋仁宗三月七日赏花钓鱼作】 
辇路鲜云五色开一声清跸下天来水光翠绕九重殿花气浓熏万寿杯绣幕烟深红会合文竿风引绿徘徊蓬山绝顶无人到诏许群仙尽日陪 【郑毅夫三月七日和仁宗韵】 
禁御平明帐殿开华芝初下未央来人间彩凤仪韶曲天下流霞满御杯花近赭袍偏照烂鱼窥仙仗亦徘徊蓬莱绝景何曾到自媿尘踪此一陪 【三月七日和仁宗】 
积雨欣始霁清和在兹时林叶既敷荣禽声亦融怡鸣泉来不穷湖风起沦漪西山卷余云逾觉秀色滋层层丛绿间爱彼松柏姿青青初不改似与幽人期坐久还起步堤边足逶迤游鱼傍我行野鹤向我飞敢云昔贤志亦复咏而归寄言山中友和我和平诗 【张栻字敬夫号南轩三月七日城南书院】 
　　八日
宋神宗御集英殿试进士 【熙宁三年三月八日出会要】 
李嵩初度 【东孝里庄园有牡丹一本无种而生掘土尺许见一石如剑长二尺题曰此花琼岛飞来种只许人间老眼看乡里有生旦值花开时花下饮酒为寿若花一夕凋谢者不吉惟一人李嵩者三月初八日初度自八十看花至一百九岁终出如皋志】 
僧慧安偃身而寂 【慧安荆州枝江人姓卫氏遁于山谷为僧隋炀帝征师不赴麟德元年游终南山石壁因止焉唐高宗亦征师不奉诏武后征至辇下待以师礼后问甲子多少师曰不记后曰何不记耶师曰生死之身其若循环环无起尽焉用记为况此心流注中间无间见沤起灭者乃妄想耳从初识至动相灭时亦只如此何年月而可记乎后闻稽颡信受神龙五年三月八日闭户偃身而寂春秋一百二十八出楚通志】 
梵僧法贤卒 【宋真宗咸平三年卒谥慧辨出事物纪原】 
李脱仙居山升天 【脱居蜀金堂山修道蜀人历代见之大约八百余年因号李八百焉有妹名贞多随兄修道居绵竹中兄授以长生之术至数百年状如二十岁风骨英伟人或见之不敢正视其后太上老君降而度之先兄白日升天兄于什邡仙居山三月八日升天出集仙录】 
元始天尊降元阳上宫会天罗大梵天帝演说灵宝要法
王母为黄帝赐念珠 【以上道经】 
　　九日
灵山祠以是日祭 【祠在琼州府灵山其所赐之神有六有司峸以三月九日祭焉出广东志】 
后汉隐帝生百寮上表曰色变长澜启皇灵之宝构光流华渚开圣绪于瑶图当九龙浴圣之辰是五纬联光之夕凡蒙地载共祝天长请以三月九日为嘉庆节从之 【天中记】 
宋仁宗试进士 【嘉佑八年三月九日试进士帝不御殿次日御延和殿赐许将等一百九十人第出会要】 
宋孝宗请太上皇太上皇后同幸聚景园 【淳熙六年三月九日出会要】 
唐顺宗以是日召节度使李骑骑欲乱不赴阙张子良领兵擒骑 【先彩虹入润州大将张子良宅初入浆瓮水尽入井饮之后子良以擒骑拜金吾将军寻拜方镇彩虹其兆也祥异集亦出南部新书】 
王羲之称病去郡是日于父母墓前自誓曰维永和十一年三月癸卯朔九日辛亥小子羲之敢告二尊之灵进无忠孝之节退违推贤之义自今之后敢渝此心贪冒苟进是有无尊之心而不子天地所不覆载名教所不得容信誓之诚有如皎日 【羲之字逸少起家秘书郎庾亮临薨上疏称羲之清贵有鉴裁骠骑将军王述与羲之齐名而羲之甚轻之述每闻有角声谓羲之当候已辄洒埽待之羲之竟不顾述深以为恨羲之称病去故誓于父母墓云云羲之去官与东土人士尽山水之游弋钓为娱出晋书羲之传】 
高昌国俗以为寒食 【高昌国即西州也以三月九日为寒食节俗又好骑射妇人戴油帽谓之苏幕乐多琵琶箜篌无雨雪极热每盛暑居人穿地为穴以处飞鸟群萃河滨或起飞即为日气所烁坠而伤翼火州亦以三月九日为寒食并出外国传】 
</div>
    <div class="pagination">
<a href="日涉编_page48.html">上一页</a><span>...</span><a href="日涉编_page44.html">44</a><a href="日涉编_page45.html">45</a><a href="日涉编_page46.html">46</a><a href="日涉编_page47.html">47</a><a href="日涉编_page48.html">48</a><span class="current-page">49</span><a href="日涉编_page50.html">50</a><a href="日涉编_page51.html">51</a><a href="日涉编_page52.html">52</a><a href="日涉编_page53.html">53</a><a href="日涉编_page54.html">54</a><span>...</span><a href="日涉编_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
