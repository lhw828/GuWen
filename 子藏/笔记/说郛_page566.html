<!DOCTYPE html>
<html>
 <head>
  <meta charset="utf-8"/>
  <title>
   说郛 - 第 566 页/共 601 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说郛 - 第 566 页/共 601 页
  </h1>
  <div class="content">
   柳毅传【唐李朝威】
　　仪凤中有儒生柳毅者应举下第将还湘滨念鄕人有客于泾阳者遂往吿去至六七里鸟起马惊疾逸道左又六七里乃止见有妇人牧羊于道畔毅怪视之乃殊色也然而娥脸不舒巾袖无光凝听翔立若有所伺毅诘曰子何苦而自辱如是妇始楚而谢终泣而对曰贱妾不幸今日见辱于长者然而恨贯肌骨亦何能媿避幸一闻焉妾洞庭龙君小女也父母配嫁泾川次子而夫壻乐逸为婢仆所惑日以厌薄既而将诉于舅姑舅姑爱其子不能御逮诉频切又得罪舅姑舅姑毁黜以至此言讫歔欷流涕悲不自胜又曰洞庭于兹相远不知其几多也长天茫茫信耗莫通心目断尽无所知哀闻君将还吴密迩洞庭欲以尺书寄托侍者未卜将以为可乎毅曰吾义夫也闻子之说气血俱动恨无毛羽不能奋飞是何可否之谓乎然而洞庭深水也吾行尘间宁可致意邪唯恐道涂显晦不相通达致负诚托又乖恳愿子有何术可导我邪女悲泣自谢曰负戴珍重不复言矣脱获回耗虽死必谢君不许何敢言既许而问则洞庭之与京邑不足为异也毅请闻之女曰洞庭之阴有大橘树焉鄕人谓之社橘君当解去镃带束以他物然后举树三发当有应者因而随之无有碍矣幸君子书叙之外悉以心诚之话倍托千万无渝毅曰敬闻命矣女遂于襦间解书再拜以进东望愁泣若不自胜毅深为之戚乃置书囊中因复问曰吾不知子之牧羊何所用哉神只岂宰杀乎女曰非羊也雨工也何为雨工曰雷霆之类也毅复视之则皆矫顾怒步饮龁甚异而大小毛角则无别羊焉毅又曰吾为使者他日归洞庭愼勿相避女曰宁止不避当如亲戚耳语竟引别东去不数十步回望女与羊俱亡所见矣其夕至邑而别其友月余到鄕还家乃访于洞庭洞庭之阴果有社橘遂易带向树三击而止俄有武夫出于波间再拜请曰贵客将自何所至也毅不吿其事曰徒谒大王耳武夫揭水指路引毅以进谓毅曰当闭目数息可达矣毅如其言遂至其宫始见台阁相向门户千万奇草珍木无所不有夫乃止毅停于大室之隅曰客当居此以伺焉毅曰此何所也夫曰此灵虚殿也毅观之则人间珍宝毕尽于此柱以白璧砌以青玉牀以瑚帘以水晶雕琉璃于翠楣饰琥珀于虹栋奇秀深杳不可殚言然而王久不至毅谓夫曰洞庭君安在哉曰君方幸珠阁与太阳道士讲大经少选当毕毅曰何谓大经夫曰吾君龙也龙以水为神举一波可包陵谷道士乃人也人以火为神发一炬可燎阿房然而灵用不同化各异太阳道士精于人理吾君邀以听焉语毕俄而宫门间景从云合而见一人披紫衣执青玉夫跃曰此吾君也乃至前以告之君望毅而问曰岂非人间之人乎毅对曰然既而拜君亦拜复坐于灵虚之下谓毅曰水府幽深寡人暗昧夫子不远千里将有为乎毅曰毅大王之鄕人也长于楚游学于秦昨下第闲驱泾水之涘见大王爱女牧羊于野风鬟雨鬓所不忍视毅因诘之谓毅曰为夫壻所薄舅姑不念以至于此悲泗流漓诚怛人心遂托书于毅毅许之今已至此因取书进之洞庭君览毕以袖掩面而泣曰老父之罪不诊鉴听坐贻聋瞽使闺窻孺弱远罹诟害公乃陌上人也而能急之幸被齿发何敢负德词毕又哀咤良久左右皆流涕时有宦人密侍君者君目以书授之令达宫中须臾宫中皆恸哭君惊谓左右曰疾吿宫中无使有声恐钱塘所知毅曰钱塘何人也曰寡人爱弟也昔为钱塘长今则致政矣曰何故不使知曰以其勇过人耳昔尧遭洪水九年者乃此子一怒也近与天将失意穿其五山上帝以寡人有薄德于古今遂寛其同气之罪然犹縻系于此故钱塘之人日来候焉词未毕而大声忽发天拆地裂宫殿摆簸云烟沸涌俄有赤龙长万余尺电目血舌朱鳞火鬛项掣金鏁鏁牵玉柱千雷万霆缴绕其身霰雪雨雹一瞬皆下乃擘青天而飞去毅初恐蹶仆地君亲起持之曰无惧固无害毅良久安抑乃获自定固吿辞曰愿得生归以避复来君曰不必如此其去则然其来则不然幸为少尽缱绻因命酌互举以欵人事俄而祥风庆雨融融怡怡幢节玲珑箫韶以随红妆千万笑语熙熙中有一人自然蛾眉明珰满身绡縠参差迫而视之前所寄辞然而若喜若悲零泪如丝须臾红烟蔽其左紫气舒其右香凝环旋入于宫中君笑谓毅曰泾水之囚人至矣君乃辞归宫中须臾又闻怨苦久而不已有顷君复出与毅饮食又有一人披紫裳执青玉貌耸神溢立于君左右君谓毅曰此钱塘也毅起趋拜之钱塘亦尽礼相接谓毅曰女侄不幸为顽童所辱頼君子信义昭彰致达远寃不然者是为泾陵之土矣飨德怀恩词不谕心毅防退辞谢俯仰唯唯然后乃吿兄曰向者辰发灵虚已至泾阳午战于彼未还于此中间驰至九天以吿上帝帝知其寃而宥其失前所谴执因而获免然而刚肠激发不遑辞候惊扰宫中复忤宾客愧惕慙惧不知所还因退而再拜君曰所杀几何曰六十万伤稼乎曰八百里无情郎安在曰食之矣君怃然曰顽童之为是心也诚不可忍然汝亦太草草頼上帝灵圣谅其至寃不然者吾何辞焉从此已去勿复如是钱塘复再拜坐定遂宿毅于凝光殿明日又宴毅于凝碧宫会友戚张广乐具以醪醴罗以甘洁初笳角鼙鼓旌旗劒防舞万夫于其右中有一夫前曰此钱塘破阵乐旌杰气顾骤悍栗坐客视之毛发皆竖复有金石丝竹罗绮珠翠舞千女于其左中有一女前进曰此贵主还宫乐淸音宛转如诉如慕坐客听之不觉泪下二舞既毕龙君大悦锡以纨绮颁于舞人然后密席贯坐纵酒极娱酒酣洞庭君乃击席而歌曰大天苍苍兮大地茫茫人各有志兮何可思量狐神鼠圣兮借社依墙雷霆一发兮其孰敢当荷贞人兮信义长令骨肉兮还故鄕永言慙愧兮何时忘洞庭君歌罢钱塘君再拜而歌曰上天配合兮生死有涂此不当妇兮彼不当夫腹心辛苦兮泾水之隅风霜鬟鬓兮雨雪罗繻頼明公兮引素书令骨肉兮家如初永言珍重兮无时无钱塘君歌阕洞庭君俱奉觞于毅毅踧踖而受爵饮讫复以二觞奉二君乃歌曰碧云悠悠兮泾水东流伤美人兮雨泣花愁尺书远达兮以解君忧哀寃果雪兮还处其休荷和雅兮感甘羞山家寂寞兮难久留欲将辞去兮悲绸缪歌罢皆呼万岁洞庭君因出碧玉箱贮以开水犀钱塘君复出红珀盘贮以照夜玑皆起进毅毅辞谢而受然后宫中之人咸以绡防珠璧投于毅侧重叠焕赫须臾埋没前后毅笑语四顾媿揖不暇洎酒阑欢极毅辞起复宿于凝光殿翌日又宴毅于淸光阁钱塘因酒作色踞谓毅曰不闻猛石可裂不可卷义士可杀不可羞者邪愚有衷曲一陈于公为可则俱履云霄如不可则皆夷粪壤足下以为何如哉毅曰请闻之钱塘曰泾阳之妻则洞庭君之爱女也淑性茂质为九姻所重不幸见辱于匪人今则絶矣将欲求托高义世为亲宾使受恩者知其所归怀爱者知其所付岂不为君子始终之道者毅肃然而作歘然而笑曰诚不知钱塘君孱困如是毅始闻跨九州壤五岳泄其愤怒复见断金鏁掣玉柱赴其急难毅以为刚决明直无如君者葢犯之者不避其死感之者不爱其生此眞丈夫之志奈何箫管方洽亲宾正和不顾其道以威加人岂仆之素望哉若遇公于洪波之中山之间鼔以鳞须被以云雨将迫毅以死毅则以禽兽视之亦何恨哉今体似衣冠坐谈礼义尽五常之志性穷百行之微防虽人世豪杰有不如者况江河灵类乎而欲以介然之躯悍然之性乘酒假气将迫于人岂近直哉且毅之质不足以藏王之一甲之间然而敢以不伏之心胜王不道之气惟王筹之钱塘逡巡致谢曰寡人生长宫房不闻正论向者词渉狂狷唐突高明退自循顾戾不容责幸君子不为此乖间也其夕复懽宴其乐如旧毅与钱塘遂为知心友明日毅辞归洞庭君夫人别宴毅于潜景殿男女仆妾悉出预会夫人泣谓毅曰骨肉受君子深恩恨不得展愧戴遂至睽别使前泾阳女当席拜毅以致谢夫人又曰此别岂有复相遇之日乎毅始虽不诺钱塘之请然当此席殊有叹恨之色宴罢辞别满宫凄然赠遗珍宝怪不可述毅于是复循出涂上岸见从者十余人担囊以随至其家而辞去毅因适广陵宝肆鬻其所得百未发一财已盈兆故淮右富族咸以为莫如遂取于张氏亡又娶韩氏数月韩氏又亡徙家金陵常以鳏旷多感欲求新匹有媒氏吿之曰有卢氏女范阳人也父曰浩尝为淸流宰晩岁好道独游云泉今则不知所在矣母曰郑氏前年适淸河张氏不幸而张夫早亡母怜其少艾惜其惠美欲择壻以配焉又何如哉毅乃卜日就礼既而男女二姓俱为豪族法用礼物尽其丰盛金陵之士莫不健仰居月余毅因晩入户视其妻深觉类于龙女而逸艳丰状则又过之因与话昔事妻谓毅曰人世岂有如是之理乎经岁余有一子毅益重之既产逾月乃秾饰换服召毅于帘室之间笑谓毅曰君不忆余之于昔邪毅曰夙非姻好何以为忆妻曰余即洞庭君之女也泾川之辱君能救之自此誓心求报洎钱塘季父论亲不从乖负宿心怅望成疾中间父母欲配嫁于濯锦小儿某遂闭户剪发以明无意虽君子弃絶分无见期而当初之心死不自替他日父母怜其志复欲驰白于君値君累取张韩二氏理不可遣迨张韩继卒君卜居于兹故余之父母得以为心矣诚不意今日获奉君子感喜终世死无恨矣因咽泣良久复谓毅曰始不言者知君无重色之心今乃言者知君有爱子之意妇人匪薄不足以懽厚永心故因君爱子以托贱质未知君意如何愁惧兼心不能自解君附书之日笑谓妾曰他日归洞庭愼无相避诚不知当此之际君岂有意于今日之事乎其后季父请于君君固不许君乃诚将不可邪抑忿然邪君其话之毅曰似有命者仆始见君于长泾之隅枉抑憔悴诚有不平之志然自约其心者达君之寃余无及也初言愼勿相避者偶然耳岂有意哉洎钱塘逼迫之际唯理有不可直乃激人之怒耳夫始以义行为志宁有杀其壻而纳其妻者邪一不可也某素以操贞为志尚宁有屈于己而伏于心者乎二不可也且以率肆胸臆醻酢纷纶唯直是图不遑避害然而将别之日见君有依然之容心甚恨之终以人事扼束无由报谢吁今日君卢氏也又家于人间则无始心未为惑矣从此以往永奉懽好心无纎虑也妻因深感娇泣良久不已有顷谓毅曰勿以他类遂为无心固当知报耳夫龙寿万岁今与君同之水陆无往不适君不以为妄也毅嘉之曰吾不知国客乃复为神仙之饵乃相与觐洞庭既至而宾主盛礼不可具纪后徙居南海仅四十年其邸第舆马珍鲜服玩虽侯伯之室无以加也毅之族咸遂濡泽以其春秋积序容状不衰南海之人靡不惊惑洎开元中上方属意于神仙之事精索道术毅不得安遂相与归洞庭凡十余嵗代莫知迹至开元末毅之表弟薛嘏为京畿令谪官东南经洞庭晴昼长望俄见碧山出于远波舟人皆侧立曰此本无山恐水怪耳指顾之际山与舟稍相逼乃有彩船自山驰来迎问于嘏其中有一人呼之曰柳公来候耳嘏省然记之乃促至山下摄衣疾上山有宫阙如人世见毅立于宫室之中前列丝竹后罗珠翠物玩之盛殊倍人间毅词理益容顔益少初迎嘏于砌持嘏手曰别来瞬息而髪毛已黄嘏笑曰兄为神仙弟为枯骨命也毅因出药五十丸遗嘏曰此药一丸可增一岁岁满复来无久居人世欢宴毕嘏乃辞行自是以后遂絶影响嘏常以是说吿于人世殆四纪嘏亦不知所在
　　陇西李朝威叙而叹曰五虫之长必以灵者别斯见矣人裸也移信鳞虫洞庭含吐大直钱塘迅疾磊落宜有承焉嘏咏而不载独可怜其意矣愚义之遂为斯文

　　李林甫外传【唐亡名氏】
　　唐右丞相李公林甫年二十尚未读书在东都好游猎打毬驰逐鹰狗每于城下槐坛下驴击鞠略无休日既惫舍驴以两手返据地歇一日有道士某丑陋见李公踞地徐言曰此有何乐郎君如此爱也李怒顾曰关足下何事道者去明日又复言之李公幼聪悟意其异人乃摄衣起谢道士曰郎君虽善此然忽有顚坠之苦则悔不可及李公请自此修谨不复为也道士啸曰与郎君三日后五更会于此曰诺及往道士已先至曰为约何后李乃谢之曰更三日复来李公夜半往良久道士至甚喜谈笑极洽且曰某行世间五百年见郎君一人已列仙籍合白日升天如不欲则二十年宰相重权在己郎君且归熟思之后三日五更复会于此李公囘计之曰我是宗室少豪侠二十年宰相重权在已安可以白日升天易之乎已决矣及期往白道士嗟叹咄叱如不自持曰五百年始见一人可惜可惜李公悔欲复之道士曰不可也神明知矣与之叙别曰二十年宰相生杀权在己威振天下然愼勿行阴贼当为阴德广救防人无枉杀人如此则三百年后白日上升矣官禄已至可便入京李公匍匐泣拜道士握手与别时李公堂叔为库部郎中在京遂诣叔父以其纵荡不甚纪録之颇惊曰汝何得至此曰某知向前之过今故候觐请改节读书愿受鞭棰库部甚异之亦未令就学每有宾客遣监杯盘之饰无不修洁或谓曰汝为吾着某事虽雪深没踝亦不去也库部益亲怜之言于班行知者甚众自后以廕叙累官至赞善大夫不十年遂为相矣权巧深密能伺上防恩顾隆洽独当衡轴人情所畏非臣下矣数年后自固益切乃起大狱诛杀异己寃死相继都忘道士槐坛之言戒也时李公之门将有趋谒者必望之而步不敢乗马忽一日方午有人扣门吏惊候之见一道士甚枯瘦曰愿报相公阍者呵而逐之外吏又欲鞭缚送干府道士微啸而去明日日中复至门者乗间而白李公曰吾不记识汝试为通及道士入李公见之醒然而悟乃槐坛所覩也慙悸之极若无所措却思二十年之事今已至矣所承敎戒曾不蹔行中心如疾乃拜道士迎啸曰相公安否当时之请并不见从遣相公行阴德专枉杀人上天甚明谴谪可畏如何李公但搕额而已道士留宿李公尽除仆使处于中堂各居一榻道士唯少食茶果余无所进至夜深李公曰昔奉敎言尚有升天之契今复遂否道士曰縁相公所行不合其道有所窜责又三百年也更六百年乃如约矣李公曰某人间之数将满既有罪谴后当如何道士曰莫要知否亦可一行李公降榻拜谢曰相公安神静虑万想俱遣几如枮株即可俱也良久李公曰某都无念虑矣乃下招曰可同往李公不觉便随道士去出大门及春明门到辄自开李公援道士衣而过渐行十数里李公素贵尤不善行困苦颇甚道士亦自知之曰莫思歇否乃相与坐于路隅逡巡以数节竹授李公曰可乗此至地方止愼不得开眼李公遂跨之腾空而上觉身泛大海但闻风水之声食顷止见大郭邑介士数百罗列城门道士至皆迎拜兼拜李公约一里到一府署又入门复有甲士升阶至大殿帐榻华侈李公困欲就帐卧道士惊牵起曰未可恐不可回耳此是相公身后之所处也曰审如是某亦不恨道士啸曰兹介鳞之属其间苦事亦不少遂却与李公出大门复以竹杖授之一如来时之状入其宅登堂见身防坐于牀上道士乃呼曰相公相公李公遂觉涕泗交流稽首陈谢明日别去李公厚以金帛赠之俱无所受但挥手而已曰勉旃六百年后方复见相公遂出门而逝不知所在先是安禄山常养道术士每语之曰我对天子亦不恐惧唯见李相公若无地自容何也术士曰公有阴兵五百皆有铜头铁额常在左右何以如此某安得见之禄山乃奏请宰相宴于己宅密遣术士于帘间窥伺退曰奇也某初见报相公有一靑衣童子捧香炉而入仆射侍衞铜头铁额之类皆穿屋逾墙奔走而去某亦不知其故也当是仙官暂谪人间耳














　　汧国夫人传【唐白行简】
　　汧国夫人李娃长安之娼女也节行坏奇有足称叹故监察御史白行简为传述天宝中有常州刺史荥阳公者时望甚崇家徒甚殷年五十有一子始弱冠隽朗有词藻迥然不羣深为时辈推服其父爱而器之曰此吾家千里驹也应鄕试秀才举将行乃盛其服玩车马之饰计其京师薪储之费谓之曰吾观尔之才可一战而霸今备一载之用且丰尔之给将遂其志也生亦自负视上第如指掌自毘陵发月余抵长安居于布政里常游东市还自平康东门入将访友于西南至鸣珂曲见一宅门庭不甚广而室宇严邃阖一扉有娃方凭一双鬟靑衣而立妖姿娇妙絶代未有生忽见之不觉停骖久之徘徊不能去乃诈坠鞭于地候其从者勅取之累盼于娃娃回眸凝睇情甚相慕竟不敢措辞而去生自尔意若有失乃密征其友游长安之熟者讯之友曰此狎邪女李氏宅也曰娃可求乎对曰李氏颇赡前与之通者多贵戚豪族所得甚广非累百万不能动其志也生曰茍患其不谐虽百万何惜他日乃洁其衣服盛宾从而往叩其门俄有侍儿启扄生曰此谁之第耶侍儿不答驰走大呼曰前时遗防郎也娃大悦曰尔姑止之吾当整妆易服而出生闻之私喜乃引之萧墙间见一姥垂白上偻即娃母也生跪拜前致词曰闻兹地有隙院愿税以居信乎姥曰惧其浅陋湫隘不足以辱长者所处安敢言直邪延生于迟宾之馆馆宇甚丽与生偶坐因曰某有女娇小技艺薄劣欣见宾客愿将见之乃命娃出明眸皓腕举步艳异生遽惊止莫敢仰视与之拜毕叙寒燠触类妍媚目所未覩复坐烹茶斟酒器用甚洁久之日暮鼔声四动姥访其居远近生绐之曰在延平门外数里兾其远而见留也姥曰鼔已发矣幸速归无犯禁生曰幸接欢笑不知日之云夕道里辽阔城内又无亲戚将若之何娃曰不见责僻陋方将居之宿何害焉生数目姥姥曰唯唯生乃召其家僮持双缣请以备一宵之馔娃笑而止之曰宾主之仪且不然也今夕之费愿以贫窭之家随其疏粝以进之其余以俟他辰固辞终不许俄徙坐于西堂帷幙帘榻焕然夺目妆奁衾枕亦皆侈丽乃张烛进馔品味甚盛既彻馔姥起生娃谈话方切诙谐调笑无所不至生曰前偶过门遇卿适在屏间厥后心常勤念虽寝与食未尝或舍娃曰我心亦如之生曰今之来非眞求居而已愿偿生平之志但不知命也若何言未终姥至访其故具以吿姥笑曰男女之际大欲存焉情茍相得虽父母之命不能止也女子固陋安足以荐君子之枕席生遽下阶拜而谢焉曰愿以巳为厮养姥遂目之为郎饮酣而散及旦尽徙其囊槖因家于李之第自是生屏迹戢身不复与亲知相闻日防其娼优侪类嬉戏游宴囊中尽空乃鬻俊乗及其家僮岁余资财仆马荡尽尔来姥意渐怠娃情弥笃他日娃谓生曰与郎相知一年无孕嗣常闻竹林神者报应如响将至荐酹求之可乎生不之悟大喜乃质衣于肆以备牢醴与娃同谒祠宇而祷祝焉信宿而返防驴而后至里北门娃谓生曰此东转小曲中某之姨宅也将憩而觐之可乎生如其言前行不逾百步果见一车门窥其际甚敞其靑衣自车后止之曰至矣生下适有一人出访曰谁也曰李娃也乃入吿俄有一妪至年可四十余与之将迎曰吾甥来否娃下车妪逆访之曰何久疎絶相视而笑娃引生拜之既见遂偕入西防门偏院中有山亭竹树葱菁池榭幽絶生谓娃曰此姨之私第耶笑而不答以他语对俄献茶果甚珍奇食顷有一人鞚大宛马汗流驰至曰姥妪暴疾颇甚殆不识人宜速归娃谓姨曰方寸乱矣某骑而去当令返乗便与郎偕来生拟随之其姨与侍儿偶语一手挥之令生止于户外曰姥且殁矣当与某议丧事以济其急奈何遽相随而去乃止共计其防仪斋祭之用日晩乗不至姨言曰无复命何也郎骤往觇之某当继至生遽往至旧宅门扄钥甚密以泥缄之生大骇诘其隣人隣人曰李本税此而居约已周矣第主自收姥迁居而且再宿矣征徙何处曰不详其所生将驰赴宣阳以诘其姨日已晩矣计程不能达乃弛其装服质馔而食赁禢而寝生恚怒方甚自昏通旦目不交睫质明乃防蹇而去既至连叩其扉无人应生大呼数四有宦者徐出生遽访之曰姨氏在乎曰无之生曰昨暮至此何故匿之访其谁氏之第曰此崔尚书宅昨有一人税此院云逢中表之远至者薄暮去矣生惶惑发狂罔知所措因返访布政里旧邸邸主哀而进膳生愤惫絶食三日搆疠甚笃旬余愈甚邸主惧其不起徙之于防肆中绵缀移时合肆之人共伤嗟而互饲之后稍愈杖而能起繇是防肆多日假令之执帷获其直以自给累月渐复壮毎听其哀歌自叹不及輙呜咽流涕不能自止归则效之生聦敏者也无何曲尽其妙虽长安无有伦比初二肆之佣防器者互争胜负其东肆车舆皆奇丽殆不敌唯哀挽劣焉其东肆长知生絶妙乃醵钱二万索顾焉其党耆旧共较其所能者阴敎生新声而相赞和累旬人莫知之其二肆长相谓曰我欲各阅所佣之器于天门街以较优劣其不胜者罚直五万以备酒馔之用可乎二肆许诺乃要立符契署以保证然后阅之士女大防聚至数万于是里胥吿于贼曹贼曹闻于京尹四方之士尽赴趋焉巷无居人自旦阅之及亭午歴抵舆辇威仪之具西肆皆不胜师有惭色乃置层榻于南隅有长鬛者拥铎而进翊衞数人于是奋鬛扬眉扼腕顿颡而登乃歌白马之词恃其夙胜顾盼左右旁若无人齐声讃扬之自以为独步一时不可得而屈也有顷东肆长于北隅上设连榻有乌巾少年左右五六人秉翣而至即生也整其衣服俯仰甚徐申防发调容若不胜乃歌薤露之章举声淸越响振林木度曲未终闻者欷掩泣西肆长为众所诮益惭耻密置所输之直于前乃潜遁焉四座愕眙莫之测也先是天子方下诏俾外方之牧岁一至阙下谓之入计适遇时生之父在京师与同列者易服窃往观焉有老竖即生乳母壻也见生之举措辞气将认之而未敢乃然流涕生父惊而诘之因吿曰歌者之貌酷似郎之亡子父曰吾子以多财为盗所害奚至是耶言讫亦泣及归竖间驰往访于同党曰向歌者谁若斯之妙与皆曰某氏之子征其名且易之矣竖凛然大惊徐往迫而察之生见竖色动回翔将匿于众中竖遽持其袂曰岂非某乎相持而泣遂载以归至其室父责曰志行若此汚辱吾门何施面目复相见也乃徒行出至曲江西杏园东去其衣服以马鞭捶之数百生不胜其苦而毙父弃之而去其师命相狎匿者阴随之归吿同党共加伤叹令二人挤苇席瘗焉至则心下微温举之良久气稍通因共荷而归以苇筒灌勺饮经宿乃活月余手足不能自举其楚挞之处皆溃烂秽甚同辈患之一夕弃于道周行者咸伤之往往投其余食得以充肠十旬方杖防而起披布裘有百给防缕如悬鹑持一破瓯巡于闾里以乞食为事自秋徂冬夜入于粪壤窟昼则周游鄽肆一旦大雪生为冻馁所驱冒雪而出乞食之声甚苦闻见者莫不凄恻时雪方甚人家外户多不发至安邑东门循里垣北转第七八有一门独启左扉即娃之第也生不知之偶连声疾呼饥冻之甚音响凄切所不忍听娃自阁中听之谓侍儿曰此必生也我辨其音矣连步而出见生枯瘠疥疠殆非人状娃意感焉乃谓曰岂非我某邪生愤懑絶倒口不能言领頥而已娃前抱其颈以绣襦拥而归于西厢失声长恸曰令子一朝及此我之罪也絶而复苏姥大骇奔至曰何也娃曰某郎姥遽曰当逐之奈何容至此娃敛容却涕曰不然此良家子也当昔驱高车驰金装至某之室不逾朞而荡尽且互设诡计舍而逐之殆非人行令其失志不得齿于人伦父子之道天性也使其情絶杀而弃之又困踬若此天下之人尽知为某也彼亲戚满朝一旦当权者熟察其本末祸将及矣况欺天负人鬼神不佑徙自贻其殃耳某为姥子迨年有二十岁矣计其赀不啻直千金今姥年六十余愿计二十年衣食之用以赎身当与此子别卜所诣所诣非遥晨昏得以温淸某愿足矣姥度其志不可夺也因许之给母之余有百金离北隅四五家税一隙院乃与生沐浴易其衣服为汤粥通其肠以酥乳润其脏旬余方进水陆之馔头巾履袜皆取珍异者衣之未数月肌肤稍腴卒岁平愈如初异时娃谓生曰体已康矣志已壮矣渊思寂虑默想曩昔之艺业可温习乎生思之曰十得二三耳娃命车出游生骑而从至旗亭南偏门鬻坟典之肆令生拣而市之计费百金尽载以归因令生斥弃百虑以志学俾夜作昼孜孜矻矻娃常偶坐宵分乃寐伺其疲倦即谕之缀诗赋二岁而业大就海内文籍莫不该览生谓娃曰可防名就试矣娃曰未也且令精熟以俟百战更一年曰可行矣于是遂上一登甲科声振礼闱虽前辈见其文莫不敛手喜跃愿友之而不得娃曰未也今秀才茍得一科擢一第则自谓可以取中朝之显职擅天下之美名子行秽迹鄙不侔于他士当砻淬利器以求再防方可以连衡多士争霸羣英生繇是益自勤苦声价弥甚其年遇大比诏征四方之隽生应直言极谏科防名第一授成都府参军三事以降皆其友也将之官娃谓生曰今之复子本躯妾亦不相负也愿以残年归养老母君当结媛鼎族以奉蒸尝中外婚媾无自黯也勉思自爱某从此去矣生泣曰子若弃我当自刭以就死娃固辞不从生勤请弥恳娃曰送子涉江至于剑门当令我回生许诺月余至剑门未及发而除书至生父由常州诏入拜成都尹兼剑南采访使浃辰父到生因投刺谒于邮亭父不敢认见其祖父官讳方大惊命登阶抚背恸哭移时曰吾与尔父子如初因诘其由具陈其本末大奇之诘娃安在曰送某至此当令复还又曰不可翼日命驾与生先之成都留娃于剑门筑别馆以处之明日命媒氏通二姓之好备六礼以迎之遂如秦晋之偶娃既备礼岁时伏腊妇道甚修治家严整极为亲所眷尚后数岁生父母皆殁与娃持孝甚至有灵芝产于倚庐一穗三秀本道上闻又有白燕数十巢其层甍天子异之宠锡加等终制累迁淸显之任十年间至数郡娃封汧国夫人有四子皆为大官其卑者犹为太原尹










　　説郛卷一百十三下
&lt;子部,杂家类,杂纂之属,说郛&gt;
　　钦定四库全书
　　说郛卷一百十四　　　　　元　陶宗仪　撰太淸楼侍宴记【宋蔡京】
　　政和二年三月皇帝至制诏臣京宥过省愆复官就是就昭以是月八日开后宴太清楼召臣执中臣候臣偲臣京臣绅臣居厚臣正夫臣臣洵仁臣聚中臣洵武臣俅臣贯于崇政殿赐坐命宫臣击鞠乃是景福殿西序入苑门诏臣京曰此跬步至宣和廊言者所谓金柱玉户者也厚诬宫禁其令子攸夜入观焉东入小花径南度碧芦藂又东入便门至宣和殿止三楹几案台榻漆以黒下宇纯朱上栋絶缘饰椽无文彩东西无谷又殿东曰琼兰西曰凝芳后曰积翠南曰瑶林北曰玉宇后有沼曰环碧两旁有亭曰临漪华渚沼次有山殿曰云华閤太宁左右蹑道以登中道有亭曰琳霄次曰会春閤下有殿曰玉华玉华之侧有御书殿榜曰三洞琼文之殿旁有种玉绿云轩相峙臣京奏曰宣王殿閤亭沼洁齐淸虚雅素若此则言者不根葢不足防日午谒者引执中已下入女童乐四百靴袍玉带列排塲下宫人笼珠翠金玉束带秉扇拂舞巾剑钺执香毬拥御床以次立酒三行上顾谓群臣曰承平无事君臣同乐宜畧去苛礼饮食起居当自便无间已而羣臣尽醉京又为皇帝幸鸣銮堂记曰宣和九年九月金芝生道德院二十已而皇帝自景龙江泛舟中天波溪至臣鸣銮堂淑妃从臣京朝堂下移班拜妃内侍连呌曰妃答拜臣欲谢内侍掖起膝不得下上曰今岁四幸鸣銮矣臣顿首曰昔人三顾堂成已六幸千载荣遇鸣銮固卑陋但家素窭空且愿留少顷使得伸尊奉意上曰为卿从容臣退西庑视庖膳上为举筯屡釂欢笑如家人有遣使玛瑙大杯赐酒遂御西閤亲手调茶分赐左右妃亦酌酒遣赐道由臣堂视卧内嗟其弊恶步至之所上立门屏侧语臣曰不御袍带不可相见可去冠服臣惶怖曰人臣安敢罪万死上曰既为姻家置君臣礼当叙亲上亲酌手持橄防以赐时屏内御坐妃嫔在侧咫尺不敢望众哗曰妃也妃顾起遽起立臣附童贯致礼乃奏乞遗贯妃寿上乃酌酒授贯妃饮竟上酌为妃酬酒上调美味妃剖橙榴析芭蕉分余甘遣臣婢竟余赐曰主上毎得四方美味新奇必赐师相无顷刻废忘谕师相知无忘臣难感难谢上又赐酒命贯酌曰可与贯语贯与臣言君臣相与古今无若者臣呜咽嗟惜因语身危非主上几不保如今日大理魏彦纯事是也贯遽以闻上骇曰御郡若此小人犹敢自昨日聂山对谢穷治彦纯已觉其离间故罢山以事关岂以一语罪卿小人以细故织罗耳亟索纸即屏上草诏释彦纯聂山知安州上自命酒使贯陪遂醉诸孙掖出
　　庄绰曰京之叙致覼缕如此不特欲夸耀于世又将以恐动言者然不知皆不足恃而荣也适足以为国家之辱焉特以其居上露土木赐紫罗万疋使治帟幕而京之献遗方数十万缗后户部侍郎王畨发之究治皆货赂钱也所谓天波溪者由景宝箓宫循城西南以至京第其子绦上书其父谓今日恩波他年祻水而小民謡言蔡相居中人不羡万乗官家渠底串是也












　　延福宫曲宴记【宋李邦彦】
　　宣和二年十二月癸巳召宰执亲王等曲宴于延福宫特召学士承防臣李邦彦学士承防宇文粹中以示异恩也是日初御睿谟殿设席如外廷赐宴之礼然器用殽品瓌奇精致非常宴比仙韶执乐和音曼声合变应节亦非敎坊工人所能彷佛上遣殿中监察行谕防曰此中不同外廷无弹奏之地但饮食自如食味裹实自当携归酒五行以碧玉盏宣谕侍宴诸臣云前此曲宴早坐未尝宣劝今出异数少憇于殿门之东庑晩召赴景龙门观灯玉华阁飞陛金碧绚耀隔在云霄间设衢尊钧乐于下都人熙熙且醉且戏继以歌颂示天子与民同乐之意侈太平之盛事次诣穆淸殿后入崆峒洞天过霓桥至会宁殿有八阁东西对列曰琴棋书画茶丹经香臣等熟视之自崆峒入至八阁所陈之物左右上下皆琉璃也映彻焜煌心目俱夺阁前再坐小案玉斚珍异如海陆羞脯又与睿谟不同酒三行甚速起诣殿侧纵观上诣保和殿谓学士蔡绦曰引二翰苑子细看一一说与谆语再三次诣成平殿凤竹龙灯灿然如昼奇伟万状不可名言上命近侍取茶具亲手注汤击沸少顷白乳浮盏面如疎星淡月顾诸臣曰此自烹茶饮毕皆顿首谢既而命坐酒行无筭复出宫人合曲妙舞蹁跹态有余妍凡目创见上谕臣邦彦臣粹中曰此尽是嫔御自来翰林不曾与此集自卿等始又曰翰林志可以尽载此事臣等荣遇臣邦彦谢不敏琼瑶玉舟宣劝非一上每亲临视使釂复顾臣某曰李承防善饮仍数被特防进饮夜分而罢






　　保和殿曲宴记【宋蔡京】
　　宣和元年九月十二日皇帝召臣蔡京臣王黼臣燕王俣臣楚王似臣嘉玉臣楷臣嗣臣濮臣王仲理臣童贯臣冯熙载臣蔡攸臣蔡绦臣蔡脩宴保和殿由东曲水朝于玉华殿上步西曲水循荼防架至大宁阁登层峦凌霄骞凤垂云亭景物满前林木蔽荫徧歴奇胜始至保和殿殿三楹楹七十架两挟阁无防绘饰落成于八月而高竹崇桧已森然蓊郁中楹置御榻东西二间列宝玩与古鼎彛玉器左挟阁曰妙有设古今儒书子史楮墨名画右挟阁曰宣徽设道家金柜玉笈之书与神霄诸天隐文上步前行登稽古阁有宣王石皷歴邃古尚古鉴古作古传古秘古诸阁藏祖宗训谟与夏商周尊彛鼎鬲爵斚卣敦盘盂汉晋隋唐书画多不知欵识而骇见上亲指示为言其槩抵玉林轩过宣和殿列岫轩天真阁凝徳殿殿之东崇石峭壁高百尺林壑茂密倍于昔见过翠翘阁诸处赐茶至全真阁上御手注汤击出乳花盈面臣等惶恐前曰陛下略君臣夷等为臣下烹调震惕惶怖岂敢啜之上曰可少休息乃出瑶林殿中赐冯皓传防留题殿壁谕臣笔墨已具乃题曰琼瑶错乱乃成林桧竹交加午有阴恩许尘凡时纵步不知身在五云深顷之就坐女童作乐坐间赐茘子黄橙金柑相间布列前后命师文浩剖拨分赐酒五行始休许至玉真轩轩在保和西南庑即安妃妆阁命使传防曰雅宴酒酬添逸兴玉真轩内看安妃诏臣赓补成篇臣即题曰保和新殿丽秋晖诏许尘凡到绮闱方是时人自谓得见妃矣既而但见画像挂西垣臣即以诗谢奏曰玉真轩槛暖如春即见丹靑不见人月里嫦娥终有恨鉴中姑射未应真须臾中使召臣至玉华阁上持诗曰因卿有诗况姻家有当见礼臣曰顷缘葭莩以得拜望故敢以诗请上大笑妃素妆无珠玉饰绰约若仙子臣前进再拜叙谢妃答拜臣又拜妃命左右掖起上手持大觥酌酒命妃曰可劝太师臣奏曰礼无不答不审酬酢可否于是特瓶注酒授使以进再坐彻去童女羯鼔御侍奏细乐作兰陵王扬州散酬劝交错臣奏曰陛下乐与人同不间高卑日且暮久勤圣躬人心不安上曰不醉无归更劝迭送酒行无筭臣又奏曰乐奏缤纷酒觞交错方事宴饮上及故老若朋友相与衔杯接慇懃之欢道旧论新故臣何足以当臣请序其事以示后世知今日宴乐非酒食而已夜漏已二皷五筹众前奏丐罢退十三日臣京序








　　周秦行纪【唐牛僧孺】
　　余贞元年举进士落第归宛叶间至伊阙南道鸣臯山下将宿大安民舍会暮不至更十余里一道甚易夜月始出忽闻有异香气因趋进行不知近远见火明意谓庄家更前驱至一大宅门庭若富豪家黄衣阍人曰郎君何至余答曰僧儒姓牛应进士落第往家本往大安民舍误道来此直乞宿无他中有小髻靑衣出责黄衣曰门外谁何黄衣曰有客黄衣入吿少时出曰请郎君入余问谁氏宅黄衣曰第进无须问入十余门至大殿殿蔽以珠帘有朱衣紫衣人百数立阶陛间左右曰拜殿下帘中语曰妾汉文帝母薄太后此是庙郎不当来何辱至余曰臣家宛下将归失道恐死豺虎敢乞托命太后遣轴帘避席曰妾故汉室老母君唐朝名士不相君臣幸希简敬便上殿来见太后着练衣状貌瑰伟不甚年高劳余曰行役无苦乎召坐食顷闻殿内有笑声太后曰今夜风月甚佳偶有二女伴相寻况义遇嘉宾不可不成一会呼左右屈两个娘子出见秀才良乆有女二人从中至从者数百前立者一人狭腰长面多发不妆衣靑衣仅可二十余太后曰高祖戚夫人余下拜夫人亦拜更一人柔肌隐身貌舒态逸光彩射远近多服花绣年低薄太后后曰此元帝王嫱余拜如戚夫人王嫱复拜各就坐坐定太后使紫衣中贵人曰迎杨家潘家来久之空中见五色云下闻笑语声寖近太后曰杨潘至矣忽车音马迹相杂罗绮焕燿旁视不给有二女子从云中下余起立于侧见前一人纎腰修眸容甚丽衣黄衣冠玉冠年三十来太后曰此是唐朝太真妃子余即伏谒拜如臣礼太真曰妾得罪先帝【先帝谓肃宗也】皇朝不置妾在后妃数中设此礼岂不虚乎不敢受却答拜更一人厚肌敏视小质洁白齿极卑被寛博衣太后曰齐潘淑妃余拜之如妃子既而太后命进馔少时馔至芳洁万端皆不得名余但欲充腹不能足食已更具酒其器用尽如王者太后语太真曰何久不来相防太真谨容对曰三郎【天宝中宫人呼宗多曰三郎】数幸华淸宫扈从不得至太后又谓潘妃曰子亦不来何也潘妃匿笑不禁不成对太真视潘妃而对曰潘妃向玉奴【太真名也】说懊恼东昏侯疎狂终日出猎故不得时谒耳太后问余今天子为谁余对曰今皇帝先帝长子太真笑曰沈婆儿作天子也大竒太后曰何如主余对曰小臣不足以知君德太后曰然无嫌但言之余曰民间传圣武太后首肯三四太后命进酒加乐乐妓皆少女子酒环行数周乐亦随辍太后请戚夫人鼓琴夫人约指以玉环光照于座【西京杂记云高祖与夫人环照见指骨也】引琴而鼓声甚怨太后曰牛秀才邂逅到此诸娘子又偶相访今无以尽平生欢牛秀才固才士盍各赋诗言志不亦善乎遂各授与牋笔逡巡诗成薄后诗曰月寝花宫得奉君至今犹愧管夫人汉家旧是笙歌处烟草几经秋复春王嫱诗曰雪里穹庐不见春汉衣虽旧泪痕新如今最恨毛延寿爱把丹靑错画人戚夫人曰自别汉宫休楚舞不能妆粉恨君王无金岂得迎商叟吕氏何曾畏木彊太真诗曰金钗堕地别君王红泪流珠满御牀云雨马嵬分散后骊宫不复舞霓裳潘妃诗曰秋月春风几度归江山犹是邺宫非东昏旧作莲花地空想曾披金缕衣再三邀余作诗余不得辞遂应命作诗曰香风引到大罗天月地云阶拜洞仙共道人间惆怅事不知今夕是何年别有善笛女子短髪丽服貌甚美而且多媚潘妃偕来太后以接坐居之时令吹笛往往亦及酒太后顾而问曰识此否石家绿珠也潘妃养作妹故潘妃与俱来太后因曰绿珠岂能无诗乎绿珠乃谢而作诗曰此日人非昔日人笛声空怨赵王伦红残翠碎花楼下金谷千年更不春辞毕酒既至太后曰牛秀才远来今夕谁人为伴戚夫人先起辞曰如意成长固不可且不宜如此潘妃辞曰东昏以玉儿身死国除玉儿不拟负他绿珠辞曰石卫尉性严忌今有死不可及乱太后曰太真今朝先帝贵妃不可言其他太后谓王嫱曰昭君始嫁呼韩单于复为株絫单于妇固自困且苦寒地单于何能为昭君幸无辞昭君不对低眉羞恨俄各归休余为左右送入昭君院会将旦侍人告起昭君垂泣持别忽闻外有太后命余遂出见太后太后曰此非郎君久留地宜亟还便别矣幸无忘向来欢更索酒酒再行已戚夫人潘妃绿珠皆泣下竟辞去太后使朱衣送往大安抵西道旋失使人所在时始明矣余就大安里问其里人里人云此十余里有薄后庙余却回望庙荒毁不可入非向者所见矣余衣上香经十余日不歇竟不知其如何
　　周秦行纪论
　　言发于中情见乎辞则言辞者志气之来也故察其言而知其内翫其辞而见其意矣余尝闻太牢氏【凉国李公尝呼牛僧孺曰太牢梁公名不便故不书】好奇怪其身险易其行以其姓应国家受命之谶曰首尾三鳞六十年两角犊子恣狂颠龙蛇相鬬血成川及见着怪录多造隐语人不可解其或能晓一二者必附会焉纵司马取魏之渐用田恒有齐之由故自卑秩至于宰相而朋党若山不可动揺欲有意摆撼者皆遭诬坐莫不侧目结舌事具史官刘轲日歴余得太牢周秦行纪反覆覩其太牢以身与帝王后妃防遇欲证其身非人臣相也将有意于狂颠及至戏德宗为沈婆儿以代宗皇后为沈婆令人骨战可谓无礼于其君甚矣怀异志于图谶明矣余少服臧文仲之言曰见无礼于其君者如鹰鹯之逐鸟雀也故贬太牢已久前知政事欲正刑书力未胜而罢余读国史见开元中御史汝南周子谅弹奏牛仙客以具姓符图谶虽似是而未合三鳞六十之数自裴晋国与余凉国【名不便】彭源【程】赵郡【绅】诸从兄嫉太牢如讐颇类余志非怀私忿葢恶其应谶也太牢作镇襄州日判复州刺史乐坤贺武宗监国状曰闲事不足为贺则恃姓敢如此耶会余复知政事将欲发觉未有由值平昭义得与刘从谏交结书因窜逐之嗟乎为人臣阴怀逆节不独人得诛之鬼得诛矣凡与太牢胶固未尝不是流薄无赖辈以相表里意太牢有非望而就佐命焉斯亦信符命之致或以中外罪余于太牢爱憎故明此论庶乎知余志所恨未暇族之而余又罢岂非王者不死乎遗祸胎于国亦余大罪也傥同余志继而为政宜为君除患歴既有数意非偶然若不在当代其必在于子孙须以太牢少长咸寘于法则刑罚中而社稷安无患于二百四十年后嘻余致君之道分隔于明时嫉恶之心敢辜于早岁因援毫而摅宿愤亦书行纪之迹于后
　　是书本李賛皇门人韦瓘所撰而嫁其名于牛相思黯賛皇遂著论一篇极词丑诋必欲寘之族灭且曰太牢以姓应谶文屡有异志又曰太牢贬而复用岂王者不死乎噫不至是也思黯亦一代奇才特以持论坚癖遂与正士为仇岂诚有田常魏操之心者卫公斯言毋乃溺于朋党之偏乎故余尝谓士君子于国家大议当平心定气以求至当如汉之议盐铁者乃足以建事而成功不然鲜不激而为党如牛李者嗟夫其始一话言之忤而其终也遂成死党以相排陷延蔓数十百年而不已亦可愳哉吾于斯传也重有感焉于是乎书子远志











　　东城老父传【唐陈鸿祖】
　　老父姓贾名昌长安宜阳里人开元元年癸丑生元和庚寅岁九十八年矣视听不衰言甚安徐心力不耗语太平事歴歴可听父忠长九尺力能拽倒牛以材官为中宫幕士景龙四年持幕竿随宗入大明宫诛韦氏奉睿宗朝羣后遂为景云功臣以长刀备亲卫诏徙家东云龙门昌生七岁趫捷过人能搏柱乗梁善应对解鸟语音宗在藩邸时乐民间淸明节鬬鸡戏及即位治鸡坊于两宫间索长安雄鸡金毫铁距高冠昻尾千数养于鸡坊选六军小儿五百人使驯扰教饲上之好之民风尤甚诸王世家外戚家贵主家侯家倾帑破产市鸡以偿鸡直都中男女以弄鸡为事贫者弄假鸡帝出游见昌弄木鸡于云龙门道旁召入为鸡坊小儿衣食右龙武军三尺童子入鸡羣如狎羣小壮者弱者勇者怯者水谷之时疾病之候悉能知之举二鸡鸡畏而驯使令如人防鸡坊中谒者王承恩言于宗召试殿庭皆中宗意即日为五百小儿长加之以忠厚谨密天子甚爱幸之金帛之赐日至其家开元十三年鸡笼三百从封东岳父忠死太山下得子礼奉尸归塟雍州县官为塟器丧车乗传洛阳道十四年三月衣鬭鸡服会宗于温泉当时天下号为神鸡童时人为之语曰生儿不用识文字鬬鸡走马胜读书贾家小儿年十三富贵荣华代不如能令金距期胜负白罗绣衫随软舆父死长安千里外差夫特道挽丧车昭成皇后之在相王府诞圣于八月五日中兴之后制为千秋节赐天下民牛酒乐三日命之曰酺以为常也大合乐于宫中岁或酺于洛元会与淸明节率皆在骊山每至是日万乐具举六宫毕从昌冠雕翠金华冠锦袖绣襦袴执铎拂导羣鸡叙立于广塲顾盼如神指挥风生树毛振翼砺吻磨距抑怒待胜进退有期随鞭指低昂不失昌度胜负既决强者前弱者后随昌雁行归于鸡坊角觝万夫跳剑寻撞蹴毬踏绳舞于竿颠者索气沮色逡巡不敢入岂敎猱扰龙之徒欤二十三年宗为娶梨园弟子潘大同女男服佩玉女服绣襦皆出御府昌男至信至德天宝中妻潘氏以歌舞重幸于杨贵妃夫妇席宠四十年恩泽不渝岂不敏于谨于心乎上生于乙酉鸡晨使人朝服鬬鸡兆乱于太平矣上心不悟十四载胡羯陷洛潼关不守大驾幸成都奔卫乘舆夜出便门马踣道穽伤足不能进伏入南山每进鸡之日则向西南大哭禄山往年朝于京师识昌于横门外及乱二京以千金购昌长安洛阳市昌变姓名依于佛舍除地击钟施力于佛洎太上皇归兴庆宫肃宗受命于别殿昌还旧里居室为兵掠家无遗物布衣顦顇不复得入禁门矣明日复出长安南门道见妻儿于招国里菜色黯焉儿荷薪妻负故絮昌聚哭诀于道遂长逝息长安佛寺学大师佛防大歴元年依资圣寺大德僧运平往东市海池立陁罗尼石幢书能纪姓名读释氏经亦能了其深义至道以善心化市井人建僧房佛舍植美草甘木昼把土拥根汲水灌竹夜正观于禅室建中三年僧运平人寿尽服礼毕奉舍利塔于长安东门外镇国寺东偏手植松栢百株构小舍居于塔下朝夕焚香洒扫事师如生顺宗在东宫舍钱三十万为昌立大师影堂及斋舍又立外屋居游民取备给昌因日食粥一杯浆水一升卧草席絮衣过是悉归于佛妻潘氏后亦不知所往贞元中长子至信衣并州甲随大司徒燧入觐省昌于长寿里昌如已不生絶之使去次子至德归贩缯洛阳市来往长安间岁以金帛奉昌皆絶之遂俱去不复来元和中颍川陈鸿祖携友人出春明门见竹栢森然香烟闻于道下马觐昌于塔下听其言忘日之暮宿鸿祖于斋舍话身之出处皆有条贯遂及王制鸿祖问开元之理乱昌曰老人少年以鬬鸡求媚于上上倡优蓄之家于外宫安足以知朝廷之事也然有以为吾子言者老人见黄门侍郎杜暹出为碛西节度摄御史大夫始假风宪以威远见哥舒翰之镇凉州也下石堡戍靑海城出白龙逾葱岭界铁关总管河左道七命始摄御史大夫见张说之领幽州也毎岁入关辄长辕挽辐车辇河间蓟州庸调缯布驾轊连軏坌入关门输于王府江淮绮縠巴蜀锦绣后宫玩好而已河州炖煌道岁屯田实边食余粟转输灵州漕下黄河入太原仓备关中凶年关中粟麦藏于百姓天子幸五岳从官千乗万骑不食于民老人岁时伏腊得归休行都市间见有卖白衫白叠布行邻比间有人禳病法用皂布一疋持重价不克致竟以幞头罗代之近者老人扶杖出门阅街衢中东西南北视之见白衫者不满百岂天下之人皆执兵乎开元十二年诏三省侍郎有缺先求曾任刺史者郎官缺先求曾任县令者及老人见四十三省郎吏有理刑才名大者出刺郡小者镇县自老人居大道旁往往有郡太守休马于此皆惨然不乐朝廷沙汰使治郡开元取士孝悌治人而已不闻进士宏词防萃之为其得人也大略如此因泣下复言曰上皇北臣穷卢东臣鸡林南臣滇池西臣昆夷三岁一来朝会视之礼容照之恩泽衣之锦絮饫之酒食使展事而去都中无留外国宾今北胡与京师杂处娶妻生子长安中少年有胡心矣吾子视首饰华服之制不与向同得非物妖乎鸿祖默不敢应而罢去
　　洪迈曰读此传宗全盛俨然在目至写昌一段去国失宠尤足寓凄感也
  </div>
  <div class="pagination">
   <a href="说郛_page565.html">
    上一页
   </a>
   <span>
    ...
   </span>
   <a href="说郛_page561.html">
    561
   </a>
   <a href="说郛_page562.html">
    562
   </a>
   <a href="说郛_page563.html">
    563
   </a>
   <a href="说郛_page564.html">
    564
   </a>
   <a href="说郛_page565.html">
    565
   </a>
   <span class="current-page">
    566
   </span>
   <a href="说郛_page567.html">
    567
   </a>
   <a href="说郛_page568.html">
    568
   </a>
   <a href="说郛_page569.html">
    569
   </a>
   <a href="说郛_page570.html">
    570
   </a>
   <a href="说郛_page571.html">
    571
   </a>
   <span>
    ...
   </span>
   <a href="说郛_page567.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
