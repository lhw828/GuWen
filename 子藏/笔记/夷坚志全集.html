<!DOCTYPE html>
<html>
<head>
    <meta charset="UTF-8">
    <title>夷坚志全集 - 第 1 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>夷坚志全集 - 第 1 页/共 36 页</h1>
    <div class="content">夷坚支志 宋 洪迈
　　
　　夷坚甲志 
　　
　　夷坚志序
　　
　　夷坚志乃番阳洪公迈之所编也。公广览博闻。好奇尚异。游宦四方。采摭众事。集成此编。分甲乙丙丁四志。每志有二十卷。每卷十一二事。或十三四事。譬诸小道。亦有可观。载考其序。乃知此志镂板不一。有蜀本。有婺本。有闽本。而古杭亦有本。公随所寓锓梓。今蜀浙之板不存。独幸闽板犹存于建学。然点检诸卷。遗缺甚多。本路张府判绍先提调学事。勉予访寻旧本补之。奈闽板久缺。诚难再得其全。幸友人周宏翁于文房中尚存此书。是乃洪公所刊于古杭之本也。然其本虽分甲乙至壬癸为十志。似与今本闽本详略不同。而所载之事。亦大同小异。愚固摭浙本之所有。以补闽本之所无。兹遇廉使相公陈先生居济分司来此。益加勉励。遂即命工镂板四十有三。始完其编。庶不失洪公编葺之初意。由是夷坚志之传于天下后世。可为全书矣。□□□□□□□□□□□□□□□掾古杭一斋沈天佑序。
　　重刻宋本夷坚志甲乙丙丁四集序
　　
　　夷坚志甲至癸二百卷。支甲至支癸一百卷。三甲至三癸一百卷。四甲四乙各十卷。总四百二十卷。见陈振孙书录解题。明以后流传甚罕。胡应麟博极群书。祗据王景文夷坚别志序。知其义例而已。四库所收支甲至支戊五十卷。民间颇不易得。所通行者。有明仿宋刊分类夷坚志五十卷。盖宋人摘录之本。坊刻二十卷本。虽从原书摘出。又出分类本下。是不但全书不存。即正集二百卷。若存若亡者。亦数百年。阮文达得宋刻甲至丁八十卷。影写进呈。阮氏得之吾郡严久能。后归吴门黄荛圃。荛圃归于汪阆原。阆原归于胡心耘。余从胡氏得之。中有玉兰堂印。衡山文氏旧藏也。列子曰。大禹行而见之。伯益知而名之。夷坚闻而志之。夷坚之名。盖取诸此。自来志怪之书。莫古于山海经。按之理势。率多荒唐。沿其流者。王嘉之拾遗。干宝之搜神。敬叔之异苑。徐铉之稽神。成式之杂俎。最行于时。然多者不过数百事。少者或仅十余事。未有卷帙浩汗。如此书之多者也。虽其所载。颇与传记相似。饰说剽窃。借为谈助。支甲序已自言之。至于文思隽永。层出不穷。实非后人所及。自甲志至四甲凡三十一序。各出新意。不相复重。赵与时宾退录。节录其文。推挹甚至。信乎文人之能事。小说之渊海也。琴希洪君。搜刻先世遗书。不遗余力闻余得是书。寓书怂恿梓行。因付手民。以塞洪君之意云。光绪五年岁在屠维单阏阳月。归安陆心源撰。
　　
　　夷坚甲志卷第一十九事
　　孙九鼎
　　孙九鼎。字国镇。忻州人。政和癸巳居太学。七夕日。出访乡人段浚仪于竹栅巷。沿汴北岸而行。忽有金紫人骑从甚都。呼之于稠人中。遽下马曰。国镇久别安乐。细视之。乃姊夫张兟也。指街北一酒肆。曰。可见邀于此少从容。孙曰。公富人也。岂可令穷措大买酒。曰。我钱不中使。遂坐肆中。饮自如。少顷。孙方悟其死。问之曰。公死已久矣。何为在此。我见之。得无不利乎。曰。不然。君福甚壮。乃说死时及孙送葬之事。无不知者。且曰。去年中秋我过家。令姊辈饮酒自若。并不相顾。我愤恨倾酒壶击小女以出。孙曰。公今在何地。曰。见为皇城司注禄判官。孙喜即诣前程。曰。未也。此事每十年一下。尚未见姓名。多在三十岁以后。官职亦不卑下。孙曰。公平生酒色甚多。犯妇人者无月无之。焉得至此。曰。此吾之迹也。凡事当察其心。苟心不昧。亦何所不可。语未毕。有从者入报曰。交直矣。张乃起偕行。指行人曰。此我辈也。第世人不识之耳。至丽春门下与孙别。曰。公自此归。切不得回顾。顾即死矣。公今已为阴气所侵。来日当暴下。宜毋吃他药。服平胃散足矣。既别。孙始惧甚。到竹栅巷见段君。段讶其面色不佳。沃之以酒。至暮归学。明日大泻三十余行。服平胃散而愈。孙后连蹇无成。在金国十余年。始状元及第。为秘书少监。旧与家君同为通类斋生。至北方。屡相见。自说兹事。
　　
　　柳将军
　　蒋静叔明。宜兴人。为饶州安仁令。邑多淫祠。悉命毁撤。投诸江。且禁民庶祭享。凡屏三百区。唯柳将军庙最灵。未欲辄废。故隐然得存。庙庭有杉一株。柯干极大。蔽阴甚广。蒋意将伐之。日昼卧琴堂中。梦异人被甲乘马。叩阶而下。长揖言曰。吾姓木卯氏。居此方久矣。幸司成赐庇。不敢忘德。后十五年当复来临。觉而知其为神。但不晓司成为何官。颇加叹讶。因置木不伐。仍缮修其堂宇。逮秩满。诣庙告别。留诗壁间。曰。梦事虽非实。将军默有灵。旧祠从此焕。古桧蔚然青。甲马霄中见。琴堂卧正冥。留诗非志怪。三五扣神扃。今刻石尚存。后十五年。乃自中书舍人出镇寿春江宁。钤辖江东安仁。实隶封部。入为大司成。至显谟阁直学士而卒。
　　
　　宝楼阁咒
　　袁可久。尝教其弟昶。以宝楼阁咒。昶不甚深信。然旦起必诵三五十遍。初未知其功效也。绍兴三年夏。肄业府学。方大军之后。城邑荒残。直斋卒汪成。每番宿室中。必梦魇。达旦方已。无一夕安寝。成殊以为苦。或询其所见。云。被人捽发欲加棰。故呼叫拒之。昶令徙于己房。犹不止。同舍生恶其妨睡。共议遣逐。昶试书咒语贴子柱。此夜晏然。由是一斋妖祟绝迹。其咒语即所谓唵摩尼达哩吽拨咤八字。但世俗所传讹谬。写皆从口。而亦不得其音。要当取大藏中善本元初译师言为证。自有大功。昶因悔昔慢。始笃奉之。秘其事。三事皆孙九鼎言。孙亦有书纪此事甚多。皆近年事。
　　
　　三河村人
　　张维。字正伦。燕山三河人。家君初出使至太原。维以阳曲主簿馆伴。尝言宣和乙巳岁。同邑有村民。颇知书。以耕桑为业。年六十余。一夕惊魇而觉。战栗不自持。谓其妻曰。吾命止此矣。妻惊诘其故。曰。适梦行田间。见道上有七胡骑。内一白衣人乘白马。怒色谓我曰。汝前身在唐为蔡州卒。吴元济叛。我以王民治。为汝所杀。我衔恨久矣。今方得见。虽累世犹当以命偿我。乃引弓射中吾心。因颠仆而寤。吾必不免。明日当远窜以避此患。妻云。夜梦何足信。汝妄思所致耳。老父益恐。未旦而起。其家甚贫。止令小孙携被。欲往六十里外一亲知家避之。行草径三十余里。方出官道。又二里许。遇数人。与同行。忽有骑驰至。连叱众令住。行者皆止。老父回视。正见七骑。内一白衣人骑白马。宛如梦中所睹。因大骇。绝道亟走。骑厉声呵止之。不听。白衣大怒曰。此□交加人。遂鞭马逐之。至其前。引弓射中心。应弦而毙。七人者。皆女真也。
　　
　　铁塔神
　　蔚州城内浮图中有铁塔神。素着灵验。郡人事之甚谨。契丹将亡。州民或见其神奔走于城外。亟诣寺视之。神像流汗被体。虽颇惊异。然莫测其故。至夜神见梦于寺主讲师。曰。吾奉天符。令拘刷城中合死人。连日奔驰。始克就绪。来日午时。女真兵至破城。城中当死者。一千三百有畸。而本寺僧四十余。和尚亦在籍中。吾久处兹地。平日仰师戒德。辄为以它名易之。诘旦从此而逝。庶万一可脱。讲师既寤。以语寺众。皆笑其妄。遂独挈囊登寺后山颠避之。行约五里。忽忆所遗白金盂。复下至寺。适有修供者。众竞挽留之曰。和尚聪明如此。顾乃信梦。今檀越在此。正欲和尚升堂演法。无故舍去。则此寺不可为矣。况边上不闻有警。勉徇众意。斋罢而行。亦何晚耶。僧不得已。遂升堂讲毕。各就食。方半。有报女真自草地至。即围城。城素无备。不可守。顷刻而陷。僧苍皇失措。不暇走。兵已大掠城中。人与寺僧死者。如神告之数。讲师亦不免。
　　
　　观音偈
　　张孝纯有孙。五岁不能行。或告之曰。顷淮甸间一农夫。病腿足甚久。但日持观世音名号不辍。遂感观音示现。因留四句偈曰。大智发于心。于心无所寻。成就一切义。无古亦无今。农夫诵偈满百日。故病顿愈。于是孝纯遂教其孙及乳母斋洁持诵。不两月。孙步武如常儿。后患腿足者诵之皆验。又汀州白衣定光行化偈亦云。大智发于心。于心何处寻。成就一切义。无古亦无今。凡人来问者。辄书与之。皆于后书赠以之中四字。无有不如意。了不可晓。
　　
　　刘厢使妻
　　金国兴中。府有刘厢使者。汉儿也。与妻年俱四十余。男女二人。奴婢数辈。一日尽散其奴婢从良。竭家赀建孤老院。缘事未就。其妻施左目。以铁杓剜出。去面二三寸许。方举刀断其筋。若有物翕然收睛入。其目俨然。如是者三。流血被体。众人力劝而止。明日举杓间。目已失所在。不克剜。又明日复如故。精明异常。众皆骇而怜之。争施金帛院宇遂成。时金国皇统元年。即绍兴十年庚申也。
　　
　　天台取经
　　绍兴丁巳岁。伪齐济州通判黄塍。死三日复苏。言有数人追之。往一公庭。见服绯绿人坐云。差汝押僧五百人至五台。吾辞以家贫多幼累。不可行。左右吏前曰。可差李主簿代之。兼它非晚自有差使。复遣元追人送归。故得活。后两日。本州岛山口县报帅司差李主簿赴州点视钱粮。舍县驿中。一夕落枕暴亡。塍心知其代己死。为尽送终之礼。居一岁。忽沐浴易衣。告妻子曰。今当别汝。缘官中差我往天台取经。我平生得力者。缘看了华严经一遍。语迄。瞑目而逝。
　　冰龟
　　戊午夏五月。汴都太康县。一夕大雷雨。下冰龟亘数十里。龟大小不等。首足卦文皆具。
　　
　　阿保机射龙
　　阿保机尝居西楼。夜宿毡帐中。晨起见黑龙长千余丈。蜿蜒其上。引弓射之。即腾空夭矫而逝。坠于黄龙府之西。相去已千五百里。才长数尺。其骸今见置金国内库。蕃相陈王悟室长子源尝见之。尾鬣支体。皆具双角。已为人截去。云与吾家所藏董羽画出水龙绝相似。谓其背上鬣不作鱼鬣也。
　　
　　冷山龙
　　冷山去燕山几三千里。去金国所都五百里。皆不毛之地。绍兴乙卯岁。有二龙不辨名色。身高丈余。相去数步而死。冷气腥焰袭人。不可近。一已无角。如被截去。一额有窍。大如当三钱。类斧凿痕。陈王悟室欲遣人截其角。或以为不祥。乃止。先君所居。亦曰冷山。又去此四百里。
　　
　　熙州龙
　　戊午夏。熙州野外泺水。有龙见三日。初于水面见苍龙一条。良久即没。次日见金龙以爪托一婴儿。儿虽为龙所戏弄。略无惧色。三日金龙如故。见一帝者乘白马。红衫玉带。如少年中官状。马前有六蟾蜍。凡三时方没。郡人竞往观之。相去甚近。而无风涛之害。熙州尝以图示刘齐。刘不悦。赵伯璘曾见之。
　　
　　酒香龟
　　徽庙有饮酒玉骆。大四寸。计贮酒可容数升。香龟小如拳。类紫石而莹。每焚香以龟口承之。烟尽入其中。二器固以黄蜡。遇游幸必怀以往。去窒蜡。即出酒。龟吐香。禁中旧无之。或传林灵素所献也。
　　
　　伪齐咎证
　　伪齐受册之初。告天祝版。吏误书年号为靖康。又纯用赵野家庙器。识者以为不祥。卒为金人所废。又作纸交子。自一贯至百贯。右语云。过八年不在行用。至其年被废。其数已兆矣。
　　
　　犬异
　　金国天会十四年四月。中京小雨。大雷震。群犬数十。争赴土河而死。所可救者才一二耳。
　　
　　石氏女
　　京师民石氏。开茶肆。令幼女行茶。尝有丐者病癫。垢污蓝缕。直诣肆索饮。女敬而与之。不取钱。如是月余。每旦择佳茗以待。其父见之。怒不逐去。笞女。女略不介意。供伺益谨。又数日。丐者复来。谓女曰。汝能啜我残茶否。女颇嫌不洁。少覆于地。即闻异香。亟饮之。便觉神清体健。丐者曰。我吕翁也。汝虽无缘。尽食吾茶。亦可随汝所愿。或富贵或寿皆可。女小家子不识贵。止求长寿。财物不乏。既去。具白父母。惊而寻之。已无见矣。女既笄。嫁一管营指挥使。后为吴燕王孙女乳母。受邑号。所乳女嫁高遵约。封康国太夫人。石氏寿百二十岁。
　　
　　王天常
　　元丰中。京师有富人王天常。高鲁王家婿也。一夕梦二急足追至一处。令闭目露坐。无得窃窥人物。吾检会文字毕。当复来。既行。天常回顾。见门阙甚伟。榜曰三坤城。庭下桎梏者颇众。皆僧道尼。亦有狱吏卫守。复坐移时。急足至。令同行。趋入公府。主者朝服坐。众吏侍立。问何处来。答曰。京师。一吏禀曰。误矣。所追王天常。非京师人。当速令此人归。天常见他吏乃故友。死已年余。赍抱一大册。降阶相揖道旧。曰。公可亟去。此非世人所处之地。问册中何事。曰。记世间生死者。天常再三欲视己事。吏辞不获。遂开一叶。但见某年月日以一刀死。急掩卷。令人送出。既寤。为亲戚言之。恐罹非命。积忧成劳疾而终。后人思之。一刀盖劳字也右二事赵伯璘言
　　
　　黑风大王
　　汾阴后土祠。在汾水之南四十里。前临洪河。连山为庙。盖汉唐以来故址。宫阙壮丽。绍兴间陷虏。女真统军黑风大王者。领兵数万。将窥梁益。馆于祠下。腥膻污秽。盈积如阜。不加扫除。一夕乘醉欲入寝阁。观后真容。且有媟渎之意。左右固谏。弗听。率十余奴仆径往。未及举目。火光勃郁。杂烟雾而兴。冷逼于人。立不能定。统军惧。急趋出。殿门自闭。有数辈在后。足为关闑翦断。统军百拜祷谢。乞以翼旦移屯。至期天宇清廓。杲日正中。片云忽从祠上起。震电注雨。顷刻水深数尺。向之粪污。荡涤无纤埃。统军斋洁致祭。捐钱五万缗以赎过。士卒死者什二三。
　　
　　韩郡王荐士
　　绍兴中。韩郡王既解枢柄。逍遥家居。常顶一字巾。跨骏骡。周游湖山之间。才以私童史四五人自随。时李如晦晦叔。自楚州幕官来改秩。而失一举将。忧挠无计。当春日。同邸诸人。相率往天竺。李辞以意绪无聊赖。皆曰。正宜适野。散闷可也。强挽之行。各假僦鞍马。过九里松。值暴雨。众悉迸避。李奔至冷泉亭。衣袽沾湿。愁坐良叹。遇韩王亦来。相顾揖。矜其憔悴可怜之状。作秦音发问曰。官人有何事萦心。而悒怏若此。李虽不识韩。但见姿貌魁异。颇起敬。乃告以实。韩曰。所欠文字。不是职司否。答曰。常员也。韩世忠却有得一纸。明日当相赠。命小史详问姓名阶位。仍询居止处。李巽谢感泣。明日一吏持举牍授之。曰。郡王送来。仍助以钱三百千。李遂升京秩。修笺诣韩府。欲展门生之礼。不复见。
　　
　　夷坚甲志卷第二十四事
　　
　　张夫人
　　张子能夫人郑氏。美而艳。张为太常博士。郑以疾殂。临终与张诀曰。君必别娶。不复念我矣。张泣曰。何忍为此。郑曰。人言那可凭。盍指天为誓。曰。吾苟负约。当化为阉。仍不得善终。郑曰。我死当有变相可怖畏。宜置尸空室中。勿令一人守视。经日然后敛也。言之至再三。少焉气绝。张不忍从。犹遣一老妪设榻其旁至夜半。尸忽长叹。自揭面帛。蹶然而坐。俄起立。妪惧以被蒙头。觉其尸行步踸踔。密窥之。呀然一夜叉也。妪既不可出。震栗丧誊。大声叫号。家人穴壁观之。尽呼直宿数卒。持杖环坐于户外。夜叉行百匝乃止。复至寝所。举被自覆而卧。久之。家人乃敢发户入视。则依然故形矣。后三年。张为大司成。邓洵仁右丞。欲嫁以女。张力辞。邓公方有宠。取中旨令合婚。成礼之夕。赐真珠复帐。其直五十万缗。然自是多郁郁不乐。尝昼寝。见郑氏自窗而下。骂曰。旧约如何。而忍负之。我幸有二女。纵无子。胡不买妾。必欲娶何也。祸将作矣。遽登榻以手拊其阴。张觉痛。疾呼家人至。无所睹。自是若阉然。卒蹈奇变。
　　
　　宗立本小儿
　　宗立本。登州黄县人。世世为行商。年长未有子。绍兴戊寅盛夏。与妻贩缣帛。抵潍州。将往昌乐。遇夜驾车于外。就宿一古庙。数仆击柝持仗守卫。明旦。蓐食讫登涂。值小儿可六七岁。遮拜于前。语言獧利可喜。问其谁家人。自那处来。对曰。我昌邑县公吏之子也。亡父姓名是王忠彦。与母氏俱化去。鞠养于他人。将带到此。潜舍我而去。兹无所归。必死于狼虎魑魅矣。立本拊之曰。肯从我乎。又再拜感泣。遂收而育之。命名曰神授。儿性质警敏。每览读文书。一过辄忆。又能把巨笔作一丈阔字。篆隶草不学而成。见名贤古帖墨迹。稍加摹临。必曲尽其妙。立本盖市井小民耳。遽弃旧业而携此儿行游。使习路岐贱态。藉以自给。后二年之春。至济南章丘。逢一胡僧。神貌杰。指儿谓立本曰。尔在何处拾得来。立本瞠曰。吾妻实生之。奚乃轻妄发问。僧笑曰。是吾五台山五百小龙之一也。失之三岁矣。方寻访见之尔。久留定掇大祸。吾已密施法禁。彼亦无所复肆其虐。于是索水喷噀。立化为小朱蛇。盘旋于地。僧执净瓶呼神授名。蛇即跃入其中。僧顶笠不告而去。立本夫妇思念。久而不忘。淮东钤辖王易之。亲睹厥异。
　　
　　齐宜哥救母
　　江阴齐三妻欧氏。产乳多艰。几于死乃得免。一子宜哥。年六岁。警悟解事。不忍母困苦。咨于老人。问何术可脱此厄。老人云。唯道家九天生神章。释教佛顶心陀罗尼为上。即求二经。从一史道者学。持诵三日。悉能暗忆。于是每以清旦。各诵十过。焚香仰天。输写诚恳。凡越两岁。绍熙元年。欧有孕。更无疾恼。至十月将就蓐。宜哥焚诵之次。见神人十辈。立侍于旁。异光照室。少焉生(以下原空一叶凡十八行行十八字)卧游到处总伤神。今集中亦无。
　　
　　陈苗二守
　　陈、字中玉。郑州人、文惠公诸孙也。政和中。为蔡州守。始视事。谒裴晋公庙。读平淮西碑。乃段文昌所制者。怪而问邦人。曰。自韩文公碑刻石。后为李愬卒所诉。以为不述愬功。而专美晋公。宪宗诏文昌别撰。事已久矣。忿然不平。即日磨去旧碑。别诿能书者。写韩文刻之。苗仲先者。字子野。通州人。为徐州守。徐旧有东坡黄楼碑。方崇宁党禁时当毁。徐人惜之。置诸泗浅水中。政和末。禁稍弛。乃钩出。复立之旧处。打碑者纷然。敲杵之声不绝。楼与郡治相连。仲先恶其烦聒。令拽之深渊。遂不可复出。二事相反如此。朱新仲说。
　　鳖报
　　承节郎怀景元。钱塘人。宣和初。于秀州多宝寺。为蔡攸置局应奉。性嗜鳖。一卒善庖。将烹时。先以刀断颈沥血。云味全而美。后患瘰疬。首大不可举。行必引首。既久蔓延不已。肤肉腐烂。首坠而死。宛若受刃之状。景元自是不敢食鳖。
　　
　　玉津三道士
　　大观中。宿州士人钱君。兄弟游上庠。方春月待试。因休暇出游玉津园。遇道士三辈来揖谈。眉宇修耸。语论清婉可听。顷之辞去。曰。某有少名酝。欲饮二公。日云莫矣。明日正午。复会于兹。尚可款。稍缓恐相失。钱许诺。独小道士笑曰。公若愆期。可掘地觅我。皆以为戏。大笑而别。翌日。钱以他故滞留。至晚方抵所会处。则肴核狼藉。不复见人。怅然久之。弟曰。得非仙乎。试假畚锸凿地。才尺许。得石函。启之。乃三道士象。冠巾俨然。如昨所见者。外有方书言锻水银为白金事。弟曰。兄取其书。弟愿得道象。归奉香火。兄欣然许之。既试。弟中选。兄复归宿。验其方。无一不酬。不数年。买田数万亩。为富人居。一日坐庑下。外报三道士来谒。既见。一人起致词曰。昔年玉津之会。君忆之否。君得吾仙方。不以赈恤贫乏。而贪冒无厌。禄过其分。天命折君算。今日即自改。尚延三岁。如其不然。旦暮死矣。吾以泄天机谪为人。当来主之矣。既去。钱君始大悔。即焚方毁灶。阖质户不复启。明日。小道士复至。未及坐。闻侍妾免乳。亟入视之。生一男。出陪客无所见。问诸仆隶皆莫知。钱不三年而殂。
　　
　　陆氏负约
　　衢州人郑某。幼旷达能文。娶会稽陆氏女。亦姿媚明爽。伉俪绸缪。郑尝于枕席间语陆氏曰。吾二人相欢至矣。如我不幸死。汝无复嫁。汝死我亦如之。对曰。要当百年偕老。何不祥如是。凡十年。生二男女。而郑生疾病。对父母复申言之。陆氏但俯首悲泣。郑竟死。未数月而媒妁来。陆氏与相周旋。舅姑责之。不听。才释服。尽携其资。适苏州曾工曹。成婚才七日。曾生奉漕檄。考试它郡。行信宿。陆氏晚步厅屏间。有急足拜于庭。称郑官人有书。命婢取之。外题示陆氏三字。笔札宛然前夫手泽也。急足已不见。启缄读之。其辞云。十年结发夫妻。一生祭祀之主。朝连暮以同欢。俸有余而共聚。忽大幻以长往。慕何人而辍许。遗弃我之田畴。移资财而别户。不恤我之有子。不念我之有父。义不足以为人之妇。慈不足以为人之母。吾已诉诸上苍。行理对乎幽府。陆氏叹恨。不意三日而亡。其书为郑从弟甸所得。尝出示胡翛然。
　　
　　张彦泽遁甲
　　绍兴四年。李参政少愚回为江西帅。遣总管杨惟忠讨贼。以四月壬申日寅时。出师鄱阳。胡翛然送之渡江。回谒道友陈生。有道士张彦泽者。洛阳人。顷事徐神翁。多居西山好道之家。偶来会语。问何人选日时。翛然曰。穆茂才也。彦泽曰。何其缪邪。幸而非寅时则可。若然。贼虽自擒。主将将不利。以正午卜之。苟无大雨则善。时天色清霁。已有微暑。三人食已。散步僧舍。俄阴云四合。雨下如注。沟壑皆盈。彦泽拊掌曰。必寅时也。杨公其危哉。时贼众万二千。官军才三之二。先锋将傅选悉五军旗帜。行以壮军声。贼谍知之。曰。先锋尚如此。若全师而来。何可当也。遂遣使迎降。次日。杨公所乘青骢马忽毙。杨亦得疾。即反豫章。翌日而卒。
　　谢与权医
　　杨惟忠。病时面发赤如火。群医不能疗。子婿陈槱忧之。以问胡翛然。有蕲人谢与权。世为儒医。翛然引之视疾。既入。不诊。曰证候已可见。杨公夫人滕氏。令与众议药饵。朱张二医曰。已下正阳丹。白泽圆。加钟乳附子矣。谢曰。此伏暑证也。宜用大黄黄檗等物。因疏一方。议不合。时杨公年六十余。新纳妾嬖甚。夫人意其以是得疾。不用谢言。谢退谓翛然曰。公往听诸人所议。才及门。众极口诋谢曰。此乃千金中一治暑方。用药七品。渠只记其五。乃欲疗贵人疾邪。翛然以告谢。谢曰。五药本以治暑。虑其太过。故加二物制之。今杨公病深矣。当专听五物之为。不容复制。若果服前两药。明日午当躁渴。未时必死。吾来助诸公哭吊也。翛然语陈槱。槱不敢泄。明日杨卒。皆如谢言。四事皆胡翛然说。
　　
　　赵表之子报
　　赵令衿、字表之。宣和五年。赴南康司录。过蕲州。游五祖山。冒风雨独履绝顶。至白莲池亭。憩盘石上。若梦寐间。见一老僧倚杖而言。曰。公此去庐阜无苦。但至晋州。当有哭子之戚。以昔守晋州。因事系民母。遂失所生子。今报也。言讫不见。表之审非梦所。又思虑未尝及。而晋在河东。意他时当官于彼。归为家人说。嗟异之。自祖山至黄梅县。翌日、以雨不行。幼子善郎。忽感疾。县令吴宇至。偶言邑之因革。曰。唐时尝为南晋州。鲜有知者。表之惊叹。知僧言有证。疑其子必不久。乃许祝发为浮屠。越四日。竟死于白湖驿。去邑才三十余里。表之亲记其事。
　　
　　神告方
　　建昌人黄袭云。有乡人为贾。泊舟浔阳。月下仿佛见二人对语。曰。昨夕金山修供甚盛。吾往赴之。饮食皆血腥。不可近。吾怒庖者不谨。渍其手鼎中。今已溃烂矣。其一曰。彼固有罪。责之亦太过。曰。吾比悔之。顾无所及。其一曰。何难之有。吾有药可治。但捣生大黄。调以美醋。傅疮上。非唯愈痛。亦且灭瘢。兹方甚良。第无由使闻之耳。贾人适欲之金山。闻其语。意冥冥之中。假手以告。后诣寺询之。乃是夜设水陆。庖人挥刀误伤指。血落食中。恍惚之际。手若为人所掣入镬内。痛楚彻骨。号呼欲死。贾人依神言疗之。两日而愈。
</div>
    <div class="pagination">
<span class="current-page">1</span><a href="夷坚志全集_page2.html">2</a><a href="夷坚志全集_page3.html">3</a><a href="夷坚志全集_page4.html">4</a><a href="夷坚志全集_page5.html">5</a><a href="夷坚志全集_page6.html">6</a><span>...</span><a href="夷坚志全集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
