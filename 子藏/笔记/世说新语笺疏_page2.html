<!DOCTYPE html>
<html>
<head>
    <meta charset="UTF-8">
    <title>世说新语笺疏 - 第 2 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世说新语笺疏 - 第 2 页/共 86 页</h1>
    <div class="content">　　〔一〕魏志华歆传曰：「臣松之以为邴根矩之徽猷懿望，不必有愧华公；管幼安含德高蹈，又恐弗当为尾。魏略此言未可以定其先后也。」洪亮吉四史发伏九曰：「案时人号三人为一龙，其头腹尾盖以齿之长幼而定。考歆卒于太和五年。魏书云年七十五。宁卒于正始二年，年八十四。是歆长宁一年。邴原之年虽无可考，以时人之称谓及宁传中三人次序度之，原当幼于歆，长于宁也。时人以三人相善而齐名，不当即分优劣，故以年之前后为定。松之乃云原不应后歆，宁复勿当为尾，误矣。」
　　〔二〕后汉书陈寔传：「有六子，纪、谌最贤。纪字符方，亦以至德称。兄弟孝养，闺门廱和，后进之士皆推慕其风。」嘉锡案：详本传。所谓兄弟，盖兼举六人言之，不独元方也。惟世说之意，则似专指二人耳。
　　管宁、华歆共园中锄菜，傅子曰：「宁字幼安，北海朱虚人，齐相管仲之后也。」见地有片金，管挥锄与瓦石不异，华捉而掷去之。又尝同席读书，有乘轩冕过门者，宁读如故，歆废书出看。宁割席分坐曰：「子非吾友也。」魏略曰：「宁少恬静，常笑邴原、华子鱼有仕宦意。及歆为司徒，上书让宁。宁闻之笑曰：『子鱼本欲作老吏，故荣之耳。』」
　　王朗每以识度推华歆。魏书曰：「朗字景兴，东海郯人，魏司徒。」歆蜡日，礼记曰：「天子大蜡八，伊耆氏始为蜡。蜡，索也。岁十二月，合聚万物而索飨之。」五经要义曰：「三代名腊：夏曰嘉平，殷曰清祀，周曰大蜡，总谓之腊。」晋博士张亮议曰：「蜡者，合聚百物索飨之，岁终休老息民也。腊者，祭宗庙五祀。传曰：『腊，接也。』祭则新故交接也。秦、汉以来，腊之明日为祝岁〔一〕，古之遗语也。」尝集子侄燕饮，王亦学之。有人向张华说此事，张曰：「王之学华，皆是形骸之外，去之所以更远。」〔二〕王隐晋书曰：「张华字茂先，范阳人也。累迁司空，而为赵王伦所害。」
　　【校文】
　　注「腊之明日为祝岁」「祝」，景宋本及沈本俱作「初」。
　　【笺疏】
　　〔一〕程炎震云：「全晋文一百二十七卷据类聚五御览三十三引作『俗谓腊之明日为初岁。秦、汉以来，有祝岁者，古之遗语也』。于文为备，此恐有脱文。」
　　〔二〕李慈铭云：「案华守豫章，兵至即迎；王守会稽，犹知拒战。华党曹氏，发壁牵后；王被操征，积年乃至。此盖所谓『学之形骸之外，去之更远』者也。二人优劣，不问可知。晋人清谈如此。」
　　华歆、王朗俱乘船避难，〔一〕有一人欲依附，歆辄难之。〔二〕朗曰：「幸尚宽，何为不可？」后贼追至，王欲舍所携人。歆曰：「本所以疑，正为此耳。既已纳其自托，宁可以急相弃邪？」遂携拯如初。世以此定华、王之优劣。〔三〕华峤谱叙曰：「歆为下邽令，汉室方乱，乃与同志士郑太等六七人避世。自武关出，道遇一丈夫独行，愿得与俱。皆哀许之。歆独曰：『不可。今在危险中，祸福患害，义犹一也。今无故受之，不知其义，若有进退，可中弃乎？』众不忍，卒与俱行。此丈夫中道堕井，皆欲弃之。歆乃曰：『已与俱矣，弃之不义。』卒共还，出之而后别。」
　　【笺疏】
　　〔一〕程炎震云：「据华峤谱叙，是献帝在长安时事。王朗方从陶谦于徐州，不得同行也。」
　　〔二〕章炳麟菿汉昌言五曰：「汉、魏废兴之际，陈群所为，未若华歆之甚也。及魏受禅，群与歆皆有戚容，时人议群者犹曰『公惭卿，卿惭长』，独于歆，魏、晋间皆颂美不容口。曹植亦不慊于其兄之夺汉者，然所作辅臣论，称歆『清素寡欲，聪敏特达，志存太虚，安心玄妙。处平则以和养德；遭变则以义断事』。然则歆之矫伪干誉，有非恒人所能测者矣。」又曰：「歆之得誉，亦缘峤之谱叙，范书载歆勒兵收伏后事，本诸吴人所作曹瞒传，若峤所作后汉书，必不载也。」
　　〔三〕嘉锡案：自后汉之末，以至六朝，士人往往饰容止、盛言谈，小廉曲谨，以邀声誉。逮至闻望既高，四方宗仰，虽卖国求荣，犹翕然以名德推之。华歆、王朗、陈群之徒，其作俑者也。观吴志孙策传注引献帝春秋，朗对孙策诘问，自称降虏，稽颡乞命。蜀志许靖传注引魏略，朗与靖书，自喜目睹圣主受终，如处唐虞之世。其顽钝无耻，亦已甚矣。特作恶不如歆之甚耳，此其优劣，无足深论也。
　　王祥事后母朱夫人甚谨，晋诸公赞曰：「祥字休征，琅邪临沂人。」祥世家曰：「祥父融，娶高平薛氏，生祥。继室以庐江朱氏，生览。」晋阳秋曰：「后母数谮祥，屡以非理使祥，弟览辄与祥俱。又虐使祥妇，览妻亦趋而共之。母患，方盛寒冰冻，母欲生鱼，祥解衣将剖冰求之，会有处冰小解，鱼出。」〔一〕萧广济孝子传曰：「祥后母忽欲黄雀炙，祥念难卒致。须臾，有数十黄雀飞入其幕。母之所须，必自奔走，无不得焉。其诚至如此。」家有一李树，结子殊好，母恒使守之。时风雨忽至，祥抱树而泣。萧广济孝子传曰「祥后母庭中有李，始结子，使祥昼视鸟雀，夜则趍鼠。一夜，风雨大至，祥抱泣至晓，母见之恻然。」祥尝在别床眠，母自往闇斫之。值祥私起，〔二〕空斫得被。既还，知母憾之不已，因跪前请死。母于是感悟，爱之如己子。虞预晋书曰：「祥以后母故，陵迟不仕。年向六十，刺史吕虔檄为别驾，时人歌之曰：『海沂之康，寔赖王祥；邦国不空，别驾之功！』累迁太保。」〔三〕
　　【校文】
　　注「昼视鸟雀，夜则趍鼠」「雀」、「趍」，景宋本及沈本作为「爵」、「趁」。
　　【笺疏】
　　〔一〕后山谈丛二曰：「世传王祥卧冰求鱼以养母。至今沂水岁寒冰厚，独祥卧处，阙而不合。」焦循易余钥录二十曰：「晋书王祥传：『母常欲生鱼，时天寒水冻，祥解衣将剖冰求之。』按解衣者，将用力击开冰冻，冬月衣厚，不便用力也。非必裸至于赤体，俗传为卧冰，无此事也。」嘉锡案：初学记三引师觉孝子传曰：「王祥少有德行，失母，后母憎而谮之，祥孝弥谨。盛寒河冰，网罟不施，母欲得生鱼。祥解褐扣冰求之，忽冰少开，有双鲤出游，祥垂纶获之而归。人谓之至孝所致也。」其叙事极为明?，可见祥未尝卧冰。记纂渊海二引孝子传曰：「王祥事继母至孝，母疾思食鱼，时冬月，冰坚不可得。祥解衣卧冰上，少时冰开，双鲤跃出。」此所引孝子传，不知何家；卧冰之说，盖始于此。则其传讹，亦已久矣。
　　〔二〕刘盼遂曰：「左氏襄十五年传：『师慧过宋朝，将私焉。』杜注：『私，小便。』」
　　〔三〕今晋书王祥传亦云：「徐州刺史吕虔檄为别驾，祥年垂耳顺，固辞不受，览劝之。」钱大昕二十二史考异云：「祥以泰始五年薨，年八十五。魏志吕虔为徐州刺史，在文帝时。计文帝黄初元年，祥纔三十有六耳。即使被征在黄初之末，亦止四十余。何得云耳顺也。王隐晋书云：『祥始出仕，年过五十。』盖据举秀才除温令而言，非指为别驾之日也。」嘉锡案：魏志吕虔传云：「文帝即王位，加裨将军，封益寿亭侯，迁徐州刺史。请琅邪王祥为别驾，民事一以委之。」似虔之迁徐州檄祥为别驾，尚在延康元年未改元黄初之前。晋书祥传载祥遗令曰：「吾年八十有五，启手何恨。」又云：「泰始五年，薨。」故钱氏本此计祥年寿。然裴松之注引王隐晋书曰：「祥泰始四年年八十九，薨。」与武帝纪书「泰始四年夏四月戊戌，太保睢陵公王祥薨」合。本传遗令及卒年，疑皆传写之误。若依王隐书计之，则祥当生于汉光和三年，至延康元年，年四十有一；即下至黄初七年魏文崩时，亦止四十七。总之，与年垂耳顺之语不合。此盖臧荣绪误依虞预，而唐史臣因之，未及考之王隐书也。
　　晋文王称阮嗣宗至慎，每与之言，言皆玄远，未尝臧否人物。魏书曰：「文王讳昭，字子上，宣帝第二子也。」魏氏春秋曰：「阮籍字嗣宗，陈留尉氏人，阮瑀子也。宏达不羁，不拘礼俗。兖州刺史王昶请与相见，终日不得与言。昶愧叹之，自以不能测也。口不论事，自然高迈。」李康家诫曰：〔一〕「昔尝侍坐于先帝，时有三长史俱见，临辞出，上曰：『为官长当清、当慎、当勤，修此三者，何患不治乎？』并受诏。上顾谓吾等曰：『必不得已而去，于斯三者何先？』或对曰『清固为本』。复问吾，吾对曰：『清慎之道，相须而成，必不得已，慎乃为大。』上曰：『办言得之矣，可举近世能慎者谁乎？』吾乃举故太尉荀景倩、尚书董仲达、仆射王公仲。上曰：『此诸人者，温恭朝夕，执事有恪，亦各其慎也。然天下之至慎者，其唯阮嗣宗乎！每与之言，言及玄远，而未尝评论时事，臧否人物，可谓至慎乎！』」〔二〕
　　【笺疏】
　　〔一〕李慈铭云：「李康当作李秉。三国志李通传注引王隐晋书作李秉。秉与康字形近也。各本皆误。秉字玄胄，通之孙也。所云先帝者，司马昭也。秉官至秦州刺史、都亭定侯。唐修晋书附见其子重传。改秉作景者，避世祖昺字嫌讳。」嘉锡案：严可均全晋文五十三李秉家诫下注曰：「魏志李通传注引王隐晋书，秉尝答司马文王问，因以为家诫。世说德行篇注及御览四百三十引王隐晋书并作李康。因秉字俗写作秉，与康形近而误也。李康字萧远，中山人。文选运命论注引刘义庆集林康早卒，未必入晋也。」是秉、康之误，严氏已辨之甚明。因其书刊行较晚，李氏未见，故重费考正耳。
　　〔二〕文选嵇叔夜与山巨源绝交书曰：「阮嗣宗口不论人过，吾每师之，而未能及。至性过人，与物无伤，唯饮酒过差耳。至为礼法之士所绳，疾之如雠，幸赖大将军保持之耳。」
　　王戎云：「与嵇康居二十年，未尝见其喜愠之色。」康集叙曰：「康字叔夜，谯国铚人。」王隐晋书曰：「嵇本姓溪，其先避怨徙上虞，移谯国铚县。以出自会稽，取国一支，音同本奚焉。」虞预晋书曰：「铚有嵇山，家于其侧，因氏焉。」康别传曰：「康性含垢藏瑕，爱恶不争于怀，喜怒不寄于颜。所知王浚冲在襄城，面数百，未尝见其疾声朱颜。此亦方中之美范，人伦之胜业也。」文章叙录曰：〔一〕「康以魏长乐亭主婿迁郎中，拜中散大夫。」〔二〕
　　【校文】
　　注「嵇本姓溪」「溪」，景宋本及沈本俱作「奚」。
　　【笺疏】
　　〔一〕张政烺曰：「文选注卷六十四引王隐晋书：『荀勖字公曾，领秘书监，与中书令张华，依刘向别录，整理错乱，又得汲冢竹书。身自撰次，以为中经。』隋书经籍志史部簿录类：『杂撰文章家集叙十卷，荀勖撰。』『杂撰』当作『新撰』。两唐志不误，惟皆作五卷，疑卷数有分合；否则残缺矣。此当即晋中经新撰书录之一部分。中世重文，流行独久。史汉三国无文苑传，范晔创意为之，大抵依据此书；而他传具文章篇目者，其辞多本于此。盖承初平、永嘉，图籍丧焚，一代文献之足征者，仅此而已。新撰文章家集叙一书，久佚不传。三国志注、世说新语注等书征引，皆简称文章叙录。」
　　〔二〕嘉锡案：魏志二十「沛穆王林薨，子纬嗣」，注云：「案嵇氏谱：嵇康妻，林子之女也。」据此知长乐亭主乃曹操之曾孙女。文选恨赋注引王隐晋书曰：「嵇康妻，魏武帝孙穆王林女也。」与谱异，当以谱为正。
　　王戎、和峤同时遭大丧，俱以孝称。王鸡骨支床，和哭泣备礼。〔一〕晋诸公赞曰：「戎字浚冲，琅邪人，太保祥宗族也。文皇帝辅政，锺会荐之曰：『裴楷清通，王戎简要。』即俱辟为掾。晋践祚，累迁荆州刺史，以平吴功，封安丰侯。」晋阳秋曰：「戎为豫州刺史，遭母忧，性至孝，不拘礼制，饮酒食肉，或观棋奕，而容貌毁悴，杖而后起。时汝南和峤，亦名士也，以礼法自持。处大忧，量米而食，然憔悴哀毁，不逮戎也。」武帝谓刘仲雄曰：王隐晋书曰：「刘毅字仲雄，东莱掖人，汉城阳景王后也。亮直清方，见有不善，必评论之。王公大人，望风惮之。侨居阳平，〔二〕太守杜恕致为功曹，沙汰郡吏三百余人。三魏佥曰：『但闻刘功曹，不闻杜府君。』累迁尚书、司隶校尉。」「卿数省王、和不？闻和哀苦过礼，使人忧之。」仲雄曰：「和峤虽备礼，神气不损；王戎虽不备礼，而哀毁骨立。臣以和峤生孝，王戎死孝。陛下不应忧峤，而应忧戎。」〔三〕晋阳秋曰：「世祖及时谈以此贵戎也。」
　　【笺疏】
　　〔一〕程炎震云：「晋书王戎传云：『时和峤亦居父丧。』考峤传不言父丧去官，而峤父附见于魏书和洽传内，则未尝入晋矣。戎传云：『自豫州征为侍中，后迁光禄勋、吏部尚书，以母忧去职。』峤传亦云：『太康末，为尚书，以母忧去职。』据戎为豫州，在咸宁五年，而刘毅卒于太康六年。知戎、峤遭忧，必在此数年中。而晋书戎传称和峤父丧，峤传称太康末，皆有误字也。」嘉锡案：此自史臣纪叙之疏耳，非传写之误也。嘉锡又案：孝友之道，关乎天性，未有孝于其亲而薄于骨肉者。而孝之与友，尤不单行。王戎女贷钱数万而色不悦，必待还钱乃始释然。和峤诸弟食其园李，皆计核责钱（均见俭啬篇）。二人之重货财而轻骨肉如此。王戎犹可，若和峤之视兄弟如路人，虽不得遽谓之不孝，而其所以事亲养志者，殆未能过从其厚矣。
　　〔二〕程炎震云：「魏志杜恕传不言为阳平，则别是一人，非元凯之父。」
　　〔三〕后汉书逸民传曰：「戴良字叔鸾。良少诞节。母卒，兄伯鸾居庐啜粥，非礼不行。良独食肉饮酒，哀至乃哭。而二人俱有毁容。或问良曰：『子之居丧，礼乎？』良曰：『然。礼所以制情佚也。情苟不佚，何礼之论？夫食旨不甘，故致毁容之实；若味不存口，食之可也。』论者不能夺之。」嘉锡案：抱朴子汉过篇曰：「反经诡圣，顺非而博者，谓之庄老之客。」是老庄之学，在后汉之末已盛行。庄子大宗师曰：「子桑户、孟子反、子琴张三人相与友。子桑户死，未葬；孔子使子贡往待事焉。或编曲，或鼓琴，相和而歌。子贡趋而进曰：『敢问临尸而歌，礼乎？』二人相视而笑曰：『是恶知礼意！』」戴良之言，或出于此。居丧与王戎、和峤不谋而合。盖魏、晋人一切风气，无不自后汉开之。抱朴子刺峤以戴叔鸾、阮嗣宗并论，良有以也。
　　梁王、赵王，朱凤晋书曰：「宣帝张夫人生梁孝王彤，字子徽，位至太宰。桓夫人生赵王伦，字子彝，位至相国。」国之近属，贵重当时。裴令公晋诸公赞曰：「裴楷字叔则，河东闻喜人，司空秀之从弟也。父徽，冀州刺史，有俊识。楷特精易义。累迁河南尹、中书令，卒。」岁请二国租钱数百万，以恤中表之贫者。或讥之曰：「何以乞物行惠？」裴曰：「损有余，补不足，天之道也。」〔一〕名士传曰：「楷行己取与，任心而动，毁誉虽至，处之晏然，皆此类。」
　　【笺疏】
　　〔一〕老子曰：「天之道其犹张弓乎？高者抑之，下者举之；有余者损之，不足者与之。天之道，损有余，而补不足。」
　　王戎云：「太保居在正始中，不在能言之流。及与之言，理中清远，将无以德掩其言！」晋阳秋曰：「祥少有美德行。」〔一〕
　　【笺疏】
　　〔一〕通鉴七十九胡注曰：「正始所谓能言者，何平叔数人也。魏转而为晋，何益于世哉？王祥所以可尚者，孝于后母，与不拜晋王耳。君子犹谓其任人柱石，而倾人栋梁也。理致清远，言乎？德乎？清谈之祸，迄乎永嘉，流及江左，犹未已也。」嘉锡案：胡氏之论王祥是矣，若其以祥之不拜司马昭为可尚，则犹未免徇世俗之论而未察也。考其时祥与何曾、荀顗并为三公，曾顗皆司马氏之私党，而祥特以虚名徇资格得之。祥若同拜，将徒为昭所轻；长揖不屈，则汲黯所谓「大将军有揖客，反不重耶」之意也。故昭亦以祥为见待不薄，不怒而反喜。此正可见祥之为人，老于世故，亦何足贵！五代之时，郭威反，隐帝被弒，威纵兵大掠。然见宰相冯道，犹为之拜。道受拜如平时，徐曰：「侍中此行不易。」若道之所为，岂不更难于祥？然后人不以此称道而笑骂之，至今未已。则以欧阳修作传极诋道之无耻也。魏晋之际，如王祥等辈，皆冯道之流，其不为人所笑骂者，亦幸而不遇欧阳氏为作佳传耳。
　　王安丰遭艰，至性过人。裴令往吊之，曰：「若使一恸果能伤人，浚冲必不免灭性之讥。」〔一〕曲礼曰：「居丧之礼，毁瘠不形，视听不衰，不胜丧，乃比于不慈不孝。」孝经曰：「毁不灭性，圣人之教也。」
　　【笺疏】
　　〔一〕张文檒螺江日记七曰：「世说新语载王戎遭艰，裴令往吊之曰：『浚冲必不免灭性之讥。』浚冲，戎字。裴令者，裴楷也。楷为中书令，故称裴令。二人齐名交好，锺会尝称裴楷清通、王戎简要者，故其言若是。乃晋书戎传改裴令为裴頠。按頠为戎女夫，未有女夫对妇翁而可直呼其字者，虽晋世不拘礼法，亦不应倨傲至此。」
　　王戎父浑有令名，官至凉州刺史。世语曰：「浑字长源，有才望。历尚书、凉州刺史。」浑薨，所历九郡义故，〔一〕怀其德惠，相率致赙数百万，戎悉不受。虞预晋书曰：「戎由是显名。」
　　【笺疏】
　　〔一〕「九郡」，程炎震云：「御览五百五十引作『州郡』是也。」
　　刘道真尝为徒，〔一〕晋百官名曰：「刘宝字道真，高平人。徒，罪役作者。」扶风王骏虞预晋书曰：「骏字子臧，宣帝第十七子，好学至孝。」晋诸公赞曰：「骏八岁为散骑常侍，侍魏齐王讲。晋受禅，封扶风王，镇关中，为政最美。薨，赠武王。西土思之，但见其碑赞者，皆拜之而泣。其遗爱如此。」以五百疋布赎之，〔二〕既而用为从事中郎。当时以为美事。
　　【笺疏】
　　〔一〕隋书经籍志：「汉书驳议二卷，晋安北将军刘宝撰。」颜师古汉书叙例曰：「刘宝字道真，高平人，晋中书郎、河内太守、御史中丞、太子中庶子、吏部郎、安北将军，侍皇太子讲汉书，别有驳义。」
　　〔二〕程炎震云：「蜀志五诸葛亮传注引蜀记：『晋初扶风王骏镇关中，有司马高平刘宝。』按骏初封汝阴王，泰始六年镇关中，咸宁三年改封扶风。」
　　王平子、胡毋彦国诸人，皆以任放为达，或有裸体者。晋诸公赞曰：「王澄，字平子，有达识，荆州刺史。」永嘉流人名曰：「胡毋辅之字彦国，泰山奉高人，湘州刺史。」王隐晋书曰：「魏末阮籍，嗜酒荒放，露头散发，裸袒箕踞。其后贵游子弟阮瞻、王澄、谢鲲、胡毋辅之之徒，皆祖述于籍，谓得大道之本。故去巾帻，脱衣服，露丑恶，同禽兽。甚者名之为通，次者名之为达也。」乐广笑曰：「名教中自有乐地，何为乃尔也！」〔一〕
　　【笺疏】
　　〔一〕嘉锡案：乐广此语戴逵竹林七贤论盛称之，见任诞篇「阮浑长成」条注引。
　　郗公值永嘉丧乱，在乡里甚穷馁。乡人以公名德，传共饴之。公常携兄子迈及外生周翼二小儿往食。乡人曰：「各自饥困，以君之贤，欲共济君耳，恐不能兼有所存。」公于是独往食，辄含饭着两颊边，还吐与二儿。后并得存，同过江。郗鉴别传曰：「鉴字道徽，高平金乡人。汉御史大夫郗虑后也。少有体正，耽思经籍，以儒雅著名。永嘉末，天下大乱，饥馑相望，冠带以下，皆割己之资供鉴。〔一〕元皇征为领军，迁司空、太尉。」中兴书曰：「鉴兄子迈，字思远，有干世才略。累迁少府、中护军。」郗公亡，翼为剡县，解职归，席苫于公灵床头，心丧终三年。周氏谱曰：「翼字子卿，陈郡人。祖奕，上谷太守。父优，车骑咨议。历剡令、〔二〕青州刺史、少府卿，六十四而卒。」
　　【校文】
　　「剡县」沈本作「郯县」。
　　【笺疏】
　　〔一〕嘉锡案：别传言：「冠带以下，皆割己之资供鉴。」割资尚无所爱，岂复惜饭不肯兼存两儿？且郗公既受人之资给，那得犹须乞食。别传当时人所作，理自可信。世说此言，疑非事实。晋书本传云：「于时所在饥荒，州中之士，素有感其恩义者，相与资赡。鉴复分所得以E宗族及乡曲孤老，赖而全济者甚多。」与别传之言合。而其后复袭用世说此条。夫鉴之力足以E宗族乡里，岂不能全活两儿？揆之事情，斯为谬矣。
　　〔二〕嘉锡案：「历剡令」上当有「翼」字。
　　顾荣在洛阳，〔一〕尝应人请，觉行炙人有欲炙之色，因辍己施焉。同坐嗤之。荣曰：「岂有终日执之，而不知其味者乎？」后遭乱渡江，每经危急，常有一人左右已，问其所以，乃受炙人也。〔二〕文士传曰：「荣字彦先，吴郡人。其先越王句践之支庶，封于顾邑，子孙遂氏焉，世为吴着姓。大父雍，吴丞相。父穆，宜都太守。荣少朗俊机警，风颖标彻，历廷尉正。曾在省与同僚共饮，见行炙者有异于常仆，乃割炙以噉之。后赵王伦篡位，其子为中领军，逼用荣为长史。及伦诛，荣亦被执。凡受戮等辈十有余人。或有救荣者，问其故。曰：『某省中受炙臣也。』荣乃悟而叹曰：『一餐之惠，恩今不忘，古人岂虚言哉！』」
　　【校文】
　　注「割炙以噉之」「噉」，景宋本及沈本俱作「啖」。
　　注「一餐之惠」「餐」，景宋本作「?」。
　　【笺疏】
　　〔一〕吴志顾雍传曰：「长子邵早卒，次子裕有笃疾，少子济嗣，无后，绝，诏以裕袭爵，为醴陵侯。」注引吴录曰：「裕一名穆，终宜都太守，裕子荣。」
　　〔二〕嘉锡案：晋书顾荣传曰：「荣与同僚宴，见执炙者，状貌不凡，有欲炙之色。荣割炙啖之。」建康实录五略同。本注引文士传，亦云「荣见行炙者，有异于常仆」，然则荣盖赏其人物俊伟，故加以异待，不徒因其有欲炙之色而已。此其感激，当过于灵辄，宜乎终食其报也。嘉锡又案：晋书、建康实录均言荣为赵王伦子虔长史，伦败，荣被执，而执炙者为督率，救之得免。此独谓为遭乱渡江时遇救，便自不同。疑世说采自顾氏家传，故为荣讳耳。
　　南史阴铿传云：「铿尝与宾友宴饮，见行觞者，因回酒炙以授之，众坐皆笑。铿曰：『吾侪终日饮酒，而执爵者不知其味，非人情也。』及侯景之乱，铿当为贼禽，或救之，获免。铿问之，乃前所行觞者。」嘉锡案：此与顾荣事终末全同，疑为后人因荣事而傅会。
　　祖光禄少孤贫，性至孝，常自为母炊爨作食。王隐晋书曰：「祖纳字士言，范阳遒人，九世孝廉。纳诸母三兄，最治行操，能清言，历太子中庶子，廷尉卿。避地江南，温峤荐为光禄大夫。」王平北闻其佳名，〔一〕以两婢饷之，因取为中郎。王乂别传曰：「乂字叔元，琅邪临沂人。时蜀新平，二将作乱，文帝西之长安，乃征为相国司马，迁大尚书、出督幽州诸军事、平北将军。」有人戏之者曰：「奴价倍婢。」祖云：「百里奚亦何必轻于五羖之皮邪？」楚国先贤传曰：「百里奚字凡伯，楚国人。少仕于虞，为大夫。晋欲假道于虞以伐虢，谏而不听，奚乃去之。」说苑曰：「秦穆公使贾人载盐于虞，诸贾人买百里奚以五羊皮。穆公观盐，怪其牛肥，问其故，对曰：『饮食以时，使之不暴，是以肥也。』公令有司沐浴衣冠之。公孙支让其卿位，号曰五羖大夫。」
　　【校文】
　　注「字凡伯」「凡」，景宋本及袁本俱作「井」，是。
　　【笺疏】
　　〔一〕李详云：「案晋书祖纳传作平北将军王敦闻之，遗其二婢。敦乃乂字之讹。王敦未尝为平北将军。乂督幽州，纳范阳人，为其部民，故得饷云。」
　　周镇罢临川郡还都，未及上住，泊青溪渚。永嘉流人名曰：「镇字康时，陈留尉氏人也。祖父和，故安令。父震，司空长史。」中兴书曰：「镇清约寡欲，所在有异绩。」王丞相往看之。丞相别传曰：「王导字茂弘，琅邪人。祖览，以德行称。父裁，侍御史。导少知名，家世贫约，恬畅乐道，未尝以风尘经怀也。」时夏月，暴雨卒至，舫至狭小，而又大漏，殆无复坐处。王曰：「胡威之清，何以过此！」即启用为吴兴郡。晋阳秋曰：「胡威字伯虎，淮南人。父质以忠清显。质为荆州，威自京师往省之。及告归，质赐威绢一匹。威跪曰：『大人清高，于何得此？』质曰：『是吾奉禄之余，故以为汝粮耳。』威受而去。每至客舍，自放驴取樵爨炊。食毕，复随旅进道。质帐下都督阴赍粮要之，因与为伴。每事相助经营之，又进少饭，威疑之，〔一〕密诱问之，乃知都督也。谢而遣之。〔二〕后以白质，质杖都督一百，除其吏名。父子清慎如此。及威为徐州，世祖赐见，与论边事及平生。帝叹其父清，因谓威曰：『卿清孰与父？』对曰：『臣清不如也。』帝曰：『何以为胜汝邪？』对曰：『臣父清畏人知，臣清畏人不知，是以不如远矣。』」〔三〕
　　【笺疏】
　　〔一〕嘉锡案：魏志胡质传注引作「行数百里，威疑之」。
　　〔二〕嘉锡案：魏志注作「因取向所赐绢答谢而遣之」。
　　〔三〕嘉锡案：魏志胡质传曰：「质字文德，楚国寿春人也。」注引晋阳秋叙威事较此注为详，疑今本为宋人所删除。群书治要引晋书曰：「荆州帐下都督闻威将去，请假还家。持资粮，于路要威，因与为伴。每事佐助，又进饮食。威疑而诱问之。既知，乃取所赐绢与都督，谢而遣之。后因他信以白质。质杖都督一百，除吏名。」所引盖臧荣绪书，与魏志注所引晋阳秋合。嘉锡又案：都督此举，诚有意为谄，然虽相助经营，又进少饭，威已谢之以绢，无损于父子之清白。威诚不能隐而不白以欺其父。为质者闻之，唤都督来，呵斥其非，使知愧悔足矣。此辈小人，何足深责！竟与除名，已嫌稍过；而又杖之一百，岂非欲众口喧传，使人知其清乎？好名之徒，伤于矫激，乃曰「清畏人知」，吾不信也。
　　邓攸始避难，于道中弃己子，全弟子。〔一〕晋阳秋曰：「攸字伯道，平阳襄陵人。七岁丧父母及祖父母，持重九年。性清慎平简。」邓粲晋纪曰：「永嘉中，攸为石勒所获，召见，立幕下与语，说之，坐而饭焉。攸车所止，与胡人邻毂，胡人失火烧车营，勒吏案问胡，胡诬攸。攸度不可与争，乃曰：『向为老姥作粥，失火延逸，罪应万死。』勒知遣之。所诬胡厚德攸，遗其驴马，护送令得逸。」王隐晋书曰：「攸以路远，斫坏车，以牛马负妻子以叛，贼又掠其牛马。攸语妻曰：『吾弟早亡，唯有遗民。今当步走，儋两儿尽死，不如弃己儿，抱遗民。吾后犹当有儿。』妇从之。」中兴书曰：「攸弃儿于草中，儿啼呼追之，至莫复及。攸明日系儿于树而去，遂渡江，至尚书左仆射，卒。弟子绥服攸齐衰三年。」既过江，取一妾，甚宠爱。历年后讯其所由，妾具说是北人遭乱，忆父母姓名，乃攸之甥也。攸素有德业，言行无玷，闻之哀恨终身，遂不复畜妾。〔二〕
　　【校文】
　　注「以牛马负妻子以叛」「叛」，沈本作「逃」，是。
　　【笺疏】
　　〔一〕嘉锡案：攸弃己子，全弟子，固常人之所难能，然系儿于树则太残忍，不近人情。故晋书史臣论极不满之，详见赏誉篇「谢太傅重邓仆射」条下。
　　〔二〕曲礼曰：「取妻不取同姓，故买妾不知其姓，则卜之。」郑注曰：「为其近禽兽也。」嘉锡案：古者姓氏有别，所买之妾若出于微贱，不能知其氏族之所自出，犹必询之卜筮，以决其疑。自汉以后，姓氏归一，人非生而无家，未有不知其姓者。此妾既具知父母姓名，而攸曾不一问，宠之历年，然后讯其邦族，虽哀恨终身，何嗟及矣！白圭之玷，尚可磨乎？
　　王长豫为人谨顺，事亲尽色养之孝。中兴书曰：「王悦字长豫，丞相导长子也。仕至中书侍郎。」〔一〕丞相见长豫辄喜，见敬豫辄嗔。文字志曰：「王恬字敬豫，导次子也。少卓荦不羁，疾学尚武，不为导所重。至中军将军。多才艺，善隶书，与济阳江虨以善奕闻。」长豫与丞相语，恒以慎密为端。丞相还台，〔二〕及行，未尝不送至车后。恒与曹夫人并当箱箧。〔三〕长豫亡后，丞相还台，登车后，哭至台门。曹夫人作簏，封而不忍开。王氏谱曰：「导娶彭城曹韶女，名淑。」
　　【校文】
　　注「江虨」「虨」，景宋本作「彪」。
　　【笺疏】
　　〔一〕法苑珠林九十五引幽明录曰：「中书郎王长豫有美名。父丞相至所珍爱。遇疾转笃，丞相忧念特至，政在床上坐，不食已积日。忽为现一人，形状甚壮，着铠执刀，王问：『君是何人』？答曰『仆是蒋侯也。公儿不佳，欲为请命，故来耳，勿复忧。』王欣喜动容。即命求食，食遂至数升，内外咸未达所以。食毕，忽复惨然，谓王曰：『中书命尽，非可救者！』言终不见。」
　　〔二〕程炎震曰：「台谓尚书省也。导时录尚书事，故云还台。通典：『尚书省总谓尚书台，亦曰中台。』」
　　〔三〕「并当」，雅量篇「祖士少好财」条作「屏当」。慧琳一切经音义三十七曰：「摒当，上并娉反，去声字也。」广雅云：「『摒，除也。』古今正字『从手，屏声，亦作拼，下当浪反。』字镜云：『当者，不中当也。今摒除之。』文字典说『从人，当声。』」又五十八曰：「摒挡，通俗文除物曰摒挡，拼除也。」宋吴曾能改斋漫录二曰：「并当二字，俗训收拾。」
　　桓常侍闻人道深公者，〔一〕辄曰：「此公既有宿名，加先达知称，又与先人至交，不宜说之。」〔二〕桓彝别传曰：「彝字茂伦，谯国龙亢人，汉五更桓荣十世孙也。父颖，有高名。彝少孤，识鉴明朗，避乱渡江，累迁散骑常侍。」僧法深，〔三〕不知其俗姓，盖衣冠之胤也。道徽高扇，誉播山东，为中州刘公弟子。值永嘉乱，投迹杨土，居止京邑，内持法纲，外允具瞻，弘道之法师也。以业慈清净，而不耐风尘，考室剡县东二百里□山中，同游十余人，高栖浩然。支道林宗其风范，与高丽道人书，称其德行。年七十有九，终于山中也。」
　　【校文】
　　注「父颖」「颖」，景宋本及沈本俱作「颢」。
　　注「散骑常侍」景宋本及沈本俱脱「常侍」，非。
　　注「业慈」「慈」，景宋本及沈本俱作「滋」。
　　【笺疏】
　　〔一〕嘉锡案：高僧传四云：「竺道潜字法深，姓王，琅琊人，晋丞相武昌郡公敦之弟也。年十八出家，事中州刘元真为师。晋永嘉初，避乱过江。中宗元皇及肃祖明帝、丞相王茂弘、太尉庾元规并钦其风德，友而敬焉。及中宗肃祖升遐，王、庾又薨，乃隐迹剡山，以避当世。以晋宁康二年卒于山馆，春秋八十有九。烈宗孝武诏曰『潜法师理悟虚远、风鉴清贞。弃宰相之荣，袭染衣之素』」云云。本注谓「不知其俗姓」。而高僧传以为王敦之弟。考之诸家晋史，并不言王敦有此弟。疑因孝武诏中「弃宰相之荣」语附会之。实则深公本衣冠之胤，所谓宰相，盖别有所指，不必是王敦也。
　　〔二〕程炎震曰：「以两人之年考之，桓且长于深公十岁，此恐是元子语，非茂伦语。」
</div>
    <div class="pagination">
<a href="世说新语笺疏.html">上一页</a><a href="世说新语笺疏.html">1</a><span class="current-page">2</span><a href="世说新语笺疏_page3.html">3</a><a href="世说新语笺疏_page4.html">4</a><a href="世说新语笺疏_page5.html">5</a><a href="世说新语笺疏_page6.html">6</a><a href="世说新语笺疏_page7.html">7</a><span>...</span><a href="世说新语笺疏_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
