<!DOCTYPE html>
<html>
<head>
    <meta charset="UTF-8">
    <title>寄园寄所寄 - 第 19 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寄园寄所寄 - 第 19 页/共 62 页</h1>
    <div class="content">
　　漳州潘尚书荣为给事中日，奉使海外，忽一大鸟飞集舟上，形似鹳雀。稍摩其掌，海舟四五十丈，为之摇捏不已，良久飞去，舟以幸免。又泊舟一港，忽风卷海波，舟缆为断，几欲随流而去。遥见海濒有赤灯数百，明灭而东，舟人云：“此虾目也。”盖海虾成群而过去云。（《谢太守说》）

　　休宁板桥，有人伐竹，遇一竹甚坚，再三砍之，方倒。竹凡十三节，节节之中皆有观音大士像，今供奉本村庵中。（《切庵偶笔》）

　　落石台在休宁小南门外，悬崖峭壁，前临深溪，巨石偃水中，可坐百人。复有云头石，为下流藩蔽，称胜览焉。炭中供奉铜铸观音，天启壬戌，有盗利其铜，梯ㄌ而取之，碎其法身，惟头独存，藏于，遂迷不识路，于稻田中往复数四。行人觉其异诘之，应答支离，搜得神头，送县枷责。山僧奉其头抄募，复铸圣像。（同上）

　　休宁崇寿观奉玄帝，有人盗神前铜剑。吴四如适以醮事宿观中，夜半梦有人促之起云：“神前剑被人盗去。”吴不以意，复卧如故，而梦中人复促之。于是唤道士秉烛，剑果失矣。追出观门，见一人凝立道左，如醉如痴，急叱之曰：“汝奈何盗剑？”其人不认，而神色甚沮，欲共执之。始徐言曰：“剑在田畔泥中。”寻之果获。刘子昭有仆，行经观前，忽塘中有鬼出魅之，神为驱逐其鬼，而护刘归家。比仆醒询之，则云：“行到塘前，一怪物突来祟我，先饮以茶，后食以饼。我皆不受，渐觉昏迷；忽见观中有金甲神仗剑出，叱而驱之，亦不自知何以倏到家中也？”翌日到观谢，见逐鬼者，乃高元帅也。又康熙初年，修观时，瓦匠上屋作脊，抱鳌鱼长四五尺，重数十斤，失足连鱼坠下。众皆大惊，以为死矣，而匠与鱼皆丝毫无恙。（同上）

　　休宁城东光华庙奉五显神，明代邑中殷阜，香火甚盛，国变后庙渐替。有偷儿无赖，忽开一神之背，而盗取其脏。偷儿邻家怪其有金珠出兑，亦不识所从来。俄而偷儿于大东门外出净，忽脏头努出寸余，傍有一犬衔之而走。偷儿负痛喊逐，而犬走愈远，抽出大肠数尺死。（同上）

　　马当镇在东流县江滨，江流汹急，所谓水莫险于马当是也。休宁程姓者，乘舟过此，失足落水，大江森茫，莫可捞救。次日起锚开船，而程客端坐锚齿上，身体柔软，类醉人，姜汤灌之复活，云：“恍惚间，见三白衣人立我前，初不知在水国也。”知为三官救护，乃立庙江上。（同上）

　　四明倪公栋为南兵郎，过景州，舆中假寐，见万队云屯，前一金甲将军，若相迎状。询为谁？曰：“周亚夫也。”既出北门，骤雨，停一败庙中，即亚夫庙也。舆中拈一旧帙，复得《亚夫传》，心异之。少复寝，则见梦且揖曰：“吾室苦为牧竖所秽，得一扫除可乎？”夜次献县，为邑令赵完璧言之；明日询之，有古筱地，则周墓在焉。因新其庙，立主悬扁，禁樵采，赵后为太常寺少卿，倪淮安太守。（《涌幢小品》）

　　武昌县因江涨漂一物如鱼鳞，于田间大如席，或曰龙鳞也。姑苏有直指使诣学宫，大风吹下一布巾，横直皆丈余，以贮郡库，见《苏州府志》。海上有大鱼过崇明县，八日八夜始尽。又崇明滩上有鱼死，长十丈，见《崇明志》。海舟泛琉球，夜见山起接云，两日并出，风亦骤作，撼舟欲覆。众皆骇惑，舟师摇手，令勿言，但闭目，坐久，始不见。舟师额手贺曰：“我辈皆重生矣。起接云者，鲸鱼翅也。两日，目也。”见《使琉球录》。某年海上浮一衣来，长二丈，两袖倍之。咸熙二年，有大人见于襄武，身长二丈，脚迹二尺二寸。符坚时，河中得一大屐，长七尺三寸。又有桃核可容五斗，籍陪京库。关中曾坠一大鹏鸟毛，万左史元献云：“亲见在某郡库中，毛以久尽，独其孔横置在地，平步入之无碍。”或又载海边人家，忽为粪所压没，从内掘出。粪皆作鱼虾腥，质半未化，盖大鹏鸟过遗粪也。庄生之言震荡无极，其曰任公钓鳌，夸父逐日，大鹏运海之类，似皆是实。（《耳谈》）

　　崇祯甲申，漳泉镇海卫学文庙孔圣像首忽坠地，人人骇异。未几，大学士黄公道周、楚宪司陈公宾、蜀抚陈公士奇相继死节，三姓将亡之兆，岂不信乎？陈公字弓甫，少食贫，常系竹筒于腰，向亲知觅油夜读，无则升屋瓦，映海月咿唔，多至夜分不寐，学极该博。少纠乡里，防海盗刘香，与诸士习水战，铳药悉自制，以手试之，臂毛不焦者为佳，乃充用，贼果不能当。（《座右编》）

　　顺治三年丙戌，黄公道周以相国募兵，给容札百函，号召得百余人。由闽中出开化马金岭，致休宁界，时张提督天禄标下许弁，昔曾从事黄公，假意出迎，遂执入囚车，经过旧市。予童年见之，绿袍方巾，手一卷，坐车内。予尾车后，至长充铺，相国目予曰：“小子何恋恋耶？”张公械送江宁，相国绝粒不食，积十四日不死；内院洪承畴怜而欲生之，卒不能屈。予闻相国毕命，为之泪落。

　　湖州乌程县士人庄姓者，其室有娠，及期腹痛不可忍。迨产，忽得一蛇，友骇甚，腹仍痛。复有一蛇在腹中，不能产出，遂至于毙，一时传以为异。近世产子，目生于头，有目无鼻者，往往多有。或由其父母交合时，值疾风狂雨，得天地之偏气耶？殆不易解。（《随月录》）

　　杭郡举子张治，一日对镜，见镜中之貌，另是一人，曰：“有你有我，无你无我。”大骇不省。明年辛丑，行赴春官，与一人同车，乃镜中所见者，问其姓。曰：“我会稽张治也。”遂大喜，后果同登榜，杭者选南部主事，会稽者选北道；不二年，二人皆死于官。（同上）

　　康熙十五年五月初一日午时，日丽中天，皎洁异常。忽有大风黑气，自西而东，莫知起止，撼房拔木，堆石拥沙，瓦苇等物，飞扬蔽天。兼有人从西山王姑寺等处，带至前门大街堕下者，有前三门大街集上之人，竟不知去向者。远近传闻被空中所堕木石砖瓦击死者数十人，乃从来未闻未见之事。（《邸报》）

　　湖州城东金婆楼侧迎真道观，有黄鹰甚巨，叠巢树顶，栖息久安。康熙甲子秋，不知何来双白鸟，比翼翱翔，据其巢而抚其卵，鹰不敢与争。薄暮凡城之内外鸟雀等类，皆止宿其傍，亦不闻有嘤鸣上下者，宰牧咸为惊异，戒施网弋。里人环睹，童稚声张，鸟俯视无惧意。无何飞去，不知栖所，说者谓为白凤云。（《西皋外集》）

　　成都武侯祠庙圯，观察使宋可发艾石修之，取池土筑墙，得石一方，如古砖，广径俱二尺，中横列三言四句，有云：“水月主，庚不大，盖十八，龙复卧。”中心上书武侯讳一字，下直书千一出三字，隶法遒劲。观察筑一亭，以石嵌壁下，复勒一石，自记始末。大约上三句隐清康宋三字，盖武侯预知千余年后，修其庙者为宋公也。（《万玉山房杂记》）

　　景陵麻洋潭有女转男身者，康熙己巳予往郧，溯流上，舍舟走就访之。至其家，荜门圭窦，此子出揖客，宛然姣童子也。询其姓黄，名天泰，小字喜生；其父绮文年七十二，母六十九。家甚贫，颔下有颏骨，声音举止，居然男子矣。但细观眉妩，尤有闺秀气。绮文出小引，略曰：“予家世业儒八代矣，爰及我躬，艰于时命，屡试不能采一芹。初婚马氏，贤而无子；复娶沔属李氏女为妾，生二子三女，不意二子均未三岁殇。长女归马，次归梁，季女名辞姑，许字聂甲子。李氏病故，家益贫。今乙丑岁辞姑十四龄矣，意欲于冬归聂。三月望日，女忽身热骨痛，夜梦神人曰：”汝不久将作男。‘晨告余，余以为梦，漫不记忆。不意是月尽，徼天之灵，女果突以男形相示，事出望外。“且述退婚成讼，邑令审验，及太守各宪唤见，与某观察赐名易衣冠月日，娓娓甚悉。予心异之，邀黄老与其子登舟小饮，时此子已十八，诵毛诗矣。更探验之，果男子也，乃作短章赠之。其辞曰：”幼读《山海篇》，往往爱神异，寡见复眇闻，翻笑《齐谐》记。放船汉水清，歇雨蓬烟细，人传得祖家，咄咄多怪事。沿柳转花离，披香过荷芰，令子出揖客，眉目远清丽。昔为明月珠，今作璋器，德厚形亦化，诚动福自至。乃知天地心，枢纽易移易，握手细端相，殷勤赠名字。落日照苍波，一望前林翠，沙头更解缆，怅怅如有失：世间何事无，可以发神智。“遂字其子曰仙根。后数月予复下方汉过之，仙根谓予所书扇，来访者争录去，予亦大快。然事所或有，理所必无，而闻人所未闻，见人所未见，每一念及，犹恍惚至今疑也。（同上）

　　陈士庆河南邓州人，其族有登科为州守者，其父羡之，教之学书不成，弃去学百工之技，久之不乐也。与一二道家者游，闻神仙之术，欣然慕之。乃弃其业，辞父母出游名山，冀遇神仙者流，无所遇。乃入函谷关至终南，有老人箨冠羽衣，坐石洞中，辟久矣。士庆跪且拜于洞口，老人闭目不答，如是者累日，老人出问曰：“若何人，乃溷老夫为？”士庆曰：“吾欲求神仙之术。”老人熟视之曰：“若遍体皆凡浊，岂神仙中人耶？去，毋溷我。”复入洞闭目坐，士庆又跪且拜者累日，每饥，则乞食村中。一日老人谓士庆曰：“吾知若困饶，当有以饷女。”命童子予一物，若饴，食之气蒸蒸满腹，遂不复饥。士庆愈益奇之，不肯去，又累日，老人因出一卷书授之曰：“去，求仙非女事也。”士庆拜谢而去，视其书皆不省，惟末四页，颇能识之，皆禁方也。士庆归至河南，巡抚之女秋千堕地而折其足，有募能治者予百金。士庆以其方试之，立愈，乃挟百金以归。当是时流寇起关陕，祸且遍天下，河南群盗亦起。其父母相与谋曰：“儿不治生产，而好游，游且数年；今天下大荒旱且乱，而儿羁穷在外，挟金以归，得毋从贼乎？”乃诣官言状，官因系士庆，而其族人为州守者，方家居，为请于宫而免之。士庆自言得异书，父怒夺而焚之，士庆急从火中掇拾，仅存其末四页而已。居有顷，群贼破邓州，士庆家皆亡。士庆为张献忠所虏，在军中依其书试之，煮水成膏。有谗之献忠者曰：“某男子乃妖人也。”献忠命速斩之，将斩，士庆呼曰：“吾有禁方，能使死者复生。”献忠笑曰：“姑留之勿杀。”然不之奇也。献忠性凶残，每以大梃挞左右辄死，死或付士庆治之，皆立起。献忠破武昌，楚王死，宫中有婢曰老脚，为献忠所嬖。一日献忠召老脚，老脚不即至，献忠怒而持刀自往刺之，扌甚其胸及腹，洞数寸，肝肺肠胃，皆划然委于地。献忠旋悔之，召士庆而告之曰：“吾固欲杀若，若自言有仙术能活人，今能活老脚，当贳尔死。”士庆曰：“乌有肺肠离体而可复生者乎？然不敢违大王之令，当且徐而活之。”使人舁一木扉至，卧老脚其上，纳肺肠胃于腹，以线纫之，而傅以药。一日而老脚呻吟，又一日而求饮食，又三日起坐扉上，又三日而侍献忠侧矣。献忠由此大奇之。孙可望者，献忠之平东监军也，饮酒醉而杀其侍妾。士庆见之曰：“此监军之最宠者也，醉而杀之，醒必悔，且泄怒于左右矣。”持以去，亦线纫之而傅以药，以衾裹之，置车中。阅一二日，起营行数十里下壁，士庆问可望曰：“前夜监军何自杀其爱妾？”可望抚膺叹曰：“吾固悔之，然左右不吾谏也，吾乌能无伤？”士庆曰：“吾今复得一美人以进监军，监军毋伤也。”乃召人持车来，启衾出美人，即前所杀之妾也。视其顶红痕如缕，美丽倍于平时。可望拜而谢曰：“公真神仙也！”军中有骁将祁某，临阵而为敌削其颊车折齿，士庆为断一俘之颊车，以合其龈，一日夜而饮食言笑无异。献忠爱将曰白某，与敌战而炮中其胫，负痛驰归，濒死，献忠命士庆治之。士庆曰：“伤甚矣，治之稍难；吾无子，某能父我而养我以终其身，乃能如大王命。”献忠伪许之。士庆曰：“其人素反覆变诈，须书券来乃可。”献忠命某书券如其言，士庆先以药僵其痛处，锯去其胫骨寸许，杀一犬，取犬足骨，如其长合之，而傅以药。阅三日而白某驰骑入敌阵，斩发炮者头来，其奇效多类此。其后献忠死，士庆遨游孙可望李定国间，定国既反正，久之战败，入蛮徼中。士庆随之以行，年老矣，尤日能饮酒数斗，御数妇人。人求其术，辄不言曰：“此非我所能传，有司之者。”先是献忠在湖南之长沙，献忠谓士庆曰：“吾欲号汝为老神仙，而恐军中不尽知也，今为汝申令于军中可乎？”乃命其兵，人持一几来，顷之得几数十万。献忠命军士累几为台，高且百丈，教士庆登其巅。士庆愕然曰：“吾身不能腾空，焉能蹑之而上也？”献忠曰：“不登且杀汝。”命军中数十万人，持弓矢环之，且曰：“吾有呼，则全军皆呼。”上庆登其半欲止，献忠命军士引满拟之；士庆惧而上，遂登其巅。献忠呼曰：“老神仙！”左右皆呼曰：“老神仙！”军士皆呼曰：“老神仙！”声殷然震山谷，自是军中皆称为老神仙，不知其姓名，而士庆因亦自匿其姓名，不以告人也。在缅甸时，蜀人刘[B13P]与之善，许为士庆作传。乃为告其姓名，及遇仙始末如此。其后李定国死，士庆随其养子白某入边投诚，而病死于腾整州。戴子曰：“余读陈士庆事，洵奇怪，然窃叹其挟有异术如此，而为贼用，可惜也！吾又闻降将王安者，自言在贼中时，尝从老神仙取药矣。见其聚群妇人，而剜取其阴上肉方寸，置炉中，杂以药熬之。须臾而炉中火起，光满室中，其火着物而不燃，老神仙曰：”药成矣。‘复投以药而火息。然则士庆之术，非为贼亦不能试也。呜呼！杀人以活人，其术又乌足尚哉？“（《陈士庆传》）

　　◎人妖物怪人妖，不敢现于太平之世，而说者乃谓十日出尧年，蚩尤生上古，亦独何欤？骇见惊闻谓为穷，奸宄诘疑狱者告。

　　天顺中，扬州有民妻，一孕五儿，体貌无异，森然无一夭者，母亦无恙。成化间，诸子争财析居，巡抚毕公案莅苏州，决其事。（《西樵野记》）

　　成化庚子，京师有寡妇善女红，少而艾，足不盈四寸，诸富贵家相荐引，以教室女刺绣。见男子辄羞避，有问亦不答，夜必与从教者共寝，亦必手自纶户，严于自防，由是人益重之。有晋州聂村生员高宣慕寡妇，必欲与私，乃以厥妻绐为妹，赂邻妪往延寡妇。妇至，生潜戒其妻将寝，则启户如厕。妻如戒，生遽入灭烛，妇大呼，生扼其吭，强犯之，则男子也。厥明系送于官，讯鞫之，姓桑名，年才二十四。自幼即缚足极小，图富贵家女，与之私。法司上其狱，宪宗以为人妖，极典。（《蓬轩别记》）

　　弘治末，随州应山县女子生髭，长三寸余，见于邸报。郑阳一妇美色，颔下生须三缭，约数十茎，长可数寸，人目为三须娘云。（《庚巳编》）

　　成化辛丑，苏卫数军士，被公遣赴崇明，事毕泛海归，遇大风，飘至岛麓。一人从林中出，长可三四丈，深目黑面，狞丑异常。见数人悉以藤贯掌心，系于树下，已而复入，众极力断之而窜。始放舟，长人追上，以手攀舷；舟中一勇士，急掣刀断其指，始获舍舟而去。辨之乃一指中一节耳。试以小尺度之，足有四寸，因献嘉定，今贮藏中。（《酉樵野纪》）

　　明成化辛丑，宿州有妇人，自肋下生一男。先是母娠时，肋肿如痈，就褥，母亦昏晕不知。比苏，视肋已平，斑痈甫合，乃知肋下生也。（《志异》）

　　嘉靖乙丑，有游食乐工乘骑者七人，至绵州，其持舞衤阑衫服，整洁鲜明，抛戈掷瓮，歌喉宛转，腔调琅然。适余宪副至，举城士夫商贾，无不欣悦，以为奇遇，搬作杂剧，连宵达旦者数日，久而情洽。一日绐众曰：“今夕改作杂剧手眼，以新说听。”遍索士夫富室，陈列珍玩器具，衣着织金彩服，乃令本地乐工，代司鼓乐。至夜阑人倦，忽隐几者大半，乘机催迫，鼓乐喧震，作鸡鸣渡关，七人以次入瓮，久之寂然。破瓮索之，了无所得，陈列诸物，俱化乌有，此即遁身掩形之法。（《宦游纪闻》）

　　彭节斋为经略使，有一浙人寓江西，招一尼教女刺绣，女忽有娠。父母究问云：“是尼也。”告官屡验，皆是女形，以盐肉水渍其阴，令犬舐之，已而阴中果露阳。彭判妖物难拘常律，奏闻斩之。（《稗史》）

　　姚江书生使其馆童入内，从主母索一丝发。主母怪之，便从屋后马坊中摘取牡马尾鬃一根，持与。其人至夜，书符作法，坊中马不胜淫，怒掣断缰勒，奔号至书舍中，直突书生。书生惶遽，便跳上屋梁，马亦跃上，栋宇墙壁，悉被蹋圮。书生乃穿屋而下，疾走投眢井中，马亦随入，寻被啮死。（《秋水集》）

　　万历丙戌年，洛中二行贾最友善。忽一年少者腹痛不可忍，其友亟为医治，幸不死，旬余化为女。事上抚按，具奏于朝，适二贾皆未婚，奉旨配为夫妇。（《稗史》）

　　南京华严寺僧，游食贵州，闻此中苗俗，有人能变鬼法，或男子，或妇人，变形为羊豕驴骡之类，啮人至死，吮其血食之。宣慰土官法禁而不能绝，人戒僧云：“卧时善防之。”僧与数人宿寺中，夜深时闻羊鸣户外，少顷一羊入室，就睡者身连嗅之。僧念曰：“得非向人所云乎？”即运禅杖，力击其腰下，羊踣地，遂复本形，乃一裸体妇人，执而击之，将以闻官，妇人哀叫不已。天明倩人往报其家，家人齐来寺中，罗拜求免，出白金三百两为僧赎妇命。僧受之，乃释妇使去。他日僧出郊，见土官导从布野，方执人生瘗，问旁观者云：“亦捉得变鬼人也。”（《说海》）

　　京师有妇女嫁外京人为妻妾者，初看时以美者出拜，及临娶以丑者换之，名曰戳包儿。过门信宿，盗其所有逃去者，名曰拿殃儿。又有幼男，诈为女子，缚缠其足，情态逼真过门时乘其不意，即逃去。成化间，常有嫁一监生者，适无觉可逃；及暮近之，乃男子也，执于官，并其媒罪之。（《稗史》）

　　明张任铅山，有道士善隐形之术，多淫人妇女。公命擒之至，痛鞭之，了无所苦，既而并其形遁去。公托以他出，突至其居，缚之而归。乃用印于其背，而复以蒜醋秽物泼其顶，然后杖之，随声叫嗥竟死杖下。（《铅书集》）

　　一茂才身不满三尺，头半其身，须长过膝，阴茎不及半寸，细如小指，不能近女，而阴诡善讼，心力过于恒人。又一娼家刘姓生一子，蠢陋不慧，两股之间，皮肉壅肿模糊，如茎如囊。囊之上一小孔，出溺不自其茎，因令之牧羊，日与诸僮游。已而腹渐大，或谑之曰：“将毋抱妊乎？”群启股视之，俨然一女身也。盖始与牧童偶戏，触其囊上之孔，两股间溃烂如疮，如掌大，忍痛不敢语，已而疮愈痂落，乃成女身。后产一男，雄壮颖慧，能延其姓。（《苏谭》）

　　万历壬子小人国入贡，泊石城。其人身长二尺，绀发绿睛，衣绿衣，多折缝，戴方帽。有大晨鸡重五十斤，高四尺。其人御之如滇南人之贡象，以小御大，见者骇之。（《苏谭》）

　　黄谷蛊毒，福建诸州，大抵皆有益毒，而福之古田长溪为最。其种有四：一曰地蛊，二曰金蛊，三曰蜈蚣蛊，四曰虾蟆蛊。皆能变化，隐见不常，皆有雌雄。其交合有定日，近者数月，远者二年。至期主家备礼迎降，设盆水于前，雌雄遂出于水中，交则毒浮其上；乃以针眼刺取，必于是日毒一人。盖阴阳化生之气：纳诸人腹，而托以孕育，越宿则不能生；故当日客至，不暇恤亲。（《夷坚志》）

　　凡中蛊毒，无论年代远近，但煮一鸡卵，插银钗于内并含之，约一食顷取出，鸡卵俱黑即中毒也。其方用倍子二两，硫黄末一钱，甘草三寸。一半泡出火毒，一半生丁香木香麝香各十文轻粉三文，糯米二十粒，共八味。入小沙瓶内，水十分煮取其七，候药面生皱皮，为熟绢漉去滓，通口服。病人平正仰卧，令高头，觉腹间有物冲心者三，即不得动。若吐出，以桶盛之，如鱼鳔之类，乃是恶物。吐罢，饮茶一盏，泻亦无妨。旋煮白粥补，忌生冷油腻酢酱。十日后，眼解毒丸三两丸，又轻旬日平复。

　　左慈入羊群，冷谦藏瓮中，何妨游戏锋镝之世？万历末，妖书一事，忽一夕黏宫中，与城坊皆遍。后缉获一生光，以当之，乃伪刻各衙门印者，彭又朔有容成黄冶之术，能推案入壁，凡数易其形。杨大洪左苍屿遇之，皆言其不免。左公《神易》一卷，即此人所受也。（《物理小识》）

　　沅江土司，世传蛊法，其药最毒而最奇。凡郡守新任，例必设宴迎风，药已入腹矣。在任理事，药不即发也。但两目瞳子变黑而为蓝，面色淡黄，状类浮肿。至离任十月，则阖门并命矣。（《南中杂记》）

　　缅人之蛊，不用药而用鬼，世传神咒，能于四十九日，咒牛皮如芥子，号曰牛皮蛊。咒犁头铁亦大如芥子，号曰犁头蛊。卞蛊之法，但藏芥子于指甲之内，对人弹之，药已入腹矣。汉人中毒而还，彼又计其道里之日月，复诵神咒，则蛊毒大发，肌瘦而腹胀，数月而死。腾越所属二司中，有杨招把者，亦能诵神咒，拔出蛊毒，活汉人而杀缅人。佛书所谓毒药及药物还加于彼人也。（同上）

　　滇俗重财而好养女，女长则以归寄客之流落者。然貌陋而才下，虑赋谷风，则密以此药投之，能变荡子之耳目，视奇丑之物，美如西施。又有恋药媚药饮之者，则守其户而不忍去，虽资本巨万，治装客游，不出二站，即废然而还，号曰留人洞。（同上）

　　永平县一老妪，年五十许，号曰萧歪嘴者，有异术，能解和合药。或稍有身家之人，误饮狂药，而其父兄子弟，必欲其弃丑物而归里者，则密与歪嘴计之。豫定一僧舍，给狂人入其中，约数人制其手足；歪嘴以药物灌之，大吐二三日，毒尽乃止。其人即羸瘦异常，日以清粥素菜调之，一月而进粱肉，百日而复旧。引之复视丑物，则弃之如粪土，翻然思归矣。嗟乎！滇中留人洞不下百万，安得数百萧歪嘴布满十八郡中，药此浪子也！然歪嘴甚珍其术而索谢亦不少，恐破人和合，为同侪所忌也。又年过五十，则不可活，血气既衰，不任吐药。也。（同上）

　　顺治间，金坛有少尼往来人家讲经典，避男人甚谨，众以为是善禅修者也。有周生独不信，伺其至某家，命童子窥之，则立而溺如男人。率众擒之，果非尼，邑令素风力，立毙杖下。（《樗乡集》）

　　◎虎读眉公虎荟，有不为之色变者几人。虽然，何地无虎，必深山哉。谈虎于山，亦曰姑论夫世之虎其形者。

　　虎不行曲径，遇之者引至曲路，即可避去。（《虎苑》）

　　于梓人者，湖广武冈州人，童年资性聪警，州将爱之，因其父艺，以梓命名。及长有俊才，且多异术，举洪武乙丑进士，历官登州郡守。府部有诉其家人伤于虎者，守命卒持牒入山捕虎，卒泣不肯行。守笞之，更命两卒曰：“第焚此牒山中，虎自来。”两卒入山焚牒，火息而虎至，弭耳帖尾，随行入城。虎至庭下，伏不动；守厉声叱责，杖之百而舍之，虎复循故道去。寻为部民告讦，以为妖术惑众，有诏逮治，数月庾死狱中，弃其尸，家人发丧成服。忽一夜闻叩门声，问为谁？答是梓人。惊为鬼，曰：“吾实逃去，死者诈也。”家人不信，谓鬼衣无缝，验之不然，遂内之。梓人不自晦匿，日与故旧游宴，或泛舟不用楫，逆水而上，以为乐。里人刘氏怨家也，执白知州伍芳请奏闻，芳不许。刘诣阙告，朝命法官推按。未至一日，忽失梓人所在，但存铁索而已。刘无以自明，竟坐欺罔，得重谴，梓人自是亦不复见。梓人号七十一峰道人，词翰遒逸可观。（《已疟编》）

　　包实夫泸溪人也，世业儒，希鲁先生其父也。明经力学，事亲惟谨。洪武元年，馆于邑之太常里，是冬归省而复之焉。至后□，忽一虎突前，进退莫能避。虎如伏状，类拜者，徐起衔其衣之左腋，曳之行。实夫随往，至林莽中，虎释而蹲。实夫亦对而踞，乃语之曰：“汝虎也，得无陷吾肉，殪于汝，吾复何憾？然吾二亲俱年七十余，汝能容吾毕其养乎？吾命应虎食，终归于汝。”虎乃起曳其衣裾，复至故处而去。故名拜虎岗，在晋贤县西五十里。（《陈太史善记》）

　　利州卖饭人，其子妇山园采菜，为虎所取，经十二载复还。自云入深山石窟中，本谓被食，久之相与寝处。窟中旧有四虎，妻妇人者最老。老虎每持麋鹿等肉，还以哺妻，或时含水吐其口中。妇人欲出，辄为所怒，驱以入窟。积六七年，后渐失余虎，老者独在。后一日，忽夜不还，妇人心怪之，欲出而不敢。又一日，乃徐出行数十步，不复见虎。遂极力行五六里，闻山中伐木声，往就之。伐木人疑是鬼魅，以砾石投掷。妇人大言其故，乃相率诘问，妇人言已是某家新妇。诸人有邻里者，先知妇人为虎所取，众方信之，邻人脱衫衣之。将还，会其夫已死，翁老悯而收之；妇人亦憨戆乏精神，恒为往来之所狎。（《广异纪》）

　　正德间木工丘高奉化人，附东吴主人李七船，造番中，至海傍渡舟山，遘厉将死，众弃之山麓而去，数日不死。忽一虎来，耽耽咆哮，欲啮而不，若悯其将死者。高始怖甚，既见其不，沾沾可亲，因指口求食。虎去，以兔豕来，不可食。虎雌虎也，故相依坐身畔，饲以乳。高得虎乳，日益强健，数日起行，德虎之甚。几高有言，虎必帖耳听受。高度渡舟山，旷不可居，迹得炭山穴深而燠，命虎负，渡河居之；拾陶子弃窑，燃火于燧石。虎暮必以兽归，始为烹饪，兼野蔬山果而食之，渐有牝牡之事，一如夫妇燕婉矣。后有雄虎来求配，虎怒相搏，高持竿逐之，去远始已。虎欲说高遗兽以饶，高鬻于山中，不乏蓄积饣侯粮。生二子，性俱猛，年十二，力举数百斤。或荐于浙省督都胡公，捧檄招来，破倭立功，授上赏。虎与高死，合葬成冢，诸虎冢云。（《汇书》）

　　嘉靖间，闽县有孕妇摘蔬园中，虎逾园攫取妇，坐之。妇惊怖神散，良久家人共驱虎去，妇稍苏。后生一虎，弃之；再产一子，虎首而人身，又弃之；三产人也，而面目犹虎，及长无他，但多力耳。（《耳谈》）

　　黄州陈京之兄，愚人也。一夕微雨，遇虎于万庾铺，时止持一伞。虎当路咆哮，欲噬者再。陈畏卧，无以为计，因以所着油靴击之，有声。虎再三云：“好杀！好杀！”一跃而去。又一人七月入山采樵，遇虎，时天暑，止戴一笠帽檐，因取掷虎，虎作声云：“来来来！”遂衔帽檐去。过数日复至前所，虎已张口死，为帽檐刺其唇下，不能合也。（《耳谈》）

　　池州江上，有人钓得巨鼋，闭之猪圈中，以待明发宰杀。而其地有虎往已耽耽其猪。是夜来，以为猪也，伸足爪入搏之；鼋啮其足：虎吼，鼋缩首益坚。至明，人群来杀虎，因念为民除害，实鼋之功，遂纵鼋浮江上。（《耳谈》）

　　休宁西五里，过鲁公堤，有杨山寺，丁令应泰时，老农夫妇刈草堤上，日方午，虎攫农于地，村民鸣锣争逐虎。虎跃入寺中，误以泥塑判官为人，啮其足，像倒压虎死。后重新泥像，并于足下塑虎云。（《啸虹笔记》）
</div>
    <div class="pagination">
<a href="寄园寄所寄_page18.html">上一页</a><span>...</span><a href="寄园寄所寄_page14.html">14</a><a href="寄园寄所寄_page15.html">15</a><a href="寄园寄所寄_page16.html">16</a><a href="寄园寄所寄_page17.html">17</a><a href="寄园寄所寄_page18.html">18</a><span class="current-page">19</span><a href="寄园寄所寄_page20.html">20</a><a href="寄园寄所寄_page21.html">21</a><a href="寄园寄所寄_page22.html">22</a><a href="寄园寄所寄_page23.html">23</a><a href="寄园寄所寄_page24.html">24</a><span>...</span><a href="寄园寄所寄_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
