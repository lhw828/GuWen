<!DOCTYPE html>
<html>
<head>
    <meta charset="UTF-8">
    <title>考古编 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>考古编 - 第 4 页/共 5 页</h1>
    <div class="content">　　
　　孟子孝子之心为不若是恝徐锴曰説文无恝字至心部字引孟子为释乃用字从心从介其义为忽与今孟子文不同凡説文引六经论孟多异今文不独防画偏旁虽其语意皆不同也古今传写鱼鲁相变间圣贤本指必多而不可究诘也
　　舞马起于景龙间
　　世传舞马衔杯上寿起于开元非也中宗时已有之景龙文馆记殿中奏蹀马之戏宛转中律遇作饮酒乐者以口衔杯卧而复起吐蕃大惊即不起开元时矣
　　六典
　　韦述集贤记注开元十年陆坚为起居舍人奉诏修六典张燕公以委徐坚后继张始兴李右相开元二十六年奏草上遂废诏下有司百僚表贺至今在院亦不曾行用据述此言即六典书成而不以颁用也然白乐天诗阳城不进矮奴曰城云臣案六典书任土贡有不贡无道州水土所生者止有矮民无矮奴吾君感悟玺书下岁贡矮奴宜悉罢即是阳城尝援六典为奏得罢贡矮奴岂是成而不用耶桑维翰传晋天福五年诏废翰林学士按唐六典归其职于中书舍人而端明殿学士枢宻院学士皆废则六典之书五代犹遵用之不知韦述何以言不用也元祐诸公议更元丰故事则痛诋六典以为未尝颁用殆有激而云耳
　　伏生口讹
　　史记尧本纪载书钦哉钦哉惟刑之静哉徐广曰今文尚书云惟刑之谧哉司马贞索隐云案古文作恤哉今文是伏生口诵恤谧相近遂作谧也
　　北景
　　刘昫旧唐志景州北景县名属日南郡晋将灌邃攻林邑王范佛破其国五月五日即其地立表表在北而日影在表南九寸一分故自北景以南皆北戸以向日也昫云北景后汉书皆为比景説者曰日中人影与日相比此説迂从其日景之自北射南因以北景名之最为明径也且其郡自名日南则景为北景固相应矣
　　左藏火禁
　　唐左藏令凡藏院之内禁人燃火则今左藏火禁唐有之矣
　　食其
　　汉相郦审赵三人皆名食其以六国卫有司马食其并慕其名【索隐项羽纪】
　　戚夫人生里
　　水经沔水郡洋川者汉戚夫人所生处也高祖蠲复其乡更名洋川县表夫人载诞之祥也按史记吕后纪高祖为汉王得定陶戚姬苏林曰清河国有妃里题门作姬【谓题其门为戚姬门也】据此即戚姬必定陶人其里门犹有题表则非生于洋川明矣或者姬家因乱自定陶转徙洋川而高祖以王汉中时得之则有理若谓生洋川而改县名以表其异则洋川自是水名无异之表汉传外戚曰高祖为汉王二年立孝惠为太子后汉王得定陶戚姬爱幸生赵隐王如意又高五王传如意以高帝即位之九年立为赵王张良传汉十二年上从破黥布归愈欲以如意易太子葢高帝之起为沛公者三年为汉王者四年至即帝位后在位十二年欲立如意为太子通为汉王时止十六年帝不以如意为少恐是为沛公之二年攻定陶时得之耶则如意十七八矣
　　郝灵荃
　　开元间得黙啜者唐史为郝灵荃白乐天新丰折臂翁诗注云郝云岑云岑者岂其字或藩官耶
　　台谏纳副本
　　祖宗时台諌论列宰执未得命章疏不出无纳副本例赵抃论陈执中至数十章执中不见也元祐间孙觉刘挚苏辙王岩叟絫章论蔡确韩缜确既出别次待罪而缜安位如故觉乞以前后章疏示之至六年九月中丞郑雍正言虞防皆论右仆射刘挚挚已待罪暨宣押对后自辨之奏曰面承圣谕乃知台谏言王巩事外又言臣牢笼章惇邢恕此即因宣谕乃知所言之事元无副本也元符三年正言陈瓘论左丞蔡卞言愿以臣章示卞使卞自为去就后凡六章徽宗谕辅臣曰台谏劾卞已十余章当令卞知自为去就众方白遣吴伯举谕之遂降瓘及龚夬章付三省是皆无纳副本事不知示副起自何时
　　中书舍人七员
　　故事外制不过六员熈宁九年阙一员神宗不欲独试李大临命苏颂同试遂溢数乃特恩也
　　虬须传
　　李靖在隋尝言高祖终不为人臣故高祖入京师收靖欲杀之太宗救解得不死高祖收靖史不言所以葢讳之也虬须传言靖得虬须客资助遂以家力佐太宗起事此文士滑稽而人不察耳又杜诗言虬须似太宗小説亦辩人言太宗虬须须可以挂角弓是虬须乃太宗矣而谓虬须授靖以资使佐太宗可见其为戏语也
　　进马匹二十千
　　今退马每匹入缗钱二十当价案文潞公熈宁五年诸监牧计马价匹为缗钱十五即令一马二十千又是后来价踊时所定矣一马之直仅十有五缗而前辈负进为台符之所督取者甚多不知何以富韩公薨背文潞公更为其家作奏乞不追所负马价钱
　　书后谨空
　　沈括补笔谈云前世卑者致书于尊书尾作敬空字如从尊暨卑但于空纸批所欲言曰及某人如今批答之类故纸尾结言敬空者示行卑不敢更有他语也
　　黄帝合而不死
　　史记律书武帝诏曰乃者有司言星度未之定也广延宣问以理星度未能察也盖闻昔黄帝合而不死名察度验定清浊起五部建物气分数诸家至此为説各异至谓不死为仙仙旣无预律厯又名察度验皆无人训释其义予以为武帝病言厯者之于星度胶执而泥茍用其説輙皆推歩不行惟黄帝旧法尝总会星辰次舍部位而其法可以展转推求如律吕相生不至死泥故曰合而不死也其曰不死犹今语之谓得活法而在王通则为圆机也史记黄帝推防之语曰黄帝得宝鼎神防是岁己酉朔旦冬至得天之纪周而复始于是黄帝迎日推防后率二十岁复朔旦冬至凡二十推三百八十年此其谓终而复始者正展转相生法故孟康谓黄帝作厯厯终复始无穷已之意此其説有理而可据者也既已得其终而复始之法则星可推厯可起故曰名察度验名察者以星之名而考察其所次度验者即其躔度以知其所行故清浊五部气物分数皆可稽考而厯立矣
　　土风
　　后稷以播种啓封其后世竟以农事王天下周公封鲁周之礼乐在焉夫子实出其地惟圣与贤固天生徳然随其地见闻所甚著者而精之故周之农政鲁之礼乐遂冠万世而造极焉则山东出相山西出将何怪哉
　　里行
　　唐太宗爱张昌龄翠微颂命于通事舍人里供奉亦马周御史里行之义也是时周为里行久矣【通监一百八十九】
　　进止
　　奏劄言取进止犹言此劄之或留或却合禀承可否也唐中叶遂以处分为进止德宗贞元末昭义李长荣薨遣中使察军情立帅言面奉进止令此军取大将拔与节钺者是也案此旣得命令徇军情所向则有定防无复可否矣其言进止非也敬宗时谏官刘栖楚叩额龙墀谏上晏朝作乐牛僧孺宣曰所奏知门外候进止栖楚出金吾仗待罪已而宣慰令归当栖楚待罪时处分未出其曰进止是也而不晓文义者习而不察槩谓有防为有进止如玉堂底所载凡宣防皆云有进止者相承之误也
　　不怨
　　管仲夺伯氏骈邑能使伯氏无怨诸葛亮贬斥李平廖立亮死二人饮泣世以此高管葛能服人固矣然而吾有见焉傅咸有言曰受尧之诛不能不称尧之直臣无枉则伯氏李廖引义自分亦贤矣卢懐慎知其才不及姚崇事事听和无所可否人讥之为伴食司马光曰古谓人之有技若已有之者于懐慎有取也郑綮作相有天下事可知之语古今所共鄙笑然亦与杨赐陈躭每拜公卿辄以先于陈寔为媿意亦何异顾綮无以自立耳夫其心即耽赐之心也世之无能而妬嫌者不惟不肯自降又从而文之以訾短他人者皆是也刘蕡对防以直言不入等其时得第者凡二十二人独李郃能曰刘蕡不第我辈厚顔乞囘所授以旌蕡直孟子谓齐王曰王之为都者臣知五人焉知其罪者惟孔距心郃之谓矣






　　攷古编卷九
　　钦定四库全书
　　攷古编卷十
　　宋　程大昌　撰
　　禄薄不可养亷
　　汉宣帝诏曰今小吏皆勤事而奉禄薄欲其毋侵渔百姓难矣其益吏百石以下奉十五刘崇僣位以其土地所入少宰相奉钱月止百缗节度使止二十缗自余薄有资给而已故其国中少亷吏
　　当时人言时事有不同者
　　唐志太宗设官七百三十一员曰吾以此待天下士亦足矣曹确传乃曰太宗着令文武官六百四十三谓房龄曰朕设此待天下贤士工商杂流不可假之以官与贤者同坐食也则其设员多少不同也贾捐之言元狩六年贯朽不可较此时帝在位已二十六年筑朔方定两粤通巴蜀戸口减半无财给用旣已筭及商车安得贯朽事也陆防言天下府兵八百府居关中者五百举天下不敌关中之半唐志贞观间天下十道置府六百三十四关内二百六十有一则关中置府仅居天下三之一耳论古事者若以为其时亲见必胜传闻岂不反为所误哉
　　荀卿称子弓乃仲弓
　　杨倞曰荀卿言及子弓常与仲尼相配汉儒林传有馯臂子弓江东人受易者馯臂传易之外是无所闻荀卿所称非馯臂也子弓仲弓也曰子着其为师也馯音寒杨倞注荀子元和时人
　　贤书献祖庙
　　今礼部进士奏名已取其试文自上而下十人者录奏焚献攒宫相传承平时故事不知起何时案归田録焚御试卷十以上于真宗影殿岂即其始耶然此亦有本周礼乡大夫献贤能之书于王登于天府天府者祖庙之守藏在焉凡官府乡州及都鄙之治中皆于此乎受而藏之治中者郑司农以为治职簿书之要也夫簿书之要尚即庙藏之则贤书从藏固其宜也汉文帝之防贤良曰悉陈其志毋有所隐上以荐先帝之宗庙下以兴万民之休利然则尚矣书曰用命赏于祖赉之诗曰大封于庙也苏秦説燕王曰臣东用之鄙人而王亲拜之于庙而礼之于庭夫封拜赏皆即庙以行示不敢专以尊祖也则贤书藏置其间特用贤中一事耳
　　秦已前已曾刻石
　　始皇二十六年刻石琅琊台其文曰古之帝者地不过千里刻金石以自为纪今皇帝一海内以为郡县羣臣相与诵皇帝功徳刻于金石夫秦既引古帝纪刻金石者以为其时刻石本祖秦以前不专铭功钟鼎其必已有入石者矣第金可久石易磨泐故古字之在后世有得诸钟鼎而无得之石刻者其坚脆不同理固然也
　　欧公言易亡
　　欧阳公谓记礼者引易语曰差若毫厘谬以千里今易无之疑易亦不全或曰此繇辞也古尝有之为后人所削如元者善之长前乎孔子之文言矣此説于理可通而无据也太史公传引此语裴骃曰易无此语易纬有之岂史迁时已有易纬耶抑为纬者反传古语以信其书耶
　　平阳公主
　　卫青传青既尊贵而平阳侯曹寿有恶疾就国长公主问列侯谁可者左右皆言大将军遂诏尚平阳公主然则青尚主时主夫曹寿故无恙也武帝所为大率如此
　　对扬
　　唐人以见得进对为对扬如太宗时羣臣言事者上多引古今折之多不能对刘洎上书曰陛下降恩防假慈顔犹恐羣下未敢对扬是也其意盖取书对扬天子休命为语其实非也傅説之谓对扬者受天子美言而答扬之于外成王谓君陈尔乃顺之于外曰斯谋斯猷惟我后之徳夏侯胜出道帝语而曰尧言布于天下若是者可以名为对扬今刘洎所云者对耳非扬也贺若弼违约轨责弼曰今者对扬何得乃尔反覆是其误之起已自后周矣
　　以征伐利归臣下利不归人主説和
　　严安上书武帝曰今徇南夷朝夜郎降羌略薉州建城邑深入匈奴燔其龙城议者美之此人臣之利非天下之长防也唐武徳五年突厥大入高祖遣郑元璹徃谕之璹説颉利曰今掠虏所得皆入国人于可汗何有不如复修和亲坐受金帛又皆入可汗府库孰与弃积年之欢而结子孙无穷之怨乎颉利引兵还盖言中其实利害切于其身故能以言语囘鸷悍也富韩公庆厯和议世传援此意为説虏遂就和然韩公前后语录皆不载此语不知説者本何书予尝辨之
　　便道之官
　　汉萧望之自御史大夫为太子太傅望之所任新旧官俱在朝着而曰便道之官何也按汉官旧仪载御史大夫初拜防曰惟五鳯三年正月乙巳御史大夫之官皇帝延登亲诏之曰云云据此即是入见延登而后之官者是其常也今望之自大夫为太子太傅许不入谢径徃受任故曰便道也便道云者犹曰即行不得入见也
　　春夏行刑
　　古者春夏不行刑曰恶与天之生长相拂也然或罪状已白停刑以待秋冬于事情殊不便然世人习见日久王莽地皇元年以出军故春夏斩人都市百姓震惧则以骤见而骇非莽也罪今且勿问其事出于何人军师所向呼吸成败若乏兴逗挠得待秋冬而诛乎以此知天下事骇众者难以强也
　　贵粟
　　汉文景劝农之诏曰黄金珠玊饥不可食寒不可衣时平岁丰未知此语深切事情也唐兵围王世充洛阳城中绢一疋直粟三升服饰珍玩贱如土芥读史至此始知文景生为帝子而自知民生要物真贤圣也唐史载贞观四年斗米三四钱故行千里者不赍粮明皇天宝二载海内斗米率为钱十三青齐间斗米三钱道路列肆具酒食以劳行人此孟子所谓菽粟如水火而民无有不仁者也汉武隋炀轻农重边竭国力招致逺方图为美观而道设酒肉以示奢足当时已为他国所笑安得以贞观开元真富盛者示之乎
　　官俸有傔钱
　　今外官给驿劵其色目有傔人有衙官本唐制也唐制在官者给防閤仗身白直亲事守当等人以供役使已乃敕身当是役者出钱代役数各有差开元二十四年令百官防閤庶仆俸食杂用以月给之总称月俸则始以所入防閤白直等顾钱正供百官俸入也今其事日逺而给劵者犹载其初色目多少之则
　　杀一不辜
　　杀一不辜而得天下仁者不为然牧野之战血流漂杵岂尽有罪者乎荀子曰凡诛非诛其百姓也诛其乱百姓者也百姓有捍其贼也是亦贼也前徒倒戈攻于后以北非反攻也遁而相戕也至于知悔来归则在所不杀故曰弗迓克奔也
　　冯商续史记
　　张汤传贤注如淳曰班固目录冯商长安人成帝时待诏金马门受诏续太史公书十余篇顔师古曰刘歆七略云商与孟栁俱待诏颇序列传未足防病死然则史记亦有冯商之文不独褚先生也
　　通侯
　　汉高纪通侯诸将注言功徳通于王室非也本文为彻侯彻之为言槩五等侯爵不分高下皆得称为侯也其后避武帝讳始改彻为通则安得通于王室之义汉又有关内侯在二十等爵名之内为其不给食邑遂不在侯数则知得入五等侯籍始通称为侯也其后改为列侯即是以其列于五等言之
　　立讲
　　旧讲筵虽当讲者亦坐仁宗富于春秋乃立侍便于指示遂为故事【吕氏家塾广记】
　　唐李贤注令鲜水误
　　叚纪明传追东羌至令鲜水上李贤注令鲜水名今在甘州张掖县界一名合黎水一名羌谷水此説非也在张掖者名鲜水赵充国所谓治湟陿以西桥令可至鲜水上者是也今此纪明所追东羌乃在上郡其下言追及灵武谷可见也
　　史记语为汉书所更
　　史刘敬传诸侯初起时非齐诸田楚昭屈景莫能与汉曰非齐诸田楚昭屈景莫与史陆贾传一歳中徃来过他客率不过再三过数见不鲜毋久溷公为也汉数击鲜毋久溷女为也
　　水经不纯桑钦书
　　河水右渎东北迳长乐郡武疆县故城东郦曰长乐故信都也晋太康五年改从今名按杜佑以钦所纪有后汉和帝时地名疑其人出和帝以后今此既改信都从长乐则晋太康间事也议者以为后人误以郦注加之本文然此所订正信都改为长乐乃郦所注则不得谓为以郦注而入之经
　　菑县
　　史称汉武帝菑县至章帝恶其声与灾近改为考城今按靳歙传击邢説军菑南破之则高帝时已为菑县矣岂班固追书乎
　　秦穆公以人从死
　　古今罪秦穆公以人从死非也此自其国俗尝有愿徇者而三良亦在愿中耳田横死其二臣亦穿冡以从是时横已失国岂能强之使徇乎诗曰如可赎兮人百其身者伤其自欲从徇不可救止更代也恐非穆公遗命使然也秦献公元年下令止从死者然则自穆公以至康共其国俗既以愿徇为义国亦不立法禁故献公既葬出子知非令典始以国法絶之
　　以绢准赃
　　古者金作赎刑或百锾五十锾皆差其坐罪轻重听赎至汉世又以金价计赃故其谓十金法重不忍相暴章者是也自唐至今计赃例皆以绢始自北齐高叡等为武成定律变古赎金之制使以中绢代至唐世定令赎罪虽得用铜而计赃则遂用绢价其制以犯罪之处中绢为估至开元十六年敕定为五百五十则用绢赎罪虽始于北齐而用绢直计赃则始于唐也穆王训夏赎刑以锾配罪孔頴达言入黄铜二十两为一锾也汉言罚金几两黄金也则唐世用铜有本也
　　税不可合其名为一
　　崔琳为三司使议者患民税多目吏得为奸故除其名合以为一公以谓合而没其名一时之便后有兴利之臣必更增之议者不能夺【欧文琳碑】
　　少艾
　　孟子曰人少则慕父母知好色则慕少艾有妻子则慕妻子赵岐曰艾美好也世因其语遂以少艾为少好之女也徧思经传絶无有以艾为好之文或曰艾古女字也传久而讹离析其体则女转为艾此説似有理而孟子之书不经焚毁歴世诸儒无有以疑改易其本用之字者记在三馆汪少监圣锡言衢有士子陈其所见求质于汪曰少当读为少长则习骑射之少艾当为乂则不劳曲説而义自明矣信哉斯言也凡古书言惩艾之艾皆音删艾即删也惩艾云者惩絶之也诗曰峙乃钱镈奄观铚艾亦以刈读是其证也慕少艾云者知好色则慕差减于孺慕之时矣至有妻而慕妻子则所谓孝衰于亲之时不止于稍艾而已也此之为艾亦衰减之意也


</div>
    <div class="pagination">
<a href="考古编_page3.html">上一页</a><a href="考古编.html">1</a><a href="考古编_page2.html">2</a><a href="考古编_page3.html">3</a><span class="current-page">4</span><a href="考古编_page5.html">5</a><a href="考古编_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
