<!DOCTYPE html>
<html>
<head>
    <meta charset="UTF-8">
    <title>岁序总考全集 - 第 3 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>岁序总考全集 - 第 3 页/共 15 页</h1>
    <div class="content">　　
　　○小满四月中
　　小微也满盈也孟夏之月万物生长小得盈满故谓之小满乃四月之中气也
　　
　　○芒种五月节 【 其卦为姤一阴之月也】 
　　芒草端也种稼种也言有芒之谷此时皆可稼种故谓之芒种乃五月之节气也
　　
　　○夏至五月中
　　阳生于子而日渐长至午则极故谓之夏至乃五月之中气春秋之半既曰分而夏冬之半曰至者至有二义子至巳六阳午至亥六阴至者介乎巳午亥子之间也冬至亥阴极故曰至子阳于此生亦曰至夏至巳阳极故曰至午阴于此生亦曰至此夏至之所以名也夏至之日
　　皇帝亲诣北郊祭
　　皇地祗于方泽配以
　　太祖　上躬三献从祀五岳五镇基运翊圣神烈天寿纯德诸山四海四渎俱侍臣分献
　　按冬至阳气生而君道长故贺夏至阴气长而君道衰故不贺
　　
　　○小暑六月节 【 其卦为遯二阴之月也】 
　　小微也是月极热月初犹小故谓之小暑夏有三伏五月夏至第三庚为初伏第四庚为中伏立秋后初庚为末伏盖初伏夏气虽炎蒸而暑热尚微故曰小暑乃六月之节也
　　
　　○大暑六月中
　　大极也盛也暑热也季夏湿热之气极盛月半转大故谓之大暑乃六月之中气也
　　
　　○立秋七月节 【 其卦为否三阴之月也】 
　　秋揫也万物揫敛成就也故谓立秋七月之节气也
　　
　　○处暑七月中
　　处止也息也谓暑气于此时止息也自小暑六月节大暑六月中至此七月中谓之处暑者盖暑气由小而至于大以及于秋凡四十五日之间而暑息也
　　
　　○白露八月节 【 其卦为观四阴之月也】 
　　是为仲秋秋属金金色白阴气始盛露凝而色白白者露之色而气始寒乃八月之节气也
　　仲秋上丁日祭
　　先师孔子上戊日祭先农五稷上巳日祭山川与仲春同其月用仲以四时之正也其日用丁以文明之盛也
　　
　　○秋分八月中
　　分者半也八月仲秋昼夜之气中停乃秋时九十日之半阴阳交分故谓之秋分义同春分乃八月之中气也　国朝典制每岁秋分之夕
　　皇帝致祭
　　夜明之神于西郊夕月坛从祀二十八宿五星及周天星辰
　　
　　○寒露九月节 【 其卦为剥五阴之月也】 
　　此月阴气转盛故露凝而厚其气愈寒寒者露之气露先白而后寒寒固有渐也乃九月之节
　　
　　○霜降九月中
　　霜丧也其气惨毒物皆丧也自八月阴气始至故云白露及九月阴气渐盛故云寒露至是月之半阴气愈盛凝结为霜故曰霜降乃九月之中气也
　　
　　○立冬十月节 【 其卦为坤纯阴之月也】 
　　冬终也物终则藏闭塞成冬故谓立冬十月之节也
　　
　　○小雪十月中
　　小微也雪本雨也雨下而为寒气所薄故凝而为雪小者未盛之辞花必六出以阴数也霜之后为雪固有渐尔乃十月之中气也
　　
　　○大雪十一月节 【 其卦为复一阳之月也】 
　　大者已盛之辞前月阴气凝结犹微此月转大故谓大雪雪由小至大以渐而至乃十一月之节也
　　
　　○冬至十一月中
　　冬至为二十四气中之一节乃阴阳百物之始日极南影有履长之庆昼夜共百刻冬至后日渐长至春分昼夜各五十刻夏至而长极自夏至后日渐短至秋分昼夜各五十刻冬至而短极自冬至后日又渐长故谓之长至节复卦主事盖阳为君子阴为小人三阳生于此日乃君子道长小人道消之时也唐宫中以女工揆日之长短冬至后比常日增一线之工我　朝冬至
　　皇帝祀天于圜丘行大报礼配以
　　太祖从祀凡四坛曰大明曰夜明曰星辰曰云雨风雷
　　上三献正位分献官三献从祀位祀毕百官随至
　　皇极殿行庆成礼在外各省于布政司各府州县于公堂行庆贺礼如　朝仪
　　按冬至祀天以应天而从阳也夏至祀地以应地而从阴也春分应日亦从阳也秋分应月亦从阴也
　　嘉靖十一年
　　世宗肃皇帝亲定朝日坛以甲丙戊庚壬间岁一亲祭夕月坛以丑辰未戌三岁一亲祭非亲祭之岁太常寺具奏遣官行礼祭朝日例遣文职大臣祭夕月例遣武职大臣亦从阳从阴之义也
　　冬至一阳生夏至一阴生人当于此时保养微阳微阴则精神完固诸疾不生此时人身元气如草木之萌芽婴孩之坯胎谨始防微所关最重此时微阳初生阴未退听阴阳争而未定君子斋戒以待之与夏至同而尤谨之至者彼言止言节此言去言禁盖仲夏之阴犹微此时之阴犹盛阴微则盛阳未至甚伤阴盛则微阳当在于善保
　　保生心鉴云十一月属子火气潜伏闭藏以养其本然之真而为来春发生之本此时若恣欲戕贼至春升之际下无根本阳气轻浮必有温热之病
　　
　　○小寒十二月节 【 其卦为临二阳之月也】 
　　小微也寒冷也前半月一阳虽来复而阳气初动不能胜寒且纯阴之气方盛月初犹小故谓之小寒乃十一月之节也
　　
　　○大寒十二月中
　　季冬四阴之气寒气至此凛烈故谓之大寒乃十二月之中气也
　　四时令节详解
　　
　　○元日
　　○正月初一日也书经舜典曰月正元日舜格于文祖蔡传曰月正正月也元日朔日也夏正建寅商正建丑周正建子秦汉则以建亥之月为正至武帝始改建寅正本去声秦始王名政故讳之遂改读平声舜典又曰正月上日受终于文祖蔡传曰上日朔日也言一岁日之上也正月为端月于朔日庆贺履端之礼是日饮屠苏酒不染疫疠饮自少者起以少者方得岁故先之老者已失时故后饮也其一日又为元旦正旦正朝元正在五腊名曰天腊
　　
　　○新春日
　　○乃二十四气之始立春前一日为十二月之终出土牛以示农之早晚十二月建丑丑为牛立春则寒极而将回故出物为像且鞭以送之以示升阳之义也
　　
　　○人日
　　○正月初七日也东方朔占书曰一日鸡二日犬三日豕四日羊五日牛六日马七日人八日谷其日晴主所生之物育阴则灾古人正旦画鸡于门谨始也七日镂人于户重人也
　　
　　○上元
　　○正月十五日也汉家祠太一以昏时祠到明今人正月望日观灯是其遗事又为元霄元夜灯宵灯夜正月初一日为元旦故十五日为元宵
　　
　　○中和节
　　○二月初一日也中者揆三阳之中和者酌仁义之和
　　
　　○春社
　　○社无定日常在二月内立春后第五戊日是也如戊日立春则不筭春祭社以祈谷之生诗曰春籍田而祈社稷也
　　
　　○春分
　　○解见春分二月中大明会典开载春分
　　皇帝由东安门出诣东郊朝日坛祭大明其祝文曰维万历　　年岁次　　月　　朔　　日
　　嗣天子御名谨昭告于
　　大明之神惟　神阳精之宗列神之首神光下照四极无遗功垂今昔率土仰赖兹当仲春式遵古典以玉帛牲醴之仪恭祀于　神伏惟鉴歆锡福黎庶尚享
　　上亲填祝版于文华殿　红楮版朱书以象日之色也
　　
　　○花朝
　　○二月十五日春序正中百花竞放用为游赏之时所谓花朝也
　　
　　○寒食
　　○寒食无定日或二月或三月去年冬至后第一百五日即有疾风甚雨谓之寒食节又谓之百五节秦人呼寒食为熟食节言其不动烟火预办熟食过节也齐人呼为冷节又为禁烟节
</div>
    <div class="pagination">
<a href="岁序总考全集_page2.html">上一页</a><a href="岁序总考全集.html">1</a><a href="岁序总考全集_page2.html">2</a><span class="current-page">3</span><a href="岁序总考全集_page4.html">4</a><a href="岁序总考全集_page5.html">5</a><a href="岁序总考全集_page6.html">6</a><a href="岁序总考全集_page7.html">7</a><a href="岁序总考全集_page8.html">8</a><span>...</span><a href="岁序总考全集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
