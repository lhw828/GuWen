<!DOCTYPE html>
<html>
<head>
    <meta charset="UTF-8">
    <title>丹铅余录 - 第 51 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹铅余录 - 第 51 页/共 56 页</h1>
    <div class="content">　　王子安临高台云锦衣夜不襞罗帷昼未空歌屏朝掩翠妆镜晚窥红锦衣夜不襞应妆镜晩窥红罗帷昼未空应歌屏朝掩翠形容富豪家恣情极乐反易昼夜最有深意今本为妄人改窜作锦衣昼不襞罗帷夕未空此乃常事不足咏也
　　书云
　　诗人冬至用书云事宋人小说以为分至啓闭必书云物独以为冬至事非也余按春秋感精符云冬至有云迎送日者来歳美宋忠注曰云迎日出云送日没也冬至独用书云事指此未为偏失也
　　兰亭杜诗
　　近有士人熟读杜诗余闻之曰此人诗必不佳所记是棋势残着元无金鹏变起手局也因记宋章子厚日临兰亭一本东坡曰章七终不髙从门入者非寳也此可与知者道
　　王粲诗用刘歆残语
　　刘歆遂初赋望亭隧之皦皦兮飞旗帜之翩翩王粲七哀诗登城望亭隧翩翩飞羽旗实用刘歆语
　　长河旣已萦
　　古文苑王融游僊诗长河旣已萦嶒山方可砺萦今本误作荣解者遂谬云荣如草木之荣华犹言海变桑田可笑不思萦帯也带河砺山眼前事何必逺引
　　塞北江南
　　甘州本月支国汉匈奴转得上所居后魏为张掖郡改为甘州以峻山名之山有松柏佳木美水茂草冬温夏凉又有僊人树人行山中饥即食之饱不得持去平居时亦不得见也唐韦蟾诗云塞北江南旧有名言其土地美沃塞之江南也
　　崔涂王维诗
　　崔涂旅中诗渐与骨肉远转于奴仆亲诗话亟称之然王维郑州诗他乡絶俦侣孤客亲童仆已先道之矣但王语浑含胜崔
　　范季随论诗
　　宋范季随云唐末诗人虽格致卑浅然谓其非诗则不可今人作诗虽句语轩昻但可逺听其理略不可究
　　月黄昏
　　林和靖梅诗踈影横斜水清浅暗香浮动月黄昏苇航纪谈云黄昏以对清浅乃两字非一字也月黄昏谓夜深香动月为之黄而昏非谓人定时也盖昼午后隂气用事而花敷蕋散香凡花皆然不独梅也坡诗只恐夜深花睡去髙烧银烛照红妆宋人栀子花词恼人惟是夜深时亦是此理余尝有诗云晓屛残梦暖香中花气熏人怯晓风亦与此意同盖物理然耳
　　十字平音
　　唐诗三十六所临春殿一一香风透管又緑浪东西南北水红阑三百九十桥又春城三百九十桥夹防朱楼隔柳条又烦君一夜殷勤意示我十年感遇诗陈郁云十音当为谌也谓之长安语音律诗不如此则不叶矣
　　澁浪
　　蔡衡仲一日举温庭筠华清宫诗澁浪浮琼砌晴阳上防斿之句问予曰澁浪何语也予曰子不观营造法式乎宫墙基自地上一丈余叠石凹入如崕险状谓之叠澁石多作水文谓之澁浪衡仲叹曰不通木经知澁浪为何等语耶因语予曰古人赋景福灵光含元者一一皆通木经以郭熈界画楼阁知之耳
　　王融诗
　　王融巫山髙烟华乍卷舒行芳时继续今本行芳作猿鸟猿鸟字逺不及行芳也
　　铙歌曲
　　汉铙歌曲多不可句沈约云乐人以音声相传训诂不可复解凡古乐録皆大字是辞细字是声声辞合写故致然耳此说卓矣近有好古者效之殆可发笑
　　女状元
　　女侍中魏元乂妻也女学士孔贵嫔也女校书唐薛涛也女进士宋女娘林妙玊也女状元王蜀黄崇嘏也崇嘏临卭人作诗上蜀相周庠序首荐之屡摄府县吏事精敏胥徒畏服庠欲妻以女嘏以诗辞之曰一辞拾翠碧江湄贫守蓬茅但赋诗自服蓝衫居郡掾永抛鸾镜画蛾眉立身卓尔青松操挺志坚然白璧姿幕府若容为坦腹愿天速变作男儿庠大惊具述本末乃嫁之传竒有女状元春桃记盖黄氏也
　　日抱鼋鼍
　　韩石溪【廷延】语余曰杜子美登白帝最髙楼诗云峡坼云霾龙虎卧江清日抱鼋鼍游此乃登高临深形容疑似之状耳云霾坼峡山木蟠挐有似龙虎之卧日抱清江滩石波荡有若鼋鼍之游余因悟旧注之非其云云气隂黯龙虎所伏日光围抱鼋鼍出曝眞以为四物矣即以杜证杜如江光隐映鼋鼍窟石势参差乌鹊桥同一句法同一解也苏子赤壁赋云踞虎豹登虬龙攀栖鹘之危巢俯冯夷之幽宫亦是此意岂真有乌鹊鼋鼍虬龙虎豹哉
　　十様鸾牋
　　韩浦诗云十様鸾牋出益州成都古今记载其目曰深红曰粉红曰杏红曰明黄曰深青曰浅青曰深緑曰浅緑曰铜緑曰浅云凡十様又有松花金沙流沙彩霞金粉桃花冷金之别即其异名又蜀志载王衍以霞光牋五百幅赐金堂令张蠙霞光即深红牋也又有百韵牋以其幅长可写百韵诗为名其次学士牋则短于百韵焉
　　朱万初墨
　　元有朱万初善制墨纯用松烟盖取三百年摧朽之余精英之不可泯者用之非常松也天厯乙巳开奎章阁拣儒臣亲侍翰墨荣公存初康里公子山皆侍阁下以朱万初所制墨进大称防得禄食艺文舘虞文靖公赠之诗曰霜雪摧残涧壑非深根千歳斧斤违寸心不逐飞烟化还作云绕紫防盖纪兹事也又防其后曰近世墨以油烟易松姿媚而不深重万初既以墨显又得真定刘法造墨法于石刻中以为刘之精艺深心尽在于此必无误后世因覃思而得之余尝谓松烟墨深重而不姿媚油烟墨姿媚而不深重若以松脂为炬取烟二者兼之矣若宋徽宗尝以苏合油搜烟为墨至金章宗购之一两墨价黄金一斤欲放为之不能此谓墨妖可也
　　庭珪赝墨
　　庭珪赝墨出苏家麝煤添泽纹乌鞾柳枝瘦龙印香字十袭一日三摩挱此山谷题庭珪赝墨诗然其制可见今赝者亦希见矣
　　张飞书
　　涪陵有张飞刁斗铭其文字甚工飞所书也张士环诗云天下英雄只豫州阿瞒不共戴天雠山河割据三分国宇宙威名丈八矛江上祠堂严劒佩人间刁斗见银钩空余诸葛秦州表左袒何人复为刘
　　请急
　　杜工部偪侧行已令请急防通籍黄山谷云晋令急假者五日一急一嵗则六十日晋书车武子早急出谒子敬尽急而还是也
　　论诗画
　　东坡先生诗曰论画以形似见与儿童隣作诗必此诗定知非诗人言画贵神诗贵韵也然其言有偏非至论也晁以道和公诗云画冩物外形要物形不改诗传画外意贵有画中态其论始为定盖欲以补坡公之未备也
　　曹子建遗诗
　　曹子建弃妇篇云石榴植前庭緑叶揺缥青丹华灼烈烈璀彩有光荣光好流离可以处淑灵有鸟飞来集拊翼以悲鸣悲鸣夫何为丹华实不成拊心长叹息无子当归宁有子月经天无子若流星天月相终始流星没无精栖迟失所宜下与瓦石并忧懐从中来叹息通鸡鸣反侧不能寐逍遥于前庭踟蹰还入房肃肃帷幙声褰帷更摄带抚弹鸣筝慨慷有余音要妙悲且清收泪长叹息何以负神灵招揺待霜露何必春夏成晩获为良实愿君且安宁此诗郭茂倩乐府不载近刻子建集亦遗焉幸玊台新咏有之遂以传
　　锒铛
　　后汉书崔烈以锒铛鏁【上音狼下音当】锒铛大鏁也今多讹作金银之银至有银鏁三公脚刀撞仆射头之句其传讹习舛如此
　　汃月朽月
　　蜀西南多雨名曰漏天杜子美诗鼓角漏天东又径欲诛云师畴能补天漏是也自秋分后遇壬谓之入霑呉下曰入液宋黄仁杰防州苦雨诗九月不虚为朽月今年赖得是丰年汃音读为怕平声东方传谐语云令壶龃老怕涂涂与汃同注云丈加切其下解云涂者渐洳径也亦雨湿泥泞之义尔雅十二月为毕涂月汃月之谚虽俗其音义字形亦遐而尚矣
　　茸母孟婆
　　宋徽宗在北廷清明日诗曰茸母初生认禁烟【茸母草名北地寒食茸母生】无家对景倍凄然帝城春色谁为主遥指乡关涕泪连又戱作小词云孟婆孟婆你做些方便吹个船儿倒转【孟婆宋汴京勾栏语谓风也】茸母孟婆正是的对【邵桂子瓮天解语引天会録】
　　隋末诗防
　　江都迷楼宫人杭静夜半歌云河南杨柳树江北李花营杨柳飞绵何处去李花结果自然成又炀帝作鳯防歌云三月三日到江头正有鲤鱼波上游意欲持钩往撩取恐是蛟龙还复休皆唐兴之兆又炀帝索酒歌云宫木隂浓燕子飞兴衰自古漫成悲他日迷楼更好景宫中吐焰奕红辉其后迷楼为唐兵所焚竟叶诗防【出海山记】
　　侯夫人梅诗
　　侯夫人看梅诗云砌雪无消日卷帘时自颦庭梅对我有娇意先露枝头一防春香清寒艳好谁惜是天真玊梅谢后青阳至散与羣芳自在春
　　褥防芙蓉
　　集韵缝衣曰防今俗云穿针防线是也杜诗褥防綉芙蓉而字借隐
　　甘泉歌
　　秦始皇作骊山陵周廻跨隂盘县界水背陵障使东西流运大石于渭北诸民怨之作甘泉之歌云运石甘泉口渭水不敢流千人唱万人讴金陵余石大如塸此歌见三秦记余编风雅逸编秦以前古歌謡搜括无遗而乃复遗此刻梓已行不容窜入遂笔于此信乎纂録之难周也
　　寄衣曲
　　唐长孙左辅寄衣曲云征人去年戍辽水夜得邉书字盈纸挥刀就烛裁红绮结作同心逹千里君寄邉书书莫絶妾答同心心自结同心再解心不离书字频开字愁防结成一夜和泪封贮书只在懐袖中莫如书字固难久愿学同心长可同左辅盛唐人诗集亡逸此诗英华亦不载故谨録之
　　髙选唐诗正声
　　五言古诗汉魏而下其响絶矣六朝至初唐祗可谓之半格又曰近体作者本自晓分品者亦能区别高选唐诗正声首以五言古诗而其所取如陈子昻故人江北去杨柳春风生李太白去国登兹楼懐归伤暮秋刘眘虚沧溟千万里日夜一孤舟崔曙空色不映水秋声多在山皆律也而谓之古诗可乎譬之新寡之文君屡醮之夏姬美则美矣谓之初笄室女则不可于此有盲妁取损罐而充完璧以白练而为黄花茍有孱婿必售其欺高之选诚盲妁也近见苏刻本某公之序乃谓正声其格浑其选严噫是其孱婿乎
　　石碣阳镌额
　　东臯杂録云汉碑额多篆身多多凹篆多凸惟张乎子碑则额与身皆篆也愼按三代钟鼎文有欵识隐起而凸曰欵以象阳中防而凹曰识以象隂刻之印章则阳文曰朱文隂文曰白文盖古今金石同一例也刘禹锡宜城歌云花台侧生树石碣阳镌额不见汉碑不知此句为何说也
　　李端古别离诗
　　李端古别离诗云水国叶黄时洞庭霜落夜行舟闻商贾宿在枫林下此地送君还茫茫似夣间后期知几日前路转多山巫峡通湘浦迢迢隔云雨天晴见海樯月落闻钟皷人老自　愁水深难急流清宵歌一曲白首对汀洲与君桂阳别令君岳阳待后事忽差池前期日空在木落鴈嗷嗷洞庭波浪高逺山云似盖极浦树如毫朝发能几里暮来风又起如何两处愁皆在孤舟里昨夜天月明长川寒且清菊花开欲尽荠菜泊来生下江防势速五两遥相逐欲问去时人知投何处宿空泠猿啸时泣对湘潭竹此诗端集不载古乐府有之然题曰二首非也本一首耳其诗眞景实情婉转怊惆求之徐庾之间且罕况晚唐乎大厯已后五言古诗可选者惟端此篇与刘禹锡捣衣曲陆茱茰匣中镜温飞卿悠悠复悠悠四首耳
　　盛小丛
　　乐府诗集有突厥三台其辞曰鴈门山上鴈初飞马邑栏中马正肥日旰西山逢驿使殷勤南北送征衣乃唐妓盛小丛诗也传者失其名
　　攂鼓
　　岑参凯歌鸣笳攂鼔拥回军今本攂作叠非近制啓明定昏鼔三通曰发攂当用此字俗作擂非攂亦俗字然差善于擂古乐府官家出游雷大鼓雷转作去声用
　　寳袜腰防
　　袜女人脇衣也隋炀帝诗锦袖淮南舞寳袜楚宫腰卢照隣诗倡家寳袜蛟龙被是也或谓起自杨妃出于小说伪书不可信也崔豹古今注谓之腰防注引左传衵服谓日日近身衣也是春秋之世已有之岂始于唐乎沈约诗领上蒲桃绣腰中合欢绮谢偃诗细风吹寳袜轻露湿红纱
　　曹孟德乐府
　　曹孟德乐府如苦寒行猛虎行短歌行脍炙人口乆矣其希僻罕传者若不戚年往忧世不治存亡有命虑之为蚩又云壮盛智慧殊不再来爱时进趣将以惠谁不特句法高迈而识趣近于有道可谓文奸也已
　　孔欣诗
　　南朝孔欣乐府云相逢狭路间道狭正踟蹰辍歩相与言君行欲焉如淳朴乆已散荣利迭相驱流落尚风波人情多迁渝势集堂必满运去庭亦虚竞趋尝不暇谁肯顾桑枢未若及初九携手归田庐躬耕东山畔乐道读书狭路安足游方外可寄娯此诗高趣可并渊明欣早嵗辞荣不负其言矣
　　杨素诗文
　　杨素作柳诔云山阳王弼风流长逝颍川荀爽零落无时脩竹夹池永絶梁园之赋长杨映沼无复洛川之文又尝以五言诗七百字赠播州刺史薛道衡词气頴防风韵秀出为一盛作见文苑英华素本以武功显而文藻若此
　　与涴同
　　韦庄应天长词云想得此时情切泪沾红袖字义与涴同而字则读如涴字入声始得其叶然说文玊篇俱无字惟元词中马骤人语喧北音作平声四转作入声正叶
　　靺鞨
　　靺鞨国名古肃愼地也其地产寳石大如巨栗中国谓之靺鞨文与可朱樱歌云金衣珍禽弄深樾禁籞朱樱斑若缬上幸离宫促荐新藤篮寳笼貂珰发凝霞作丸珠尚软油露成津蜜初割君王午坐鼓猗兰翡翠一盘红靺鞨葛鲁卿西江月词云靺鞨斜红帯柳琉璃涨緑平桥人间花月见新妖不数江南苏小恨寄飞花蔌蔌情随流水迢迢鲤鱼风送木兰桡廻棹荒鸡报晓二公诗词皆用靺鞨事人罕知者故特防之
　　荳
　　杜牧之诗婷婷嫋嫋十三余荳稍头二月初刘孟熈谓本草云荳未开者谓之含胎花言少而娠也其所引本草是言少而娠非也且牧之诗本咏娼女言其美而且少未经事人如荳花之未开耳此为风情言非为求嗣言也若娼而娠人方厌之以为緑叶成隂矣何事入咏乎
　　木绵
　　唐李商隐诗木绵化暖鹧鸪飞又王叡诗纸钱飞出木绵花南中木绵树大如抱花红似山茶而蕋黄花片极厚非江南所艺者张勃呉録云交趾安定县有木绵树实如酒杯口有绵可作布按此即今之斑枝花云南阿迷州有之岭南尤多注广洋有斑枝花曲

　　丹铅总録卷二十一
<子部,杂家类,杂考之属,丹铅余录__总录>
　　钦定四库全书
　　丹铅总録卷二十二　　　　明　杨慎　撰璅语类
　　心如死灰寂灭也心如宿火寂感也
　　求生以害仁庄子所谓去义若热者乎杀身以成仁庄子所谓就义若渴者乎文山自赞云惟其义尽所以仁至
　　坤顺干而施生月遡日而生明
　　谐臣也顐官也弄儿也媚子也妇女而须缨冠而倡也书戒顽童逺矣哉
　　人离而聴之则愚合而聴之则圣书曰庶言同则绎畴甽同也惰者釡之勤者钟之模范同也不善者怨之善学者庸之
　　优旃漆城那律瓦衣今曰讽谏古云滑稽
　　虹食垒军夺帅虹饮釡室利主家国之判异乎天人之际微矣养隼而攫鸾凰畜狸而搏鹦鹉狄梁吕申两公一叹万世镜哉
　　云糊天月藏明金在鑛火收荧
　　疾书多涂乙疾行多健踬○盐泉海目也油井水脂也道者福之极也祥者福之荣也袩者福之胥也庆者福之交也叶其极衍其荣慎其胥定其交故曰君子受福小人徼福
　　辛伯曰并后匹敌两政耦国乱之本也又曰内宠并后外宠二政嬖子配适大都耦国乱之本也叶公之顾命曰毋以嬖御人疾庄后毋以嬖御士疾庄士韩非子曰内有疑妻之妾妾有疑适之子外有疑相之臣臣有疑君之权范无宇曰大都疑国大臣疑主乱之媒也都疑则交争臣疑则并令祸之深者也故曰日月晕于外其贼在于内谨避其所憎而祸在其所爱又曰尾大不掉末大必折
</div>
    <div class="pagination">
<a href="丹铅余录_page50.html">上一页</a><span>...</span><a href="丹铅余录_page46.html">46</a><a href="丹铅余录_page47.html">47</a><a href="丹铅余录_page48.html">48</a><a href="丹铅余录_page49.html">49</a><a href="丹铅余录_page50.html">50</a><span class="current-page">51</span><a href="丹铅余录_page52.html">52</a><a href="丹铅余录_page53.html">53</a><a href="丹铅余录_page54.html">54</a><a href="丹铅余录_page55.html">55</a><a href="丹铅余录_page56.html">56</a><a href="丹铅余录_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
