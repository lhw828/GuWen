<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 25 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 25 页/共 368 页</h1>
    <div class="content">⑶西学化诲凡愚以事天
而西庠之学，兼於化诲凡愚。是以其教之行能使家喻户晓，人人修事天之节，而不及参一截事，此则同而不同者也。
⑷西学更胜圣学一筹
虽然吾华诵说圣言者不少矣，利害得失临之而能不动者几人？况生死乎？童而习焉，白首而莫知体勘者众耳。今试取兹篇读之，耳目一新，神理毕现。直指处，何寤弗醒？反覆处，何结弗破？不令人爽然自失而竦然，若上帝之临汝耶。则兹刻之裨世，道非小也。
三、西学遂大行於中国
客有问於余曰：如子言，西学其遂大行於吾土耶？应之曰：是未可知也。乃余尝读《墨子》天志诸篇矣，其道在尊天、事鬼、兼利天下而不蓄私。每篇之中，於天意三致意焉。虽出於道家多附会，较《畸人十篇》精粗殊科，然大指可睹矣。夫墨子者，固周汉间与孔氏并称者也，吾以知兹刻之行於华，与天壤并矣。客曰：然。遂并书之，以复於利先生云。

勾吴周炳谟书
 
题《畸人十篇》小引
一、《畸人十篇》的成因
木仲子因徐子而见利子。利子者，大西国人也，多髯寡言，持其国二十经者甚力。间以语，听者不解，利子乃为《天主实义》以著其凡能；听者解矣，利子乃为《畸人十篇》以析其义。
二、利玛窦之异
利子航海远来
木仲子终其业而深叹利子之异也。西国去中州十万里，有天有地而不能相通，通之自利子始。利子经国都以百数，独喜中州。其航海也，蛟龙猓鬼之区，诸啖脍人类者不少，利子从枕席井灶上过之，去身毒为最。
利子崇善重伦事天
近独深辟其教所习，为崇善重伦事天语，往往不诡于尧舜周孔大指。
利子从中州习俗
每过一国都，辄习其国都。入中州，即习其语言、文字、经史、声韵之详，不少乖戾且不难，变其俗而从中州冠履之便，为利子者有八难。
利子能杜欲离俗
世俗所服为能离远、能杜欲者不与焉。木仲子终其策而深叹利子之异也。
三、天主之道不应阏障
噫！世无二理，人无二心，事无二善，仰无二天，天无二主。谓利子之异，为吾人之常，岂不可乎？即木仲子所演《十规》，木仲子之心也，利子之心也，人人之心也，亦天主之心也。即世无利子，利子之道固行矣。彼显处视月，牖中窥日，存乎其人，何与利子？请不以世代之古今、道路之远近、幽明之隔阏障之。

渤海王家植木仲识
（凉庵居士无题名文）
一、论天堂地狱理应实有
世福世祸不足报
或问：畸人之言天堂地狱也，於传有诸？曰：未之睹也。虽然，其说辨矣。颜贫夭，跖富寿，令不天堂不地狱也，而可哉？大德受命，受命而德施弥溥，报以苍梧。伐木削迹之身，两楹奠而素王，终即血食万世，浪得身后荣。
报在子孙非报善
圣人不起而享也，报在子孙乎？丹朱傲外，丙仲壬殇，伯邑考醢，奚报焉？惟是衍圣之爵延世，顾易世，而子孙之面目、名号、贤愚悉不可知，以代圣人受赏，此足以厚圣人乎？不天堂又不可也。
二、利氏排佛有功于儒学
或曰：秦焰酷而其义不存，是一说也。顾西泰子所称，引经传非一固可绎也。然则与瞿昙氏奚异？而云：儒曰，彼所为宝玉大弓之窃，西泰子别有辩也。经术所未睹，理所必有拘，儒疑焉。令瞿昙氏窃焉，又支诞其说以惑世。而西泰子孑身入中国，夺而归之吾儒，以佐残阙而振聋愦，不顾詹詹者之疑，且讪其论，必传不朽。其原则创非常，是以自谓畸人。

凉庵居士识
 
重刻畸人十篇卷上
利玛窦述
后学汪汝淳校梓
第一节  人寿既过误犹为有
一、年岁已过，是无非有
李太宰问余之年，余时昉造艾，则答曰：已无五旬矣。太宰曰：意贵教以有为无耶？余曰：否也。是年数者往矣。窦不识今何在，故不敢云今有尔。太宰疑之，余继而曰：有人于此，获粟五十斛，得金五十镒，藏之在其廪，若橐中则可出而用之，资给任意，斯谓之有，己已空廪，橐费之犹有乎？夫年以月、月以日，累结之，吾生世一日，日轮既入地，则年与月与吾寿悉减一日也。月至晦，年至冬，亦如是。吾斯无日无年焉。身日长而命日消矣，年岁已过，云有谬耶，云无谬耶。
二、徒过光阴，是为真无
太宰惺余先答之意，大悦曰：然。岁既逝，诚不可谓有与。余又曰：苟有人焉，获金几许镒，粟几许斛，用之易布帛什器，以自养。养老慈幼，无即无矣，犹可为有焉。若呼庐掷去之，或委诸壑，或与之非其人也，是无，为真无矣。惜乎窦已往之年，於国治无功，於家政无营，於身德无修，是年时已用徒用也，则今无而诚无之矣。令我伪云犹有乎？太宰曰：噫！子何言之谦也。以为徒过光阴，无所事事无前寿矣。世有不肖子从少臻耄，侮天耳，害人耳，污己耳。天大慈更益之以寿，望其改行，而彼反用之增愆也。迨身将毙，则年数与恶积等焉，殆哉！子言之其寿有乎，无乎？余曰：不如未生矣。
三、日咎箴
既而太宰易席于堂，见其诸戚述前问答语，曰：夫西庠实学大获裨於行，汝侪当绎之勿忘矣。呜呼！时之性，永流而不可留止焉。已往年不为有，矧未之来与余，故为日咎箴曰：
日为大宝不可徒费
时之往者已去而不可追，时之来者未至而不可迎，时者何在？惟目下过隙白驹可修可为。藉如用此以作无益，则有益者待何时乎？凡物之失，以力可追，复以勤可裨补，惟时者否也。今日一去，来日益多，今日益远矣，胡能复回乎？来日之日力，仅足来日之事为耳，胡有余以补今日之失乎？春已至，农不得补冬之失时，老已至，人不得补少年之失时也。故无时可徒费焉。夫物之为我有而便于用者，无如吾之年，年者与我同生同死，无人能强脱之；无时不我随，无处不我左右矣。智者知日也，知日之为大宝矣，一日一辰犹不忍空弃也。
当戒心勤慎以时为宝
昔日，吾乡年有一士，常默思对越天主，务以行事仰合其旨，不得为俗事所脱。一日值事急，茫然一辰，忘而勿思。既而猛省即悔叹曰：嗟嗟！尽一辰弗念天主，如禽兽焉。兹士一辰不思道，咤己为禽兽。有人终日无是念，期年忘之，奚不詈己为草木土石乎哉？至人者，惟寸景是宝而恒觉日如短焉；愚人无所用心，则觅戏玩以遣日。我日不暇给，犹将灭事以就日也，暇嬉游哉！实心务道者，视已如行旅，怀珍贝走旷野，俄日暮昏黑而不识路，又不知安宿处远耶，近耶？是时可缓行乎？可不戒心勤慎乎？
当惜日以正用
夫日，本无不祥，无空亡。凡有日，不聊用寡汝过，不聊用长汝德，即此日也，可谓日之不祥，日之空古耳。常人为财有急用，恒自惜财，君子为日有正用，恒自惜日。呜呼！世人孰有重视时，孰不轻一日容易弃掷焉？而乌知一日之功，吾可致无尽善，可免无量愆鄙哉！蜘蛛之为虫也，终身巧织张细，罟罗蚊虻，而数为风所散坏也。人有终生务浅微事，而犹不得遂，何异此乎。
当惜时养心德
夫世事世物，吾不可却，亦不可留。故贤者借心焉，不肖者赠心焉。借者暂寄，赠即非吾有矣。吁世之人何大误也。晨夕亟于俗情，若论及道德检心修行事便曰：至善也，至重也，第吾不暇耳。处不至善、不至重则暇，迄为至善且重者，即曰不暇，非猖狂哉？人纵有甚急事，未尝不日日却冗再三食也？未闻曰，不暇矣，以养身必却冗于事隙，如此其勤焉，以养心不能乎？为养心德，求汝却冗於事隙，亦足靦赧甚矣。矧求而不得之与，痛哉，痛哉！
第二节  人於今世惟侨寓耳
一、人於今世为何苦难重重
鸟兽嬉游大造而常有余闲
冯大宗伯问余曰：吾观天地万物之间，惟人最贵，非鸟兽比，故谓人参天地然。吾复查鸟兽其情较人反为自适，何者？其方生也，忻忻自能行动，就其所养，避其所伤，身具毛羽爪甲，不俟衣履，不待稼穑，无仓廪之积藏，无供爨之工器，随食可以育生，随便可以休息，嬉游大造而常有余闲，其间岂有彼我贫富尊卑之殊，岂有可否先后功名之虑，操其心哉？熙熙逐逐日从其所欲尔矣。
君子劳心小人劳力之苦
人之生也，母先痛苦。赤身出胎，开口便哭，似已自知生世之难。初生而弱步不能移，三春之后方免怀抱，壮则各有所后，无不苦劳，农夫四时反土于畎，客旅经年偏度于山海，百工无时不勤动手足，士人昼夜剧神殚思焉，所谓君子劳心小人劳力者也。五旬之寿，五旬之苦。
疾病之苦
至如一身疾病，何啻百端。尝观医家之书，一目之病三百余名，况磬此全体，又可胜计乎？其治病之药大都苦口。
虫、畜、人相害不已
即宇宙之间，不论大小，虫畜肆其毒，具往为人害，如相盟诅，不过一寸之虫足残七尺之躯。人类之中又有相害，作为凶器，断人手足，截人肢体，非命之死多是人戕，今人犹嫌古之武不利，则更谋新者，展转益烈，甚至盈野盈城杀伐不已。
终身多愁之苦
纵遇太平之世何家成全无缺，有财货而无子孙，有子孙而无才能，有才能而身无安逸，有安逸而无权势，则每自谓亏丑。极大喜乐而为小不幸所泯，盖屡有之。终身多愁，终为大愁所承结，以至于死，身入土中莫之能逃。故古贤有戒其子者曰：尔勿欺已，尔勿昧心。人所竟往，惟于坟墓。吾曹非生，是乃常死入世始起死，曰死则了毕已。月过一日，吾少一日，近墓一步。常畏所不得避患，何时安乎？夫此，只诉其外苦耳，其内苦谁能当之？凡世界之苦辛为真苦辛，其快乐为伪快乐，其劳烦为常事，其娱乐为有数。一日之患，十载诉不尽；则一生之忧事，岂一生所能尽述乎？ 
爱恶忿惧四情之苦
人心在此为爱恶忿惧四情所伐，譬树在高山为四方之风所鼓，胡时得静？或溺酒色，或惑功名，或迷财货，各为已欲所牵，谁有安本分而不求外者？虽与之四海之广，垂民之众，不止足也。愚矣！
三教摧折人心之苦
然则，人之道人犹未晓，况于他道。而既从孔氏，复由老氏，又从释氏，而折断天下之心于三道也乎。又有好事者，别立门户，载以新说，不久而三教之岐，必至于三千教而不止矣。
天下之道日益乖乱之苦
虽自曰正道、正道，而天下之道日益乖乱。上者陵下，下者侮上，父暴子逆，君臣相忌，兄弟相贼，夫妇相离，朋友相欺，满世皆诈谄诳诞而无复真心。呜呼！诚视世民如大海中遇风涛，舟舶坏溺而其人荡漾波心沉浮海角，且各急于己难，莫肯相顾；或执碎板，或乘朽篷，或持败笼，随手所值，急操不舍，而相继以死，良可惜也！不知天主何故生人于此患难之处，则其爱人反似不如禽兽焉？
二、天主于世间患难中拯拔世人
世间患难，世人昏愚
余答之曰：世上有如此患难，而吾痴心犹恋爱之，不能割；使有宁泰，当何如耶？世态苦丑至如此极，而世人昏愚。欲于是为大业、辟田地、图名声、祷长寿、谋子孙，篡弑攻并，无所不为，岂不殆哉？
世人逐虚物，二贤讥怜之
古西国有二闻贤，一名黑蜡，一名德牧。黑蜡恒笑，德牧恒哭，皆见世人之逐虚物也；笑因讥之，哭因怜之耳。
以生为凶以死为吉之礼
又闻，近古一国之礼，不知今尚存否？凡有产子者，亲友其至其门，哭而吊之，为其人之生于苦劳世也；凡有丧者，至其门作乐贺之，为其人之去劳苦世也。则又以生为凶，以死为吉焉。夫夫也，太甚矣，然而可谓达见世之情者也。
人不过暂次寄居于世
见世者非人世也，禽兽之本处所也，所以于是反自得有余也。人之在世，不过暂次寄居也，所以于是不宁不足也。
大比选试之喻
请以儒喻。夫大比选试，是日士子似劳，徒隶似逸，有司岂厚徒隶而薄士子乎？盖不越一日之事，而以定厥才品耳。试毕则尊自尊，卑自卑也。
天主置人于世以试其心
吾观天主亦置人于本世以试其心，而定德行之等也。故见世者，吾所侨寓非长久居也，吾本家室不在今世，在后世；不在人，在天，当于彼创本业焉。
天主置荼毒于世欲拯拔人
今世也，禽兽之世也，故鸟兽各类之像俯向于地；人为天民，则昂首向顺于天。以今世为本处所者，是欲与禽兽同群也。以天主为薄於人，固无怪耳。天主所悲悯于人者，以人之心全在于地，以是为乡，惟泥于今世卑事，而不知惺望天原乡及身后高上事，是以增置荼毒於此世界，欲拯拔之焉。
世间多苦乃人自招
且天主初立此世界，俾天下万物或养生、或利用、皆以供事乐我辈，而吾类原无苦辛焉。自我辈元初祖先忤逆上帝，其后来子孙又效之，物始亦忤逆我，而万苦发。则夫多苦非天主初意，乃我自招之耳。
三、大宗伯有志于天主正道
大宗伯闻毕叹曰：噫，嘻！此论明於中国，万疑解释，无复有咎天之说。天何咎乎？夫前圣后贤凡行道救世者，其一生所作莫非苦辛焉。设造物者令成道，人身后与草木并朽，而无有备乐地使之永常安享，则其所历苦辛，造物者竟无以酬之，岂不使世人平生疑惑乎哉？且高论所云无非引烝人于实德，沮人欲不殉虚浮，坚意以忍受苦辛，不令处穷而滥；强志以归本，分别尊类於丑汇；皆真论也。从是日，大宗伯大有志於天主正道，屡求吾所译圣教要诫，命速译其余；又数上疏排空幻之说，期复事上帝之学於中国诸庠。呜呼！伤哉，大宗伯大志将遂，忽感疾而卒，遂孤余之所望也。鸣呼！嗣而后，大都之中，有续成其美意者欤？余日望之。
第三节  常念死候利行为祥
一、常念死候有备无损
余问于徐太史曰：中国士庶皆忌死候，则谈而讳嫌之，何意？答曰：罔己也，昧己也，智者独否焉。子之邦何如？余曰：夫死候也，诸严之至严者，生之末画，人之终界，自可畏矣。但敝邑之志于学者，恒惧死至吾所吾不设备，故常思念其候，常讲习讨论之。先其未至豫为处置，迨至而安受之矣。人有生死两端以行世，如天有南北二极以旋绕於宇内，吾不可忘焉。生死之主不使人知命终之日，盖欲其日日备也，有备则无损矣。《圣经》曰：守矣夫，将来如偷者，偷者窥主莫虑耳。是以凡闻讣，皆惊曰：某毙乎。曰某毙乎，诚不意其死矣。圣教中凡称神、称圣者，无不刻刻，陈死候目，对心惟，以为沮恶振善之上范也。
二、人当时时处处候死
人当处处候死
徐子曰：如是急乎？余曰：生人所明，莫明乎死之定；所不明，莫不明乎死之期。不论王公贱仆尽人之子，谁不有一日焉？或旦不及暮，或暮不及旦乎。谁居甲能保乙乎？汝不知死候候汝于何处，汝当处处候彼可耳。
生命汲汲趋没
⑴既往之年皆已为死
故□上□□□相伯持□且为生也,世之大□视死候若远焉，抑孰知此身恒被死耶，吾今已死大半耶，既往之年皆已为死将去耶。
</div>
    <div class="pagination">
<a href="耶稣会文献汇编_page24.html">上一页</a><span>...</span><a href="耶稣会文献汇编_page20.html">20</a><a href="耶稣会文献汇编_page21.html">21</a><a href="耶稣会文献汇编_page22.html">22</a><a href="耶稣会文献汇编_page23.html">23</a><a href="耶稣会文献汇编_page24.html">24</a><span class="current-page">25</span><a href="耶稣会文献汇编_page26.html">26</a><a href="耶稣会文献汇编_page27.html">27</a><a href="耶稣会文献汇编_page28.html">28</a><a href="耶稣会文献汇编_page29.html">29</a><a href="耶稣会文献汇编_page30.html">30</a><span>...</span><a href="耶稣会文献汇编_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
