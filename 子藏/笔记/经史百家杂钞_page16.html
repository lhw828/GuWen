<!DOCTYPE html>
<html>
<head>
    <meta charset="UTF-8">
    <title>经史百家杂钞 - 第 16 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经史百家杂钞 - 第 16 页/共 71 页</h1>
    <div class="content">　　咨尔贼臣，篡汉滔天，行骄夏癸，虐烈商辛。伪稽黄、虞，缪称典文，众怨神怒，恶复诛臻。百王之极，究其奸昏。述《王莽传》第六十九。
　　凡《汉书》，叙帝皇，列官司，建侯王。准天地，统阴阳，阐元极，步三光。分州域，物土疆，穷人理，该万方。纬《六经》，缀道纲，总百氏，赞篇章。函雅故，通古今，正文字，惟学林。述《叙传》第七十。

○扬雄-十二州箴
　　【冀州牧箴】
　　洋洋冀州，鸿原大陆。岳阳是都，岛夷皮服。潺湲河流，夹以碣石。三后攸降，列为侯伯。降周之末，赵魏是宅。冀土糜沸，泫沄如汤。更盛更衰，载从载横。陪臣擅命，天王是替。赵魏相反，秦拾其弊。北筑长城，恢夏之场。汉兴定制，改封藩王。仰览前世，厥力孔多。初安如山，后崩如崖。故治不忘乱，安不遗危。周宗自怙，云焉有予隳。六国奋矫，果绝其维。牧臣司冀，敢告在阶。
　　【兖州牧箴】
　　悠悠济河，兖州之宇。九河既导，雷夏攸处。草繇木条，漆丝絺纻。济漯既通，降丘宅土。成汤五徙，卒都于毫。盘庚北渡，牧野是宅。丁感雊雉，祖己伊忠。爰正厥事，遂绪高宗。厥后陵迟，颠覆汤绪。西伯戡黎，祖伊奔走。致天威命，不恐不震。妇言是用，牝鸡司晨。三仁既知，武果戎殷。牧野之禽，岂复能耽？甲子之朝，岂能复笑？有国虽久，必畏天咎。有民虽长，必惧人殃。箕子歔欷，厥居为墟。牧臣司兖，敢告执书。
　　【青州牧箴】
　　茫茫青州，海岱是极。盐铁之地，铅松怪石。群水攸归，莱夷作牧。贡篚以时，莫怠莫违。昔在文武，封吕于齐。厥土涂泥，在丘之营。五侯九伯，是讨是征。马殆其衔，御失其度。周室荒乱，小白以霸。诸侯佥服，复尊京师。小白既没，周卒陵迟。嗟兹天王，附命下土。失其法度，丧其文武。牧臣司青，敢告执矩。
　　【徐州牧箴】
　　海岱伊淮，东海是渚。徐州之土，邑子蕃宇。大野既潴，有羽有蒙。孤桐蠙珠，泗沂攸同。实列蕃蔽，侯卫东方。民好农蚕，大野以康。帝癸及辛，不祗不恪。沉湎于酒，而忘其东作。天命汤武，剿绝其绪。祗降周任姜，镇于琅琊。姜姓绝苗，田氏攸都。事由细微，不虑不图。祸如丘山，本在萌芽。牧臣司徐，敢告仆夫！
　　【扬州牧箴】
　　矫矫扬州，江汉之浒。彭蠡既潴，阳鸟攸处。橘柚羽贝，瑶琨⺮条簜。闽越北垠，沅湘攸往。犷矣淮夷，蠢蠢荆蛮。翩彼昭王，南征不旋。人咸踬于垤，莫踬于山。咸跌于污，莫跌于川。明哲不云我昭，童蒙不云我昏，汤武圣而师伊吕，桀纣悖而诛逢干。盖迩不可不察，远不可不亲。靡有孝而逆父，罔有义而忘君。太伯逊位，基吴绍类。夫差一误，太伯无祚。周室不匡，勾践人霸。当周之隆，越裳重译。春秋之末，侯甸叛逆。元首不可不思，股肱不可不孳。尧崇屡省，舜盛钦谋。牧臣司扬，敢告执筹。
　　【荆州牧箴】
　　幽幽巫山，在荆之阳。江汉朝宗，其流汤汤。夏君遭鸿，荆衡是调。云梦涂泥，包匦菁茅。金石砥砺，象齿元龟。贡篚百物，世世以饶。战战栗栗，至桀荒溢。曰：我在帝位，若天有日。不顺庶国，孰敢余夺！亦有成汤，果秉其钺。放之南巢，号之以桀。南巢茫茫，包楚与荆。风剽以悍，气锐以刚。有道后服，无道先强。世虽安平，无敢逸豫。牧臣司荆，敢告执御。
　　【豫州牧箴】
　　郁郁荆河，伊雒是经。荥播枲漆，惟用攸成。田田相拏，庐庐相距。夏殷不都，成周攸处。豫野所居，爰在鹑墟。四隩咸宅，宇内莫如。陪臣执命，不虑不图。王室陵迟，丧其爪牙。靡哲靡圣，捐失其正。方伯不维，韩卒擅命。文武孔纯，至厉作昏。成康孔宁，至幽作倾。故有天下者，毋曰我大，莫或余败。毋曰我强，靡克余亡。夏宅九州，至于季世，放于南巢。成康太平，降及周微，带蔽屏营。屏营不起，施于孙子。至赧为极，实绝周祀。牧臣司豫，敢告柱史。
　　【益州牧箴】
　　岩岩岷山，古曰梁州。华阳西极，黑水南流。茫茫洪波，鲧堙降陆。于时八都，厥民不隩。禹导江沱，岷嶓启干。远近底贡，磬错砮丹。丝麻条畅，有粳有稻。自京徂畛，民攸温饱。帝有桀纣，湎沉颇僻。遏绝苗民，灭夏殷绩。爰周受命，复古之常。幽厉夷业，破绝为荒。秦作无道，三方溃叛。义兵征暴，遂国于汉。拓开疆宇，恢梁之野，列为十二，光羡虞夏。牧臣司梁，是职是图。经营盛衰，敢告士夫。
　　【雍州牧箴】
　　黑水西河，横截昆仑。邪指阊阖，画为雍垠。上侵积石，下碍龙门。自彼氐羌，莫敢不来庭，莫敢不来臣。每在季主，常失厥绪。侯纪不贡，荒侵其宇。陵迟衰微，秦据以戾。兴兵山东，六国颠沛。上帝不宁，命汉作京。陇山以徂，列为西荒。南排劲越，北启强胡。并连属国，一护攸都。盖安不忘危，盛不讳衰。牧臣司雍，敢告缀衣。
　　【幽州牧箴】
　　荡荡平川，惟冀之别，北扼幽都，戎夏交逼。伊昔唐虞，实为平陆。周末荐臻，迫于獯鬻。晋溺其陪，周使不阻。六国擅权，燕赵本都。东限秽貂，爰及东胡。强秦北排，蒙公城壃。大汉初定，介狄之荒。元戎屡征，如风之腾。义兵涉漠，偃我边萌。既定且康，复古虞唐。盛不可不图，衰不可或忘。堤溃蚁穴，器漏箴芒。牧臣司幽，敢告侍旁。
　　【并州牧箴】
　　雍别朔方，河水悠悠。北辟獯鬻，南界泾流。画兹朔土，正直幽方。自昔何为？莫敢不来贡，莫敢不来王。周穆遐征，犬戎不享。爰藐伊德，侵玩上国。宣王命将，攘之泾北。宗周罔职，日用爽磋，既不俎豆，又不干戈。犬戎作乱，毙于骊阿。太上曜德，其次曜兵。德兵俱颠，靡不悴荒。牧臣司并，敢告执纲。
　　【交州牧箴】
　　交州荒裔，水与天际，越裳是南，荒国之外。爰自开辟，不羁不绊。周公摄祚，白雉是献。昭王陵迟，周室是乱。越裳绝贡，荆楚逆叛。四国内侵，蚕食周宗。臻于季赧，遂以灭亡。大汉受命，中国兼该。南海之宇，圣武是恢。稍稍受羁，遂臻黄支。杭海三万，来牵其犀。盛不可不忧，隆不可不惧。顾瞻陵迟，而忘其规摹。亡国多逸豫，而存国多难。泉竭中虚，池竭濑干。牧臣司交，敢告执宪。

○扬雄-赵充国颂
　　明灵惟宣，戎有先零。先零猖狂，侵汉西疆。汉命虎臣，惟后将军。整我六师，是讨是震。既临其域，谕以威德。有守矜功，谓之弗克。请奋其旅，于罕之羌。天子命我，从之鲜阳。营平守节，屡奏封章。料敌制胜，威谋靡亢。遂克西戎，还师于京。鬼方宾服，罔有不庭。昔周之宣，有方有虎。诗人歌功，乃列于《雅》。在汉中兴，充国作武。赳赳桓桓，亦绍厥后。

○扬雄-酒箴
　　子犹瓶矣，观瓶之居，居井之湄。处高临深，动常近危。酒醪不入口，藏水满怀。不得左右，牵于缠徽。一旦害碍，为瓽所轠。身提黄泉，骨肉为泥。自用如此，不如鸱夷。鸱夷滑稽，腹大如壶。尽日盛酒，人复借酤。常为国器，托于属车。出入两宫，经营公家。繇是言之，酒何过乎？

○班固-封燕然山铭
　　惟永元元年秋七月，有汉元舅，曰车骑将军窦宪。寅亮圣皇，登翼王室，纳于大麓，惟清缉熙。乃与执金吾耿秉，述职巡御，治兵于朔方。鹰扬之校，螭虎之士，爰该六师。暨南单于、东胡、乌桓、西戎、氐、羌侯王君长之群。骁骑十万，元戎轻武，长毂四分，雷辎蔽路，万有三千余乘。勒以八阵，莅以威神，玄甲耀日，朱旗绛天。遂凌高阙，下鸡鹿，经碛卤，绝大漠，斩温禺以衅鼓，血尸逐以染锷。然后四校横徂，星流彗扫，萧条万里，野无遗寇。于是域灭区殚，反旆而旋，考传验图，穷览其山川。遂逾涿邪，跨安侯，乘燕然，蹑冒顿之区落，焚老上之龙庭。将上以摅高，文之宿愤，光祖宗之元灵；下以安固后嗣，恢拓境宇，振大汉之天声。兹可谓一劳而久逸，暂费而永宁也。乃遂封山刊石，昭铭盛德。其辞曰：铄王师兮征荒裔，剿凶虐兮截海外，敻其邈兮亘地界。封神邱兮建降嵑，熙帝载兮振万世。

○班固-高祖泗水亭碑铭
　　皇皇圣汉，兆自沛丰。乾降著符，精感赤龙。承魁流裔，袭唐末风。寸木尺土，无竢斯亭，建号宣基，维以沛公。扬威斩蛇，金精摧伤。涉关陵郊，系获秦王。应门造势，斗璧纳忠。天期乘祚，受爵汉中。勒陈东征，剟擒三秦。灵威神佑，鸿沟是乘。汉军改歌，楚众易心。诛项讨羽，诸夏以康。陈、张画策，萧、勃翼终。出爵褒贤，裂土封功。炎火之德，弥光以明。源清流洁，本盛末荣。叙将十八，赞述股肱。休勋显祚，永永无疆。国宁家安，我君是升。根生叶茂，旧邑是仍。于皇旧亭，苗嗣是承。天之福祐，万年是兴。

○班固-十八侯铭
　　耽耽相国，弘策不追。御国维纲，秉统枢机。文昌四友，汉有萧何。序功第一，受封于酂。（右，酂侯萧何。）
　　黆々将军，威盖不当。操盾千钧，拔主项堂。兴汉破楚，矫矫忠良。卒为丞相，帝室以康。（右，将军舞阳侯樊哙。）
　　赫赫将军，受兵黄石。规图胜负，不出帷幄。命惠瞻仰，安全正朔。国师是封，光荣旧宅。（右，将军留侯张良。）
　　懿懿太尉，惇厚朴诚。辅翼受命，应节御营。历位卿相，土国兼并。见危致命，社稷以宁。（右，太尉绛侯周勃。）
　　蹇蹇相国，允忠克诚。临危处险，安而匡倾。兴代之际，济主立名。身履国土，秉御乾桢。（右，将军平阳侯曹参。）
　　洋洋丞相，势谲师旅。扰攘楚魏，为汉谋主。六奇解厄，扬名于后。（右，丞相户牖侯陈平。）
　　堂堂张敖，耳之遗萌。以诚佐国，序迹建忠。功成德立，袭封南宫。垂号万春，永保无疆。（右，南宫侯张敖。）
　　衎衎卫尉，德行循规。遭兄食其，陨殁于齐。横耻愧景，刎颈自献。金紫褒表，万世不刊。（右，卫慰曲阳侯郦商。）
　　煌煌将军，辅汉久长。威震吕氏，奸恶不扬。寇攘殄尽，躬迎代王。功显帝室，万世益章。（右，将军颍阳侯灌婴。）
　　斌斌将军，鹰武是扬。内康王室，外镇四方。诸夏乂安，流及要荒。声聘海内，苗嗣纪功。（右，将军汝阴侯夏侯婴。）
　　休休将军，如虎如罴。御师勒陈，破敌以威。灵金曜楚，火流乌飞。将命仗节，功绩永垂。（右，将军阳陵侯傅宽。）
　　斤斤将军，忠信孔雅。出身六师，十二四旅。折冲扜难，遂宁天下。金龟章德，建号传后。（右，将军信武侯靳歙。）
　　明明丞相，天赋庭直。刚德正行，不枉不曲。功业成著，荣显食邑。距吕奉主，昭然不惑。（右，丞相安国侯王陵。）
　　桓桓将军，辅主克征。奉使全璧，身诎项营。序功差德，履让以平。转北而游，云中以倾。（右，将军襄平侯韩信。）
　　岩岩将军，带武佩威。御雄乘险，难困不违。仇灭主定，四海是桢。功成食士，德被遐昆。（右，将军棘津侯陈武。）
　　晏晏曲成，舆从龙腾。安危从主，赤曜以升。赫赫皇皇，道弥光明。惟德御国，流及后萌。（右，曲成侯虫达。）
　　肃肃御史，以武以文。相赵距吕，志安君身。征诣行所，如意不全。天秩邑土，勋乃永存。（右，御史大夫汾阴侯周昌。）
　　邑邑将军，育养烝徒。建谋正直，行不匿邪。入军讨敌，项定天都。佩雀双印，百里为家。（右，将军青阳侯王吸。）

○张衡-绶笥铭
　　南阳太守鲍德，有诏所赐先公绶笥，传世用之。时德更理笥，衡时为德主簿，作《铭》曰：
　　懿矣兹笥，爰藏宝珍。冠缨组履，文章日信。皇用我赐，俾作帝臣。服其令服，鸾封艾缗。天祚明德，大赉福仁。垂光厥世，子孙克神。厥器维旧，中实维新。周公惟事，七涓有邻。

○崔骃-官箴三首
　　【太尉箴】
　　天官冢宰，庶僚之率。师锡有帝，命虞作尉。爰叶台极，妥平国域。制军诘禁，王旅惟式。九州用绥，群公咸治。干戈载戢，宿缠其纪。上之云据，下之云戴。苟非其人，攵我帝载。昔周人思文公，而《召南》咏《甘棠》。昆吾隆夏，伊挚盛商。季世颇僻，礼用不匡。无曰我强，莫余敢丧。无曰我大，轻战好杀。纣师百万，卒以不艾。宰臣司马，敢告在际。
　　【司徒箴】
　　天监在下，仁德是兴。乃立司徒，乱兹黎烝。茫茫庶域，率土祁祁。民具尔瞻，四方是维。乾乾夕惕，靡怠靡违。恪恭尔职，以勤王机。敬敷五教，九德咸事。啬人用章，黔甿是富。无曰余恃，忘于尔辅。无曰余圣，以忽执政。匪用其良，乃荒厥命。庶绩不怡，疚于尔禄。丰其折右，而鼎覆其餗。《书》歌股肱，《诗》剌《南山》。尹氏不堪，国度斯愆。徒臣司众，敢告执藩。
　　【大理箴】
　　邈矣皋陶，翊唐作士。设为犴狴，九州允理。如石之平，如渊之清。三槐九棘，以质以听。罪人斯殛，凶族斯迸。熙乂帝载，旁施作明。昔在仲尼，哀矜圣人。子罕礼刑，卫人释艰。释之其忠，勋亮孝文。于公哀寡，定国广门。敻哉邈矣，旧训不遵。主慢臣骄，虐用其民。赏以崇欲，刑以肆忿。纣作炮烙，周人灭殷。夏用淫刑，汤誓其军。卫鞅酷烈，卒殒于秦。不疑知害，祸不及身。嗟兹大理，慎于尔官。赏不可不思，断不可不虔。或有忠而被害，或有孝而见残。吴沉伍胥，殷割比干。莫遂尔情，是截是刑。无遂尔心，以速以殛。天鉴在颜，无细不录。福善灾恶，其效甚速。理臣思律，敢告执狱。

○崔瑗-座右铭
　　无道人之短，无说己之长。施人慎勿念，受施慎忽忘。世誉不足慕，惟仁为纪纲。隐心而后动，谤议容何伤。无使名过实，守愚圣所臧。柔弱生之徒，老氏诫刚强。在涅贵不淄，暧暧内含光。行行鄙夫志，悠悠故难量。慎言节饮食，知足胜不祥。行之苟有恒，久久自芬芳。

○巩玮-光武济阳宫碑
　　惟汉再受命，曰世祖光武皇帝。考南顿君，初为济阳令。济阳有武帝行过宫，常封闭。帝将生，考以令舍下湿，开宫后殿居之。建平元年十二月甲子夜，帝生。时有赤光，室中皆明。使卜者王长卜之，长曰：“此善事不可言。”岁有嘉禾一茎生九穗，长于凡禾，因为尊讳。
　　王室中微，哀、平短祚。奸臣王莽，偷有神器，十有八年，罪盈恶熟，天人致诛。帝乃龙见白水，渊跃昆滍。破前队之众，殄二公之师。收兵略地，经营河朔，戮力戎功，翼戴更始。义不即命，帝位阙焉。于是群公诸将，据河洛之文，叶符瑞之珍，佥曰：“历数在帝，践祚允宜。”乃以建武元年六月乙未，即位鄗县之阳，五成之陌，祀汉配天，不失旧物。享国三十三年，方内乂安，蛮夷率服。巡狩泰山，禅梁父，皇代之遐迹，帝者之上仪，罔不毕举。道德余庆，延于无穷。先民有言：“乐，乐其所自生；而礼，不忘其本。”是以虞称妫讷，姬美周原。皇天乃眷，神宫实始于此，厥迹邈哉！所谓神丽显融，越不可尚。小臣河南尹巩玮，先祖银艾封侯，历世卿尹，受汉厚恩。玮以商箕余烈，郡举孝廉，为大官丞。来在济阳，顾见神宫。追惟桑梓褒述之义，用敢作颂。颂曰：
　　赫矣炎光，爰耀其辉。笃生圣皇，贰汉之微。稽度虔则，诞育灵姿。黄孽作慝，篡握天机。帝赫斯怒，爰整其师。应期潜见，扶阳而飞。祸乱克定，群凶殄夷。匡复帝载，万国以绥。巡于四岳，展义省方，登封降禅，升于中皇。爰兹初基，天命孔影。子子孙孙，保之无疆。

○王升-石门颂
　　惟巛灵定位，川泽股躬，泽有所注，川有所通。余谷之川，其泽南隆，八方所达，益域为充。高祖受命，兴于汉中，道由子午，出散入秦，建定帝位，以汉诋焉。后以子午，涂路涩难，更随围谷，复通堂先。凡此四道，垓鬲尤艰。至于永平，其有四年，诏书开余，凿通石门。中遭元二，西夷虐残，桥梁断绝，子午复循。上则县峻，屈曲流颠；下则入冥，庼写输渊。平阿泉泥，常荫鲜晏。木石相距，利磨确盘。临危枪砀，履尾心寒。空舆轻骑，遰┦弗前。恶虫狩{蔽巾}，蛇蛭毒蟃。未秋截霜，稼苗天残，终年不登，匮馁之患。卑者{林足}恶，尊者弗安。愁苦之难，焉可具言。于是明知故司隶校尉楗为武阳杨君，厥字孟文，深执忠伉，数上奏请。有司议驳，君遂执争。百辽咸从，帝用是听。废子由斯，得其度经。功饬尔要，敞而晏平，清凉调和，烝烝艾宁。至建和二年仲冬上旬，汉中太守楗为武阳王升，字稚纪，涉历山道，推序本原，嘉君明知，美其仁贤，勒石颂德，以明厥勋。其辞曰：
　　君德明明，焫焕弥光，刾过拾遗，厉清八荒。奉鬿承杓，绥亿衙强。春宣圣日，秋贬若霜。无偏荡荡，真雅以方。宁静烝庶，政与乾通。辅主匡君，循礼有常。咸晓地理，知世纪纲。言必忠义，匪石厥章。恢宏大节，谠而益明。揆往卓今，谋合朝情，醳艰即安，有勋有荣。禹凿龙门，君执继纵，上顺斗极，下答巛皇。自南自北，四海攸通。君子安乐，庶土悦雍。商人咸忄熹，农夫永同。《春秋》记异，今而纪功。垂流亿载，世世叹诵。

○蔡邕-祖德颂
　　昔文王始受命，武王定祸乱，至于成王，太平乃治，祥瑞毕降。夫岂后德熙隆渐浸之所通也。是以《易》嘉“积善有余庆”，《诗》称“子孙保之”，非特王道然也，贤人君子，修仁履德者，亦其有焉。昔我烈祖，暨于予考，世载孝友。重以明德，率礼莫违。是以灵祇降之休瑞，兔扰驯以昭其仁，木连理以象其义。斯乃祖祢之遗灵，盛德之所贶也，岂我童蒙孤稚所克任哉。乃为《颂》曰：
　　穆穆我祖，世笃其仁。其德克明，惟懿惟醇。宣慈惠和，无竞伊人。岩岩我考，莅之以庄。增崇丕显，克构其堂。是用祚之，休征惟光。厥征伊何？於昭于今。园有甘棠，别干同心；坟有扰兔，宅我柏林。神不可诬，伪不可加，析薪之业，畏不克荷；矧贪灵贶，以为己华。惟予小子，岂不是欲，千有先功，匪荣伊辱。

○蔡邕-京兆樊惠渠颂
　　《洪范》八政一曰食，《周礼》九职一曰农。有生之本，于是乎出；货殖财用，于是乎在。九土上沃为大田，多稔，然而地有埆塉，川有垫下，溉灌之便，行趍不至。明哲君子，创业农事，因高卑之宜，驱自行之势，以尽水利而富国饶人，自古有焉。若夫西门起邺，郑国行秦，李冰在蜀，信臣治穰，皆此道也。
　　阳陵县东，其地衍隩，土气辛螫，嘉谷不植，草莱焦枯；而泾水长流，溉灌维首。编户齐氓，庸力不供。牧人之吏，谋不假给。盖常兴役，犹不克成。光和五年，京兆尹樊君讳陵，宁德云，勤恤人隐，悉心政事，苟有可以惠斯人者，无闻而不行焉。遂咨之郡吏，申于政府。佥以为因其所利之事者，不可已者也。乃命方略大吏曲遂、令伍琼，揣度计虑，揆程经用，以事上闻，副在三府。司农遂取财于豪富，借力于黎元，树柱累石，委薪积土，基跂工坚，体势强壮。折湍流，款旷陂，会之于新渠；疏水门，通窬渎，洒之于畎亩。清流浸润，泥潦浮游。昔日卤田，化为甘壤，粳黍稼穑之所入，不可胜算。农民熙怡悦豫，相与讴谈疆畔，斐然成章，谓之樊惠渠云。其歌曰：
　　我有长流，莫或遏之；我有沟浍，莫或达之。田畴斥卤，莫修莫厘；饥馑困悴，莫恤莫思。乃有樊君，作人父母，立我畎亩。黄潦膏凝，多稼茂止。惠乃无疆，如何勿喜。我壤既营，我疆斯成，泯泯我人，既富且盈。为酒为酿，蒸彼祖灵。贻福惠君，寿考且宁。

○史岑-出师颂
　　茫茫上天，降祚有汉。兆基开业，人神攸赞。五曜霄映，素灵夜叹。皇运来授，万宝增焕。历纪十二，天命中易。西零不顺，东夷构逆。乃命上将，授以雄戟。桓桓上将，实天所启。允文允武，明诗说礼。宪章百揆，为世作楷。昔在孟津，惟师尚父。素旄一麾，浑一区宇。苍生更始，朔风变楚。薄伐猃狁，至于太原。诗人歌之，犹叹其艰。况我将军，穷城极边。鼓无停响，旗不蹔褰。泽沾遐荒，功铭鼎铉。我出我师，于彼西疆。天子饯我，辂车乘黄。言念伯舅，恩深渭阳。介珪既削，列壤酬勋。令我将军，启土上郡。传子传孙，显显令问。

○高彪-送第五永为督军御史箴
　　文武将坠，乃俾俊臣。整我皇纲，董此不虔。古之君子，即戎忘身。明其果毅，尚其桓桓。吕尚七十，气冠三军，诗人作歌，如鹰如鹯。天有太一，五将三门；地有九变，丘陵山川；人有计策，六奇五间。总兹三事，谋则咨询。无曰己能，务在求贤，淮阴之勇，广野是尊。周公大圣，石碏纯臣，以威克爱，以义灭亲。勿谓时险，不正其身。勿谓无人，莫识己真。忘富遗贵，福禄乃存。枉道依合，复无所观。先公高节，越可永遵。佩藏斯戒，以厉终身。

</div>
    <div class="pagination">
<a href="经史百家杂钞_page15.html">上一页</a><span>...</span><a href="经史百家杂钞_page11.html">11</a><a href="经史百家杂钞_page12.html">12</a><a href="经史百家杂钞_page13.html">13</a><a href="经史百家杂钞_page14.html">14</a><a href="经史百家杂钞_page15.html">15</a><span class="current-page">16</span><a href="经史百家杂钞_page17.html">17</a><a href="经史百家杂钞_page18.html">18</a><a href="经史百家杂钞_page19.html">19</a><a href="经史百家杂钞_page20.html">20</a><a href="经史百家杂钞_page21.html">21</a><span>...</span><a href="经史百家杂钞_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
