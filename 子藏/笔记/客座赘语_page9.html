<!DOCTYPE html>
<html>
<head>
    <meta charset="UTF-8">
    <title>客座赘语 - 第 9 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>客座赘语 - 第 9 页/共 20 页</h1>
    <div class="content">陈、隋二主皈依智者，恣行五欲，自断慧根，所赐嚫施本无足纪，第以其中名相多六朝方物、方言，文人考据间有所遗，因附载之，为淹通者资一二异闻奇字耳。又智者答上晋王万春树皮袈裟一缘，乃梁武帝时外国所献者。晋王谢启云：「菩萨戒称所著袈裟，皆染使坏色，况复自然嘉树，妙彩天成，相应之言，无劳外假。万春表长生之称，二翼合善譬之辞，永服周旋，恒充布萨。常事半月，岂惟六日，着如来衣，深荷慈奖。谨和南。」衣名甚新奇，启文亦妙。
　金甲人
何工部遵，正德中疏谏南巡，廷杖死。世庙初，赠公尚宝卿，官其子一人。南畿志言：公赠光禄少卿，误也。公葬南郊且百年矣，其孙诸生应鼎，常梦一金甲人，谓之曰：「亟改扦而祖，吾为而祖所压且百年。」柰何形家亦言地非吉壤，应鼎乃改葬。既开圹，则棺木已腐，而形故不坏，面如生，目开而晴甚黄，衣红袍，色犹未变也。掘其下果有砖甃，为古冢，不知何人之墓。且当何公葬时，岂不知是前人冢而扦之！皆异事也。
　先祖梦中三人
万历己卯秋，先祖赠中宪，公梦一人语之曰：「今科报中式者三，一者之北门桥，一者之剪子巷，一者之上新河。」觉而臆其说，是科无验。庚辰冬，先祖谢宾客矣。踰三年为壬午，应天中式者三人。第六名沈天启，住剪子巷；第十二名黄梦麒，住上新河；第十四名张文晖住北门桥。梦之奇中如此，且踰一科始验，梦之人已逝而兆始符，造化之巧，真不可测也。
　秦桧女墓
王君履泰言：秣陵镇人曾掘地得冢，朱其棺，以铜为凳庋之，羡中多金银器。报于巡检司，官勘志石，秦桧第三女也，官亟令人掩之。金陵琐事载：嘉靖末，江宁镇人有掘得桧墓者，所获不赀，官因恶桧而缓其狱。案元金陵志，桧墓在牛首山。在江宁镇南木牛亭者，其祖茔耳。未知孰是。
　猿妖
张韫甫言：嘉、隆间，一部郎之妻，偶出南门梅庙烧香，为物所祟，每至辄迷眩，百计遣之不去。后部中一办事吏谙道箓符水，郎命劾治之。吏设坛行法，别以小罂摄怪，久之罂内啧啧有声，吏复以法咒米，每用一粒投罂中，其怪即畏苦号叫，似不可堪忍者。问其何所来，怪答曰：「本老猿也，自湖广将之江以北，道过金陵，偶憩于高座寺树杪，而此夫人经行其下，适有淫心，遂凭而弄之耳。」吏以符封口，火焚之，怪遂绝。案宋高僧传载，会稽释全清，工密藏禁咒法，劾治鬼神。所治市侩王家之妇，草为刍灵，立坛咒之，良久妇言乞命，乃取一缶，驱刍灵入其中，呦呦有声，缄器口，以六乙泥朱书符印而瘗之，即此术也。
　翟氏
友人翟德孚名文炳，以庠生援入监。第四子聪敏能文而病瘵，其家多妖祟，日夜抛掷瓦砾不休。德孚请劾鬼者治之，设坛于所居楼之庭中，而置罂以俟。久之，一妇人啼哭呜咽自楼而下，趋入坛上罂中，悲凄不可闻，云是德孚亡妇，不忍舍吾子来相顾耳。今何意煎迫至此，亡已，请勿薶我，薶则永无生路矣。德孚不听，竟于园地掘坎瘗之。所掷瓦砾遂绝，而子竟不起。此上二事与琐事所载方崦杏花村事正同。
　语怪录
鲁南陈先生着语怪录中四则。一曰：秦云字士龙，金陵人也，号南堂居士，有诗名，为定西侯记室，不得志，卒于彭城。金元玉家尝召箕，书案上云「吾南堂居士也」。请赋一章，即降箕云：「十年尘足走京华，桃李春风几度花。地下尚怀天子殿，世间依旧故人家。铁城野哭存青眼，玉垒蛮戈荡白沙。怨恨征西元帅使，不如江海泛仙槎。」一曰：方伯吴公彦华为参政时，出按部，宿公署中。夜入厕，自置烛地上，见一人为执烛起，黄裳绿衣女子也，公不敢仰视。久之，遣执烛前导，过牖下，门子皆熟睡，撼之不醒。遣入室取衣冠，危坐曰：「置烛案上。」挥之出，乃去。一曰：刘司空麟初为刑部郎，出理刑于澶渊。夜方寐，有物如木棉团压于被，遂不能醒。强振起，去若飘风。少寐又复压被上，如是者三。乃呼门役，皆入室不能醒，公自起逐之，若烟从牖隙中去。一曰：周公约庵巡抚延、绥，时榆林一妇方产，渴思饮水，饮辄至满桶，自是不食，亦不复与人间事矣，终日求掩埋。其夫苦其乱，从之，穿冗使入，上留一窍，越数日启视犹生。城中人以为神，强出之，将以布裹其躯，漆而为供奉。公闻而怪之，罪其惑，召妇至台讯之。妇曰：「吾不粒食久矣，非人间所宜存者，但掩埋可，何治为？」竟遣之，不知所终。余又记王公少冶官刑部，差竣归京，未携家，往寓中卧室，以席布地。夜忽觉有物压其胸，而身遂如在磨盘上，旋转如风，眩运甚，然心了了。强力簸顿之，其物堕床下，走席上，窣窣有声。急呼僮起逐之，僮仓卒开门，遂逸去。此与刘公所遇正同，皆狐妖也。
　陈公谐谑录
司马王公敞身短，纱帽作高顶，鞋着高底，舆用高扛，人呼为「三高先生」。
顾太仆居忧，须发尽白，至服阕北上，乃皆乌之。人曰：「须发亦起复矣。」
陈铎为指挥，善词曲，又谐谑。常居京师，戏作月令。惟记其二月下云：是月也，壁虱出沟中，臭气上腾，妓靴化为鞋。最谐形容，「化为鞋」更可笑也。
夏学正病，有传方焚漆头巾作灰，酒服之，其子取服，顷之，烦燥而卒。学正少与南太宰张公澯同舍，因为志其墓，其铭曰：「少学于学宫，既官于学宫，今也卒于学宫。呜呼，夏公！」黄撝之主事，为改数字：「少学于头巾，既官于头巾，今也卒于头巾，呜呼，夏君！」太宰闻之，叹曰：「真油嘴也。」
南部考察，刑部黜一郎中。时陈留刘公忠为太宰，人问刘何以得其情而黜之？撝之曰：「王顾左右而言他。」时王考功韦、顾验封璘为刘所信任，故云。
蔡承之见碑龟跌，问周子庚曰：「此亦龙种，有别名，非龟也，偶忘之。」周答曰：「名老蔡。」承之笑曰：「问误也，大龟曰『蔡』。」
　怪石
东坡先生黄州江岸细石，第有温莹如玉，或深浅红黄之色，或细纹如人手指螺文。又有一枚如虎豹者，有口鼻眼处而已。余乡王藩幕家有一大石子，中具兜尘观音像，面目跏趺，俨然如生，衣鞋亦复分晓。又程别驾家南门外，有石子累数百，有白质五彩文，或黑质素文，中或现北斗七星，或具山水草木状，或具鸲鹆眼，或如桃丝竹根，圆点数十，斑驳如画，或赤如丹砂，或碧如翡翠，种种奇特，不但如东坡志林所书矣。石多出六合山中，今尽为人掘取，如前所记，一枚直可钱数千。
　目静齿动
余向偶病齿痛，有人教以常漱且叩，曰：「目病宜静，齿病宜动。」因读志林记张文潜语曰：「目有病当存之，齿有病当劳之，不可同也。」又记黄鲁直语曰：「治目当如治民，治齿当如治军；治目当如曹参之治齐，治齿当如商鞅之治秦。」知此说其来久矣。
　评花
余尝评牡丹花、虞美人花、菊花似纸花，扶桑花似绉纱花，芍药花似绢花，玉兰花、栀子花、秋海棠花、百合花、玉簪花、西番莲花似通草花，桂花、蜡梅花似蜡花，兰花似角花，梅花似鲥鱼鳞花。而东坡先生志林与王文甫评花，言荼（艹縻）花似通草花，桃花似蜡花杏花似绢花，罂粟花似纸花，则既已先之矣。

客座赘语卷四
　笔墨研冠天下
渑水燕谈记李后主留意笔札，所用澄心堂纸、李廷珪墨、龙尾研，三物为天下之冠。又言墨不直廷珪。廷珪父超，易水人，与廷珪度江至歙州，以其地多美松，因留居，以墨名。本姓奚，江南赐姓李氏，珪或为邽。珪弟廷宽，子承宴，孙乂用，皆有闻。江南墨者，又有朱君德、柴询、柴承务、李文远、张遇、陈赟，著名当时。其制有剑脊、圆饼、拙墨、进贡墨、供堂墨，其面多作蛟龙，其幕有「宣府」字，或云「宣」，或着姓氏，或别州府。宋仁庙尝于宴赐近臣墨，其文曰：「新安香墨。」其后翰林承赐者，皆廷珪双脊龙样，尤为佳品。又墨庄漫录载：宣、政间佳墨如关珪、关瑱、梅鼎、张滋、田守元、曾知唯，不知何许人。又唐州桐柏山张浩制作精妙，遂压京都。又河东解子诚，又韩伟升所制，久藏胶力皆不乏，精采与新制敌，可与李氏父子甲乙者。又李格非破墨癖说言：用薛安、潘谷墨三十余年，皆如吾意，不觉少有不足。避暑录话言：潘衡墨佳，以墨得名，尤用功，可与九华朱仅上下也。又言墨工高庆和，大观中令取煤制墨，不计其直。又言潘谷亲造者黑，它如张谷、陈瞻与潘使其徒造者，皆不黑。
　瘗鹤铭
周吉甫摹瘗鹤铭仅得十七字，其后王瓒诗字遂无载矣。案墨庄漫录云：瓒刻诗一篇于铭之右方，字画差小于铭，而笔势八法乃极相类，或此铭是瓒书亦未可知。顾氏铭考独不及此，盖李石续博物志谓书板帖与此铭，皆定为陶隐居书耳。瓒诗在宋已漫泐，其全篇云：「冬日与吴公泛舟此山。江水初不冻，今年寒复迟。群芳且未歇，近腊仍夹衣。载酒适我情，兴来趣渐微。方舟大川上，环酌对落晖。两片青石棱，波际无因依。三山安可到，欲到风引归。沧溟壮观多，心目豁暂时。况得穷日夕，乘槎何所之。谪丹阳功曹掾王瓒。」铭字焦弱侯先生据茅山志定以为顾况书。
　庆奴黄罗扇
江南李后主尝于黄罗扇上书，以赐宫人庆奴，云：「风情渐老见春羞，到处销魂感旧游。多谢长条似相识，强垂烟态拂人头。」扇宋时犹传诸贵人家。「见春羞」三字新而警。
　异芝
梁简文延香园，大同十年，竹林吐一芝，长八寸，头盖似鸡头实，黑色，其柄似藕，内通干空，皮质皆纯白，下微红。鸡头实处似竹节，脱之又得脱也。自节处别生一重，如结网罗，四面周可五六寸，围绕周匝，以罩柄上，相远不相着也。其结网众目，轻巧可爱，其柄又得脱也。验仙书，与威喜芝相类耳。
　娑罗树
今南中有娑罗树，干直而多叶，叶必七数，一名曰七叶树。初夏作花，花挺出于枝上，长数寸，茎紫青色，一茎数十花，花色白，结实如栗。酉阳杂俎：巴陵有寺，僧房床下忽生一木，随伐随长，外国僧见之曰：「此娑罗也。」元嘉初，出一花如莲，此与今木不类。天宝中，安西道状言：「臣所管四镇，有拔汗密，有娑罗树，特为奇绝。不芘凡草，不止恶禽。耸干无惭于松栝，成阴不媿于桃李。近差官采得前件树枝二百茎，如得托根长乐，擢颖建章，布叶垂阴，邻月中之丹桂；连枝接影，对天上之白榆。」
　梁朝乐游苑流杯仪
魏使李同轨、陆操聘梁，入乐游苑西门内青油幕下。梁主备三仗乘舆从南门入，操等东面再拜。梁主北入林光殿，未几引台使人。梁主坐皂帐南面，诸宾及官俱坐定，遣书舍人殷灵宣旨慰劳，具有辞答。其中庭设钟悬及百戏，殿上流杯，池中行酒，具进梁主者题曰「御杯」，自余各题官姓之杯，至前者即饮。又图象旧事随流而转，始至讫于坐罢，首尾不绝也。尝读六朝人曲水序诗，观此当日流杯故事，宛然如见。今之为此宴者少矣。
　湖册口数
侯鲭录载天下生齿之数，止据宋会要户数言耳。今以后湖志载古今人口数，参诸史册。禹九州岛口千三百五十五万三千九百二十三。周成王时口千三百七十万四千九百二十三。汉自高祖讫于孝平，口五千九百五十九万四千九百七十八。东汉光武中元二年，口二千一百万七千八百二十。桓帝永寿三年，口五千六百四十八万六千八百五十六。晋平吴之后，口千六百一十六万三千八百六十三。隋大业二年，口四千六百一万九千九百五十六。唐天宝十四载，口五千二百九十一万九千三百九。宋治平三年，口二千五十万六千九百八十。熙宁十年，口三千八十万七千二百十一。绍圣元年，口四千二百五十六万六千一百四十三。元符三年，口四千四百九十一万四千九百九十一。大观四年，口四千六百七十三万四千七百八十四。国朝洪武中，户一千六十五万二千七百八十九，口六千五十四万五千八百一十三。弘治十五年，户九百六十九万一千五百四十八，口六千一百四十一万六千三百七十五。嘉靖二十一年，户九百九十七万二千二百二，口六千二百五十三万一百九十五。万历六年，户一千六十三万一千四百三十六，口六千六十九万二千八百五十六。我朝数较前代独多，然今之隐漏者实伙。总之册籍虽具，漫难凭据。会典称休养既久，生齿渐繁，户籍分合及流移附属，并脱漏不报者多，其数乃减于旧。此探本之论也。
　二月生子
隋书萧皇后传：后梁明帝岿之女也。江南风俗，二月生子者不举。后以二月生，由是季父岌收而养之。未几，岌夫妻俱死，转养舅氏张轲家。后隋文帝为晋王访姻萧氏，岿乃迎后归，受聘为晋王妃焉。当时俗忌如此。 【后汉张奂传：吴州俗，子生于二月、五月、与父同生日，俱不举。此俗久矣，至是相沿于江南也。】 
　莠民 【二则】 
十步之内，必有恶草；百家之中，必有莠民。其人或心志凶虣，或膂力刚强，既不肯勤生力穑以养身家，又不能槁项黄馘而老牖下。于是恣其跳踉之性，逞其狙诈之谋，纠党凌人，犯科扞罔，横行市井，狎视官司。如向来有以所结之众为绰号，曰十三太保、三十六天罡、七十二地煞者，又或以所执之器为绰号，曰棒椎、曰劈柴、曰槁子者。赌博酣醟，告讦打抢，闾左言之，六月寒心，城中有之，日暮尘起。即有尹赏之窖，奚度之拍，恬焉而不知畏者众矣。
又有一等既饶气力，又具机谋，实报睚眦，名施信义。或殢财役贫以奔走乎匈贷，或阳施阴设以笼络乎奸贪。遇婚葬则工为营办以钓奇，有词讼则代为打点以罔利。甚则官府之健胥猾吏，为之奥援；闾巷之刺客奸人，助之羽翼。土豪市侩，甘作使令，花鸨梨姏，愿供娱乐。报仇借客而终不露身，设局骗财而若非动手，有求必遂，无事不干。徒党至数十百人，姓名闻数千百里，如曩之崔二、龚三概可睹矣。此尤良民之螟螣，而为政之蟊贼也，可亡禁与！
　二无字碑
梅冈晋太傅谢安石墓碑，有石而无其辞，人呼为「无字碑」。前记言：「以安功德，难为称述，故立白碑。」桯史言：「牧牛亭，秦氏之丘陇在焉，有移忠、旌忠二寺，相去五里。桧墓前隧碑，宸奎在焉，有其额而无其辞，卧一石草间。曰：当时将以求文，而莫之肯为，今已矣。」按此则金陵有二无字碑。
　石头城
桯史言：六朝建国江左，台城为天阙，复筑石头城于右，宿师以守，盖如古人连营之制。然古今议攻守者，多疑以为分兵力而无用。东阳陈同甫尝上书乞移都建康，谓古台城当在今钟山，而大司马门在马军新营之侧，今城乃江南李氏所筑耳。使六朝因今城以守，则不费侯景数日力，何以历年如彼，其久乎？因言曹武惠登长干，兀朮上雨花台，城中秋毫不能遯，其说良是。第指古台城所在，未有明据，亦出臆度。自清凉寺而上，皆古石城，颓墉犹可识，其址皆依山而高，然则六朝非不知备也。
　三段石碑
府学中三段石碑。案实录天册元年，吴郡临平湖开，又于湖边得石函，函中有小石，青白色，长四寸，广二寸，刻上作皇帝字。于是改元天玺，立石刻于岩山，纪略功德，其文乃东观令华核作。黄睿东观余论曰：「皇象书，人间殊少，惟建康有吴时天发神谶碑，若篆若隶，字势雄伟，相传乃象书也。」戚光续志云：「象书独步汉末，况体兼篆籀，诚宜居周鼓秦刻之次，魏锺繇诸碑勿论也。其石四方，面背吴，书各八行，两傍狭书○行。其文书满三方而虚其一，辞虽不可读，其可识者百八十余字。首曰『上天帝言』，次曰『天发神谶』，曰『○谶广多』，曰『将军将军关内侯』，曰『诏遣中书郎』，曰『章咸、李楷、贺○、宠、建业丞许○等十二人』，曰『永归大吴，上天宣命』，曰『文字炳朗』，曰『在诸石上』。其后又别书曰：『兰台东观令』，曰『巧工九江』，曰『郡』，曰『东海夏侯』。此盖列与事之臣于正文之后。东观令时为华核，碑辞虽未易读，大抵犹秦碑刻制尔。泰山碑似方非方，四面广狭皆不等，正与此石类。」
　铸钱
南都自开国至嘉靖中，开局铸钱，独洪武、宣德、弘治、嘉靖四种耳。正、嘉中，民间用古钱，其后悭滥之极，至剪铁叶、锡片伪为之，后乃稍稍厌弃，而更用「开元通宝」钱。至今上十年前，始用「万历通宝」钱，而与嘉靖、隆庆制钱相兼行使，自后工部遂议就局铸造矣。庚子、辛丑间，又别造大厂，与宝源局并行鼓铸，增多至百二十余垆。于是户部与操院亦议并铸，久之京府亦别起垆灶铸钱于常平仓矣。所铸之钱既多，而行钱止于都城之内，久则钱益多而其直反贱，诸军役、匠作应受钱者，咸不乐三七搭支。又铜商以抽税多，故昂其直，而部所给之铜价不可增，则铜不时至。于是乃减所增铸垆，斥停铸者各归其家，而私铸之犯者众矣。向也未行广铸，局中供役者不过世业旧工，自广铸而召募多人，于是拨砂、看火、醒眼、错边之法人人具晓之。身既不隶于官而无所牟利，则往往私铸以市，而其钱颇与官铸者埒，且又减其直以雠于市之贸钱者，而私钱乃盈地。至官以法禁之，小民以死抵突，不可止也。故曰：「鱼不可脱于渊，国之利器，不可假人。」又曰：「利出于一孔者，国无敌。」噫，诚然哉！
　斗十六度
建业、丹阳分野属扬州，于天文入斗十六度 【于天文入斗十六度　「入」原作「八」，据万历本改。】 。盖十二次度数，班固取三统历十二次配十二野，其文最详。又有费直说周易、蔡邕月令章句，所言颇有先后。如自南斗十二度至须女七度，固言为星纪。而费直言起斗十度，蔡邕言起斗六度。又范蠡、鬼谷先生、张良、京房、张衡、谯周、诸葛亮、陈卓并云斗、牵牛、须女为吴、越、扬州，与固所言，微有不同，而必以丹阳入斗十六度 【而必以丹阳入斗十六度　「入」原作「八」，据万历本改。】 ，亦或有无定者矣。南斗六星 【南斗六星　万历本作「按斗六星」。】 ，其状似北斗，二十五度，天庙也，亦曰天机。五星贯中，日月正道，为丞相、太宰之位，宜褒进贤良，禀授爵禄。又主兵。南二星魁，天梁也；中央二星，天相也；北二星，天府庭也，亦为寿命之期。将有天子之事占于南斗，星盛明，君臣一心，天下和平，爵禄行。
　绿蝴蝶
丙申秋初，家僮捉得一蝴蝶，大如掌，翅作浅绿色，娇腻艳发，睛如点漆，两眉纯紫，腹下白，微带淡红，前翅头两画，后翅末三圈，俱燕支色。又两带如燕尾拖于后，疑为橘蠹所化。段公路北户录纪卢肇员外说，一蚡蝶如两手大，上有散绿点，丁香眼，前翅头两画，燕支色，后翅为燕尾分。与予所见者，大半相似。
　斗鱼
史载宋文献公濂云：「余客建业，见有畜波斯鱼者，俗讹为「师婆鱼」，其大如指，鬐鬣具五采，两腮有小点如黛，性矫悍善斗。人以二缶畜之，折藕叶覆水面，饲以蚓、若蝇、及蚊。伺鱼吐泡叶畔，知其勇可用，乃贮水大缶，合之，各扬鬐鬣相鼓视，怒气所乘，体拳曲如弓，鳞甲变黑，久之忽作秋隼击，水声泙然鸣，溅珠上人衣，连数合复分。当合如矢激弦绝，不可遏，已而相纠缠，盘旋弗解。其或负，则胜者奋威逐之，负者惧，自掷缶外，视其身纯白云。予闻有血气者必有争心，然则斯鱼者，其亦有争心否欤？抑冥顽不灵而至于是欤？哀哉！然予所哀者，岂独鱼也欤！」今闽中有此鱼，以夏而饲，秋则否。潘庚生
　女饰
今留都妇女之饰，在首者翟冠七品命妇服之，古谓之副，又曰「步摇」。其常服戴于发者，或以金银丝，或马尾，或以纱帽之。有冠，有丫髻，有云髻，俗或曰「假髻」。制始于汉晋之大手髻，郑玄之所谓「假紒」，唐人之所谓「义髻」也。以铁丝织为圜，外编以发，高视髻之半，罩于髻，而以簪绾之，名曰「鼓」，在汉曰「翦牦蔮」，疑类于周礼之所谓「编」也。摘遗发之美者缕束之，杂发中助绾为髻，名曰「头发」，诗之所谓「鬒」也。长摘而首圜式方，杂爵华为饰，金银、玉、玳瑁、玛瑙、琥珀皆可为之，曰「簪」。其端垂珠若华者，曰「结子」，皆古之所谓「」也。掩鬓或作云形，或作团花形，插于两鬓，古之所谓「两博鬓」也。花钿戴于发鼓之下，古之所谓「蔽髻」也。耳饰在妇人，大曰「环」，小曰「耳塞」，在女曰「坠」，古之所谓「耳珰」也。塞即古之所谓「瑱」也。以小花贴于两眉间曰「眉间俏」，古谓之「花子」，一曰其制自古之玄旳、龙黑勺为之昉也。饰于臂曰「手镯」。镯，钲也，周礼：「鼓人以金镯节鼓」，形如小钟，而今相沿用于此，即古之所谓「钏」。又曰「臂钗」，曰「臂环」，曰「条脱」，曰「条达」，曰「跳脱」者是也。金玉追炼约于指间曰「戒指」，又以金丝绕而箍之曰「缠子」，即繁钦诗之所谓「约指一双银」也。以金珠玉杂治为百物形，上有山云题、若花题，下长索贯诸器物，系而垂之，或在胸曰「坠领」，或系于裾之要曰「七事」。又以玉作佩，系之行步声璆然，曰「禁步」。皆古之所谓「杂佩」也。古取其用，今取其饰也。金玉珠石为华爵，长而列于鬓傍曰「钗」，古一谓之「笄」。齐、梁间始有花钗、金钗之名，而实始于汉，前此未之有也。其差小于钗者曰「掠子」，或谓即古「搔头」，义取掠发，疑有类于古之所谓「导」也。亲迎妇将登车，以彩帊或锦幅羃其首，至夫家行合氶礼，始揭去之，曰「盖头」，古名曰「幜」。北齐纳后礼有所谓「加幜」、「去幜」者，此也。
　陈南北狱
陈武帝令尚书删定郎范果参定律令，又令徐陵等知其事。惟重清议禁锢之制，若搢绅之族，犯亏名教不孝及内乱者，终身不齿。其当刑于市者，夜须明，雨须晴，朔日、八节、六斋，日月在张、心日并不得行刑。廷尉寺为北狱，建康县为南狱。
　金陵古今铸钱
吴大帝赤乌元年，铸一当千钱，一当五百钱。
宋文帝元嘉七年，铸四铢钱。
宋孝武帝孝建元年，铸孝建钱，一边文为四铢。
宋废帝景和二年，铸二铢钱。 【时私铸钱多，无轮廓，不剪凿者谓之「耒子」，尤薄轻者谓之「荇叶」，一千钱长不盈三寸，大小称此，谓之「眼钱」，劣于此者谓之「綖环钱」，入水不沈，随手破碎。】 
梁武帝铸五铢钱，又别铸除其肉郭，谓之「女钱」。
普通中，议尽罢铜钱，更铸五铢铁钱。
梁末又有两柱钱。
陈文帝天嘉五年，铸五铢钱。
宣帝大建十一年，铸六铢钱。
隋文帝于开皇十年诏晋王广，听于扬州立五垆铸钱。
唐高宗干封二年，诏天下铸「开元通宝」钱。
唐玄宗天宝□年，诏扬州置十垆铸「开元通宝」钱。
南唐元宗保大元年，铸「唐国通宝」钱，「大唐通宝」钱，「保大元宝」钱。
皇明洪武初，置宝源局于应天府，铸「大中通宝」钱，凡五等：一两、五钱、三钱、二钱、一钱，重各如之。
令户部及各行省铸「洪武通宝」钱。
宣德九年，令南京工部铸「宣德通宝」钱。
弘治十八年，铸「弘治通宝」钱。
嘉靖八年、二十一等年，铸「嘉靖通宝」钱。 【国朝皆纪在南京铸者。】 
　太学生徒
南大司成江夏郭公奏欲罗异材，复具列于教条，如诗赋、天文、律算、兵法各为一科，其论甚伟。因考唐西京立国子监，一曰「国子学」，生徒三百人，分有五经，一经六十人，以文武官三品以上及国公子孙从二品以上之曾孙为之。二曰「太学」，生徒五百人，每一经百人，以四品、五品及郡县公子孙及从三品之曾孙为之。三曰「四门学」，生徒千三百人，分经与太学同，其五百人以六品、七品及侯、伯、子、男之子为之；其八百人以庶人之俊造者为之。四曰「律学」，生徒五十人，取年十八以上、二十五以下，以八品、九品子孙及庶人之习法令者为之。五曰「书学」，生徒三十人，以习文字者为之。六曰「算学」，生徒三十人，以习计数者为之。其州县学，生徒门荫与律、书、算学同，诸生皆限年十四以上、十九以下，皆郡县自补。郭公之意盖本于此。我朝国初，太学之制犹有汉、宋遗风，自景泰以后，纳粟之例开而古法荡然尽矣。以考德、讲艺、释奠、视学之地，一变而为西园、鸿都卖官鬻爵之区。谁秉国成，为斯作俑？可叹，亦可恨也！
　五祀
留都人家以腊月二十四日夜祀灶，饧糖果酒，自士大夫至庶人家皆然，此古五祀之一也。商制五祀，一曰户，二曰灶，三曰中溜，四曰门，五曰行，天子与诸侯大夫同。门、户主出入，灶主饮食，中溜主堂室、居处，行主道路也。周制，王为群姓立七祀，曰司命，曰中溜，曰国门，曰国行，曰泰厉，曰户，曰灶。诸侯立五祀，曰司命，曰中溜，曰国门，曰国行，曰公厉。大夫立三祀，曰族厉，曰门，曰行。嫡士立二祀，曰门，曰行。庶人立一祀，或立溜、，或立户。汉立五祀，白虎通云：户以春祭，灶以夏祭，门以秋祭，井以冬祭，中溜以六月祭。其后人家祀山神、门户，山即厉也。然则今以士大夫止祀灶一，不及其它，与祭以冬尽，皆与礼异。
　耕台蚕观
宋文帝元嘉二十一年，司空、大司农、京尹、令尉度宫之辰地，八里之外，整制千亩，中开阡陌，立先农坛于中，阡西陌南，设御耕坛于中，阡东陌北。梁武帝普通二年又移籍田于建康北岸，筑兆域如南北郊，别有望耕台在坛东。宋孝武帝大明四年，始于台城西白石里为蚕所，设兆域，置大殿。又立蚕观。今地皆不复可考。
　乘马衣冠
唐景龙二年，皇太子将亲释奠于国学，有司草仪注，令从臣皆乘马衣冠。左庶子刘知几进议非之，内云：江左官至尚书郎而辄轻乘马，则为御史所弹。又颜延年罢官后，好骑马出入闾里，当时称其放诞。此则专车凭轼，可擐朝衣，单马御鞍，宜从亵服。求之近古，灼然之明验也。褒衣博带，大履高冠，本非马上所施，自是车中之服。且长裾广袖，襜如翼如，鸣佩纡组，锵锵奕奕，傥马有惊逸，人从颠队，遂使遗履不收，絓骖相续，因以受嗤行路，有损威仪。乘马衣冠，宜从废改，皇太子付外施行，且着为式。今留都百官送表，朝服乘马，阴雨时甚栗栗。有谘及旧典者，检此答之。
　桃符画鸡蒜头五毒等仪
岁除岁旦，秣陵人家门上插松柏枝、芝麻楷、冬青树叶，大门换新桃符，贵家房门左右贴画雄鸡。此亦有所自起。案魏、晋制，每岁朝设苇茭、桃梗、磔鸡于宫及白寺之门，以辟恶气。自夏后氏以苇茭，商人以螺首，周人以桃为梗。汉兼用三代之仪，以苇茭、桃梗，五月五日，朱索五色印为门户饰，以傩止恶气。后汉又以朱索、连荤、菜弥、牟朴、虫锺，以桃印长六寸方三寸，五色书文如法，以施门户。魏、晋乃杂用于岁旦。今人家五月五日，庭悬道士朱符，人戴佩五色绒线符牌，门户以缕系独蒜，及以彩帛、通草制五毒虫，虎、蛇、蝎、鼅鼄、蜈蚣蟠缀于大艾叶上，悬于门，又以桃核刻作人物佩之。盖用汉五月五日之遗法也。
　郊香
梁武帝制：南郊、明堂用沈香，取天之质，阳所宜也。北郊用上和香，以地于人亲，宜加杂馥。又祈雨之祀，朱异议止从坎瘗，停用柴燎，曰以火祈水，于事非宜。
　祈雨
都中祈雨，小儿扛香亭，沿街市吁呼龙王，见路人持伞者，击而碎之。或曰：「此何始也？」予曰：「魏孝成定雩祭仪，自断屠诸旧典外，有百官断伞扇一条。开元礼因着断扇之文，此其繇也。」又道人登坛，祈祷用妇人。或曰：「毋乃为与？」予曰：「以阴求阴，董广川有是言矣。罗泌路史论雩祭宜用女巫，意盖本此。汉武帝祈雨仪用女子、女巫，丈夫遂至不许入市。道士之用妇人，亦自有义，未可尽非之也。」
　北斗
偶友人言北斗第四星不明，主天下官无权。此与古占异。北斗七星，一至四为魁，五至七为杓。第一星曰天枢，二曰璇，三曰机，四曰权，五曰玉衡，六曰闿阳，七曰摇光。枢为天，璇为地，玑为人，权为时，玉衡为音，闿阳为律，摇光为星。石氏之第一曰正星，主阳德，天子之象；二曰法星，主阴刑，女主之位；三曰公星，主祸害；四曰伐星，主天理，伐无道；五曰杀星，主中央，助四旁，杀有罪；六曰危星，主天仓五谷；七曰部星，亦曰应星，主兵。又云：一主天，二主地，三主火，四主水，五主土，六主木，七主金。又曰：一主秦，二主楚，三主梁，四主吴，五主赵，六主燕，七主齐。张衡云：若天子不恭宗庙，不敬鬼神，则第一星不明或变色。若广营宫室，妄凿山陵，则第二星不明或变色。若不爱百姓，骤兴征役，则第三星不明或变色。若发号施令，不顺四时，不明天道，则第四星不明或变色。若废正乐，务淫声，则第五星不明或变色。若不劝农桑，不务稼穑，峻法滥刑，退贤伤政，则第六星不明或变色。若不抚四方，不安夷夏，则第七星不明或变色。又弼星附乎闿阳，所以助斗成功也。七政星明，则国昌，不明，国殃。斗旁欲多星则安，斗中少星则人恐。弼星明而斗不明，臣强主弱；斗明弼不明，主强臣弱也。天下官奉上行令，安得有权，主强臣弱，其占自明。友人之言，未足据也。
</div>
    <div class="pagination">
<a href="客座赘语_page8.html">上一页</a><span>...</span><a href="客座赘语_page4.html">4</a><a href="客座赘语_page5.html">5</a><a href="客座赘语_page6.html">6</a><a href="客座赘语_page7.html">7</a><a href="客座赘语_page8.html">8</a><span class="current-page">9</span><a href="客座赘语_page10.html">10</a><a href="客座赘语_page11.html">11</a><a href="客座赘语_page12.html">12</a><a href="客座赘语_page13.html">13</a><a href="客座赘语_page14.html">14</a><span>...</span><a href="客座赘语_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
