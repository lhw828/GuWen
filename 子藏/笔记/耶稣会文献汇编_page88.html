<!DOCTYPE html>
<html>
 <head>
  <meta charset="utf-8"/>
  <title>
   耶稣会文献汇编 - 第 88 页/共 368 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   耶稣会文献汇编 - 第 88 页/共 368 页
  </h1>
  <div class="content">
   在葛发翁城，每瞻礼日期，入堂诲众，莫不钦企，谓从来未有也。有被污魔入腹者，大呼曰：“耶稣容我，吾真知尔为天主所圣者也，幸勿戕我。”耶稣命之勿言而出，魔左挡右逼而出，人遂亡恙。一日瞻礼毕，率弟子诣伯铎罗家，其妻母病疟。伯铎罗恳救，耶稣进榻前视之，举其手，病立愈，强健倍常，遂享耶稣至暮。四境闻之，诸为病魔所苦者，接踵伯铎罗之门，耶稣一一抚之，病者辄愈，魔辄去。然魔去皆高声曰：“我知尔乃上主子也，耶稣禁不许言，魔遂喑。后巡行一省郡邑，城中人士皆欲留行。耶稣曰：“我为普传天教而来，安得久留一处？”附近诸地，闻风景从，沉痼诸疴，命之愈，无不立起。
第十三节  训责三徒
耶稣退居海滨，至者益多。有文士闻知灵迹，俯首祈曰：“东西南北，惟师之命，愿从行止。”耶稣曰：“噫！鸟栖枝，狐倚穴，人子者，即首领无倚赖焉。”（指受难之日。）盖觇其务外之想而破之也，又一士向耶稣曰：“吾主，容姑旋葬先人。”耶稣曰：“宜听死者（指其家人无道而言。盖负罪者虽生，其心犹死者矣。）自葬其死之人，尔则从我以传天国可也。”又一人当途，致礼愿从，复曰：“吾暂归家谢业，随吾师。”耶稣曰：“未有既欲从事，兼顾他事而不败者，况以求天上国乎？”醒此三人毕，乃与宗徒登舟，暂避稠众。
第十四节  渡海止风
与宗徒渡小海，飓风忽起，波涛涌涌入舟，帆樯几失，众彷徨无措，耶稣方寐，乃皆匍匐号呼曰：“吾主亟救胥溺矣。”耶稣曰：“尔何信之浅哉？”遂命风浪平息，众惊叹，谓耶稣大能，即海与风无知觉者，亦听命如是。
第十五节  驱魔入豕
耶稣登岸，两人跪于途，盖久被魔而狂者，人莫奈何，虽桎梏之弗能禁。乡人乃驱诸野，猖狂尤甚，野绝行旅，尝穴人之墓而居。或以石自击，不顾杀身；或发大声，震动林木。及耶稣过，乃匍伏于前，耶稣遂驱其魔。魔乃自诉曰：“我知耶稣至尊上主子也，勿窘我。”耶稣问曰：“尔入此二人者有几魔？”曰：“数千。”又曰：“恳勿祛我入地狱，但愿发于豕腹。”时有豕群牧于近地，耶稣允之。须臾群豕皆投于海，此两人依然如平日，大诧前日之丑状，顾恋耶稣膝下。迨耶稣登舟欲回，两人哀恳不离。耶稣曰：“还家颂扬主恩怜恤尔者可也。”二人归而遍扬，闻者无不惊怖。
第十六节  起瘫证赦
耶稣乘舟归，望见迎者甚众，遂入郭。每遇瞻礼，诲讲不辍，屡显灵事。于是邻邦人士皆至，是日骈集问道，病者俱来求救。一瘫者以床舁来，门拥不得入，舁者升屋，用绳缒床而下。耶稣见其信德，顾瘫者曰：“尔罪赦矣。”有异学者闻之，心窃自语，人罪非天主不能赦，彼何人斯，敢语赦人？”耶稣心知之。谓曰：“尔思毋邪，尔谓起瘫与赦罪孰难？欲知人子有赦罪之权，即命之起随起矣何疑焉？”乃令病者自舁其床以归，病者遂舁归。诸人惊愕，谓睹未曾有，非天主全能，安得尔也。
第十七节  招玛窦为徒
宗徒玛窦，初名肋味，海滨司税吏也，人咸鄙焉。一日，耶稣过而目之曰：“尔宜从我。”又内照其心，一闻呼，便弃俗务，投入圣门，因具宴以款耶稣。及诸徒邀同辈与焉，或窃厌之。耶稣知其隐责曰：“医，医病者，不医不病者。此人似不善，我将医之。尔不闻经云，与丰于祭，宁慈于人。与人为善也，宜不择人。”
第十八节  葛发翁又救淋者死者瞽者喑者
葛发翁城有尊者，泣跪耶稣前曰：“我仅一爱女，年十二矣，病剧濒死，求往救之。”耶稣往，从者如归。行次，一女人患血漏十有二载，困于医药，思手点耶稣之衣必愈，遂奋力蹑耶稣后，潜以手微点圣衣，即觉身安血止。耶稣询众曰：“谁点我衣者？”伯铎罗及诸从者曰：“稠人杂踏，何止问点衣哉？”耶稣曰：“必有点我衣者，自觉我能通于有形之外也。”女人乃战栗拜耶稣前，备道其故，求赦。耶稣顾之曰：“尔母恐，即尔信已能保尔愈矣。”女果永愈。忽尊者之家有人来报女卒，无烦耶稣往。耶稣向尊者曰：“尔勿忧，尔能信，即死复活。”及门偕伯铎罗、雅各伯、若望三人入，见举家悲悼，方治殓事。耶稣曰：“何遽，女眠耳。”众窃笑之。耶稣屏众，留其父及宗徒三人，提女手曰：“女，我命尔起。”女即起，离榻行动。命与饮食即饮食，严戒勿语人。顾人皆知耶稣活此女矣。出门，二瞽者遮道号救曰：“达未之子，（解见前。）怜恤我。”耶稣行不止，号者随亦不止，竟抵耶稣之问。耶稣曰：“尔等信我能救尔乎？”两瞽者呼信不绝口。耶稣以指各点其目曰：“因尔之信，施恩于尔。”双瞽齐明，到处宣扬。喑者又至，腹中有魔。耶稣为逐魔，遂能言焉。
第十九节  瞻礼日起瘫喻人
耶稣往瞻礼于都城，道经一池。其池环廊五所，残疾之人爰处焉。每年有天神降，池水始动，动而先浴者无弗愈也。有久痿不瘳者，耶稣问曰：“尔欲愈乎？”答曰：“我病三十有八年矣，谁为我俟池水动，而挈我浴者，每遇水动，捷足者先之，奈何。”耶稣曰：“我今命尔携衾具归。”痿者遽起，抱衾以出。是日乃瞻礼日，国俗守瞻礼甚严，有负戴在道者，即为犯诫。于是人见而责之曰：“尔逢瞻礼日病愈，乌可携他物？”答曰：“是乃救我命如是也。”人问救者为谁，答曰弗知。明日耶稣诣圣堂，复遇前痿者，谓曰：“尔宜严惮上主，不可获罪，前灾甚少，宜防后灾之大。”痿者告人曰：“是即救我者。”人遂议耶稣于瞻礼日令人负戴，为犯诫。耶稣曰：“我父造化无方，我亦效之耳。”
第二十节  耶稣自证真主谕异端
耶稣因如德亚国人致疑，乃实告曰：“父（指天主罢德肋而言，后仿此。）有所作为，其子亦有所作为。父能令死者复活，其子亦然。父不自审判，以其权与其子。人能尊子，即尊父；若不敬子，即不敬父也。我实告尔，听我之言，而信于遣我者，必得常生。夫以我证我，证不足征也；以他证我，或足徵焉。尔曾访若翰于野乎？是我徵也。然吾不赖人证，凡我谆谆告尔者，无非欲尔无履错，无败坏也。若翰之光灯焰耳，尔尚趋之；我有大证，尔曷疑焉？大父与我所为，即我之证，顷父亦已证我矣。且尔既以古经为生命至宝，中必有我证焉，胡不穷厥奥而信我以保生命哉？吾非恃此往迹，增我之辉，但觉尔等中心，必无爱主之德也。我缘大父之名来，尔乃无取；若有缘己之名而来，尔则取之。大都尔等，惟求人世之荣光，不求自天主之荣光，故不能信我耳。尔勿虑我愬尔于父也，即梅瑟尔所怙恃，亦愬尔矣。尔能信梅瑟，或亦能信我。彼已预录余迹，尔不信彼笔，乌能信我口哉？！”
第二十一节  论食麦穗
耶稣郊行，门徒前数武，取田间麦穗止饥。适如德亚异学士发利塞俄辈见之，谓耶稣曰：“是乃耶稣之徒与，胡不守瞻礼日？”耶稣曰：“瞻日为人而设，非为瞻礼而设人也。瞻礼上主所定，上主主之，尔不闻古经乎？祭丰宁慈，是与其丰于祭，不若慈于人之为愈也。尔辈通此义，必不轻拟无辜者。”
第二十二节  瞻礼日起痪者
耶稣于瞻礼日，诣讲道所，发利塞俄之徒咸在，谓瞻礼日宜静守，凡少有作为，即犯诫。欲致耶稣此日行事，以开指摘，故令一右臂久痪者求救。耶稣知众意，令痪者前顾众人曰：“瞻礼日宁作善，宁作恶乎？宜救人，宜害人乎？有羊陷坎中，必援之，而况于人。”众默无以应,耶稣乃命痪手起,手即起。众惭。耶稣出至海滨，众毕从，皆欲一亲耶稣。其诸有病者，尤为更殷。凡被魔者，叩首至地称曰：“耶稣乃天主子也。”耶稣止勿称，诸病魔者并愈。
第二十三节  立十二宗徒
耶稣于众弟子中，选十二人，称为亚玻斯多罗，即所云遣使大宗徒是也。曰伯铎罗，曰谙德肋，二兄弟；曰长雅各伯，曰若望，亦兄弟；曰斐理伯，曰拔而多辣茂，曰玛窦，曰多默，曰次雅各伯，（以先从者为长以后从者为次）曰西满，曰大陡，曰茹达斯。（即后负耶稣者）耶稣将选兹，先登一山，自暮达旦，默存神功，而后定之。盖欲其随处不离，以躬睹躬闻为证，又欲其传道四方，为大教主，且皆授之以救病祛魔之权。

天主降生言行纪略卷之二终
 
天主降生言行纪略卷之三
天主降生一千六百四十二年
极西艾儒略述

第一节  山中圣训
耶稣与宗徒同在山中，四方闻而至者无算，争愿亲就耶稣。于是耶稣大展好生之德，凡病者被魔者，一就无不立愈，从者弥众。耶稣仰首，顾弟子而先论以真福八端曰：“神贫者乃真福，为其已得天上国也；良善者乃真福，为其将得安土也；涕泣者乃真福，为其将受慰也；嗜义如饥渴者乃真福，为其将得饱饫也；哀矜者乃真福，为其将蒙哀矜已也；心净者乃真福，为其将得见天主也；和睦者乃真福，为其将谓天主之子也；为义而被窘难者乃真福，为其已得天上国也。”
又曰：“尔闻前圣尝被世人窘迫乎？故吾复诲尔曹，若误认尔为不善，深恶尔，彼无当于汝之实，则妄甚也。顾尔为主而遭此；倍可嘉焉，为必获天上之厚报也。”复欷歔慨叹受世福者而言曰：“尔富矣、贵矣，安享之以为乐。在是矣，汝饱且饫矣，惜哉！其必将有饥渴矣；尔笑乐矣，哀哉！其必将有涕泣矣；兹受人赞美矣，痛哉！其必将受苦辱不堪矣。”
又向弟子曰：“譬汝辈如地上之盐，盐宜有味，若失其味，则凡物皆无味矣，又奚取焉，不过弃置道傍，践踏之耳。”又譬：“尔辈如职照临之光，山巅之城，不能隐也。又如灯烛不受笼罩，必置诸高台，照彻群迷。汝德须光明，令人见而仰之，肖尔善，且归功上主赞美尔大父焉。”
又曰：“尔勿以我之来也，为更定教法，暨前圣之言也。我实成全斯教，与其所已言者也。天地可有终穷，斯教斯言，一字一画，必无空幻。故凡口传经典，开导诸人者，在天国尚为微末；惟躬行经典之旨，垂则而开导诸人，乃于天国为大焉。若尔所作善，但如发利塞俄之徒，逞口辨给，其于天国，远矣远矣。古有言，毋杀人。杀人不必言，我有进于是，若以忿怒加人，即可议其罪矣；若以怒声叱人，可定其罪矣。若实加以狂人之名而詈之，则已负地狱刑矣。（无故怒人，或有故而怒太甚，则可怒又在我矣。若以义理怒人之恶，且以义理责之，乃无罪焉。后仿此。）今有人献物天主因而忆及憾我之人，宁先向彼求解，而后献焉可也。古有言，毋行邪淫。邪淫不必言，我有进于是者，凡目视他人妇女而心悦之，则心已奸。若尔右目为邪情之媒，宁剜斯目，不就地狱；毋全斯目，以就地狱也。若尔右手为諐尤之囮，宁斫一肢，以保全身；勿惜一肢，以永败全体也。（此言人须严绝犯罪之端，且凡亲友及所日用人物，犹我耳目手足者，苟陷我于不善之端，亦必当严绝之，以避其诱也。）古有言，弃妻者，遗以休书。我有进于是者，凡于己之妻，终身无离；于人之妻，终身无合。（人妻纵因犯奸，或已相离，然夫在不可妄与婚合。若耦已失，再嫁娶，则听之矣。）古有言，毋发虚誓。誓虚固罪，我有进于是者，概不必誓。指物而誓实亦不可。何者？天主至尊，固不可指以誓。且如天，乃天主之座；如地，犹天主措足处，岂可指乎？即协露撒棱城，人君尊鼎焉，岂容指乎？至于尔之首，亦不可指。何故？尔发黑白，欲以己意移易尚弗能，况尔首与生命，岂尔可自主乎？夫既无可誓以自明，则用何法？但果有是事，则曰是；无是事，则曰非。是非之外，更无他可明心迹也。”（按诸圣解，不可誓者三：事不实；或事虽实，而所关尚轻；或漫呼大主以证，皆属有罪，然终以虚誓为重戒也。）
又曰：“古人云：‘去人目，而欲以其目偿之；去人齿，而欲以其齿偿之，我不愿尔之有争也。有人掌尔右颊，则以左颊转而待之。有人欲告于官，夺尔一物，则以二物倍与之。有人欲告于官，夺尔一物，则以二物倍与之。有人役尔走千步，尔宜加两步以足之。有
人称贷尔物，尔勿悋借之。”
又云：“古人云：‘爱尔者爱之，恶尔者恶之。’今我有言，仇尔者，宜加爱焉；恶尔者，宜加恩焉；诽尔詈尔者，尔宜祷其安吉焉；其妄证窘迫尔者，宜求天主施福于彼焉。人待尔如是，尔加人宜不如是。盖爱爱我者，恶人能之，爱亦何功；加恩其恩我者，异端能之，何见其仁。爱不爱我者，爱功大矣，恩亦如是。诚如我言，为天主爱一切人，乃天主真子也。何故？天主命日普照，雨露润泽，不分善人恶人之地；勉而效之，其子乎。”又曰：“尔辈慎勿为善，以图人知，如是，则大无报于天国矣。故凡尔济人，勿若诈善者，惟冀荣名，喜在大衢公堂，如乐器以号于众，众知之，亦报矣。尔辈济人，务求隐避，右手施之，不使左手知也。乃大父彻见其隐，必报之矣。诵经祈祷，亦勿如诈善者，欲众见而共赞，若是亦云报矣，于天国何与焉？”汝乃深扄门户，俨对大主，静心庄诵，即有求焉，不妨祈祷。盖天主，尔之大父，无时不与尔通，即未求，亦知尔所需，况求乎？然求时，非诵念之多，有口无心，如异教者可得。惟真切简，当为要也。是以当求曰：‘在天我等父者，我等愿尔名见圣，尔国临格，尔旨承行于地，如于天焉。我等望尔，今日与我我日用粮，而免我债，如我亦免负我债者。又不我许陷于诱感，乃救我于凶恶。亚孟！’人能默契斯旨，又赦人罪，则在天尔父，亦赦尔罪；尔不赦人，必不蒙赦尔矣。斋素自有正义，枯槁其形，使人知其修苦，天主奚取焉？斋之日，宁为容以自隐也。”
又曰：“货窦固宜深藏，第不宜藏之于地，地有虫侵，有盗窃；藏于天，则无是虑。且宝藏所在，心必随之，藏于土，心亦系于土矣。故人不可事二主，有二必有一爱敬，一疏慢。尔事天主，可分心役于货财耶。且奚用过求，不观花鸟乎？鸟能播种乎，能覆藏乎？然饮食自如。花之为物，不组织而成章，帝服不能肖。一草木之微大父必顾存之，况尔辈贵于花鸟者乎？故衣食不必终日营营，尔大父自知尔需，务先求天国，与诸德之全，则其他物，皆见赐于尔者矣。”
又曰：“尔不轻议人，人必不轻议尔。尔务恕人，人必恕尔。尔竭力多施人，必见施尔满囊也。尔若度量以施，亦必施尔以度量也。”
又曰：“瞽能相瞽乎？俱蹶陷矣。徒能胜师乎？得与师齐已矣。彼伪善者第见人目之有小草，不觉己目之有巨木。故欲去人目之小草，必先拔已目之巨木。”
又曰：“尔毋误认伪善者，彼羊质而狼心，尔宜以其行察之。索肥果葡萄于荆棘中，必不可得也。心为善之府，亦恶之藏。言乃心之华，行乃心之实，未闻恶根能结善果也。然不结善果之树，必伐而焚之。”
又曰：“尔勿以圣物与犬尝，勿以珍宝置豕前。置豕前，则坏于践踏；与犬尝，则噬之矣。”
又曰：“尔务专乃志以向于道，未有求而不应，寻而不得。叩而不启者。子求食，父必不与之石；乞鱼，必不与之蛇。人虽不善，尚克以美物与其子，尔至善大父，将美贻尔，又可知也。但凡欲人施于尔者，尔当亦以是施于人，此乃古经古圣之要旨也。”
又曰：“噫！世涂广矣，世门宽矣，由户遵涂甚易，不知其日就于死路也。嗟乎！天路甚狭，天门甚小，难于步趋，不知其日就于生境也。”
又曰：“尔何频呼我为主耶，既呼而复不遵我命何也？凡得升天者，非徒频呼吾主而已，必遵我父在天之旨，始云得也。异日（指审判之日）将有哀向我者曰：‘吾岂非因主之能，而能知隐微未来事乎？非因主之名，而能逐邪魔者乎？非因主之力，而能为诸奇异显迹者乎？’我必曰：‘从未识尔。尔乃为恶之徒，速离我。’惟如我父之旨而行，斯谓之因我者矣。”又训诸徒曰：“譬彼构宅，立基深固，居之乃安，虽遭风雨飘摇，雷霆震撼，巨浸冲激，毫不折损。何者？为其基之坚厚也。若闻而不行，则筑舍浮沙，圯败必矣。”众皆悦服圣训，觉其施教，正如居尊申命，大异于发利塞俄之流也。
第二节  葛发翁又圣迹
耶稣山中讲道毕，旋往葛发翁城。途一癞者，（国俗凡染癞者不许人城，恐其恶疾过人，故在道旁求恩。）身无完肤，哀诉耶稣前曰：“吾主倘肯，则能洁我矣。”耶稣首肯曰：“允哉洁矣。”乃舒手抚之癞者即愈，复命之曰：“尔勿语人，惟诣主教铎德之前，遵行梅瑟之礼。”（梅瑟礼，凡癞者特蒙主佑，必先诣铎德前，听其详察果瘳，乃诣圣殿献礼谢恩，始许入城，与众人交接。）病者感恩不能缄口，到处宣扬。又城中一外方武官，为其爱仆病危，先因如德亚耆老以请。耆老为之恳求，且述其慈爱人民，亦曾创造一圣堂之功。次托亲友远迓，继乃躬迎道左。耶稣许往救，武官曰：“吾主曷敢辱临敝庐，愿锡一言，吾仆愈矣。予卑微武夫，所领兵士，去来是听，况耶稣命乎？”耶稣乃顾从者称之曰：“我于如德亚未尝逢如此信德者。吁！将来异地之人，必有得与古圣同享天国者；而独本国之子，将被驱于幽暗，受无穷殃也。”复顾武官曰：“尔归，因尔信，允尔求矣。”武官抵家，仆已愈。计其时，正耶稣所许之时也。
第三节  纳婴圣迹
将至纳婴，甫及城，遇丧车送葬者纷然，有妇哀甚，乃寡嫠止此孤子而殇也。耶稣怜而慰之曰：“尔勿恸。”爰抚床，抬者止。呼之曰：“稚子，我命尔起。”死者即起，遂能言。（西国风，人死逾日即葬。而送时，置于尸床，舁至墓所。故吾主一命，死者即作而言也。）诸送葬者无不惊异，而赞谢大主慈。又曰：“先知大圣作矣，上主降临宠顾我矣。”于是遐迩喧溢传之。
第四节  若翰遣使询主
若翰谏其君，被囚，闻耶稣起死异能，乃命二徒询曰：“果是契利斯督，众所共望者乎？抑尚有后来者与？（若翰盖无不知耶稣为真主，特借此以发明于众耳。）时疾者群聚，耶稣皆立愈之。遂谓若翰徒曰：“尔归，宜述所见以告也。瞽者视，跛者履，聋者闻，癞者洁，死者活，贫者得受训惠。不妄疑议我者，有厚幸也。如是而已矣。”二徒归，耶稣举若翰语众曰：“汝辈出适旷野，视何物乎？其风摇之苇乎，其衣软衣者乎？衣软衣者，则居王宫之内矣。抑视何物，其先知者乎？我实语尔，彼尤胜于先知者也。古经有云：‘我遣谙若，（译言天神，盖指若翰盛德超伦，犹天神超人类也。）与尔为前驱。’即此人也。自古及今，凡生于父母者，未有逾若翰之圣者也。然而在天国最小者，又逾若翰也。天上之国，非强勉不能格，努力者入其手矣。”又提醒如德亚之学士等不率教者曰：“此等似乎市童，相与嬉歌，怪无人和；相与哭泣，怪无人泪。若翰不饮不食，彼则以为有魔；人子既饮既食，彼又以为贪饕。吁！彼惟喜负自智而已。”
第五节  赦悔罪妇
发利塞俄有洗茫者，延耶稣。耶稣与宗徒入坐，城中一妇曰玛大肋纳，向染不洁，闻耶稣至止，惭悔图新，亟携香液，趋座后，俯首垂泪，即以泪涤耶稣足，用己发拭之，香膏沃之，口亲之。洗茫心中谓耶稣果先知者，必明此妇为罪人，而不容彼足前也。耶稣知其思之谬，发问曰：“今有二人于此，咸贷钱于富室，一五百，一五十。皆不能偿，主俱免之，则感孰多乎？”曰：“负多者感多矣。”耶稣曰：“然。”乃顾此妇，复谓洗茫曰：“我入尔室，尔未备水以涤我足也；斯女也，以泪濯之，以发拭之。尔未备油以沭我首也；斯女也，以香液而传我足。（如德亚国古礼，凡延客者，必备汤水以濯其足，且以香液沭其首，口亲其面，以表钟爱也。故耶稣发端如此。）夫是故，因彼爱多，蒙赦亦多；则爱少者，蒙赦亦少矣。”顾妇曰：“因尔信。尔罪赦矣，安意以往。”
第六节  逐魔谕异端
耶稣返，从者愈多，不遑暇食。有进负魔者于耶稣前，其人哑且瞽。耶稣为逐其魔，豁其目，启其光，众罔不骇服。惟发利塞俄辈傲且妒，妄意揣度，谓必以魔魁攻魔耳。耶稣知其念，顾谓之曰：“夫一国中，互攻互贼则通国靡子遗矣。设魔各怀离异，相排击，岂不立尽？谓我以魔攻魔，则尔子弟从我而攻魔者，由谁所使，必将云上主之能矣。若然，则尔子弟，亦将判尔罪矣。夫我以主之全能而驱魔，天国岂不尔近耶？凶强者自守其险，则所得之物皆安。若更有强者胜之，则夺其所恃兵戈，而所攫者散矣。凡不与我偕者，我敌也；不与我同收获者，必耗失也。夫获罪他端，犹可赦；获罪圣神者，永不赦矣。（按经，获罪圣神者有六端：妄恃主慈，犯命无忌，一也；失望主宥，不复改图，二也；攻斥已见真理，三也；妒忌他人福宠，四也；固执不听善劝，五也；怙终不悔前恶，六也；此六罪既出于明知故犯，则违悖天主至善圣神远矣。故怙终不悔者，永不赦矣。）木之佳否，以其实验之。言生乎心也，恶辈而心已坏，何能出善言乎？储美者以美出，储丑者以丑露。审判之日，即一浪语必讯，刑赏皆从尔言以定也。
第七节  论疑真主之罪
发利塞俄辈，屡见耶稣灵异，犹然不信，欲得天上证验为据。耶稣谓众曰：“彼恶类作伪，我不欲以他验示之，第以若纳豫知者，三昼夜居鲸腹，而后安出。（按古经，若纳古先知，曾承主命，往尼你物名郡，以天主圣怒警戒其恶。若纳难之，乃买舟别往避命。方解缆，狂风大作，航几沉。若纳醒，知必因犯命，乃危众尔，甘受投海，以息风救人。遂入海，大鱼吞之。三日后，竟复吐于岸。若纳乃往彼城，传论国主与诸士民，一切悔过改图，严斋四旬，方蒙主宥也。）则人子亦必处于地心三昼夜，是足证也。（指死后三日复生。）噫！将来审判之日，尼你物大郡之人必起而面订此辈之罪。盖彼因若纳之言，即能改图，矧斯之愈于若纳者乎？南方之国，有王后钑罢者，亦必起而订其罪。盖钑罢闻撒落满国君之贤，即远来受教，况斯之愈于撒落满者乎？”又曰：“鬼魔或离人身，求安无所，欲归原处，复增益七魔与偕往焉，则其后恶重于前矣。彼恶人，亦犹是耳。”
第八节  论顺主者为亲
耶稣方设教谕众，中一妇忽扬声向耶稣曰：“厥胎何幸得怀尔也！厥乳何幸得哺尔也！”耶稣应曰：“闻上主之训而遵之，斯谓之幸焉。”尔时圣母暨亲属昆弟造门，阻塞者众，莫能入，有告耶稣者曰：“若母若兄在门。”耶稣曰：“畴为吾母，畴为吾兄？”顾群弟子，暨诸问道者曰：“是非吾母吾兄弟乎？”盖承顺在天我父之旨，即吾兄弟、吾姊妹、即吾母也。”（耶稣此言，盖示以道德为神亲者，视以血肉为亲，更获主宠也。且圣母与诸亲属，亦必因爱慕之德，大逾于人，方为大主所亲，非但因怀养吾主之身而已也。）
第九节  播种喻
耶稣至海畔，郡邑人士云集，乃登舟设喻曰：“田者出矣，播其种。种或遗道傍，则受践于人，食于鸟矣。或堕硗砾，根浅土薄，日出立槁矣。或落丛棘中，则覆敝不长矣。惟播于沃壤者，则或一而获三十焉，或六十焉，或百焉。”复宣言曰：“能悟者通之。”群弟子退而请曰：“曷时为寓言谕人，顾我等亦不知也。”耶稣曰：“天国奥理，固宜与尔辈知之。若他人者，视亦不见，听亦不闻，姑与之寓言云耳。尔辈得见得闻，可谓至幸，从古诸圣与先知者，欲见尔所见不得见，欲闻尔所闻不得闻也。今兹取譬，尔尚不达，则他诸喻何以达乎？夫种，天主之言也。播种，传天主之道也。田者，人心也。遗道傍践踏且食者，闻天主之言而被魔挠乱，志意不存者也。堕落硗砾立槁者，闻天主之言，亦喜受之，然立根不深，稍遇嫌阻，辄生厌也。蔽覆于丛棘者，既闻天主之言，又被世务货财佚乐之念，蔓覆抑塞，不复勇猛前进也。惟播于沃壤者，闻天主之言，而蓄于至善之心，力行之，即以含忍之德而结实也。但行之功效，多寡不一，故有三等之别焉。”
第十节  天国四喻
耶稣又谕曰：“天国如田，播种皆嘉谷也，有仇者潜播之以稂莠。佃者告于主人，请尽芟之。主人曰：‘不可，莠去则嘉谷随之。姑俟其成，吾必命先敛稂莠，投诸烈焰，然后取嘉谷而登之廪也。”又曰：“天国如播种于田者，既播而任其滋生，迨成熟，主者始至以收敛之。”又曰：“何以譬天国，似乎芥实，其较诸蔬独小，及其长发也，翘出诸蔬之上，枝干扶疏，足栖戾天之鸟。”又曰：“天国如以酵发面，今有面数斛，以微酵投之，面渤发焉，利用甚广。”（耶稣训人，皆取迩言寓意，俟弟子有请，始明言之，盖前圣豫谓，寓言启口，阐明从古之秘奥，此其证也。）耶稣散众归舍，宗徒问稂莠之旨。耶稣曰：“播种者人子也，田者人世也，嘉谷，善人；稂莠，恶人也。仇者，邪魔。收敛者，世界之穷尽也。敛刈者，天神之效命也。付烈焰者，入地狱也。登廪庾者，升天国也。恶人在狱，痛号切齿。善人在天，放光如日，能悟者悟之。”
第十一节  求天国三喻
耶稣曰：“天国如重宝，藏于人之田，或窥其端，复覆藏之，不胜喜，必倾所有购此田也。又如鬻宝者，偶见一美珠，必尽捐赀市之。”又曰：“天国如举网得鱼，必择其嘉者纳诸器；其不嘉者，弃之渊。故世界穷尽，天神来别善恶二种。恶者悉畀之火，其痛苦哀号，有不忍闻焉。尔辈悉喻乎？皆曰唯唯。
第十二节  晦迹本乡
耶稣复还纳杂勒故居，瞻礼日，讲道如常。一日讲经至古圣依撒意亚所豫言，上主之神，与我偕焉。遣我为晓谕贫乏者，医疗痛裂其心者。为榜谕已被掳者，必获释宥；瞽者，必获开目睹光。为传谕大赦之年，赏善罚恶之日云云。诵毕掩卷，付侍者曰：“古经之言，今日验矣。”斯时，众注目耶稣而耸听之，然未谂其为真主，相与私语，及所自出曰：“是某氏之子耳。若此人智灵迹，从何得耶？”耶稣曰：“尔必欲我显灵异事，如在葛发翁者乎。我实告尔，未有前圣而人不敬者。惟生于斯，长于斯，邻里亲族，未有能敬者也。”耶稣竟不以灵异事，显示此方，惟抚救数人病耳。为此方人心多伪而信不笃故也。维时阴谋加害，诱之出郭，临高山之崖，挤堕深谷。耶稣无容处害，稠人中往还，容与自如。
第十三节  遣使传教定规
耶稣遍行郡邑，广布教化，乃见民众如羊无牧者，心甚悯之。谓十二宗徒曰：“穑事可获者多，但收获者寡矣，尔辈宜询穑主命收之。”其速往焉，第行必两人俱也。复戒曰：“尔且勿往异邦之乡，但先救本国之民、失牧之羊者，且谕之以天国临格甚迩。我授尔救病、逐魔及起死者之权，尔徒手受之，亦宜徒手与之。勿以钱贝实尔橐，勿以糇粮备久需。衣不可兼，履仅可护足底，柱杖可携。彼工匠为人力作，而人食之；尔为人施教，有不得食者乎？凡入人邑，先问其可主者。既入门，即勿他适，且宜祝其家之安吉。倘彼能承，则尔所求必庇之；不则尔所求，亦必被于尔躬。其有不听信，拒尔不容者，尔宜出其疆域，即履间之尘，亦宜去勿曳也。盖至审判之日，虽索多抹与恶木辣两地人，尚亦宽之，独此不容不听教者之刑。必不少贷也。”（索多抹、恶木辣两郡人，皆尚拂性男色。天主深恶其罪，曾降天火烬毁其地与人矣。甚言不容传教者之刑，更当重也。）
第十四节  谕宗徒传道耐苦
耶稣明知将来传道之难，预坚宗徒之心曰：“我遣尔四游，若驱羊于豺狼中，尔宜智如蛇，驯如鸽。彼以尔教为异，而执讯于官于君，尔勿预思论答，顾其时必有启尔言者。盖彼际所答，非尔辈自出，乃尔大父神告也。维时固有弟服尔教，兄异而讦之；子服尔教，父异而讦之者。盖人之密迩，乃偏为仇。第遭是冤苦，终不变志，方能自救矣。若此城迫，宜之他城。”又曰：“从来无胜师之徒、胜主之仆，但仆如主、徒如师，斯亦足矣。未有主遭辱于人，而仆免也。惟勿畏而已。”又曰：“尔勿畏能伤尔身、不能伤尔神者。夫雀之微，非大父之命，亦不堕地。尔辈即毛发之数，大父纪之，尔勿惧焉。尔视群雀，不尤贵乎？”又曰：“凡今向众前认识我者，我将于吾父之前，亦云识彼；若今向众前，不认识我者，我将于吾父之前，亦云不识彼。凡重爱其生命者，正失其生命者也；若为我失其生命者，则得其生命者也。凡延接尔者，即为延接我，延接我者，即为延接遣我者也。我实告尔，凡以冷水一勺，遗兹小子，亦不失其报。”宗徒如命，四游诸郡邑，谕人悛改，随处驱逐邪魔，傅油病人，皆获救愈。
第十五节  五饼二鱼饷五千人
宗徒还自郡邑，备以所行告耶稣。耶稣携至僻所，少憩，又因追随者众，与宗徒登舟涉他所。诸郡邑人，或先遵陆，或先泛舟，并于水次迎焉。耶稣迄济，与宗徒登山而坐，复下山诲众。有疾病者，辄怜而救之。将夕，宗徒告曰：“日云暮矣，况兹旷野，宜谢遣，俾散村落，以就饮食。”耶稣曰：“无庸，当与以饮食。”乃问斐理伯。斐理伯曰：“今即捐二百银钱治具，不能望多腹也，况此无可市者。”谙德肋曰：“惟一稚子，携大麦饼五、鱼二，然于千众何哉？”耶稣曰：“携来。乃命宗徒谕众列坐，或以百，或以五十，计五千余人，而童妇不与焉。耶稣取饼与鱼昂首向天，谢恩祝福，剖而授宗徒。宗徒随人所欲多寡，遍给之。众人饱饫，尚有余也。耶稣命彻所余勿失，宗徒敛之，计十二筐焉。众见耶稣灵异若此，佥曰：“是即我等所望救世之主也。”耶稣辞众，命宗徒登舟，先往日搦撒地，独入深山，默用神功。盖知众心感戴，将欲拥己为君，而故避之。
异哉！吾主全能也。圣奥斯定曰：“耶稣所行灵异诸迹，一一足醒人心，令人由其所见之事，推思所未见之主也。盖天主本体，自非人目可见，惟因其控制天地万物之能，恍然见之。如数粒种之微，发生无量数。自非全能之功，曷克至此？但人因习见，忘其奇妙，故时另显异事，以惊人目，庶其日用而不觉者，因斯异常而豁醒焉。夫吾主宰制天地之大，保养兆民之众，原更奇异于以数饼而饷数千人也。人不奇彼而奇斯，非斯奇胜于彼奇，特稀见耳。缔思每日普养吾民者谁乎？岂非令地发育，种一而获十百者乎？故每日发生五谷百果于田地者，即是日发无量数之粮于门徒手者也。造化之权，在吾主之手，其五饼者犹种也，非种于地以生，乃造地者自命之倍多发也。”美哉！圣人之言，吾辈观兹可不仰天主变化之全能，并感天主日用之需乎？）
 
天主降生言行纪略卷之四
天主降生一千六百四十二年
极西艾儒略述

第一节  日搦撒步海圣迹
耶稣抵暮独处山中，宗徒泛海。至夜分，风逆波涛大作，舟几覆。耶稣知其危，乃步海而往，甫近舟欲安之。而众见履海者，大诧，以为妖影，惊悸高呼。耶稣曰：“尔辈勿惧，是我也。”伯铎罗曰：“倘是吾主，曷令我履海至彼。”耶稣曰：“来。”伯铎罗跃入海中，如步平原。旋见风涛汹涌，转念少疑，身即将溺，复号耶稣拯救。耶稣以手援之曰：“小信人哉，疑何为？”舟人复乞耶稣登舟，既登，风浪遂息。众俯首耶稣足前曰：“尔真天主子也。”俄而济，乃日搦撒之地。此方人皆识耶稣，互相传报，而诸疾病之人，填衢求疗，得一抚耶稣之衣，无弗立愈者。
第二节  论天粮指己圣体
诘朝，众往海畔访耶稣不见，又知昨不与宗徒同舟。正相忆间，适有他舟泊岸，皆就而渡，至葛发翁城觅之，即遇诸涂曰：“吾师何时至此？”耶稣谓众曰：“尔来访我，特因昨饱饫而来也。尔勿务得与时俱尽之食，宜务得永久不匮之粮。人子者将与焉，亦大父之命与尔也。”众曰：“不识何以得之？”曰：“信于大父所遣者是矣。”众曰：“有何奇证，启我信乎？昔者我辈之祖，获食玛纳于野中。（玛纳者，上古梅瑟时，从天降下，状类米麦，取食可当众味。）盖古经有云粮自天降以与之食，顾未审此外尚有可食者否。”耶稣曰：“我实语尔，夫非梅瑟与尔自天之粮，乃今吾父锡尔真粮，自天降而活人世者也。”佥曰：“吾主时赐我是粮足矣。”耶稣曰：“我即生命之粮，奉我不饥，信我不渴。我尝与尔辈言，尔既闻且见，奈何弗信？吁！凡父所付我者，必亲就我；就我者，我必不麾之去。盖我自天降来，非自行吾旨，乃行遣我者之旨耳。大父遣我之旨，欲我勿失其所付于我者，又欲我于世尽日，赐之复活也。且欲凡世人有见其子而信者，皆与之常生矣。”众讶耶稣所云“吾乃真粮自天而降者”，相向曰：“此耶稣，若瑟之子，吾识其父母者也，何云真粮自天降乎？”耶稣曰：“尔勿相疑，非我父启佑者，不能就我。就而信我者，必得常生。尔祖虽食玛纳，亦不免死。若兹真粮人能食之，即不死矣。我乃自天降来活粮也，此活粮即我之身体，尽活世命者是。”如德亚国人不解，争曰：“何能以己之身体，充我辈食哉？”耶稣曰：“若尔辈不食人子之体与血，则罔有生命矣。食我体，饮我血，乃得常生，我日后必复活之。盖我体为真粮，我血为真饮，故饮食之者，则我与之偕，彼亦与我偕焉，两无间隔。犹父遣我，我固因父而生，则食我者，亦因我而生也。此乃自天之粮也。”闻者实不能通，耶稣又曰：“尔勿异斯言，他日见人子上升于原所，则知其为何如矣。夫物之生命神也，肉乃物而无用者，故我与尔辈所言者神也，乃生命也。但尔辈有未信者，故先有言，苟非我父所与，则不能近我信我耳。”众愈不解，有他适流散者。耶稣因谓十二徒曰：“尔辈亦欲去乎？”伯铎罗对曰：“我辈何适？尔有常生之言，我辈知之，实信尔为契利斯督天主子也，又何适？”耶稣曰：“我顾择尔十二人，然中尚有一魔焉。”（盖指茹达斯日后背耶稣者也。圣体事，详见七卷三章。）
第三节  论污洁
耶稣在加理勒亚，异学士辈及诸胥史之流，来自都城者趋谒，偶见宗徒未盥手而饭，心窃非之。（彼俗所传，不盥手不食，过市井非沐浴不食，凡盘盂瓶罍卧榻诸具，必先加洁除，然后用之也。）乃语耶稣曰：“尔徒奚不守长老之礼，未盥而饭？”耶稣曰：“尔曹何因长老礼，反违上主命乎？”天主命人孝敬父母，苟詈焉，罪至死。尔将以孝敬父母不足论，惟孝敬于尔足矣。苟循尔礼，将不虚上主旨耶？古圣者依撒意亚尝有言，极当于尔。其谓：‘斯民也，惟以口舌尊我，衷则远我。惟以人学相传，徒然敬我矣。’”复集众而语之曰：“尔辈听我言，能通之乎？夫非从口入者能污人，乃从口出者能污人也。”宗徒即耶稣曰：“彼学士辈闻斯言，未克自知其非，返遽以为迂诞矣。”耶稣曰：“夫木也，非大父所植，必被拔也，直任之耳。是朦也，以朦相朦，两俱陷也。”耶稣退息，伯铎罗偕诸宗徒复求解污人之言。耶稣曰：“尔亦不肖耶，饮与食，岂能污人？饮食自外入，不关于心，一经内腑，即秽而下矣。凡杀人、邪淫、窃盗、妄证、悭吝、奸诈、骄傲种种恶念，皆由内出。如是者能污人也。若但不盥手而食何污之有？”
第四节  底落圣迹
耶稣历底落及西团二地，避迹不欲人知。适有方外妇人，加纳搦亚者，其女被魔，闻耶稣至，即俯伏号恳曰：“吾主达未之子，怜恤我。我女甚窘于魔，愿驱之。”耶稣不应，复祈不已。宗徒乃代为请曰：“愿发示，免其频呼聒耳也。”耶稣曰：“我只来救本地迷群耳。”妇又前俯拜，求曰：“吾主救我。”耶稣曰：“岂可以己子之食投于狗。”妇人应之曰：“斯亦可尔。主人有遗，狗必食之。”耶稣曰：“尔信大矣。因尔之信，许尔所求，尔女之魔去矣。”妇归，魔已去，女愈。
第五节  加理勒亚圣迹
出底落，至西团，道经加理勒亚海滨。有喑而聋者，众求为开豁。耶稣挈至静处，以指点其耳，液点其舌，乃仰天哀叹而呼曰：“厄弗达。”（译言开也。）喑聋者，即能聪，能言矣。复戒之曰：“勿告人。”其人不能默，愈用以告。耶稣登山坐，众多以残疾人投足下，耶稣一一愈之。于时诸人，见聋者听，喑者言，瞽者见，跛者走，一切神效，竞赞大主之恩。
第六节  七饼鱼给数千人
是时，众见耶稣疗诸疾异能，从随弥殷，而乏食。吾主谓其徒曰：“余悯斯众远来，三日从游无食。”弟子曰：“旷野中，从何得粮，以饱许众哉？”耶稣曰：“粮几何？”曰：“仅七饼，及些小鱼耳。”耶稣命众席地而坐，取饼及鱼，谢恩剖而授诸徒，遍给之，众得饱焉。命收其余得七筐，食者凡四千人。
第七节  论宗徒防异端
耶稣辞众，同宗徒登舟，往马日但。发利塞俄及撒杜则俄二党就耶稣，求见自天之证。吾主深叹其不醒曰：“尔求证，我实与尔言，无他证，惟以若纳为证耳。”（详见前。）复辞众登舟而渡，门徒忘携粮，耶稣戒众弟子曰：“尔切宜防发利塞俄及撒杜则俄二党之酵。”宗徒受命，因念未赍糇粮。耶稣知其意，复谓曰：“尔何信之小哉，而虑及糇粮乎？曷不思曩于野中乏食，我以五饼二鱼，饱五千余众，尚余几何？”众对曰：“余十二筐。”又曰：“适因绝粮，而我以饼与鱼，又饷四千余人，所余几何？”曰：“七筐。”曰：“何为不醒而惛惛若是耶？我所谓，非指食也。”众乃觉耶稣之语，喻发利塞俄不正之学也。
第八节  伯撒衣达救瞽
伯撒依达之岸，有瞽者，或携之来，乞耶稣点之。耶稣引至市外僻所，取口液傅其目，而询之曰：“尔能见否？”答曰：“第见人如树木之动。”复再手抚之，其目了然，戒之曰：“尔归，慎勿语人。”
第九节  预言受难复活
如德亚国王黑落得，闻耶稣种种异迹，心殊悬仰而欲见之。时耶稣已往则撒勒亚，谓宗徒曰：“世人有何疑议于人子者？”宗徒曰：“人或以为若翰复生而行异事，或以为厄利亚（古圣人名。）见世，或以为古先知者重来也。”耶稣曰：“尔等云何？”伯铎罗曰：“尔乃正为契利斯督天主子也。”耶稣曰：“噫！尔幸甚，盖此非人示尔，乃在天我父默示尔者。我亦谓尔，正是白德腊，（白德腊，彼中石名，音近伯铎罗，故借指之。）而于斯石上，将建吾教会，魔力莫能摇。又将托尔天国之钥，以司启阖，凡罪之解赦，皆系尔之容否也。盖付圣伯铎罗及后诸司教者，代为释罪之权，即定告解之礼也。更戒宗徒，勿向人谓我是契利斯督。盖人子欲往协露撒棱受多窘辱，以至被钉十字架而死。然又不三日，必复活也。伯铎罗闻言，愕然阻之曰：“吾主，何可如此？”耶稣顾之曰：“娑殚去，尔无味于天主之事，惟识世人情味耳。”（娑殚，译言魔也，狂诞也。严责其相阻受难救世之旨也。）复聚宗徒，及众人谕之曰：“凡欲从我，先须拂己私，日负己之十字架以从也。盖欲保其性命者必失之，若为我为道而失之，斯则保之矣。试令得四海之富，天下之广，而损其灵神，是为何益？顾宇宙内，何者可易我灵神乎？”
第十节  大博尔山显圣容
耶稣既示受难之事，越六日，携伯铎罗、雅各伯、若望三徒登大博尔高山，默用神功。余众皆在山麓，（山在加理勒亚。）三徒卧而醒，忽睹耶稣圣容，发光若日，被服皓洁如雪，政天上景象。又见梅瑟、厄利亚两先圣对耶稣相语将行最上之事。（指受难救世。）伯铎罗喜告耶稣曰：“此间乐矣。”吾主倘许可，请制三幕，一居吾主，一居梅瑟，一居厄利亚。语未毕，则白云绕护左右。随闻空中声曰：“是乃我爱子，尔辈宜听之。”三徒咸凛凛俯伏，耶稣以手提之曰：“尔起毋恐。”三徒仰首独见耶稣，不见两先圣矣。耶稣复与下山戒曰：“兹所见所闻，未至人子复活时，毋出而口。”三徒隐不敢泄，然私议莫解复活之旨也。（吾主耶稣，既以受难之事，屡示宗徒。兹欲少慰之，故显其圣容，微露天国永福之端。是时梅瑟尚在领博处。领博者，地中古圣灵魂所居安乐之处，暂候天主降世，然后同升也。厄利亚，则生福地。福地者，世间最乐之处，天主初生人类之所，亦日地堂也。此曰俱被天神引见耶稣，乃复归原所。）
  </div>
  <div class="pagination">
   <a href="耶稣会文献汇编_page87.html">
    上一页
   </a>
   <span>
    ...
   </span>
   <a href="耶稣会文献汇编_page83.html">
    83
   </a>
   <a href="耶稣会文献汇编_page84.html">
    84
   </a>
   <a href="耶稣会文献汇编_page85.html">
    85
   </a>
   <a href="耶稣会文献汇编_page86.html">
    86
   </a>
   <a href="耶稣会文献汇编_page87.html">
    87
   </a>
   <span class="current-page">
    88
   </span>
   <a href="耶稣会文献汇编_page89.html">
    89
   </a>
   <a href="耶稣会文献汇编_page90.html">
    90
   </a>
   <a href="耶稣会文献汇编_page91.html">
    91
   </a>
   <a href="耶稣会文献汇编_page92.html">
    92
   </a>
   <a href="耶稣会文献汇编_page93.html">
    93
   </a>
   <span>
    ...
   </span>
   <a href="耶稣会文献汇编_page89.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
