<!DOCTYPE html>
<html>
 <head>
  <meta charset="utf-8"/>
  <title>
   续古今攷 - 第 5 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续古今攷 - 第 5 页/共 21 页
  </h1>
  <div class="content">
   缮治河上塞　二年十一月
　　史记秦始皇纪北据河为塞并隂山注河西有隂山县至辽东蒙恬传秦已并天下将三十万众北逐戎狄收河南筑长城因地形用制险塞起临洮属陇西至辽东延袤万余里于是据阳山【五原西安阳县北有隂山隂山在河南阳山在河北】逶蛇而北予谓塞垣即长城也鼂错传言治塞亦云髙城深堑具蔺石布渠答然此岂足恃恐是扼险据守胡骑穴隙鱼贯而入即易击耳故汉书谓匈奴穿而入也是必平险阻使坦夷然后万骑齐进长驱则难御故有塞犹足助隄防之万一虽然三代封建则侯国各自为守而有余后世郡县分守为力寡少虽有塞可恃而不足必屯重兵如防恬而后可此之缮河上塞乃大河西北界匈奴处也予窃谓有齐桓公则北伐山戎孔子有微管仲之叹文武成康穆宣南伐北征所向皆可不幸而幽王当之则不免于骊山之难顾中国本根如何耳
　　故秦苑囿园池令民得田之
　　师古曰养禽兽曰苑苑有垣曰囿所以种植之谓园田谓耕作也孟子齐宣王问曰文王之囿方七十里有诸对曰于传有之曰若是其大乎曰民犹以为小也曰寡人之囿方四十里民犹以为大何也曰文王之囿方七十里蒭荛者往焉雉兔者往焉与民同之民以为小不亦宜乎臣始至于境问国之大禁然后敢入臣闻郊关之内有囿方四十里杀其麋鹿者如杀人之罪则是方四十里为阱于国中民以为大不亦宜乎朱文公注囿者蕃育鸟兽之所古者四时之田皆于农隙以讲武事然不欲驰骛于稼穑场圃之中故度闲旷之地以为囿然文王七十里之囿其亦三分天下有其二之后也与然予攷之周官不见天子诸侯之苑囿园池春搜夏苗秋狝冬狩山虞采山野泽虞采泽野六乡六遂二百里内皆井田沟洫畎浍非猎车之所可驰骤亦非小禽兽之所能逾越必有髙原而枯下泽而涸秋冬之猎可骋也春夏则草木茂盛禽兽乳字其猎必不大甚且其所谓艾兰以为防以旌为左右和门有有表设为射禽之然后驰驱禽入焉则防外之驱兽者乡遂之万民也天子之军也必搜山抉泽禽兽始出禽兽出则驱入于兰艾之防内则天子杀诸侯杀大夫杀古无骑以马驾车驰逐而射者在车上有御有右如军礼有射左膘达于右腢之上杀有射左膘达于右髀之中杀有射左膘达于右骼之下杀则又伤面不献践毛不献不成禽不献禽虽多择三十焉其余以与大夫士习射于泽宫中者取之田不得禽而射中则得禽田得禽而射不中则不得禽上杀中心而死速者为干豆干之以献宗庙之豆次杀逺心而死缓者为宾客之豆中肠胃污泡而死尤缓者以充君庖而又所取不过三十于以习武又以尚徳又以见君之不贪夫以兴军动民如是之劳而终之以亷其必有意也已是皆出于山原薮泽幽逺旷僻之地寻常所不采不虞之地蕃息自然之禽兽以供人主一年而四猎人主既猎而后百姓得猎恐非养禽兽于苑以待猎也后世常令野人捕取禽兽置之所筑之苑囿以待猎遂有文王之囿之说予窃疑捕得生物置之苑中而无以食之则必虎豹啖鹿豕大吞小强噬弱故又筑垣以囿之欤如此则亦不胜其烦矣秦得志侈大苑囿圏槛毛齿蹄角之物以待田猎大于齐宣王之囿不待言谕园池则如后世莳果栽蔬种花蓄鱼鼈之类汉王一切弛之许民田耕亦得民心之一端也
　　附汉武苑囿防猎攷
　　予读司马迁见平准书所记诸官各置农官事有曰其没入奴婢分诸苑养狗马禽兽叹曰是乃以人养兽一则供人主之田猎二则供人主之玩好三则供人主之庖防也恐文王之囿不如此读汉书徐乐传言天下之患在土崩不在瓦解言已有疵至谓能销未然之患无土崩之势虽有强国劲兵而陛下逐走兽射飞鸟防宴之囿淫纵恣之观极驰骋之乐自若金石丝竹之声不絶于耳帷幄之私俳优侏儒之笑不絶于前而天下无宿忧又叹曰此岂人臣所宜言人主御下有道则色荒禽荒酣酒嗜音峻宇雕墙不妨极天下之乐可乎徐乐借纵横之说立论以侈汉武之心可诛也又读司马相如子虚赋夸苑囿车骑游猎之事楚有云梦之田齐有青丘之田天子有上林之田猎有小大之不同而侈心则一予于是又叹曰汉武所以喜相如此赋者犹异日见文人之赋而恱之齐之猎不如楚之猎楚之猎不如天子上林之猎赋所戒不足以为汉武之儆惧张大三猎适足以啓汉武之侈淫相如虽文稍富其心术亦务为迎合上意怂惥益甚讽谏缺然人品不足齿也又读东方朔传书武帝建元三年始出微行事北至池阳西至黄山南猎长杨东游宜阳与常侍武骑待诏陇西北地良家子驰射鹿豕狐兔手格熊罴驰骛禾稼稻秔之地民皆号呼骂詈言于鄠杜令诸骑欲鞭击令令大怒呵止猎者示以乘舆物乃得去丞相御史知指乃使右辅都尉巡徼右内史发小民供侍后乃私置更衣十二所于是上以为道逺劳苦又为百姓所患使大中大夫吾丘夀王与待诏能用筭者二人举籍阿城以南宜春以西提封顷亩欲除以为上林苑属之南山又诏中尉左右内史表属县草田偿民吾丘夀王奏事上大恱东方朔在傍进三不可之谏其辞甚美此不备言然武帝遂起上林苑如吾丘夀王予于是三叹曰取膏腴之地成荆棘之林而长养麋鹿广狐兔之苑大狼虎之墟壊人塜墓废人室庐斥而营之垣而囿之骑骋东西驰骛南北又有大沟大渠一日之乐不足以危无堤之舆东方朔此谏如绘画猎之所以然足见车骑出没禽兽奔走之状仓卒之间辞理俱到武帝忽而不用何哉东方朔之言似谲而实正司马相如之赋若讽而实防防从正屏世主之常态也古今苑囿之盛无如秦皇无如汉武汉武犹有悔心中外多得贤才以故秦亡而汉虽耗不亡云
　　附罗氏致鹿与女攷
　　或问曰书内作色荒外作禽荒以色对禽言何也曰礼郊特牲有之蜡之祭也大罗氏天子之掌鸟兽者也诸侯之贡属焉草笠而至尊野服也注诸侯于蜡使使者戴草笠贡鸟兽焉诗云彼都人士台笠缁撮又曰其饟伊黍其笠伊纠皆野人之服也罗氏致鹿与女而诏客告也以戒诸侯曰好田好女者亡其国注诏使者使归以此告其君所以戒之此以色荒禽荒并为诸侯之戒其从来逺矣正义曰客为贡鸟兽之使罗氏先受贡毕使者临去又以鹿皮及女子致与使者而宣天子之诏令使者以告戒其君不得好田猎近女色使国亡也言鹿是田猎所得之物女是亡国之女而王所以获者也一云岂每国輙与女鹿耶正当罗氏以鹿与女示使者尔予谓此礼他经并无所见虽有此礼亦亡秦汉唐宋并未尝用窃疑十二月之社蜡以田猎鸟兽贡之王千里之外之侯恐难卒致如承平之天子不曽用兵伐取亡国之女焉得宫中有如是之女正义谓以鹿女示使者恐是臆度不当有女如是之多以答诸侯也然以田猎女色亡国则比比皆然因田猎以选车徒则有车攻吉日之诗以美宣王还之诗卢令令之诗则刺二君矣周南召南之二风述妃夫人之徳变风则无非女色取乱亡者矣故每以女色对田猎也师田之礼唐人尚行之宋兴以来前九庙未尝有苑囿田猎之举惟徽庙花石纲艮岳有苑囿之失效汉武微行亦未尝御鞍马伐狐兔不过郜七李师狭邪之游遂至北狩不返呜呼罗氏之戒有以哉自过江后马少无车代以轿南人不识田猎淮襄军间打围惟北方特盛南渡六朝髙孝并无苑囿田猎之好光庙不乆宁庙恭俭而权移大臣理庙未尝跨马度庙多病早世僻处一隅国势小弱岂有秦汉苑囿田猎万分之一国祚所以终者天数也秦桧误其始贾似道败其终非有田猎女色之祸也予尝谓夏商周前三代也汉唐宋后三代也汉七制唐三宗当以宋太祖仁宗孝宗为宋三宗共汉唐十贤主表而出之惜乎宋史未有修者后之君子或将有取于斯


　　古今攷卷十
&lt;子部,杂家类,杂考之属,续古今攷&gt;
　　钦定四库全书
　　古今攷卷十一
　　元　方回　续
　　令民除秦社稷立汉社稷【二年春二月】
　　周礼地官大司徒设其社稷之壝而树之田主以其野之所宜木遂以名其社与其野小司徒凡建邦国立其社稷正其畿疆之封注九畿封人掌设王之社壝为畿封而树之注壝谓坛及堳埒也畿上有封若今畦界矣不言稷者稷社之细也凡封国设其社稷之壝造都邑之封域者亦如之令社稷之职此所谓天子之社稷也诸侯之社稷也又有所谓都鄙之社稷也周以朝廷三公三孤六卿百执事为官府以天下五等诸侯为邦国六乡六遂三百里之外为都鄙三言六字尽天下之形势而制度立矣此以上王畿侯邦都鄙社稷之分也大宗伯以血祭祭社稷注隂祀自血起贵气臭也社稷土谷之神有徳者配食焉共工氏之子曰勾龙食于社有厉山氏之子曰柱食于稷汤迁之而祀弃王制曰天子社稷皆太牢诸侯社稷皆少牢此社稷用牲之异社与稷乃土谷之神而以人鬼之勾龙侑食社稷焉又稷之名义也小宗伯掌建国之神位右社稷左宗庙匠人营国左祖右社此宗庙居左社稷居右之分也子路使子羔以为费宰谓有民人焉有社稷焉费者鲁季氏之邑子路为季氏宰而用不读书之子羔宰此邑然因是可推春秋之时虽小邑亦必有社稷也祭法曰诸侯为百姓立社曰国社诸侯自为立社曰侯社此见诸侯有二社其一受封之社其一为民祈报之社也祭法曰大夫以下成羣立社郑氏曰羣众也大夫以下谓下至庶人也大夫不得特立社与民族居百姓以上则共立一社今时里社是也此郑释大夫与民共立百家之社以汉里社方之也白虎通曰天子社广五丈诸侯半之其色东方青南方赤西方白北方黑冒以黄土此社稷广狭之制与夫土之五色也左传有曰书社千家齐侯致千社于鲁齐人与卫地书社五百此乃杜预所谓二十五家为一社也周五党为州二千五百家州长中大夫一人则有二千五百家之社下至于四闾为族族师中士一百家亦当有社但未知坛壝云何若无籍田则民共供粢盛物牲六乡之外六遂亦然此乡遂之社稷也即又在都鄙之内者也月令仲春命民社月令秦书也秦民得立社稷可攷也已先儒谓自秦以下民始得立社然礼书有大夫以下成羣立社之文则民许立社稷不始于秦也秦法十里一亭十亭一乡有三老有秩啬夫游徼而县大率方百里县宜有社稷矣或者十亭之乡许民自立社稷也秦之民之社稷其制未详以郑所见之民社注礼之民社百家一社可推而知也秦尚黑汉尚赤令民除秦立汉革故鼎新所谓变置社稷是也秦于古制无往不废惟许民立社稷有古意然未闻左宗庙右社稷如先王之礼焉汉祖修丰枌榆社即秦许民立社稷之社稷欤
　　广社稷攷附社稷名义　大社　王社　国社侯社　置社　州社　民社
　　郊特牲正义社稷之义先儒所解不同郑康成之说以社为五土之总神稷为原隰之神勾龙以有平水土之功配社祀之稷有播种之功配稷祀之郑必以为此说者按郊特牲云社祭土而主隂气又曰社所以神地之道又曰命降于社之谓殽地又王制曰祭社稷为越绋而行事据此诸文故知社稷即地神稷是社之细别名曰稷稷乃原隰所生者故稷为原隰之神若贾逵马融王肃之徒以社祭勾龙稷祭后稷皆人鬼也非地神故圣证论王肃难郑【云　云】为郑学者马服之等通之【云云】肃又难郑【云　云】为郑学者通之【云　云】如此者往返凡六此不备书回谓郑义为胜王右社稷左宗庙不应以两人鬼为坛于宗庙之西中门之内社为五土之神以人鬼勾龙平水土之有功者配焉稷为五谷之神以人鬼后稷有功于稼穑者配焉无可疑者载芟春祈良耜秋报军行载社主所谓小宗伯大师则帅有司而立军社奉主车王大封先告后土天地大灾类社稷【祈祷礼轻类者依正礼而为之】
　　大司马仲春教振旅祭社若师有功则左执律右秉钺以先恺乐献于社大司寇大军旅莅戮于社凡国之大事天子倚重于社稷者如此恐非一人鬼勾龙之所敢当也凡言社必有稷有互文有举对文举其一也陈祥道曰社所以祭五土之神稷所以祭五谷之神五谷之神而命之稷以其首种先成而长五谷故也稷非土无以生土非稷无以见生生之效故祭社必及稷以同功均利而养人故也祭必有配而社配以勾龙稷配以柱商之时又易柱以弃以其功利足以侔社稷故也祥道此论当矣祭法王为羣后立社曰大社自为立社曰王社诸侯为百姓立社曰国社自为立社曰侯社士大夫以下成羣立社曰置社王之大社则土五色而冒以黄夏之时徐州厥贡惟土五色孔安国以社言之谓王封者五色土为社建诸侯则割其方色土与之使立社授以黄土苴以白茅茅取其洁黄取王者覆四方所谓诸侯受茅土之封是也蔡邕独防曰天子大社封诸侯者皆取土包白茅授之以立社于其国故谓之受茅土立社此诸侯之国社也汉惟皇子封为王者得茅土予谓汉武封三王策有建兹青社之言是也是故天子诸侯各有二社而又各有胜国之社则各有三社也士大夫以下成羣立社按大夫三庙适士二庙官师一庙以祭其先于家则无左庙与右社对矣与民同社州长若以岁时祭州社则属其民而读法此州长二千五百家之社然则一万二千五百人为乡有社五百家为党正下大夫一人当有社一百家为族族上士一人当有社六遂亦然如二百里外都鄙之社则属卿大夫之采邑王子弟之食邑在焉于采邑食邑建冢立先庙而社则与都鄙井田之民共之社里单出社田毕作社丘乘共粢盛说者以为都鄙之社则乡遂士大夫之社可知也月令仲春命民社则秦制十里一亭十亭一乡当有乡社方百里为县当有县社汉王除秦社稷立汉社稷此民间所立之社稷而天子之社稷与宗庙则皆不能仿古制南渡后大社大稷坛在观桥东北咸淳临安志云自建炎至绍兴初有司但奉行祀典而坛壝未建礼器未备绍兴十二年臣僚建请礼官讨论始诏临安府于城内择地依制度建筑以春秋二仲腊前一日祭其礼典视城隍祗坛之北有灵池遇旱不涸不书牲币俎豆之制说者谓九重亲署祝板名差从官摄祭既不能如古天子亲祭社又一切古制皆废乆矣予每见州县社坛稷坛以石为主外有风师雨师二坛春二月秋八月以戊日为社日州县太守知县率属以祭用豕为牲茍简不敬而民间乡村有社无坛有屋谓之社屋二社所祀谓之社公承平时父老村民醵酒为社欢呼歌舞城市坊巷亦各有社有祀有分胙之饮而百戏之社祠神之社无不有社公之名非古之所谓社也俗谚谓一年三度醉两社一重阳犹见百姓重社之意然古制之泯乆矣社公二字亦有所本郊特牲正义谓王肃之学者谓社为人鬼勾龙非地神许君谨按曰春秋称公社今人谓社神为社公故知社是上公非地祗郑驳之云社祭土而主隂气又云社者神地之道谓社神但言上公失之矣今人亦谓雷曰雷公天曰天公岂上公也回谓天子亲祀社稷三献服絺冕三章岂有天子而反拜上公者乎王肃之徒其说不通
　　附社稷祭位攷
　　正义曰小宗伯右社稷左宗庙郑云库门内雉门外之左右为羣姓立社者在库门内之西自为立社在籍田之中也其亡国之社谷梁谓亡国之社以为庙屏戒或在庙或在库门内之东则亳社在东也故左传云间于两社为公室辅鲁之外朝在库门之内东有亳社西有国社朝廷执政之处故云间于两社也此郊特牲正义全文先儒谓王社或建于大社之西国语王籍则司农除坛农正陈籍礼祭先农未闻有社坛在籍田之中当是在大社之西二坛北向坛北东西三陛社坛当在西稷坛当在东一说稷坛在社坛西其方五丈并坛共五天子祭之被絺冕立于北向而南向三献者一献埋血荐腥二献荐腥生肉三献荐爓沈肉于汤半熟此次祀也小祀则荐熟而已其主用石其牲太牢其角赤黝色亦当有粢盛其樽用鬯人之大罍当有酒醴乐用太簇应钟舞帗舞鼓灵鼓或谓两圭有邸以为北郊方泽祭地不敢主以为祭社也士师若祭胜国之社则为之尸如此则祭社稷亦有尸有樽则有裸社主隂故在中门之右社向隂故壝北面以达天地之气故不屋而受风雨霜露风雨霜露物赖以成故春祈而秋报祭用甲日祈报之外有孟冬大割牲为三常祀有天地大灾之类祭有大故天灾之弭祀君出征则宜乎社宫成而衅则小子掌珥于社稷注作衂此天子之祭也诸侯五庙而社稷半之牲用少牢汉制郡县祭社皆羊豕近制州县惟用豕民社用豕郊特牲丘乘供粢盛此都鄙之社稷或谓天子诸侯有籍田以供粢盛大夫以下无籍田则资于民牲醴亦民共之乡遂其亦然欤召公作新邑于洛社牛一羊一豕一注社稷共牢则知社神稷神社配稷配四位共三牲三献呜呼自秦汉以来无天子诸侯左庙右社之制矣惟州县社稷有坛民社无坛而有屋此亦徒述陈言而已何益哉
　　附胜国之社攷
　　商书汤既黜夏命欲迁其社不可作夏社孔氏传云汤承尧舜禅代之后顺天应人逆取顺守故革命创制改朔易服变置社稷而后世无及勾龙者故不可而止夏社篇今亡按变置社稷之说始此社神稷神不可变也所可变者其坛壝之地之色之木与夫神之配也汤后变柱而配稷相承至今孟子有曰民为贵社稷次之君为轻诸侯危社稷则变置牺牲既成粢盛既洁祭祀以时然而旱干水溢则变置社稷朱文公注谓诸侯无道将使社稷为人所灭则当更立贤君是君轻于社稷也此一节当细味之下文注谓祭祀不失礼而土谷之神不能为民御灾捍患则毁其坛壝而更置之回谓此人君爱民而民伤水旱则其咎不得不归于神谓神不能福民故变易坛壝然土谷之神可废乎此必三代时有如此者若夫变易诸侯之说或问以为得不啓后世簒弑之端文公自答之语不敢大明但曰以理言之则民贵以分言之则君贵回敢为之说曰臣不敢废君万古之定分也无道之君桀遇汤纣遇武王并夏殷之社稷而亡之使夏殷有国老大臣果能变置贤君则夏殷之社稷岂不存乎此一说也三代之道必有诸侯不道天子废之而改立贤君存其社稷此一说也春秋战国以臣废簒者不一人乃有强臣悖逆不可借孟子之说为据此一说也伊尹废太甲而后复之霍光废昌邑王而立宣帝不然则二朝社稷岂不危然皆权道非伊霍不可行此一说也然则为君者而知此亦可惧矣凡为君而无道秦虽至强数匹夫奋起民伍而变置之可畏哉如是则民为贵可知已安必虑危存必虑亡此周人所以于胜殷之后立社于宗庙社稷之间以为庙屏屋其上柴其下塞其东西南之三壁仅通一牖北向使人主朝夕对之以为儆戒曰亳社殷尝都亳故也曰亡国之社曰胜国之社稷则为尸言社则必有稷人主以时祭之则岂不奠币捧持拜跪起伏之间恻然内恐而曰吾或一有不谨而亡吾国乎此必周公武王之制也媒氏凡男女之隂讼听于胜国之社隂讼于此屋下听之不露也呜呼亳社而宋灾鲁间于两社辅公室鲁宋有此社则诸侯皆有之可知也白虎通曰王者诸侯必有诫社者何示有存亡也明为善者得之恶者失之韩诗外传云亡国之社以戒诸侯人之戒在于桃殳攷孔子谓鲁哀公曰君出鲁之西门以望鲁之四郊亡国之城必有数焉以此思惧则惧将焉不至此亳社之意也呜呼后世此礼亡矣
　　附行军之社攷
　　书啓与有扈战于甘之野作甘誓有曰用命赏于祖不用命戮于社孔安国传天子亲征必载迁庙之祖主行有功则赏祖主前示不专又载社主谓之军社不用命奔北者则戮之于社主前社主隂隂主杀周礼小宗伯若大师则帅有司而立军社奉主车太祝大师宜于社设军社春秋传所谓军以师行軷社衅鼓祝奉以从者也又大司冦大军旅莅戮于社武王观兵孟津载文王木主以从则知亦载社主矣及后杀纣之明日除道修社者修商社也武王立于社南师尚父牵牲尹佚防祝告天皇上帝此就于商社告天未知商社礼在何所然则行军载社之礼于今亦虚谈也夫
　　附社木社主攷
　　社所宜木郊特牲正义引尚书无逸篇曰西社惟松东社惟柏南社惟栗北社惟槐今尚书无逸无此文其张霸之伪尚书乎亦未见天子东西南北之四社论语夏后氏以松殷人以柏周人以栗宰我谓使民战栗孔子深责之三代各以其土之所宜木植于社不以木取义而宰我附防戮人于社之说以为使民战栗非也郑注宗伯云社之主盖用石盖疑辞也故今之社坛有石主自汉以来则然矣稽之古师行载社主襄二十二年左传陈侯拥社以见郑子展石太重车可载也人可拥乎唐神龙中韦叔夏议立社主引吕氏春秋及郑义用石或检旧社主长一尺六寸方一尺七寸在礼无文韩诗外传长五尺方二尺剡其上埋其半土中盖石地类也如此则出师掘社坛五尺之石以入车陈侯所拥恐一夫不能胜先儒或以为不过尺二寸则太短回窃疑宗庙之主皆用木社主或亦用木植所宜之木于社者或就以供主用也宋大丘之社亡祭祀国之重典而守视不谨为人窃取而去或石或木未可知也周制民居皆树木不树者无椁树其木即用其木未有徒植之而无用者也后之学者思之宋有栎社汉祖丰有枌榆社亦木所用耳
　　附国人毕作攷
　　郊特牲曰唯为社事单出里唯为社田国人毕作唯社丘乘供粢盛此章郑以为都鄙井田之民小司徒井牧田野九夫为井四井为邑四邑为丘四丘为甸或谓之乘四甸为县四县为都此都鄙井田与乡遂不同乘者出长毂一乘故曰丘乘单出里者五邻为里合里之家并尽出祭祀于都鄙【正义去都鄙字】此惟每家出一人不人人出也国人毕作者田猎也毕尽也作行也故若祭社先为社猎则国中之人皆尽行无得住家也【国中之人岂得尽往都鄙】唯社丘乘共粢盛者丘乘都鄙井田也皇氏云若天子诸侯祭社则用籍田之谷大夫以下无籍田若祭社则丘乘之民共之示民出力也予谓郑氏因丘乘二字三句皆解作都鄙今合分作三说凡祭社则里民尽出五邻为里六遂所云举里而言通谓乡遂都鄙之民也大司马搜田献禽祭祀此谓社田虽搜于野国中之人必有所分井田在乡遂羡卒尽起举家皆往也大夫以下无籍田举丘乘而言则供粢盛者不必都鄙之井田乡遂之大夫社乡遂之井田之民一家一民往祭社牲酒粢盛之外一日之间岂不各一再饭乎故出米民共之也搜苗狝狩四时之田不同惟春以祭社夏以享礿秋以祀祊冬以享蒸举社言之则余三时之猎国人亦毕作也然周礼之书未可尽信书虽可考周之君臣未必尽用予攷而书于此亦皆虚文古礼之废也乆矣
　　附王后市社稷
　　内宰凡建国佐后立市设其次置其叙正其肆陈其货贿出其度量淳制祭之以隂礼郑司农云祭之以隂礼者言市中之社先后所立社也郑谓隂礼者妇人祭礼【正义攷】此礼他无所见惟周礼有之前朝后市王宫之北王后主市古亦难攷乂有先后所立之社不知为谁岂亦立社稷而以妇人往祭欤于古不见此礼后世未尝有之
　　附郊社之辨攷
　　朱文公宰我问社章注或问曰胡氏以社为祭地祗之礼然乎曰未可知也然其言则有据矣存而攷之可也胡氏曰古者祭地于社犹祀天于郊也故泰誓曰郊祀不修而周公祀新邑亦先用一牛于郊复用太牢于社也记曰天子将出征类乎上帝宜乎社又曰郊所以明天道社所以神地道周礼以禋祀祀昊天上帝以血祭祭社稷而别无地祗之祀四圭有邸舞云门以祀天两圭有邸舞咸池以祀地而别无祭社之说则以郊对社可知矣后世既立社又立北郊失之矣回谓此言有理刘歆之书谓圜丘祭天方泽祭地所谓方泽之说书无之诗无之史记周纪自后稷至赧王亡并不一言及之惟周礼有此后世者胡氏指徽庙也夏至方泽祭地岂可衣大裘哉
　　附社即祭地攷
　　大宗伯之职掌建邦之天神人鬼地只之礼以吉礼事邦国之鬼神以禋祀祀昊天上帝以实柴祀日月星辰以槱燎祀司中司命风师雨师【以上皆天神】以血祭祭社稷五祀五岳以貍沈祭山林川泽以疈辜祭四方百物【以上皆地只】以肆献裸享先王以馈食享先王以祠禴尝蒸春夏秋冬享先王【以上皆人鬼】此胡氏所谓别无地只之位也典瑞四圭有邸以祀天旅上帝两圭有邸以祀地旅四望裸圭有瓉以祀先王此胡氏所谓别无祭社之说也然则社即地只而地只即社也独郑于大司乐地上圜丘泽中方丘注以天神为北辰地祗为昆崘人鬼为后稷又且诞妄谓此三者皆禘祭舛缪已甚且天之为天昊天上帝耳谓之北辰耀魄寳非也地之为地祭社则地也谓之昆崘非也神州亦非也既引昆崘为地神又引大社在东井舆鬼之外为地神何其自戾欤所谓先王亦不止后稷天子三昭三穆与太祖七庙何其说之偏哉经世图云巡狩柴望无祭地之文大防同大师旅皆立军社而后行古之祭社通于祭地周礼之称地有五曰地祗曰土祗曰大祗曰后祗曰社名虽不同皆祭地也何必牵合防纬为神州之说回谓汉儒习见秦祭四帝汉髙増一为五帝故刘歆注周礼有五帝之文而孔安国注书肆类于上帝亦云五帝昊天上帝一而已五方五色帝及五人帝皆当黜之泽中方丘神州昆崘之说亦皆当黜之私窃揣量天子有三社其祭社与稷祈报农事则于社坛稷坛配以勾龙后稷祭之别有所谓大社者或于此祭地军行载主军胜献凯皆于是乎第舍勾龙之外又当以何神为配且姑存疑附郑不辨地社攷附攷天与上帝五帝
　　社五土之神配以勾龙稷五谷之神配以柱后改配以弃郑主此説为王肃贾逵之学者谓祀勾龙弃二人鬼耳崔灵恩杜佑通典并以郑义为长然无如康成自他有舛误者既不辨社之为祭即是祭地又于天帝之分多端穿凿无非惑于防纬不可不力排之也
　　大宗伯天神地人鬼无地之位其曰以血祭祭社稷及貍沈疈辜郑注谓不言祭地此皆地祗祭地可知也味此则康成似亦知社之为地又以苍璧礼天以黄琮礼地以青圭赤璋白琥璜礼四方郑注谓此礼天以冬至谓天皇大帝在北极者也礼地以夏至言神在昆崘者也此泥于圜丘方泽冬至夏至之说天神谓之北极名之曰耀魄寳非是地神谓之昆崘亦非是其四方注谓礼东方以立春苍精之帝而大昊勾芒食焉礼南方以立夏赤精之帝而炎帝祝融食焉礼西方以立秋白精之帝而少昊蓐収食焉礼北方以立冬黑精之帝而颛顼防食焉此乃吕不韦月令之文于秦亦不曾施用郑注以为商制今又引之以注周礼可乎月令春太皥勾芒注此苍精之君木官之臣太皥宓羲氏勾芒少皥氏子为木官立春之日迎春东郊注迎春祭苍帝【字不同或云苍】灵威仰于东郊之兆出十五里迎岁盖殷礼也回谓此岂殷礼乃吕不韦所具秦礼而不行者也所谓天子居青阳左个注以为大寝东堂北偏青旂青衣苍玉食麦与羊注以为皆所取于殷时而有变焉非周制也似谓吕不韦取殷时之制凡郑所不能通者皆指以为殷商　立夏迎赤熛怒于南郊炎帝祝融赤精之君火官之臣炎帝大庭氏也祝融颛顼氏之子曰黎为火官　中央土其帝黄帝其神后土注此黄精之君土官之臣黄帝轩辕氏也后土亦颛顼氏之子曰黎兼为土官然独未见注黄精天帝之名　立秋祭白招拒于西郊少皥蓐收白帝之君金官之臣少皥金天氏蓐收少皥氏之子曰该为金官　立冬祭黑帝叶光纪于北郊颛顼防黑精之君水官之臣颛顼髙阳氏子防少皥氏之子曰脩曰熈为水官此知五天帝五人帝五人臣始见于此他皆无所可据秦之四帝汉之五帝皆非周以前制汉儒附防为说【三公九卿郑不注知非其所通】月令孟冬之月天子乃祈来年于天宗大割祠于公社及门闾腊先祖五祀郑注此周礼所谓蜡祭也天宗谓日月星辰五祀门户中霤灶行或言大割或言腊互文大割大杀牲割之腊谓以田猎所得禽祭独不注公社二字郊特牲天子大蜡八岁十二月之祭先儒谓蜡亦腊也周之十二月建亥而蜡秦孟冬而腊亦建亥之月主先啬而祭司啬先啬者神农也伊耆氏尧也司啬未审何人然而不知祈年于天宗其处所焉在大割祠于公社必是社坛稷坛天子之蜡曰大诸侯亦曰蜡而不言大则王之公卿大夫乡遂都邑之民在逺郊之外亦必有蜡腊先祖五祀之祭此三祭不同康成混而一之更不分晓
　　月令仲春命民社郑注祭后土也使民祀焉祈农业也祀社日用甲郑注似亦知社之为后土社即地也回谓不言稷举其一也
　　月令季冬乃命太史次诸侯之列赋之牺牲以共皇天上帝社稷之飨又凡在天下九州之民者无不咸献其力以共皇天上帝社稷寝庙山林名川之祀此两文皆以皇天上帝与社稷对言即知社之为地吕不韦作此书欲秦并天下而行之犹略知古意地即是社康成此亦不注时或一见社为后土终惑于刘歆方丘之说防纬神州昆崘之说
　　鼓人以雷鼓神祀以灵鼓社祭郑注雷鼓八面鼓也神祀祀天神灵鼓六面鼓也社祭祭地祗康成此注似又知地祗之为社大司乐郑注天神谓五帝及日月星辰也地所祭于北郊谓神州之神及社稷先妣姜嫄生后稷周之先母先祖谓先王先公乐六变天神皆降可得而礼八变地只皆出可得而礼九变人鬼可得而礼则此注全与前注戾其注曰此三者皆禘大祭也天神则主北辰地祗则主昆仑人鬼则主后稷先奏是乐以致其神礼之以玉而裸焉乃复合乐而祭之大传曰王者必禘其祖之所自出祭法曰周人禘喾而郊稷谓此祭天圜丘以喾配之回断之曰礼记防服小记王者禘其祖之所自出以其祖配之大传曰礼不王不禘王者禘其祖之所自出以其祖配之周以后稷为太祖以帝喾为祖之所自出禘宗庙之祭也祭帝西面东向位于右配祭于左亦东向而毁庙之主与七庙之主皆南为昭而北为穆而祭焉天子之盛礼也康成谓祭天圜丘以喾配之非也孝经郊祀后稷以配天宗祀文王于明堂以配上帝此断断不可易之明证周家何尝以喾配圜丘乎祭于郊丘故言天祭于明堂乃庙也故言上帝以称天之神汉儒袭秦汉之缪谓明堂上帝于昊天上帝之外复有五帝诬也康成于大司乐一章之内天神为二说地为二说人鬼为二说陋矣凡五帝云者于诗书不见有五帝之说孔安国见汉祀五帝误注舜典凡汉儒之言五帝皆非也地只即是社其言昆崘与神州北郊非也人鬼即禘祭祫祭七庙之祭祖所自出也祖者先王先公已毁之主未毁之庙皆是也禘非郊也非圜丘也而祭地于泽中之方丘镐京洛都皆未之闻也关西洛阳虽夏不大热岂可使人主于夏至服大裘乎诬也
　　康成注禘礼数处不同其注祭法及小记则云禘是祭天注诗周颂雝禘则云禘大祭也大于四时而小于祫注商颂大禘则云郊祭天也注郊特牲则云禘当为礿注祭统王制则云禘是夏殷之时祭名其随文主义先后反覆如此
　　周礼大宰祀五帝掌誓戒此五帝之名始见郑注云祀五帝谓四郊及明堂掌次王大旅上帝注大旅上帝祭天于圜丘祀五帝张大次小次注祀五帝于四郊引郑司农云五帝五色之帝大司徒祀五帝奉牛牲不注充人祀五帝不注大宗伯祀昊天上帝注引郑司农云昊天天也上帝天也谓昊天上帝冬至于圜丘所祀天皇大帝祀五帝亦曰实柴之礼郑司农谓实牛柴上或为实柴此礼祀天神也而下文血祭社稷无地只之位知社即地也此血祭中有五祀自古以为门户中霤灶行此之五祀引郑司农之五祀五色之帝于王者宫中曰五祀者谓此五祀者五官之神在四郊四时迎五行之气于四郊而祭五徳之帝即月令所谓重该脩熈黎五人臣脩熈共主水黎重主火土者也亦恐不然既是祀五帝亦实柴即天神也岂可混于血祭地只之列又以玉作六器礼天地四方注礼天以冬至谓天皇大帝在北极者礼地以夏至言神在昆崘先是血祭之四方百物以为八蜡记四方四方年不顺成八蜡不通而此之四方以为苍赤白黑四精之帝又却少欠中央黄帝殊不可晓又国有大故则旅上帝五帝也主大封则先告后土此亦告社而已其注则曰后土土神也黎所食者亦不可晓小宗伯兆五帝于四郊注兆为坛之茔域五帝苍曰灵威仰赤曰赤熛怒黄曰含枢纽白曰白招拒黑曰协光纪五人帝食焉黄帝赤帝于南郊至此方见五天帝之各有名下文肆类之说二郑不同肆师凡师甸【音田】用牲于社宗类造上帝注社军社也宗迁主也为兆以类礼即祭上帝也类礼依郊祀而为之者引大传谓牧之野武王之大事也既事而退柴于上帝祈于社此之上帝无五帝之分此之社即地也典瑞四圭有邸以祀天旅上帝两圭有邸以祀地旅四望注郑司农谓上帝天谓夏正郊天也上帝五帝所郊亦犹五帝殊言天者尊异之也祀地谓所祀于北郊神州之神康成必以帝为五帝为北郊疑祭社无玉回谓王者祭社稷焉得无玉旅四望尚用两圭有邸之玉况后土之社乎司服王祀昊天上帝则服大裘而冕祀五帝亦如之次言享先王先公四望山川次言祭社稷五祀则絺冕此刘歆习见秦祭四畤四帝汉髙増一畤一帝故着成此书康成不决天帝社稷之分然此六冕六服别无祭地只之冕服则社之为地夫复何说昊天上帝之下文又曰五帝恐尚可疑若大司乐六变八变九变礼天神地只人鬼谓之为禘北辰昆崘后稷之说前已辟其不然矣大祝掌六祝六祈其六祈一曰类二曰造郑司农谓类祭于上帝诗曰是类是祃又曰乃立冢土戎丑攸行尔雅曰起大事动大众必先有事于社是皆以冢土为社上帝为天天有星辰日月地有山川则天地之发见者也亦在所祭之亚何必五帝何必北郊而二其天二其辨六号一曰神号二曰鬼号三曰只号注神号若曰皇天上帝鬼号若曰皇祖伯某祗号若云后土地祗又国有大故天灾弭祀社稷祷祠大师宜乎社造乎祢设军社类上帝及军归献于社大防同造于庙宜于社建邦国先告后土比之社稷祷祠先言土神而祷祠则类造在其中言宜社造祖类上帝社即是地祖即庙之人鬼上帝即天类则随地可以实柴升烟不必南郊社之为地亦何必北郊大防同言宜于社建邦国言先告后土又以知后土与社之为互文皆言地也大司冦小司冦士师三见五帝皆不注凡此五帝之说独周礼有之易诗书孔子之所定无五帝之文礼记汉儒所为无五帝之文子思作中庸述孔子之言曰郊社之礼所以祀上帝也宗庙之礼所以祀乎其先也明乎郊社之礼禘尝之义治国其如示诸掌乎朱文公解郊祀天社祭地不言后土者省文也天之外又立为五帝之说社之外又立为北郊之说自汉以来荧惑学者回敢以是辟刘歆之伪书郑之纬学若夫天地帝之辨宗庙之礼又当于本纪二年令祠官祀天地四方山川条内区分而详攷之
　　附东莱大丘社亡攷
　　周显王三十二年乙酉宋大丘社亡东莱大事记解题曰古者五社植木以表之因谓其木为社故哀公问社而宰我对以松栢栗周之栎社颍川之长社水经注长葛社树暴长故曰长社亦以木名其社也所谓大丘社亡者震风凌雨北社之树摧陨败落不见踪迹民因以为亡欤按封禅书宋太丘社亡而九鼎没于泗水彭城下【汉郊祀志周显王之四十二年宋太丘社亡与史记年表社亡之年不同东莱攷九鼎没之年与太丘社亡同时东坡议论此不録】回谓社主或以石或以木恐守视不谨而亡之东莱则谓震风凌雨摧陨社树如此则谓之大水漂荡如山岳崩溃亦可也
　　附汉枌榆社灵星祠稷祠攷
　　今攷汉书郊祀志髙祖祷丰枌榆社郑氏曰枌榆乡名也社在枌榆晋灼曰枌白榆也社在丰东北十五里师古曰以此树为社神因立名也此谓初起兵时祷此社也枌榆乡名非也土宜此二木故就以为名耳帝纪二年春二月令民除秦社稷立汉社稷此民间之社稷也郊祀志后四岁天下已定诏御史令治丰枌榆社常以春时以羊彘祠之此髙帝不忘本之乡社非古天子之社也有社无稷春祠而秋无祭者也天下定后二岁或言曰周兴而邑立后稷之祠至今血食天下师古曰以其有播种之功故令天下皆祠之于是髙祖制诏御史其令天下立灵星祠张晏曰龙星左角曰天田则农祥也晨见而祠之常以岁时祠以牛然则龙星左角与后稷并祭欤其独祭左角之灵星欤或者之言谓周后稷血食至今则当并祠后稷如古之以稷配稷神也髙祖十年春有司请令县常以春二月及腊祠稷以羊彘民里社各自裁以祠【师古曰随其祠具之丰俭也】制曰可此乃诸县之社外复有稷有春祠有腊祠用彘而民间里社称丰俭自祭也盖髙祖未尝亲祀天地终汉之世人主未尝亲祭社稷所以左宗庙右社稷之制泯于秦不修于汉所谓大社王社侯社国社置社皆亡矣然犹幸有县社稷民间社稷也
　　附王莽立官稷对官社攷
　　郊祀志王莽言帝王建立社稷百世不易者上也宗庙王者所居稷者百谷之主所以奉宗庙共粢盛人所食以生活也王者莫不尊重亲祭自为之主礼如宗庙诗曰乃立冢土又曰以御田祖以祈甘雨【师古注冢土大社田祗稷神】礼记曰唯祭宗庙社稷为越绋行事【师古注绋引车索也防车之所引】圣汉兴礼仪稍定已有官社未有官稷臣瓉曰髙帝除秦社稷立汉社稷礼所谓大社也时又立官社配以夏禹所谓王社也见汉祀令而未立汉稷至此始立之世祖中兴不立官稷相承至今【此注以下本文】遂于官社后立官稷防夏禹配食官社以后稷配食官稷稷种谷树徐州牧岁贡五色土各升紫阳方氏曰汉至此方见官社官稷然不知其地安在汉祀令者郊祀志亦不书












　　古今攷卷十一
&lt;子部,杂家类,杂考之属,续古今攷&gt;
　　钦定四库全书
　　古今攷卷十二
　　元　方回　续
　　赐民爵
　　二年二月癸未令民除秦社稷立汉社稷下文云施恩徳赐民爵同此一日臣瓉曰爵者禄位民赐爵有罪得以减也按汉书商鞅为法战斩一首赐爵一级欲为官曰五十石故名曰爵级又曰首级今攷史记秦纪自孝公以前未见秦爵之名孝公三年卫鞅说孝公变法居三年拜鞅为左庶长十年为大良造二十二年封列侯号商君攷商君传同盖相秦十年其初见后三年而得左庶长则秦之爵名恐商君前已有之战士斩一首赐爵一级自商君始耳白起传长平之战秦王自之河内赐民爵各一级发年十五已上悉诣长平此河内郡民赐民爵之始也始皇本纪吕不韦之死秦人六百石以上夺爵迁五百石以下不临迁勿夺爵此赐爵而夺爵之可见者也既并天下二十七年筑甬道治驰道赐爵一级此以役赐爵者也三十六年迁北河榆中三万家拜爵一级此以迁拜爵者也然秦之法苛未有寛大之恩如汉王赐民爵者时则尽汉王所有之境之民皆赐爵也臣瓉减罪之说太狭乃复民得买爵又武帝有军功十一爵其事愈多今具秦汉二十级爵名于后一公士　二上造　三簮　四不更　五大夫【周勃以中涓赐　昭襄王四十五年五大夫贲】六官大夫【汉非七大夫以下皆复其身及戸勿事凡六等】七公大夫【曹参传赐爵七大夫恐欠公字汉以上得食邑】八公乗九五大夫【曹参迁大夫后封执帛乃楚爵】十左庶长【商鞅所除秦昭王】
　　【十三年白起为之】十一右庶长　十二左更【秦昭王十四年白起为之惟王翦传并无言爵】十三中更【昭襄王三十八年中更胡伤】十四右更【秦恵王八年樗里疾为之后为将为相】十五少上造十六大上造商鞅再除大良造注即大上造也【秦昭王十五年白起为之明年为卿又五年封武安君商君自此封商君皆列侯犀首亦为之】十七车庶长　十八大庶长　十九关内侯　二十彻侯
　　班固云皆秦爵以赏功劳彻侯金印紫绶避武帝讳曰通侯或曰列侯改所食国令长名相又有家丞门大夫庶子
　　秦不用周公侯伯子男附庸之制创为此爵二十等彻侯如商君封商于十五邑食其所入如周都鄙之田为公卿大夫王子弟之采邑俾甸人治之公卿大夫王子弟得立宗庙建冢立社稷则与民同之而已不得如外诸侯之左庙右社也秦之制所谓商于十五邑者必有十五邑之长而亦未之闻也惟汉制列侯所食国改令长之名为相皆县也汉髙于列侯之上创诸侯王大封同姓而亦有异姓韩信韩王信黥布呉芮卢绾之徒习见封六国后以为常及项羽分王诸侯之比而不知周制之所无尾大不掉动輙谋反不若五等封建其衰也犹五伯迭起齐桓晋文挟天子令诸侯又其极衰也七王从横以至于秦并六王则周亦至弱而未亡事不师古秦也因秦之陋汉也关内侯有侯号而居京师无国邑以下十八爵犹后世有官而无爵曹参周勃以将赐爵其职实将也非将无职而得此爵一公士异于士卒犹后世军功补官异于白身然进义进武校尉之下无职事四不更不与更卒之士也犹后世不差役耳五大夫等而上之则差贵矣犹周之下大夫中大夫得与比肩也五年夏五月兵罢诏民或相聚保山泽令各归其县复故爵田宅虽秦民之有爵者许如故也此亦忠厚之一也军吏卒防赦免罪及无罪而无爵及不满大夫者皆赐爵为大夫所谓五大夫异于士矣优军吏士卒也故大夫以上赐爵各一级加赐也其七大夫以上皆令食邑七大夫者第七之公大夫汉书例不书公字秦列侯乃得食邑髙祖特令七大夫食邑自七至十九凡十三等然亦未知所食之邑之等降也自七大夫以下皆复其身及戸勿事复【音扶候反】自一公士至六官大夫一身及其一戸皆不徭赋也复谓当征而还之徭身役赋如口泉之类恵亦广矣又曰七大夫公乘以上皆髙爵也诸侯子及从军归者甚多髙爵吾数诏吏先与田宅及所当求于吏者亟与爵或人君上所尊礼【师古曰爵髙有国邑者则自君其人故曰或人君也上谓天子】乆立吏前曾不为决【师古曰辨讼陈请不早为决断】甚亡谓也此之田宅云即七大夫以上所当得之食邑吏不早与又阻其凡所请也异日秦民爵公大夫以上令丞与亢礼今吾于爵非轻也其令诸吏善遇髙爵称吾意此诏温润笃厚军功之士大夫虽未有职任大者有食邑田宅次者免一身一户之徭赋长吏又不敢忽之岂非所谓有功见知则说者乎虽袭秦人之陋制而行之以汉帝之寛恩程子所云有闗雎麟趾之意然后可以行周官之法度是也八年春三月爵非公乗以上母得冠刘氏冠公乗第八爵上至列侯十三等之首也十二年春二月击卢绾诏燕吏民非有罪也赐其吏六百石以上爵各一级与绾居去来归者赦之加爵亦一级恵帝即位赐爵一级中郎郎中至太子骖乗舍人有差外郎不满二岁赐钱万则一级之爵贵可知矣元年冬十二月民有罪得买爵三十级以免死罪赐民爵户一级此一戸一级非一人而一级也应劭注一级直钱二千凡为六万若今赎罪入三十疋缣矣此一条非是以三十贯之铜钱三十疋之绢足免死罪富民何惮而不杀人乎髙后称制赐民戸爵一级文帝即位赐民爵一级女子百戸牛酒立太子赐天下民当为父后者爵一级六年夏四月大旱民得卖爵汉之赐爵或一身或一戸之长其制必有符信如后世官告公据之类其得卖爵必当告于有司立文凭相授受此则未可攷也景帝元年后元年皆赐民爵一级武帝即位建元元年赐民爵一级元狩元年立皇太子赐中二千石爵右庶长民为父后者一级元鼎四年冬十月行幸雍祠五畤赐民爵一级五年九月列侯坐酎金夺爵者百六人卜式传以欲输家半财助边拜中郎赐爵左庶长欲风天下民助财而终莫有应者列侯酎金色恶亦本此元封元年夏四月上登封泰山赐天下民爵一级武帝年七十一年十七即位在位五十四年四赐民爵一赐为父后者爵凡五赐史记平准书大将军将六将军再出击胡之年是为元朔十八年书置赏官命曰武功爵级十七万其事甚详班固于是年末书诏【节文】今大将军斩首虏万九千级受爵赏而欲移卖者无所流貤其议为令有司奏请置武功赏官以宠战士此史纲也不明食货志下用史记平准书史目也其文终觉固不如迁固卜式传亦全书迁平准书之一节耳武功爵别书下方昭宣以后赐爵不必书
　　附武帝武功爵攷
　　史记平准书日者大将军斩首虏万九千级留蹛无所食【韦昭蹛音滞古今字缺蹛今滞字案谓富人贮滞积谷则贫者无所食也汉纪一句不同受爵赏而欲移卖者无所流貤】议令民得买爵及赎禁固免减罪请置赏官命曰武功爵瓉注茂陵书中有武功爵十一级之名今列于后
　　一级曰造士　二级曰闲舆卫　三级曰良士四级曰元戎士　五级曰官首　六级曰乗铎七级曰千夫　八级曰乐卿　九级曰执戎　十级曰左庶长　十一级曰军卫【顔师古谓十一级恐茂陵书说之不尽】
　　此武帝所制以宠军功级十七万凡直三十余万金【参汉史计一金万钱计十一级级十七万合百七十万金而此云三十余万金其数必有误者此不必深攷】诸买武功爵官首者试补吏先除千夫如五大夫其有罪又减二等爵得至乐卿官首者武功爵之第五也买武功爵而买得官首之爵则当补吏而先除用之如此则欲为吏而先除用者争买此买军士所得爵之为官首者易于出卖不患贫矣此乃国家出虚器以当实用也犹近世之进纳迪功郎十七界十万贯进武校尉而下不入选限登仕郎之类各有价也千夫如五大夫者今武功爵之千夫比旧二十等之爵五大夫免身及戸徭赋也民必争买军必易卖也其有罪又减二等民何惮而不买此爵乎爵得至乐卿者师古曰乐卿者武功爵八等也言卖爵唯得至第八也今案元鼎五年春大将军卫青将六将军十余万人出朔方获首虏万五千级六年春二月卫青将六将军兵十余万骑出定襄斩首三千余级夏四月复将六将军出絶幕大克获不言级六月诏谓朔方斩万八千级诸禁锢及有过者咸防厚赏得免减罪【注或释免或减轻】今大将军仍复克获斩首虏万九千级受爵赏而欲移卖者无所流貤盖谓旧二十等之爵民积得所赐又卖得军功爵皆已髙而进身免刑二途无用再得军爵不售如新其格优其利以诱民之买者也十余万众获万九千级有当赏一级二级三级四五级者细筭其所以然得爵者亦无数文帝时卖爵级二千钱恐不止此今此爵谓一级十七万钱万钱为金斤亦不可强为之说也
　　乡三老
　　一年二月举民年五十以上有修行能率众为善置以三老乡一人秦制县十里一亭亭有长十亭一乡乡有三老有秩啬夫防徼三老掌教化啬夫职讼听收赋税防徼徼巡禁贼盗此所谓乡长十亭而百里其制非周礼王城近郊之六乡也王城之外一百里之内为六乡有乡老二乡则公一人公者王之三公太师太傅太保郑注云三公者内与王论道中参六官之事外与六乡之教如此则二乡二万五千家一乡一万二千五百家每乡乡一人五家为比比长下士一人五比为闾闾胥中士一人四闾为族族师上士一人五族为党党正下大夫一人五党为州州长中大夫一人上下相维二乡之民至以三公一人为乡老而任其教事然则所教者何大司徒以乡三物教万民而宾兴之是也一曰六徳知仁圣义中和二曰六行孝友睦婣任恤三曰六艺礼乐射御书数而礼则又有五礼防万民之伪而教之中乐则又有六乐防万民之情而教之和大司徒教之而三公之为乡老者统其事于上也古之于教化也不轻矣今汉承秦制举民年五十以上修行率善为三老乡一人其选不太轻乎三老之称古以对五更人主执酱执爵奉上养老之盛而隆其名也十亭为一乡名若隆而望则卑不知其所以教化者何事虽然意亦不恶也古之六乡上有三公为乡老下有大司徒小司徒又有乡师乡大夫三年大比兴贤能乡老及乡大夫以礼宾之献贤能之书于王王再拜受之登于天府退而以乡射之礼五物询众庶然后贤出长能入治如此其重秦汉乃如此其轻何耶【尝疑六乡云此兴贤能仅及百里之内恐当六遂都鄙亦然诸侯之国亦当阖境兴贤能以贡天子不然则可疑也】
　　县三老
　　择乡三老一人为县三老班固百官公卿表止言乡三老有秩不言有县三老秦必有之班史省文耳雒阳新城三老董公遮说汉王地理志河南郡第一雒阳县又有新城县乃恵帝置董公乃雒阳县新城之三老未可知也周制天子之畿内称县内大司冦之属有县士掌野各掌其县之民数郑注地距王城三百里外以至四百里曰县二百里至三百里曰野四百里至五百里曰都都县野非王子弟公卿大夫之采地则皆公邑有三县赵晋韩魏为公侯大夫置郡县小司徒造都鄙之井田九夫为井四井为邑四邑为丘四丘为甸四甸为县四县为都郑注四甸为县方二十里四县为都方四十里四都方八十里旁加十里乃得方百里为一同也积万井九万夫井田之备于一同今止于都者采地食者皆四之一其制三等百里之国凡四都一都之田税入于王三十里之国凡四县一县之田税入于王二十五里之国凡四甸一甸之田税入于王此天下之县卿士之县井田之县非后世之县也史记赵世家晋顷公之十二年六卿以法诛祁氏羊舌氏分其邑为十县六卿各令其族为之大夫韩魏世家皆书六卿十县事此乃后郡县之县左传书曰晋韩宣子卒魏献子为政分祁氏羊舌氏之田命司马弥牟为十大夫以贤举也左传曲笔不如司马迁之公以法诛祁氏羊舌氏直笔也六卿各令其族为十县大夫直笔也此县大夫之始也秦之县之谓也春秋之末晋顷公最昏弱六卿分晋自此始十县大夫不为公室田自此始孔子未相鲁之十四年前也魏世家魏武侯击十三年书秦献公县栎阳秦纪献公二年城栎阳徐广注徙都之司马迁于魏世家书曰县谓都之也僭也周安王十九年也赵孝成王四年韩上党守冯亭赵世家入城市邑十七于赵上党郡也城市邑十七县也孝成王使赵胜受地告冯亭以万户都三封太守千户都三封县令皆世世为侯吏民皆益爵三级冯亭不说此又可见郡太守县令之始也又可知战国之有爵级亦不専于秦也赵以兵取上党遂有长平之祸秦纪厉共公二十一年初县顔阳又在献公未县栎阳之前七世三晋杀智伯之前孔子卒之二十三年间秦之县乆矣周显王十九年岁在辛未史记秦纪孝公之十二年大良造商鞅作为咸阳筑冀阙徙都之并诸小乡聚集为大县县一令四十一县为田开阡陌东莱大事记书秦聚小都乡邑为三十一县置令丞【三十一字与四十一字差】解题曰此废都邑为郡县之始也前汉百官表曰县令长皆秦官万户以上为令秩千石至六百石减万戸为长秩五百石至三百石皆有丞尉今更损益汉书东莱记者于下方
　　周显王十二年秦初置有秩史商鞅既废井田比闾邻里之制亦壊故置有秩史以董之也县令长丞尉是为长吏丞尉秩微者止于二百石
　　百石以下有斗食佐史之秩是为小吏
　　十里一亭亭有长汉官仪曰十里一亭亭长亭五里一邮邮间相去二里半司奸盗亭长持二尺板以劾贼索防以收执贼风俗通曰汉家因秦太率十里一亭亭留也盖行旅宿防之所馆十亭一乡乡有三老三老在佐史有秩上者以徳齿表率其乡非吏也三老掌教化后汉志云凡有孝子顺孙贞女义妇让财救患及学士为民法式者皆扁表其门以兴善行回谓假如县方百里则为方十里者百十亭一乡则一县当有十乡乡二老当有十人各掌一乡之教化县三老者其当掌县城中之教化且兼掌十乡之事乎
　　有秩后汉志云郡所署秩百石掌一乡人汉官仪曰乡户五千则置有秩风俗通曰秩则田间大夫言其官裁有秩耳
　　啬夫职听讼收赋税后汉志云其乡小者县置啬夫一人谓乡户不满五千则不置有秩如一县有数乡小不置有秩则县置啬夫一人以总治之也又后汉志云有秩啬夫皆主知民善恶为役先后知民贫富为赋多少平其差品前汉百官表不言有秩所掌盖与啬夫所主之事同总言之也
　　游徼徼巡禁贼盗后汉志云又有乡佐属乡主民收赋税
　　县大方百里里其民稠则减稀则扩乡亭亦如之皆秦官也又按后汉书志里有里魁民有什伍善恶以告里魁掌一里百家什主十家伍主五家以相检察虽不载所起观商鞅初令令民为什五而相收司则始于鞅民矣乡官者政事之所基也鞅既刻灭三代之制犹置三老掌教化者何耶盖初变古者必有流泽余韵间见层出于污法暴政之中至于再变三变则遂荡然矣
　　县令丞尉
　　县之所以然前固详矣然其制不専始于秦也汉书髙纪书乡三老县三老下文曰与县令丞尉以事相教复勿繇戌此古今攷以县令丞尉四字命题者也百官公卿表县令长皆秦官掌治其县万户以上为令秩千石至六百石减万户为长秩五百石至三百石皆有丞尉秩四百石至一百石此古今攷所以当旁推曲引以见县令之别犹有县长也秦孝公十二年周显王之十九年辛未商鞅为秦并小乡为大县三十一未有郡也东莱大事记书周显王四十一年魏纳上郡于秦攷之史记秦纪恵文君即秦恵王即位之十年张仪相魏献上郡十五县东莱先生解题曰张仪既取蒲阳而复归之故魏以上郡为谢也魏世家书尽入上郡于秦岂上郡所统不止十五县前此有为秦取者欤春秋之时郡属于县赵简子誓众所谓上大夫受县下大夫受郡是也杜预注曰周书作雒篇千里百县县有四郡战国之时县属于郡此所谓上郡十五县也方孝公商鞅时并小乡为大县县一令尚未有郡及守称及魏纳上郡之后十余年秦纪始书置汉中郡或者山东诸侯先变古制而效仿之欤东莱注又自引战国防城浑南游楚至新城说其令为主何不以新城为主郡新邑甚利之新城公乃城城浑之楚楚王果以新城为主郡以此攷之则郡必居形势控扼之城郡者县之主故谓之主郡回按楚之治县皆称公新城县之公治县者也如沛公之公及升为主郡则得为郡守矣东莱又按史记正义曰魏前纳隂晋次纳同丹二州【州名亦见于此】今纳上郡而尽河西滨洛之地矣地志云上郡故城在绥州上县东南五十里按丹鄜延绥等州北至胜州固阳并上郡地又注舆地广记云上郡乃今鄜延安丹坊麟银夏绥徳保安之地囘按汉书地里志上郡二十二郡皆古地名今难攷髙帝元年更为翟国后复为匈奴都尉治塞外顔师古注匈归者谓匈奴归附此地汉唐有之宋朝为夏国所据范文正帅延安种谔城绥州皆近灵夏三晋之地其犬牙磬折悬逺如此魏所以徙都大梁者以旧都安邑无障蔽故去之古今攷此篇博攷郡县之始令长丞尉则已晓然矣秦汉郡县制至今不变知县县丞主簿县尉近世改官须入选人为令初筮簿尉隅官保正保长或曰里正里长吏员父老之类当别攷以附亦可供晚进咀嚼也
　　汉王自临晋渡
　　汉王二年冬十一月还都栎阳留至春三月自临晋渡河师古曰旧县名其地居河西滨东临晋境本列国时秦所名也即今之同州朝邑县界也按黄河一直一曲千里河西五郡沙甘肃凉即汉所开酒泉张掖等五郡其河北流出塞而东东而又南所以临晋在河西晋之太原为河东河至潼闗过华山然后又东流也韩信陈船欲渡临晋而伏兵从夏阳以木罂缶渡军袭安邑虏魏王豹即此地汉王此行自关中渡河降魏王豹虏殷王卭以殷王卭之地置为河内郡而不郡魏王豹之地者以其降也故使将其国之兵从下河内异时归谒亲畔为楚故遣韩信击豹定魏地置河东太原上党郡
　　陈平亡楚来降
　　陈平事魏王咎为太仆说不听又畏防归项羽从破秦赐爵卿殷王卭之反楚以平为武信君击殷拜都尉汉攻下殷羽怒将诛定殷者平乃间行仗劒归汉汉亦拜为都尉汉彭城之败还荥阳以平为亚将属韩信军广武綘灌等为盗嫂受金之谤汉王让魏无知又自问平使此际而汉王不复明察则平无可事之主乞骸骨何所往乎平乃复首进间疎楚君臣说为第一防荥阳夜出女子二千人东门为第二策蹑汉王封韩信为第三防伪游云梦为第四防【此时韩信无反心来防于陈无辜遭防髙帝畏其能耳】平城解围为第五防及从击臧荼陈豨黥布凡六出竒计封戸牖曲逆侯常为防军中尉其后为少卿郎中令左丞相定吕氏之难论汉初人才当为张良萧何韩信三杰之亚其所成立如此不过髙帝能不受綘灌之防耳然魏无知之言不足法也其谓所言者能所问者行非也古今天下皆不以行取人而以能取人欲乆安长治得乎平之为人汉髙终疑之故曰陈平智有余然难独任观其不斩樊哙以取容于吕后求宿卫得留而免于荥阳之屯智则智也知命守道之君子不如是也




　　古今攷卷十二
　　钦定四库全书
　　古今攷卷十三
　　元　方回　撰
  </div>
  <div class="pagination">
   <a href="续古今攷_page4.html">
    上一页
   </a>
   <a href="续古今攷.html">
    1
   </a>
   <a href="续古今攷_page2.html">
    2
   </a>
   <a href="续古今攷_page3.html">
    3
   </a>
   <a href="续古今攷_page4.html">
    4
   </a>
   <span class="current-page">
    5
   </span>
   <a href="续古今攷_page6.html">
    6
   </a>
   <a href="续古今攷_page7.html">
    7
   </a>
   <a href="续古今攷_page8.html">
    8
   </a>
   <a href="续古今攷_page9.html">
    9
   </a>
   <a href="续古今攷_page10.html">
    10
   </a>
   <span>
    ...
   </span>
   <a href="续古今攷_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
