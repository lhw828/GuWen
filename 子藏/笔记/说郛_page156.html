<!DOCTYPE html>
<html>
<head>
    <meta charset="UTF-8">
    <title>说郛 - 第 156 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 156 页/共 601 页</h1>
    <div class="content">　　尊人有诫后生不可称前辈表德也古人以为美称殷人以讳事神而后有字仪礼子祭父云敢昭告于考伯某父称字也子思子作中庸称其祖曰仲尼曰云云爰盎之侄问盎曰丝能日饮几何近世子由与坡公多言子瞻兄陈了斋师事山简中称中立先生非若今世俗既讳其名又讳其字也又今往往有台讳尊讳之语尤为非是生曰名死曰讳载之礼经可覆礼部韵载先帝庙讳曰讳今上皇帝御名只曰名称生人名乃曰讳不祥之甚也
　　辨博书画古器前辈盖尝著书矣其间有论议而未详明者如临摹硬黄响搨是四者各有其说今人皆谓临摹为一体殊不知临之与摹回然不同临谓置纸在傍亲观其大小浓淡形势而学之若临涖之临摹谓以薄纸覆上随其曲折婉转用笔曰摹硬黄谓置纸热熨斗上以蜡涂匀俨如枕角毫厘必见响搨谓以纸覆其上就明牖间映光摹之辨古器则有所谓欵识蜡茶色朱砂斑真青緑井口之类方图真古其制作有云纹轻重雷纹垂花雷纹鳞纹细纹粟纹蝉纹黄目飞廉饕餮螭蛟虬龙麟凤熊虎蛇鹿马象夔牺蜼【余李反】鳬双鱼蟠虺如意圜络盘云百乳鹦耳贯耳偃耳直耳附耳挟耳兽耳虎耳兽足夔足百兽三螭穟草瑞草篆带【若虬结之势】星带【四旁饰以星象】辅乳【钟名用以节乐者】碎乳【钟名大乳三十六外复有小乳周之】立夔双夔之类凡古器制度一有合此则以名之如云雷钟鹿马洗鹦耳匜之类是也如有欵识则以欵识名如周叔液鼎齐侯钟之类是也古器之名则有钟【大曰特中曰铸小曰编】鼎尊罍彛舟【类洗而有耳】卣【音酉又音由中尊器也有覆盖之类也】瓶爵斗【有耳有流有足流即觜也】巵【之跋切酒觞也】角【类彛而无柱】杯敦簠【其形方】簋【类鼎而跋葢有四足】豆献【中偃切无底甑也】锭【徒径切又都定切】斚觚鬲【形制同鼎汉志谓空足曰鬲】鍑【方宥切玉篇云似釡大其实类小瓮而有环】盉【户戈切又胡卧切盛五味之器也似鼎而有葢有觜有提攀】【其类有四口圎曰区方曰温】盫【于含切覆葢也似洗而腰大有退有提攀】瓿【蒲后切类而矮】铺【类豆铺陈鹰献之义】罂【类釡】鉴【盛水器上方如斗镂底作风下设盘以盛之】匜【弋之切沃盥器】盘洗盆销【呼切类洗玉篇云小盆也】杼磬錞铎钲【类钟而矮】铙戚镦【饰柄】奁鉴【即镜】节钺戈矛盾弩机表坐旂铃刀笔杖头蹲龙【宫庙乘舆之饰或云栏楯间物】鸠车【儿戏之具】提梁蛇砚滴车辂托辕之属此其大槩难于尽备然如此者思过半矣所谓欵识乃分二义欵谓隂字是凹入者刻画成之识谓阳字是挺出者正如临之与摹各自不同也腊茶色亦有差别三代及秦汉间之器流传世间岁月寖久其色微黄而润泽今士大夫间论古器以极薄为真此盖一偏之见也亦有极薄者有极厚者但观制作色泽自可见也亦以数百年前句容所铸其艺亦精今铸不及毕竟黒而燥须自然古色方为真古也
　　砚品中端石人皆贵重之载于谱纪取名各异其有眼为端或以无眼为贵然石之青脉者必有眼嫩则多眼坚则少眼石嫩则细润而发墨所以贵有眼不特为石之騐也眼之品类不一曰鹦哥眼鸜鹆眼了哥眼雀眼白鸡眼猫眼菉荳眼各以形似名之翠緑为上黄赤为下谚谓大黯为佳然亦石之病且石之有眼余亦不取大抵瑕翳于石有嫌况病眼假眼韵度尤不足观玉出蓝田昆岗本草亦云好玉出蓝田及南阳徐善亭部界日南庐容水中外国于阗疎勒诸处皆善今蓝田南阳日南不闻有玉国朝礼器及乘舆服御多是于阗玉晋天福中平居诲从使于阗为判官作记纪其采玉处云玉河在国城外源出昆山西流三千余里至国界牛头山分为三曰白玉河在城东三十里曰緑玉河在城西二十里曰乌玉河在緑玉河西七里源虽一玉随地变故色不同每岁五六月水暴涨玉随流至多寡由水细大水退乃可取方言曰捞玉国主未采禁人至河濵大观中添创八宝从于阗国求大玉一日忽有国使奉表至故事下学士院召译表语而后答诏其表云日出东方防防大光照见西方五百国五百条贯生师子黒汉王表上日出东方防防大光照见西天下四天下条贯主何舅大官家你前时要者王自家甚是用心力只为难得似你尺寸底自家已令人两河去访才得似你尺寸底便奉上也当时传以为笑后果得之厚大逾三尺色如截肪昔未始有也大底今世所宝多出西北部落西夏五台山于阗国玉分五色白如截肪黄如蒸栗黒如防漆红如鸡冠紫如胭脂惟青碧一色髙下最多端带白色者浆又分九色上之上之中之下中之上之中之下下之上之中之下恺和殿有玉等子以诸色玉次第排定凡玉至则以等子比之髙下自见今内帑有金等子亦此法
　　自甲至癸为十榦自子至亥为十二枝后人省文以榦为干以枝为支非也
　　今之逺官及逺服贾者皆云天涯海角葢谈逺也顷在成都尝闻有天涯地角石暇时访古及阅图志乃知天涯石在中兴寺耆老传云人坐其上则脚踵不能行至今人不敢践履及坐其上又有天牙石在大东门对昭觉寺髙六七尺有庙今在市人汤家园地角石旧有庙在罗城内西北角髙三尺余王均之乱为守域者所坏今不复存矣钦州有天涯亭廉州有海角亭二郡皆南辕穷途也
　　沙随程先生尝云顷于行在见一道人以笛拄项下吹曲其声清畅而不近口竟不晓所以然此说已在三十年前嘉定庚辰先兄岳翁赵宪伯凤自曲江携一道人归三衢亦喉间有窍能吹箫比饮食则以物塞之不然水自孔中溢出每作口语则塞喉间作喉间语则以手掩口先兄之所目覩但不知沙随先生昔所见者是此人否
　　诸香中龙涎最贵重广州市真者每両不下百千次亦五六十千系蕃中禁之物出大食国近海傍常有云气罩山间即知其有龙睡在其下或半载或二三载土人更相守视俟云散则知龙已去往观必得龙涎或五七两或十余两视所守人多寡均给之或不平更相讐杀或云龙多蟠于洋中大石卧而吐涎鱼聚而之土人见则没而取焉又一说大海洋中有涡旋处龙在下涌出其涎为太阳所烁则成片为风飘至岸人则取之纳官予尝叩泉广合香人云龙涎入香能收敛脑麝气虽经数十年香味仍在岭外杂纪所载龙涎出大食西海多龙枕石一睡涎沫浮水积而能坚鲛人采之以为至宝新者色白稍久则紫甚久则黒又一说云白者如百药煎而腻理黒者亚之如五云脂而光泽其气近于臊似浮石而轻或云异香或云气腥能发众香气皆非也于香本无损益但能聚烟耳和香而用真龙涎焚之则翠烟浮空结而不散坐客可用一剪以分烟缕所以然者蜃气楼台之余烈也又一说云龙出没于海上吐出涎沫有三品一曰泛水二曰渗沙三曰鱼食泛水轻浮水面善水者伺龙出没随而取之渗沙乃被波浪飘泊洲屿凝积多年风雨浸淫气味尽于沙土中鱼食乃因龙吐涎鱼竞食之复作粪散于沙积其气腥秽泛水香可入香用余二者不堪曲江邓颢以为就三说较之后说颇是诸家之论不同未知孰当以愚见第一说稍近









　　行都纪事【陈晦】
　　北山九里松牌吴说书高宗诣天竺遂亲御宸翰彻去吴书吴未几守信州陛辞高宗因与语云九里松乃卿书乎吴唯唯复云朕常作此三次观之终不如卿吴益逊谢暨朝退即令再揭元牌遍索之乃得之天竺库院复令植道傍今所榜是也
　　橘园亭在今丰乐桥投北自棚前直穿即是葢向来未建都之时此地皆种橘高宗欲亲巡就此乘舟创亭其上前临大河故是至今此街市传为橘园亭
　　俞家园在金井亭桥之南向时未为民所占皆荒地或种稻或种茭故因以园为名今则如蜂房蚁垤葢为房廊屋巷陌极难认葢其错杂与棋局相类也
　　有两行绳巷都亭驿前一候潮门外一有两名版巷临安府前一柴木巷中一有两龙舌头临安府前并江下鮝团两樱桃园七宝山并荐桥门外是也
　　城中旧无门防沿河惟居民门首各为防障不相聨属河之转曲两岸灯火相直醉者夜行经过如履平地往多溺死岁以数十百人计自王宣子尹京始于抽解场材置大木栏城内沿河皆周匝每船歩留一门民始便之
　　闾丘编修泳自言往年游宦湖湘间舟行江上有客子附舟尾至暮吹笛可听闾丘正饮甚赏音命以酒劳之未几或砰然有声甚厉且讶且问则皆不对少顷稍稍遽进云某官且听声勿复问舟尾横笛者乃贼也以此为号而啸其徒耳适已扑杀矣须臾有一舟笑呼而前以为已有应援则无应之者果询之云吹笛船安在舟人皆答云已过前去矣俄贼前过急投岸获免
　　监左帑龙舒张宣义尝言有亲戚游宦西蜀路经襄汉晩投一店饭毕行户外忽见旁左侧上有一人无首以为鬼也主人云尊官不须惊此人也非鬼也往年因患瘰病势蔓衍一旦头忽脱坠家人甚悲骇已而竟无恙自此每有所需则以手指画但日以粥汤灌之故至今犹存耳又曰岳侯军中一兵犯法枭首妻方怀姙后诞一子如常人躯干甚伟首仅如拳眉目皆雕刻则胞胎所系父母相为感应
　　霅川月河莫氏称望族尝言某祖在大观间在上庠以春秋驰声尝至一酒楼饮壁间有题字云春王三月公与夫人防于此楼葢轻薄子携娼妓饮于此所题耳莫即援笔题其下云夏大旱秋饥冬雨雪公薨君子曰不度德不量力其死于饥寒也宜哉见者无不大笑嘉兴精严寺大刹也僧造一殿中塑大佛诡言妇人无子者惟祈祷于此独寝一宵即有子殿门令其家封鎻葢僧于房中穴地道直透佛腹穿其顶而出夜与妇人合妇人惊问则云我是佛州民无不堕其计次日往往不敢言有仕族之妻亦往求寺中夜僧忽前既不免即啮其鼻僧去翌日其家遣人遍于寺中物色见一僧卧病以被韬面得而视之鼻果有伤掩捕闻官时韩彦古子思为郡将流其僧而废其寺
　　杨诚斋名万里字廷秀为监司时巡厯至一郡郡守盛礼以宴之时适初夏有官妓歌贺新郎词以送酒其中有万里云帆何时到诚斋遽曰万里昨日到太守大惭即监系官妓
　　朱晦庵为仓使时某郡太守遭捃摭几为按治忧惶百端未几晦庵易节它路喜可知也有寄居官署者因召守饮出宠姬歌大圣乐至末句云休眉锁问朱顔去了还更来麽太守为之起舞也
　　某邑宰因预借违防遭按而归其郡郡将乃宰公之故因留连燕有妓慧黠得宰罢官之由时方仲秋讴渔家傲十月小春梅蕊绽宰云何太早邪答云乃预借也宰公大惭




　　隣几杂志【江休复】
　　康定中侍禁李贵为西边寨主妻为昊贼所掳去家中一白犬颇驯扰祝之曰我闻犬之白乃前世为人也尔能送我归乎犬俯仰如听命即裹粮随之有警则引伏草间渴即濡身而返凡六七日出贼境其夫无恙朝廷封崇信县君
　　陆叅宰邑判讼田状云汝不闻虞芮之事乎耆司不受再执诣县云不晓防得再判云十室之邑必有忠信李戡宰邑问民间十否莫有疾苦否莫有孝悌否之类有一患大风者药云吾不疗尔
　　都下弄蝎尾有五毒者三毒者云城西剥马务蝎食马血尤毒己亥岁中屡有螫死者
　　毒虺断首犹能飞以噬人
　　御史台阁门移文用捺头牒章郇公判审官院张观为中丞常用此例移审官时章为翰林学士辨之张以故事而止
　　客有投缙云山寺中宿者僧为具馔羞鳖甚美但讶其无裙耳入后屋见黄泥数十团大如缶问行者即向所食者在其中取以黄泥裹之三日服气肥味特异章仲镇云章伯镇勘防案岁给禁中椽烛十三万条内酒坊祖宗庙用糯米八百石真宗三千石今八万石王介甫云明州有一讲僧夜中为鬼物来请讲欣然从命舁行数十里寘在猪圏中比晓方悟为鬼所侮张枢言说杨大年临卒戒家人曰吾顶赤趺坐汝辈勿哭惊吾既而果然家人惊号则复寤而寝遂卒释敎顶赤生天腹赤生人足赤沈滞
　　梅圣俞云叔父为陜西漕知客卒浴殓毕他婢欲窃其衣其尸热如火惊告家人遂传于外或云不祥此当有重丧俄而婶氏卒
　　持国按乐见弦断结续者笙竽之类吹不成声诘之云自有私乐器国家议黍尺数年乃定造乐器费以万计乃用乐工私器以享宗庙
　　又七庙共用羊一五方帝亦然温成庙用羊豕各二疑郊本用特后去特以一羊豕代之符后以永熈不可虚配遂得升祔明德尚在故也后庙神德贺宋二宗尹潘奉慈刘李杨李升祔今独章惠
　　永叔书法最弱笔浓磨墨以借其力
　　范希文戍边行水边甚乐之从者前云此水不好里面有虫【声如陈秦声】谓之虫乃是鱼也答云不妨我亦食此虫也
　　原父五十諡法一篇神化无方曰尼耄期称道曰卮言日出曰周洁白不汚曰皓
　　楠树直竦枝叶不相妨蜀人谓之让木
　　胡瑗字翼之卒凶讣至京钱公辅学士与太学生徒百余人诣兴国戒坛院举哀又自陈以师丧给假二日近时无此事
　　王景芬职方邵氏壻常州人小儿四五岁甚俊爽病将卒忽言翁防留取某某长大必能葬翁防景芬大骇始改葬其父母邵不疑云
　　沈文通说故三司副使陈洎卒后婢子附语亦云生不葬父母当得为贵神今谪作贱鬼足胫皆生长毛云祖择之押字直作一口字人问之答云口无择言司马君实充史讨白执政时政起居注皆竝不载元昊叛命北戎请地事欲就枢密府检寻事迹以备载録庞相自至史院商量孙朴兼修国史之任云国恶不可书防厐去相遂寝
　　江南一节使召相者命内子立羣婢中令辨之相者云夫人头上自有黄气羣婢皆窃视之然后告云某是柁工火儿杂立使辨何者是柁人云面上有水波文是亦用前术
　　吴冲卿说其先君为江州瑞昌令一卒力啗巴豆如松子问其由始用饭一盌巴豆两粒研和食稍加如药丸尽则加巴豆减饭积以岁月至于纯食巴豆此亦习噉葛之类【曹操尝啗葛】
　　掌老太卿判太仆供祫享太牢只供特牛无羊豕去问礼直官如此不知羊豕牛俱为太牢
　　太学生郑叔雄用善毉王尚书举正知杂吴荐为秘书省校书郎起居舎人范师道论列云山林有道之士大臣荐之不报而方技援例輙行于是汝州孔除直讲州孙侔除试校书州学教授
　　大内都知张惟吉请諡礼官以惟吉前持温成丧不当居皇仪争之至力时宰不知典则阿谀顺防惟吉顿足泣下縁此得諡忠惠
　　陈执中死礼官以前事不正谏请諡荣灵【宠禄光大曰荣勤不成名曰灵】
　　大名府学进士刘建侯盗官书卖之捜索既切遂焚之又与妻同杀人取其金前杀士人事明白犹且称寃府中谓之始皇以其焚书坑儒也
　　程琳尚书知府曰杀之其容貌堂堂言词辨博荘生大儒之盗也
　　药方一大两即今之三两隋合三两为一两
　　宋相公中朝书人郭忠恕可对二徐书佩觹集三卷杨望之当官凡私家上厯亦自买纸为江南转运使先移文江宁府要府官月俸米麦何人担负磨麫曽支脚钱
　　司马君实侍先君知凤翔府竹园中得一物如蝙蝠巨如大防莫有识者有自山西来者云此鼯鼠也一名飞生飞而生子每欲飞则縁树至颠能下不能高
　　判尚书礼部则尚书之职判礼部贡院则侍郎之职也其名表则员外之任也王禹玉带馆职判礼部作三字犹不解百官谢衣表御史中丞署状而舍人作表是兼尚书员外之职也
　　陈执中在枢府建排墙殒夏儧使人上叹枢府不得人于是王张观与执中皆罢
　　孙承防自称韩持国作维国齐廊大卿呼邵兴宗作元宗
　　祫享昭穆各有幄次谓之神帐云【陈彭年所建】
　　礼牲体贵贱以为俎实肩背臑骼觳左右前后賔主有仪今不复用司马公说曽在并州见蕃俗颇存此礼其最尊者得羊臆骨其次项骨又说妇人不服寛袴与襜制旋裠必前后开胯以便乘驴其风始于都下妓女而士夫家反慕之曽不知耻辱如此又凉衫以褐防为之以代毳袍韩持国云始于内臣班行渐及士人今两府亦然独不肻服予读仪礼妇人衣上之制如明衣谓之景景明也所以御尘垢而为光明也则凉衫亦所以防朝服虽出近俗不可谓之无稽
　　君实又说夹拜今陜府村野妇人皆如此男子一拜妇人两拜
　　子容判礼院见君实八音克谐无相夺伦今乐悬但闻金声余乐掩而不闻宜罢连击次第见其声
　　欧阳永叔修唐书求罢三班院乞一闲慢差遣俄除太常礼院因巡防言朝廷将太常礼院作闲慢差遣耶子容说周庙制户在东牖在西当中之分则扆也近代宗室南向祫室犹在西壁祫享犹设昭穆位于户外南北相对
　　武功常景主簿说庆善宫有唐碣为民藏窖盖民恐他人见之理认逺祖土田旁有慈德寺太宗所建防昌废寺犹遭毁折武宗可谓能行令矣至大中复建碑记尚存
　　肆赦宣德门登降用乐悬又排仗尽如外朝之仪六典礼部吉仪五十有五其二十九日祭于五龙坛予奉敕于五龙庙谢晴庙廊竝頽毁寓宿殿东道士之室亦无坛也
　　仪仗内五牛旗刻画五色木牛竖旗于背载以举状四人舁之按六典衞尉三十二旗十八曰五牛旗皆是绣绘旗幅若五牛以牛载则其他麟凤之类亦当如此矣祫享行礼之际雪寒特甚上秉圭露腕助祭诸臣见上恭防裹手执笏者惕然皆揎袖脱袖庙主帝用白帊后用青帊覆行礼则发之方木为趺荐以重褥置主于其上廛俗呼野人为沙块未详其义士大夫亦颇道之永叔戏长文贤良之选既披沙而拣金吴颇憾之迁怒于原父云某沙于心不沙于面君侯沙于面而不沙于心愈怒焉
　　又尝戏马遵旧日沙而不哨如今哨而不沙
　　永叔云令狐揆著书数年乃成托宋公序投献李夷庾夷庾问何人作序讯知其人使送银二笏
　　厐相令制后舎人自署其名永叔云诰身后惟吏部判官诰院者当押字尔
　　林瑀王洙同作直讲林谓王何相见之阔也答云遭此霖雨今后转更疎阔也王曰何故答云值这短晷葢诋其侏儒矣
　　太祖忌宰相马不入寺宗王忌相乘马入至佛殿东素无定制也驾往寺观烧香中丞不从由入台翌日幸慈孝集禧宣召乃赴
　　供奉官罗承嗣住州西邻人每夜闻击物声穴隙视之乃知寒冻齿相击耳赠之氊坚不受妻母来见其女方食其枕中豆赠之米麫亦不敢纳遂挈其家居州南【都下俗语谓之州南】聚赡穷亲四十口尝辞水路差遣云法乘官舟载私物不得过若干斤重恐罹此罪乞换陆路差遣秘书丞沈士龙者尝建言害民事数十条漕司不行遂弃官归关门不放过诉云母老病拘滞于此母必不全亦关吏之罪也士龙竟坐擅去官守追官勒停举主关吏一例见劾
　　李照讥王朴编钟不圎后得周编钟正与朴同议者始知照之妄
　　次道见郑毅夫除省判诰词中间具官某又云云当诰词前具衔云云中当云以尔云云
　　程侍郎言某为御史接伴人使中丞张观云待之以礼答之以简戡佩服其言又说髙敏之奉使接伴戎使走马坠地前行不顾翌日髙马蹶坠地戎使亦不下马张唐公将奉使王景彞云某接伴时旧例使副每日早先立驿防戎使方出相揖某则不然先请我使立阶下然后前挹登阶唐公云我出疆彼亦如此奈何遂却如旧例
　　王景彞判三班院云某总记上凡使臣八千五百人差殿中丞苏衮作簿簿成只有七千六人其余捜括并未见








　　説郛卷三十上
　　钦定四库全书
　　说郛卷三十下　　　　　元　陶宗仪　撰枫小牍卷上【袁褧】
　　予迫猝渡江侨寓临安山中父书手定都为乌有第日对西乌桕省念旧闻得数十事録之以备遗忘时晚秋萧瑟喜有丹叶残霞来射几案防録成辄呼酒落之名曰枫小牍
　　艺祖受命元年秋三佛齐来贡时尚不知皇宋受禅也贡物有通天犀中有形如龙檠一葢其龙形腾上而尾少左向□其文即宋字也真主受命岂偶然哉艺祖即以此犀为带每郊庙则系之
　　予侨家后圃有一大井是武肃王外祖家旧物井上有文曰于维此井渟育坎灵有莘有邰实此储英时有长虹上贯青防是惟王气宅相先徴爰啓霸主奠绥苍氓沛膏渐泽配德东溟臣罗隐谨颂
　　太祖征李筠以太宗为大内都防检汴民惊曰防检作天子矣更为一天子地邪此又人口木简也
　　太平兴国中蜀人张思训制上浑仪其制与旧仪不同最为巧捷起为楼阁数层髙丈余以木偶为七直人以直七政自能撞钟击皷又为十二神各直一时至其时即自执辰牌循环而出余大王父赞善公尝入文明殿漏室中见之
　　国初杭粤蜀汉未入版圗总户九十六万七千五百五十三至开宝末増至二百五十万八千六十五户太宗拓定南北户犹三百五十七万四千二百五十七此后递増至徽庙有一千八百七十八万之多噫可谓盛矣及乘舆南渡江淮以北悉入北庭今上主户亦至一千一百七十万五千六百有奇生息之繁视宣和已前仅减七百万耳尚令此辈假气游魂何也
　　太宗命儒臣辑太平广记时徐铉实与编纂稽神録铉所着也每欲采撷不敢自专辄示宋白使问李昉昉曰徐率更以博信天下乃不自信而取信于宋拾遗乎讵有率更言无稽者中采无疑也于是此録遂得见收杨亿作二京赋既成好事者多为传写有轻薄子书其门曰孟坚再生平子出世文选中间恨无隙地杨亦书门答之曰赏惜违顔事等隔世虽书我门不争此地余谓此齐东之言也杨公长者肯相较若尔邪
　　道君皇帝改元宣和人或离合其字曰一旦宋亡此与萧岿离合后周宣政为宇文亡日同
</div>
    <div class="pagination">
<a href="说郛_page155.html">上一页</a><span>...</span><a href="说郛_page151.html">151</a><a href="说郛_page152.html">152</a><a href="说郛_page153.html">153</a><a href="说郛_page154.html">154</a><a href="说郛_page155.html">155</a><span class="current-page">156</span><a href="说郛_page157.html">157</a><a href="说郛_page158.html">158</a><a href="说郛_page159.html">159</a><a href="说郛_page160.html">160</a><a href="说郛_page161.html">161</a><span>...</span><a href="说郛_page157.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
