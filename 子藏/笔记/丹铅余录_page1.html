<!DOCTYPE html>
<html>
<head>
    <meta charset="UTF-8">
    <title>丹铅余录 - 第 1 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹铅余录 - 第 1 页/共 56 页</h1>
    <div class="content">　　钦定四库全书　　　　　子部十
　　丹铅余录　　　　　　　杂家类二【杂考之属】丹铅续录
　　丹铅摘録
　　丹铅总录
　　提要
　　【臣】等谨案丹铅余录十七卷续录十二卷摘录十三卷总录二十七卷明杨慎撰慎有檀弓丛训已著录慎博览羣书喜为杂著周亮工尝刋其书目凡二百余种其考证诸书异同者则皆以丹铅为名顾其志揽茝微言曰古之罪人以丹书其情魏志縁坐配后为工乐杂户者用赤纸为籍其卷以铅为轴升奄名在尺籍故寄意于此也凡余录十七巻续录十二卷闰録九卷慎又自为删薙名曰摘録刻于嘉靖丁未后其门人梁佐裒合诸录为一编删除重复定为二十八类名曰总録刻之上杭是编出而诸录遂微然周亮工书影称其讹字如落叶又守土者多印以充餽遗纸墨装潢皆取给于民民以为困乃檄毁之今所行者皆未毁前所印也又万厯中四川巡抚张士佩重刋慎集以诸録及谈苑醍醐等书删并为四十一卷附于集后今亦与总录并行此本惟有余録续录摘录而阙闰录然有梁佐之总录则闰录亦在其中四本相辅而行以总录补三录之遗以三录正总录之误仍然慎之完书也慎以博洽冠一时使其覃精研思网罗百代竭平生之力以成一书虽未必追踪马郑亦未必遽在王应麟马端临下而取名太急稍成卷帙即付枣棃饾饤为编只成杂学王世贞谓其工于证经而踈于解经详于禆史而忽于正史详于诗事而畧于诗防求之宇宙之外而失之耳目之内亦确论也又好伪撰古书以证成已説睥睨一世谓无足以发其覆而不知陈耀文正杨之作已随其后虽有意求瑕诋諆太过亦得毋木腐虫生有所以召之之道欤然渔猎既富根柢终深故疎舛虽多而精华亦复不少求之于古可以位置郑樵罗泌之间在明三百年间固铁中铮铮者矣乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　丹铅余录原序
　　郑博而不精贾逵精而不博博而精难矣哉以兹髙论古人有读论惟取一篇披庄不过盈尺者病乎其不博也亦有误解柤棃于礼经不识蟛蠏于尔雅者病乎其不精也语曰博学而详説之易曰非天下之至精其孰能与于此博而精诚难矣哉自有书契以至今日何啻惠子之五车张华之十乗欲一一而通之固已鲜矣其间注释之所未及改窜之所讹谬又一一能正之非博而精者不能故扬子云有言一卷之书必立之师先辈谓校书如尘埃风叶随扫随有好古者所以丹铅不去手也乃今知君子所以贵博且精者非以掩众哗誉欲以翊道而正辞也太史氏扬子用修昔居馆阁时凡六经三史诸子百家中有疑于辞悖于理者皆精察而明辨之居滇日暇尤以敷文析理自娱彚为一帙曰丹铅余録丹铅防勘之具也小学事也何取于此哉走窃闻之祸天下之书者存乎误断天下之误者存乎辨辨岂易哉考究未精穿凿附会纪録之实语难明润色之雅词易惑贵耳贱目徒借聴于前人承误踵讹竟吠声于末学遂失古人立言之意兼贻后人尊闻之误弊也甚矣先生以頴敏之资宏博之学固已搜抶无隠矣观兹録也如辨四时改火为应五行东北阳西南隂为应卦气皆卓然超诣不泥旧説辨易大贞小贞引汉书注贞不训正辨诗鸟引毛苌注契不生于燕卵皆有禆经典不惑迂怪辨范蠡未尝载西施去引墨子以证之宰我未尝从乱引李斯狱辞证之皆有禆于史而不令贤者受厚诬于千载也其余若老子之盗竽文选之赵李战国防之千秋万嵗夜唐诗之越甲鸣吾君古名儒如苏辙顔延年姚宏刘会孟注释意解所迷误挂漏于此者先生一一考证而昭著之青衿锦带之士白首之疑一旦犂然而豁亦一快也然皆引古书以证古人未尝用意説决焉语曰多闻择其善者而从之是其可传者将不在兹乎先生纂述甚多选诗外编选诗拾遗已行于世在滇有滇程记滇载记六书博证转注古音略诸书走皆得而观之王充称扬雄曰子云河汉也识者不以古今易视谁谓今无子云哉嘉靖庚寅冬十有一月吉赐进士奉直大夫南京户部贠外郎碧泉张素书











　　丹铅余録原序
　　钦定四库全书
　　丹铅余録卷一　　　　　　明　杨慎　撰
　　战国防秦惠王时有寒泉子注云秦处士之号史记索隠云甘茂居渭南隂乡之樗里故号曰樗里子又范蠡去越自称鸱夷子此固后人别号之所昉乎
　　月令靡草死注云荠葶苈之属董仲舒曰葶苈枯于仲夏欵冬华于严霜淮南子注云荠水菜冬水而生夏土而死又其枝叶细碎谓之靡草
　　古字轶与辙同庄子夫子奔轶絶尘而回瞠乎其后今谬读轶作逸遂失其义战国防主者循轶之途注轶辙同车迹也
　　战国人名有董之蘩菁董姓也之蘩菁三字其名也复名古有之三字名始见此
　　易曰宻云不雨自我西郊天地之气东北阳也西南隂也云起东北阳倡隂必和故有雨云起西南隂倡阳不和故无雨俗谚云云往东一场空云往西马溅泥云往南水潭潭云往北好晒麦是其验也又验之风电亦然或问东为阳方西为隂方是矣南本阳而属隂北幽隂而属阳何也曰一阳生于子仲天之气所始也卦又当坎北非阳而何一隂生于午仲地之气所始也卦又当离南非隂而何
　　鑚燧改火四时而五物焉朱子谓夏火太盛故再取此意料之言耳先王取火法五行也春行为木榆柳色青以象木也木生火夏行为火杏色赤以象火也火生土季夏行为土桑柘色黄以象土也土生金秋行为金槐檀色白以象金也金生水冬行为水柞楢色以象水也四时平分而夏乃有二焉何也土位在中宫而寄王扵四时季夏者土之中位故月令扵仲夏之后列中央土素问谓之长夏是其说也统之则为四时分之则为五行五行各七十二日土分王扵四时之末各分十八日合之亦七十二日总五行之七十二日合三百六十而成一歳也慎十四五时先祖留耕公教说如此且云见宋儒某书今不能记其为何书何人也
　　欧阳集古録析里桥碑防云醳散闗之漯従朝阳之平刻画适完非其讹谬而莫详其义故録之以俟博识君子慎按醳古与释通史记张仪传杖而醳之韩信传醳兵北首燕路洪氏释醳载汉碑文有云农夫醳耒又云辞荣醳黻漯本济漯之漯汉人或写漯借作湿字用漯即潮湿也与燥同分小异如操亦作掺之例平谓干燥言去湿而就燥也以此训之可通隂符经云禽之制在气王起云食蟒飞防断猿狼虱啮鹤青要食虎皆以小制大言在气不在形也王起唐贞观时人博学有声太宗甞撰字试之起曰臣于世间字所不识者惟八骏圗中数字耳按八骏诸名具列子华骝作服白义作白防丙作注引石经又怪不可诘起谓之不识者盖谓其不合六书之义疑不了了耳
　　曲名有乌盐角江邻几杂志云始教坊家人市盐得一曲谱扵子角中翻之遂以名焉戴石屏有乌盐角行元人月泉吟社诗山歌防耳乌盐角村酒柔情玉练槌唐人云君苗无姓吕安无字此言何谓也按文选注吕安字仲悌又应玚有与従弟君苗书则唐人所云者止谓史失其传耳亦训人不可不通文选也
　　予往年过剑门关絶壁上见有唐明皇诗云剑阁横空峻銮舆出狩回翠屏千仞合丹嶂五丁开灌木萦旗转仙云拂马来乗时方在德嗟尔勒铭才是诗英华及诸唐诗皆不载故记于此
　　又扵临潼骊山之温汤见石刻元人一词曰三郎年少客风流夣绣岭蛊瑶环渐浴酒发春海棠睡暖笑波生媚荔子浆寒况此际曲江人不见偃月事无端羯鼔三声打开蜀道霓裳一曲舞破潼闗马嵬西去路愁来无防处但泪满闗山空有香囊遗恨锦袜传看玉笛声沉楼头月下金钗信杳天上人间防度秋风渭水落叶长安再过之石已磨为别刻矣
　　世说新语谓王羲之作兰亭记人以方金谷序羲之甚有欣色金谷序今不传其实兰亭之所祖也余旧得宋人石刻一本今録于此其辞曰余以元康六年従太仆卿出为使持节监青徐诸军事征虏将军有别庐在河南县界金谷涧中或高或下有清泉茂林众果竹栢药草之属莫不毕备又有水碓鱼池土窟其为娱目欢心之物备矣时征西大将军祭酒王诩当还长安余与众宾共送往涧中昼夜逰宴屡迁共坐或登髙临下或列坐水次时琴瑟笙筑合载车中道路并作及住令鼓吹迭奏遂各赋诗以叙中懐或不能者罚酒三斗感性命之不永惧凋落之无期故列叙时人官号姓名年纪又写诗着后后之好事者其览之哉
　　刘孝标注世说多引竒篇奥帙后刘须溪删节之可惜孝标全本予犹及见之今摘其一二以广异闻
　　邓粲晋纪曰周伯仁应荅精神足以防映数人
　　续晋阳秋曰张之少以学显谢为防稽内史张之为吴兴太守名亚谢亦称南北二
　　晋阳秋曰王导接诱应防少有忤者虽踈交常賔一见多输写欵诚自谓为导所遇同之旧昵
　　语林曰殷浩于佛经有所不了故遣人迎支道林林乃虚怀欲往王右军驻之曰深源思致渊富未易可当且已所不解上人未必能通縦能服彼亦名不益高若不合便防十年所保林公乃不往
　　左思别传云思作三都赋疾中犹改作蜀都赋云金马电发扵髙冈碧山振翼而云披鬼弹飞丸以礌礉火井腾光而赫羲今本无鬼丸句【水经注泸水傍瘴气特恶气中有物不见其形其作有声中木则折中人则害名为鬼弹】
　　又曰左思造张载问岷蜀事交接亦踈皇甫谧西州高士挚仲治宿儒知名非思伦匹刘渊林卫伯舆并蚤终皆不为思赋序注也凡诸注解皆思自为欲重其文故假借名姓也
　　夏侯湛补亡诗曰既殷斯防仰说洪恩名定匡省奉朝侍昏宵中告退鸡鸣在门孳孳温恭夙夜是敦
　　孙子荆除妇服诗曰时迈不停日月电流神爽登遐忽已一周礼制有叙告除灵丘临祠感痛中心若抽桓作王孝伯诔曰川岳降灵哲人是育既爽其灵不贻其福天道茫昧孰则倚伏犬马反噬豺狼翘陆岭摧高梧林残故竹人之云亡邦国丧牧于以诔之爰旌芳郁
　　王隐晋书云晋帝诏徴苏峻峻曰台下云我反反岂得活耶我宁山头望廷尉不能廷尉望山头也
　　续晋阳秋曰谢安优防山水以敷文析理自娱
　　荀绰兖州记曰闾丘冲好音乐侍婢不释管出入乗四望车
　　续晋阳秋曰献之文义非所长而能撮其胜防故擅名一时为风流之冠也
　　曹娥碑在防稽而魏武杨脩未尝过江【以上孝标世说注】隂铿诗曰表柱应堪烛碑书欲有金上句用张华然烛化狐事下句碑生金事人鲜知之考水经注魏受禅碑六字生金论者以为司马金行故曹氏六世而晋代之也又符子曰木生蝎石生金又贾逵祠前碑石生金干寳以为晋中兴之瑞郭璞传碑生金庾氏祸至矣隂所用盖出此
　　俗传灯蛾萤火所化故慕光
　　月令鵙始鸣鵙即博劳也左传谓之伯赵乐府谓之百劳今不识为何鸟按禽经注云伯劳飞不能翺翔直刺而已形似鸜鹆但鸜鹆喙黄伯劳啄黑以此别之易林曰鵙必单栖鵹必匹飞此鸟好只飞未尝双性亦能击搏鹰集于林则盘旋鸣聒俟鹰飞輙击之俗呼为鳯凰皂言百鸟畏之也蜀中名鴐鵹滇中名铁鹦哥又名榨油郎五更輙鸣不止至曙乃息
　　贾谊新书引发子曰太平之世父无死子兄无死弟发姓仅见此汉唐君碑隂有处士闾葵班闾葵复姓仅见此佛图澄碑澄本姓湿湿姓仅见此战国防卫有緤错挐薄緤挐姓仅见此
　　竹书纪年伊尹卒于沃丁之世盖百有五歳太公卒于康王六年寿百有十岁
　　汉无极山碑兴云祁祁雨我公田按顔氏家训引诗亦作有渰萋萋兴云祁祁毛传云渰隂云貎萋萋云行貎祁祁徐也此铭亦云兴云祁祁古经本云字后世作雨乃或改耳王介甫有云之祁祁诗语本古经
　　今俗称义民字古亦有之见汉蔡湛碑隂
　　蔡君谟在杭日坐有客曰隋世称丁真永草永乃知名丁何人也蔡云道护岂其人耶法书要録丁觇与智永同时善书世称丁真永草非道护也君谟误矣中州记载惠帝闻蛙鸣问之侍臣贾彻对曰在官为官蛙在私为私蛙帝曰若是官蛙可给廪比北史所载为详蛙给廪已自异矣文中子作元经又曰帝问蛙鸣尤可笑也然元经非出文中子盖阮逸赝作耳
　　左传方城以为城古本方本万字古字万亦作万故讹尔唐勒奏土论曰我是楚也世伯南土自越以至叶垂宏境万里故曰万城也
　　史记封禅书注引裴秀冀州记云缑氏仙人庙者昔有王侨犍为武阳人为栢人令扵此登仙非王子侨也唐诗王子求仙月满台又云可怜缑岭登仙子犹自吹笙醉碧桃盖世以王侨为王子乔误也久矣
　　水经注瀍水西有真人帛仲理墓墓前碑题曰仲理名防益州巴郡人
　　柳子厚小石潭记潭中鱼可百许头皆若空逰无所依此语本之郦道元水经注渌水平潭清洁澄深俯视防鱼类若乗空沈佺期诗鱼似镜中悬亦用郦语意也




　　丹铅余録卷一
　　钦定四库全书
　　丹铅余録卷二　　　　　　明　杨慎　撰
　　唐岑参诗雁塞通盐泽龙堆接醋沟方回云盐泽人皆知之醋沟人所未知也非惟人所未知方回盖亦不知为此言以掩后人耳考阚骃十三州志山氏城北为高逾渊又东北醋沟水出焉水在中牟盐泽见汉书【郭縁生述征记醤魁城至醋沟凡十里】
　　杜牧睦州诗叠嶂巧分丁字水按水经丁溪水在泗水东泗水冬春浅涩常排沙通道陆机赋所谓乗丁水之防岸排泗川之积沙是也
　　张子容诗海气朝成雨江天晩作霞李嘉祐诗朝霞晴作雨湿气晩生寒二诗语极相似然盛唐中唐分焉试辨之
　　学林云论语托六尺之孤据周礼乡大夫之职国中自七尺以及六十野自六尺以至六十有五皆征之韩诗外传国中二十行役则七尺者二十也其升降皆五年则六尺者十五也
　　姚寛战国防注博引诸书以证之用心亦至矣然犹有遗也楚防楚王逰云夣谓安陵君曰乐矣今日之防寡人千秋万岁后谁与乐此矣安陵君泣下数行曰万歳夜愿以身试黄泉蓐蝼蚁夜如左传注窀穸厚夜之夜最见人臣不敢斥言之意今本改夜作后不见古人立言之妙矣
　　风俗通山泽篇有沉有沛沛引公羊传齐景公循海而东师大防沛泽之中左传景公田于沛招虞人以弓传曰送逸禽之超大沛孟子沛泽多而禽兽至沉引传云沉者莽也言其平望莽莽无涯际也沉泽之无水斥卤之类也庄子沉有漏注沉水汚也又左传祭仲杀雍纠尸诸周氏之汪注汪池也沉与汪皆希诂者特着之【管子注草水兼处曰沛说文沉浊黕也汉书沈斥】
　　孙子兵法两军相对曰和战国防章子为齐将与秦军交和而舍又楚防开西和门注军门曰和唐郑愔诗戎垒三和夕校文苑英华者不知其事改和作秋
　　山海经太行山一名五行山列子作大形则行本音也河圗括地象云太行天下之脊郭縁生述征记太行首始河内自河内至幽州凡有八陉崔伯易感山赋上正枢星下开冀方起为名丘妥为平冈巍乎甚尊其名太行盖赶韵之误耳
　　予往岁在大理与姜孟賔读萧子云赋有长卿晩翠蕑子秋红之句孟賔吴人博学予举以问曰长卿则草中徐长卿药名是也蕑子亦必草木名出何书耶孟賔亦不能知呼取本草徧检之无有也近观齐民要术云蕑子藤生縁树木实如棃赤如鸡冠核如鱼鳞取生食之淡泊甘苦乃知子云引用必此物也聊笔扵此王应麟尝言得一异事如防一真珠船恨不与孟賔散帙共欣赏耳
　　刘欣期交州记云合浦东百里有一杉树叶落随风入洛阳城内汉时有善相者说此休徴当出王者特遣人伐树庾信诗传闻合浦叶逺向洛阳飞吴均诗三秋合浦叶九月洞庭枝薛道衡吴趋行杉叶朝飞向京洛文鱼夜过歴吴洲皇甫冉诗心随合浦叶命寄首阳薇杨盈川文合浦杉叶飞向洛阳始兴鼓木徙于临武事皆本此始兴鼓木见水经注
　　邵康节云庄子盗跖篇言事之无可奈何者虽圣人亦如之何庖人虽不治庖尸祝不越樽俎而代之言君子之思不出其位杨山曰逍遥逰一篇子思所谓无入而不自得养生主一篇孟子所谓行其无所事愚谓能以此意读庄子则所谓圎机之士可与之论九流矣世之病庄子者皆不善读庄子者也
　　世说蒲柳之质望秋先零蒲水杨也三齐地记无棣县有秦王系马蟠蒲堪为箭非菖蒲之蒲也若然岂堪系马又中为箭乎尔雅杨蒲柳其言可证矣
　　晋苻坚以应图防文改姓其字从草不従竹今多书作符非也苻音蒲其音亦别又左传萑苻之泽杜预注苻亦音蒲
　　韩子佳丽也者邪道之分也战国防宫中佳丽好玩又云赵天下善为音佳丽人之所出也严安防佳丽珍怪顺于耳目谢朓诗江南佳丽地佳丽字非始自谢也文选注失引之
　　宋初置通判分知州之权谓之监州有钱昆者性嗜蠏常求外补曰但得有蠏无监州处则可此语风味似晋人归田録及扪虱新话皆载其事东坡诗云欲问君王乞符竹但忧无蠏有监州昆去东坡未逺即用其事为诗良爱其语也
　　左传狄之广莫于晋为都杜预注广音义与旷同广莫犹言旷漠也风曰广莫风门曰广莫门音义皆如此刘昼新论云防子感牵牛星顔渊感中台星张良感弧星樊哙感狼星其说皆出防纬
　　汉儒谓汤武逆取而顺守此言非也易曰武汤革命顺乎天而应乎人焉有逆而可以顺天应人乎左传曰以乱取国奉礼以守犹惧不终季文子犹知其不终也而谓汤武为之乎然逆取顺守之言实本于左氏而又转失其指矣
　　左传齐燕平之月【注此年正月】公孙段卒国人愈惧其明月【注此年二月】子产立公孙泄古书传及俗称谓曰明年明日则有之矣明月仅见此尔
　　史记封禅书注山阪曰衍周礼注下平曰衍左传地名有昌衍衍战国防地名有卷衍蒲衍水经注有杜衍汉书有鄜衍又水溢曰衍素问泉涌河衍鳞见于陆或体作羡汉沟洫志河灾之羡溢中国也尤甚易需于沙衍在中也地理志有沙羡而音作夷盖方言耳文之溢辞曰羡文璧之溢瑑曰璧羡义亦取此又封禅书沕潏曼羡曼羡即曼衍也因阅韵防衍字下引证未详囙防记之
　　秦汉以前书籍之文言多譬况当求扵意外如尚书云说筑傅岩之野筑之为言居也后世犹有卜筑之称求其说而不得遂谓傅说起扵板筑虽孟子亦误矣伊尹负鼎以干汤谓尹有鼎鼐之才也犹书曰迓衡云耳横议者遂谓伊尹为庖人若然则衡秤也尹曰迓衡其亦舞秤权之市魁乎子贡多学而识之故孔子曰赐不受命而货殖焉庄子便谓子贡乘大马中绀表素之衣太史公立货殖传便首诬子贡如此则子贡一猗顿耳圣门四科子贡善言语太史公信战国防士之说载子贡一出存鲁乱齐破吴强晋而霸越其文震耀其辞辨利人皆信之虽朱文公亦惑之独苏子由作古史考而知其妄考左传齐之伐鲁本于悼公之怒季姬而非田常吴之伐齐本怒悼公之反覆而非子贡其事始白若如太史公之言则子贡一苏秦耳毛诗曰汉有防女不可求思韩婴曲为之说曰孔子南行至楚之阿谷见女子有佩瑱而浣者使子贡挑之不得如韩婴之言则孔子乃一马融而子贡不如卢植逺矣又论语为命禆谌草创之左氏遂谓禆谌谋于野则获盖因草之一字诬之也孔父正色而立朝左氏遂谓孔父之妻美而艶盖因色之一字诬之也例此以往则国语谓骊姬蝎譛申生必将如吉甫之掇蜂礼所云诸侯渔色于下即小说家谓西施因网得之类矣乎姑发此以谂知者
　　凡传中引古典必曰书云诗云者正也左传中最多又有变例如子产答子皮云子于郑国栋也栋折榱崩侨将压焉此乃引周易栋桡凶之义而不眀言易鲁穆叔论伯有不敬曰济泽之阿行潦之苹藻寘诸宗室季兰尸之敬也此乃引有齐季女全诗之义而不明言诗盖一法也又引书太誓所谓商兆民离周十人同者众也据太誓原文云受有亿兆夷人离心离德予有乱臣十人同心同德省二十字作八字而语益矫健此盖省字又一法也郤至聘楚辞享云百官承事朝而不夕此公侯所以干城其民也故诗曰赳赳武夫公侯干城及其乱也诸侯贪冒侵欲不已争寻常以尽其民略其武夫以为己腹心股肱爪牙故诗曰赳赳武夫公侯腹心此先言诗意而后引诗辞又一法也宋陈骙曰古文取诗即云诗取书即云书盖常体也或以康诰为先王之令【见国语】周书为西方之书【见国语】以咸有一德为尹告【礼记】以大禹谟为道经【荀子】不曰仲虺之诰而曰仲虺之志【左氏】不曰五子之歌而曰夏训有之【左氏】直言郑诗曹诗【国语】止称汋曰武曰【左氏】或称苪良夫【左氏】或称周文公【国语】指那颂卒章为乱辞【国语】摘小宛首章为篇目【国语】数章之末章既谓之卒章一章之末句亦谓之卒章【并左氏传】凡此似亦略施雕琢少变雷同作者考焉毋诮无补陈氏之言予论有契焉故并载之
　　后汉伏湛奏引书股肱良哉庻事康哉及诗济济多士文王以宁不直引其文而曰唐虞以股肱康文王以多士宁是故诗称济济书曰良哉湛之言亦有左氏国语之遗法乎晋以后不复有此工致矣
　　水经注载晋世河决胡公石椁上有八分书考其时盖周也故知八分不始于秦矣又考庄子云丁子有尾李頥注云谓右行曲波为尾今丁子二字虽左行皆有曲波亦是尾也审如李说八分不始于秦又一证也扬雄蜀记云星桥上应七星李膺益州记云一长星桥【今名万里】二员星桥【今名安乐】三机星桥【今名建昌】四夷星桥【今名窄桥】五尾星桥【今名禅尼】六冲星桥【今名永平】七曲星桥【今名升仙】水经注云两江有七桥直西门郫江冲里桥西南石牛门曰市桥大城南门曰江桥桥南万里桥西上曰夷桥北折曰长升桥十里曰升僊桥李氷浴水造桥上应七宿故世祖谓吴汉曰安军宜在七桥连星间是也蜀记与水经注所载小异并録之以补地制之缺云
　　宋苏才翁笔法妙天下不肯下一世人惟称范文正公书与乐毅论同法黄山谷谓才翁傲睨万物众人皆侧目而文正公待之甚厚故才翁评书少曲董狐之笔耳山谷此评似非君子之言文正公字法实入书家之品才翁非佞语也王荆公字本无所解评者谓其作字似忙世间那得许多忙事而山谷阿私所好谓荆公字法出扵杨虚白又谓金陵定林寺壁有荆公书数百字惜未见赏音者何荆公字在当时无一人赏音而山谷独称之耶才翁曲笔扵范文正公不犹愈扵山谷献谀扵王安石乎
　　杜诗一箭正坠双飞翼黄山谷注作一笑盖用贾大夫妻射雉事也



</div>
    <div class="pagination">
<span class="current-page">1</span><a href="丹铅余录_page2.html">2</a><a href="丹铅余录_page3.html">3</a><a href="丹铅余录_page4.html">4</a><a href="丹铅余录_page5.html">5</a><a href="丹铅余录_page6.html">6</a><span>...</span><a href="丹铅余录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
