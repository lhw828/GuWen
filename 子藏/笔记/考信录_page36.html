<!DOCTYPE html>
<html>
<head>
    <meta charset="UTF-8">
    <title>考信录 - 第 36 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>考信录 - 第 36 页/共 77 页</h1>
    <div class="content">　　（读书训士大略已见《自序》及《墓志》中，今不再录。惟《行述》中轶事尚有一二当存者，附录於此。）
　　丁丑五月，城没於漳，屋尽颓，资用悉沈於水。先君徙家城外，数月未有宁居，日惟以扁豆充饥。霜降於犹单衣；冬不能具炉火。明年春，水退。二月，复移入城，稍稍葺茅屋以庇风雨。三月，知府事朱公英命知县事王公沛生延入书院训士，饣粥始给。辛巳七月，水复没城，居村中月馀。复入时，水尚深数尺，出入皆自操舟。十一月，蹙凌水复至，复居村中。俟水尽退，然後入，时壬午秋七月也。先君既屡被水患，数迁徙，家益落，至无隔宿粮。而述方以文受知於知大名县事秦公学溥（时魏县废，并入大名），破格优待之。是秋，述与弟迈复同举於乡。然人间以讼事浼先君居间，许以金，必正色斥之。人见先君厄而介如故，後遂无复言者。秦公以是尤重先君，数恤其急。而乙酉、丙戌间水三入城，卒徙於礼贤台之上者，亦秦公力也。
　　先君平居含忍退让、人数负先君或侵取田宅，皆不与较。乡人以盛德目之。然临大事必力争是非，未尝稍退缩徇人意。屡以此致危困，终不为少改。自奉甚俭，虽疏粝无不饱；力即有馀，亵衣未尝用帛。平生不食烟，不佩荷包，囊止用布素。子妇有献，少逾常式即不免谴责。然义所当费，虽贫未尝吝。遇人有急，辄倾囊助之。少年时，尝谋刻段垣公遗集，节衣食，买梨板数百方。未果刻而没於水，每以为惜云。
　　先君以名字皆取显暴义，恶其文之著，故以“ウ”名其斋。
　　△母李孺人
　　○《先孺人行述》摘录
　　先府君少多疾；孺人侍汤药按摩，常竟夜不寐。
　　家常苦贫，先君以授馆为生，子女渐成行，所入不能敷。而孺人支持计算於米盐琐碎间，得以不冻馁。
　　母性勤慎，好整洁，作苦常无暇时。虽高年有子妇服劳，犹躬理家务，拄杖行视，日十馀次，恐他人不如己之尽心也。饮食务俭约；常有旨蓄以豫不虞。客至，则竭力营办无所惜。人讶其备，不敢谓其贫也。述兄弟举於乡，亲族多期其仕者，母独不愿，曰：“官不易为，吾望汝等读书作正人，而勤俭以治生，不望汝等以禄养也。”
　　△弟迈
　　○附记弟迈事
　　迈幼而颖慧，十岁能文。十二岁与述同补诸生，名噪一郡中。性喜博览，一书未见如负芒刺於背。闻有异书，必求之；常历十馀人转相嘱。得观之，然後已。读书目力甚捷，顷刻数页过，日览十馀册以为常。尝与述同读《海赋》，述成诵未及半，弟已熟之矣。少年颇好词赋，拟《上林》、《七发》等体，缤纷陆离，读者几不能句。尤爱为小词，仿宋柳耆卿，名其稿曰《步柳集》。三十以後，文格渐老，多直抒所见，潮涌澜翻，浩浩汨汨，不自知其所终极。常好究考名人事迹，次其终始，辨其同异。暇则玩弄书翰，流连花树，以自娱乐。庭中种花无隙地，不复容步武。素耽山水，常以不得远游为恨。
　　○附记弟所著书
　　弟所撰，有《魏墟杂志》四卷，《魏郡琐谈》三卷，已成二卷，《讷笔谈》二卷，已成一卷，其末卷皆未成。自订其诗曰《寸心知集》，凡二卷；词曰《梦窗呓语》，凡一卷。其所订集乡先辈之文，曰《大名文存》，凡三册。卒後，余检其遗稿，复选订其自所著文为集一卷，又为续订《大名文存》一册，《大名诗存》三册，──一册每人皆有序，二册无序，盖皆未成书者也。此外复有《尚友堂说诗》一卷；《魏郡丛谭》、《金石遗文记略》、《杂记》三种，俱未成卷。以上各书，皆藏於家未刻。其但有草稿而未抄录者尚多；皆散乱无门类，字亦难辨。而余病目不能多览，尚未暇订正也。
　　○少年遇合记略
　　余何以能著《考信录》也？祖宗父母之所教养，亦师长先达之所扶持而长育之者也。余幼而家贫，少长即被水患，田庐悉没，性又拙於逢世；然往往有先达诸公重其才而怜其遇，导其前而恤其艰者，以故衣食粗给，闻见渐广，以至於今。三十以後，所遇渐多龃龉。四十以来，抑又甚焉。乡曲之豪排之厄之者常不乏人，而有权势者惟重财，不复问及士，几於不能自存矣。藉使少年时即如中年所遇，当不免於穷饿以死，何有於书！即幸而不死，而奔走困厄之馀，能糊其口足矣，何暇读书，又何暇於著此书也！余不才，不能有所建白於世，使天下後世指而目之曰，某人知人，某人知人，而仅於有此书，其何忍不溯其所由来乎！书既成，乃追记其少年遇合之略，以附於《考信录》之後云。
　　△朱英
　　朱龙坡先生，讳英，字临川，云南石屏人也。以雍正甲辰进士选授直隶赤城县知县。丁外艰；服阕，补怀安，调任邱，擢赵州直隶州知州。所至皆有惠政。旋改广平府同知；复擢大名府知府。公廉介宽厚，薪米皆用价自市之，从不以声色加属吏。然属吏皆畏公，不敢有大蹉跌，以公无所染也。顾独不能逢迎上官，以是久不迁。
　　乾隆甲戌，余年十五，与弟迈同应童子试至府，公见而奇之，命坐於大堂暖阁之侧，文既成，召入内署晚香堂後池上侍坐。良久，复命入内室见吕恭人，各赐以荷包银锭一；且命设食，使子士琬具宾主之礼。食毕已夜，以府堂烛笼送归寓。一时同试者皆以为荣焉。榜发，以余为冠。逮秋，遂与弟同入学。明年春，公召余读书於晚香堂，与诸子同笔砚。初延安庆张先生前赞训之，继复延归德李先生桓。李先生去，朱公遂自教之。由是余文日进，得捷庚辰顺天副榜。明年，复延松江丁先生夏陛。又明年，朱公移永州，士民攀辕祖道者亘十馀里不绝。余与弟送公至临清，遂入京师乡试，皆得举於顺天。而公至永岁馀，以与巡抚议事不合，竟以原官罢归。
　　公所至以成就人材为己任。才俊者招之入署，自教之；贫者恤其家，使不至徙业。在任邱时得人为最多：前提督山东学政侍讲学士李公中简，前两淮盐运使边公廷抡，皆公门下士也。公善政已详於余所作公墓志中，兹不悉赘。
　　公三子。长士琅，次士琪──乾隆庚寅举人，官儒学教谕，──皆能守家风，无纟丸繁华之习。次士琬，与余尤相得云。
　　余家故贫，薄产无几。自漳水入城後，资用悉沈於水，益贫困不可度。公嘱魏县知县王公沛生延先君入义学训士，饣粥始给。而余自入署後，非但从公学举业，且得纵观海内之书，交游天下之士，以扩其耳目而开其知识。向使余不遇公，即不穷饿以死，亦不过为乡人以终其身，何由能著此书！然则《考信录》之作由於公之玉成者不少也。
　　附《祭朱公文》（通世按：《文集》作《祭石屏朱公文》）
　　维乾隆四十年岁次乙未，四月初一日，受业门人崔述衔泣远致文於滇南，以昭告於老师大人之灵前曰：（通世按：篇首四十一字，原本省之；今据《文集》补）
　　呜呼，公德在民，公名在世，存顺没宁，公复何计！而述所以泣涕沾巾，悲公硕德，怀公旧恩。
　　公於家庭，事兄如父；从子相依，分甘共苦。公於居官，曰方以直；廿载不迁，一言辞职。自公之仕，四十馀年，身无厚奉，家无馀钱。尤务作人，启迪後学；郁郁门墙，高科显擢。
　　方述成童，公为太守，一试奇之，弁名於首。不阶尺书，罗之署内，扶持吹嘘，饮食教诲。八年终始，雨夕风晨，经传马帐，雪立程门。
　　衡漳为灾，汨我田里、庐舍荡然，半年七徙。嗷嗷中泽，孰恤余贫！赖公之德，八口以存。
　　公之南行，送公汶水；从此梦魂，湘江滇海。犹冀微官，驱驰王事，或能见公，於滇之ㄛ。十有三载，屡踬文场，私心未遂，公已云亡！没不知日，葬不知处，万里南天，攀号无路。缄辞六诏，以写哀思，公灵在天，尚其鉴之！
　　△朱士蜿
　　士琬，字松田。朱公之召余读书於晚香堂也，与松田共笔砚，松田天资聪慧，与余甚相知爱。余归省，或旬月未返，松田辄忆余不置；而余亦以不见松田常悒悒也。松田之随侍至永也，以道中题咏写寄余；余亦以入关道中所作报之。乙酉，余客京师，复作《忆旧游》诗寄之。其後余久不会试，遂与松田音信间阔。
　　朱公居官素廉，解组後，宦囊殊薄，而诸公子生长官署中，乍归田里，不能御贫，以此业日凋。松田尝於元旦题一联云：“为清白吏子孙最难，守分安贫，还要鼓光前志气。思童稚时繁华已歇，由奢入俭，全凭用克己工夫。”
　　余之在罗源也，松田远来视余，留署中者数月。因余宦况清苦，急思归里。留之，不可。临别以诗二首赠余。其一云“紫芝眉宇隔天，梦里相寻数十年。萍聚海滨添我老；榻悬官阁倚君怜。鸿词重叩边韶笥；骥足聊舒祖逖鞭。回首壮怀同一笑，羁情宦况冷於泉！”其二云：“别经三十七年馀，忽漫相逢叹老夫。竹径快谈当日事；荷亭恰绘晚香图，桑榆景暮身同健；风雨情深梦亦娱。最恨离丝终未断，翻嗟此会不如无！”手迹如新，履声已远，不知今生复能相见与否，每一临咏，益增怆感。
　　△秦学溥
　　秦公，讳学溥，号耐圃，山西凤台人。以举人为大名知县。自乾隆二十三年并魏县入大名，疆宇辽阔，鞭长莫及，吏胥恣於乡，豪强斗於野，而内黄盗薮与县接境，西南诸村尤苦之，县官莫之能制也。公至，始极力整顿，重惩悍民；四境肃然。其驭吏胥尤严，咸循循守法，莫敢妄为；亦未有敢美衣鲜食者。间有衣帛者，上堂时必易布衣着之，恐公嗔怒也。遇有劫掠之案，必为详办移提，多方掩捕，不自顾其处分（凡盗案，州县多抑勒事主以窃报上官，恐不得贼，致罹处分，疑升迁也）。余所知者，有陈二、来二两案，前後凡获十有四人；而公亦以处分故久不迁。然盗风亦自此熄矣。
　　时余年甫弱冠，公封翁一讳峤──闻人称余才，延余往见，且嘱公优恤之。公待余厚甚，时延之署内。公长子朴与余缔布衣交（俗谓之换帖）。余屡被水患，数年无宁居；公买室於礼贤台畔，俾余居之。公之迁保定同知也，余以诗送公行。内有云：“我时弱冠喜文翰，闭户耻作阳桥鱼。伯乐一顾倾冀北，罗之门下真吾徒。”又云：“文侯昔馆段干木，遗趾今在东南隅（礼贤台在魏城东南隅，俗传魏文侯馆段干木遗趾）。诛茅作室俾我宅，伯夷所筑聊可娱；”皆纪实也。後公擢易州知州，真定府知府，补顺德府知府，余皆尝至署内。旋擢苏、松粮道，以事罢官。
　　自公去大名，大名风气日变。暨公南行以後，益不可问，吏胥豪强之横，尤过於公未至之前；内黄盗风愈炽；大名境内竟夜不断火光。驯至张标劫至近京之县，两省会剿始能擒之。民事且悉置之度外，欲求有怜才好士如公者，真有天上人间之隔矣。
　　△秦朴
　　朴字苞文。与余交，数恤余急，且规余过，古人忠告通财之义盖兼有之，余深感焉。
　　苞文慷慨自许，期为良吏。初以举人分发直隶，署满城县事，严驭吏胥，有风厉名。苞文犹以未展其志为歉，尝寄余书，内有云：“竭力办理，苦无实效。”古人云：“坐而言者，起而行。不能不深自愧也。”既而以父在直隶为知府，改补山东平原知县。内外严肃，亦有政声。未几，以事忤巡抚意，被劾罢官。旋捐复，为湖北汉川知县。复以事革职，发遣伊犁。
　　壬子冬，余候铨京师，得遇苞文之从弟某，知苞文谪限将满，可望赦还，因寄书问讯苞文。後二年，始得苞文覆书。余方拟得缺後迟苞文至署，剪烛话旧，而苞文遽卒於伊犁，余亦远宦闽中。每忆良朋，不胜伤感也！
　　△史贻谟
　　史公，讳贻谟，江南溧阳人，大学士贻直之弟也。以进士入翰林，历迁至司经局洗马；都中人称为史十太爷云。
　　壬午顺天乡试，公分校闱中，得易一房；而余卷入公房。公见余文清真，甚爱好之。新涤砚易笔，因工为之圈点。阅至论（时第一场试《四书》文及论）。亦大赏识之。欲拟以元，阅卷面知为北皿，始大失望。盖故事，十八房官以一人科目最久者为领房，领房中无可为元者，始於他房选取。而余以庚辰副榜入闱，故与河南、山东、山西、陕西四省贡监同居北皿号中；恐其非直隶人，故不以拟元，──拟元必在贝号中也。榜发之次日，余至午门谢恩，知卷出公房，即於其地见公。公问知为余，连曰：“可惜！可惜！此本拟元卷也！”
　　公性耿直，不喜附和流俗，故宦不达。癸未会试之前，中翰长垣李君谓余弟曰：“此科房考绝无一关节者，惟史公及李公宗文耳。其馀诸公，但能分半以荐佳文，即为贤矣。”公之见信於人如是。
　　其後余五入会闱，未尝得邀一荐，无他，房考中无公在也。向使壬午一科公不得与房考之数，或余卷分入他房，中式与否固未可知也。余年四十以後始为《考信录》，而家计艰难，碌碌苦无暇日。幸有脱稿者，亦无人为抄录之。自挨选得作吏闽中，归里後尚可谋数年之食，始得陆续成稿，佣人抄录，今且谋梓行矣。然则余书之所由成，公之功固不可没也！
　　附录
　　△汪师韩
　　○上汪韩门先生书
　　去冬辱赐手书，言於初岁南旋，神沮志失者累日。即欲远达鄙忱，馆居乡塾无为邮者。今夏复闻改期秋末，幸际乡试之辰，敢泐寸函以闻左右。
　　述幼痴钝，长益迂拙，人事悉所不解，独好参伍古今事迹，辨其是非真伪。日积月聚，似少有所见。尝欲著之於文，顾自以为年少识浅，又方劳心於科举衣食，未暇为也。自战国以来，邪说并作，皆圣人之言以取信於世，亦有圣人之徒传而失其真者。汉、晋诸儒罔能辨识。至唐、宋时，尊信日久，益莫敢以为非。《六经》之文有与传记异者，必穿凿迁就其说以附会之；又好征引他书以释经义，支离纡曲，强使相通。虽有一二有识之士论其舛谬，顾其考证抉摘犹多未尽，而世亦不尽然其说。二帝、三王之事，周公、孔子之意，其晦於後世者岂可胜道哉！述之所见虽未知其是否，然存之以待有识者之去取，或亦君子之所不罪也。
　　自先君见背後，功名之念顿灰，家贫多病，益疏懒，自度难以进取，欲遂一抒所见。愧不能文，乃於去岁取昌黎、柳州、庐陵三家文熟玩其理。然执笔之时故态辄见，百不一似。岂天之降才果殊耶？将必久於其中然後可少得耶？抑自有所由入而述未之知耶？述为文，非欲貌为古人色泽，诚欲自抒所见，如孔子所谓“辞达”者可矣，然言固有能达，有不能达，有虽少而达，有必多而後达，有虽多而愈不达者。苏子瞻云：“能使是物了然於心者，盖千万人而不一遇也，而况能使了然於口手者乎！”若之何其能使文不烦而意毕达也？
　　述所居壤僻，虽尝出游，亦罕所交接，未尝见有言及古文词者，伥伥然靡所就正，故敢略陈愚昧。惟先生鉴其诚而教之，幸甚！
　　△陈履和
　　○赠陈履和序
　　圣人之道，在《六经》而已矣。自周之衰，杨、墨并起，继以秦火，《六经》几亡。汉初始求遗书，然以其求之切也，传而失实，驳而不纯者，皆得为圣贤所作以与世市，而莫能辨。武、宣以後，经学益重，学者藉此以取富贵，又多增其师说，旁采杨、墨之言，以乱圣人之旨。犹幸其时诸家并立，异同得失之故有可考证。及至後汉，马、郑起而诸家之传渐微。永嘉之乱，其书遂尽失，存於世者不一二家。而学者方崇王肃，复伪造古书以攻康成，以惑当世。後生末学习熟耳目，以为圣人之旨固然，《六经》於是大坏。唐、宋迭兴，诸儒林立，始颇发明圣人之道。然其言大抵以辟佛、老为事；至於前人讹误紊杂，相承而未及正者尚多。此固未尝不有待於後人之补苴者也。
　　余自束受书，奉先人之教，即专求信於经。及长，觉百家言益多可疑。以是每观先儒笺注，必求其语所本而细核之，欲以探圣经之原，不惑於众说，顾家贫质钝，碌碌无读书之暇，即读，亦都不复记忆。且多病，遇劳则亟，不能自竟其业，尝冀有一二同志相与讲明而切究之，而居僻寡交游，所见学者多专攻举业，间有好古之士，只肆力於诗赋博览，竟不能有所遇，而余亦渐老矣！
　　乾隆壬子，余游京师，始得遇滇中陈介存履和於逆旅。介存嗜学好古，所为文往往能抉前人舛误。余方幸其得友，而介存顾不自是，乃介朱笏山奕簪而请师余者至於再四。夫师所以求益，余之与介存，伯仲间耳，何能益！况师道不易行，自唐韩、柳且难言之。乃辞之者屡。而介存意坚不可移。岂以世无行古人之道者而欲以身励俗耶？抑好学之心笃而遂不暇深择其人邪？（通世按：《无闻集》卷三“好学”作“好古”）
　　虽然，余尝闻之，学以专而精，知以少而当。不使百家之言杂於经，而後经之旨可得。不强求其所不能知者而必欲知之，而後所知者无所淆；故说经欲其自然，观理欲其无成见，於古人之言无所必於从，无所必於违（通世按：两“必於”、字《文集》皆作“於必”），唯其如乎经而己。苟如是，异日必将大有得焉。於以正群言之淆乱而明《六经》之旨，余将於介存乎是望，而如余者复何足为芥蒂哉！倘异日天假之缘，使余得与介存聚处数载，以余之所窥及其所未窥，相与讲明而切究之，以偿其平生之愿，以求万一之有几於道，则余虽贫且病以老，其亦可以无憾也夫！
　　壬子冬，先生还大名。履和援昌黎《师说》之例，以文为请。
　　明年，乃贻此序，皆先生自得之言，履和对病之药也。年加长而学不进，深负父兄师友之明教。三复斯篇，能勿愧惧！丁巳夏四月辛未朔，履和谨识。（通世按：嘉庆二年陈氏刻《上古》、《洙泗》二录，《正朔》、《祀》二考时，附刻本序，末加此跋语。今因补刊於此。）
　　余自三十以後，颇有所窥测，先达中赏鉴余者惟汪上湖先生。五十以後，颇有所论著，後进中推毂余者惟陈介存履和。不意今世乃有此二人也！其亦异事也已！故附录二篇於此。崔述识。
　　●卷二
　　题词（刚案：原无此题，今依目录补入。）
　　△曹衡姬
　　○《洙泗考信录》题词
　　考据详明，推勘周至，真必传之书也。
　　曹衡姬评。（字阿周，大名人。）
　　△刘
　　圣人，人知尊之。经传，人知读之。读之而不知考之，尊之而不敢议之，遂致圣人之真，圣人之正，混於附会伪之辞者，几二千年矣。夫圣如日月，岂阴霾浮之所可得而损之者哉！但世人之目为阴霾浮之所蔽而不得瞻其高高之象，究於日月何亏焉！今吾崔子，具卓识，出雄辨，博览群书，互参考证，发为议论，其意谆谆，其言侃侃，拨尽附会伪之辞，能使数千百年之蔽於阴霾浮之日月若忽浴咸池而初出也，其洗濯圣德为何如哉！其维持圣道为何如哉！如余之鄙陋，安能识此书，又安敢评此书。但既读此书，胸中自有此一段愚意，不禁而为之言耳，非敢为誉也。
　　刘评。（字从龙，魏人。）
　　△成询
　　○读《补上古考信录》
　　辩论古史真伪是非，即格物穷理之大端也。昔孔子论观人之法曰：“众恶之，必察焉。众好之，必察焉。”盖人之善恶，自有实际；苟随众附会而不察，何异投之以食而以耳受之，知其味者鲜矣、虽众好恶之不差，亦必察之，实见其可好，实见其可恶，方为自己真实学问。观史之法何独不然。
　　孟子将尧、舜、禹、汤、文、武所行之事，及门人所称齐东野人之语，无不一一剖析真伪；辨别是非，所以求义理之所安，以解後世妄信之惑。程子称“其心通乎道，然後能辨是非，如人在堂上，方能辨堂下人”，此又得孟子所以为辩论之原矣。如孔子以後编古史者，人既非圣贤，其真伪是非岂能无待於辨者。然学不博，心不细，识不超，理不明，不能辨也。此书之辩论剖析，无坚不破，无疑不搜，固可征其学博心细识超理明矣。至於笔力之清醒，则又天才之过人者也。吾舅学问有馀而功名不足，或者天将命以辨论古史乎？
　　陆稼书先生论孔子作《春秋》，虽与《变风》诗人同是庶人之议，而力量大不同。此书之前，宋欧阳永叔《帝王世次图序》不信传闻而信理，既以卓识标立於前矣，然人皆作古文读过，不甚留心其识见，故未能已後世编古史者之惑。此书专重辨论，逐一细剖，是尚不足以绝後儒之惑乎！甥以为此书力量直大於欧阳永叔数等。
　　甥成询谨质。
　　○读《夏考信录》
　　《夏考信录》今已读毕，甥获益良多；但愧无所发明耳。今将原书送还。至录中《启篇》、《太康篇》、《少康篇》、《桀篇》四大议论，悉为确当。其馀十六七条皆妥实，而《洚水》、《彭蠡》两条尤为快心。此皆有目所共赏，无庸甥之赘赞也。
　　甥成询。
　　赠诗（刚案：原无此题，今依目录补入。）
　　△黄文治
　　○送东壁先生归大名
　　皇帝元年秋，七月十三日，先生初下车，韬晦无人识。好问察迩言，能贫凛冰檗。民曰是矫情，胥谓不知律。岂知磊落怀，稷、契、伊、周匹。教学本父师，心行判南北。弱冠登贤书，二崔名藉藉（先生与弟迈同举於乡，并为大名守朱龙坡先生器重）。萧条三十年，屡回公车辙。垂老宰方隅，小鲜聊一割。从容摘发奸，神明杳莫测。桃紫陌春，皓月清秋节，岂不佳日多，所安在无逸。劳形案牍馀，不改耽书癖。斋厨淡泊供，甘之若椰蜜。日坐广益堂，如闻民瞅唧。阍人茧足行，不轻假辞色。（先生勤於政事，折狱日数次，无倦容。燕闲亦时在公堂，谘诹小民疾苦。与民相见，如家人父子然；阍人未有敢阻抑者。谁谓“侯门深似海”哉！）谠言忤上官，同列为挢舌。崎岖犯世嫌，徇人意终不（先生不避权贵，遇事侃侃直谈）。小民父母之，猾吏始股栗。罗治十六里，从此声洋溢。夫何借寇来，攀留间道出。棠阴花再繁，睹物心如结（先生於四年春奉檄署杭篆。供张祖道，自县治达郊外，梗塞不可行，先生乃从小西门出）。去冬心方夷，忽奉新纶，主政入内廷，为霖非补阙（先生以候选主事内升去任）。
　　鬼余椎鲁资，曾立程门雪。春风坐诸生，命讲乐正克。“好善天下优”，微言括治术（故事，初下车既谒圣行香讲害。先生命治讲《鲁欲使乐正於为政章》以见志）。经史踵讹谬，真赝久莫别。正学杂异端，圣贤事荒忽。卓哉《考信录》，千古鸿蒙辟！《五行》、《三大典》，创论超前哲（先生著有《补上古考信录》，及《唐虞》、《夏》、《商》、《丰镐》、《洙泗》诸考信录，《五行论》、《王政三大典》等篇，皆闳深肃括，数十年来惬心满志之书）生平所著书，足配《孟篇》七。歌诗本绪馀，优入杜韩室。裒集署《知非》，久不劳心血（先生行年五十即辍吟，颜其集曰《知非集》）。
　　方今玉烛调，樽俎不可越，六载竭焦劳，寒泉遍苍赤，犹云：“下负民，上何补於国！功名付英豪；山野臧迂拙。”（先生卸篆後，自题联句云：“向山野藏其迂拙；把功名付与英豪。”）窃意庙堂上，未许归衡泌；历览古循良，相继登台弼。兹当飘然去，士庶同悲咽。别泪空盈盈；归心已勃勃。临歧敢请言，莛叩难为力。先生自不朽，徒劳绘日月。
　　受业门人黄文治具稿。
　　陈跋三则（刚案：原无此题、今依目录补入。）
　　△嘉庆二年刻本跋
　　○初刻《上古》、《洙泗》二录《正朔》、《祀》二考跋
　　吾师东壁先生，直隶大名县人，壬午举於乡，今为福建罗源令。乾隆五十七年，履和拜先生於京邸，固请，得为弟子。先生授所著书数种。既归，复赐之序，所以开示化诲甚至。於今六年矣，南北奔走未尝不与是书偕也。履和窃惟先生之书考古必确，析理必精，或独电己见，或更畅前说，要天下之公言，非一人之私论。因以所钞《补上古考信录》三卷、《洙泗考信录》六卷、《经传祀通考》一卷、《三正通考》一卷，付诸剞劂。他著作未及钞者，俟异日重刻焉。先生教履和曰：“说经欲其自然，观理欲其无成见，於古人之言无所於必从，无所於必违，唯其如乎经而己。”呜呼，至矣！读先生书者，亦即是以求之而已矣！故此刻以序文殿。
　　履和少时闻乡先辈大名守朱公试童子，奇先生兄弟才，馆诸署，一时二崔名藉甚，又尝见先生所为太守公墓志，憾不从先生游。越二十年而事先生，事先生数月而别，别六年而未能合并。回首在京师时，敝车蹇驴宛转风雪中，从问经义，何其乐也！“及瓜载酒”，竟末由复斯言邪！（履和送先生还大名诗，有“及瓜应载酒，亲造子云居”之句。）先生方宰闽，而履和侍家君於豫章，相距不二千里，求先生之书，并以观先生之政，或者会有期乎？手是编，益心向往之矣。
　　嘉庆二年丁巳，夏四月甲申，石屏门人陈履和谨跋於南昌寓馆。
　　○又跋
　　是书刻既成，使人呈於先生，先生不许也。答以“《三正》、《祀》两考差可自信。馀二种尚多应更定者。近日胸中别有一部《上古考信录》矣。”
　　先生在罗源三年，引疾乞归。大吏方重先生，调署上杭；而先生归兴益浓，惟欲以著书老。戊午秋，示履和以《唐虞考信录》六卷、《三代经界通考》一卷，皆二十馀年不轻示人者。且言“《三代考信录》当复贻吾介存。唯舆介存约，毋复以吾未定书轻付梓人，乃敢相寄耳。”先生之心视世之易足而求炫者为何如？甚矣履和之浅也！
　　嘉庆五年春正月丙辰，履和谨识於广丰署中。
　　△嘉庆十三年刻本跋
　　○刻《唐虞考信录》跋
　　嘉庆十三年夏五月，履和侍家大人由赣州至南昌，将还滇，念从此去先生日远，而旧藏《唐虞考信录》未刻，乃以七月付梓；并使人诣大名以行告，且求书。八月哉生明，得读《夏考信录》二卷、《商考信录》二卷、《洙泗考信馀录》四卷，《考信录释例》二卷《易卦图说》一卷，重订前刻《正朔》、《经界》、《祀》三考各一本。其已成而未录寄者，《丰镐录》、《别录》、《杂著》、《伏枥寤言》，尚三十馀卷。
</div>
    <div class="pagination">
<a href="考信录_page35.html">上一页</a><span>...</span><a href="考信录_page31.html">31</a><a href="考信录_page32.html">32</a><a href="考信录_page33.html">33</a><a href="考信录_page34.html">34</a><a href="考信录_page35.html">35</a><span class="current-page">36</span><a href="考信录_page37.html">37</a><a href="考信录_page38.html">38</a><a href="考信录_page39.html">39</a><a href="考信录_page40.html">40</a><a href="考信录_page41.html">41</a><span>...</span><a href="考信录_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
