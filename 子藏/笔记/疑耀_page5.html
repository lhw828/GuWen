<!DOCTYPE html>
<html>
<head>
    <meta charset="UTF-8">
    <title>疑耀 - 第 5 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>疑耀 - 第 5 页/共 14 页</h1>
    <div class="content">　　乞燔
　　石介七十防未葬
　　帝王之后皆蛮夷
　　文天祥考
　　宫词
　　禹锡圭
　　郭公
　　顔谢优劣
　　汉高祖尊母不尊父
　　九州考
　　诛少正卯
　　郭汾阳二十四考辨
　　薛居正子妇
　　汉书古本
　　墨
　　玺印
　　不施其亲
　　商之后独盛于夏周
　　几
　　黄山谷不言命
　　梧桐自生
　　书经今文古文
　　拆字法
　　石介不能书

　　疑耀原序
　　万厯己亥歳卓吾先生藏书出一时士大夫翕然醉心无论通邑大都即穷鄊僻壤凡觚染翰之流靡不争搆殆急于水火菽粟也已既而焚书説书易因诸刻种种渐次播海内愈出愈竒不啻长安纸贵佥谓先生著述无遗矣曩余在青衿时向慕先生当代羽仪负笈数千里修谒先生之门庶几幸拾咳唾不谓甫再见遂倒中郎之屣及侍函丈有日廼褏一编见示属以订正初矍然惧旣跃然喜私念曰余果有当于先生者耶及门者多矣胡不他属而我属也再拜而受至于庄诵竟业廼见上遡黄虞近该昭代大而经史细及禆官四始之宗三仓之学礼乐毕踪经纶咸贯拯二氏之沈冥觉九流之迷妄名物辩其异同舆论正其毁誉摅独得之见决千载之疑猗欤盛哉所谓探赜索隠穷理尽性无过是编矣卷心七篇仿子舆氏题曰疑耀若以庄叟自居此先生之谦也余向以为枕中之寳然轻之而终秘之均非先生授书意也戊申歳余叨以地官分务吴防视事之暇检之笥中登梓以广其余知是编之行也王充之论衡譲其确应劭之风俗通让其典班固之白虎通让其辩蔡邕之独断让其闳其他诸子猥勦袭徒足以骋谈资于实际盖茫然已岂能窥先生之藩篱耶虽然非特超轶古人巳也即先生藏书诸集或专确古今或专研精训诂至求上下骨彻天人防通亦当以是编为首出云张萱序








　　钦定四库全书
　　疑耀卷一
　　明　张萱　撰
　　孔子无须眉辨
　　先圣生有异质凡四十九表苌之所谈姑布子卿之所称老莱弟子之所识荀卿司马迁之所述亦云备矣独未及舌者舌内藏不得称表也纬书所载舌理七重又钩文在手共四十九表其言互异至须与眉则载记皆未之及惟祖庭纂要谓孔子眉有十二采孔丛子述子思之言乃曰先君生无须眉天下王侯不以此损其敬何燕泉亦信然其説谓先圣委无须眉今世所传先圣之像颔颊间须髯甚盛谓皆呉道误笔也苐今阙里有先圣行教小图又一如呉道笔岂先圣后人所亦可云误笔耶余按左氏传鲁昭公七年孟僖子病命其子学礼于孔子其言曰圣人有明徳者若不当世其后必有逹人今其在孔邱乎孔子生鲁防公二十一年至是年仅十有七耳其为当时尊敬如此故孔丛子所云者谓先圣虽少年未有眉须时天下王侯亦皆起敬不敢以为稚防而狎之非真谓果无眉须也按方言东齐谓老曰眉此言无须眉者犹云未须而老也若作眉毛之眉则误矣夫无须尚可信至于无眉亦可信乎
　　舜有兄妹
　　舜弟曰象或云随母嫁瞽瞍者未知是否然人皆知舜有弟象而不知其有兄与妹也尸子曰舜事亲养兄为天下法是舜有兄但逸其名耳许氏説文画嫘舜妹嫘或作婐史正义作颗又作系画始于嫘故曰画嫘列女传舜女弟系与二嫂谐是也故或云瞽瞍与象欲杀舜其妹嫘每为之解故舜得免但不知其与舜同母否又按世本曰黄帝之臣史皇善图画则画又非始于舜妹矣事物纪原引周穆王穆王时其臣封膜始作画者误也唐张彦逺歴代名画记郭若虚图画见闻志邓椿画记又画纪补遗陈徳辉续画纪米芾画史汤君载画鍳夏文彦画评诸书皆详画所自始然亦皆止言有虞作画而不知作画者舜妹嫘也故详着之
　　生子无功
　　晋元帝生子普赐羣臣殷羡谢曰臣无勲猥颁赉帝笑曰此事岂可使卿有勲苕溪渔隠又载南唐时宫中赐洗儿果有近臣谢表云猥宠数深媿无功李主曰此事卿安得有功何前后人之纰缪相合如此
　　姣童
　　司马温公家一仆三十年止称君实许鲁斋在中书日欲买一仆牙侩以能应对娴礼节者进輙谢去最后得蓬首垢面愚騃者乃用之或诘其故许曰聪明过我我反为其所使矣防哉斯言余见衣冠家畜姣童如龙阳秦宫辈非惟能役使主人且徃往能滋物议乃知鲁斋之言非欺我也余性絶不喜此辈交游中尝以为讶余曰许鲁斋聪明人尚恐为奴仆聪明者所役余愚騃人也能堪其役使乎
　　误躬作弓
　　汉陈寔字仲弓余尝疑之汉人名字皆相合以弓字寔有何意义及读洪适释载寔坛碑君讳寔字仲躬乃了然始知诸书皆误作弓苐洪氏又谓躬乃借作弓字用又何误也
　　书籍板行
　　上古书籍皆编竹为简以韦贯之用漆作书简袠浩重不便提挈自有制纸笔及墨者乃易去竹简诚为便易然皆写本亦未有刻板印行也后唐明宗长兴二年宰相冯道李愚请令刋国子监田敏校正九经又母昭裔贫时尝借文选于交游其人有难色昭裔发愤曰异日若贵当版镂之以遗学者后仕孟蜀为宰相遂践其言又以石镂九经于成都是印行书籍始之者后唐继之者孟蜀也叶梦得曰书籍未印行之先人以藏书为贵书虽不多而藏者精于讐对故往徃皆有善本学者以传録之难故诵读亦精详苏东坡作李公择山房藏书记亦谓少时尝见前辈欲求史记汉书不可得幸得之皆手自书日夜诵读惟恐不及近市人转相摹刻诸子百家之书日传万纸学者于书既多且易致如此其文辞学术当倍蓰昔人而今乃不然者岂非多而难精耶二公之言诚中时
　　高皇帝像
　　先大夫令滇时从黔国邸中模高皇御容龙形虬髯左脸有十二黒子其状甚竒与世俗所相同似为真矣余直西省始得内府所藏高成二祖御容高皇帝乃美丈夫也须髯皆如银丝可数不甚修无所谓龙形虬髯十二黒子也成祖则有豹额环眼之状若耸其肩两髭横分须长褁脐皆翼善冠衣緑不正立颇与二后若相对意至二后则以纸之不敢启云
　　许由
　　张茂先博物志称司马迁云无尧譲许由事扬子云亦云夸大者为之高士传尧召许由为九州长则知荘周谓尧以天下譲者乃文饰过当耳而雄遂以为全无许由故杨诚斋有诗云子云到老不晓事不信人间有许由余谓雄非不信有许由也许由当尧之时尚不屑为九州长而杨雄当王莽之时乃以莽大夫终其不信有许由也欲以自掩也
　　五霸
　　霸之有五春秋传皆谓齐桓晋文秦穆宋防楚荘而孟子止言齐桓晋文不言其三故有以宋防何足言霸秦穆楚荘本皆夷狄皆不足称霸而以夏之昆吾啇之大彭豕韦与齐桓晋文为五者何燕泉亦从其説余谓不然孟子曰五霸者三王之罪人也昆吾大彭豕韦亦皆三王之罪人乎五霸之名当以春秋为正
　　窈窕
　　窈窕二字説文解窈深也窕极深也窈窕幽闲之地也诗称窈窕淑女郑笺为幽闲深宫贞専之善女杨子方言以美心为窈美容为窕故朱子训诗以窈窕为徳杨用修深辨之歴引汉魏诗赋所用窈窕字皆属居处遂以朱氏之训为谬余谓不然窈窕原有二义诗之窈窕淑女即以居处与容徳并解不两妨也
　　孟母姓仉
　　孟母三迁其母之姓世莫知者母姓仉音掌齐后也晋有琅琊掌同前凉掌椽宋有掌禹锡修本草者即同孟母仉姓仉掌通用字书反为掌
　　放生
　　浮图氏谓杀生者有罪放生者获福夫佃渔罟网始自庖牺若如浮图之言则圣人庖牺当为地下罪人矣此欧阳永叔之言诚足以破世人之惑苐仁人君子存心诚有闻其声不忍食其肉者孟轲氏所称君子逺庖厨此语得之又安问罪与福哉
　　韩缜不识女字
　　与俗人书劄不可用古字多有不解者宋韩荘敏缜字玉汝初求字于欧阳文忠公公书玉女二字与之荘敏不乐及见殊有愠容文忠曰此女字古书原无水君何怪耶乃取笔添女字傍三水始相与大笑荘敏韩忠献公亿之子岂俗人者亦不解古字如此
　　汉祀以鹜易鳬
　　武帝祭宗庙以鹜当鳬董仲舒不可谓名实不相应鳬非难得之物鹜与鳬大小相当以鹜易鳬想必有説俟之博古者
　　望帝化防
　　子规子嶲杜防杜宇又名规又曰周鷰又曰催归又曰秭规皆一鸟也来敏本蜀论有云荆人鼈令死其尸随水上荆人求之不得至汶山下复生起见望帝立以为相许慎注説文云蜀王望帝滛其相妻以慙死化为子嶲鸟李义山诗曰望帝春心托杜防余按常璩华阳国志杜宇称帝防有水灾其相开明决玉垒山以除害帝遂委以政事升西山隠焉时适二月子防鸟鸣故蜀人每闻子防輙悲而思之是子防之鸟非望帝所化明甚
　　痴了
　　晋杨济尝与傅咸书有云生子痴了官事官事未易了也了事正作痴夫痴之一字岂但了官事而已人能解得此痴字则人间世无一不了了矣
　　顔子安贫
　　古之安贫者如黔娄原思荣公东郭皆其难者然惟顔回最着而古传记所称回有田二顷此亦足以具饘粥矣何至箪瓢陋巷而屡空耶无亦回之好学不求安饱故孔子亟称之遂以安贫之名独着于后世耳韩昌黎谓箪瓢陋巷乃哲人之细事又何怪其羡二鸟之光荣叹一饱之无时也
　　古人辞大
　　晋周处尝为广汉太守以母老罢归寻除楚内史未之官徴拜散骑常侍处曰古人辞大不辞小乃先之楚而后就徴今之仕宦每有左迁或降调者辄先辞其小必得其大而后之官与古人异矣
　　伯仲埙箎
　　八音皆克谐无有乖戾而不和者巧言喻兄弟之和止以埙箎注疏及朱考亭注严氏缉皆未能发其防余因阅古今乐律诸书乃知七音各自为五声如宫磬鸣而徴磬和独埙箎则二器共为一音埙为宫而箎之徴和埙为宫而箎之羽和故曰伯氏吹埙仲氏吹箎伯宫也仲徴也此古人所以喻同气也其防防矣呜呼余有四弟而同母者三中道见损门祚衰薄孤埙之奏何以成音一叹
　　苏武娶胡妇
　　苏子卿娶胡妇卒后世訾议余窃疑之新安文献志载宋建炎中有朱勣者以校尉随奉使行人在尼堪所数日便求妻室尼堪喜令于所掳内人中自择勣择一最陋者人皆莫晓不半月勣遂逃去人始悟曰求妻所以固尼堪之心使不疑受其陋者无顾恋也子卿之妻于胡得无朱勣之见耶苐未知此胡妇美陋何如耳或曰胡妇之美无疑不然子卿何丁年奉使皓首始归耶余为掩口
　　徐庶归曹
　　晋周为西戎校尉守涪城母妻为苻坚将杨安所获遂降于安此与徐元直舍刘归曹同情但既归秦屡折辱坚又尝潜至汉中为坚追获后遂与坚兄子苞谋袭坚事泄被挞徙太原而卒亦足以明其不事秦矣元直一归曹遂安于曹无他自明处以此恨恨
　　北音无入声
　　周徳清在元时自谓知音者故尝着中原音韵今所行洪武正韵多宗之余故有侍儿工琵琶尝谱太和正音止有平上去三声而无入声余窃疑之不知其与周徳清之音韵实暗合也徳清北人其所着音韵皆北声故以六为溜以国为鬼谓之中原之音可乎至四声而阙入声尤为谬妄声之有平上去入犹天之有元亨利贞地之有东南西北也阙一其可乎故余所梓太和正音谱曰北雅以此
　　经济
　　学者有志用世固当讲究经济然不可以经济一念先入其心董子明道不计功正谊不谋利所以为万世醇儒也宋仁宗朝胡安定教授湖州至以治事名斋王介甫作诗以美安定三以先生尊称之非安定经济之教深入其心乎迨熈寜柄国安定殁矣遂行免役青苗市易首实保马保甲农田水利则皆其平日闻安定之教以讲求者故介甫少尝见濓溪耻于下问及其为相时濓溪年五十有四张横渠年五十有一二程年三十有八九介甫皆以为不足与有言其所用之人吕恵卿曽布蔡京蔡卞之徒皆急于经济者也陆氏之学高于事功陈同父之学専于事功皆为朱考亭所不取其意念深矣
　　汉唐二高识度
　　汉高帝初为亭长告归之田有老人过请饮因相吕后及孝恵帝鲁元公主皆大贵及见高帝乃曰乡者夫人儿女皆以君君相贵不可言高帝谢曰诚如父言不敢忘徳唐太宗方四嵗有书生谒高祖曰公在相法贵人也然必有贵子及见太宗曰龙凤之姿天日之表其年弱冠必能济世安民书生辞去高祖使人追而杀之杀之是也先儒谓其徳色如汉高祖者非也何者古今欲为不义求福于非望者多起于佞人之谀词有以激发而成之当秦隋亡之时欲为汉祖唐宗之所为者不知其几为父老书生之谈者亦不知其几彼父老书生偶騐于二帝耳安知其不以告他人哉以是告他人而不騐者多是激发他人求福非望以防于祸败者亦多嗟夫匹夫狂言天下受祸其罪可胜诛哉追而杀之唐高之逺识过汉高万万矣史乃谓唐高之追杀书生惧其语泄理亦有之苐其意虽私其事则是如以为徳色不过女子小人歆慕富贵之心英雄如季而肯遽徳色于偶然之虚誉乎
　　巫觋惑人
　　南人信鬼里中有以妇人代神语曰圣即古之巫也亦有男人为之者即古之觋也尝有妇人丧子徃圣男所请问其子圣云子来矣圣乃代其子语云我饥当得母乳此妇人遂开襟出其乳哺之于是圣男就抱此妇人颈哺乳此妇人不觉痛哭而归语其夫以圣为亡子状相与神之其夫大怒挞之曰汝子死而问圣圣妄为汝子而欲乳汝辄开襟出乳乳之设他日汝夫死汝或问圣而圣妄为汝夫欲求汝合汝得无从之乎余闻之不胜扺掌后读元魏高允諌高宗书有言敝俗未改者谓祭必立尸使亡者有凭今魏俗已葬防人直求貌类者事之如父母燕好如夫妻损败风俗凟乱情礼与开襟乳圣为子正同
　　生烟
　　刘禹锡竹枝词瀼西春水縠文生宋人小説以此生字为生熟之生殊足一笑杨用修亦以为然至引谢朓诗逺树暧芊芉生烟纷漠漠又引谢灵运赋云披宿莽以迷径覩生烟而知墟此为生烟何者为熟烟耶此三处生字皆当作生发之生方有意味
　　蒌字
　　今南人多用梹榔及蒌然皆不解蒌字刘渊林蜀都赋注縁木而生其子如桑椹味辛香生巴蜀岭南即郑樵所辩西南夷蒟醤曰浮留是也又名扶留徐广曰木似谷树其叶如桑用叶作醤以酢羮蒟亦作枸音矩徐广注音窭俗呼作蒌葢本于此苐今乃藤生非树生也故蒟醤者以蒟为醤今其制已不可知然亦醤成乃可称蒟醤若称蒟即为蒟醤是秫可制酒而未制酒之秫亦可称秫酒乎又云司马相如使蜀时求而得之者苐今巴蜀絶无此物惟滇中有之其子作穂土人干之以代其叶殊不类桑椹若产岭南者又絶不作穂刘渊林云实长二三寸辛似姜不酢小顔云縁木而生二説得之
　　郁林葛
　　粤中多产葛惟郁林州所产者知名最乆齐武帝作估客乐曲被管乗龙舟游江中令榜人皆着郁林布作淡黄袴以舞此曲即今之郁林葛也
　　泰山神祠
　　海内神祠惟泰山碧霞元君最盛然世莫详神所自出余阅马端临通考泰山絶顶故有玉女池池侧有玉女石像泉源壅浊宋真宗登封先营顿置泉忽涌出清泚可鉴味甚甘美王钦若请浚治之像颇摧折诏易以玉石既成上与近臣临观复砻石为龛祭焉及考李谔瑶池记谓黄帝建岱岳观尝遣女子七人云冠羽衣奉香火以迎西昆真人则元君或亦七女中之得道而仙者织女名天孙而岱岳亦名天孙岂以此邪李白游泰山诗玉女四五人飘飖下九垓似亦有据是元君在唐已有之至宋而香火始盛耳
　　星命
　　禄命家言其星辰名字皆后人杜譔不足信者熊退叟尝作命説送术者云岫有云三代盛时家有受田阡陌未裂防耗之星夫何居里有公选科目未兴科名科甲之星夫何丽此言真足以袪干古之惑
　　韩昌黎未见道
　　昔人谓韩昌黎因文见道余谓昌黎文固自佳而道或未之见无论三上书三及门为有识者所嗤即潮州到任谢表更露破绽通篇千余言无非帖首揺尾乞怜之态夫东西南北唯君所命何逺何近何美何劣昌黎则首言潮地逺恶人所不堪毛遂自荐虽五尺之童羞之昌黎则继言其学问文章为时辈推许至论述朝廷功徳则古人不譲此时朝廷有何功徳足以称述而昌黎至欲以封禅泰山歆动人主夫司马相如何足效也始以諌佛骨而见斥既欲以请封禅而媒进非两截人乎谓之见道谁则信之宋石介独尊信昌黎尝着尊韩论其徂徕集中不一而足且曰吏部不敢名也岂好而知其恶者耶
</div>
    <div class="pagination">
<a href="疑耀_page4.html">上一页</a><a href="疑耀.html">1</a><a href="疑耀_page2.html">2</a><a href="疑耀_page3.html">3</a><a href="疑耀_page4.html">4</a><span class="current-page">5</span><a href="疑耀_page6.html">6</a><a href="疑耀_page7.html">7</a><a href="疑耀_page8.html">8</a><a href="疑耀_page9.html">9</a><a href="疑耀_page10.html">10</a><span>...</span><a href="疑耀_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
