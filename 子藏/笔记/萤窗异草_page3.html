<!DOCTYPE html>
<html>
 <head>
  <meta charset="utf-8"/>
  <title>
   萤窗异草 - 第 3 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   萤窗异草 - 第 3 页/共 10 页
  </h1>
  <div class="content">
   ○　訾氏
　　大兵初定新疆，市廛尚觉寥落。洎乎岁久，商贾云集，有号义聚者，典肆之所肇始也。肆中佣人，失其名，年仅二十许，佣于肆主有日矣。戊子秋杪，因腹急出肆大解。时当初创，城郭而外无居民，荒榛断梗之旁，随在皆可。某方踞地而遗，俄闻丛莽中有笑声。视之，则一美妇人，裳红而衣绿，亦蹲踞与之相对。且嗤曰：“予在此，渠何旁若无人？”某愕然，谓为民家妇，不及竣事而起。行后却顾，见妇亦冉冉径穿荒草而去，心始安。数日又往，妇仍先在，与某相视而笑，绝无羞缩之态。某揣其可挑，先投以言，欣然容纳，遂就城隅僻处野合而散。某归肆，至夕独卧一室，夜半，妇忽自至，悄然无声。某已为所蛊，遂不审厥由来，共欢好，倍极绸缪。询其姓，曰“訾氏”。叩其居址，坚不肯言，惟曰：“君得与妇相伴，亦足矣，何问其他？”及晓，披衣先起，匆匆自去，肆中亦无人知。自是无虚夕，来辄欢会，旬日后，典中诸人视某容渐枯槁，饮食亦锐减于前，颇疑之，而不意其有是也。已而遂病怔忡，少记善忘。某素司簿籍，凡典物之出入，纤悉必登。至是纷如乱丝，又多所遗漏。肆主始疑讶，将遣之行。某哀恳再四，姑留以观其后。乃未二日，故态复萌，遂决意去之。某有兄亦佣于他肆，闻之亟来乞留，言次辄泣下。肆主哀之，遂不复遣，置酒与其兄共饮。众因诘某以致病之由，初犹隐讳，及兄呵责至再，乃吐其情。众闻之骇然，以为鬼也。但查户民，从无訾姓，益更惝怳不定。至夜，乃留其兄伴弟，妇竟不来。及兄以事归，妇又夜至，相见倍加款曲，某不能拒，仍纳之。晨起，众见某神色有异，知又为鬼迷，遂共谋徙其卧具于神厨之下。所祀者，关圣帝也，妇之迹果渺然。次夕，主人虑肆后空寂，议令他人宿其中。至夜，釜鬻雷鸣，门窗风吼，竟夕不能寐。又更以一人怀刃而卧，闻声即起而捉之，都无所见。卧则笑声吃吃，兼击面杖，作揶揄状，又复不胜其扰。众中有黠者，谋使某仍卧故处，妇若至，以嗽为号，众往逐之，必得其踪迹。某不得已，从其言，众皆不寐，静以俟之。至夜，闻某大嗽，乃明炬持械，喧噪而往。及户外，犹闻调笑声，破扉径入，则唯某偃息在床，室中更无一人，益惊异之。众退，而妇返舍，愠谓曰：“予虽犯多露至此，然亦妇人也，何来妄男子，使人心胆俱落矣。”因刺刺怨恨不休。某抚慰之，乃解衣同梦，侵晨始去。某亦不再隐，诘朝悉以告众。众曰：“我辈太匆忙，反误乃事。今夜须俟其就寝，子始嗽，且力揪其衣，予等往捕之。渠白身将不能遁，怪可以获。”某又如其教。宵深，妇来，某与之款洽倍逾畴昔。迨其寝定，乃大嗽，且揽其裾于裀褥下，而軃身以压之，仪若熟寐者。及众哄然前往，闻室中作惶急声曰：“暴客又来，亟以衣予我，奈何鼾睡如死耶？”众闻而益噪，妇声益急。良久，嗤然如裂帛，则已绝裾而逸矣。众人视某，犹力揿其衣。验之，得红裳半幅于衾侧，盖以楮为之也，某因咋舌不能收。明日，传示于人，多有见之者。其兄又浼人为文，投首于城隍司，怪遂绝，某亦寻愈。


○　假鬼
　　余师冯佩琛先生，数从南来。道经某地，失其名，至辄迂道而过之，亦未暇诘其故。己亥仲春，自粤东罗定回辙，将赴京，复由其处，御夫则扬鞭径过，不再趋避。先生因微叩之，笑曰：“旧传斯地有女鬼，颇能为祟，故避之。比年嫁去矣，经行固无害。”先生益怪而询之，御指路侧一古冢答：“鬼居此中，衣色绯，被发吐舌，面颜无血色。每遇行旅一二人，辄出现，人恒弃其辎重而奔。如是者数年，殊不知其何怪。客岁有某者，未稔里居，中岁无妻孥，因赴淮北访所亲，少润囊橐而返。踽踽焉独行道中，顿忘是地有此异，比至，始忆之，遂股栗不能前。既而侥幸其不遇，疾驰弗顾，盖乘鬼不及知也。俄闻冢中有声，啾啾长啸，心益惴悄然。视之，一鬼自墓间，状如人所传，乃大怖，欲窜。鬼行如风雨，呜呜然相逼而来。其人即欲弃所荷，脱然而走，转念奔波千里，甫得此蝇头，一旦掷之，殊为扼腕。且鬼不过祟吾身，岂利吾有？因逡巡不能舍。鬼且咫尺，吼啸倍急，更呜咽作啼，致其人毛发胥竖，而终莫割所爱，踉跄思遁。鬼亦仅迫之，无敢前。其人急，计顿生，思以老拳尝之，宁为鬼死，不甘财亡。爰出鬼之不意，直前搏之。随手而仆，一若荏弱不胜者。益得志，扬臂奋击，鬼早娇啼乞命矣。其人讶甚，谛观焉，红笺数寸，飘扬绿莎，鬼状如故，鬼舌早已弗存。其人不禁大骇，停腕诘之，则泣告曰：‘某家距此里许，身实女也。徒以老母在堂，终鲜兄弟，无已，腼颜而为此，以备甘旨之需。今已小康，但此身孑然未偶，曾默祀曰：有能识吾迹者，吾即夫之，不再作此丑态。幸与君遘，其命也夫？’其人闻言惊喜。意犹未信，遽捋其襟而验之，鸡头半垂，宛然闺质，益大悦，释之令起。女腼然整衣，导以同往。须臾，抵其家，茅屋低矮，篱落洒然，隐有殷实之象。初入，见一妪龙钟残疾，女告之故，冁然曰：‘固阻儿勿再出，今竟何如耶？虽然，郎君之胆，亦较升斗为巨矣。’因谓其人曰：‘老妇孤孀已久，借此女得以存活。向因无以养生，适古冢陷一巨穴，渠遂作此狡狯，今且十稔。待缘未嫁，君若琴瑟尚虚，盍赘此为吾婿，小妮子亦无颜业此矣。’其人敬诺，是夕即结为伉俪。女家颇裕，某亦心安。旬余，遂移去，不知所往。”御言次犹遥识其处，庐舍俨然。先生至都，每举以告人，靡不惊异。

　　外史氏曰：风声鹤唳，草木皆兵，人自仓惶，鬼何能为祟哉？而世之狡者，又故借幽冥劣相以吓嗤嗤之氓，吾不知真鬼闻之，其亦揶揄否耶？犹忆京师某巷，有鬼夜深辄出，宵行者遭之，每遗弃衣物，与此事颇相类。巷中逻卒王某，醉中见之。其首如栲栳，纸条飞鸣，周身皆白毫，约寸许。朱其目，赤其口，形状可怖。王已沉酣，莫惧，反谩骂曰：“若鬼耶应避人，汝反逐人耶？”鬼闻之折身却走，如辟易。王察其有异，疾趋而前，捽之以力，鬼亦仆。主审知为人，剥其面，褫其革，径抱以归。灯下视之，则羊裘一袭，乱毛如蝟，面具乃以汲水器为之，涂以殊墨败楮，乱粘而已。明日传视，见者俱大笑。王至今犹衣其裘，但未稔其人雌雄。


○　银针
　　故明天启中，桐城孙大廉，以孝廉举于乡。将赴南宫，因疾不果。及榜下闻某某皆成进士，心益不平，盖其素所轻者。于是厥疾益增，太孺人甚忧之。医曰：“旧恙已平，此新者乃情郁所致。必得胜游，开拓其心胸，病或不药而愈。”生言之于母，深然其论，乃为之买舟束装，使游二水三山之胜。生辞母启行，从以一仆一僮，以备负书担囊之用。及登舟，有一叟坚求附载，视之，年约六旬，状颇矍铄。生以其老也，怜而许之。叟入舱，与生为礼，自言胡姓，号悦庵，北直人，将往金陵售其术，故愿附骥。生叩其所业，笑而不答。徐曰：“此非儒者所乐闻也。”生意为房中秘戏耳，遂不复询，舟乃发。翌午，生以病卧，闻蓬窗下有欢笑声，谛听之，则其僮仆似捧腹不胜者。心异而潜迹之，见叟踞矮几，袒露臂，以笔绘人形于上，即能自起，宛一裸裎之躯，且有声如小鸟，嘤嘤然歌唱，僮仆惊喜，故欢声达内。生知其异人，不相惊，屏息自退。诘朝，治具延之，欲求其术。叟早知其意，谓生曰：“君飞黄有日，不宜效江湖餔餟者流。虽然，共济之德，老夫不能无报。约以五日别时，举以相赠，今尚不暇。”生乃不再请，欢饮而散。及期，将抵南京，叟乘夜入见曰：“来朝别矣！前所云者，老夫不敢食言，敬来拜纳。”生致谢，诘以所在，答曰：“在予腹中。”生笑曰：“叟诳我。披肝沥胆，胥假设之词耳，岂腹中之物，果堪持以与人哉？”叟笑而弗辩，惟自解其衣，露腹向生曰：“君试呼之，此中当有应者。”生益笑而不信，坚不肯呼。叟乃自拊其腹，呼曰：“银针儿，速出见客，何作三家村儿女子态耶？”生更笑不能仰。俄闻腹中作娇嫩声曰：“予故厌见生人，何相逼至此？”其音细如箫管，婉而且清。生大骇，辍笑俟之。叟又呼曰：“予业以汝字孙君，非蓦生者可比，妮子慎勿惧羞。”内不应。叟又促之，乃曰：“如此聒絮，足征阿翁老悖矣。幸启半扉，予出。”生是时形如木鸡，注目呆视。见叟以掌击其腹，忽裂寸许，并无微血，益大惊。倏然异香习习，声震如裂帛，生亟顾瞻，则一丽人缟衣红裳，掠发微嚬，立于烛下，而叟之迹渺然。生不觉大怖，诧为妖异。视其容色，又艳绝，不忍遽舍，乃正色叱之曰：“汝诚何怪，敢以诡异惑人！予故宋广平不为色动者，盍速退。不然，吾刃将斩矣。”女无惧容，敛袂致词曰：“妾实狐仙。父奉上遣，将往长陵，为高皇守墓，虑妾无依，携以随行。昨至江干，为水神所覸，慕妾之色，强委禽焉。父以其蛙黾同陼，雅不欲，故匿妾于腹。借君福荫以渡此津，今且至。仰君清德，使奉箕帚，兼酬卵翼之恩，非敢为祸，幸勿疑。”生察其意不恶，心微纳之。惟曰：“予构痼疾，急未能痊，何心复作他想？”女微笑曰：“此易办耳！君姑高枕卧，请为君先驱二竖子，以验妾非祸人者。”生大喜，诘曰：“卿亦知医耶？倘能祛此沉顿，予固不惜为情死。”女不言，生甫卧，欻已不见。惟觉有气如火，入自脐中，上达肝鬲，下行脏腑。须臾，汗出如蒸，神思顿爽，因而厥疾尽瘳。重负既释，齁然熟寐，竟罔知女之所在。旦起，舟已泊岸，僮入白：“叟已辞去，遗书一缄。”生启视，则嘱生善视其女者。生不得女，亦未敢深信。舍舟就舆，入城寓于其友家，谈宴之间，绝无病态。知其疾者，咸称庆，生亦私心窃喜。语至漏下，始归寝室。生冀女复，乃令僮仆别宿。及寝，竟杳其踪，怏怏就枕。方转辗间，闻耳畔小语曰：“妾来相伴矣。君真铁石肠，不一动耶？”口脂之香，近在咫尺。抚之，则腻然之玉，已在衾中，生遂不能自持，欢然相狎。晨起谋所以匿之，女固言勿庸，果泯其迹，将寝始自来。生游览已遍，归思顿萌。适怀帝践祚，诏举宾兴，遂旋返。女送至江畔，垂涕曰：“父在斯，不克随郎同去矣！”生亦恋恋，强之弗从，竟分袂。明年，生下第，再诣秣陵，冀遇之，以续旧好，茫无消耗。

　　外史氏曰：诗云：“出入腹我”，非谓妊娠之先，盖言鞠育之意耳。今此狐竟直腹之矣，且能出己腹而入人腹矣！生与叟可谓腹心之交，女与生可谓知心之好，又不徒东床坦腹，作一段佳话已也。


○　赝殃
　　人死而回煞，其有无不辨可知，而世俗咸信之。京都一富家，新丧子妇，亦届其期，于是阖室戒严，鸡犬皆徙，而窃虑胠箧者乘间为患。有騃仆，潜使居守，闭置子立椟之中，嘱曰：“若有殃，屏息自能免祸；无之，亦安枕而卧。何惧为？”仆领诺，众俱匿迹。至夜深，风声淅沥，未免战栗弗宁。俄而阶前察察有声，未几而履闼矣，无何而入室矣。仆从隙间窃窥，灯光微闪，昏惨不明，见一人，衣饰面貌仿佛化者，乃大骇。已而据案而食，齿声格格然，倾樽而饮，唇声啧啧然。又有顷，纸窗窸窣，绕室巡行，益大怖，而窃幸其不已睹也。乃迟又久，倾耳若有所听，举首若有所觅，呜呜而前，径趋此椟。仆不觉心胆俱落，悚惶间倏已逼近，视其面白如雪。划然启扃，豁然洞开，骇然俱惊，颓然皆仆，不独内者无生气，而外者亦相对死，盖两败俱伤矣。平明，主人呼仆，莫应。即而视之，仆尚奄息于中，殃早绝倒于外，衣裳楚楚，俨乎生人，惟发际著纸条一束，实子妇之从嫁婢也。主不禁愕然，以汤灌仆，移时苏，具述所见。视婢既已莫救。盖婢有去志，思假殃以窃主貲，且稔子妇之仪状，装束一如其在生，及夜入室，冀饱贪壑。初不闻主之留仆居守也，比见之，不胜惊骇，遂仆于地。主察得其故，乃笑而殓之以榇。明日事传都下，迄今京中人语曰：“殃能死人，人亦能死殃。”呜呼！殃即有真，岂亦能死人哉？

　　外史氏曰：从来惧殃者，无如婢媪。每言之，轻摇腕变色，懔懔乎如见其形。此婢何勇也，而究为韫椟者惊怖以死。要亦利欲居中，天夺其魄耳。吾恐真殃若出，彼二人者又将何如耶？


○　落花岛
　　申无疆，字伸锡，跨鹤维扬，历有年所。一日，遇海商于市肆，与坐谈，歆其获利之美，乃以数千金畀其子若侄，使合伙焉。子名翊，颀而白皙，且善讴，年仅廿二三，海舶人咸喜之。比入大洋，舟如一叶，翊年少未惯洪涛，因惊。遂卧病，倚枕呻吟，恍惚若寐。梦中闻有人语曰：“落花岛中花倒落。”翊素不能文，觉而语其侣，虽熟历海境者，莫能举其名。一客颇娴吟咏，笑曰：“何不云‘垂柳堤畔柳低垂’，句虽佳，犹有对者。”众与翊皆称妙，翊因默识于心。无何，病益剧，未及抵岸，竟卒于舟。其从兄某大恸，草草殓讫，载柩而行。而翊则罔知其死，顿觉身轻，都无窒碍。因思效列子，御风遨游。水面虽风涛汹涌，毫无沾濡，不禁大喜。犹忆落花岛之名，窃计其境必不凡，顿欲往游。转瞬即得一山，形如复盂，悬于波际，其色如蜀锦，五色缤纷，且香气浓郁，馥馥数百里，心爱好之。奋身一登，旋已舍水就陆。西行里许，见若山口者，遂入之，则坦坦康庄，无复巉岩之象。山径皆落花，约寸许，别无隙地。踏花前进，滑软如茵褥，而香益袭鼻，神气为之发越。环瞩皆茂树合抱，花即生于其上。细玩之，诸色俱备，浓淡相间，香如庾岭之梅，而馥郁过之。尚有存于树杪者，则低枝似坠，绕干如飞，亦多含苞欲吐者，意盖四时咸有焉。欣然前行，约数百步，花益繁而落者益厚，且四望并无屋宇，即山之层峦叠嶂，亦隐现花中，不以全面示人。翊至此心旷神怡，小憩于梅花树下，发声一讴，花益簌簌自落若细雨然。俄闻娇音叱曰：“何来妄男子，此仙人所居，岂汝行乐地耶？”翊急视之，则一美女子，通体贴以落花，宛如衣锦，手一小竹篮，亦贮落英，徐徐自树后出。翊起逆致揖，告以所来，女微哂曰：“汝一龌龊商，何福至此？虽然，不可谓无因。为予有一语，久无能对者，汝能，则留宿于此，且有佳处与若栖身。否则，宜远飚，不容再溷仙境。”翊贪胜地，兼恋丽容，顿忘其拙，毅然请命。女因朗诵一句，则固梦中所闻也。翊喜出望外，即应声以客所属者对之，女称善。良久，慨然曰：“此才殆由天授，吾不能恝然于子矣。”直前笑把其袂曰：“行行请与妾归，花密处即是予家。”翊悦而从之。至则篱落四围，远望亦绮绾绣错，盖皆以花片砌成者。逡巡间得其门，乃巨树二株，柯交于上，俨有闬閎之象。女逊翊入，中无数椽之屋，几榻皆以彩石，尽铺落瓣。仰而窥其上，莫见天日，亦茂干为之庇荫，花叶周遮，恍一天造地设者。女未延坐，即治具曰：“郎馁矣，枵腹不可以晤言。”于是尽倾筐筥，而湘之烹之。及进馔，花之外无兼品。翊疑虑不敢食，女笑曰：“此仙人所饵，啖之无伤也。”翊试尝之，甘香肥美，视人间粱肉如尘土。女又进百花酿，味尤芳冽，吸之如醍醐款洽，神清气爽，飘飘欲仙。翊固不自知其鬼，遂窃幸长生可以立致。食已，始相款洽，渐及谐谑。女情不自禁，一振衣而群花皆落，皓体生辉，乃与翊欢合于石榻之上，备极绸缪，两情深相缱绻。已而女觉其非人，诧曰：“郎何有形而无质也？幸早语我，勿使自误。”翊亦自思：“予何得至此？且海亦如何可浮？”因抚膺大戚。女止之曰：“慎勿悲。鬼而仙，犹愈于人而鬼也，况有术在，子何忧？”因出一瓷罂，内贮清泉斗许，遍沃翊身。曰：“此百花之液，妾晨起收之，实天浆甘露之属。人浴之而成仙，鬼浴之亦成形。加以服食，更采花之精英饵之，则鬼仙不难立致。笫妾数百年之积蓄，一旦为郎耗矣。”语次，翊觉沃处肌骨坚凝，非若向之虚而无寄者，此心乃释然。自视其衣，则本属乌有，女以花为之被服，而粲兮烂兮。两人相对，不啻锦羽鸂鶒。女昼与翊出，采花共餐；暮与翊归，席花同梦。其所衣者，卧则一拂而尽，无事解脱，醒则绕树徐行，瞬息曳娄。其地无寒暑，亦无昼夜，以花开为朝，花谢为夕。衣食一出于花，寝息即在于花，方丈蓬壶，不独擅胜焉。数年，翊忽谓女曰：“赖子再生，宜谐永好。但亲老弟少，欲归省视，子其许我乎？”女正色答曰：“此君之孝也，妾敢不勉成君志？第以鬼出，以人归，尔墓之木拱矣，谁其信之？”翊曰：“姑试一返，予亦不克久留”。女径听其行，且以花叶为翊制衣，俄顷即成华服。临别赠以一瓯，嘱曰：“饥则饮此，慎勿食烟火物，食则神气日薄，不可以生。酒尽宜速返，勿再留。”翊约以匝月，即行。至海，仍复如踏平地，遂不假舟楫，直达越省。比至扬，仲锡已老，弟皆成立，翊突入，咸疑其鬼，惊避之。独仲锡抱持而泣曰：“予误儿，儿归其憾我乎？”翊乃详其颠末，人皆愕然。郡中有杖者，少曾航海，闻岛名，恍然曰：“是诚有之。岛在东海之偏，人罕能至。予曾经其处，闻系神仙所居，无径可入，至今犹仿佛其风景。”人因稍释厥惑然。仲锡在扬犹客居，翊侍膝下数日，不饮亦不食。浃旬，忽失其所在。

　　外史氏曰：百花之精，人饵之可以延年，不谓鬼服之竟以登仙也。申翊借人成事，游香国，得佳偶，且以跻寿域。何事桃源中人不以鬼为憎，反羞与人为好哉？是诚吾所不解者。
　　随园老人曰：世真有此乐境，吾何乐有身？写落花岛之景，令我时时神往。


○　货郎
　　耒阳之地亦多竹，盖即黄冈之一派也。民资其利，种植成园，在在有淇澳之象焉。近邑某村有农家，所植尤伙，方圆数亩，密叶阴森，日色无能少入。其家乔梓维三，兄驯而弟劣，且好游荡，父深恶之，鸣诸官，曾示薄惩，以观其后，而犹未之悛也。先是邻县某货郎，时来村中售其花绣之属，于某家习熟，遂以蠃蜾目其父，辄信宿不行。家有女，年长而犹待字，货郎以亲狎之故，积渐与之通，故一门皆罔觉其事。一日其父返自田间，室中适无人，瞥见货郎与其女挽颈交吻，状甚猥亵。遂大怒，即以力田之器，突前击之。货郎不及防，破脑而死。父究不忍于其女，且惧扬丑声，乃呼其仲子，举而瘗之于竹下。更虑为犬狼所搰。翌日，托言失笋，亟筑高垣以围之。计划周密，里中皆莫能知。事隔数年矣，适值熊公某来宰是邑，政令綦严，而逐恶尤如鹰鸇之鸷。其子赌无资，又私伐园竹而市之。父知而大恚，将复控之官，且挞之流血。其子深怵官威，窘极而呼曰：“阿翁何以呈为？若用寸铁毙予命，仿若人埋之竹园，夫谁得而知之？”其父益恚，驱而仆之，其子遂狂呼于市，闾里无有不闻者。比邻某素与之有隙，聆之，曰：“嘻！异哉，其子之言也！向曾有是人往来市货于此，彼家尤与之稔，称父子焉。后忽不见，疑其自归。以此言观之，得勿为老悖所戕哉？”于是白诸里甲。里甲亦与其父不相能，遂具状投首于官。熊公犹未之信。拘某父子至，俱不承，其邻证之曰：“若某日为若父所挞，不尝云云乎？”其子乃俯首无语。公以刑威之，仍强辩不言其实。公乃关行邻邑，询货郎之有无，以定真伪。阅数日，货郎之弟至，衣巾登堂，则已入泮矣。泣陈曰：“某年十三龄，兄即行贩不归，今又数载，音耗渺然。某又少未更事，不能远涉寻兄，老母为此血泪尽枯。或存或亡，唯父师怜而鞫之。”熊公既知有其人，益严讯某父子。加刑者屡矣，而狡供不一，莫得尸之所在。案久不结，因逮其女到官，则嫁夫有年，亦既抱子。公并不一诘，惟令与其兄同系一室，而独悬其兄之拇指于梁。且密遣干人伺之，竟日亦不提讯。至夜分，其兄不能复耐，乃呼其妹曰：“若贪淫贻祸于父，而又苦我肌肤，诚何忍？”其妹惭不言，其父诃之曰：“汝耐片刻，我可复生，尔妹亦免为人笑。何哓哓如是？”其子益忿恨曰：“若父女晏然，而官独窘我，岂谓我独非人乎？”其妹亦温言慰之，絮语至旦，罄吐其情。干人突出曰：“招具矣！看汝能翻供耶？”父与女皆失色。及官升座，俱服罪，始得货郎尸。其弟痛哭，负骨而归。公以某子不得无罪，乃援笔判曰：“既不及干蛊于前，而竟同证羊于后，虽鬼神若或使之，亦王法所不恕矣。”竟论从，与其父同械于狱。其女亦杖释，夫丑之，遂与离异。逾年，再醮而去。

　　外史氏曰：尝怪人家恒与妄男子结为亲眷，任其出入闺闼，多致墙茨不可扫，何其疏于计也？而卖花人与货郎，尤易与闺闼相近。以其所售者，举非丈夫所用，故得假此以进身，非闲家者所宜禁乎？即如此狱，货郎固有死之之道，而不能徙薪于灶，妄思扑燎于原，一旦败露，身命俱捐。愚夫之不智，一至于此，其亦可哀也夫！


○　化豕
　　西藏佛国，其地故无君长。主之者，惟番僧，即所谓大宝法王者是已。余闻之某公言，后藏距华极远，曾有女僧主之，貌綦美，术且通神，亦观音大士化身，为妙庄公主之类。某年，有侍卫以差入藏，往参达赖。僧适来前藏，与谈禅机，故在座。侍卫入见，辄膜拜无算，迟久不起。达赖不言，僧惟顾之微笑。及出，人诘侍卫，则曰：“予阅闺人多矣，未有如若人之艳绝者，因假和南，以饱秀色，岂为仆仆如是哉？”问者笑而去。乃侍卫启行，未及半日程，马逸堕于岩下，深且百丈。虽无所毁伤，苦无樵径可寻，百计不能出。从人知为僧故，亟反见达赖哀之。僧故未去，达赖乃正色诤之。僧又微笑，而侍卫早踵门入谢矣。盖从人甫返辔，侍卫之身倏忽已履坦途，不惟天堑绝无，抑且平沙一望，震惊其异，遂亦回骖谢过。见僧则肃然致敬，如对神明，礼毕，趋而出。其异类如此。后值西域某部兵来，绝雄健，无能御者。前藏人众几无孑遗，后藏人情凶惧，咸谋奔窜。僧乃集众语之曰：“逋能免乎？有我在，必不使汝曹罹于兵燹。”因率阖藏人众至一山，群峭摩天，中有隘口，僧尽麾之使入，已乃趺坐于要冲。无何，敌之前锋猝至，见僧举嗢噱不止，将奋往擒之。僧忽化为野豕，隘通百骑，豕以一身塞之，别无余地。而刚鬣乌喙，又复丑恶骇人，敌众辟易。适其渠酋亦至，竞往白之，笑曰：“此妖术也，以矢攒而射之，若屠彘然，何惧为？”众领诺，控弦数万，一时毕集。弓矢未张，豕身自崖而坠，刹那间，百千万亿举如前豕，蠢蠢然平川复无间隙。敌众大溃，渠酋亦莫可如何，敛兵自退。僧亦不伤一骑，收法趺跏。其人出视之，则故胡然天帝也。故当是时，二藏之中，惟后藏岿然独存。迨圣朝抚之，生聚始各复其旧。

　　外史氏曰：佛称象教，象固兽之巨擘也。此豕直可吞象，大且无伦，况益以恒河沙数乎？其消虎狼之威，而保鲸鲵之众，其有大造于藏，即有伟伐于佛矣。至于警轻薄而庄严自见，又非聊斋之绩女所可同年而语已！


○　缝裳女
　　京都有缝裳之业，盖皆负郭贫家，出为市廛缀补者。以其所作多衲衣敝裈等物，故又号之以缝穷云。东直门外有母女，亦业此。女年十六七，貌颇姣好，虽蓬鬓布衣，人恒覸焉。女性贞静，惟低鬟佣作，不轻交一言，人亦无敢犯之。一日，其母病，经旬不能如市，薪水之费俱乏。女不得已，踽踽独行，缝纫终日，薄暮始出都门。携一小竹筥，内贮剪刀棉线，无他物器也。村居去城较远，行及旷野，冢树丛杂，人迹杳然。正仓皇急步间，忽闻林中语曰：“若归乎？予有垢衣，可将为予涤濯。”女愕然。盖母女业亦兼此，遂疑为市井熟识，趋就之。入林，则一恶少年箕踞茂树下，袒裼露臂，形甚凶暴。女惊惧，反身欲回，少年突起直前，提其领如捉鸡雏。女无如之何，乃頳颜询曰：“若有涤衣，可亟付我，我将归。”少年笑曰：“予绐汝。衣服附在吾身，汝何能将去？”女曰：“既无所事事，盍释我，日已暮矣！”少年曰：“予实以情告，予悦汝美有日矣。邂逅相遇，适我愿兮。将与子为好，何归耶？”女闻言，面如土，又急不能脱，遂亦绐之曰：“我女也，从未与男子处。盍先以具示我，果非伟且长者，乃敢诺。”少年大喜曰：“若勿恐，予固无兼人之具者。”因释女，将自捋其裤。女又麾之曰：“止止！我女也，必去其羞缩，事乃可为。若宜偃息树下，待予自寻佳处，摩挲良久，渐以亲狎，始无惧。”少年以女为釜中鱼，谅不至潜逃于渊也，欣然从之。女见其卧，将遁去又惧其追，乃置筥身侧，坐而抚之。隔衣扪探，触手崩腾，因腼然裸其下体，更以纤指把握，大可盈掬。女伪为睥睨，不忍释手，少年早欲炽情炎，不暇瞻顾。女乘其隙，即筥中潜取裁剪，如断帛布，齐其阴而剪之。愤激而力猛，血直溢。少年大嗥，顿化为狐鼠窜而。女益惊悸，目眩尔许时，然后归。抵家犹血殷衿袖焉。

　　外史氏曰：雄狐绥绥，遇者多不免。女能于仓卒中以计阉之，町谓能事矣。且其节亦足以风世。脱非然者，之子且虑无裳，能不舍缝裳而褰裳以赴哉？


○　火龙
　　某抚公觞客于园亭，观察以上皆与席。其地故近山，有佳木幽壑之胜，因屏优乐而寻雅集，忘分追欢，选胜自得，良亦一时之快举。乃饮未半酣，天气薄阴，乌云生于岩岫。始如片席，渐且盈空，未几而甘露大澍矣。时方微旱，举座皆顾而相庆。然而电光熠目，雷声反郁而不扬。久之，绕亭不去，丰隆无停声，而雨益倾注。众方心疑，忽抚公连诧奇事，召众视之。抚公故首座，只一人，其几有二异物，闪闪有光。其一如宵行而巨，缘案疾驰；其一长两寸许，细如线状，类蛇，蜿蜒逐之。行亦甚迅，所经处几为之灼，宛以线香烧刻者，深入肤理。簠簋之旁，纵横莫计其数。众皆茫如，臬司某公素博物，亟言于抚公曰：“请公少避此席，是殆怪异借公之威灵以免雷劫耳。神龙亦畏福泽，不敢攫拿，所谓投鼠忌器者也。”抚公深韪其言，冒雨出亭后，行未数武，忽震雷一声，轩楹摆簸，盘盂瓦碎，竟揭亭之一角而去，雨亦顿止。抚公与其僚属耳目震眩，有类聋聩，良久，始复其故。遂罢饮，踪迹二物，皆不见。因收其几入内署，用以志异。幕中人多有见之者。

　　外史氏曰：龙之变幻，莫可端倪，传记言之甚伙。而雷之为雷，其不测亦多类此，且更有神于此者。昔在都中，寓于某寺。一夕，过邻友闲叙，大雨滂沱，疾霆不止。倏闻震响声，似在左近，心疑吾寓，而急不能归。清晨入寺，雷果震其左庑，则非吾寓，而实人寓也。其人皆射夫，俱京营食饷者，昼聚于寺，夜返其家。室固虚无人，然壁有仆姑数枝，崭然新制，雷之所击者，竟在于是。余亟就而视之，凡五矢皆类悬丝，不绝如缕。宇中都无所损，亦无焦灼痕，不胜骇异而退。


○　青眉
　　皮工竺十八，邑之鄙人也。年仅弱冠，貌姣好如女子。虽居市廛，里之美少年莫之能掩，以故有俊竺之号。其室曰青眉，色尤姝丽，见者疑为画图。初诘其所自，坚讳不言，后乃稍稍露之，则实北山之狐也。盖竺少佣于乡，始学裁皮，年甫十六耳。师嗜酒，夜出恒不归，肆中惟竺一人，缝纫至中宵，然后敢寝，率以为常。一夕，师又出。竺方夜作，闻弹指声，意为比邻取履者。隔扉询之，则答曰：“侬。”其音绝娇细。竺大骇，且虑为市中恶少侦其师不在，来寻断袖欢，心益惴惴。乃绐之曰：“已卧矣，客请明日来。”外又曰：“侬非暴客，实邻女也。盍开，我与若一言。”竺不得已，从板缺觇之，果似二八垂鬟，立于檐下，因启之，女径掩笑入。竺视其貌，容光照映斗室，虽少小，心亦不能无动。遂腼然诘所自来，答曰：“家居距此咫尺，缘夜绩烛为风灭，特来乞子新火，非有他也。”竺素醇谨，慨然与之，不敢交一言，女亦持炬径去。竺虽未通情话，而心颇爱好，冀其复来。乃师归，女竟不再至。日夕坐肆中伺之，亦杳无其迹。无何，师又他往，女则又来乞火。两情渐稔，欣然延入，与坐谈。女以年岁询竺，答曰：“一十六矣。”女微笑曰：“阿侬适与君同庚。”竺亦询女之居址，答曰：“久当自悉。”絮语移时，犹无去志，竺亦贪其貌，眷恋弗舍。四目痴痴，将不可解，女忽回顾皀席，谓竺曰：“此即君之卧榻耶？恐逼仄不足以容二人。”竺会其意，乃答曰：“卿试先卧，看能容否？”女笑而起曰：“明夕来当试之。”又复去。竺终腼腆，弗能挽留，然已心志蛊惑矣。晨起无心操作，惟冀其师不归，得以成此佳会。而师果为麴蘖所羁，向晦不复，心益悦。及昏，明灯兀坐，形状类痴，亦不再捆屦。漏下二鼓，女果来。款户启之入，则靓妆艳服，迥异昨之朴素。询之，笑而不答，径登竺榻，面壁卧。竺知其惧羞，乃先解己衣，息火就枕，暗中摸索，手战情炽。女忽佯拒之曰：“市井儿，同衾已足，复望其他耶？”竺笑曰：“予意同衾者未能无事。”已而娇香流溢，带缓衣松，女若战战弗克胜任，而缱绻之意尤浓。竺初近女色，颠倒神魂，不须臾，而玉山颓矣。于是柔肌互贴，梦寐皆春，及寤而东方已白。竺尚流连，女早揽衣先起曰：“乐正未央，不可使他人窥见底里。”乃去。竺起而师返，女绝不来，竺亦不以为讶。阅数夕，乘师之出，又复欢会，款洽且倍于初。女谓竺曰：“侬自见君，顿为情系，以故不能自坚，致有前宵之事。今幸两相欢爱，生死弗渝，君能不弃，即以妾为糟糠妇乎？”竺嗫嚅良久，始答曰：“阿谁不愿？但予幼失怙恃，育于兄嫂，今从师习此末艺，将来尚未知若何。畴有余资，为予纳妇耶？且年齿尚卑，尤未敢漫然启口。”女曰：“然。以侬计之，君能辞师出游，妾自能相君立业。奚为仰人眉睫，使我燕尔不欢？”竺恍然。乃诘之曰：“若言有家在，岂无父母而可自主耶？”女笑曰：“妾初绐君，君今乃悟乎？侬字青眉，居北山，实狐也。羡君玉貌，故假邻女以相就，岂真有高堂为予缚束者？”竺年幼，且贪新欢，茫不知惧，唯曰：“闻狐恒为人害，信然否？”女曰：“亦信有之，而妾非其伦也。妾不爱君，亦不屑至此，爱之而复杀之，宁能见容于天地乎？”因侃侃盟誓，竺亦相信不疑。临去援竺以策，竺如其教，启于师曰：“昨闻里人言予嫂病，且甚危殆。予少受其抚育，请给假一归省视。”言已泣下。师亦微闻其嫂疾，见其悱恻，心甚悯焉。乃自营肆务，遣之行。竺出肆未及里许，女早逆于道周，问之曰：“君将奚适？”竺曰：“将归予家。”女大笑曰：“君误矣。若往汝家，有兄嫂在，其何能不从师？”竺曰：“为之奈何？”女曰：“侬视君之业，虽未能游刃有余，而尚可以进乎技。妾幸有薄积，请与君游于外郡，自立生计，必有以愈于为人佣，君以为何如？”竺本漫无主裁，欣然从之。女出白金一锭，觅舟南行。竺与女倡随甚乐，亦不念及乡族。舟抵常熟，女犹欲前进，竺不愿，乃僦居邑之北门。女又以金半笏，为营肆具，遂开设于市中，其后为居室。女以竺齿尚稚，不令合人生理，凡竺所不能制者，女皆代庖为之，式甚新奇，名乃大噪，邑中之履咸归焉。女亲操井臼，治饔餐，暇则织屦相夫子，怡怡然无怨色，竺益心德之。明年，竺已十七，家小裕，志遂少荒，数从无赖游，女禁之弗听。适常熟有富家子，性佻达，尤好龙阳君，时来肆中市履，见竺之色，深悦之。会竺与无赖交，乃以重金啖诸无赖。值望后，月色甚明，众置酒于邑中慈觉寺，邀竺为长夜饮。竺以他故绐女，遂从无赖行，至则富家子亦在座，极致款曲。竺素限于量，饮未半，已不胜酒力，众引之别室，俾其小憩，实则以计嬲之也。竺方转侧欲眠，忽闻人小语曰：“舍妾孤栖，君乃在此高卧耶？”竺亟张目视，则青眉立于榻侧，因诘其何以至此？女曰：“君之危若履虎尾，犹问乎？请即从妾归。”竺内惭，因诈以醉辞。女以气噀竺面，冷若觱栗之风，酒顿醒，强起随之行。女曰：“君未得其实，归将怨妾，盍少留，当有笑柄供君解颐。”随捉一矮凳，置床头以待。麾之，倏成人形，衣缕面容与竺无差别。竺亦莫测其意，惟伫伺之。有顷，见富家子与众嬉笑而入曰：“啜醩之鱼可捉矣！”径以手启卧者之衣，潜捋其裤，狎亵之状不可胜言。竺面赤汗流，始悟众等恶计。女顿以纤腕相握曰：“去，去！”遂悄然出走，恍若梦寐，两身早在室中矣。既归，女延之坐，长跽而数之曰：“妾携君远离故里，虽不敢望君大成，亦宜自爱。今君数作浮荡，几以丈夫之躯，陷入妾妇之队。使狡谋果遂，不独妾羞为弥子之妻，君又何面目归向桑梓乎？”语甚悲咽，泣下数行。竺愧悔无以自容，颜色沮丧，莫措一词。女恐其过惭，乃起以温言慰藉曰：“后无复然，过固贵于能改也。”遂仍欢好，不再言。乃富家子为欢良久，顿觉有异，视之，则裸伏凳上，竺之迹渺然。大惊，疑竺为妖，与众共首于县。时巴陵苏荩臣，以进土宰常熟，素稔富家子有邪行，不欲究其事。然因马朝柱一案，逮捕妖术甚亟，爰命役拘竺。竺至，公见其少小，且事涉暧昧，略加研诘，竟笑遣之。竺归肆，女忽谓之曰：“是地不可复居，将有祸至。”遂货其器具，束装北行，徙家于瓜步间，爰卜山阳之南郭而居之。女以竺少不更事，前因多资致荡其心，遂不复设肆，日令竺荷担入市，所得者仅足餬口。己乃茅屋数椽，纺绩相助，此外别无盈余。竺渐不能堪，每出窃与市儿赌，始亦获采，少助杖头，遂欣欣以为得意，女故知而不问。一日，女出汲，突遇同巷某瞥见之，惊以为神仙中人。盖某素业赌，以博得罪于势豪，方切忧惧，见女居为奇货，顿思假此为释憾之计，献媚于豪。因乘间以言餂竺曰：“子业此欲赡两口，势必有所不能。且男子远离乡井，亦当思奋身立业，始可归见里族。若仅日觅蝇头，竟同株守，不第不能归，归亦何颜也？”竺闻言适中所患，乃咨嗟曰：“君言良是，但无处借资，业何由立？”某又佯为踌躇，徐曰：“此事亦非大难，某同辈中某某，均以博起家，获资千万。闻子采兴甚高，战无不利，盍为此不母而子之策，白手可致素封，犹愈于坐操会计多多矣。”竺本以此自负，又不禁歆羡之，私遽攘臂曰：“君能贷我十緡，我当试一为之，看花骨子非我如意珠耶？”某慨然许诺。暮又偕一人来，曰：“予适小匮乏，贷于此兄，幸如数，请即署券。”竺素不能书，女虽能又不敢以告，即倩某捉刀，其名实即某豪，竺不及知也。其一人得券，即以资付竺，匆遽而去。竺亦未及致详，径携资就某家赌。其始小胜，后乃大亏，比及鸡鸣，早已万钱立罄。众哄然散去，竺亦垂首而归。抵家倦卧，女故悉其所为，亦不致诘。又明日，竺诣某处，与商背城之策，数往皆不遇。瞬息月余，某忽偕数人至，衣帽甚都，前人亦在内。某谓竺曰：“积欠猝未能清，其子可偿也。”竺为此故，已私蓄千钱，毅然曰：“息几何矣？”答曰：“五十緡耳！”竺骇曰：“其母仅十千，其子何反数倍耶？”众哗曰：“语都不类！”亟出券，令竺自阅，则已千緡实书其上矣。竺不觉颈赤，与某力争，某亦不相下，手口交加。众咸怒曰：“逋欠者亦敢肆虐耶？”遂群殴之，几毙而后去。邻人有怜竺者，扶掖入室。女为之抚摩疮痍，毫无诟谇，人益贤之。诘朝，豪仆又来取索，且风示其指曰：“能以妇偿，百緡尚可得。”竺大詈之，其人即返。又引前数人来，挝门秽辱，比邻俱掩耳恶闻。女背竺出，亟止之曰：“若勿尔尔。若之意在人不在资，侬已知之。但竺为侬夫，今甚狼狈，伉俪之情，不忍遽绝。归与若主言，果相悦，俟竺愈，径来相迎，侬固不惜此一身。”豪仆闻言皆喜，敬诺而去。里中聆其言者，俱以女为缓攻计，即竺亦不疑其有去心。浃旬，竺已复初，惟忧豪家来索逋。已而果至，女出与之约，竺亦不能尽知。晚间，女置酒室中，为竺庆。少酣，女起满酌而语之曰：“妾为君妇，三载于兹，不克有所裨益。既致君离其乡里，骨肉不通笑言，今又以蒲柳之庸姿，辱君于狂奴之毒手，心实怍焉。刻下积逋无偿，进退维谷，君将何以处之？”竺默然，既而叹曰：“予诚不肖，重负吾卿。豪家之事，情甘与之涉讼，他复何言？”女泫然曰：“君奚固执若此？君以异乡之身，与豪右相较，危可翘足而待。若整装急旋故土，上可广先人之祀，下可酬兄嫂之恩，计诚莫逾于此。”竺已喻其指，因曰：“我归子将若何？”女曰：“豪之所图者，色也，妾以色事君，即以色事豪，渠必不追吾夫矣！”竺艴然色异曰：“是何言也？予宁死不以妻抵债。”女遂不再言。及寝，又以利害说之，竺方首肯。女即起为之治装，促之行曰：“不可缓，迟疑则祸至矣。”竺尚留连，女强之出门，以手麾之，竺遂不能自由，大奔若狂，直至百里外，始复其故步。暮投旅邸，计去山阳已二日程，竺终以女为念，止不复前，将以探其耗。阅五日，果有自淮上来者，且其熟识也，见竺即尤之曰：“子诚负心，捐妻子而远遁，令其死于强暴，情何以堪？”竺故预料有此，乃大恸。诘其颠末，人曰：“尊阃至豪家，涕泣不食。夜出缢于其门，尸重不能举。官知之，检其怀中，得血状，具诉其冤。官将逮子，莫知所往，因置豪于法，并诱子者亦得罪，邻里咸称快。予来时，狱将具矣。”竺心又少慰，乃市楮镪，祭之于野，痛哭至呕血。病卧传舍，时时饮泣，旋复迷惘。沉顿间女忽欻然入，就榻抚视，且笑曰：“妾已得生，君何为欲死耶？”竺愕然曰：“闻卿已殉节，今至此，得勿学桂英来索王魁命乎？予诚负心，没亦无憾。”女又笑曰：“年已如许大，何犹菽麦不辨，呱呱作小儿啼哉！妾本狐仙，宁无自全之策？向之殁者，特江间一片石，岂侬亦效痴妇人作投缳鬼哉？”竺夙知其灵异，欣喜不胜。而病已甚惫，女投之以药，遂霍然。女又谓竺曰：“妾不可露形于此，致人疑怪，当仍往前途候君，君亦勿久滞。”乃先行。竺至次日，亦就道，至夕与女重圆于旅次。竺谋他适，女不可曰：“前因一时孟浪，屡踬于他乡，今而知安乐莫如故土也。请即偕归，不再与君作汗漫游矣。”于是出金为竺制衣履并己之妆饰，遂返本邑。初竺之兄不见弟，欲讼其师，乡人有见竺远行者，力止之，而兄嫂恒思忆不置。一旦见竺携艳妻复，其邦族咸惊喜。竺诡言娶于他邑，人亦不疑。女以资授竺，使仍设肆于市，而迎兄嫂与居，奉养于家，曰：“为我约束狂郎。妇虽智，究难钳制夫也。”自此竺与女力作，家以日裕。余初见青眉，深异其非常人，因再三诘，竺甫肯缅陈其概。更谓余曰：“微君之文，予妻将湮没毕世矣。”余亦喜其相夫之智，持节之坚，遂援笔而为之传。

　　外史氏曰：青眉固功之首，而亦罪之魁。非其诱竺速出，何至屡濒于险？幸而归老首丘，差可自盖。然亦竺之嗜饮嗜赌，自诒伊戚，岂真妇有长舌为厉之阶哉？温柔乡不慕而慕醉乡，宜其有兔脱之厄；恩爱海不贪而贪苦海，宜其有鼠窜之危。故罪不可不专责之青眉，究亦不能末减于竺皮。


○　王秋泉
　　王秋泉者，吾邑名医也。有某富人病且死，延秋泉，秋泉适治某贵人疾，不果往。富人念不已，中夜绵惙，谓其子曰：“吾宁得一晤王先生，虽死不恨。”子乃复走仆秋泉所，顿首敦促。会所治贵人疾良已，又数日，贵人起，治具觞秋泉，奉金币为寿。秋泉饮大醉，归至舟中，语家人曰：“今可赴富人约矣！”而富人子所遣仆早踊跃解维，代摇橹。至其家，传呼曰：“王先生至矣！”举家惊喜出迎。秋泉方酣睡，家人起诸梦中，主人已盛衣冠，鞠躬入舟肃客。秋泉谢暮夜，请得诘朝栉沐登堂。主人固请曰：“老父忍死待先生，先生幸辱临，何栉沐为？”强之入，诊脉已，与药竟出。主人盛馔揖秋泉，秋泉但摇手谢，还舟解衣卧。鸡鸣酒醒，呼其家人骂曰：“惰奴旷乃公事。某富人迟我久，当夜赴之，何尚泊此？”家人曰：“公顷已诊脉与药，忘之？”秋泉大惊曰：“审与药乎？吾直大醉，必杀之矣。”顿足促解维归，谓不去必受辱。家人匆遽解维，主人已遣仆伺秋泉，闻去，即入报。须臾门启，望岸上烛笼数十，传语止王先生。秋泉不知所为，俄而主人踉跄至，入舟顿颡，泪下承睫，谢曰：“老父得先生刀圭，乃者熟寝，病若脱矣。先生存，父存；先生去，父且大去；惟先生终哀怜之。”秋泉自疑曰：“世岂有是事哉？必绐我。”然已无可奈何，强随之登堂，门且掩，心犹怦怦然。坐定，主人申谢再三：“先生用药何神验乃尔？”秋泉乃漫应曰：“昨已得其概，请更得审视。”遂入视，索药渣观之，私自慰曰：“幸不误。”更与数剂，起其疾，厚获而归，呼为醉先生云。

　　外史氏曰：此事见《青鸟志》。醉梦之中，而用药之神效如此，岂其中有鬼神耶？然亦可见医术之不尽足凭，而生死之自有命也。一笑。


○　卷四
　　胎异
　　粤东之俗，女生十二三，即结闺阁之盟。凡十人，号曰十姊妹，无论丰啬，不计妍媸，簪珥相通，衣饰相共，俨有嘤鸣之雅焉。及嫁，缓急相扶持，是非相袒护。凡翁姑之不慈，夫婿之不睦，叔伯妯娌之不相能，父母兄弟所不敢问者，惟姊妹得而问之。故闺门之内，蒂固根深，莫能摇夺。而狮吼之威，即在司牧者，亦为之屏息，矧其下者哉！某县，绅家有女及笄，字于巨族。忽病吞酸，腹亦震动，父母咸疑之。然而家禁森严，内无五尺童子，唯同盟一女弟，系贫无所依者，女白诸父母，留养于家。昼则共一绣筐，夜则同一绣榻，此外别无一人。疑不及此，遂目为疾，延医诊视之，举不能辨。无何而弥月不迟矣，且居然生子矣。众论汹汹，丑扬中冓。婿家巨族，不堪其辱，遂讼于邑宰，欲罢其婚。女家亦惭赧不能白，将致女于死以涤垢。惟姊妹行不忍，具牒于县，言女之诬。娇鸟群啼，哄堂号泣，宰亦无能判决。事闻中丞，委员同鞫，究不能定。时少司寇某公，出司臬事于粤，谙练详核，强记多闻，乃谓其属曰：“盍使稳媪相女，若系闺体，则斯狱无难立断矣。”其属窃笑，以为生子者，不副不坼，容或有之，未闻既生既育，而犹珠联璧合者也。因奉宪令，勉使验之，果皆以处子报。犹恐其妄，遂各遣其衙眷同往查勘，又俱以女体为言，始信之，而惑愈滋。因复命于公，公闻之，默然良久，遽诘曰：“胎岂有异乎？”对曰：“向曾视之，虽无生气，具体亦人。但四肢百体空空然，如蝉之蜕，如革之囊，一似全无骨肉者，惟此为疑耳。”公乃太息曰：“仕优弗学，几杀人子。诸君固有所不知，此二女同居，重阴交感之象也。”众请其说，公笑而不言，命吏诣库取某年部案，与众观之。中一事，若合符节，众乃顿悟。盖女年已长，情事渐知，私与女伴效其状。虽两雌无异，而真气流通，固亦有孕。第无云雨之私，究非盨缊之正，遂令硕果虽结，宛同钻核之李，职是故耳。僚属叹服，乃定案，婿家亦无异言。后数月，迎女于归，倡随无间。至今生子数人，则骨擎肤立，迥非向之仅具皮相者矣。

　　外史氏曰：胎之异者，履迹吞卵，而后载籍所传，指不胜屈，固不止有此异也。惟以二阴之爻，竟成坎离之济，人多未之前闻，遂不免震骇耳目耳！然无公之博洽，孰敢臆决？而倡声者尝戏以语人曰：“亦有学养子而后可嫁。”得此可补贤传之未及矣！


○　夏姬
　　金陵某宦，素贪鄙，生女而美，且能诗，尝郢政于郡中某夫人，以其为闺中之尊宿也。一日春暮，女偶得诗曰：“花落花开总是春，惜春何必怨花神。别余一种春光好，柳絮如花亦惹人。”吟成录小笺，遣婢诣夫人郢政。夫人阅之，蹙额曰：“是儿欲狐媚终身耶？”评跋深示不足。婢归述其语，女乃强自敛抑，取“关雎”“葛覃”诸篇，日讽咏之。期年，少洗其靡曼之习。未几，宦以夤缘起复，又出仕于晋。女将随父之官，往辞某夫人，因指壁间红白二梅图求赠言。夫人即吟曰：“南枝不比北枝寒，漫把丹青一样看。倘共红芳颦笑日，更无人倚玉栏干。”盖以高洁相望，而寓箴规之意焉。女闻诗默然，及归，愈知儆省。于路时佩教言，无少纵，虽江山尽多风景，而舟车之内，不一窥帘。信乎汉南游女沐周文之雅化，几同乔木之难息矣。独是女初生时，宦即梦巫大夫来谒，询之，则春秋之屈臣也。从一美妇，鸡皮犹腻，趸发将星，貌且妖冶异常，称之曰夏夫人。屈臣谓宦曰：“吾两人幽冥相聚，几二千年。今上帝有命，以此长春花持赠君家，宜善视之。”言讫，留妇将独去。美人揽其祛，意甚流连，嘤嘤娇泣。宦惊觉，声犹在耳，使人视之，则女诞生于侧室，方落蓐不久。宦闻而恶之，心知夏姬为不祥尤物，欲弃之，而犹豫未忍。比长，遂密为防闲，戚族男子，惟十五以下者方许入内。虽托言家范，实为此女故也。及抵任所，又梦巫大夫贸然而来。延之坐，相与晤语，大夫遽启曰：“闺爱及笄，分应字我，不然恐无以安其心。”宦以幽明阻隔，意不欲许。大夫拂衣而起，微哂曰：“予亦不敢违天，特以旧爱难忘，强以相请耳。岂真向汝家坦腹哉？”径出弗顾。宦寤而愈忧，然见女颇贞静，遂以妖梦无凭，憗置之。惟女微闻其事，恚曰：“何物淫鬼，敢以邪说惑人。即令有之，岂人定竟不可胜天耶？”忿欲祝发为尼，家人力止之。乃洗脂粉，为女冠，日惟静坐一室中，即婢妪亦罕见其面。且为书致某夫人曰：“自蒙清训，益以洗心，针黹为常，吟咏并废。虽经过瓜扬淮泗之胜，远峰耸秀，近水澄鲜，亦若视为无物。不意突遭鬼谤，谓儿为夏姬后身。夫姬生于千载之上，儿生于千载而下，安在转轮之必俟今日哉？儿誓以女贞自守，不字终身，以仰副垂教之雅。庶几使鬼物无颜，徒逞铄金之口；闺人生色，长留抱璞之躯。”云云。夫人开缄色喜，曰：“是儿果能回心，前因固不足道也。”逾年，闻女死，且身首异处，乃大骇，亦莫知其故。又逾年，闻宦以事去官，无颜归其桑梓，寄籍于他省。女之事，实益不可知。时康熙之戊子也。及庚寅之岁，夫人之长君莅任于晋，即女父之旧治，迎母奉养，以尽子职。夫人往见，衙署半虚，加以筦键。怪问之，对曰：“此中有鬼，向晦即现形，风雨之夕为尤甚，故无敢居者。”夫人闻之，恍然曰：“得毋某家之媛乎？试启其封，吾为尔以理遣之。”长君虽悉其事，但恐祸及母，极力谏沮。夫人弗听，强辟之，携一幼婢露坐其间，举家无敢从。夜未分，即淅沥作响。有顷，风威陡作，其寒竖人毛发，久而始息。即亦无所睹，惟闻墙角有声，似微吟者，倾听之，则五言绝也。其诗曰：“舞蝶应难觅，花枝不久留。可怜今夜月，空照旧温柔。”咏叹再三，音甚凄婉。夫人稔知为女，乃笑曰：“是儿之情，殆不死矣。”因和其韵曰：“三叠音应记，双鱼今尚留。但能怀窈窕，何事泣温柔？”女聆之，惊曰：“是吾师也。”趋而前。虽隐其貌，实闻其声，欷歔曰：“夫人无恙耶？五年阔别，鬓发斑矣。曾不念儿死之惨乎？”言次近在咫尺，小婢虽幼，见其相逼而来，大怖欲啼。夫人神色自若，微诘其致死之由，答曰：“前寄寸缄，敬陈心迹，想在照鉴之下。不图莲性难胎，藕丝易缚，书甫去，而儿之诸姑来。以其君子亦任陕中，将赴京候升，留眷属于父任所，不及携也。姑有幼子，貌甚姣好，年仅十二龄耳。以中表姊弟，至亲无嫌，时入内室，儿因爱之，与同寝食。居无何，以暴疾卒，父与姑大恸。究其病由，群婢之狡者，谮儿于父，言与之有私。父素疑此，毒加拷掠，遂诬服。幸丑声未扬，仍为儿议婚于某尉。事已可成，忽有剧盗夜入深闺，断儿首而去。殁后始知，其人盖即尉之所使耳。冥冥之中，每思报复，奈其人有剑术，不可以近。是以吁屈清夜，有骇听闻，幸勿罪。”语竟，悲楚不胜。夫人微哂曰：“若欺予哉！予未闻申生孝已，有鬼神不为代白之冤；红线隐娘，有一时枉杀无辜之事。若性如水，勉就隄防，稍遇横流，便成泛滥。寝食既与同，素丝岂无染？安得以小弱弟为词乎？彼县尉者，家有剑仙，讵容室有荡妇？想畏若父之威，婚不敢辞，意岂无怒？横加白刃于红颜，特以此耳。”夫人言未及终，女似甚惭者，徐曰：“惟然有之，夫人其何以教我？”夫人知其可遣，乃正色曰：“阅汝前书，合以近事，若真再世之夏姬矣。株林之丑，流秽篇章，今既未至于滥觞，不污清化，是亦汝之大幸。为汝计者，正宜远遁荒野，与草木为伍。必有夙世钟情，仍来相访，或能携汝以返，亦未可知。若犹溷迹官舍，倘遇正人，运彼慧剑，将魂消魄灭，永堕沉沦，益不可问矣。予言止此，汝宜自思。”女闻言若有所悟，悲叹许时，肃然请退。行数武，少露其形，则鹃血飞红，霓衣尽赤，俨然一无首之尸。婢遂惊倒，夫人亦目眩者久之。忽夫人之长君，突出于侧。盖虑其母之被祟，潜踪相从，及见从容谕遣，不胜叹服，故未遽出耳，乃扶夫人归寝室。明日遂绝女之迹，衙中始安堵无扰。询之吏胥，鲜能言女之奸状。后遇尉来晋谒，留心物色，从一人，虬髯虎面，瞻视非常，疑刺女者即此也。长君履任未久，尉即挂冠归，似知其事之泄者。夫人又梦女冠帔来谢云：“从巫大夫作三湘之游，复得相聚矣。”

　　外史氏曰：淫根于性，犹难化诲，况为三生之夏姬耶？故始虽唯唯受教，铮铮矢节，卒不免跃十二龄之子南，过此以往，又何所底止乎？幸剑仙奋一时之威，杜无穷之祸。举凡贵介如陈灵，浮浪如孔仪，皆得侥免，岂仅先拯一将危之御叔哉？某夫人数语，尤有烈丈夫风，亦足与剑侠并传。随园老人曰：不细述于前，惟约略于后，深得龙门叙事之法。亦以事关闺帷，特为委曲之笔。诗人之忠厚，吾于此又见一斑。


○　郎十八
　　客窗夜雨，滴滴愁人，闻有歌郎十八者，即而听之，音甚凄婉。初莫解其故，诘朝讯之旅人，则湖襄之近事也。其人宗姓，酉名，字蕴二，桂阳青衿，善诗赋，能文章，知名于当代，盖亦楚中之秀出者。尝昼寝，梦一丽人，柔媚娇小，语之曰：“郎十八，妾十七，夙世相逢成姻契。”近而就焉，霍然顿悟。时宗已届四旬，漠不介意。自是每梦必见之，云云如前，欲诘之，有口若瘖，旋复惊觉。闻者或以为妖，戒宗正心以祛，而竟不能绝。丙子仲秋，赴试省垣，棘闱矫屋之中，偶向同人话其异，一人愕然曰：“此吾女弟之谶也。女弟年十七而夭，未卒之先，辄梦人语曰：‘良缘真不偶，可惜郎十八。’醒则悒怏，未几而亡。生时颇能诗，因作长歌以禳之，此其起句也。”言之泣下。同人皆惊异，宗自以生人遇鬼，寿将不永，亦郁郁弗快，遂无心诘其全诗。秋闱事竣，宗每忧虞。乃是科竟获隽，中五经第三人，欣幸之余，顿忘前事。明年丁丑，下第归，距家仅百余里，舟行次公安，泊于小渚。月色甚明，宗乘酒酣，兴豪登岸。小步甫数武，俄见一双鬟自芦荻中出，遮道致词曰：“夫人闻主君南返，洁治一樽，粪除三径，遣婢子奉迓文轩，幸即枉临为望。”宗骇曰：“夫人伊谁？”笑对曰：“主君之内子，何不识耶？”宗大惊，窃疑其室有变。双鬟又强之，乃从之行。曲折至一处，朱门碧瓦，仿佛贵家，双鬟引导以入。门庭虽故有司阍，亦莫敢究诘，且恭谨如待主人，宗亦不问。至厅事，铺设綦华，别无宾客。双鬟顾曰：“夫人在内室，想凝盼久矣。”复历门二重，始达闺阃，则绣户香深，翠楼春锁，又别一佳境。双鬟搴帘延请，更宣言曰：“主君来。”宗入其室，有丽者承迎。谛视之，花貌娇羞，冠帔严整，固即梦中人也。敛皀肃客，泪含美目，惨然曰：“红颜黄土，不获早践前盟，妇职有亏，惟君子怜而恕之。”宗心知为鬼，而贪其姝丽，不甚惊。徐徐言曰：“素昧平生，从无婚媾之言，辱承见召，既已怀疑，更聆清词，益用滋惑，惟夫人明教之。”言已长揖。女延之上坐，答曰：“君之前生与妾同居此宅，实夫妇也。设有盟言，愿再生仍偕伉俪。今世郎十八，妾十七，好事可成。无如妾以夙孽，数合早殀，不获共君琴瑟，私心憾恨，靡有穷期。殁之后，诉于地下主者，许妾待字冥途，仍居故第，今又廿有余年矣。”语至此，宗又窃疑已死，骇然曰：“予将于窀穸纳妇乎？”女笑曰：“非然也。昨日冥官牒下，许妾转轮，与君践此旧约。适值南旋，因以奉屈，特达此情，与君子庶几早偕鸳侣，岂望君光我泉壤哉？”宗闻言，惊疑少定，乃笑曰：“卿误矣。予之马齿，将及强仕，再俟卿十有七年，花甲将届，复何颜再结花烛乎？况室人共苦同辛十数余载，脱有不讳，当守义以酬其功，忍更思人间少艾耶？”女又笑曰：“是有数在。彼月老之姻缘簿，岂人世之如意珠？且婢子既夺我原配之名，享我青春之乐，报亦惨矣！乌有久假不归者？”宗诘其详，女曰：“君今之室，即我前世之婢也。从妾媵君，以聪慧多得君怜。妾虑分房帷之爱，借小事挞之数十，渠遂气结而死。冥司因录妾过，转世当殀，所谓孽者即此也。渠根基浅薄，得此已足，谅不能偕白首而兼富贵耳。”宗犹豫未信，女又曰：“渠有心疾，岁时一举发，即前生遭殴之故。惟此可证，足征妾言非谬。”语未终，忽一鬟进曰：“机事宜密，夫人勿深恃主君而易言也。”女遂默然，遽命酒合欢。双鬟十数人，或歌或舞，纷沓盈前，宗亦不觉心醉。女因谓之曰：“此即君日前之乐也，好自奋勉，今生将复享之矣。”于是饮酒畅甚。方思缱绻，以慰其情，俄有苍头两辈，驰白曰：“毓婴使者入至矣。”女乃起与宗为别，欷歔不胜。既而曰：“后晤犹远，君能伴妾一往，庶识其处，为异日觅缘之地。”宗亦欲觇其异，欣然从之。出门即有油壁小车，驾以良马，使者凡两人，面目狞恶，而侍女颇恭。女指宗语之曰：“若人即我之夫子，将随往视我门闾，幸勿阻。”使者唯唯。宗遂与女共乘，车驰如风。途次似有城郭，皆不及注目，女在车中谓宗曰：“凡人转生，必昧前因，至死乃复悟，妾此行当亦如之。他日相逢，恐不免以少长为憾，郎十八旧作，君尚能记忆否？”宗答曰：“虽得其概，未详其词。”女乃自诵其诗，凡数十言，语极哀艳，强宗识之，遂弗忘。有顷，至一郡邑，绝类黄冈。近市有巨家，皘閎高大，车止门外，使者促女降舆。女执宗手涕泣曰：“勿相忘，此亦吾乡贵人门第，甚相当也。”言讫下车，宗亦将躬亲送之，甫离轮辕，金声大作，恍如五夜晨钟。张目顾瞻，则身卧于篷底，舟子方始扬帆也。亟呼从者询之，客夕并无登眺事，且泊舟之地，断岸千尺，宗始自悟其梦，不禁讶然。及归，室家幸无恙，因阴劝其积善，以冀大年。诘其故，直告之，乃笑而不信。自是宗试辄不利，凡五战春闱，皆败北以返，究以大桃铨补黄冈教授。时已五十有二矣，内子亦届五旬，倡随俱健，可望偕老，窃谓前梦尽妄。乃履任二年，忽丧其偶，宗心为之甚戚，誓不再续。且有子二女一，皆成立，足娱晚景，益无他志。明岁，湘南大疫，死者相继，宗之子女又俱归于冥漠之乡，孑然一身，形影相吊。初亦惨怛无所思，继念无后之大，自揣康强，乃图以续。而头童齿豁，人皆羞与为婚，亦徒怀此意而已。一日出郭迎上宪，乘马过一巨宅，颇似诞女之地。因诈称口渴，命役少贷壶浆，而己立马以窥之。俄有长者自门内出，见宗讶曰：“文光射室，果有异人，请即少辉蓬荜。”宗视之，则邑中梁氏，曾任副元戎。其子数人，亦多有显者，惟公致仕居家，此其别墅也。宗亟弃乘为礼，翁延宗入，笑谓宗曰：“君辈老书生，只合拥皋比训诲生徒，乃亦伛偻奔走，得毋惫甚？”宗惭其言，亦笑而谢曰：“为此一官，未能免俗，必如翁，乃可东山高卧耳。”翁因诘其家事，宗历言之，翁亦为之扼腕。旋闻上宪将至，遂辞出。翌日，有媒妁诣宗议姻，则即梁翁所使也，宗怪之，即请其故。盖翁有弱女年仅二八，甚钟爱，不轻以字人。方宗有细君之丧，翁即梦女于归，其婿即宗也。初犹笑其不类，及与宗遇，又梦如之。且梦诸子俱缧絏，惟宗盛服，独据一堂，少缓颊而桎梏尽脱。觉而异之，私念宗必通显，能拯岳家之溺，故有此使。宗诘之，媒乃具白其事，宗笑曰：“老书生讵有此一日？虽公有命，窃恐诸郎相鄙薄也。”媒又固请，议乃谐。择吉纳聘，邑人皆笑以为翁之耄昏，而女之薄命也。乃许字未几，宗竟以上考擢县令，人始惊异。明春亲迎，宾从之赫奕，仪仗之炫耀，迥非青毡故态，益啧啧称羡不已。青庐之中，宗视女貌，宛如一同车入梦之人，始信定数。惟女以妙龄贵族，适此耆艾，颇以为羞。虽不敢怼其父母，而空闺静处，时有粉痕泪迹焉。宗知其意，乃以郎十八一诗私授侍儿，令其按节以歌之。其词曰：“郎十八，妾十七，夙世相逢成姻契。奈何金闺月易沉，朱陈未缔先相失。雨潇潇，云密密，巫峡阳台都未悉。纵令楚客梦中来，未必巫娥花里出。并蒂莲，合欢桔，世间草木犹亲暱。天公应是独怜花，人当美满遭妖嫉。白面郎，态飘逸，玉人何处新婚毕。红颜空向卷中求，须臾鹤发如太乙。绣帷人，倍啾唧，嫫母无盐反超轶。银瓶落井玉沉埋，不许摽梅歌迨吉。叩元穹，凭彩笔，愿将百岁易一日。但得于飞十二时，花残月缺良不恤。且调琴，并鼓瑟，孤鸿浮寄双鸳室。艳李秾桃亦自春，白头吟咏曾何必。蝶寻香，蜂成蜜，前途由来黑似漆。鹪鹩惟望占枝头，甘心兰梦输燕姞。歌涧槃，乐衡泌，何必黄金千万镒。翠钿珠串逊卿卿，我先荆布奉巾栉。登皇朝，郎辅弼，朱轮画阁人安佚。非关薄命觊花封，侬取名兮汝取实。千百言，心专一，回天只恨无神术。雏莺乳燕果同栖，信是红裙运不窒。楼十二，桥廿四，吹箫望月反书帙。欢娱恰遇少年时，此乐何人能究诘。弹箜篌，吹觱栗，悲欢自古原不一。此中别有断肠声，娇歌未已珍珠溢。”适值家宴，婢遂奏于筵前。女以夙慧颇通文，闻未及阕，早涕泣不能仰。曲终呼而询之，婢不能对，宗乃从旁缅述綦详。女恍然大悟曰：“噫！妾知之矣！”因破涕为笑，欢好异常。自此悲欢不形，较之贾大夫射雉之后，尤为好合焉。阅数月，梁翁病卒，诸子俱奔丧归，颇不以宗为意，闻问弗通。迨宗以廉能累官至方面，妻族始敬礼之。独翁所梦排难一事，迄今渺然。意者德可胜妖欤？或时有未至欤？且安知非冥冥之中，鬼神为之撮合，而特假此以怵翁也？女今只二旬余，生子已能读父书，而宗之矍铄，无异昔年，则信乎缘之夙定者矣！余既得其大概，爰就芭蕉新雨而附记于斯编。

　　外史氏曰：老夫耄矣，之子犹少，非以夙缘平其憾，鲜有不抑郁终身者。然女本为青年佳偶，赍恨重泉，究乃因白发藁砧，再游人世。死死生生，要皆妒之一字自贻伊戚也。故古今疗妒之方，应推此为第一。
　　随园老人曰：余每谓老夫少妻，似亦造物者之过。今乃知天之报施妒妇，必如是始快人心。第虑江泛之诗弗作，而枯杨之稊几遍天下耳！郎十八一篇，吾安得家喻而户晓之？


○　三生梦
　　泾水之阳，有异人，传者失其姓字。家无长物，悬一囊，空空如也。然过旗亭酒家，携囊以入，饮必尽醉，醉即探囊与值，无少乏，人因以为异。一日，饮于某肆。既已醺然，有丐者就而行乞，敝污褴缕，状貌可憎，年且三旬而上。某忽惊曰：“玉人何憔悴至此？岂其千金一笑，犹不足供汝温饱耶？”丐者愕然，一时当垆涤器之人，靡不粲然。某亦不顾，索酌与丐共饮，且命之歌。丐辞以不能，某笑曰：“汝之腼腆犹昔，又何怪予之心醉也。”相对浮白，意甚狎昵，直至日晡而后别。又倾囊中一缗，与之曰：“聊以备花粉之需，毋固却。”丐者大悦，顿首称谢，某若有恻然不忍之容。丐既去，某遂寄宿肆中，亦其醉时之恒事耳。翌日晨起，有好事者争诘其由，某笑曰：“是前世之佳丽人也。诸君欲询之，当偕予往访之。”众皆踊跃相从。出肆半里许，即丐寓，则一废祠，破屋颓垣，见丐独卧于庑下。就视之，藉草枕石，病且危，众乃大骇。未及发言，丐早张目而视，见某即曰：“仙师来乎？三生一梦，微师之神力，予尚迷不知悟也。”众益错愕，交喙致诘。某揖众列坐，使丐自白，因悉得其梗概。盖丐自遇某返，心亦疑讶，然已酒力不胜，遂鼾睡如死。梦入一宅第，金玉罗列，锦绣堆积，私心颇爱好之。继见守者无人，贪念顿起，乃择其精者，随意攫取。已而悟曰：“噫！予殆盗也，人知之，必将不免。盍归乎来。”及出，则崇垣丈许，高不可逾。仓皇间，足忽去地，竟能不翼而飞，遂大喜。而回覸第内，火光荧煌，适有持炬追逐者，其声且汹汹不绝。因度屋而趋，虽隔越丈寻，视如无物。比归，则有妻有孥，方明烛相俟，非复孑然一身矣。见丐至，皆慰劳之，暖酒炙肉，奉侍殷勤。丐遂沉醉而寝。明日起，携金如市，乘马从仆，邑人皆致敬。自视其衣，高冠盛服，实大盗不同穿窬者，志益自得。由是每夕必出，出必重获而后返，人固未能相难也。年六旬，妻妾数人，子女亦皆成立，资用肥饶，尽足娱老，亦弃盗弗业矣。一夕乘醉又出，至一家，闺闼深邃，惟少妇二人，侍婢三四而已，欺其荏弱，竟突入。一妇甫就枕，一妇既解衣，见丐俱噤不能出声。丐视未寝之妇，素体莹洁，不觉色心萌动。更揭卧妇之衾，则白身如玉，恍然落叶之花，随风动摇，四肢无著，益勃然情不自禁。径登其榻，将就而狎之，妇亦无敢峻拒。忽回顾彼妇已渺，乃大疑。方起而索之，俄闻户外喧噪声，且甚伙，盖即妇所号召者也。犹恃其能，坦然无惧。既已夺门欲奔，旋见一物如寒霜，直沃厥脑，应手而仆。耳中犹闻人语曰：“盗已毙矣！谁谓我剑不利耶？”丐知已死，魂遂飘然，犹将归家视其眷属。乃丐甫及门屏，即有人鼓掌笑曰：“以盗去，固应以娼来也。”丐不自悟，心则孔悲，及发声，室中哄然曰：“儿落草矣！女也。”丐惊而四顾，身在次儿室中，其妇方坐蓐云。心知再世，不敢自明，然在襁褓中，家事无不历历。闻其长子次子，俱为被盗者所讼，官私交迫，家室一空。二男皆以惨刑毙于狱底，次妇携其女归母家，未几再醮去，竟弃其女不复顾。丐居舅室十余年，比长，貌甚丽，而舅妗遇之苛役如仆婢。一日，有老妪踵门而入，谓妗曰：“郎云此中一株柳，俾予移栽，盍指以示我。”妗解其意，召甥相见。妪喜曰：“若舅言不诬，老妇植之，足敷半生乘凉矣。”言已将去，妗属曰：“渠非我种类，实剧盗某之女孙也，汝宜志之，勿令人以予家为笑。”妪唯唯自返。阅两日，即有肩舆来迓。丐知为娼家，坚不肯往，舅妗以鞭扑逐之，痛极始行。至则浓妆艳抹，嬉笑倚门，即不欲娼而不得已。数旬以后，名乃大噪。筝笛琵琶，素所未解者，而俨然能事，在己亦不得自由。且其色艺既精，单寒者遂莫能问鼎，而惟巨家富室得以攀折。独是温柔软款，虽胜于穿窬穴墙，而苟贱卑污，尤甚于鼠偷狗窃。既朝张而暮李，人尽可夫；更换斗而移星，客犹未寝。翠眉朝画，面如燕市之帘；锦被宵温，身同射圃之鹄。昔也倾囊鹄箧，惟贪椟内之精金；今也躏绿蹂红，谁惜床头之美玉。丐虽故盗，心颇耻之。如是者十年，以郁疾而卒。甫死，即有獠牙巨角、非兽非人者，凡数辈，絷之以去。俄顷抵一衙署，意即世之所谓冥司也。入见冥王，面黑而有光，乌珠双炯，貌耸神清，次如包龙图，衮冕尊严，高拱于殿上。少致研诘，遽曰：“是有耻心，可贷之，仍令为丐。”且命吏喻以所指。吏即引丐与语曰：“汝自今三世以前，亦丐也，行于市上，见物不无贪心，而究无术以致之，乃悒怏而死。缘此一念，堕落盗中，辗转相因，益以莫救。今得复尔本来，实出冥王大德，汝盍鸣谢。”丐颔之，方将跪拜，忽一巨鬼以骨朵自后击之，大痛失声，惊悸而寤。醒时了然洞沏，惟脑痛欲裂，遂不能起。丐既为众缅述之，莫不为之骇汗。因言邑有积贼，号曰飞手张，殁已数十年矣，取物如寄，人莫能禁，后为某宦家，以妓为饵，毙之室中。又有苏五金者，名娼也，风月十年，倾动数郡，云是盗之遗孽。以丐言验之，良不谬已，遂相与慨息不置。某因谓丐曰：“两生受享，一时贫乏，幸获清白之名，远胜污辱之实。丐固无病，病亦不在丐矣。”乃大笑，引众俱去。丐亦顿痊，后人见丐于市，深自敛抑，若有所感动者。偶见行人遗数钱于道周，丐呼而止之，其人故不知为丐，一顾而笑曰：“若乞也，胡不自取而犹告我耶？”丐默然，舍之迳去。知者以为丐得道也。未几，某提共囊诣诸肆，言将有远行，遂别去。不数日，亦失丐之所在。咸宁陈仰举、上元许辅仁，皆与闻其事焉。外史氏曰：盗既为盗，固不惮于娼，以盗实危于娼也。盗思为盗，必不乐于丐，以丐远逊于盗也。不知丐苟不盗，且以洁白之行，傲然于红粉黄巾之上矣。冥王爱人以德，故其于赏罚如此。
　　随园老人曰：梦之为梦，所以兆其将来，今乃鉴其已往。孽镜高悬，后车因以不覆。目之曰异人，良不愧已。


○　固安尼
　　固安，小邑也，素无尼，有之，自静定始。静定姓王氏，其初为某大家婢，色甚殊。主人纳之后房，宠冠同列。主人卒，遂请于主妇，披剃为尼，以报厚恩，实欲脱羁绊而远飏也。主妇喜其诚，为筑庵于近郭，所费不下千缗，极其壮丽。独供一南海大士像，因号之曰观音庵。静定既辟法门，香火众盛，又收女徒数人，日益纵恣。距庵仅半里，为法祥寺，寺僧之壮者皆与往来绸缪，无虚夕。然静定自建此庵，门户日扃，白叟黄童莫或能入，而壮夫无论已。且朝饔夕飧，凡有所须，日倩一贫妪购办，此外不再启闭。己与徒，非值斋醮，绝不轻出，人因以清净称之，鲜有疑其秽者。上元汪秉铎，以孝廉来宰是邑，以尼与僧居相近，心窃讶焉。询诸绅衿，又皆力白其孤洁，汪究惝恍不定，乃遣干人密侦于左近。旬余，有土工许二，醉卧庵前，嫚骂不绝，语语皆侵静定，静定亦闭门不敢答。干人以为疑。翌日，矫宰命遍召土木之工，而独阴厚许，许心感之。一日，醉以酒而诘之曰：“若某日于某庵前，何暴怒乃尔？”许笑曰：“淫婢子许我重赇，每日五贯，今竟悍不肯与，故小辱之。”干人佯讶曰：“静师素有清德，以何事而赂汝？得毋诬乎？”许怒曰：“秃娼何清何德，惟予深悉之。近寺僧，皆其所欢也。虑为人所踪迹，乃以五十缗浼予为地道，自某家坟侧直至庵中，凡四十余丈，号为方便门。诸僧乘夜蛇行于其中，或五或三，均来可定。秃娼又于朔望，率女弟子夜行赴寺，作大欢乐道场。深恐予有漏言，故加赂焉。渠但能欺聋聩耳，岂能欺予哉？”干人得实，即以白汪。汪召许以刑拟之，尽得其奸状。乃于是月之望，五鼓出邑，诣法祥寺行香。既至，僧始知，亟弃所乐出迎宰官。汪绐主僧曰：“汝寺之众约几何？可悉告予，予将普施舍。”主僧仓卒以数对，中实缺一二人。汪指数之，阳怒曰：“何竟诳予？是必藐我之职，有高枕不出者。”命役遍索于各房，得诸尼于卧榻，絷之以出，皆裸如也。汪笑谓主僧曰：“阻汝佳会，颇杀风景。然世尊则攒眉久矣！”主僧顿首至流血。汪命尽拘之，而尼中独不见静定。询之，则因病在庵，亦捕之至，实则私产坐蓐耳。汪鞫之，僧尼皆伏罪，惟静定不承。因出许二与之质，兼掘其地道，乃成招。既而得二尸于隧畔，则诸僧以妒相杀者。遂定重罪，流僧尼于岭表，而褫主僧与静定之衣，束以大布，使之对面拥抱如好合然，贮以巨龛，积薪而焚之。汪戏为之偈，以送之曰：“咄嗟二师，四大相依。听我一语，携手归西。由空入色，设想虽奇，刹那败露，信有天知。借此三昧，急早脱离。莫沉欲海，永证菩提。生既掌风流之教，死亦化连理之枝。噫！改换皮毛犹牝牡，秋风道上每双骑。”诵讫，阖邑为之粲然。俄顷，毗卢尽成灰烬，庵遂废。迄今固安之俗，缁流尚无雌伏者，汪公肃清之力也。

　　外史氏曰：尼之为尼，至今愈不可问矣。肆欲宣淫、恬不知耻如静定者，犹存羞恶之良者也。脱非许二漏言，依然清冰洁玉，孰得而议其后哉？余友邵次彭，曾作解冤经，几数百言，今撮其略如左。经曰：“伏以白马皌经，原非用牝；奈何青狮秉教，反为求雌？夫勤面壁之深功，眼底空花易过；脱少参禅之定静，泥中败絮宜沾。如引摩登，同归极乐；难辞佛国，顿改温柔。故既形判阴阳，自合礼严男女。乃有若而人者，非禀乾健以生，洵足超凡入圣，实抱坤柔以处，只堪献供拈花。蕴玉含香，自有仙郎描翠黛；欺桃笑柳，不应少女谢金钗。苟赖天全，奚为祝发？倘非病废，何事披缁？窃尝叩厥由来，不禁哑然言下。盖缘婆心佞佛，掌珠轻掷于空门；月老主婚，花烛忽陈于梵宇。既髠其顶，安知为尚为尼；苟秘其踪，何必非夫非妇。况近春风之面，孽海难清；且敲夜月之扉，蓬山不远。以致梅娇杏俏，好花终上道人头；暮鼓晨钟，私语频留老僧耳。冤之当解，莫此为尤。想其燕乳莺雏，随缘可度。洎乎苞含蕊吐，赍恨难消。人尽有情，惟我木鱼敲五夜；谁能无欲，输他锦帐价千金。因太息于蒲团，徒悲鸟道；遂流连于莲座，暗许鸿沟。于斯时也，三千揭谛恨难言，八百金刚降不住矣。迨至琉璃灯火，乘暗谈经，不免纸帐梅花。因昏入定，袈裟湿露，更带些云雨之痕。茫履寻春，不再问莺花之径。可笑者藤牵蔓引，床头结一对葫芦。堪怜者水尽烟空，月下散几双皍皏。当解之冤，信居其二。无何情深爱久，时贮甘露于钵盂；又难乞药寻方，早祛愁根于脏腑。法躯怀甲，禄山之腹难藏；禅室添丁，贵妃之钱谁赐？于是祇园隙地，埋尽姹女婴儿；顿令灵鹫奇峰，陷在血盆阿鼻。冤乎宜解，又属其三。是故幸而瓦全，清净已非清净；不幸而玉碎，风流忒不风流。方盘荐有颈之瓜，弥勒佛难开笑口。苗条吃无情之棒，比丘尼莫按羞眉。何如斩断情丝，永清法界；反可跳出欲海，免落迷津。不望菩萨之慧刀，割开并蒂；惟求如来之宝树，辞却旁枝。佛法不度闺门，陷人坑早已打破；仙娥请回莲步，迷魂阵俱各勾除。从此后锡杖无尘，衲衣少垢，大雄宝殿方可号以大雄，不坏金身乃能终于不坏。咦！愿求一滴杨枝水，洗尽人间老婆禅。”经语尚多，此尤解颐。


○　无常鬼
　　易郡人吴可久，尝宵行驿路中，循表道之树，徒步而疾行。时正月明，见前有白光矗立，摇摇动荡，仿佛云影徘徊。远观之，亦不甚悉。有顷至前，则非云气，实一巨人，白衣裤，长与树杪等，往来蹀躞。路阔可并驰三军，其人跬步越之，似无余地。乃大骇，惧不敢前。初犹俟其去而后行，久之，其踱如故，且两袂綦宽，累累然有物蠕动，渐作鬼声。遂不敢复立，反身就故道，另觅曲径而归，竟亦无恙。后以之语人，或谓为无常鬼，似亦近是。
  </div>
  <div class="pagination">
   <a href="萤窗异草_page2.html">
    上一页
   </a>
   <a href="萤窗异草.html">
    1
   </a>
   <a href="萤窗异草_page2.html">
    2
   </a>
   <span class="current-page">
    3
   </span>
   <a href="萤窗异草_page4.html">
    4
   </a>
   <a href="萤窗异草_page5.html">
    5
   </a>
   <a href="萤窗异草_page6.html">
    6
   </a>
   <a href="萤窗异草_page7.html">
    7
   </a>
   <a href="萤窗异草_page8.html">
    8
   </a>
   <a href="萤窗异草_page9.html">
    9
   </a>
   <a href="萤窗异草_page10.html">
    10
   </a>
   <a href="萤窗异草_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
