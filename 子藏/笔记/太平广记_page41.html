<!DOCTYPE html>
<html>
<head>
    <meta charset="UTF-8">
    <title>太平广记 - 第 41 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 41 页/共 228 页</h1>
    <div class="content">











　　太平广记巻一百二十八
　　钦定四库全书
　　太平广记卷一百二十九
　　报应二十八
　　王济婢　　　王范妾　　　宋宫人
　　金荆　　　　杜嶷妾　　　后周女子张公瑾妾　　范略婢　　　胡亮妾
　　梁仁裕婢　　张景先婢　　李训妾
　　花严　　　　晋阳人妾
　　王济婢
　　晋王济侍者常于闱中就婢取济衣物婢遂欲奸之其人云不敢婢言不从我我当大呌此人卒不肯婢遂呼云某甲欲奸我济即令杀之此人具陈说济不信故牵将去顾谓济曰枉不可受要当讼府君于天济乃病忽见此人语之曰前具告实既不见理便应去济数日而死【出还寃记】
　　王范妾
　　晋富阳县令王范妾桃英殊有姿色遂与阁下丁丰史华期二人奸通范当出行不还帐内督孙元弼闻丁丰户中有环佩声觇视见桃英与同被而卧元弼扣戸叱之桃英即起裙理鬂蹑履还内元弼又见华期带佩桃英麝香二人惧元弼告之乃共谤元弼与桃英有私范不辩察遂杀元弼有陈超者当时在座劝成元弼罪后范代还超亦出都看范行至赤亭山下值雷雨日暮忽然有人扶超腋迳曳将去入荒泽中电光照见一面甚青黑眼无睛子曰吾孙元弼也诉怨皇天早见申理连时候汝乃今相遇超叩头流血曰王范既爲事主当先杀之贾景伯孙文度在泰山堂下共定死生名録桃英魂魄亦取在女靑亭至天明失所在超至杨都诣范未敢谢之便见从外来迳入范帐至夜范始眠忽然大魇连呼不醒家人牵靑牛临范上并加桃人左索向明小苏十数日而死妾亦暴亡超乃逃走长干寺易姓名爲何规后五年二月三日临水酒酣超云今当不复畏此也头便见影已在水中以手超鼻血大出可一升许数日而死【出防报志】
　　宋宫人
　　宋少帝子业常使妇人裸形相逐有一女子不从命斩之其夜梦有一女子骂曰汝悖逆明年不及熟矣帝怒于宫中求得似梦见者斩之其夕复梦所戮者曰汝枉杀我我已诉上帝集羣巫与六宫捕帝寻被弑【出广古今五行记】
　　金荆
　　后魏末嵩阳杜昌妻栁氏甚妒有婢金荆昌沐令理发柳氏截其双指无何柳被狐刺螫指双落又有一婢名玉莲能唱歌昌爱而叹其善柳氏乃截其舌后柳氏舌疮烂事急就稠禅师懴悔禅师已先知谓栁氏曰夫人爲妒前截婢指已失指又截婢舌今又合断舌悔过至心乃可以免柳氏顶礼求哀经七日禅师大张口咒之有二蛇从口出一尺以上急咒之遂落地舌亦平复自是不复妒矣【出朝野佥载】
　　杜嶷妾
　　梁襄阳杜嶷新纳一妾年貌兼美宠爱特甚妾得其父书倚读之嶷外还而妾自以新来羞以此事闻嶷因嚼吞之嶷谓是情人所寄遂命剖腹取书妾气未断而书已出嶷看讫叹曰吾不自意忽忽如此伤天下和气其能乆乎其夜见妾诉寃嶷旬日而死【出广古今五行记】
　　后周女子
　　后周宣帝在东宫时武帝训督甚严恒使宦者成慎监察之有纎毫罪失而不奏慎当死于是慎常陈太子不法之事武帝杖之百余及即位顾见髀上杖瘢问及慎所在慎于时已出为郡遂敕追之至便赐死慎奋厉曰此是汝父爲成慎何罪悖逆之余滥以见及有知终不相放于时宫掖禁忌相逢以目不得转共言笑分置监官记録愆罪左皇后下有女子欠伸泪出因被劾谓有所思奏使敕拷讯之初撃其头帝便头痛更击之亦然遂大发怒曰此寃家耳乃使拉折其腰帝复腰痛其夜出南宫病渐重明旦还腰痛不得乗马御车而归所杀女子之处有黑晕如人形时谓是血随刷之旋复如故如此再三有司掘除旧地以新土填之一宿之间如故因此七八日举身疮烂而崩及初下尸诸局脚牀牢不可脱唯此女子所引之牀独是直脚遂以供用盖亦神之意焉帝崩去成慎死仅二十许日焉【出还寃记】
　　张公瑾妾
　　唐魏郡马嘉运以贞观六年正月居家日晚出大门忽见两人各捉马一匹先在门外树下立嘉运问是何人答云东海公迎马生耳嘉运素有学识知名州里毎台使及四方贵客多请见之及是弗复怪也谓使者曰吾无马使者进马嘉运即于树下上马而去其身倒卧于树下也俄至一官曹将入大门有男女数十人门外如讼者有一妇人先与嘉运相识是同郡张公瑾妾姓元氏手执一纸文书迎谓嘉运曰马生尚相识否昔张总管交某数相见总管无状非理杀我我诉天曹于今三年爲王天主救防公瑾故常见抑今乃得申官已追之不乆将至疑我独见枉害马生那亦来耶嘉运先知元氏被杀及见方自知死使者引入门门者曰公眠未可谒宜可就霍司刑乃益州行台郎中霍璋也见嘉运延坐曰此府记室官阙东海公闻君才学欲屈爲此官耳嘉运曰贫守妻子不愿爲官得免幸甚璋曰不能作自陈无学君当有相识可举令作俄有人来云公眠已起引嘉运入见一人在防事坐肥短黑色呼嘉运前谓曰闻君才学欲屈爲记室耳能爲之乎嘉运拜谢曰幸甚但鄙夫田野颇以经业敎授后生不足以当记室之任耳公曰识霍璋否答曰识之因使召璋问以嘉运才术璋曰平生知其经学不见作文章公曰谁有文章者嘉运曰有陈子良者解文章公曰放马生归即命追子良嘉运辞去璋与之别嘉运问曰向见张公瑾妾所言天主者爲谁璋曰公瑾乡人王五戒者死爲天主常救公瑾故得至今今已不免矣言毕而别遣使者送嘉运至一小涩道指令由此路归其年七月绵州人姓陈子良暴死经宿而苏自言见东海公用爲记室辞不识文字别有是人陈子良卒公瑾亦亡至贞观中车驾在九成宫闻之使中书侍郎岑文本就问其事文本録以奏云尔嘉运后爲国子博士卒官【出报记】
　　范略婢
　　唐贞观中濮阳范略妻任氏略先幸一婢任以刀截其耳鼻略不能制有顷任有娠诞一女无耳鼻女年渐大其婢仍在女问婢具説所由女悲泣以恨其母母深有媿色悔之无及【出朝野佥载】
　　胡亮妾
　　唐广州化县丞胡亮从都督周仁轨讨獠得一首领妾幸之将至县亮向府不在妻贺氏乃烧钉烙其双目妾遂自缢死后贺氏有娠产一蛇两目无睛以问禅师师曰夫人曾烧钉烙一女妇眼以夫人性毒故爲蛇报此是被烙女妇也夫人好养此蛇可以免难不然祸及身矣贺氏养蛇一二年渐大不见物唯在衣被中亮不知也发被见蛇大惊以刀斫杀之贺氏两目俱枯不复见物悔无及焉【出朝野佥载】
　　梁仁裕婢
　　唐梁仁裕爲骁卫将军先幸一婢妻李氏甚妒而虐缚婢撃其脑婢号呼曰在下卑贱制不自由娘子鎻项苦毒何甚婢死后月余李氏病常见婢来唤李氏头上生四处瘅疽脑溃昼夜鸣呌苦痛不胜数月而卒【出朝野佥载】
　　张景先婢
　　唐荆州枝江县主簿夏荣判防司县丞张景先宠一婢其妻杨氏妒之景出使不在妻杀婢投之于厠景至绐之曰婢逃矣景以妻酷虐不问也婢讼之于荣荣追对之问景曰公夫人病困说形状景疑其有私也怒之荣曰公夫人枉杀婢投于厠今见推勘公试问之景悟问其妇妇病甚具首其事荣令厠内取其骸骨香汤浴之厚加殡葬婢不肯放月余日而卒【出朝野佥载】
　　李训妾
　　唐左仆射韦安石女适太府主簿李训训未婚以前有一妾成亲之后遂嫁之已易两主女患传尸瘦病恐妾厌祷之安石令河南令秦守一捉来榜掠楚苦竟以自诬前后决三百以上投井死不出三日其女遂亡时人咸以爲寃魂之所致也安石坐贬蒲州太极元年八月卒【出朝野佥载】
　　花严
　　唐王冀州衡水人少无頼告宻罗织善人曾游河北赵具见老人每年作邑斋遂告杀二百人授防撃将军俄除侍御史时有告胜州都督王安仁者宻差往推索大枷夹颈安仁不承伏遂于枷上斫安仁死便即脱之其男从军亦擒而斩之至汾州与司马毛公对食须臾喝下斩取首百姓震悚后坐诬枉流雷州将少姬花严素所宠也于舟中僞作敕追花严諌曰事势如此何更爲不轨乎怒曰此老妪欲败吾事缚其手足投之于江船人救得之又鞭二百而死埋于江上俄而僞敕发御史胡元礼推之锢身领廻至花严死处忽云花严来唤对事左右皆不见唯称叩头死罪如授枷棒之声夜半而卒【出朝野佥载】
　　晋阳人妾
　　唐牛肃舅之尉晋阳也县有人杀其妾将死言曰吾无罪爲汝所杀必报后数年杀妾者夜半起至母寝门呼其母问故其人曰适梦爲虎所囓伤至甚遂死觉而心悸甚惊恶故啓之母曰人言梦死者反生梦想颠倒故也汝何忧然汝夜来未饭牛亟饭之其人曰唯闇中见物似牛之脱也前执之乃虎矣遂爲所噬其人号呌竟死虎既杀其人乃入院至其房而处其牀寝者其家伺其寝则闭鏁其门而白于府季休光爲留守则使取之取者登焉破其屋攒矛以刺之乃死舅方爲留守判官得其头漆之爲枕至今时人以虎爲所杀之妾也【出纪闻】














　　太平广记卷一百二十九
　　钦定四库全书
　　太平广记卷一百三十
　　报应二十九
　　窦凝妾　　　严武盗妾　　緑翘
　　马全节婢　　鲁思郾女　　鄂州小将金巵
　　窦凝妾
　　唐开元二十五年晋州刺史栁涣外孙女博陵崔氏家于汴州有扶风窦凝者将聘焉行媒备礼而凝旧妾有孕崔氏约遣妾后成礼凝许之遂与妾俱之宋州扬舲下至车道口宿妾是夕产二女凝因其困羸毙之实沙于腹与女俱沈之既而还汴绐崔氏曰妾巳遣去遂择日结亲后一十五年崔氏产男女数人男不育女二人各成长永泰二年四月无何几上有书一函开见之乃凝先府君之札也言汝枉魂事发近在朞月宜疾理家事长女可嫁汴州参军崔延幼女嫁前开封尉李驲并良偶也凝不信谓其妻曰此狐狸之变不足征也更旬日又于室内见一书吾前已示汝危亡之兆又何顚倒之甚也凝尚犹豫明日庭中复得一书词言哀切曰祸起旦夕凝方仓惶妻曰君自省如何宜禳避之凝虽秘之而实心惮妾事五月十六日午时人皆休息忽闻扣门甚急凝心动出候之乃是所杀妾盛妆饰前拜凝曰别久安否凝大怖疾走入内隐匿其随踵至庭见崔氏崔氏惊问之乃敛容自叙曰某是窦十五郎妾凝欲娶娘子时杀妾于车道口并二女同命但妾无凝而凝枉杀妾凝欲娶妻某自屏迹奈何忍害某性命以至于此妾以贱品十五余年诉诸岳渎怨气上达闻于帝庭上帝降鉴许妾复讐今来取凝不干娘子无惧也崔氏悲惶请谢愿以功德赎罪可乎鬼厉色曰凝以命还命足矣何功德而当命也譬杀娘子岂以功德可计乎词不为屈乃骂凝曰天网不漏何用狐伏鼠窜便升堂擒得凝而囓咬掐捩宛转楚毒竟日而去言曰汝未虑即死且可受吾能事耳如是每日辄至则啗嚼支体其鬼或竒形异貌变态非常举家危惧而计无从出并搏二女不堪其苦于时有僧昙亮颇善持咒凝请之置坛内阁须臾鬼至不敢升阶僧让之曰鬼道不合干人何至是耶吾召金刚坐见麋碎鬼曰和尚事佛心合平等奈何掩义隐贼且凝非理杀妾妾岂干人乎上命照临许妾讐凝金刚岂私杀寃者耶言讫登阶擒凝如初崔氏令僧潜求聘二女鬼知而怒曰和尚为人作媒得无怍乎僧慙而去后崔氏李氏聘女遁逃而鬼不追乃言曰吾长缚汝足岂能逺耶数年二女皆卒凝中鬼毒发狂自食支体入水火啗粪秽肌肤焦烂数年方死崔氏于东京出家众共知之【出通幽记】
　　严武盗妾
　　唐西川节度使严武少时仗气任侠尝于京城与一军使邻居军使有室女容色艶絶严公因窥见之乃赂其左右诱至宅月余遂窃以逃东出关将匿于淮泗间军使既觉且穷其迹亦讯其家人乃暴于官司亦以状上闻有诏遣万年县捕贼官专徃捕捉捕贼乗递日行数驿随路已得其踪矣严武自巩县方雇船而下闻制使将至惧不免乃以酒饮军使之女中夜乗其醉解琵琶缢杀之沈于河明日制使至捜捕严公之船无迹乃已严公后为剑南节度使病甚性本彊尤不信巫祝之有云云者必罪之忽一日亭午有道士至衙门自云从峩眉山来欲谒武门者初不敢言道士声厉不得已遂进白武亦异之引入见道士至阶呵叱若与人论难者良久方止寒温毕谓武曰公有疾灾厄至重寃家在侧公何不自悔咎以香火陈谢奈何反固执如是武怒不答道士又曰公试思之曾有心杀害人事否武静思良久曰无道士曰适入至阶前寃死者见某披诉某初谓山精木魅与公为祟遂加呵责他云上帝有命为公所寃杀已得请矣安可言无也武不测且复问曰其状若何曰女人年才十六七项上有物是一条如乐器之武大悟叩头于道士曰天师诚圣人矣是也为之奈何道士曰他即欲面见公公当自求之乃令洒扫堂中撤去余物焚香于内乃舁武于堂门内遣清心具衫笏畱小僮一人侍侧堂门外东间有一閤子亦令洒扫垂道士坐于堂外含水喷噀又以栁枝洒地却坐瞑目叩齿逡巡閤子中有人吁嗟声道士曰娘子可出良久见一女子被发项上有琵琶结于咽下褰而至及堂门约发于后向武拜武见惊慙甚且掩其面女子曰公亦太忍某从公是某之失行于公则无所公惧罪弃某于他所即可何忍见杀武悔谢良久兼欲厚以佛经纸缗祈免道士亦恳为之请女子曰不可某为公手杀上诉于是仅三十年今不可矣期在明日日晚言毕却出至閤子门拂然而没道士乃谢去严公遂处置家事至其日黄昏而卒【出逸史】
　　绿翘
　　唐西京咸宜观女道士鱼机字幼微长安里家女也色既倾国思乃入神喜读书属文尤致意于一吟一咏破瓜之岁志慕清虚咸通初遂从冠帔于咸宜而风月赏翫之佳句徃徃播于士林然蕙兰弱质不能自持复为豪侠所调乃从游处焉于是风流之士争修饰以求狎或载酒诣之者必鸣琴赋诗间以谑浪懵学辈自视然其诗有绮陌春望逺瑶徽秋兴多又殷勤不得语红泪一双流又焚香登玉坛端简礼金阙又云情自郁争同梦仙貌长芳又胜花此数聨为絶矣一女僮曰緑翘亦明慧有色忽一日机为邻院所邀将行诫翘曰无出若有客但云在某处机为女伴所畱迨暮方归院緑翘迎门曰适某客来知链师不在不舍辔而去矣客乃机素相昵者意翘与之私及夜张灯扄戸乃命翘入卧内讯之翘曰自执巾盥数年实自检御不令有似是之过致忤尊意且某客至欵扉翘隔阖报云链师不在客无言策马而去若云情爱不蓄于胸襟有年矣幸錬师无疑机愈怒裸而笞百数但言无之既委顿请杯水酹地曰链师欲求三清长生之道而未能忘解佩荐枕之欢反以沈猜厚诬贞正翘今必毙于毒手矣无天则无所诉若有谁能抑我彊魂誓不蠢蠢于防防之中纵尔淫佚言讫絶于地机恐乃坎后庭瘗之自谓人无知者时咸通戊子春正月也有问翘者则曰春雨霁逃矣客有宴于机室者因溲于后庭当瘗上见青蝇数十集于地驱去复来详视之如有血痕且腥客既出窃语其仆仆归复语其兄其兄为府街卒尝求金于机机不顾卒深衔之闻此遽至观门觇伺见偶语者乃讶不覩緑翘之出入街卒复呼数卒携锸具突入机院发之而緑翘貌如生卒遂录机京兆府吏诘之辞伏而朝士多为言者府乃表列上至秋竟戮之在狱中亦有诗曰易求无价宝难得有心郎明月照幽隙清风开短襟此其美者也【出三水小牍】
　　马全节婢
　　魏帅侍中马全节尝有侍婢偶不惬意自击杀之后累年染重病忽见其婢立于前家人但讶全节之独语如相问答初云尔来有何意又云与尔钱财复曰为尔造像书经哀祈移时其亡婢不受但索命而已不旬日而卒【出玉堂闲话】
　　鲁思郾女
　　内臣鲁思郾女生十七年一日临镜将妆镜中忽见一妇人披发徒跣抱一婴儿回顾则在其后因恐惧顿仆久之乃苏自是日日恒见积久其家人皆见之思郾自问其故答云已扬子县里民之女徃岁建昌县录事某以事至扬子因聘已为侧室君女即其正妻岁余生此子后录事出旁县君女因投已于井并此子以石塡之诈其夫云逃去我方讼于所司适防君女卒今虽后身固当偿命也思郾使人驰至建昌验事其录事老犹在如言发井果得骸骨其家多方以禳之皆不可其女后嫁褚氏厉愈甚旦夕惊悸以至于卒【出稽神録】
　　鄂州小将
　　鄂州小将某者本田家子既仕欲结豪族而谋其故妻因相与归宁杀之于路弃尸江侧并杀其同行婢已而奔告其家号哭云为盗所杀人不之疑也后数年奉使至广陵舍于逆旅见一妇人卖花酷其所杀婢既近乃眞是婢见已亦再拜因问为人耶鬼耶答云人也徃者为贼所击幸而不死既苏得贾人船寓载东下今在此与娘子卖花给食而已复问娘子何在曰在近可见之乎曰可即随之而去一小曲中指一贫舍曰此是也婢先入顷之其妻乃出相见悲涕备述艰苦某亦怳然莫之测也俄而设食具酒复延入内室置饮食于从者皆醉日暮不出从者稍前觇之寂若无人因入室中但见白骨一具衣服毁裂流血满地问其邻云此空宅久无居人矣【阙】
　　金巵
　　蜀青石鎭陈洪妻丁氏因妒忌打杀婢金巵潜于本家埋瘗仍牓通衢云婢金巵逃走经年迁居夹江因夏潦飘壊旧居渠岸见死婢容质不变鎭将具状报州追勘欵伏其婢尸一夕壊烂遂寘丁氏于法【出儆戒录】













　　太平广记卷一百三十
　　钦定四库全书
　　太平广记卷一百三十一
　　报应三十
　　田仓　　　　临海人　　　陈甲
</div>
    <div class="pagination">
<a href="太平广记_page40.html">上一页</a><span>...</span><a href="太平广记_page36.html">36</a><a href="太平广记_page37.html">37</a><a href="太平广记_page38.html">38</a><a href="太平广记_page39.html">39</a><a href="太平广记_page40.html">40</a><span class="current-page">41</span><a href="太平广记_page42.html">42</a><a href="太平广记_page43.html">43</a><a href="太平广记_page44.html">44</a><a href="太平广记_page45.html">45</a><a href="太平广记_page46.html">46</a><span>...</span><a href="太平广记_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
