<!DOCTYPE html>
<html>
<head>
    <meta charset="UTF-8">
    <title>四友斋丛说 - 第 5 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四友斋丛说 - 第 5 页/共 26 页</h1>
    <div class="content">　　武宗在南京行宫，诸司朝参。时景前溪为国子司业。景腹大而矮，几不能俯，颇失朝仪。江彬即大声问曰：第几班第几人是某衙门官？若司业亦是该拿人数。白岩即应声曰：“是南京国子监堂上官。”遂不拿问。盖出于白岩一时权宜，而能全朝廷儒官之体。古人云：此人宜在帝左右。武宗驾至推安，太守薛赟沿河皆拆去民房以便扯船，纤皆索民间绢帛，两淮为之大扰。过扬州，蒋瑶为扬州太守，独不拆房，曰：“沿河非圣驾临幸之地，扯船自有河岸可行，何必毁坏民居？有罪，知府自当之。”江彬传旨，要扬州报大户。蒋曰：“扬州止有四个大户，其一是两淮盐运司，其二是扬州府，其三是扬州钞关主事，其四是江都县。扬州百姓穷，别无大户。”江又传旨云：朝廷要选绣女。蒋曰：“扬州止有三个绣女。”江问今在何处，蒋曰：“民间并无。知府有亲女三人，朝廷必欲选时可以备数。”江语塞，其事遂寝。扬州安堵如故。后武宗驾崩，薛赟治罪。蒋累官至工部尚书。蒋是湖州人。 

　　王阳明既擒宸濠，囚于浙省。时武宗南幸，住跸留都。中官诱其令阳明释放还江西，以待圣驾亲征，差二中贵至浙省谕旨。阳明责中官具领状，中官惧。其事乃寝。 

　　阳明自言：与宁藩战于鄱阳湖，部署已定。初亦不甚张，但罪人既得，而圣驾忽复巡游，上意叵测，为之目不交睫者数夕。二中贵至浙省，阳明张燕于镇海楼。酒半，撤去梯，出书简二箧示之，皆此辈交通之迹也。尽数与之，二中贵感谢不已。返南都，力保阳明无他，遂免于祸。若阳明持此挟之，则祸且不测。此之谓推赤心置人腹，诚而不动者未之有也。 

　　武宗大渐之时，既诛戮江彬，人心未定，国未有君，方迎立外藩而女后承制，若谗邪交搆其间。稍有异同，则国事几殆。时杨石斋秉政，卒能缉睦宫闱，镇安中外，使虚宁数月，天下晏然。真可谓社稷之臣矣。古人谓天子门生，石斋成捧日之功，以议礼不合，无故而去，天下惜之。今上即位，赐谥文忠。易名之典出自庙堂，可谓合万世之公矣。 

　　石斋当武皇大渐之时，其调度区画取办俄顷。命中书十余人操牍以进，石斋一一口授。动中机宜，略无舛错。此真有宰相之才，虽姚崇何以过之？ 

　　庚戌之事，赵大周力排和议，抗论于朝，言朝廷养士二百年，今一旦有事，遂言无人，岂祖宗立国之意哉？且何代无才，苟以朝命命之，激以忠义，谁敢不尽力效命？况虏人用兵，气之盛衰，视月盈缩。今十八日矣，更一二日则月渐亏，虏必退，宜不动以观其衅。城下之盟，春秋耻之。一与之盟，则要劫君相，求索金帛，何所不至，于是和议遂息。虏人果以二十日退去。苟当时果与之盟，则岁遣重使，输以岁币，终不能塞虏人无厌之求。而召戎启衅，其祸有不可胜言者。今边衅不开，而国势日尊者，皆大周之力也。此实功在社稷，然举世受其利，而莫有能言之者。岂真所谓曲突徙薪者耶？ 

　　大周既论列于朝，继上疏陈三事。其一，开损军之令，盖祖宗之制，但边将有损折军士者，即谓之失机，百姓虽尽为掳去亦所不论。故虏人一入内地，则兵将皆入保城堡，纵其剽略，而百姓遂为鱼肉，此最为失策者。开损军之令，庶边将始敢提兵出战，稍为百姓之卫。其二，录周尚文之功。周尚文，边将之有功而方论罪者。其三，释放杨爵杨继盛。盖二人皆以劾奏权贵论死，久禁狱中者，遂以此忤权贵。大周时为国子司业，即命带佥都御史职衔，赍银数万两出城赏军，又不给以敕印，实陷之也。大周至西城请敕印，元宰衔恨不许。论辩既久，义颇正，不能夺，遂给敕印以行。既出城，至仇咸宁营，咸宁希中旨不肯收银，令大周遍历各营唱名给散。大周窘迫无计，是夜宿咸宁营中。至明旦，虏人退去，果如大周所料。幸免于难，不然则立为齑粉矣。后以前事责某县典史。 

　　大周先生言：我上疏后，在顺门上待捉。同年与同馆诸公无一人来视者。唯张瓯江陪坐竟日，商确言论皆侃侃可听。瓯江，罗峰子，以恩荫补官。此足以见罗峰立朝正色，而其遗范犹有可观。 

　　●卷七史三 

　　余在南都时，张石川通政时已致仕，因倭寇之变，来南都漫游。有一相识内臣适管十库。张往拜之，约余同行。余欲因此以访太祖旧迹，遂相携而往。入西华门，即访丞相府。府在西华门内北向，规模甚宏壮。太祖诛胡惟庸汪广洋后，府遂废。今所存者，惟危垣倾栋断烟荒草而已。 

　　太祖自诛胡汪之后，遂不设丞相，而朝廷之事皆分布六部，阁下诸臣但以备顾问而已。故解缙与胡广诸人，皆以讲读入阁办事。杨文定亦但以太常少卿入，不兼部臣，亦无散官，故其权甚轻。然各衙门章奏皆送阁下票旨，事权所在，其势不得不重。后三杨在阁既久，渐兼尚书。其后散官加至保傅，虽无宰相之名，而有宰相之实矣。 

　　唐诗云“三省官僚揖者稀”。盖唐宋设官并置三省，三省皆宰相也。一曰中书省，二曰门下省，三曰尚书省。中书省则置中书令，而中书侍郎、左丞、右丞、左右司郎中、中书舍人，皆其属也。门下省则古唐虞纳言之官，今之通政司是也。省中则置仆射，侍中门下、侍郎中常、侍武骑常、侍散骑常、侍给事中，皆其属也。尚书省则置尚书，而六曹皆设子部，其属则选部、考功仪部、驾部、金部、仓部、比部、虞衡水部之类，皆设郎中、员外郎是也。凡朝廷有大政令，则由门下省奏上，发中书省看详，仍发门下省下尚书省施行。今给事中每日在六科廊接本，犹古之遗意也。给事中原非谏官，掌在封驳。中书省看详未当，虽诏旨已下，皆得封上。苟事体未妥，虽十反不已也。故尚书拜相则曰同中书门下平章事者是也。当时政体互相钤辖，事权常分，使门下尚书二省坚持官守，不相阿纵。则宰相之权，初亦甚轻，但看详由于中书，则主张庶事皆由其手。若给事中不能封驳，尚书奉行唯谨，其权安得不日渐隆重哉？故唐宋时即有宰相如元载、卢杞、秦桧、贾似道者，盖由此也。今各部之事，皆听命于阁下，所不待言。虽选曹有员缺，亦送揭帖与阁下看过，然后注选。此不知胡汪当国时有此事否。夫威权日盛，则谤议日积。谤议日积，则祸患日深。故自世宗以来，宰相未有能保全身名而去者。岂亦其威权太盛致然耶？ 

　　唐时以舍人年探者谓之阁老，今直以宰相为阁老，亦传袭之误也。 

　　我朝相业，独称三杨与李文达。然文贞不死建文之难，而文达夺情一节，皆于大节有亏，他复何论耶？独文贞不肯移兵征赵府，李文达当英宗复辟时能调停中外。此二事乃二公之卓然可称者也。 

　　宣德中，鲁穆为福建佥事，持宪甚严，不避强御。杨文敏公家有一家人犯罪，鲁置之于法，略不少贷。文敏知，即荐为佥都御史。 

　　正统初，范理为江陵知县。杨文定公之子上京师，沿途官司供奉甚至。范独不为礼，文定即荐为德安太守。范，台州人，以二事而律之近事。则二公者，虽欲不谓之贤宰相得乎？ 

　　杨文贞公之子，居家暴横，乡民甚苦之，人不敢言。王抑庵直是文贞同乡且相厚，遂极言之。后文贞以展墓还家，其子穿硬牛皮靴青布直身，迎之于数百里外。文贞一见，以为其子敦朴善人也，抑庵忌其功名，妄为此语，大不平之。后事败，乡民奏闻朝廷，逮其子至京，处以重典。文贞始知其子之诈，然文贞犹以旧憾，抑庵在吏部十余年终不得入阁者，人以为文贞沮之也。由前二事观之，则三杨之中，文贞为最劣矣。 

　　郑淡泉今言中，载西杨诬方逊志语。若果有此，文贞为千古罪人矣。 

　　杨文贞独喜荐士，故其声誉藉甚。苏谈云：杨文贞公荐达士类，多践清华，如吾苏一郡。盖有三人，则天下从可知也。三人为尚书杨仲举、都御史吴讷、五经博士陈嗣初。仲举与文贞在武昌为患难之交，讷，黑窑匠，以一文嗣初教书儒生，以一诗见知。皆入启事，悉登台阁。今人虽曰诗文百篇，谁复闻有荐一人者哉？ 

　　我朝宰相，清淳则河东之薛，学业则琼山之丘，刚方则淳安之商，漷县之岳，博大则宜兴之徐，清介则全州之蒋，严正则陈留、洛阳之二刘、余姚之谢，风流文雅则长沙之李，有才断肯担当则新都京口之杨、永嘉之张，此则列圣甄陶，英贤辈出，皆卓然可称，而无愧于前代诸人者也。 

　　河东薛文清公瑄，名德硕学，海内推重，尝为御史巡按山东，建言内外宪官缄默不言。顾都宪（佐）恶之。后公考满，顾署下下不称职。公未尝介意少见于颜色。景泰辛未秋七月，以大理右寺丞乞致仕，户部侍郎兼翰林学士江公时用渊言于上曰：“薛瑄历官，罢而复起，始终不易其操。昨者奉命督四川云南粮饷，以给贵州之师。日夜劳心思，竭筋力，以底有功。今年才逾六十，耳目聪明，未觉衰耗。臣愚以为瑄之学之才，宜置之馆阁以资其助，不宜俯徇其情，听之去也。”于是诏留复职，寻升南京大理寺卿。未几果入内阁。顾公在都察院，清刚有重望，为先朝名臣。然以江公爱惜人材之心较之，其优劣何如也。 

　　《双槐岁抄》曰：弘治己卯春二月戊午，少保丘公薨于位。概其平生不可及者有三，自少至老，手不释卷，其好学一也；诗文满天下，绝不为中官作，其介慎二也；历官四十载，俸禄所入，惟得指挥张淮一园而已。京师城东私第，始终不易，其廉静三也。家积书万卷，与人谈古今名理，衮衮不休。为学以自得为本，以循礼为要。自学士为祭酒最久任。所著有大学衍义补世史正纲家礼仪节诸书。每遇名流，必质问辩难，以求至当，故其书皆足传世。成化癸卯，陈白沙至京，与谈不合，人谓公沮之不得留用。然公此时犹未入阁，安有沮之之事。及入阁，与太宰王三原皆太子太保，公偶坐其上，三原啧有烦言。会太医院判刘文泰失职，奏三原变乱选法，以所刻传封进，内多详述留中之疏。上责其卖直沽名，三原致仕去，人以教讦议公，公实不知也。 

　　成化四年六月，慈懿皇太后钱氏崩，宪庙嫡母也。诏大臣议葬所，众相视莫敢先发。大学士彭时谓同朝曰：梓宫当合葬裕陵，主当祔庙。无可议者，即与礼部尚书姚夔定议。具疏引汉文帝合葬吕后、宋仁宗合葬刘后故事，乞念纲常之大，体先帝之心，必求至当。此莫大典礼，万一有违，在廷百辟将有言之，宗室亲王将有言之，天下万世亦将有言之。岂能保其终无据理改而从正者乎？上犹重违母后之意，未允。彭率群臣伏文华殿以请，号哭不起。上闻，使中官宣谕，命众官退。翰林中有呵叱中官使还者，众官皆曰：死不敢奉诏，且不得命不敢退。彭与学士商辂刘定之进曰：人心如此，实天理所在，望朝廷俯从。于是中官入奏，上感动，母后亦悟，即传旨谕群臣曰：卿等昨者会议大行慈懿皇太后合祔陵庙，固朕素志。但圣母疑事有相妨，未即俞允。朕心终不自安，再三据礼陈乞。所幸圣慈开喻，特赐允诺。卿等其如前议施行，勿有所疑，故谕。众闻命，咸呼万岁而退。 

　　《双槐岁抄》载：宪庙时事颇为详实，今录出之以俟作史者。成化间，憸邪杂进，左道乱政，然赖有六臣焉。内阁则商公（辂）、刘公（珝），都宪则王公（恕）、郑公（时），府丞则杨公（守随），刑部则有林公（俊），忠谠格君，遂得无损于圣政。丙申七月，黑眚伤人。京城骚动，人持兵刃，昼眠夜作。说者曰：阴盛之状；曰：胡虏之兆。旬余敢建言者，刘公首请开言路，上嘉纳之。已而妖狐夜出，山西妄男子侯得权，诡姓名李子龙，谋入内为逆，伏诛。乃开西厂于灵济宫前，诏太监汪直领官校百余人刺事，立威恣肆。京官三品以上擅自抄札，内外恟恟。商公疏直十罪以闻，上不省。刘公复疏言东厂之说，实自建立北京之初，专为缉访谋逆妖言大奸大恶等事。止令内臣提督，若干犯法典，仍下所司究治。一时权宜，因而不易。今增设西厂，非旧制也。立厂之后，事情纷扰，于国家安危关系非小，伏望革罢以安人心，不避震怒，再此申渎。上使怀恩诘责，二公力辩，始诏革去，而商公遂见几告归。太监梁芳进淫巧以荡上心，收买奇玩，引用方术，以录呈异书为名，夤缘传旨与官，已官者辄加超擢，不择儒吏兵民工贾囚奴。至有脱白除太常卿者，名曰传奉官，多至数千人，而僧道乐工之躐其侪者，又不足数。李孜省僧继晓尤尊显用事。妖人王臣尝为奸盗，被楚伤胫，号王瘸子。凡物经其目即能窃去，或手取人财物投水中辄自袖出。内竖王敬挟臣采药江南，横索货宝，痛箠吏民，吴越大被其害。尝觅金蜈蚣，拷讯无有，里胥通贿乃喜。令置酒游山，酒半，烨烨树间皆此物也，其幻术类此。至苏州拘诸生录妖书，陆完辈忿欲击之。走匿以免，敬方具奏。适王端毅公以巡抚至，疏其罪恶大致激变，攫取财物元宝至千余锭。诏窜敬，谬臣于市，传首江南，人皆快之。陕西大饥，郑公巡抚赈济，多所全活。因疏利国伤民五事：尽诚敬以回天意，明理义以杜妖妄，减进贡以苏民困，息传奉以抑侥幸，重名器以待有功。辞多切直，上命谪贵州参政。陕西人哭送若失父母。传闻至京，上稍厌芳所为。癸卯冬旱，百祷不应。科道交章论芳，上命中官袁琦传旨，今后内官传奉除官，不问有无敕书，俱复奏明白方行。即日召吏部，降四人黜九人，下六人于狱，皆逃自军囚者。余尚未斥，而人已称快。厥明大雪，人益灌，谓纳谏绌邪格天之应。十二月二十八日也，孜省者，江西人，为吏坐赃，杨公以御史巡按逮问充军。后孜省逃至京师，以符水得幸授太常丞。比公还朝，即劾孜省罪恶，不宜典郊庙百神之祀，命改上林苑监。久之擢礼部侍郎掌通政事，受密旨访察百官贤否，书小帖以所赐图书封进，因谮杨公。会公以应天府丞述职，既辞朝矣。忽中官传旨，问吏部何不黜守随，部以廉能对，令具履历揭帖。明日又问吏部服阕添注之由，复令奏闻，乃调外任。左迁知南宁府，孜省自是引进奸党排摈忠良，后以工部尚书伏诛。僧继晓者，始以淫术欺诳楚府，事败走匿京师。其术得售，尊为法王，出入禁御，赐美姝十余，金宝不可胜纪。发内库银数十万两，西华门外拆毁民居，盖大镇国永昌寺。大臣谏官默默。林公以刑部员外郎备劾芳荐进继晓过恶，上怒，下锦衣狱责三十，降云南姚州判官。后府经历吉水张兼素黻论救，亦下狱，贬石州知州。乙巳正月元日星变，王公为吏书言俊黻忠直。上悟，传旨俱复原职南京用，而黻已卒于家矣。林公今为云南按察副使。行部至鹤庆活佛寺，岁久放光，男女争施金箔，即拽而镕之，得金八百两归诸库。其持正皆此类也。刘公在内阁有酒德，善讲经，多谈论，不知者或目为狂躁，然实刚介敢言潜格君心。后为同官万安刘吉所诬，使逻卒吓之求退，即疏致仕归养。乙巳九月也。 

　　汪直新坐西厂，立威拟于至尊，内外诸臣卧不帖席。商文毅公辂疏十罪以闻，且云：用此人实系天下安危。上恚曰：用一内臣焉得危。太监怀恩传旨诘责甚厉。公正色曰：朝臣无大小，有罪皆请旨收问。渠敢擅抄劄三品以上京官；大同宣府，北门锁钥，一日不可缺人守者，渠一日擒械数人；南京，祖宗根本重地，留守大臣，渠敢擅自收捕；诸近侍，渠敢擅自损易。此人不黜，国家安乎危乎？怀恩闻之吐舌而退，即日撤去西厂。公后致仕归。刘文安公见其子孙多贤，乃叹曰：某与公同处若干年，未尝见公笔下妄杀一人。宜乎子孙若是。公应之曰：实不敢使朝廷妄杀一人也。 

　　商文毅公辂在内阁时，太监钱能镇守云南。恃宪宗之宠，大肆贪虐。滇人如在水火而无敢言者。公独奏请推举刚正有为智识超卓大臣一员巡抚云南，遂得三原王公以南京户侍改副都御史以行。滇民为之少苏。及王公举劾能罪，而眉山万公安大名王公越受能赂而沮之。同一任事大臣，而贤不肖相远如此。只此二事，则我朝当事大臣，其功业孰有能与之并者。张南园谓世不传其功业。何耶？ 

　　●卷八史四 

　　徐谦斋作相，终始孝庙一朝。当时治教熙洽，可以比隆三代。盖一时正人如王端毅、马端肃、刘忠宣、倪文毅、张东白、杨文懿、张庄简、韩贯道诸人，布列六曹。戴简肃掌都察院事，章枫山、谢方石为两京祭酒，百僚师师，真可谓朝无幸位，野无遗贤。虽则主上明圣，而谦斋之休休有容。诚有所谓若己有之，中心好之，不啻若自其口出者，故能佐成孝庙十八年太平之治。至武宗初，谦斋已去位，中更逆竖乱政。其所以镇压而扑灭之者，犹先朝之旧臣也。故我朝相业，当以谦斋为第一。使此人作相，正直刚果则有之，必求其宽裕弘远若此者，恐亦不可多得也。然所以致此者，盖由孝宗信任之专，而谦斋久于其位故也。苟责效于旦夕，亦安敢望此哉？ 

　　我朝列圣修德，皇天眷佑。凡遇国家有一大事，必生一人以靖之。如英宗北狩，则生一于肃愍。刘瑾谋逆，则生一杨文襄。宸濠之变，则生一王阳明。武宗南巡，则生一乔白岩。武宗大渐时，江彬阴蓄异谋，则生一杨文忠、王晋溪。皆对病之药，手到病除。真若天之有意而生之者，此则祖宗在上于昭于天。而国家千万年灵长之祚，亦可以预卜之矣。 

　　闻刘瑾之事，武宗偏听几不可夺。张永太监与杨文襄同提兵讨安化王。文襄在军中语及，因以危言动张永。永回，密陈于武宗，遂从中制之，故得不露，而瑾遂成擒。若患在肘腋而谋之外廷，是速其变而祸且不测矣。 

　　震泽长语云，刘瑾虽擅权，然不甚识文义。中外奏疏处分，亦未尝不送内阁，但秉笔者自为观望。本至阁下，必先与商量，问此事当云何，彼事当云何，皆逆探瑾意为之。有事体重大者，令堂候官至河下问之，然后下笔，故瑾益恣肆。若当时人人据理执正，牢不可夺，则彼亦不敢大肆其恶也。刘瑾擅国日，人皆责李文正不去。盖孝宗大渐时，召刘脢庵、李西涯、谢木斋三人至御榻前同受顾命，亲以少主付之。后瑾事起，脢庵去，木斋继去，使西涯又去，则国家之事将至于不可言。宁不有负先帝之托耶，则文正义不可去，有万万不得已者。西涯晚年，有人及此，则痛哭不能已。此一事，顾东江言之。 

　　李文正当国时，每日朝罢，则门生群集其家，皆海内名流。其座上常满，殆无虚日。谈文讲艺，绝口不及势利。其文章亦足领袖一时，正恐兴事建功或自有人。若论风流儒雅，虽前代宰相中亦罕见其比也。 

　　李西涯晚年致政家居，至临殁时，其门生故吏满朝。西涯凡平日所用袍笏、束带、砚台、书画之类，皆分赠诸门生，东江亦分得数件。东江子顾伯庸亲对余言之。即书籍所载古之宰相，亦未有如此者。 

　　李西涯当国时，尝冬月五更入朝。至长安街，值崔后渠方在道上酣饮。后渠拱立于轿前曰：请老先生少饮数酌以敌寒气。西涯即下轿连进数觥，升轿去。时后渠尚为翰林院编修。王元美艺苑卮言亦载此一事。夫宰相怜才爱士，脱略势位，如此风流，世岂能多见。 

　　刘野亭自制墓志，其略曰：归之日，有先公敝屋数楹。城之南，有别墅一区，田百亩，桑枣榆柳百余株。继又于居舍后凿小池，放一舟其中，每当春暖秋晴病起意适之时，或驾舆登墅，或张席命舟，徜徉自放于水云林月之际。其所获赐余，则岁分十之三四以颁诸流离贫饿者。间尝进元嗣谕之曰：吾老且病，没之日勿请葬祭谥赠，勿干名笔为诔文时挽。有一于是，吾不汝子矣。文成，或者乃曰：公筮仕几四十年，所历非一官，各有所职。今何为不书？盖予虽以文翰著衔，其所职则启沃辅翼。有关于上下者颇重大，予于是无一能效焉。书之徒以自贻愧也。公孤穹阶，而居之若不能一日安者，盖予性峭直狷介，既无功业以为显明之资，又乏低昂以为植立之地，不即去，则罪日大，愧日集。士夫清议，并以先所有者而夺之矣。其归而居家，虽杜门谢客，然犹有车马游从之乐，有贫饿周恤之惠，若未能绝意于世者，盖游从之乐。所以章君上之赐，周恤之惠。所以侈君上之恩，此外则非所知焉。其不敢有恤典文诔之请者，盖无实德而尚虚名。此予平日所深耻者。今若是，使予昭昭累士夫之余议，冥冥为地下之愧魄矣。尚幸有不死，可持之以见先祖考于九泉者。自揣平生无大过尤，此心无少负焉耳。其铭曰，呜呼野亭，胡为而生，胡为而仕，胡为而归，胡为而死？盖其生也，穷天地之委和；其仕也，滥皇明之介祉。考诸己，考诸人，则归有余裕。委者还，滥者收，则死获所止。呜呼！世有为野亭嗤者，曰如斯如斯；后有为野亭嗟者，曰乃尔乃尔。余披诵再三，不觉清风袭人，盖其于大臣进退之义，可谓极明洁矣。考其进阁，是丁卯九月，正脢庵与木斋去国之日也。是时瑾之恶逆方炽，不闻野亭有所论列。或者新至政府，事权尚不在我耶。然九月大拜，十月即以病老乞休。章凡七八上，上以春官讲读恩，温旨勉留，甫一年余。至己巳春而瑾败。辛未春，公求去益力，遂得请而归。时野亭年方六十，未悬车之辰，想亦但以其志不得行，故决于去耳。夫陈力就列，不能者止，即圣人所称绰绰有余裕者，盖不过此。则野亭者，岂特近代所无，盖加于古人一等矣？ 

　　邹东廓为野亭序摘稿云：正德辛未，益度南省，受知于野亭刘公。逾月，公赐敕扫先茔，亟趋以别，公握手语曰：吾归不复来矣。子国器也，善自爱，宁直无媚，宁介无通，宁恬无兢。只此三言，可以观野亭矣。 

　　野亭归乡不见客，或劝之，答曰：谀词巧说，不曾习学；卑礼谄态，不曾操演。知者谓为粗鄙，不知者且以为简傲。东廓云：即公肮脏于山林，其能脂韦于朝著耶？ 

　　余姚士夫与朋友皆言谢木斋致仕还家，每日与诸女孙斗叶子以消日。常买青州大柿饼、宣州好栗，戏赌以为乐，不问外事。由今观之，木斋真一愚痴老子耳。 

　　张罗峰如取回各省镇守太监，他人虽得君最专者，亦不肯如此担当。独大狱一事，遗万世笑端。今世宰相何尝不格外用人，但若非纳其重贿，则私其亲妮。唯李文正用潘南屏，张罗峰用叶幼学，世服其公。 

　　近代宰相，不由中人援引，则是营求而得。唯赵大周入阁，出自圣裁。盖穆宗皇帝初登极时，大周为国子祭酒。旧制，天子幸学，则祭酒讲书。是日大周进讲，言多讽谕，甚为切直。圣上大悦，遂加眷注。然其人秉心持正，且刚直有口，遇事辄发，不能藏垢。大臣有不合且忌之者，即打发至南京矣。圣上数问，前日讲书这老儿如何不见？左右对以今任南京礼部侍郎。圣上即有召还之命，不久遂真拜矣。然一直不容于群枉，故不久而以论罢。大周每事泥古，不通时变，诚亦有之；然其忠诚许国，奋不顾身，何可掩也？夫山有猛兽，藜藿不采。朝廷岂可一日缺讽议之臣？留之以箴儆于国可也，何故群挤而力排之？昔晁错喜言事，遂为袁盎所陷。后人作忠鸟传以哀之。李令伯言，仕无中人，不如归田，盖从古而然矣。 

　　董紫冈每称上海王弘洲圻，在道中敢言肯任事。不久弘洲即升，出为某省佥事。时赵大周以阁臣署都察院事。紫冈曰：岂赵大周亦不能容一好御史在衙门中耶？余亦甚不平之，谓大周不宜有此。后壬申岁见陆敬斋始得其详。敬斋言，大周平日深愤边政紊乱，每年将官与挞虏买和。总督虚张报捷，当事者纳其重贿，即滥冒功赏，岁以为常。而包藏祸患，将来有不可胜言者。是岁陈其学为总督，有报捷本云，某月某日挞虏犯边，总兵赵苛与之抵敌，连胜数阵，即时逐出塞外矣。继而巡按御史燕儒宦亦奏，某处于某日失事，此时将官关节已到京师。又赵苛者，一大臣门下人也，遂置不问。王弘洲发其事，疏中言颇切直。大周即昌言于朝曰：衙门中有一王御史，方才成个都察院，且言台省诸人身任国家之重，今分受几车白银黄鼠，即不顾朝廷利害，大臣固当如是耶？诸老一闻，遂衔之切齿，虽同乡一大臣，亦与抵牾。适有沧州一差，住扎京城，以时出巡，乃道中第一美差也。资次正该弘洲，论者以为大周私于弘洲，弘洲即升佥事，继遭贬谪。而大周亦蹴言官论罢矣。大周每事持正，言论侃侃，此诚曲突徙薪之计。苟突决栋焚，若一时扑灭，犹可言也；或火势太盛至于蔓延，则将奈何？一犯众怒，遂群挤而力去之。孰谓隆庆一朝，刑政果无缺失耶？ 

　　赵大周在内阁日，如杨虞坡冢宰王南岷都宪，大周皆直呼其名。或以为言，大周曰：昔微生亩谓孔子曰：丘何事栖栖者欤？无乃为佞乎？当时人亦称孔子之名，则我岂得为薄待二人哉？尝观《双槐岁抄》云，王忠肃翱自总督两广入为太宰，马恭襄昂代公总督。后恭襄人为大司马，忠肃犹呼其名。恭襄未尝不敬诺也。乃知此事前辈常有之，不以为异。若大周欲行之于今日，岂能一日容哉？ 

　　壬子年秋，余谒选至京。时在政府者乃严介溪与存斋先生、吕南渠三人也。介溪前为南宗伯时，余蒙其赏识。存斋是郡中先达名德。南渠，某是其为南京国子司业时旧门生也，且附其冢嗣葵阳官船到京。葵阳好古重贤，相与款密。故余亦时时往来于三公之家。见介溪之门每日如市，庶僚之来谒事于小相者，肩摩踵接，与其家人争先出入。时时有三四家人在门外蹙球，视庶僚如无物。唯各堂上至，少逊去耳。有时庶僚满堂，一堂上至，则分投到其家人门房中坐。其家人或弹琴或围棋或博塞，分局嬉戏，喧哄竟日，每日如此。存斋先生则其门如水，真可罗雀。某虽其晚进且姻家，亦未尝见其家人之面。有时下直，各官来谒，其通谒者唯李班头一人而已。古人云，安得门亭长如郭林宗耶？此人或庶几近之。盖其于众官之高下大小，与亲识之疏密贤否，其接对之间，无不各当其分。盖虽此人之不易得，亦足以见先生之知人善任使也。有时至西城，必经先生之门，亦不见其门上有家人出入往来，此亦恐近古所未有者。南渠之门则喧寂相半，然其门下往来者皆旧亲识也。盖余姚士子皆出外谋生，鲜有家居者。时孙忠烈长子锦衣公在朝，故余姚人丛集于京师，皆出入于二家。余每造南渠，见其乡人满座，有时葵阳以小饭见留。则余以一人杂厕于众余姚人之中，殊觉无意。其或以公事而来者，余见亦罕矣。则其家往来虽多，益见其厚。此皆余所目击者，故直书之以示后人，而其得失邪正可以观矣。 

　　隆庆初政，独纂修实录一节殊为率略，恐后日不能无遗憾也。尝记得小时，余年十六岁为正德辛巳，武宗升遐。至次年壬午，世宗皇帝改元嘉靖，武宗好巡游，其政迹本少，又世宗以藩王入继，然犹差进士二员来南直隶纂修。二进士皆徐姓，余犹能记之。若世宗皇帝在位最久，又好讲求典礼，故四十五年之中，其大建置大兴革何所不有。况昔年海上如秦璠、王艮作耗，近来倭奴犯境，用兵两次，其有功与死事之人以及冒破钱粮临阵败北者，何可枚举。倘一时军门奏报不实，或史局传闻失真，专赖纂修官博采舆论，奏闻改正，庶为实录。又如松江府分建青浦县，其分建之由，必有所为。初建议者何人，后废格不行者又何人，当建与否，博访民间之论，一一修入，庶朝廷有所考据持循。何至建而废，废而复建，议论纷纭，漫无画一哉，是皆纂修率略之故也。昔年纂修武宗实录时，苏州府聘杨仪部（循吉）主之。杨长于修书，其立例皆有法。其所修有吴郡纂修实录志一册，旧是刻本，后毁于回禄，板不存矣。余闻世宗宾天，即多方购之。后得一本，甚喜，以为倘修实录，其凡例据此为式可也。后闻不差纂修官，亦不聘问郡中文学掌故，但发提学御史。御史行郡县，郡县行学，学官令做，礼生秀才扭捻进呈，此是朝廷大典章，便差一纂修官所费几何，乃靳惜小费，而使世宗四十五年大政令，与夫郡县官师人物地方大事，不知写作甚么模样也。 

　　尝观唐时诏令，凡即位改元之诏，其先朝贬窜诸臣即与量移。量移后方才牵复，牵复后方始收叙。夫此辈皆忠诚许国之人，即日用之犹恨其晚，然必待徊翔二三年者，正以默寓三年无改之道也。既收叙，则升进不论矣。况诸臣当谪居思过之余，蒙恩得释，优游渐进，殊有趣味。若一旦骤致尊显，则岂臣子送死事君之义，其心必不自安，盖不忘旧君者。臣子送死之义，而仰体新君三年无改之情者，乃事君之礼也。岂有旧君尚未卒哭，而其素所不喜之人靦然处于高位，譬如人家有一干仆，偶得罪于其主，谴逐在外，其主既死，尸肉未寒，而新主即招之使来，任以家政，意气扬扬，偃然自得，揆之人情，于上下彼此举有未安。 

　　杨虞坡在吏部日，我太府李葵庵先生以礼部郎中升延平太守，时论甚不平之。先是，杨虞坡之子亦以礼部郎中升提学副使。一日大周面语杨曰：“我四川李郎中如何升他做太守？”杨曰：“李在部中亦无甚才望。”大周曰：“想是你儿子因有望，故升做提学。”杨语塞。余观近世士大夫皆以巧言令色互为容悦，做成套子，而大周独以古道行之，是可谓疾风之劲草矣。其何以容于世哉？后高中玄在吏部，葵庵以调繁改松江。中玄去位，葵庵亦以考察去。百姓皆孺慕，送者拥路至不得行。夫冢宰为朝廷择守令以子育万民，今乃夺民之慈母，苟四方皆若此，可不为之寒心哉？ 

　　朱象玄司成说，有一顺门上内臣尝语余曰：我辈在顺门上久，见时事几变矣。昔日张先生进朝，我们多要打个弓，盖言罗峰也。后至夏先生，我们只平着眼儿看哩。今严生与我们拱拱手，方始进去，盖屡变屡下矣。 

　　●卷九史五 

　　《菽园杂记》云：僧智■〈日東〉涉猎儒书而有戒行。永乐中尝预修大典，归老太仓兴福寺。予弱冠见之，时年八十余矣。尝语坐客曰：此等秀才皆是讨债的客。问其故，曰：洪武间秀才做官，吃多少辛苦，受多少惊怕，与朝廷出多少心力，到头来小有过犯，轻则充军，重则刑戮，善终者十二三耳。其时士大夫无负国家，国家负天下士大夫多矣，这便是还债的。近来圣恩宽大，法网疏阔，秀才做官，饮食衣服舆马宫室子女妻妾，多少好受用。干得几许事，事来到头全无一些罪过。今日国家无负士大夫，天下士大夫负国家多矣，这便是讨债的。夫还债讨债之说，固是佛家绪余。然谓今日士大夫有负朝廷，则确论也，省之不能无愧。 

　　朝廷于诸大臣有饰终之典，易名锡谥，极其优矣。古者凡定谥，则考功上行状，太常博士作谥议。有不合者，给事中驳奏再议。必求允当，不使名浮于实。其人或有未善，则若荒若炀，皆所不讳。唐宋以来，此恒典也。我朝稍变其制，大率礼部定谥，而阁下看详施行。列圣亦皆慎重，虽有讳恶之义，然必求其实。如李文达（贤）、钱文通（溥）、刘文和（珝）、汪荣和（鋐），皆仿佛其素，不过于褒饰。先帝虽英断特出，独于此不甚加意。故一时之谥，不无逾滥。今上登极，凡先朝大臣未有谥者皆赐谥。如王阳明之谥文成，杨石斋之谥文忠，可为至当。昔张良谥文成，孔子亦加大成。阳明之文事武功可谓成矣，石斋则功在社稷，安得不谓之忠，虽至百世谁复有异议哉？盖由当事者识见卓绝，一出于至公故也。 

</div>
    <div class="pagination">
<a href="四友斋丛说_page4.html">上一页</a><a href="四友斋丛说.html">1</a><a href="四友斋丛说_page2.html">2</a><a href="四友斋丛说_page3.html">3</a><a href="四友斋丛说_page4.html">4</a><span class="current-page">5</span><a href="四友斋丛说_page6.html">6</a><a href="四友斋丛说_page7.html">7</a><a href="四友斋丛说_page8.html">8</a><a href="四友斋丛说_page9.html">9</a><a href="四友斋丛说_page10.html">10</a><span>...</span><a href="四友斋丛说_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
