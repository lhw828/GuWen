<!DOCTYPE html>
<html>
<head>
    <meta charset="UTF-8">
    <title>通俗编 - 第 7 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通俗编 - 第 7 页/共 62 页</h1>
    <div class="content">　　
　　中流砥柱 
　　〔水经注〕禹破山以通河。河水分流。包山而过。山见水中若柱然。故曰砥柱也。
　　
　　急流勇退 
　　〔朱子名臣言行録〕一僧谓钱若水曰。公急流中勇退人也。〔苏轼诗〕火色上腾虽有数。急流勇退岂无人。〔载复古诗〕日暮倒行非我事。急流勇退有何难。
　　
　　流水 
　　〔管子牧民篇〕下令于流水之原者。令顺民心也。〔按〕今以流水为疾速之辞。本此。
　　
　　奔波 
　　〔晋书〕娄会上慕容垂疏。杜豪竞之门。塞奔波之路。〔韩昌黎〕论佛骨表。老少奔波。弃其业次。又石鼓歌。坐见举国来奔波。
　　
　　波及 
　　〔左传僖二十三年〕羽毛齿革、则君地生焉。其波及晋国者。君之余也。
　　
　　起风波 
　　〔庄子人间世〕言者、风波也。风波易以动。〔邵子安乐窝自怡诗〕不作风波于世上。自无冰炭到胸中。〔黄鲁直诗〕人问恁是无风波处。一日风波十二时。
　　
　　小水不容大舟
　　姚兴语。见〔晋书桓谦传〕。
　　
　　远水不救近火 
　　〔韩非子说林〕失火而取水于海。海水虽多。必不灭矣。远水不救近火也。〔北史赫连达传〕又有此语。又〔陈师道诗〕不应远水救近渇。空仓四壁雀不鸣。
　　
　　水泄不通
　　〔传灯録〕徳山门下。水泄不通。
　　
　　细水常流
　　〔遗教经〕汝等常勤精进。譬如小水当流。则能穿石。
　　
　　水到渠成 
　　〔朱子集〕答路徳章曰。所喩水到渠成之说。意思毕竟在渠上。未放水东流时。巳先作屈曲整备了矣。〔范成大诗〕学问根深方蒂固。功名水到自渠成。
　　
　　水长船高 
　　〔传灯録〕继彻云。水长船高。泥多佛大。莫将来问。我也无答。
　　
　　覆水难收 
　　〔［（喝-口）＋鸟］冠子注〕太公既封齐侯。道遇前妻。再拜求合。公取盆水覆地。令收之。惟得少泥。公曰。谁言离更合。覆水定难收。〔后汉书光武帝纪〕反水不收。后悔无及。〔何进传〕覆水不收。宜深思之。〔李白诗〕雨落不上天。水覆难再收。
　　
　　近水惜水 
　　〔林洪山家淸事〕泉须爱护用之。谚云。近水惜水。此实修福之事。
　　
　　入水见长人 
　　〔五灯会元〕天台用良答僧问云。〔又〕天章、善投、子［（偶-イ）＋页］、并举斯语。
　　
　　般柴运水 
　　〔传灯録〕［广＜龙］居士偈云。神通并妙用。运水及搬柴。
　　
　　利水 
　　〔考工记［车＋舟］人〕［车＋舟］注则利准。注云。故书、准作水。郑司农云。注则利水。谓辕脊上雨注。令水去利也。
　　
　　水火 
　　〔濳夫论〕邪之与正。犹水与火不同。原不得并盛。〔蜀志魏延传〕延性矜高。当时皆避下之。惟杨仪不假借延。延以为至忿。有如水火。〔南史侯景传〕邵陵王纶。柳仲礼。甚于雠敌。临城公大连。永安侯确。逾于水火。
　　
　　水落石出 
　　见〔苏轼赤壁赋〕。〔按〕古艶歌行。兄弟两三人。流荡在他县。故衣谁当补。新衣谁当绽。頼得贤主人。揽取为子细。夫婿从门来。斜倚西北［目＋分］。语卿且勿［目＋分］。水淸石自见。今语意当源此诗。而讹为水落石出也。东坡但当境写物。别无所喩。
　　
　　绳锯木断。水滴石穿 
　　〔鹤林玉露〕张乖厓为崇阳令。一吏自库中出。巾下有一钱。乖厓杖之。吏曰。一銭何足道。乃杖我耶。尔能杖我。不能斩我也。乖厓援笔判云。一日一钱。千日千钱。绳锯木断。水滴石穿。自仗剑下阶。斩其首。〔按〕汉书枚乗传。泰山之溜穿石。单极之断干。水非石之钻。索非木之锯。渐靡使之然也。乖厓判之全用此文。
　　
　　水浸鹅卵石
　　〔五灯会元〕有水浸钢石卵之语。俗又因之小变。
　　
　　以石投水 
　　〔吕氏春秋〕白公问孔子。人可与微言乎。孔子不应。白公曰、若以石投水、奚若。孔子曰没人能取之。〔李康运命论〕张良诵三略之说。以游于羣雄。其言也如以水投石。莫之受也。及其遭遇汉祖也。其言也如以石投水。莫之逆也。
　　
　　以卵投石 
　　〔墨子贵义篇〕以其言非吾言者。犹以卵投石也。尽天下之卵。其石犹是也。〔荀子议兵篇〕以桀诈尧。若以卵投石。〔淮南子主术训〕人主执正持平。则羣臣以邪来者。犹以卵投石。以火投水。又〔焦氏易林〕卵与石鬪。麋碎无处。
　　
　　心坚石穿
　　〔陆象山语録〕引俗谚云。
　　
　　顽石点头 
　　〔莲社高贤传〕竺道生入虎邱山。聚石为徒。讲涅盘经。羣石皆为点头。
　　
　　飞砂走石 
　　〔探神记〕武王时。雍州城南有大树为妖。以兵围伐之。乃有神飞砂走石。雷电霹雳。无令得近。〔博异志〕吕郷［竹／均］月夜泊君山侧。遇一老父。于怀袖间出笛三管吹之。飞砂走石。翔鸟堕地。
　　
　　穷坑难满 
　　〔复斋漫録〕刘［韦＋合］为丰城尉。性不饮酒。时推官某善饮啖。抵邑公会。以谚语戏曰。小器易盈眞县尉。刘答曰。穷坑难满是推官。
　　
　　避井落坑 
　　〔易林观之益〕避井入坑。忧患日生。〔晋书［（衫-彡）＋者］［羽／夹］传〕幸无外难。而内自相撃。是避坑落井也。
　　
　　从井救人
　　见〔论语〕。
　　
　　临渇掘井 
　　〔素问〕病已成而药之。犹渇而掘井。鬪而铸兵。不亦晩乎。〔墨子公孟篇〕乱则治之。犹噎而穿井也。死而求医也。〔王［金＋至］续杂纂〕不济事条。有临渇掘井。〔陈师道诗〕有谁能留渇须远井句。
　　
　　黄泥塘中洗弹子 
　　〔陈龙川集通朱元晦书〕震之九四。震遂泥。葢处羣阴之中。虽有震动。如俗谚所谓黄泥塘中洗弹子耳。
　　
　　腰带过浮桥 
　　〔晋书蔡谟传〕性尤为愼。毎事必为过防。故时人云。蔡公过浮航。脱带腰舟长。〔按〕俗诮过愼者曰捧卵过桥。犹此。
　　
　　逢桥须下马。过渡莫争船 
　　〔赵徳麟侯鲭録〕载无名子题驿壁诗。记得离家日。尊亲嘱付言。逢桥须下马。过渡莫争船。雨宿宜防夜。鶏鸣更相天。若能依此语。行路免［（辺-刀）＜屯］［（辺-刀）＜（坛-土）］。〔［艹／召］溪渔隐引高斋诗话〕但述其一联。又小不同云、逢桥须下马。遇夜莫行船。
　　
</div>
    <div class="pagination">
<a href="通俗编_page6.html">上一页</a><span>...</span><a href="通俗编_page2.html">2</a><a href="通俗编_page3.html">3</a><a href="通俗编_page4.html">4</a><a href="通俗编_page5.html">5</a><a href="通俗编_page6.html">6</a><span class="current-page">7</span><a href="通俗编_page8.html">8</a><a href="通俗编_page9.html">9</a><a href="通俗编_page10.html">10</a><a href="通俗编_page11.html">11</a><a href="通俗编_page12.html">12</a><span>...</span><a href="通俗编_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
