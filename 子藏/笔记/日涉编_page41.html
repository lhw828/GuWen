<!DOCTYPE html>
<html>
<head>
    <meta charset="UTF-8">
    <title>日涉编 - 第 41 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日涉编 - 第 41 页/共 115 页</h1>
    <div class="content">慕容晃征郭远海结冰凌 【慕容晃上言曰正月十三日臣躬征郭远假陛下天地之威将士竭命精诚感格海为结冰凌行海中三百余里臣及诸老言自立国以来无海水冰冻之岁风俗通曰积冰曰凌冰杜曰冻王隐晋书亦出山堂肆考】 
孟昶遣使奉表来降 【王全斌并州太原人全斌克剑州杀蜀军万余人正月十三日师次魏城孟昶遣使奉表来降出左编】 
苏东坡录卢仝杜子美诗遣懑 【元符二年是时久旱无雨阴翳未快时东坡在儋州年六十四长公外纪】 
莫月鼎化于弟子王继华家瞑目而坐继华问身后事月鼎摇手曰候五事备可也夜将半风云雷电雨交作月鼎索笔书偈曰七十四年明月也曾阴晴圆缺今日大地光明三界虚空透彻书毕泊然而逝颜面如丹 【莫月鼎湖州月河溪人宋理宗宝佑戊午年大旱月鼎按剑呼雷神役之天地晦冥大雨后见元世祖于滦京内殿时爽霁世祖曰可闻雷否月鼎取胡桃掷地雷应声而发雷撼殿庭史纂左编】 
三元集圣之晨 【翰墨大全】 
　　　诗
南山春雪未全消路并浮梁步石桥深绿渐归高柳叶浅红初上小梅梢峭寒寺院钟声起昏暮人家烛影摇一夜东风吹酒醒梦回花月是元宵 【韩仲正嘉定十四年是日作】 
去年今日遁崖山望见龙舟咫尺间海上楼台俄已变河阳车马不须还可怜羝乳烟横塞空想鹃啼月掩关世上流光忽如此东风吹雪鬓毛班 【文天祥字宋瑞号文山是日作】 
　　十四日
明皇是夜幸上阳宫新番一曲有李摹于天津桥上翫月闻宫中奏曲爱其声以爪画谱记之 【翌夕明皇潜游忽闻酒楼上有笛奏前夕所番曲捕笛者诘之李摹长安少年也合璧事类】 
玄宗取十四日至十六日开坊市门燃灯永以为式 【旧唐书】 
宋仁宗御楼遣中使传宣从官曰朕非好游观与民同乐耳 【翌日蔡君谟献诗云高列千峰宝炬森端门方喜翠华临宸游不为三元夜乐事还同万众心天上清光留此夕人开和气阁春阴要知尽庆华封祝四十余年惠爱深东斋录】 
道士王郎升仙陶隐居为志铭云绂冕岂荣随璜非宝万里求真缄兹内抱 【王郎字法明太原人入茅山师陶隐居梁武帝大通二年正月十四日升仙出太霄经】 
径山大慧宗杲禅师谓众僧曰上堂正月十四十五双径推锣打鼓要识祖意西来看取村歌社舞 【史纂左编】 
李旦暴病卒 【旦元嘉三年正月十四卒七日而苏云有一人持幡至床头称府君呼唤即随去见一宫阙闲深上有三十人单衣列坐又有一人披袍隐凡左右百余视旦而语坐人曰当示以诸狱旦闻言举头四视乃地狱中见群罪人呻吟号呼久之有一人称府君放旦归内有一罪人寄语家人云生前犯罪作福可免旦初不知罪人姓名旦苏后以姓名通于家姓名不爽后旦悟报应之说作八关斋旦字世则广陵人出冥报记】 
　　十五日
文帝尝与近臣豋高元冑为右卫大将军是日召之谓曰公与外人豋高未若就朕极欢 【隋书】 
韦安石京兆万年人中宗是夜幸其第赐赉不可胜数 【安石应明经举为户部尚书复为侍中监修国史周大司空郧国公孝宽曾孙也旧唐书】 
祢衡被魏武帝谪为鼓吏是日试鼓援桴作渔阳槮渊渊有金石声四坐为之改容孔融曰祢衡罪同胥靡不能发明王之梦 【世说】 
韦坚字子全是夜皇甫惟明与坚宴集李林甫奏坚外戚与边将私且谋立太子 【林甫使杨谨矜杨国忠等文致其狱帝惑之贬坚缙云太守惟明播州太守藉其家坚诸弟诉杜六帖】 
天宝十载杨氏五宅夜游与广宁公主骑从争西市门杨氏奴挥鞭误及公主衣公主堕马驸马程昌裔扶公主入奏上令决杀杨家奴一人昌裔停官不许朝谒 【杨家从此转横京师长吏侧日故当时谣曰男不封侯女作妃君音女却是门楣太真外传】 
宋太宗御楼观灯时李文正公昉以司空致仕于家上以安舆召至赐坐敷对明爽精力康劲上亲酌御樽饮之选殽核之精者赐焉谓近侍曰昉可谓善人君子事朕两入中书未尝有伤人害物事宜有今日所享因赐诗焉 【至道元年山堂肆考】 
太宗御干元门楼观灯赐宴见京师繁盛叹美之吕蒙正避席曰乘舆所在士庶走集故繁盛如此臣尝见都城外不数里饥寒死者甚众愿陛下亲近以及远帝变色不言蒙正侃然后位同列多其伉直 【至道二年纲目】 
隋柳彧见都邑百姓每至是日作角抵戏上奏曰京邑及外州每以正月望夜充街塞陌鸣鼓聒天燎炬照地人带兽面男为女服竭资破产竞此一时请并禁断上可其奏 【北史】 
汉家祀太乙昏时祀到明 【史记】 
吴县张成见美妇立宅东南角举手召成曰此地是君蚕室我地神也宜作白粥泛膏祀我令蚕百倍 【颢异录】 
萧余之日于宣阳里酒盘下得一物如人眼睛其体类美石光影射人置掌中游间处辄光明三尺许后因雨飞去 【六帖】 
都城上元造面玺以官位高下帖之玺中探之 【开元遗事】 
洛阳人家是夜以影灯多者为胜其相胜之辞曰千影万影又各家造芋郎君食之宜男女又各送鸡肉酒用大木缾贮之干亲知门前留地而去 【影灯记】 
祭门先以杨柳枝插门随杨柳枝所指仍以酒脯饮食及豆粥祭之 【荆楚岁时记】 
作膏以祠门户 【玉烛宝典】 
韩国夫人置百枝灯树高八十尺上元夜燃之百里皆见光夺月色
杨国忠子弟各有千炬红烛围于左右时人曰千炬烛围 【以上开元遗事】 
上元夜登楼贵戚例有黄柑相遗谓之传柑 【明皇杂录】 
唐中宗夜与后微服过市纵宫女出游皆淫奔不还 【六帖】 
玄宗于长春殿张临光宴金凫灯又于殿中撒出闽中红锦荔枝令宫人拾之 【影灯记】 
浙人赵嘏有美妾是夜浙帅见之掩为已有 【嘏明年登第遗以诗浙帅不自安归之嘏方出关次横水驿相遇抱嘏痛哭卒遂葬横水青琐集】 
有苍头鬻半照徐德言出半照合之 【陈徐德言之妻后主叔宝之妹乐昌公主也才色冠绝时陈政方乱德言知不相保乃破一照镜人执其半约曰鬻此必以正月望日及陈亡其妻入杨越公家德言流落至京遂以正月望日访于都市果有苍头鬻半照者德言引至其居出半照合之具言其故越公知之还其妻青琐集】 
唐玄宗观灯于上阳宫结彩楼三十余间高百尺珠玉翠宝列其间以灯为龙凤麒麟状玄宗召叶法善观于楼下善曰灯固盛矣西凉府今夕之灯亦不亚此上曰可得一往乎令上闭目勿开如其言闭目距跃已在云霄俄而至善曰可以观矣果灯影辉煌士女车马骈集上称其盛以铁如意质酒共饮毕复令闭目腾空顷在彩楼下歌舞未竟翌日命中使如凉州求铁如意果得还为验 【开元初集异记】 
玄宗谓叶天师曰今夕何处最丽对曰广陵帝曰何术以观之师曰可俄而虹桥起殿前板阁架虚栏楯若画帝步而上太真高力士及乐官数人从行步步渐高顷到广陵寺观陈设之盛灯火之光照灼基殿士女鲜丽皆仰面曰仙人现于五色云中帝大悦敕伶官奏霓裳羽衣一曲后数日广陵果奏云 【开元十八年幽怪录】 
张天师名道陵字辅汉生于天目山 【建武十年正月十五日生至桓帝永寿元年于灵峰白日上升出集仙录】 
王玄甫学道于赤城霍山晋穆帝永和元年是日玉帝遣羽车迎之玄甫乘云驾龙白日升天为中岳真人 【徐州志】 
仙人尹思字小龙晋元康五年是夜坐屋中遣儿视月中有异物否儿曰今年当大水中有一人披蓑思自视之曰将有乱卒至儿曰何以知之曰月中人带甲仗矛当大乱后如其言 【神仙传】 
摩喝陀国僧徒俗众云集观佛舍利放光雨花 【西域记】 
上元九气大官诣天阙进呈世人罪福之籍 【山堂】 
　　　诗
玉漏铜壶且莫催铁关金锁彻明开谁家见月能闲坐何处闻灯不看来 【崔液】 
喧喧车骑帝王州羁病无心逐胜游明月春风三五夜万人行乐一人愁 【白居易长安】 
花萼楼前雨露新长安城里太平人龙衔火树千灯焰鸡上莲花万树春
帝宫三五戏春台行雨流风莫妒来西域灯轮千影合东华金阙万重开 【以上张说御前踏歌】 
端门魏阙郁峥嵘灯火城中辇路平不待上林莺百啭教坊先巳进新声 【少游】 
星回河汉月将微露酒烟飘灯渐稀犹惜路傍歌舞处踟蹰相顾不能归 【崔颢】 
洛城三五夜天子万年春彩仗移双阙琼筵会九宾舞成苍颉字灯作法王轮不觉东方白筵随御柳新 【孙逖应制】 
火树银花合星桥铁锁开暗尘随马去明月逐人来游妓皆秾李行歌尽落梅金吾不禁夜玉漏莫相催 【苏味道】 
新年三五东林夕星汉迢迢钟梵迟花县当君行乐夜松房是我坐禅时忽看月满还相忆始叹春来自不知不觉定中微念起明朝更问鴈门师 【白居易是夜东林寺学禅偶怀蓝田杨六主簿因呈智禅师】 
鱼龙曼衍六街呈金锁通宵启玉京冉冉游尘生辇道迟迟春箭入歌声宝坊月皎龙灯淡紫馆风微鹤焰平宴罢南端天欲晓回瞻河汉尚盈盈 【夏英公应制】 
　　十六日
唐睿宗十五至是日两夜长安福门外灯高二十丈衣以锦绮饰以金银燃五万盏灯竖之如花树宫女千数衣罗绮曳锦绣长安年少女妇千余人亦于灯轮下踏歌欢乐之极未始有之 【玉海】 
文宗力疾御紫宸见百寮宰臣问安否上叹无名医 【太和八年先七年文宗暴风恙不能言者月余旧唐书】 
御座临轩宣万姓先到者得瞻见天表 【梦华录】 
王世充与李密战于石窟寺夜疾风寒雨军士涉水沾湿道路冻死者以万数充脱身宵遁直向河阳 【唐高祖武德元年河洛记】 
韩康公子华私第会从官九人皆门生故吏一时名德如传钦之胡宽夫钱穆父东坡刘贡父顾子敦皆在坐钱穆父至晚子华不悦东坡云今日为本殿烧香多留住九子母丈夫也 【钱形有类故云】 坐客大笑方坐出家妓十余人燕后新宠鲁生舞罢为游蜂所螫子华意不甚悦久之呼出以白团扇从东坡乞诗诗曰窗摇细浪鱼吹日舞罢花枝蜂绕衣不觉南风吹酒醒空教明月伴人归上句记姓下句记事康公大喜 【事文类聚】 
宋赵师旦葬 【师旦字潜叔以嘉佑五年正月十六日葬君山阳上卿仁和之原王安石作墓铭铭曰可以无祸有功于时玩君安荣相顾莫为谁其视死高蹈不疑呜呼康州名以昭之出文鉴】 
谓之耗磨日必饮酒官司不令开库 【野记】 
妇女相率宵行以消疾厄谓之走百病 【楚志】 
士女是夜倾城交错往来如蚁谓之过桥达旦不休 【宣府镇志】 
金与元俗是日严备放偷至则笑而遣之虽妻女车马宝货为人所窃皆不加罪 【七修类稿】 
　　　诗
耗磨传兹日纵横道未宜俾令不忌醉翻是乐无为
上月今朝减流传耗磨辰但令不事事同醉俗中人 【以上张说诗出丹铅摘录】 
春来半月度俗忌一朝闲不酌他乡酒无堪对楚山 【赵冬曦】 
　　十七日
郎顗诣阙曰今正月十七日丑寅申皆征也必当为旱 【郎顗字雅光学京氏易善风角星筭阳嘉二年正月公车征顗诣阙曰臣闻天垂妖象地见灾符今正月十七日戊午征日也日加申日在申时也风从寅来丑时而止丑寅申皆征也不有火灾必当为旱愿陛下责躬修德庶景云降眚沴息矣顺帝后汉书】 
宋太祖诏曰朝廷无事年谷屡豋宜士民纵乐上元可增十七十八两夜 【干德五年翰墨大全】 
宋太宗藉田改元端拱 【雍熙五年正月十七日藉田改元出宋史】 
元佑间蔡太师以待制守永兴上元连日阴雨是日雨止太师出游欲再张灯 【太师是夜欲张灯吏谓长安大府常岁张灯所用膏油至多皆预为备今巳尽临时营之决不能办出却归编】 
后周太祖崩 【葬嵩陵在郑州新郑县通考】 
海临生宴宗室百官武德殿母大氏欢饮尽醉海临奏曰太后春秋高常日饮酒不过数杯今饮酒沈醉儿为天子固可乐若圣体不和则子心不安至乐在心不在酒 【金史】 
金主熙宗本七月七日生以同皇考忌日改用正月十七日 【金史】 
　　十八日
宋顺帝是日辰星孟效西方占曰天下更王 【升　二年南齐书天文志】 
玄宗诏开重门以达阳气 【天宝六载翰墨大全】 
徽宗宴辅臣观灯 【宣和七年宋史礼志】 
文天祥午时拜相 【字宋瑞号文山丙子年正月十八日拜相出七修类稿】 
是夜烧灯以草为舡实以纸马送至江浒焚之谓之禳灾 【楚通志】 
　　　诗
新春三六庆生申曾立螭头作近臣 【事文类聚】 
兰菊有生意微阳回寸根方忧集暮雪复喜迎朝暾忆我故居室浮光动南轩松竹半倾泻未数葵与萱三径瑶草合一缾井花温至今行吟处尚余履舄痕一朝出从仕永愧李仲元晚岁益可羞犯雪方南奔山城买废圃槁叶手自掀长使齐安人指说故侯园
鈆膏染髭须旋露霜雪根不如闭目坐丹府夜自暾 【丹府即道家所谓丹田也】 谁知忧患中方寸寓羲轩大雪从压屋我非儿女萱平生学踵息坐觉两镫温下马作雪诗满地鞭棰痕伫立望原野悲歌为黎元道逢射猎子遥指狐兔奔踪迹尚可寻窟穴何足掀寄谢李丞相吾将反丘园 【东坡是日蔡州道上遇雪庄子真人之息以踵】 
　　十九日
唐顺宗崩于兴庆宫 【年六十四出通考】 
丘处机生 【处机生于金熙宗皇统八年正月十九日字通密号长春子登州栖霞人师重阳祖师重阳以诗赠之云细密金鳞戏碧流能寻香饵会吞钩被予缓缓收纶线拽入蓬莱永自由其器重可见后处机居磻溪得道升化史纂左编】 
北阴圣母降威济公生 【以上翰墨大全】 
　　二十日
唐顺宗生号圣寿节 【齐杭寺碑】 
禄山生 【贵妃以锦绣縳禄山令内人以彩舆舁之宫中欢呼动地玄宗使人问之报云贵妃与禄儿作三日洗儿玄宗就观之大悦因赐贵妃洗儿钱自是宫中呼禄山为禄儿不禁出入考异】 文与可卒 【元丰二年卒于陈州与可与东坡相善闻之哭失声宋文鉴】 
婆斯国各祭其先死者 【出北史据魏书洛那国正月二十日各祭先死洛那国故大宛国也】 
江东俗是日为天穿以红缕系煎饼置屋上谓之补天穿 【拾遗记】 
南斗星降 【道经】 
　　　诗
</div>
    <div class="pagination">
<a href="日涉编_page40.html">上一页</a><span>...</span><a href="日涉编_page36.html">36</a><a href="日涉编_page37.html">37</a><a href="日涉编_page38.html">38</a><a href="日涉编_page39.html">39</a><a href="日涉编_page40.html">40</a><span class="current-page">41</span><a href="日涉编_page42.html">42</a><a href="日涉编_page43.html">43</a><a href="日涉编_page44.html">44</a><a href="日涉编_page45.html">45</a><a href="日涉编_page46.html">46</a><span>...</span><a href="日涉编_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
