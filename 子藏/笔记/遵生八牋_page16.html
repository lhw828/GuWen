<!DOCTYPE html>
<html>
<head>
    <meta charset="UTF-8">
    <title>遵生八牋 - 第 16 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遵生八牋 - 第 16 页/共 65 页</h1>
    <div class="content">　　菊花称夀
　　唐书君臣秋登慈恩浮图献菊酒称夀
　　思莼鲈
　　张季鹰为齐王曹椽见秋风起思吴中莼羮菰米鲈鱼鲙叹云人生贵适志何能羁宦数百里外以要名爵乎乃歌曰秋风起兮木叶飞吴江水清鲈鱼肥命驾而归南人作鲙名郎官鲙因张得名耳
　　登南楼
　　庾亮赏月登南楼据胡牀与浩等谈咏竟夕老子兴趣不浅
　　懐故里
　　王粲观秋月懐弟妹故里而伤神
　　曝犊鼻禈
　　七月七日法当晒衣诸阮所晒皆绨锦咸乃挑犊鼻禈曝于庭曰未能免俗复尔耳
　　晒腹中书
　　七月七日郝隆曝腹云晒腹中书
　　穿针乞巧
　　唐天寳中防结百丈高楼上陈花菓酒炙祀牛女穿针乞巧
　　占蛛丝
　　七夕妇女陈瓜菓祀牛女次早以瓜上得蛛网为得巧
　　盂兰盆供
　　七月十五日目连以百味五菓盛盘中作咒愿以度母
　　广陵观涛
　　枚皋七发曰八月之朢观涛于广陵之曲江
　　梯云取月
　　唐太和中周生有道术中秋夜与客防月色方莹彼云我能取月置之懐袂因即取筯数百条绳而驾之我梯此取月少顷以手举衣懐中出月寸许光色炤映寒入肌骨
　　登高避厄
　　汝南桓景随费长房游语云九月九日汝家有灾可佩茱萸囊登髙饮菊花酒以避此祸可消
　　佩萸食饵
　　武帝宫中九月九日佩萸食饵饮菊花酒以期永年
　　孟嘉落帽
　　嘉为桓温参军九月九日温游龙山有风至吹嘉帽落嘉不知顾
　　登戏马台
　　宋武帝在彭城九月九日登项羽戏马台齐高祖登商飚馆为之九日台
　　摘菊盈把
　　渊明九日无酒宅边菊摘盈把而坐望有白衣送酒大饮而醉
　　赐菊延寿
　　魏文帝赐钟繇秋菊云谨奉一束以助彭祖之术
　　尚食【阙】
　　二社重阳糁米为糕或加以栗以肉又梦华録曰重九都人各以麫为蒸糕相遗上挿剪防小旂糁饤菓实如石榴子栗子银杏松子之类
　　满城风雨
　　溪堂集云潘邠老有满城风雨近重阳之句今去重阳四日而雨大作遂以邠老之句续为三絶其最满城风雨近重阳无奈黄花恼意香雪浪翻天迷赤壁令人西望忆潘郎
　　中元大献
　　道经七月望日作都大献花菓旛清膳饮食供诸圣众欲求饿鬼满足得还人中
　　登山坐湖
　　登龙山事见前顔测坐九日北湖诗云亭席敛徂蕙澄湖泛初兰
　　月帐风帏
　　白纻诗云罗帐含月思心伤潘岳赋曰劲风戾而推帏
　　霜阶风隙
　　夏侯诗曰阶缟缟以受霜谢诗云秋首风绕隙
　　服黄佩赤
　　太清草木方曰九日采黄花与茯苓服之延年西京记曰佩赤茱萸令人夀长
　　高子秋时幽赏十二条
　　西泠桥畔醉红树
　　西泠在湖之西桥侧为唐一庵公墓中有枫柏数株秋来霜红雾紫防缀成林影醉夕阳鲜艳夺目时携小艇扶尊登桥吟赏或得一二新句出携囊红叶牋书之临风掷水泛泛随流不知飘泊何所幽情耿耿撩人更于月夜相对露湿红新朝烟凝望明霞艳日岂直胜于二月花也西风起处一叶飞向尊前意似秋色怜人令我腾欢豪举兴薄云霄翩翩然神爽哉何红叶之得我耶所患一朝枯朽摧为防桐使西泠秋色色即是空重惜不住色相终为毕竟空也谁能为彼破却生死大刼哉他日因果我当作伤时命以吊
　　宝石山下看塔灯
　　保叔为省中最高塔七级燃灯周遭百盏星丸错落煇煌烛天极目高空恍自九霄中下灯影澄湖水面又作一种色相霞须滉荡揺曳长虹夜静水寒熖射蛟窟更喜风清湖白光彩俨驾鹊桥得生羽翰便想飞步绳河彼岸忽闻钟磬半空梵音声出天上使我欲念色尘一时幻破清浄无碍
　　满家衖赏桂花
　　桂花最盛处惟南山龙井为多而地名满家衖者其林若墉若栉一村以市花为业各省取给于此秋时策蹇入山看花从数里外便触清馥入径珠英琼树香满空山快赏幽深恍入灵鹫金粟世界就龙井汲水煮茶更得僧厨山蔬野蔌作供对僊友大嚼令人五内芬馥归携数枝作斋头伴寝心清神逸虽梦中之我尚在花境旧闻僊桂生自月中果否若向托根广寒必凭云梯天路可折何为常被平地窃去疑哉
　　三塔基听落鴈
　　秋风鴈来惟水草空濶处择为栖止湖上三塔基址草丰沙濶鴈多羣呼下集作解阵息所携舟夜坐时听争栖竞啄影乱湖烟宿水眠云声凄夜月基畔呖呖嘹嘹秋声满耳听之黯然不觉一夜西风使山头树冷浮红湖岸露寒生白矣此听不悦人耳惟幽赏者能共之若彼听鸡声而起舞听鹃声而感变者是皆世上有心人也我则无心
　　胜果寺月岩望月
　　胜果寺左山有石壁削立中穿一窦圆若镜然中秋月满与隙相射自窦中望之光如合璧秋时当与诗朋酒友赓和清赏更听万壑江声满空海色自得一种世外玩月意味左为故宋御教塲亲军防衞之所大内要地今作荒凉僻境矣何如镜隙阴晴常满万古不亏区区兴废尽入此石目中人世搬弄切为冷眼偷笑
　　水乐洞雨后听泉
　　洞在烟霞岭下岩石虚豁谽谺防窈山泉别流从洞隙滴滴声韵金石且泉味清甘更得雨后泉多音之清泠真胜乐奏矣每到以泉沁吾脾石嗽吾齿因思苏长公云但向空山石壁下受此有声无用之清流又云不须写入薰风弦纵有此声无此耳我辈岂无耳哉更当不以耳听以心听
　　资严山下看石笋
　　资严在灵隐隐西壁下有石状若笋形圆削卓立高可百尺防岏秀润凌空挿云更喜四顾山峦若层花吐萼皱縠叠浪巍峩曲折穿幽透深林木合抱皆自岩窦拔起不土而生旧传此山韫玉故腴润若此但山石间水迹波纹不知何为有之亦不知有自何时岂沧海桑田説也更爱前后石壁唐宋游人题名甚多进此有枫林坞秋色变幻种种竒观窈窕﨑岖不胜腾涉矣时当把酒鲸吞倚云长啸使山谷骇应增我济胜之力数倍
　　北高峰顶观海云
　　北高峰为湖山第一高处絶顶环眺目及数里左顾澄湖匣开妆镜金饼晶荧右俯江波绳引银河玉虬屈曲前后城郭室庐郊原村落若片纸画图【阙】　　　防防耳雄哉目中之观哉时间日晷将西海云东起恍见宵雾溟防朝烟霏拂泄泄萦纡英英层叠横截半空溷合无际四野晚山浮浮防漠矣即此去地千尺离俗数里便觉足蹑天风着眼处不知家隔何地矧吾生过客原无罣碍何为受彼世縁束缚不作尘外遐想
　　策杖林园访菊
　　菊为花之隐者惟隐君子山人家能蓺之故不多见见亦难于丰美秋来扶杖遍访城市林园山村篱落更挈茗奴从事投谒花主相与对花谈胜或评花品或较栽培或赋诗相酬介酒相劝擎杯坐月烧灯醉花宾主称欢不忍热别花去朝来不厌频过此兴何乐时乎东篱之下菊可采也千古南山悠然见之何高风隐徳举世不见元亮
　　乘舟风雨听芦
　　秋来风雨怜人独芦中声最凄黯余自河桥望芦过处一碧无际归枕故邱每懐拍拍武林惟独山王江泾百脚村多芦时乎风雨连朝能独乘舟卧听秋声逺近瑟瑟离离芦苇萧森苍苍蔌蔌或鴈落哑哑或鹭飞濯濯风逢逢而雨沥沥耳洒洒而心于于寄兴幽深放懐闲逸舟中之人谓非第一出尘阿罗汉耶避嚣炎而甘寥寂者当如是降伏其心
　　保叔塔顶观海日
　　保叔塔游人罕登其巅能穷七级四望神爽初秋时夜宿僧房至五鼔起登絶顶东望海日将起紫雾氤氲金霞漂荡亘天光彩状若长横疋练圆走车轮或肖虎豹超骧鸾鹤飞舞五色鲜艳过目改观瞬息幻化变迁万状顷焉阳谷吐火千山影赤金轮浴海闪烁荧煌火镜浮空曈昽辉映丹熖烱烱弥天流光赫赫动地斯时惟啓明在东晶丸灿烂众星隐隐不敢为顔矣长望移时令我目乱神骇陡然狂呼声振天表忽听筹报鸣鸡树喧宿鸟大地云开露华影白回顾城市嚣尘万籁滚滚生动空中新凉逼人凛乎不可留也下塔闭息敛神迷目尚为云霞彩
　　六和塔夜玩风潮
　　浙江潮汛人多从八月昼观鲜有知夜观者余昔焚修寺中燃防塔灯夜午月色横空江波静寂悠悠逝水吞吐蟾光自是一段竒景顷焉风色陡寒海门潮起月影银涛光揺喷雪云移玉岸浪卷轰雷白练风扬奔飞曲折势若山岳声腾使人毛骨欲竖古云十万军声半夜潮信哉过眼惊心因忆当年浪游身共水天飘泊随潮逐浪不知几作泛泛中人此际沈吟始觉利名悮我不浅遥见浪中数防浮沤是皆南北去来舟楫悲夫二字搬弄人间千古曾无英雄打破尽为名利之梦沈酣风波自不容人唤醒















　　遵生八牋巻五
<子部,杂家类,杂品之属,遵生八牋>
　　钦定四库全书
　　遵生八牋卷六
　　明　高濓　撰
　　四时调摄牋
　　冬三月调摄总类
　　礼记曰北方为冬冬之为言中也中者藏也管子曰阴气毕下万物乃成律志曰北方阴也伏也阳伏于下于时为冬蔡邕曰冬者终也万物于是终也日穷于次月穷于纪星廻于天数将几终君子当审时节宣调摄以衞其生
　　立冬水相冬至水旺立春水休春分水废立夏水囚夏至水死立秋水殁秋分水胎言水孕于金矣
　　臞仙月占主疾
　　十月立冬日忌北风主殃六畜
　　十一月忌行夏令主多疥疠之疾
</div>
    <div class="pagination">
<a href="遵生八牋_page15.html">上一页</a><span>...</span><a href="遵生八牋_page11.html">11</a><a href="遵生八牋_page12.html">12</a><a href="遵生八牋_page13.html">13</a><a href="遵生八牋_page14.html">14</a><a href="遵生八牋_page15.html">15</a><span class="current-page">16</span><a href="遵生八牋_page17.html">17</a><a href="遵生八牋_page18.html">18</a><a href="遵生八牋_page19.html">19</a><a href="遵生八牋_page20.html">20</a><a href="遵生八牋_page21.html">21</a><span>...</span><a href="遵生八牋_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
