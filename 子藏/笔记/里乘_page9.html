<!DOCTYPE html>
<html>
<head>
    <meta charset="UTF-8">
    <title>里乘 - 第 9 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>里乘 - 第 9 页/共 12 页</h1>
    <div class="content">　　有外山王 
　　
　　明成祖文皇帝，既有天下，恶靖难诸忠，戮及十族，薄海疑惧，盗贼蜂起，帝窃患之。尝密使爪士侦察四方，又手诏疆臣，随时剿抚兼施，并许便宜行事，其英谋睿断，多史册所未载。儿时闻野老言，帝初定鼎燕京，山东巡抚某公入觐陛辞，帝赐画一轴。某公旋任展视之，见所画大海汪洋，重峦叠，中有楼阁，似是宫殿。并无题咏款识。公朝夕思索画意，忽然有悟。麾下某游击，短小精悍，素极机警。公召至，屏去左右，出另纸仿画一帧授之，曰：“此中有绿林之豪，访之最确。汝其为我生致之，宜秘宜速，功成不吝厚赏。不则勿归也。”公令素严，某不敢辞，贸贸然袖画归，泣别妻子。至登莱，孑身浮海，听其所之。值飓风，漂舟次一山下，舍舟裹糇上山，欲穷其境。经旬，见前山树木阴翳，中隐隐有楼阁，形势与画略肖。疾行十馀里至其处，见宫殿一所，巍然类王者居。门外白石铺地，洁无纤尘。壮夫百数十人，超距击刺，气象雄猛。见某，叱问何来，内一人曰：“勿多言，第拘去请夫人处分。”遂以索反接其手，驱入四重门内，系诸檐梧。某惴惴不知何处，自分身死异域，即亦不畏。俄闻呵殿声，传言夫人升殿，命将某带进问话。又入一重门，见大殿左右武夫数十人，皆躬擐甲胄，佩刀剑，屏息侍立。上坐一女子，年二十以来，珠冠绣袍，颜色姣艳。叱问：“何物奸宄，敢犯秘境！汝有几首？不畏死耶！”某伏地泣陈身系客商，遭风覆舟，无意误犯，罪该万死。女子又问邦族，某谓晋产。女子喜曰：“我亦晋产，与汝有桑梓之谊，合是天意。”命左右释其缚，并令更衣授食，“在此少住，俟主人翁来，筹送汝归。”某顿首谢。左右导至客房，供给精美。惟见诸人行踪诡秘，无从诘其端绪，时切犹疑，吉凶不能自决。一夜漏二下，将就枕，忽两婢秉烛叩门，传夫人命，召某入内室。见夫人频蹙危坐，某屈膝欲拜，夫人急止之，并赐隅坐。夫人问曰：“汝知此为何地，此间主人翁为何如人耶？”某对曰：“不知。”夫人曰：“主人某甲，固海盗之魁也。此山名有外山，人民多穴居，房舍甚少。物产丰饶，家给户足，向无统属。主人翁近以威胁之，令岁供赋税。此山纵横四万馀里，主人宫室凡三十二处，每处或岁一二至，或间岁一至。主人初号有外山主，近号有外山王，其人孔武有力，日可行二千馀里；明能察远，身不在此，此间事纤末俱知，即君此来，当已备悉。”因问某究为何事，质言勿隐。某窥夫人意不恶，遂以直告。夫人叹曰：“我家大同城内，父富有巨万。以春日郊游，被主人飞劫至此。今年二十有七，已阅十一寒暑矣。他日君归，能为寄语父母，感且没齿。”某起立曰：“倘托夫人福庇，万一生还，敢不如命！”夫人曰：“主人去此年馀，默计旦夕且至。汝见时须道其实。主人尚质，稍涉虚言，恐察及隐情，则齑粉矣。切记勿忘。”嘱毕，仍命前婢送某归寝。亡何，西南风大作，闻众哗言：“大王行且至矣。”盖某甲制铁甲一领，能避五兵，上缀铁铃一百八颗，名曰“铁铃甲”。每披甲顺风凌空行，五十里即闻其声，使人预知有备。铃颗重一十二两，摘铃以击人，百步之外，百不失一，亦绝技也。时天色微曛，新月东上。某伏暗地窥之，见铺毡张幔，灿列灯烛，夫人华妆率众环跽门外。但闻空际铃声琅琅，自远渐近，约二刻许，一莽男子自空而下，紫面虬髯，目乌喙。脱去铁甲，内着绣裲裆，足着吉莫靴，仗剑昂然视众，略一点首。夫人率众环拜欢呼，拥簇入门。殿上鼓乐伧伫，肆筵设席。某甲上坐，夫人跽进三爵，起，坐左侧侍饮。少选，庖人进蒸豚，甲拔佩剑，脔切大嚼。徐问别后事，夫人唯唯以对。又问：“有远人来未？”夫人谓：“某月日有某至此。”甲笑谓：“我固早料及之。”即命某来问话。某至，但长揖不跽。甲问：“汝居何官？”某忆夫人所嘱，直答曰：“忝官游击，殊不称职。”又问：“汝来何为也？”曰：“巡抚某公慕大王威名，欲一望见颜色，故使末将为致殷情。”甲冷笑曰：“此燕藩之命，某公焉足知我？”某曰：“末将实奉某公令，不知其他。”甲曰：“汝胆亦非小弱，居然不远而至。岂谓我剑不利耶？”某对曰：“某公将令素严，大王所知也。明知违令死，奉令而远犯虎威亦死，等死也。违令其死速；奉令而乞怜于大王，倘怜末将之死，肯赐一行，以大王神威，行止可以自由，某公又将奈之何？且大王若去，某公方将结纳之不暇，岂敢有他图哉？果尔，则大王不过一举趾，而末将即可因之不死。他日馀生，皆出大王之赐矣。惟大王怜之！”甲沈思久之，曰：“汝且退，容细思之。”某拜谢而出。甲亦罢席。越数月，某见甲曾不述及前事，亦不敢促迫，姑耐候之。一日，忽闻甲大宴宾客，为某祖饯，某窃自庆。顷之，使者来召，某喜，从而去。见甲冠服立阼阶，某至，笑执其手，迎入大殿。殿中凡设数十席，所谓三十二夫人，及部下谋士武夫，济济毕集。甲一一指道姓名，某俱与为礼。中一席某坐客位，甲坐主位，馀席按班环坐。甲飞三巨觥谓某曰：“今日为君祖饯，须满引勿辞。”某称谢立饮，亦飞三巨觥相酬。甲饮讫，乃掀髯谓众曰：“我忝据此山，十馀年矣。本期与尔曹共图大事。今燕藩部署粗定，已洞悉我底蕴，我复何望？兹某巡抚使某来通殷情，是必燕藩之所指授。已许同某一行，我其不归也矣。”夫人及众闻之，皆掩面而泣。佥曰：“大王何出此言？以大王神威，即永据此山，亦可优游自适。何必以千金之躯，远涉险阻也？”甲曰：“我意已决，业许之矣，尔曹毋得多言。惟与尔曹约：此去如某巡抚执礼甚恭则已，不然，我匝月必归，再作别计，或未知鹿死谁手。如匝月不归，诸夫人等俱听自便，所有子女、玉帛，尔曹可瓜分之；或入海，或入山，各自为计，慎勿系念瞻顾，徒自取苦也。”众默默相视，不置一词。俱饮不尽欢而散。越日，甲召某登舟，并戒众勿送。比至舟中，则大同之夫人在焉。甲指谓某曰：“是与君同乡，烦为寄语其父母，好为安置。渠所携金珠玉宝，一生吃着不尽。”某姑漫应之。问甲共有几子，甲谓：“诸夫人类生而不育，今有娠者尚八人，然我躬不阅，遑恤我后。君亦何必多问也？”某深叹其豁达。于是相与沿途共览山川形胜，甲喟然叹曰：“实不相欺，我初据此山，闻燕藩抗命，屡欲兴一旅之师，前往问罪。既思故主出亡，神器有主。一家之物，仍归一家，天命有归，岂人力所可争哉！”及将至登莱，乃谓某曰：“计日达岸，烦君先驰报巡抚某公，须从我三事，可则行，否则止。”某请其说，则曰：“一、我登岸后，某公须率所属文武，郊迎于五十里外；一、我此去即于巡抚署栖止，进署时我乘舆，某公骑马作先导，洞开重门，由中道直入宅门；一、饮食务极丰腆，每日须择好梨园演剧侑觞，所需犒赏，不得少吝。只此三事，可则行，否则止。”某曰：“诺。”达岸，即先驰报。寻复命曰：“某公闻大王至，大喜，所约三事，无不惟命是听。”进署后，某公果执礼甚恭，曲尽绸缪。甫匝月，甲忽谓某公曰：“闻诸公子甚佳，愿请一见。”公即令六子出拜。甲一一相之曰：“某清贵，某方面，某民社，某部曹，某卿贰。惟四公子头角峥嵘，勋业在公之上。”指所佩剑曰：“此出自吴大帝冢中，当日六剑之一，所谓‘流星’者是也。当以相赠。”公为称谢。甲笑谓四公子曰：“今夜与老夫抵足如何？”公笑曰：“童子何知，合当遣事长者。”是夕果使同寝。平明，甲起唤四公子曰：“为我谢而翁。吾事毕矣。”拔所佩剑曰：“请以相赠。”遂自刭而死。撒手以剑授公子，头虽断而身僵立不仆。四公子大骇，趋以告公。公喜，以礼殡殓之。具实入告，帝大喜，爵某公以国公；某游击超擢总戎，并予伯爵。大同夫人以父母命归某游击，封夫人。后四公子由词馆出入将相，以征虏功封爵国公。馀公子所官，亦俱如甲言。 
　　
　　里乘子曰：昔永乐时，鱼台妖妇唐赛儿谋逆，或借其事撰《女仙外史》。稗说谓为靖难诸臣雪愤，今证以野老所言，或亦有因。惟某甲能知天命，甘心伏剑，使一切篝火狐鸣、妄希非分者观之，亦可爽然自失矣。 
　　
　　蒋柿姑 
　　
　　蒋柿姑，楚北士人女也。幼失怙恃，育于孀婶。年及笄，美而慧。以针黹佐婶食用，相依为命。婶有子椒哥，少柿姑三岁，从塾师读，晚归，柿姑必课其日所业若何，意藉自求识字也。久之，竟能粗通文理，婶益爱之。媒妁议婚，高低多不就。里有某公子，素渔于色，偶见柿姑貌，艳之，冒托瓜葛亲，时来相挑。柿姑窥其意，恒避不与相见。某计贫士女当可以利诱，瞷婶他出，特华服而往。柿姑见某来，遽合其户。某脱缠臂金自窗掷，谓柿姑曰：“卿视此物好否？”柿姑大怒，掷还骂曰：“汝卿谁？谁是汝卿！汝以此为好物，盍将去献汝母，固不失为孝。不则给汝姊若妹。似此龌龊物，休污我肉也！”某知不可犯，拾取衔恨而去。婶归，柿姑且哭且诉。婶性最烈，众所敬畏，诘朝，登某之门，声其罪而痛数之，某匿不敢出，邻里再三缓颊乃已。某羞且忿，从此绝迹。婶有兄子幸生，少孤，母课之读书。十六岁，母殁，遂废读。成人后意气轩昂，性黠而介。家徒四壁，自命甚高。尝道拾遗金，坐待其人而归之，闻者多哂其痴。会岁暮，有同学友鬻业于邻翁，生居间书券。翁酬白金一流，以资润笔。友固与生善，又另赠白金一流。生得金陡制袍服，竟体华美。献岁，诣婶叩贺。婶讶曰：“几时不见，何一旦光采若此？得勿发义财耶？”盖楚人谓掘窖为发义财也。生微笑，漫应之。婶益疑为真，固诘不已。生无奈何，曰：“何必穷究，后自知之。”婶曰：“是矣，愈秘之愈久昌也。”盖楚人每掘窖，虽亲友皆秘不肯告，向有“秘一年，富万千；秘一代，富万载”之说，故婶云然也。夜间，婶悄告柿姑：“幸生大发义财，且秘不肯语我，此事愈秘愈能昌，我亦不便穷究。惟渠年少，难保不无浪费。我见汝日长，尚未字人，时切忧虑。汝如肯嫁渠，佐治生产，一举而两善皆备。汝意云何？”柿姑面頳不语。婶又诘之，良久答曰：“如大人审得良确，儿无不惟命是听。”婶喜曰：“我审之极确，复何多疑。”越日以告幸生，命即请冰速为订盟。幸生辞曰：“此儿一生大事，家本寒素，何敢孟浪！”婶笑曰：“汝休狡狯！吾意已决。此后一切礼节，仍旧从俭，吾不汝苛也。”生迫于婶命，寻遣媒草草委禽，亲迎而归。柿姑至生家，见室磬萧条，别无长物。偶叩生是否真发义财，生但笑而不言。柿姑叹曰：“贫富，命也，妾亦不怨。男儿不读书，究无长进。君果肯下帷，妾判劳十指，亦不至冻馁，君愿之否？”生笑曰：“读书是小生分内事，有何不愿？但累卿十指，于心良不忍。卿无忧，小生自有治生法也。”柿姑以生言殊涉恍惚，恚曰：“若是，君果发有义财？秘他人何亦秘妻耶？”生笑曰：“至时自当相告。”他日生出，柿姑见后有小院，蓬蒿满径，试遍锄之。果于墙角见瓮口，再发之，白镪累累然。大喜，仍覆以土。越日，生有急，将质物，柿姑笑曰：“君休矣。明明有财不用而质物，宁非傎耶？”生闻而惊。既而曰：“汝何知我有财耶？”柿姑笑曰：“汝秘不肯告我，而谓我终不知耶？”乃笑携锄，搴生裾至墙角掘之，瓮口毕露，白镪充牣，指让生曰：“此何物也？而谓我不知耶？”生大喜，乃诡答曰：“既卿知之，亦复何秘？然置此终非长策，不如运而藏之为是。”柿姑笑曰：“然。”两人竟夜运取，共计五千金有奇。柿姑谓：“得财但秘而不用，是守财奴也，复何益哉！”乃渐出金置备产业。不数年，良田夏屋，居然素封矣。初，某公子为柿姑所侮，心时衔恨；既闻嫁生，且暴发义财，益羡且妒。爰贿剧盗，指生为窝藏，以图雪愤。时生果遵妻教读书，已入邑庠。柿姑以秋闱伊迩，督攻举业甚严。忽苍头喘汗来言，有县役持签到门，谓主人窝藏剧盗，立提候讯。生闻面色沮丧。柿姑让之曰：“君岂真窝藏者耶？何懦怯之甚也！”生曰：“奈何？”柿姑曰：“妾思此必仇人所嗾，断非畏避可以了事。君第挺身赴公堂，侃侃辨论，堂上官未必果不分皂白。万一愦愦，谁良谁莠，乡里自有公论。妾当鸣众绅衿，同上公词辨冤。如一畏避，则假反成真，转为仇人所笑也。”生闻，胆气顿壮，立愿赴邑辨白。柿姑乃自见来役，命之曰：“我家官人在家读书，素安分守法。今为仇人所嗾，横被盗诬，既蒙邑宰提讯，理合前去辨白。今将官人交汝，好为照拂，大钱十千，聊备不腆。俟无事回家，当另犒赏。如妄恣鱼肉，九阍虽遥，勿谓我女流不能披发上叩也。”初县役所望甚奢，今见柿姑容光照人，且复语言刚决，料非善弱，只得唯唯听命。生既至县，暂寄囹圄，邑宰并不讯问。柿姑不时使人探视，待至十日，更不能耐。乃折柬遍招绅衿，肆筵设席。席罢，柿姑于屏后白所求，众人彼此相视，默无一语。柿姑知众无能为助，不禁浩然长叹，含泪归房。乃自走笔具词为夫辨冤。翌辰，遣仆赍呈邑宰。中有联云：“将错就错，参乎几误杀人；以讹传讹，回也岂真霸产。”宰见词叹赏，立提生面讯。既问：“汝同乡有蒋九成上舍，曾识其人否？”生叩首对曰：“蒋上舍即生外舅。”宰改容起立曰：“上舍固吾师也。然则汝妻即上舍之女，无怪立言得体也。”遂以柿姑所上之词付生阅之。即日出生于狱。邑宰某公，固长白人，父官都统。柿姑之父少以诸生纳粟太学，应试京兆，都统延课其子，即某公也，今由笔政授邑宰矣。柿姑襁褓失父，九岁失母，儿时仿佛闻母言“汝父曾在京授徒”，而不知即公也。生归述公语，柿姑大喜，属生衣冠往谢。公于师谊最为惓惓，越日枉驾答拜，并请见柿姑，问师身后事甚详。闻柿姑终鲜兄弟，不胜叹息，并遗以锦段笔砚等物。临行，柿姑谢且请曰：“寒家赖公袒荫，幸免覆盆。顾平日与盗无仇，是必有人指使。尚求研究昭晰，幸甚！”公点首笑诺。归署，果提盗研讯，初不肯吐，搒之，乃供称为某公子所嗾。公怒，飞签提究。某大惧，诣生谢过，并求关白，愿以千金为寿。生辞曰：“窝藏剧盗，罪名匪轻，诬人者应自坐之，复有何说！”某益惧，渐增至三千金。生入以问柿姑，柿姑笑曰：“破悭囊助君膏火，计亦得，质告公当无不诺。且冤宜解不宜结，怨者以德遇之，善莫大焉。顾小人多反复，必先令彼输金，而后为道地，乃万全也。”生曰：“善。”出以告某，大喜称谢。即日，果辇金以献。生诣公，备告所以。公喜诺曰：“我方为君筹膏火资，而苦无法，若此甚善。”某幸免究，深感生德，前隙尽捐。自是，公常召生至署论文，夫人亦时与柿姑来往。公尝问柿姑：“贤妹，前词谓回也霸产，典出何书？”柿姑掩口笑曰：“妹子俭腹荒疏，以‘参乎杀人’无对，因忆《聊斋志异》载有原壤控颜回一事，姑戏拈凑塞责。原属一时急就，既拟用拾尘故事，将‘霸产’改‘盗食’二字，以业已缮好，懒再涂鸦，果为大方家所笑。”公赞曰：“《志异》虽小说，将来必传。足见贤妹无书不窥。霸产二字较盗食为新鲜，不改何害！”柿姑感婶教养，迎其母子同居。后生成进士，官部曹；椒哥领乡荐，官中翰；公由邑宰荐擢楚抚。彼此以通家之谊，休戚常相关焉。 
　　
　　里乘子曰：幸生待还遗金，柿姑掷还缠臂金，一介一贞，的是天生嘉耦。义财必待柿姑掘发，天赏生之介，实天赏女之贞也。或谓婶为幸生所愚，不知生初固无愚婶之心，而婶忽启疑团，迫成夫妇者，亦天使之，非生愚之也。顾生闻婶穷问，但含糊不辨是非，即此足见其黠，固无足怪；惟睹柿姑掘财，犹诡答不肯质言，则黠而近于诈矣，吾无取焉。若柿姑天性英爽，观其斥责某公子与面命邑役之言，何等光照磊落！而破悭囊以助膏火，怨以德遇之，立论尤为谛当，真非寻常男子所能及！所谓“健妇持门户，终胜一丈夫”者，非耶？得妇若此，即不掘义财，吾决其家道必昌也。彼公子图人，几反自坐，输金获免，犹属幸事。祸人转以福人，射影含沙，徒劳心计，纨少年，当奉为殷鉴。邑宰某公，惓惓不忘师谊，存心甚厚。其适然来宰斯土，意者亦彼苍预为位置欤？不然，何其巧也？柿姑亦父名昭，幸生姓名，则予忘之矣。 
　　
　　活佛 
　　
　　江南某生，客游，舣舟江浒，登岸独自游览。信步至一兰若，阒其无人。见内殿壁板所画山水人物甚工，以手摩挲，不觉巧触其机，壁上门忽洞开。内有妇女数辈，正与髡奴掷倒为戏，瞥见生，叱问：“何人？”生大骇，急趋而出。僧徒三五人蹑迹驰追，将生挽回。生泣哀之曰：“乞师慈悲，恕我无知，誓不饶舌。”僧众叱曰：“汝自寻死地，尚望生耶？”一僧曰：“扼之便。”一僧曰：“扼之不如烹之，较易灭迹。”生闻而觫觳，料不能脱，再三哀之曰：“小生冒犯，自知无再生理。求师慈悲，赐全要领，其功德胜于浮屠合尖矣。”一僧曰：“我佛慈悲，姑念无知，其言也哀。将来送活佛生天，我辈可藉渔利，较为得计。”佥曰：“善。”遂将生发剃净，幽诸密室。饮以喑药，日给淡食，不入粒盐。百日，肌肤肥白如匏，且腰脚柔软，不能行立。乃于郊外架木为高台，谓某日活佛肉身，趺坐台上，涅槃示寂，藉火化以生天。举国男妇闻之，扶老携幼，不远而来。皆香花顶礼，瞻拜祈祷，一唱百和，舞蹈若狂。郊外距邑城密迩，邑令某公，健吏也。耳其事，率干役数人，微服自往瞷察。见台高丈馀，一僧戴毗卢帽，面白皙如满月，身披五色袈裟，趺足坐榻上，闭目泪涔下如雨。台下僧众百数十人，各执鱼钹、鼓磬、笙箫、琴阮，旌旛羽盖，循环旋绕，喃喃奉经礼忏。众男女从其后，同宣佛号，一体膜拜。台前后左右置薪刍，间杂旃檀纸帛，高等邱陵。待时至举火，送活佛生天。公谓：“活佛生天，复何流泪？岂尚有尘缘难割耶？”初固疑其妄，睹此益信。亟遣干役驰白主僧，曰：“邑侯闻活佛生天，欢喜无量。亲来拈香，谕众暂缓举火。”僧众素知公威严，不敢有违，亟含笑答曰：“邑主肯赐降临，为我佛之光，僧等曷胜荣幸，理合敬候。”公亟反署，盛设仪仗而至。僧众合掌前迎。公问：“活佛何在？”主僧笑指台上谓：“趺坐者即是活佛。”并详述其平日清修高行。公啧啧称叹，谓：“今日天刑，活佛生天，恐未能遽登极乐之界，暂请改期，何如？”主僧答称：“此活佛自订日期，未便擅改。”公笑曰：“活佛未曾留意宪书，下官忝主一邑，合为改正。明日天赦，生天最吉。请活佛在邑署暂住一夜，藉使署中细弱，得遂瞻拜。”主僧答称：“活佛功行圆满，即绝口不言，又肉体尊重，不便行动，碍难进署。”公笑称：“我自有法。”乃命健儿数人，将活佛舁至署中。僧众箝口相视，不敢阻止；又莫测公喜怒，殊切悬虑。活佛既至署中，公命安置内记室。夜半潜自研诘，见其涕泪交并，言动俱绝，心知有异。因问：“能作字否？”活佛点首。亟命将笔砚至。活佛胖软，臂不能举，惟以指蘸墨书纸上，历叙巅末。公阅之大怒，命活佛安心，药食调治，俟差愈，牒送回籍。翌旦，谕寺僧齐集台下，毋许擅离。又密牒骑尉、督营卒多人，乘僧等出后，围寺穷搜，果获妇女数人，所藏金珠衣物甚富。公至台下，僧众请迎活佛，公笑曰：“活佛有命，请主僧替代生天。”主僧大惧，跽称知罪求宥。公叱左右，将主僧缚掷台上。又指主谋助虐数人，谓当追配，亦命同缚掷台上，叱令举火。火烈风猛，一转瞬俱成灰烬。僧众环视，面如死灰。观者闻知其事，同声称快。公命将馀僧笞责，谕令蓄发归农。其妇女各归亲属。乃将寺改为义塾，即变易其金珠衣物，以资膏火云。 
　　
　　里乘子曰：髡奴托名三宝，无恶不作。兹以人命渔利，愈出愈奇。邑令某公请君入瓮，以其道还治其人，较西门令邺更为称快。传者逸其姓名，惜哉！ 
　　
　　礼部书吏 
　　
　　明万历时，礼部书吏某，穷乏无以自存。时值岁暮，益难为计，闻术人李实中精星命，特袖例金往求推算。李细玩命笺，叹曰：“论尊造乃巨富之命，奈终身无一佳运，殊属可惜。”某请其说，李曰：“命由舟也，运由风也。虽有巨艘，不遇顺风，亦惟有胶搁浅渚，听其腐朽焉而已。何足贵哉！”某闻李言，嗒然若失。久之，复请于李曰：“据先生言，巨富非所敢望。尚求细推，未审得免饿填沟壑否？”李又为掐指轮算，忽诧曰：“奇哉！奇哉！尊造以演禽之法测之，明年五月五日午时，当有昴日鸡到宫，昴宿在十二地支属酉，酉内藏金，金星透露。主有意外机缘，虽巨富可唾手而得，此巨艘遇风时也，君其识之。过此以往，则非鄙人所敢知矣。”某不敢再，酬以例金。李却之曰：“此戋戋者，暂存尊处，俟所言果验，当以千金酬我可也。”李笑曰：“诺。”既归，忆李所言，疑信参半。乃瞬届端阳，落莫较常尤甚。故事，每节必留一人在部听差。其侪知某避债难以归家，因共醵钱三百馈某，聊贳肴酒，在部伺应。某乃沽酒一瓶，置书架上，又出刀脔切羊脯，将备赏午。忽书架上两鼠相斗，将酒瓶触翻堕地，砰然一声，乃成粉碎。某停刀瞪视，顿忆术士所言，不禁喟然长叹曰：“承诸君高义，瓶酒且不能享，尚何望意外机缘哉！”比视架上，簿牍已被酒渍湿，恐系要件，急取翻阅，乃三年前琉球国册立世子表也，以例表无甚关系，其心始定。因将瓶瓦拾抛院中，又取湿表，将就日中曝之。甫一掉头，忽门外一人迎面而来，揖问某曰：“此是礼部，有书吏先生在此否？”某观其人，系琉球国衣冠，默自惊讶。即拱手答曰：“小人便是书吏。未审有何见教？”其人笑曰：“下官乃琉球国使臣也。今为册立世子一事，特求斡旋，望勿见拒。”某问：“如何？”使臣四顾无人，乃谓某曰：“三年前册立世子，曾进表大国。不谓世子荒淫无道，顿失国人之望。顷我王与大臣会议，将废而改立，以前已进表，不敢擅专。今特谋诸先生，如将前表抽还，俟改立既定，再行进表，泯去废立之迹，较为得体。如事幸成，不吝重谢。”某闻使臣言，故为沈吟，良久乃答曰：“事关废立，非同恒泛，不敢轻诺。然必以慎密为要，倘一泄漏，为害非浅。此地耳目甚多，不便商议。请约定翌辰于前门外酒馆报命，何如？”使臣笑曰：“君言甚善，谨遵所约，万勿失信，幸甚！”某送使臣去后，试测日影，恰是卓午，自知术士之言有验。翌辰，前往酒馆，使臣已在此久待。见某至，含笑相迎曰：“先生来何迟也？”某笑曰：“非敢来迟，但为君故，费煞经营。昨访知此表为吾侪某甲所藏。某甲为人猾而贪，不足与谋，已施小策将此表赚出，一俟到手，即行奉献。未审事成果何以犒小人也？”使臣笑曰：“如果事成，以三十万金相酬，何如？”某曰：“三十万金原不为菲，惟贺贵国废暗立贤，兆民是赖，小人不为无功，敢请少益。”使臣笑伸五指谓曰：“君言是也。事成，请以五十万金为先生寿。先生好为图之，愈速愈妙。”某笑曰：“诺。”遂订三日献表兑银。果唾手而得巨富，其侪竟无一人预知其事者。某寻罢役归乡，润屋买田，以财雄一方。乃延术士于家，以千金酬之。 
　　
　　肇庆府署五异 
　　
　　广东肇庆府署中，异事有五：一、署有金砖二十四方，方各十馀斤，其色黝然而光，完好无少缺。或携以妥几榻，或叠以庋什物，均可。倘欲窃而藏之，则头立痛，寒热交作；还，即瘥。一、署后有枯树一株，枝干杈枒，秃无片叶，不知何代物也。土人言是张四姐摇钱树。每新太守至，必具衣冠拜之，否则不吉。一、署堂皇前有破瓮，大容数石，传为镇妖之物。新太守至，亦必拜之。一、署内有空屋一椽，封甚严。相传宋时包孝肃守肇庆，日理阳事，夜理阴事，此名“覆阴堂”，其理阴事处也。太守来者，尤不敢不拜。一、堂皇有古井，上覆以石。言是孝肃治水怪于其下，人不敢启视。旧有“包收陆放马成潮”之谣，自来太守无姓陆与马者。闻曾有陆姓捧檄来守此土，郡人大惧，绅耆联名哀禀于上官，寻将陆太守调任他郡，否则一郡陆沉矣。此袁竹畦参军起为予言者，其叔祖香亭先生曾守肇庆，故知之最详。 
　　
　　鬼批县尉颊 
　　
　　茹古香尚书棻，未达时，暑夜，偕同学友三人，在城外大桥避热。三人者，后一为方伯，一为太守，其一则为县尉也，其时皆布衣。同至桥上，见石栏杆上坐一女子，月色昏黄，面目不甚可辨，意其亦为避热来者。诸公藉地而坐，上下千古，纵谈甚欢。少焉，月至中天，较前皎洁，照见女子面色惨淡。群疑非人，少年选事，因议分立桥四隅，阻其去路，得以观其变相，藉博一笑。夜色将阑，女子果起身，在桥上两头蹀躞，苦不得去。既而鸡声乱啼，女意益急，忽腾身起，以掌批县尉颊骂曰：“汝不过一县尉耳！亦欲与阿娘作梗耶？”其人略一侧身，女子倏已不见。此周涑人刺史言者。古香尚书，其同乡先达也。 
　　
　　里乘子曰：鬼能预知人爵秩，大奇。岂以诸公之中惟县尉官阶较卑，气焰亦较杀，择其可欺者而欺之耶？吁！鬼之揶揄，亦何虐哉！ 
　　
　　庚午神诛水怪 
　　
　　周涑人刺史又言，某年暑月，湖北木商运筏至九江关，忽江中一爪大于箕，抓其筏不能行。后筏来者愈多，遂将江路梗塞。或谓木商是必获罪江神，宜以少牢祀之。商从其言，刑牲衅血，酾酒祭祷，爪卒不释。或又谓是必筏藏有妖。商不得已，折筏去木，甫六层，见中藏一蜴蜥，长五尺许，跃入江中，爪倏不见。俄顷，波浪大作，风雨雷电并至，怒涛掀簸，如万马奔腾，震耳骇心，舟人无不战慄失色。忽霹雳一声，一物死江干，形类蜴蜥，长丈馀，其腹中裂，有篆书十一字云：“水怪为害，帝命庚午神诛之。” 
　　
　　金毛吼 
　　
　　周涑人刺史又言，道光初年，江苏崇明县乡村，秋获后，地中无故火起，延烧人家甚众。其处旧有古塚。一日，风雨骤至，一物自塚中出，形如狻猊，竟体皆火，所过草木尽灰。空中数龙下与物斗，雷电随之，且斗且走，入海而去，海水为之沸腾，经日始定。或曰：“此物即金毛吼也。” 
　　
　　蜘蛛怪 
　　
　　海州海中，有母子二蜘蛛，母大于箕，子大于釜，滨海居民皆见之。尝秋日禾黍登场，积草隆然如山，小蛛戏以臀吹之，堆草乱飞，俄顷尽净。道光八年五月十四日，暴雨如注，天大雷电以风，大木斯拔。海滨居民见大蛛起悬空中，五龙环绕，蛛故缩其足，伺龙将及身，足怒伸如劲弓反驰，龙即四散。蛛又缩足，龙又来，又如前怒伸，卒不能近其身。蛛又吐丝缚龙爪，胶不能开，赖火龙来燃其丝，爪乃不为所缚，相斗逾时，仍入海而去。翌日，人拾所火断丝，粗于臂，或盈丈，或盈尺，两健儿持两端而力挽之，竟不能断。 
　　
　　骊叆卿 
　　
　　方伯融公子燕昭言，粤有骊叆卿者，明中叶时，于罗浮出家学道，今四百八十六岁。其子孙甚蕃衍，尝至罗浮，叩请其祖回家一省祠宇。叆卿初不许，求之至再，乃首肯，遂以肩舆舁至宗祠。约炊许，即欲还山。子孙环拜请曰：“老祖宗既归，何不少留？”叆卿让之曰：“此间尘俗气太重，那可久住！”子孙不得已，又命肩舆送其还山。行过市廛，人多见之，其身长如十三四岁童子，白髯垂胸，爪长数尺。甫出城，舁者觉肩上渐行渐轻，察之身渐缩小，未几，才如初堕地之婴，寻倏不见。舆中仅存玛烟瓶一具，以献其子孙，宝之，以为宗器。 
　　
　　记海鹿门别驾少时事 
　　
　　海保，字鹿门，裔出自襄阳孟氏。先世忠颜公乔芳，以从龙勋，隶旗籍，累代有显宦。君幼侍尊人，宦游三吴。容止玉立，风神恬定，读书过目辄了了。弱冠从李申耆先生兆洛游，极爱赏之。兼精骑射击刺、拳勇超距诸艺。性喜任狭，负气好义，见不平事，不惜以身殉之。姑苏玄妙观者，一郡游观之薮也，士女日集恒万人。无赖恶少，见游女少具姿首，必环而尾之；甚至一人唱呵，万声响应，四方攒里，将只身妇女迫困重围，姿意戏侮，手摩足弄，无所不至，既将巾履簪珥分劫携去，名曰“打圈”。在妇女之寡廉鲜耻者，不以为辱，反以为荣，以为必己之色貌过人，方应斯选，且常夸述于人，自鸣得意；而少知自爱者，不幸遇此，亦不免羞愤欲绝。缘陋俗相沿既久，浸习成风，都人士视为惯常，恬不为怪。是以荐绅闺阁，有事至观祈祷，必乘肩舆，从健仆左右护持之，非示夸也，实畏打圈耳。君少时尝同人救一雏女，得免打圈之辱。其事甚快意，故为志之。先是，女郎偕一童游观中，猝遇众无赖，窥其意不善，亟携童踉跄反走。奈众麕缀要遮，女东亦东，女西亦西，评头论足，肆口秽谑，涎视耽耽，不少宽纵，愈逼愈紧，丑态百出。女郎不堪其嬲，宛转娇羞，气急败坏，仓皇四顾，正无计得以幸脱。适君同人至此，目击其状，义气填膺，忿焰莫遏。慨然谓同人曰：“承平世宙，岂有人家弱息，而听强暴公然肆虐于光天化日之下！我辈不救护，谁救护者！诸君其谓之何？倘激于义愤，惠然御侮，抑暴扶良，仆不敏，愿助一臂。”同人笑曰：“君又选事也耶？人家儿女，何预卿事？”君白眼争曰：“谁家无儿女？奈何受狂且窘辱若此！诸君既忍心袖手，不肯向前，仆当独身任之。”言讫，攘臂跃入人丛，横身要截，厉声叱曰：“止止！鼠子不得无礼！”众无赖正猖狂畅意，闻君言，怒答曰：“吾侪逢场作剧。若何人？敢败乃公事！”彼此硬语牴牾。一人遽前，以掌掴君面，君佝身疾出腋下，反掌搏其背，复以趾踆之颠。一人踵而前，又颠之，连踣四五人，馀乃不敢继进，始纷纷鸟兽散，女郎之围以解。于时旁观如堵墙，初以君文弱卤莽，恐难撄众锋，今幸君胜，欢声雷动。咸色喜耳语，窃谓何处少年，重意气作此快举？啧啧称道不置。同人从而虑之曰：“君但快心于一时，懋建义举。然群儿溃窜，怒形于色，必号召以图报复。倘众寡不敌，奈何？”君曰：“实逼处此，讵容中馁！惟今之计，为德不可不卒，请与诸君约：毋短气，毋贰心，当同卫送两小归。纵与若曹遇，共击无不利。”佥曰：“诺。”盖君所同来五人，皆好身手。中有陈叟者，素号“万人敌”，年近七十，精神矍铄，犹能手格虎豹。馀四人亦各矫捷有胆略。因询知两小固同怀姊弟，女郎年才及笄，含睇腼腆，意甚德君，告明居址。君领两人作前导，女郎姊弟居中，陈叟率两人殿后。行至饮马桥，众无赖果召集百数十人，执梃当路，决眥向君，欲得而甘心焉。陈叟须髯怒张，大声嘱君与四人：“第拥其姊弟，从间道急行，勿却顾。若曹来，有老夫在，当以老拳饱之。”君既送女郎至家，其父母审悉巅末，感涕称谢，款洽甚殷。然匆遽间两忘问姓氏，至今君不知其父母为某某，其父母究亦终不知君为何许人也。众无赖见君等护送女郎去且速，又以陈叟独作后劲，咄咄逼人，料非恒流，气为之夺，竟不敢犯。君尝笑谓人曰：“是役也，固儿时选事，但其时亦恃有陈叟在，吾故敢向前。假令尔时吾亦袖手，则陈叟不肯为力，女郎危矣。”其少时负气好义，类如此。 
　　
　　里乘子曰：君从李申耆先生游，肆力于诗古文词。向同在高淳营次，相得甚欢。丁巳冬，君摄事巴城，予特造访。时当岁暮，风雪凄然，封篆无事。君素嗜酒，命童燃炉烧烛，手巨觥拈髭纵谈往事，精悍之色，犹见眉宇。今阔别且有十馀年矣，每一忆及之，殊令人神往于苏长公遇方山子时也。 
　　
　　纪梦 
　　
　　道光乙巳下，大兴朱子泽刺史甘霖，摄灵璧县事。遇予皖城，执手喜曰：“顷将之任灵璧，考邑志，其地实垓下旧壤。故有虞姬墓，岁久芜圮，将事修治。碑文非燕许不办，请以属子。”予再逊而后诺。爰为骈文一首，邮寄刺史，勒诸贞珉。虽一时盛夸人口，然俳青俪白，体制较卑，寻亦不复记忆。越明年丙午，自金陵秋试归，阻风乌江。时当八月下弦，孤篷岑寂，凭窗露眺，凉风浣襟，残月窥幕，江天一色，荡涤尘虑。心畅神奂，儽然欲寐。忽见一古装美人，媥姺登舟，容采照耀；后侍两婢，亦复媖美。予愕眙避席，不知所措。美人乃前敛衽曰：“妾与先生固有文字因缘，故涉嫌就教，休得惊怪。”予亟答拜曰：“一介陬生，伏处穷巷，不省何处得侍天人？所谓文字因缘，傋瞀莫解，请明谕其旨，以开愚窦。”美人笑曰：“妾乃西楚虞姬是也。前朱使君泽及枯骨，知碑文出自椽笔，崇论伟议，使妾读之，千年幽愤，顿为一泄。昨同戚妹往东海寿上元夫人，过我王庙宫，顺道一讯起居，将归瑶池，稔知君舟杈此，特诣谢巨制耳。”予憬然逊曰：“仙姬贞情烈魄，愧咫闻肤见，不能揄扬万一，辱挂齿颊，反增汗颜。”姬曰：“先生勿过撝谦，文信必传，但承褒誉过情，未免感极生愧。妾尤喜叙次论断，多与当年情事符合。方恨与君风马悬隔，晤言无自，今既遘止，良夜正 
　　
　　长，愿略将梗端为先生道之，可乎？”予曰：“幸甚。”爰敬展茵榻，肃姬上坐，再三固让，抗礼就席。叩以当年情事，姬蹙然曰：“君所论楚汉之仁暴强弱，毫厘不谬。龙门作史，书以本纪，具有深心。惜我王妇人之仁，犹豫寡断，当日若听妾言，季何能为？”予曰：“奈何？”姬曰：“君固不知，鸿门之计，妾所与谋，不图范玦空举，庄剑无用。既纵季去，亚父恚甚，急趣妾力争于王，且援吴越已事相况，谓勾践一去，夫差恐终不免。王故不乐妾干预军政，比闻妾言，怒视叱曰：‘谁嗾而言？而妇人焉知大事！’君文所谓鸿门之计不行，乌江之祸已伏，恰中当时窾要，使妾至今思之，犹有遗憾。”予曰：“垓下之战，何遽一败涂地乃尔？仙姬当日身处其境，其何以堪？”姬喟然叹曰：“君言及此，只令人悲。彼日汉兵匼匝，薄暮小雨，黑云如磐，妾待王帐中，方计秣马厉兵，决一死战。夜分忽闻楚歌四起，王拊髀垂涕，顾谓妾曰：“大事去矣！卿将若何？孤悔不听卿言，致有今日。’妾泣慰王曰：‘王但自爱，速自为计。妾荷王厚遇，自有以报，幸勿以妾为念。’王闻妾言，益悲不自胜，乃作垓下之歌，泣以付妾。妾知王意有所授，遂勉和其歌，掣所佩之剑，自刭于王前，以明无贰。”姬语至此，珠泪犹盈盈承睫，不胜悲哽。予亦为之欷歔。但见一侍者出淡红绡帕，前为拭泪；一侍者执碧霞唾盂，前承其唾。予劝慰曰：“仙姬久归仙籍，兴念往事，只合当作他人成败，聊供判论，慎勿过事伤感，有损玉抱。况当日青锋决绝，大节皭然，较息妫、西施等辈，转眼怜人，其薰莸相去，何可以道里计哉！”姬叹息谢曰：“此是先生藻奖，然若曹所为，妾实羞之，宁死不愿效也。”予曰：“不揣再有所请。未审仙姬当日毅然死别，后事犹能知悉否？”姬曰：“妾身虽死，魂固在王左右。王见妾已死，号恸失声。恐人跆藉妾尸，命军校裹以毳旃，舁瘗浅土，王乃独骑决围而走。”予曰：“王所乘骓马，究竟何若？”姬曰：“骓乃神骥，日行千里。先三日前，前蹄忽踅，王恨以为不祥。后所乘似骓实非。此亦天意，倘骓足不踅，其涉水如平地，何至及乌江之难？王歌所谓‘时不利兮骓不逝’，正谓此也。”予曰：“王歌激昂慷慨，仙姬和章，必能相敌。今所传五言，恐是赝鼎。”姬曰：“妾歌仓卒失传，正幸藉以藏拙。乃村儒必欲代彰其丑，妄为拟作，不知妾歌虽属急就，固非五言，究亦不足溷大雅之听。”予坚请赐教，姬乃诵曰：“愁云黕墨兮风声悲，楚歌四合兮中心凄。王衣兮前致词，大事已矣兮妾将安归？妾安归兮事已矣，愿王保重兮妾为王死。”诵毕叹曰：“巴里卑音，聊抒哀绪，君其勿哂。”予侧聆默识，深为叹服。二侍者便趣姬行，云恐戚妹久待。姬曰：“先生非外人，良觌匪易，况夜尚未阑，何妨小坐。”予叩七妹为谁，姬曰：“戚妹乃戚夫人，固非七妹。”予曰：“何不偕来？”曰：“以君文讥为人彘，故羞与相见。”予曰：“此乃吕后悍妒所致，史臣笔之于书，并非小生唐突。”姬曰：“固然。但渠素腆弱，妾亦不得相强。”予曰：“仙姬何独与彼同行？”姬曰：“妾前身本王母第九女，渠乃阿母侍儿。既先后同婴尘网，各历一番苦趣，再返天曹，遂略除前分，齿以姊妹。”予曰：“仙姬此后曾再诞人世否？”曰：“上帝念妾无辜，应得为后，以赎前恨，曾一降世。”予问：“何朝？”曰：“在唐。”问：“为谁后？”姬羞不答。坚叩之，乃答曰：“武后。”予辗然曰：“武后生平所为，较仙姬判若两人，曾自知否？”姬叹曰：“软尘一踏，本性便迷，后果前因，茫无省忆。”予曰：“今天曹尚别有一武后否？”姬曰：“有之，替换托生，各为尔我，譬如树之分植，一树可分数树，一身亦可分数身。即妾而论，妾自一人，阿母之九女又自一人，武后又自一人，顾各具一形，即各赋一性，亦由一树所分枝叶，疏密斜整，终各不同耳。”予为首肯。因笑问曰：“武后为人，不类仙姬，却略似吕后。未审仙姬在日，曾与吕后相见否？”姬笑曰：“岂惟相见，渠尝留我王后宫，乐不思汉。妾鄙其为人，劝王纵之。”予笑曰：“得毋樛木盛德，有所难容？”姬曰：“非也。妾固能容渠，渠反不能容妾也。”予曰：“身后曾受赤眉之辱，信有之否？”姬曰：“此事固不足信。渠殁时齿已濒衰，距新莽二百馀年，纵使朽骨如生，亦非昭妙。贼虽淫暴，夫复何图？意者后人恨其所为，造作此言，以快道路传闻之口，未可知也。但君文感叹汉事一段，可谓才人之笔，面面俱到。妾每循诵及此，辄复破涕为笑。”予谢不敢。因叩项王为人何若。姬曰：“平居燕私，雍容退让，有类文士；一着甲胄，便赳赳可畏。”又问：“今王与仙姬皆返仙班，偶一晤对，尚忆及夙昔儿女之私否？”姬面发赤曰：“蜕脱人寰，孽缘尽割，偶一晤对，俨见大宾。倘少涉妄想，一经上帝觉察，又不知谴谪堕落几重尘劫矣。”予深悔失言。因又问：“仙姬佳城，果否有定远葬首之说？”姬曰：“否否。王初瘗妾之地，妾兄田安实知之。汉兵去后，即为迁葬今处。其时有一侍儿，亦死垓下之难，貌微肖妾，或误为妾首，持以献季，即今定远所葬者是也。重以后人好为傅会，亦何足怪？”姬词锋霅霅，予甚心折。方欲再有所叩，忽听村鸡遥唱，侍儿又前相趣，姬乃兴辞曰：“本愿稍憩，藉罄积愫，缘人天境隔，且有戚妹相待，未便久稽。”爰解珮玉一方，持谓予曰：“此妾在日极所玩弄，珮诸穷，葬时幸未遗失。今以贻先生，聊作润笔。先生珍重。”言讫，率婢珊珊凌空而去。予木立神驰，正深怊怛，忽闻榜人相呼解缆，蘧然惊寤，知为隐几而梦。然残灯明灭，芗泽犹存，果于枕旁检得一玉，长二寸，宽一寸有半，厚盈二米，其色坚润洁白，上锲藻火粉米等形，精致绝伦，的是汉物，不知来自何处，洵可宝也。急援笔记之，以志梦中文字缘也。 
　　
　　附录：重修虞姬墓碑 
　　
　　灵璧之南，垓下之旧址也，其东则虞姬之墓在焉。呜呼！烟销白骨，古战场鬼哭时闻；露暴黄肠，幸从人魂归何处？茫茫千载，累累一抔，寻废垒之存亡，恸前朝之成败。重瞳休矣，大王行妇人之仁；执手卷然，贱妾赍英雄之恨。兴念及此，能不悲哉！乡者胜、广倡乱，馀耳景从，竿木皆兵，锋竞炽。言姁恭谨，未分项暴刘仁；意乌猝嗟，方谓楚强汉弱。试逐中原之鹿，可奏肤功；恐诛当道之蛇，转为呓语。而乃羹未分于俎上，剑空舞于筵前，一着棋输，六州错铸。经战阵者七十，败北如斯；失子弟者八千，引东何忍。人心既畔，天命有归。盖鸿门之计不行，则乌江之祸已伏。当其汉军僄遫，楚唱慞惶，慨赤手兮难支，唤红颜兮无俚。森严刁斗，吾末如何？憔悴胭脂，谁能遣此？引杯看剑，挥涕牵衣，听震耳之鼓鼙，惨断肠于儿女。拔山力竭，徒嗟骓足难前；略地声哀，赢得蛾眉先殉。噫嘻！可谓难矣！彼夫勾践既报夫差，西施转归范蠡，反颜事虏，伊独何人？向使姬以桃花命薄，逐水东西；柳絮身轻，随风来去，则息妫嫁楚，纵令生子不言；甄后归曹，未免有人平视。而乃饮刃计决，匪石心坚，拼一死所以报恩，庶千秋斯无遗憾。原情略迹，在天可配英皇；国破家亡，入地不同褒妲。君子谓：“姬贞而有操，烈而不污。”谅哉！嗟乎！金刀运尽，玉匣尸寒，王业同霸气俱销，尺地与一民安在！戚呼人彘，生罹熏耳之灾；吕号野鸡，死受赤眉之辱。以视姬之就义凛凛，伸志昭昭，完大节于生前，留清名于殁后者，其得失为如何耶？或谓定远之南，亦有姬墓，彼葬其首，此葬其身。花歌草舞，傅会有之；头岱腹嵩，荒唐颇甚。间尝考其图史，按其山川，知仓皇遇敌之时，正宛转捐生之处。金钿委地，指故壤之未湮；紫玉成烟，信佳城之不远。窃恐星霜屡易，瓦砾交丛，石发既滋，溪毛莫荐耳。今令尹大兴朱公，凭吊芳徽，主持韵事。披榛扫径，伐石坚茔，酹旨酒以招魂，征新诗而表烈，不使阿环罗袜获见人间，庶几玉奴金钗永藏地下。江山无恙，风月自佳，茂草遍锄，野花如绣。香埋净土，青冢则怨异明妃；墨洒新碑，黄绢则词惭幼妇。舒伯鲁郎中焘评云：“偶效南朝徐庾体，娓娓可诵。至赞姬好处，原是平心之论，虞兮有知，当感泣地下，为君一作楚舞也。”王研云学博宝仁评云：“笔意大似陈伽陵，而排偶之中，畅发议论，又伽陵所不及。” 
　　
　　里乘卷八 
　　
　　小卫玠 
　　
　　山右卫生，世家子也。儿时颖悟过人，温其如玉。十三岁应童子试，学使者命题面试，赏其文，以为神童，拔冠一军。且谓其学校官曰：“此小卫玠也，异日当清贵，可善视之。”由是小卫玠之名，噪于一黉。遐迩皆倾慕之，愿妻以女。生益自负，择配殊不肯草草。顾幼失恃怙，而家甚寒，年将弱冠，逑好尚虚。生攻苦弥笃，自以为青紫唾手可得，但有千钟粟，何患无颜如玉也。邑郦翁者，家称素封。有女珊柯，年及笄，美而慧，女红之馀，酷嗜翰墨，翁与人酬应书札，类皆倩女代笔。翁益爱怜之，尝夸谓戚党曰：“我家有埽眉才子，若开闺阁科，何患不状元及第耶？”坐是，遴选东床，颇难如愿。一日，珊柯与嫂五台礼佛归，途中适与生遇。珊柯秋波频睨，情殊惓惓。嫂窥其意，悄谓之曰：“小姑知此人乎？此即乡里所称小卫玠者是也。渠与家兄为社友，过从甚密，故识之。小姑如有意，当使兄为执柯。”珊柯红晕于颊，笑而不答。既归，思恋綦切，饮食俱废。嫂固与珊柯善，不时省问，珊柯喟然低谓嫂曰：“我亦不解何故。他日归后，魂魄若失，似此恹恹，恐非佳兆也。”嫂戏慰之曰：“小姑得毋为小卫玠乎？果尔，得谐伉俪，的是嘉耦。当即风示渠，央吾兄来，请命于翁，无不谐也。但其人才丰境啬，家徒壁立，与相如等，未审小姑患贫不？”珊柯叹曰：“实告嫂氏，妹筹之已熟，命好，贫亦可富；不则富亦可贫。富贵在天，有命存焉，何患贫之与有。惟嫂氏图之。”嫂笑曰：“如此，易矣。小姑请自保重，不三日，必有以报命。”珊柯大喜，厥疾顿瘳。里有某公子者，父官粤东太守，卒于任，宦囊充牣，公子扶榇归，服阕。年甫十八，适聘妻某氏病卒，耳珊柯名，倩媒求婚于翁。翁慕公子门第多财，遽喜诺之。嫂闻之，知难挽回，乃备告珊柯，且婉劝之曰：“非嫂方命，奈翁已许公子，虽智如良平，亦难为计。闻公子少年才貌，亦不减小卫玠，况门第家道，有过之而无不及。可见婚姻大事，自有天定，人力断不能与造化角胜。似此天作之合，未尝非福，小姑亦何必甲彼乙此，沾沾然成心不化哉！”珊柯闻之，无可如何，只得惟父命是听。亡何，吉期已届，公子亲迎，演剧宴宾，备极华侈。夜分客散，入房更衣，复出自私，突有人掩出其后，以刀洞其胸而殪之。其人疾入房，吹灭灯烛，知珊柯坐床上，入帏遽抱求欢。珊柯以为公子，骇问：“君何为者，如此卤莽？”其人低答曰“我、我非公子也，乃小、小卫玠也。感、感汝意，特、特来谢。”珊柯惊曰：“公子行且至矣！宜速去，毋使两有不便。”其人曰：“公、公子我、我已刃之矣，可请放心。”珊柯骇曰：“汝言真耶？”曰：“那、那敢相诳。”珊柯顿足失声大哭曰：“汝累我矣！奈何！”其人知不可犯，又恐人至，急摸取珊柯髻上簪，出房拔关窜去。比婢媪等闻珊柯哭声，各秉烛来问讯，见珊柯披发汗喘，惨无人色，争前问故。珊柯具告所以，众大惊，急出觅公子，果见洞胸，僵仆地下，血流遍地。须臾，合宅男妇毕集，公子两弟未及成童，抚尸大哭。平明，具状诉于邑宰。词内并牵连珊柯，保无知情。邑宰即率伍伯来验，时当暮春，见公子身着短袷，俯仆地上，果系出其不意，被刺身死。乃拘生与珊柯，分别研讯。珊柯哭称素与生漫不相识，实不知情。及至讯生，生素未登公堂，骤见有司厉声叱诘，仓猝莫知所对，情殊惶恐。邑宰信以为真，遽请褫革巾衿，备加榜虐。生不堪酷刑，遂致承服。爰书既订，直延颈以待秋决。珊柯虽不知情，以事出有因，亦不能遽释出狱。会按察某公，由牧令起家，陈臬晋省。虑囚及生，颇疑其冤，思为平反，而苦不得法。夜梦一人，持铜镜一枚掷地，碎其半而存其半，歌曰：“铜镜如月，半明即灭。先缺后圆，先圆不缺。”寤后，寻绎梦兆，味后二语，忽有所触。乃授计狱吏，净除一室，备设床帏衾枕，纵生与珊柯聚处其中，以察其情形以告。狱吏如命，并具肴酒，延二人至而告之曰：“公子一案，业已定谳。怜汝二人实一双嘉耦，生离死别，近在指日，特具不腆，聊与稍叙决绝，勿却为幸。”二人俱再三固辞，狱吏笑曰：“我不过一片哀矜之心，并无他意，请勿疑虑，决不使长官知之。”言讫，钥扉径去。初，五台途中之遇，珊柯因嫂知生，而生固不曾留意于珊柯也。自公子狱起，生以为珊柯素无仇隙，意外横遭诬陷，殊深抱恨；至珊柯虽有意于生，自遭公子之变，颇恨生凶暴，前念顿灰。兹被钥于一室，彼此相视，未免心动。珊柯见生温文尔雅，似非杀人之人；即或如此，亦因爱我起见，我幸免祸，而彼指日即正典刑，究竟与我毫无所染，徒丧厥生，情殊可悯，一种怜生之心，不觉时形于色。生虽尝耳珊柯艳声，未曾见面，即狱起，偶与对质，更不敢公然平视，今近在咫尺，细意领略，果信名不虚传。因忆狱吏之言，死期伊迩，与其徒坐虚名，不如暂图实乐，纵正典刑，死亦无憾。乃强颜向前，揖珊柯而叹曰：“小生与娘子平日并无仇隙，一旦横遭诬陷，果何故耶？”珊柯腼腆久之，叹曰：“君所作事，君自知之。妾纵不无怜君之心，然杀人者抵，有国法在，于妾何尤也！”生叹曰：“卿今日尚以为杀人者真小生耶？以卿视小生，力乏缚鸡，岂能杀人者耶？卿既苦口相坐，百喙难解。但枉被虚名，心实不甘！卿如慈悲，俾得一亲肌肤，死亦瞑目矣！”言讫，便拉珊柯求欢。珊柯闻生所言，心甚凄然，雅不欲拒，解衣并寝，曲尽绸缪。事已，珊柯问曰：“始君口吃，而狐臭之气刺鼻，今何不尔也？”生笑曰：“小生向无此疾。卿何所见而云然也？”珊柯因述曩日公子被害后，其人灭烛入帏，所闻实系如此。“然则果非君耶？”生叹曰：“事已至此，想是夙冤。今蒙卿见怜，复何尤怨！”珊柯又将五台归后，如何抱恙，如何与嫂同谋，历历为生具述一过。生不胜感激，叹曰：“小生缪承错爱，若非娘子述及，至死不知。然此中消息，得毋漏泄，俾奸人乘机假冒，致嫁祸于小生乎？”珊柯叹曰：“闺房秘语，人何由知？信如君言，果系含冤。然爰书既订，料难平反。君如屈死，妾誓相从九原，必不独生也！”二人喁喁絮语，狱吏潜听甚晰，一一转达于公。公笑曰：“得之矣。”亟密召郦翁至，问曰：“汝家侮甬来往人等，有口吃而狐臭者乎？”翁沉思久之，对曰：“平日来往人等，惟衣工金二朋者如此。”公曰：“是矣。”亟飞签拘金至。公见其气象猛鸷，料非良善，据案叱曰：“汝杀某公子，嫁名卫生，何也？”金固口吃，闻公言，顿惊失色，口中喃喃，犹欲强辩。公叱左右搜其身，果得质券一纸，赎取验之，即珊柯当日髻上簪也。公笑拈以示金曰：“赃物已得，汝犹欲辩耶？”叱令痛笞之，果吐其实。先是，金幼从师学为衣工，在翁家制衣。比长，所业甚精，翁家男妇衣，大半皆金手制。及珊柯长成，所需衣裙，非金制不着。金尝闻珊柯美，恨未一见。珊柯偶往省妗氏，金窃窥之，不禁狂喜。以珊柯衣非己制不着，谬幸于己有缘，时萌妄想。有某媪者，向在翁家服役，固与金有私。前珊柯与嫂所谋卫生一事，不料媪属垣有耳，闻之，戏述于金。金久欲图珊柯，正苦无当，闻媪言，陡生恶计：乘公子亲迎，潜入其宅，拚为孤注一掷，计杀公子，假冒生名，当可遂愿；即不然，嫁祸于生，己亦可脱然无累。至是，尽吐其实。以金坐抵，而生冤以白。公念生无罪，几陷大辟，诃责邑宰及承讯各官，使为媒，以珊柯妻生；并罚醵资助奁，资生膏火，以赎其愆。闻者无不啧啧称颂。公始悟梦兆铜镜掷碎其半者，仅存二金字也；歌词“铜镜如月，半明即灭”者，月合半明，为朋字，统合之，金二朋即灭也；后二语，谓生与珊柯当为夫妻，先有缺陷，而后团圆；然必先暂使团圆，而后乃无缺陷，故曰“先缺后圆，先圆不缺”也。公初授计狱吏，固是揣度结句而有所触，不谓果以此而获真犯也。生出狱后，喜妻珊柯，又得助醵赀，益发奋下帷，寻联捷。入词馆，秩跻清要。士林传为美谈，足征学使品藻不谬。 
　　
　　里乘子曰：听讼折狱，谈何容易！圣门七十子之贤，独许仲氏，其难可知也。小卫玠之狱，邑宰颟顸锻炼，遽订爰书，使非按察某公设法平反，几何不沉冤莫白。可见天下断无难折之狱。如事关人命，尤不可草草听断；至万分疑难，亦心审慎迟回，澄思渺虑，务求水落石出，不使稍留馀憾。否则，生杀自由，视人命如草菅，漫不加意，彼苍昭昭，难保不无冥报也。某公精诚所格，见于寤寐，授计狱吏，神妙莫测，可以为法。所谓“思之思之，鬼神通之”。观此，足证古人“田中走，东门草”之说不虚也。 
　　
　　婉姑 
　　
　　前明世庙时，浙江绍兴某甲，少游京师，学为银工。心性慧黠，所制务出新式，极臻奇巧，一时长安良匠，佥逊谢不逮。以故都中戚畹勋贵及一切仕族，凡闺阁钗饰，非出某手不贵。缘此出入显贵之门，累资数万。甲有妹名婉姑，素所钟爱，年已及笄，姿首妍丽。幼字同里某乙，以贫故，不能至京亲迎；甲又以事繁不得送归，时以为虑。曾有中表弟某孝廉，公车北上，依甲为居停。试毕下第，将归，甲置酒祖饯。数巡后，甲以朱柈盛朱提一函列几上，前再拜致词曰：“仆有心事，思之数年，未得其人，今幸得吾弟，此愿可了。吾弟少年豪俊，且系至诚君子，倘荷允诺，乃敢毕其词。”孝廉见甲情词恳切，答曰：“我尔骨戚，如力所能任，自当如命，义何敢辞。”甲遂以婉姑相托，谓己不能躬送，“今吾弟南旋，敢请挈带归里，就便为之完姻，曷胜感幸！谨具戋戋，聊助资斧，蕲勿以不腆见却。”孝廉感其情亲谊厚，遂毅然允诺。既抵浙，孝廉即留婉姑在家小住数日，涓吉送其于归。某乙惟有老母，婉姑既嫁至乙家，翌日晨兴，见乙与其母皆为人所杀，骈死厨下。大骇喊呼，邻舍毕至，觇验猜疑，互相惊诧，因共鸣官讯究。明府某公，少年科甲，素以精刻自负。勘验毕，先后拘婉姑并孝廉至，廉得同路回籍情事，乃拍案作色厉声曰：“此案不待问，固已瞭如指掌矣！以怨女旷夫，同行数千里，且皆少年美好，旁无一人，谓一路彼此防闲，历数月之久，能始终作鲁男子，吾不信也！”命虔婆验婉姑，果非处女。某公更以自神，益得意曰：“何如？吾言固不谬也。”遽命以严刑相加，惨掠倍至。二人不任箠楚，只得诬服。狱具，论以大辟。时人亦同声称明府之神，且姗骂婉姑同孝廉人面兽心，有负某甲之托，死不为枉。某甲在京闻之，骇异懊恨，亦以二人之非人类，罪有应得。既又念婉姑自幼相依十馀年，向以礼自守，言笑跬步，不稍苟且；即孝廉为人，亦少年纯谨，边幅甚修，何遽作此蔑礼犯法之事？以此沉吟，疑信不能自决。缘离乡多年，暂将店务倩人督理，自旋展墓，藉侦访此事迹耗。甲故京师名匠，北道大店商贾多与往来。日者至一典店中，正与主人谈次，忽见店伙持金钏一股来，请于主人曰：“此钏制法精巧，因质价太昂，不敢自主，特请命以定去留。”某甲从旁见钏，大惊，泣谓主人曰：“此乃小人女弟于归时赠嫁之物，今幸无意见之，则死者之冤可白矣！”乃具为主人道其原委，请将质钏之人用计留禁。自诣辖邑，鸣鼓上状，饬役拘质钏者至，一讯而服。先是，某甲以某乙家寒，恐妹嫁去难以治生，遂广制金钏数事，约计千金，以作妆奁之资。质钏人本京师剧贼，探知此事，沿途尾婉姑、孝廉之后，直至浙江。于归日，乙家以贫故，合卺成礼后，诸亲便各自辞归。贼乘人众时，预伏厨下，乙母至厨料检什物，贼暗中突出，以刃挥而殪之；乙闻扑击声，自往烛之，贼又突出刃之，遂将乙衣履更换，秉烛进房。婉姑新至，不辨真伪。就寝后，贼以言婉姑云：“闻汝兄赠嫁有金钏数事，制法精巧，何不出以相示？”婉姑以为己夫也者，乃尽将所有出而献之。贼大喜，佯为称赞不已，又与同寝。天明，瞷婉姑睡熟，尽携所有而遁。贼之所供如此。邑令以状上大府，移知浙省，并以入告。世庙震怒，除贼寸磔外，命将该邑令———即素以精刻自负之某明府，处决论抵。承讯在事各官，自督抚以次，均严加议罚。又特旨婉姑给予旌表建坊；孝廉子给荫入监读书。恩法兼施，存殁均感。然则折狱者慎勿以精刻自负矣！ 
　　
　　里乘子曰：予尝谓折狱有三不可：一不可忽，二不可动气，三不可执己见。忽，则曲直是非未尽分明，便已潦草结案，倘有不实不尽，不惟有害于人，兼亦不利于己。动气，则一坐公堂，如归仇寇，不问情由，横加鞭扑，如系罪有应得，固不为过；假使波及无辜，问心亦复何忍？在乡曲良民，平日无事，见官已多恐惧骇汗，况有事拘质公堂，一见官长怒威相加，纵有十分冤情，亦觫觳不敢上达。有司更复执以己见，则箠楚之下，何求不得？虽逞一时之威福，差自快意，而鱼肉苍生，凿伤元气，恐一旦权移势夺，兴尽悲来，作业既多，报施亦复不少。某明府少年科甲，素以精刻自负，遇此大狱，遽命以严刑惨掠，诬服具狱，所谓三不可者，某明府兼而有之。厥后，世庙震怒，罚令论抵，此真罪有应得，夫复何怨？吾愿世之为民父母者，倘遇大狱，皆当以此为鉴。 
　　
　　某氏子 
　　
　　某氏子，频年出外贸易。家惟一母一妻，母老而且盲，赖妇贤孝，藉针黹以供甘旨，晨昏定省，不敢或亏。姑妇二人，相依为命。他日，某氏子归，母喜，命妇烹鸡食之。中夜，某氏子暴亡。邻里以为异，鸣之官。验之，果是中毒。邑令疑妇有私，倍加榜掠，妇不胜其苦，遂诬服。问：“奸夫为谁？”妇本无事，况所识素无多人，仓卒间遽以十郎对，十郎者，某氏子在服之弟也。初，某氏子出门时，嘱十郎时为省母，藉代支理家政。十郎年少诚谨，以受某氏子之托，时至其家，经理甚周，母与妇甚德之。今妇迫于严刑，不得已以十郎塞责，令签拘十郎至。十郎见妇，泣曰：“嫂氏云何？”妇亦泣曰：“叔叔，奴……”语未毕，已哽咽不能成声。令见其情状，拍案叱之曰：“奸夫淫妇，在公堂之上，犹不知耻，而靦然人面，相对嘤喔，作儿女丑态耶！”乃不容十郎置辩，横加鞭楚，死而复苏者数次。十郎无奈，亦遂诬服。狱具，论辟，行刑有日矣。巡抚某公者，公明仁恕之大君子人也。虑囚至此，心甚疑之，以问幕宾。会幕宾方与其徒围棋，正专心致志，不遑旁骛，乃漫应曰：“此狱已具，属吏不知费几许推敲，料亦无所冤曲。公又何必故意驳诘，致滋多事耶？”某公乃不复平反。妇与十郎遂均坐大辟矣。是夜，漏三下，幕宾将就寝，忽闻门外剥啄声甚厉，审是妇女声音，怪暮夜何得有妇女来此，叱令速去。闻门外厉声答曰：“而不开门，我岂不能入耶？”歘见一女从门罅入，披发喋血，怒视幕宾，戟手指而詈之曰：“而以布衣为军门上宾，不过粗识得几个之无，便谓精熟申韩，诓骗居停，坐享厚俸，以人命为草菅，毫不详慎。昨妾此案，中丞方欲平反，不耻虚怀下问，倘能迎机襄赞，或得一线生机；而但以围棋故，支吾漫应，以致妾等冤情不能昭雪。妾死固不足惜，惟弑夫恶名，心实不甘。妾已请于帝，许向而索命矣！”言讫，便欲向前扑攫。幕宾骇汗如雨，急长跪请于妇曰：“某罪诚应死，但离家年久，尚有八旬老母，能容回家一诀别不？”妇应曰：“念而孝心，姑宽贷一月。而宜速归，迟则无及矣！”言讫，恨恨而去。某见妇去，毛发竖立。诘旦，谒居停，具以实告，治任驰归，匝月果卒。中丞某公，闻而骇异，乃改装易服，诣某氏子家，见妪备审崖末。闻瞽妪泣且詈曰：“客尔何知，吾儿之惨死，不知其由；惜有司昏愦，不加详察，诬我贤妇，坐以大辟，伤哉冤也！”公佯问：“何谓也？”妪曰：“客固不知，老妇与彼，名虽姑妇，恩逾母女。终朝厮守，坐卧不离，何由有私？乃有司刑逼诬服。闻巡抚某公，公明仁恕，狱上，万一希冀或得平反。不谓亦一体瞉霿，诬正典刑，沉冤莫白。惜老妇残年向尽，又以目废，不能上叩九阍，一为申雪耳！”公又问：“十郎为谁？”妪曰：“彼乃老妇之犹子。吾儿出门时，以老妇及家政相托，少年诚谨，德反成仇。想业由前世，夫复何说！”公不胜叹息。既诘得食鸡一事，便托腹肌，出钱命代市一鸡，倩人烹好，即置于向日子所具食之处，乃一葡萄架下。公留心黠察，见热气上薰，少选，架上一丝下缒，直入碗中，非竭目力不见。公知有异，取一脔饲犬，犬毙。乃谓妪曰：“尔妇之冤，我能代申，尔姑待之可也。”妪不解所谓，但合手称谢而已。公将熟鸡裹以旋署，檄邑令及承讯在事各官至，以实告之，众喏喏相视，若不深信。公随命呼一犬至，饲以鸡一脔，果立毙，众始服罪。命人往搜架上，得一蝎，长四寸许，盖所缒之丝即是物也。公乃以实入告，自请议处，邑令以诬拟罪论抵，馀各议罚有差。又请以贤孝旌某氏妇，以义士旌十郎，各建坊以慰冤魂；妪着地方有司伏恤，以终馀年。制曰：“可。”此狱幸赖中丞之贤，卒得暴白。向使幕宾因居停来问，一经诘驳，断不致令贤妇义士抱屈九泉。观其暮夜叩门索命一节，洵属快事。可不慎欤！可不慎欤！ 
　　
　　里乘子曰：某氏子之狱，巡抚某公疑问幕宾，向使幕宾闻公之言，细意重究，未尝不可覆盆得雪；乃贪恋手谈，漫应了事，致使含冤地下者暮夜前来索命。彼鬼所责之语，句句中的，幕宾虽有百喙，不能置辩。鬼念其孝心，宽贷一月，得以归正首邱，诚为侥幸之至。窃惟吾儒读书读律，出膺民社，折狱一事，切不可自恃精明，稍事疏忽。先贤曾子有言：“如得其情，则哀矜而勿喜。”是得其情者尚当哀矜，况未必尽得其情者乎！《书》曰：“罪疑惟轻，功疑惟重。”又云：“与其杀不辜，宁失不经。”此数语与曾子之言，实可互相发明。凡司刑名者，皆当时存方寸，则子惠元元，造福无量矣！ 
　　
　　媚芗 
　　
　　巢县富室某翁，五十无子，惟一女，名媚芗，美而慧。年十四，犹延师教之读书，诸子百家，过目辄了了。翁夫妇皆钟爱之，凡泉刀出纳，皆归经理。每晚读罢，纪纲仆鱼贯而入，屏息立左右白事毕，先后呈簿请会计，女耳听目察，口咨手画，无毫厘差谬。众咸敬畏，不敢稍欺。翁尝曰：“古云：生女虽逊男，慰情良胜无。若我媚芗，正恐男子中亦未易多觏也。”初，邻舍某秀才，有子曰恂生，长女一岁。髫龄即与女同学，齿相若，情亦极相亲，丰姿颖悟，亦甚相埒。见者皆叹为天然嘉耦，翁夫妇亦以为然，但以贫故，未之许也。一日，师饭后来塾，见女被人杀死地上，大惊，急呼翁夫妇至。验之，女下体衣褫褪私处，伤痕狼藉，血流至踝，审是强奸迫杀。翁夫妇睹此情状，恸彻于心。疑必恂生所为，遂指名讼之官，并贿求必以恂生议抵而甘心焉。邑令某公，健吏也。既受翁贿，又默自因事揣情，亦不甚径庭，遂将恂生严刑敲楚，迫勒具供，以逼奸致杀，加等坐抵。师以约束不严，失察酿祸，议流二千里。某秀才仅此一子，虽心知其冤，以家贫无力营救，况素性懦葸，但坐视其诬受大辟而已。师故邑名诸生，流至闽省，士林中怜其非罪，又仰其文名，故多乐与之游。会尚书某公予告在籍，欲延名师，以课其公子，选阅多人，都不当意。或以师荐，尚书命取平日所为制艺读之，大为赞赏。聘币相延，极称契合。师适需理发，命呼整容匠至。甫入户，瞥见师，踉跄返走。师甚诧异，以其面熟，猝难省忆，以叩公子。云：“比来待诏，乃师乡人，不知何以见师返走。”师闻为乡人，顿觉省悟，乃瞿然曰：“是矣，陷我于此者，殆即此贼也。”盖此匠本与富翁同里，幼即出入其家。彼日亦因将为师理发来塾，见惟媚芗在此作书，更无他人，不禁顿起淫心，强拉求欢。撑拒间恐女声喊，恰有一切书刀，遂按而刭之，怀刀而奔。又恐狱终及己，乃逃亡。转徙至闽，不图忽与师遇，深虑行踪败露，故心虚情怯，猝见师，急欲回避。师初固料不及此，今见其形迹可疑，因忆此狱初兴时，彼便无故亡去，安知非畏罪而遁？爰以情告尚书，拘送有司，果一械尽吐其实。闽抚以师无罪，具文咨准开复。并将整容匠槛解回籍，讯质定罪。此狱已越六七年，某秀才正以恸子卧病，忽师归，述知此事，大喜，沉疴顿减。谋与师联名上控，务求昭雪。时前邑令已荐擢郡守，奉准公文，情知错误，又闻师与秀才将谋上控，恐不利于己，乃倩人关说，以重资啖二人，求罢控。初固不许，既念死者不能复生，又贪重资，遂不复控。惟将整容匠瘐死狱中。 
　　
　　里乘子曰：向闻此县令由翰林出膺民社，素号健吏，此狱以贿故，不肯详察，锻炼坐抵，致使无辜儒童含冤地下，可谓憯极。然天道之巧，其师议流，不于他处而在闽省，俾与真犯相遇，事越六七年，卒使覆盆得雪，诚属快事。惟师与某秀才，但贪重资，不肯联名上控，不然县令虽擢郡守，焉能逃罪哉！ 
　　
　　清苑县某氏女 
　　
　　直隶清苑县，有兄弟伯仲析爨而居者。仲无行，遗产荡尽，赖伯友爱，时赒济之。伯年逾五旬，仅一子，弱冠娶某氏女，逑好甚敦。会仲妻以急逋，诣伯求助。伯子暮从市中归，腹苦饥，某氏女方晚炊，伯子遽索蔬饭食之，七窍血暴涌，逾时顿卒。某氏女惶恐失措，奔告伯夫妇，相持恸哭，几不欲生。仲妻瞪目旁哭，厉声曰：“伯年半百，仅此一脉，今无辜暴死，某氏女不能辞其咎矣！若置不究，其如死者何！予夫妇忝期服亲，决不稍贷也！”归诉于仲，遂偕伯夫妇共鸣之官，直控某氏女毒死亲夫。官使伍伯验之，确系服毒致死，乃严刑榜讯。某氏女荏弱，不能耐五木，遂诬服因奸起见，并指某甲为奸夫。某甲故中表亲，读书虽未成，而素行不苟。拘至，畏刑，亦直承不敢置辨。爰书已定，将付大辟矣。适讷近堂制军移节总督直隶，虑囚至此案，疑其不实，欲平反之。明府某公者，健吏也，听讼为一时之冠。因公晋省谒制军，讷公告以此狱，命为平反。明府以案逾三年之久，业经多官研讯，又系大辟，不敢承鞫。讷公怒让之曰：“君久膺民社，素著循声，若不昭晰此案，是视人命如草菅。似此畏难规避，吾将以白简劾之，勿谓老夫无情也！”明府不得已，细核历年案牍，几厚盈尺。观其屡断屡翻，其中情词实有可疑，爰命拘集在案诸人，隔别细研。见某氏女与某甲均辞气温和，不类杀人者，益信其冤。又讯伯夫妇，佥谓某氏女入门后，事舅姑甚孝，夫妇亦曾无诟谇，且未见某甲往来，是非有无，不敢臆断。讯至仲妻，则厉声哭骂，谓贱婢以奸斩伯氏之嗣，不付大辟，不足以服死者云云，词色悍暴，殊非良善。明府谛审久之，忽拍案叱谓仲妻曰：“下毒者非他人，即汝是也！汝毒犹子，奈何诬某氏女乎？”仲妻失色，极口叫屈。明府怒命严刑拷之，不肯遽服。时方冬月，自日昳讯至漏三下，犹未吐实。夜半，忽阴风惨栗，屋瓦飞鸣，满堂灯烛幽绿如萤，众见一大蜈蚣，长二尺许，蜿蜒由户外驰入仲妻裈中。群诧为异事，急命褫裈搜之，不得。明府知为冤鬼作祟，益命加刑。仲妻知不可掩，乃尽吐其实。盖仲妻久欲吞伯产，每至伯家，必怀砒少许，伺隙投之，恰值某氏女晚饮，瞷其无人，遂潜下焉。固欲酖伯一家，及伯子以饥先服毙命，遂乘机嫁祸某氏女，亦计之至得也。至此吐实，始共颂制军虑囚之神，且叹明府不愧为老吏断狱。或请于明府曰：“公何以知为仲妻也？”明府笑曰：“是不难，要在听讼者留心察言观色耳。彼姑舅且不敢臆断，而仲妻竟敢直声其罪，令人可疑；况其日适至伯家，更露破绽。姑试恐喝，不谓竟成信谳也。”爰以仲妻抵罪；又以某甲无辜株连，遂以某氏女妻之，并嗣为伯后。 
　　
　　里乘子曰：此狱据舅姑供称，某氏女入门后，事舅姑甚孝，夫妇亦曾无诟谇，且未见某甲往来，是非有无，不敢臆断，而讯及仲妻，则厉声哭骂，竟敢促付大辟，揣情察理，原有破绽可寻，惜粗心人不能细意领会。一经健吏听断，便难掩饰。“察言观色”四字，的是听讼要诀。吾愿为民父母者，凡遇折狱，皆当以明府某公为法；然非制军，则明府虽有才亦不肯用，尤愿为大府者，虑囚当以制军为法也。 
　　
　　杜有美 
　　
　　太原诸生杜坚，字子密。世席厚资，藏书甚富。壮年生一子，命名有美，字小甫。杜有妹，嫁同里诸生卢某，家亦小阜，有女名慧娟，与有美同月生。杜妻郑，与妹极相得，以故，妹时归宁，小儿女常易乳而哺，相爱各不啻己出。既齿日长，容貌都美，情亦日亲。年已十三，俱未婚配。凡为有美执柯者，郑意在慧娟，悉却之；试商之妹，亦首肯，归以告卢。卢素迂拘，以有内戚嫌，殊不以为可。妹让之曰：“腐儒，何太不脱头巾气！只许我杜家人嫁汝，不准汝卢家人嫁还我家耶？况我侄殊不恶，亦未必有玷汝女！我业已许之矣。生女当由母作主，勿预父事，汝休得过问！”卢大怒曰：“汝何太不通道理？古云：女子三从，在家从父，出嫁从夫，夫死从子。我一息尚在，不惟慧娟当从父命，即汝亦当从夫命。今我不肯缔婿，汝焉敢擅专耶！”夫妻反唇相稽，几至反目。初，杜妹归宁，每携慧娟与俱，自议婚后，卢不许慧娟再往。有美偶来省视，亦不许慧娟相见，中表从此路人矣。有美与慧娟，一经睽隔，思慕綦殷。荏苒倏逾两年，情窦俱开，益难为情，而两地相思，只可自愉，各不能掬心相示。有美无可奈何，倩画师写《太真献镜图》，自题一诗云：“狡狯温郎绝世才，风流不厌自为媒。三生幸遇金闺彦，一笑亲陈玉镜台。”将画与诗，贿某媪密付慧娟求题，以察其意。慧娟正苦思有美，不知可否同心，见画与诗，喜感交并，爰拈笔端楷题一绝于轴末，以答其意。曰：“两地相思两不知，玉台一献当红丝。老奴伎俩何难料？请待良宵却扇时。”题毕，仍倩某媪携归有美。有美见诗狂喜，朝夕焚香披诵，如获异宝。由是两心遥遥相印，各以嫁娶自誓。惟苦不得遂，不觉恹恹俱病，医药罔效。杜夫妻与妹皆知两人致病之由，筹有以破卢之执。妹曰：“腐儒，外固而内葸，非以计劫之不可。兄嫂可无虑，我自有以报命。”杜夫妻大喜拜谢，并求速为玉成，妹诺之。卢固钟爱慧娟，见其病甚绵惙，实深愁忧。会杜妹归，卢问有美病状如何，妹怒答曰：“殆不起矣，何劳汝问！”卢叹曰：“我正虑慧儿疾革，不谓汝侄亦尔！”妹白眼相视，诋之曰：“一双好儿女，皆为汝杀却！夫复何说！”卢惊问：“何谓也？”妹唾其面曰：“老物尚梦梦耶！若自幼哺同乳，寝同席；比长，相亲相爱，此人情也。既知亲爱，则必欲偕伉俪，以图永好，此尤人情之常也。圣人制礼，尚缘人情，偏汝老物，拘执成见，竟不曲体人情耶？自汝拒婚后，若即俱病，病且日剧，殆皆不起。我实不忍仰息见若俱死，请先自刭于君前，泉下当撮合若仍成嘉耦，以偿夙愿。老物又将奈何耶！”言毕，袖出匕首，长尺有咫，莹然如雪，掷置案头，铮铮有声。指谓卢曰：“我两人结缡廿载，请从此别！”卢瞪视良久，曰：“卿且少安毋躁，容再商议。”曰：“我志已决，复何商议！”曰：“然则允若婚配，卿可不死否？”杜妹笑曰：“果尔，若疾当已，我又何必求死？”卢曰：“如卿所言。卿重母党，尝自誉其侄；我本俗人，不喜白衣女婿。必俟汝侄读书成名，方准亲迎，可乎？”杜妹笑曰：“有何不可？吾侄喜如所愿，必能刻志用功，又何患不成名耶？”卢曰：“若是，汝可归告兄嫂，速遣冰人来，当遵前命。”杜妹乃袖刀而藏。翌日，归告兄嫂，大喜，遂委禽焉。两小闻之，疾俱若失。有美果下帷攻苦，岁试，补博士弟子员；越岁，食饩秋闱，一战捷于乡。杜妹闻报，喜曰：“若今可以亲迎矣。”卢犹欲待礼闱后 
　　
</div>
    <div class="pagination">
<a href="里乘_page8.html">上一页</a><span>...</span><a href="里乘_page4.html">4</a><a href="里乘_page5.html">5</a><a href="里乘_page6.html">6</a><a href="里乘_page7.html">7</a><a href="里乘_page8.html">8</a><span class="current-page">9</span><a href="里乘_page10.html">10</a><a href="里乘_page11.html">11</a><a href="里乘_page12.html">12</a><a href="里乘_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
