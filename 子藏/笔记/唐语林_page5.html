<!DOCTYPE html>
<html>
 <head>
  <meta charset="utf-8"/>
  <title>
   唐语林 - 第 5 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐语林 - 第 5 页/共 12 页
  </h1>
  <div class="content">
   懿宗晚年政出群下。路岩年少固位，一旦失势，当路皆仇隙，中外沸腾，所指未必实也。初，岩为淮南崔铉度支使，除监察，十年不出京师，致位宰相。铉谓岩必贵，尝曰：“路十终须与他那一官！”自监察入翰林，铉犹在淮南，闻曰：“路十如今便入翰林，何能至老？”皆如言。
    突厥平，温仆射彦博请迁于朔方，以实空虚之地，于是入居长安者且万家。魏郑公以为夷不乱华，非久常之策。争论数年不决。至开元中，六胡反叛，其地复空。
    太宗令卫公教侯君集，君集言于帝曰：“李靖将反矣！至微隐之术，辄不以示臣。”帝以让靖，靖曰：“此乃君集反尔！今中夏安，臣之所教，足以制四夷矣，而求尽臣之术者，将有他心焉。”
    润州得玉磬十二以献，张率更叩其一，曰：“是晋某岁所造也。是岁余月，造磬者法月，数有十三，今阙其一。宜于黄钟九尺掘之，必得焉。”敕州求之，如言而得。
    郑公见《秦王破阵乐》，则俯而不视；奏《庆善乐》，则玩而不厌。
    贞观中，有婆罗门僧言“佛齿所击，前无坚物”，于是士女奔凑，其处如市。时傅奕方病卧，闻之，谓子曰：“非是佛齿也。吾闻金刚石至坚，物莫能敌，唯羚羊角破之。汝但取试焉。”胡僧监护甚严，固求，良久乃得见。出角叩之，应手而碎，观者乃止。今理珠者用此角。
    阎立本善画。至荆州，视张僧繇旧迹，曰：“定虚得名耳。”明日又往，曰：“犹是近代佳手耳。”明日又往，曰：“名下无虚士。”坐卧观之，留宿其下，一日不能去。
    高宗时，群蛮聚为寇，讨之辄不利，乃除徐敬业为刺史。府发卒迎，敬业尽放令还，单骑至府。贼闻新刺史至，皆缮理以待。敬业一无所问，处他事已毕，方曰：“贼安在？”曰：“在南岸。”乃从一二佐史而往观之，莫不骇愕。贼所持兵觇望，及见船中无人，又无兵仗，更闭营隐藏。敬业直入其营内，告云：“国家知汝等为贪吏所害，非有他恶。可悉归田里，无去为贼。”唯召其帅，责以不早降之意，各笞数十而遣之，境内肃然。其祖英公壮其胆略，曰：“吾不办此，然破我家者必此儿！”英公既薨，高宗思平辽勋，令制其冢，象高丽中三山，犹霍去病之祁连山。后敬业举兵，武后令掘平之。大雾三日不解，乃止。
    张沛为同州，任正名为录事，刘幽求为朝邑尉。沛常呼二公为任大、刘大，若交友。玄宗诛韦氏，沛兄殿中监涉见诛，并合诛沛。沛将出就刑，正名时谒告在家，闻之，遽出曰：“朝廷初有大艰，同州，京之左辅，奈何单使至，害其州将？请以死守之。”于是劝令覆奏，送沛于狱，曰：“正名若死，使君可忧；不然，无虑也。”时刘幽求方立元勋，用事居中，竟脱沛于难。
    萧至忠自晋州之入也，大理蒋钦绪即其妹婿，送之曰：“以足下之才，不忧不见用，无为非分妄求。”至忠不纳。蒋退而叹曰：“九代之卿族，一举而灭，可哀也哉！”至忠既至，拜中书令，岁余败。
    高公骈镇蜀日，因巡边，至资中郡，舍于刺史衙。对郡山顶有开元寺，是夜黄昏，僧众礼佛，其声喧达。公命军候悉擒械之，来朝笞背斥逐。召将吏而谓之曰：“僧徒礼念，亦无罪过，但此寺十年后，当有秃丁数千为乱，以是厌之。”其后土人皆髡执兵，号“大髡”、“小髡”，据寺为寨凌胁州将，果叶高公之言。
    张九龄，开元中为中书令。范阳节度使张守奏裨将安禄山频失利，送戮于京师。九龄批曰：“穰苴出军，必诛庄贾；孙武行法，亦斩宫嫔。守军令若行，禄山不宜免死。”及到中书，张九龄与语久之，因奏戮之，以绝后患。玄宗曰：“卿勿以王夷甫识石勒之意，杀害忠良。”更加官爵，放归本道。至德初，玄宗在成都，思九龄先觉，制赠司徒，遣使就韶州致祭。
    李相夷简未登第时，为郑县丞。泾军之乱，有使走驴东去甚急，夷简入白刺史曰：“京城有故，此使必非朝命，请执问。”果朱Г使滔者。
    德宗自复京阙，常恐生事，方镇有兵，必姑息之。唯浑奏事，不过，辄私喜曰：“上不疑我。”
    顺宗风噤不言，太子未立，牛美人有异志。上乃召学士郑于小殿，草立太子诏。执笔不请而书“立嫡以长”四字，跪呈。顺宗然之，乃定。
    ●卷三 赏誉
    贞观中，蜀人李义府八岁，号神童。至京师，太宗在上林苑便对，有得乌者，上赐义府。义府登时进诗曰：“日里扬朝彩，琴中伴夜啼；上林多许树，不借一枝栖。”上笑曰：“朕以全树借汝。”后相高宗。
    玄宗燕诸学士于便殿，顾谓李白曰：“朕与天后任人如何？”白曰：“天后任人，如小儿市瓜，不择香味，唯取其肥大者。陛下任人，如淘沙取金，剖石采玉，皆得其精粹。”上大笑。
    德宗每年征四方学术直言极谏之士，至者萃于阙下，上亲自考试，绝请托之路。是时文学相高，当途者咸以推贤进善为意。上试制科于宣德殿，或下等者，即以笔抹之至尾。其称旨者，必吟诵嗟叹；翊日，遍示宰相学士，曰：“此皆朕之门生。”公卿无不服上精鉴。宏词独孤授吏部试《放驯象赋》，上自考之，称其句曰：“化之式孚，则必受乎来献；物或违性，斯用感于至仁。”上特书第三等。先是代宗时外方进驯象三十二，上即位，悉令放荆山之南。而授献赋不伤于顾忌，上赏其知去就。
    白居易应举，初至京，以诗谒顾著作况。况睹姓名，熟视曰：“米价方贵，居亦不易。”及披卷，首篇曰：“咸阳原上草，一岁一枯荣；野火烧不尽，春风吹又生。”乃嗟赏曰：“道得个语，居即易也。”因为之延誉，声名遂振。
    李贺以歌诗谒韩愈，愈时为国子博士分司，送客归，极困。门人呈卷，解带，旋读之。首篇《雁门太守行》云：“黑云压城城欲摧，甲光向日金鳞开。”却缓带，命迎之。
    广平程子齐昔范，未举进士日，著《程子中暮》，韩文公称叹之。及赴举，干主司曰：“程昔范不合在诸生之下。”当时不第，人以为屈。庾尚书承宣知贡举，程始登第，以试正字从事泾原军。李逢吉在相位，见其书，特荐，拜右拾遗，竟因逢吉湮厄而没。其立身贞苦，能清谈乐善，士多附之。与堂舅李信州虞相善，又交裴夷直，皆士林之望也。
    元稹在鄂州，周复为从事。稹尝赋诗，命院中属和。周簪笏见稹曰：“某偶以大人往还高门，谬获一第，其实诗赋皆不能。”稹曰：“遽以实告，贤于能诗者。”
    刘侍郎三复，初为金坛尉，李卫公镇浙西，三复代草表云：“山名北固，长怀恋阙之心；地接东溟，却羡朝宗之路。”卫公嘉叹，遂辟为宾佐。时杭州有萧协律悦，善画竹，家酷贫，白居易典郡，尝叙云：“悦之竹举世无伦，颇自秘重，有终岁求其一竿一枝不得者。”又遗之歌曰：“余杭邑客多羁贫，其中甚者萧与殷，天寒身上犹衣葛，日高甑中未扫尘。”悦年老多病，有一女未适。他日，病且亟，谓其女曰：“吾闻长史刘从事，非有通家之旧，复无举荐之力。自（案：此下原阙一字）众为贤侯幕府，必有足观者。今知未婚，吾虽未识，当以书托汝。”三复览其书，数日未决。会夜梦有黄衣使，致藁一束于其门。翊日，言于卫公，公曰：“藁，萧也。此固定矣。”三复遂成婚。
    白敏中在郎署，未有知者，虽李卫公器之，多所延誉，然而无资用以奉僚友。卫公遗钱十万，俾为酒肴，会省ト诸公宴。已有日。时秋霖涉旬日，贺拔员外求官未得，将欲出京，来别。与敏中同年。主阍者告以方候朝官，缪以他适对。驻车留书，叙羁游之困。敏中得书，叹曰：“士穷达当有时命，苟以侥悻取容，未足发吾身。岂有美馔上邀当路豪贵，而遗登第故人？”遂令召先宴。既而朝客来，闻与宴，众人咸去。他日，见卫公。问来者谁，敏中具对：“以留，负于推引。”卫公亦称云：“此事真古人所为。”自后以评事先拜，而敏中以库部郎中入翰林为学士，未逾三年，为丞相。
    大中末，谏官献疏，请赐白居易谥。上曰：“何不读《醉吟先生墓表》？”卒不赐谥。弟敏中在相位，奏立神道碑，使李商隐为之。
    宣宗舅郑仆射光，镇河中。封其妾为夫人，不受，表曰：“白屋同愁，已失凤鸣之侣；朱门自乐，难容乌合之人。”上大喜，问左右曰：“谁教阿舅作此好语？”对曰：“光多任一判官田询者掌书记。”上曰：“表语尤佳，便好与翰林一官。”论者以为不由进士，又寒士，无引援，遂止。
    光德刘相宗望举进士，朔望谒郑太师从谠。阍者呈刺，裴侍郎瓒后至，先入从容，乃召刘秀才。刘相告以主司在前，不敢升坐。隅拜于副阶上，郑公降而揖焉。郑公伫立，目送之，久方回。乃谓瓒曰：“大好及第举人。”瓒唯唯，明年为门生。
    令狐氵高、弟澄，皆好文。自楚及澄，三世掌诰命，有称科场中。
    令狐氵高以父为丞相，未得进。氵高出访郑侍郎，道遇大尹，投国学避之。遇广文生吴畦，从容久之。畦袖卷呈氵高，由是出入氵高家。氵高荐畦于郑公，遂先氵高一年及第，后至郡守。
    懿宗尝行经延资库，见广厦钱帛山积，问左右：“谁为库？”侍臣对曰：“宰相李德裕，以天下每岁度支备用之余，尽实於此。自是以来，边庭有急，支备无乏。”上曰：“今何在？”曰：“顷坐吴湘贬崖州。”上曰：“有如此功，微罪岂合诛谴！”由是刘邺进表雪冤，遂许加赠。
    刘仁表，刘允章门生。初，允章知举，仁表与李都善，即访之，而谓都曰：“仪之某为朝廷委任，何以见裨，少塞责乎？”都欲荐其所知者，允章迎谓之曰：“谓不言牛、孔，安得岁岁须人？”先是牛、孔数家，凭势力，每岁主司为其所制，故允章亦云，适中都所欲言者。都曰：“蕴中错也，愿其往之。”（案：此句文义难明，疑有脱误）以与允章雅熟，都纳焉，即孔纡也。复授允章以文一轴，发之且大半，曰：“此可以与否？”允章佳赏，比及卷首，乃仁表也。允章鄙其轻薄而辞之。都曰：“公是遭罹者，奈何复听谗言乎？”于是皆许之。仁表后为华州赵骘幕，尝饮酒，骘命欧阳琳作录事，酒不中者罚之。仁表酒不能满饮，琳罚之，仁表曰：“鄂渚尚书解取录事，不解放门生。”时允章镇江夏，仁表皆自谓也。
    毕相П家素贱。李中丞者，有诸院兄弟与П熟。П至李氏子书室中，诸子赋诗，П亦为之。顷者李至，观诸子诗，又见П所作，称其美。П初亦避之，李问曰：“此谁作也？”诸子不敢隐，乃曰：“某叔，顷来毕П秀才作也。”П遂出见。既而李呼左右责曰：“何令马入池中，践浮萍皆聚，芦荻斜倒？”怒甚，左右莫敢对。П曰：“萍聚只因今日浪，荻斜都为夜来风。”李大悦，遂留为客。
    刘仁轨为左仆射，戴至德为右仆射，人皆多刘而鄙戴。有老父陈牒，至德方欲下笔，老父问左右：“此是刘仆射否？”曰：“是戴。”因急就曰：“此是不解事仆射，却将牒来。”至德突令授之。戴在职无异迹，当朝似不能言者。及薨，高宗叹曰：“自吾丧至德，无复闻谠言。在时，事有不是者，未尝放过。”因索其前后所陈章奏，阅而流涕，朝廷始重之。
    相国刘公赡，其先人讳景，本连州人，少为汉南郑司徒掌笺。因题商山驿侧泉石，司徒奇之，勉以进修，俾前驿换麻衣，执贽见之礼。后解荐，擢进士第，历台省。赡孤贫有艺，虽登科第，不预急流。任大理评事日，饣粥不给，尝于安国寺相识僧处谒飧，留所业文数轴，置在僧几上。致仕刘宾客游寺，见此文卷，甚奇之，怜其贫窭，厚有济恤。又知其连州人，朝无引援，谓僧曰：“某虽闲废，能为此人致宰相。”尔后授河中少尹，幕僚有贵族浮薄者蔑视之。一旦有命征人，蒲尹张筵而饯之。轻薄客呼相国为“尹公”曰：“归朝作何官职？”相国对曰：“得路即作宰相。”此郎官大笑之，在席亦有异言者。自是以水部员外知制诰，相次入翰林，以至拜相。
    郑愚尚书，广州人。雄才奥学，擢进士第，扬历清显，声称ピ然，而性本好华，以锦为半臂。崔魏公铉镇荆南，郑除广南节制经过，魏公以常礼延遇。郑举进士时，未尝以文章及魏公门。此日于客次换麻衣，先贽所业。魏公览其卷首，寻已赏叹至三四，不觉曰：“真销得锦半臂也。”又以魏公故相，合具军仪廷参，不得已而受之。魏公曰：“文武之道，备见之矣。”其钦服形于辞色也。或曰：“郑公因醉眠，左右见一白猪。”盖杜征南蛇吐之类。
    郭暧尚升平公主，盛集文士，即席赋诗，公主帷而观之。李端中宴诗成云：“薰香荀令偏怜少，傅粉何郎不解愁。”众称妙绝，或谓夙篝，端曰：“愿试一吟。”钱起云：“请以起姓为韵。”复云：“新开金埒教调马，旧赐铜山许铸钱。”暧出名马金帛为赠。是席，端为首；送王相镇幽朔，韩翌为首；送刘相巡江淮，钱起为首。
    独孤郁，权相子婿也，历掌内外制，有美名。宪宗叹曰：“我女婿不如德舆。”
    孔葵为华州刺史，奏江淮进海味，道路扰人，并其类十数条。后上不记其名，问裴晋公，亦不能对，久之方省。乃拜葵岭南节度，有异政。南中士人死于流窜者，子女悉为嫁娶之。
    吕元膺为鄂岳都团练使，夜登城，女墙已锁，守者曰：“军法：夜不可开。”乃告言中丞自登，守者又曰：“夜中不辨是非，虽中丞亦不可。”元膺乃归。明日，擢为重职。
    ●卷三 品藻
    姚梁公与崔监司在中书。梁公有子丧，在假旬日，政事委积，处置皆不得。言于玄宗，玄宗曰：“朕以天下事本付姚崇，以卿坐镇雅俗。”及梁公出，顷刻间决遣尽毕。时齐平阳为舍人，在旁见之。梁公自以为能，颇有得色，乃问平阳曰：“余之为相，比何等人？”齐未及对。梁公曰：“何如管、晏？”曰：“不可比管、晏。管、晏作法，虽不及后，犹及其身。相公前入相，所立法令施未竟，悉更之，以此不及。”梁公曰：“然则竟如何？”曰：“相公可谓救时之相也。”梁公投笔曰：“救时之相，岂易得乎？”时齐平阳善知今事，高仲舒善知古事。姚作相，凡质疑问难，皆此二人，因叹曰：“欲知古事，问高仲舒；欲知今事，问齐氵，即无败政矣。”
    玄宗西幸，驾及古界，灵武递至，房新除丞相。玄宗于马上看除目，顾左右，谓裴士淹曰：“亦不是灭贼手。”士淹低语曰：“请陛下勿复言。”上色少愧。
    玄宗西幸，尝郁郁不悦，多与裴士淹并马语。语及平日之事，时亦解颜。上曰：“李林甫之材不多得。”士淹曰：“诚如圣旨，近实无俦。”上曰：“但以妒贤嫉能，以此至败。”士淹曰：“陛下既知，何故久任之？岂唯身败，兼亦误国。计今日之事，林甫所启也。”上愀然不乐。
    乔彝京兆府解试，时有二试官。彝日午叩门，试官令引入，则已醺醉。视题，曰《幽兰赋》，不肯作，曰：“两人相对作得此题，速改之。”乃改为《渥洼马赋》。奋笔斯须而就，其辞甚工。便欲首送。京兆尹曰：“乔彝峥嵘甚，以解副荐之。”
    尚书白舍人初到钱塘，令访牡丹。独开元寺僧惠澄近于京得此花，始栽植于庭，栏围甚密，他亦未知有也。时春景方深，惠澄设油幕覆其上。牡丹自东越分而种之也，会稽徐凝自富春来，未识白公，先题诗曰：“此花南地知谁种，惭愧僧门用意栽；海燕解怜频睥睨，胡蜂未识更徘徊。虚生芍药徒劳妒，羞杀玫瑰不敢开；唯有数苞红萼在，含芳只待舍人来。”白寻到寺看花，乃命徐生同醉而归。时张祜榜舟而至，甚若疏诞，然张、徐二生，未之习稔，各希首荐焉。中舍曰：“二君论文，若廉、白之斗鼠穴，较胜负于一战也。”遂试《长剑倚天赋》、《余霞散成绮》诗。既解送，以凝为先，祜其次耳。张祜诗有“地势遥尊岳，河流侧让关。”多士以陈后主“日月光天德，山河壮帝居”比，徒有前名矣。祜题《金山寺》诗曰：树影中流见，钟声两岸闻”，虽綦毋潜云“塔影挂青汉，钟声扣白云”，此二句未为佳也。祜又有《观猎》四句及《宫词》，白公曰：“张三作猎诗以拟王右丞，予则未敢优劣也。”王维诗曰：“风劲角弓鸣，将军猎渭城；草枯鹰眼疾，雪尽马蹄轻。忽过新丰市，还归细柳营。回看落雁处，千里暮云平。”张祜诗曰：“晚出禁城东，分围浅草中；红旗开向日，白马骤临风。背手抽金镞，翻身控角弓，万人齐指处，一雁落寒空。”白公又以《宫词》四句之中皆偶对，何足奇乎？不如徐生云：“今古常如白练飞，一条界破青山色。”徐凝赋曰：“谯周室里，定游、夏于邱、虔；马守帷中，分《易》、《礼》于卢、郑。如我明公荐拔，岂惟偏党乎？”张祜亦曰：“《虞韶》九奏，非瑞马之至音；荆玉三投，伫良工之必鉴。且洪钟《韶》击，瓦缶雷鸣；荣辱扎绳，复何定分！”祜遂行歌而迈，凝亦鼓而归。自是二生终身偃仰，不随乡试矣。先是李补阙林宗、杜殿中牧，与白公辇下较文，具言元白体舛杂，而为清苦者见嗤，因兹有恨也。白为河南尹，李为河阳令，道上相遇，尹乃乘马，令则肩舆，似乖趋事之礼。尝谓乐天为“嗫嚅公”，闻者皆笑，乐天之名稍减。白曰：“李直木（原注：林宗字也）吾之犭制子也，其锋不可当。”后杜舍人之守秋浦，与张生为诗文交，酷爱祜《宫词》，亦知钱塘之岁，自有是非之论，怀不平之色，为诗二首以高之，曰：“谁人得似张公子，千首诗轻万户侯。”又云：“如何故国三千里，虚唱歌辞满六宫。”
    升平裴相兄弟三人，俱有盛名。世谓俅不如休。休好释氏，善隶书，所在寺额多书之。
    隋吏部侍郎高孝基主选，见梁公房玄龄、蔡公杜如晦，愕然降阶，与之抗礼。延入内厅，食甚恭，曰：“二贤当为王霸佐命，位极人臣，然杜年寿稍减于房耳。愿以子孙相托。”贞观初，杜薨于左仆射，房位至司徒，秉政二十余年。
    太宗称虞监：博闻、德行、书翰、词藻、忠直，一人而已，而兼是五善。
    贞元中，杨氏、穆氏兄弟人物才名不相远。或云：“杨氏兄弟宾客皆同；穆氏兄弟宾客皆异。”以此为优劣。
    穆氏兄弟四人：赞、赏、质、员。时人谓：赞俗而有格，为“酪”；质美而多文为“酥”；员为“醍醐”，言粹而少用；赏为“乳腐”，言最为凡固也。
    德宗晚年绝嗜欲，尤工诗，臣下莫及。每御制奉和而退，笑曰：“排公在。”
    杜太保在淮南，进崔叔清诗百篇，上谓使者曰：“此恶诗，焉用进？”时人呼为“准敕恶诗”。
    卢肇、黄颇，同游李卫公门下。王起再知贡举，访二人之能。或曰：“卢有文学，黄能诗。”起遂以卢为状头，黄第三人。
    ●卷三 规箴
    太宗常幸洛阳，颇见可欲，多治隋氏旧宫，或纵畋游。魏徵骤谏，上忻然罢，曰：“非公，无此语。”
    肃宗五月五日抱小公主，顾山人李唐曰：“念之，勿怪。”唐曰：“太上皇亦应思陛下。”肃宗泣涕。是时张氏已用事，不由己矣。
    阳城为谏议大夫，德宗欲用裴延龄为相，城曰：“白麻若出，我必裂之而死。”德宗以为难，竟不相延龄。
    国子监诸生猥杂，阳城为司业，以道德训谕，有违亲三年者，勉归觐。
    自天宝九年，置广文馆，至元和中，堂宇虚构，材木堆积，主者或盗用之。
    宪宗固英睿。初即位，得杜公赞导；及其成功，多公力也。
    每大朝会，监察御史押班，不足，则使下御史因朝奏者摄之。
    谏院以章疏之故，忧患略同。台中则务苛礼，省中多事，旨趣不一。故言：“遗、补相惜，御史相憎，郎官相轻。”
    于司空因韦太尉《奉圣乐》，亦撰《顺圣乐》以进，每宴，必使奏之。其曲将半，缀皆伏，而一人舞于中央。慕容韦缓笑曰：“何用穷兵独舞？”虽笑谈诙谐，亦有为也。ν又令女妓为佾舞，壮妙，号孙武《顺圣乐》。
    ●卷三 夙慧
    上官昭容者，侍郎仪之孙也。仪之得罪，妇郑氏填宫，遗腹生昭容。其母将诞之夕，梦人与秤曰：“持之秤量天下文士。”郑氏冀其男也，及生昭容，视之，云：“秤量天下，岂是汝耶？”口中哑哑如应曰：“是。”
    玄宗善八分书，将命相，皆先以御札书其名于案上。会太子入侍，上以金瓯覆其名以告之，曰：“此宰相名也，汝庸知其谁？即射中，赐若卮酒。”肃宗拜而称曰：“非崔琳、卢从愿乎？”上曰：“然。”因举瓯以示，乃赐卮酒。是时琳与从愿皆有宰相望，上倚为相者数矣，竟以宗族蕃盛，附托者众，不能用之。
    苏瑰初未知，常处于马厩中，与庸仆杂行。一日有客诣瑰，候于客次。拥庭庑间，遗落一文字，客取而视之，乃咏昆仑奴子，诗云：“指如十挺墨，耳似两张匙，”客异之。良久，瑰出，客淹留言咏，以其诗问瑰“何人，岂非足下宗庶之孽也？”瑰备言其事，客惊讶之，谓瑰加礼收举，必苏氏之令子也，瑰稍稍亲之。有人献兔，悬于廊庑之下，乃召咏之，曰：“兔子死阑单，将来挂竹竿，试将明镜照，无异月中看。”瑰读诗异之。由是学问日新，文章盖代。及玄宗平内难，旦夕制诰络绎，无非之所出，时称“小许公”云。
    开元初，上留心理道，革去弊讹。不六、七年间，天下大理，河清海晏，物殷俗阜，安西诸国悉平为郡县。置开远门，亘地万余里。入河湟之赋税满右藏；东纳河北诸道租庸，充满左藏。财宝山积，不可胜计。四方丰稔，百姓乐业。户计一千余万，米每斗三钱。丁壮之夫，不识兵器。路不拾遗，行不赍粮。奇瑞叠委，重译至。人物欣然，咸思登岱告成。上犹惕厉不已，让数四。是时彭城刘晏年八岁，献《东封书》，上览而奇之，命宰相出题，就中书试。张说、源乾曜咸相感慰荐。上以晏间生秀妙，引于内殿，纵六宫观看。杨妃坐于膝上，亲为画眉总髻，宫人投花掷果者甚多。拜为秘书正字。
    张说问曰：“居官以来，正字几何？”晏抗颜对曰：“他字皆正，独‘朋’字未正。”说闻而异之。
    燕文正公弟某女妇卢氏，尝为舅卢公求官，候公下朝而问焉。公不语，但指支床龟而示之。女拜而归室，告其夫曰：“舅得詹事矣。”
    开元中有李幼奇者，以艺干柳芳，念百韵诗。芳便暗记，题之于壁，谓幼奇曰：“此吾之诗也。”幼奇大惊。徐曰：“相戏耳，此君所念诗也。”因谓幼奇更念他新著文章，一遍皆能记。
    开元初，潞州常敬忠十五明经擢第，数年遍通五经，上书自举，云：“一遍诵千言。”敕赴中书考试，张燕公问曰：“学士能一遍诵千言，十遍诵万言乎？”对曰：“未曾自试。”燕公遂出书，非人间所见也，谓之曰：“可十遍诵之。”敬忠危坐而读，每遍画地为记。读七遍，起曰：“此已诵得。”燕公曰：“可满十遍，”敬忠曰：“若十遍，即是十遍诵得。今七遍已得，何要满十遍？”燕公执本观览不暇，而敬忠诵毕不差一字，见者莫不嗟叹。即日闻奏，命引对，赐彩衣一副，兼赍物。拜东宫卫佐，仍直集贤院，侍讲《毛诗》，百余日中三改，为同辈所嫉，中毒而卒。
    天宝中，汉州雒县尉张陟应一艺，自举“日试万言。”须中书考试。陟令善书者二十人，各执笔操纸就席，环庭而坐，俱占题目。身自巡历，依题口授，言讫即过，周而复始。至午后诗成七千余字，仍请满万。宰相云：“七千可谓多矣，何必须万？”具以状闻，敕赐缣帛，拜太公庙丞，直广文馆，时号张万言。
    韦皋镇西川，进《奉圣乐》曲，兼乐工舞人曲谱到京。于留邸按阅，教坊人潜窥，得先进之。
    李卫公幼时，宪宗赏之，坐于前。吉甫每以敏捷夸于同列。武相元衡召之，谓曰：“吾子在家，所嗜何书？”德裕不应。翌日，元衡具告，吉甫归以责之。德裕曰：“武公身为宰相，不问理国调阴阳，而问所嗜书，其言不当，所以不应。”
    宣宗强记默识，宫中厕役之贱及备洒扫者数十百辈，一见辄记其姓字。或将有所指念，必曰：“召某人令措某事。”无一差误者，宦官宫婢以为神。簿书刑狱卒吏姓名，纷杂交至，经览多所记忆。
    崔大夫涓，之子，礼部侍郎澹之兄，俊爽强记。初守杭州，视事数日，召都押衙谓曰：“乍到郡，未能记诸走使，当直将卒凡几人？”对曰：“直者三百。”乃令纸一幅，大书其姓名贴于胸，每人阅过。自此一阅，至三考，未尝误唤一人者。
    杭州端午竞渡，于钱塘弄潮。先数日，于湖滨列舟舸，结彩为亭槛，东西袤高数丈。其夕北风，飘泊南岸。涓至湖上，大将惧乏事。涓问：“竞舟凡有几？”令齐往南岸，每一彩舫系以三五小舟，号令齐力鼓棹而引之，倏忽皆至。
    崔涓守杭州，湖上饮饯，客有献木瓜，所未尝有也。传以示客，有中使即袖归，曰：“禁中未曾有，宜进于上。”顷之，解舟而去。郡守惧得罪，不乐，欲撤饮。官妓作酒监者立白守曰：“请郎中尽饮，某度木瓜经宿必委中流也。”守从之。会送中使者还云：“果溃烂，弃之矣。”郡守异其言，召问之，曰：“使者既请进，必函贮以行。初因递观，则以手掐之。此物芳脆易损，必不能入献。”守命有司加给，取香锦面赍之。
    华阴杨牢，幼孤，六岁时就学归，误入人家，乃父友也。二丈人弹棋次，见杨氏子，戏曰：“尔能为丈人咏此局否？”杨登时叉手咏曰：“魁形下方天顶凸，二十四寸窗中月。”父友惊抚其首，遗以梨栗，曰：“尔后必有文。”年十八，一上中进士第，有诗集六十卷。性狷急，累居幕府，主人同列多不容。同列有固护之者，与诗云：“虾蟆欲吃月，保护常教圆。”又云：“心明外不察，月向怀中圆。”又云：“罗帏苦不卷，谁道中无人。”其辞多怨恚。其妻亦有志行。在青州幕，奉使出，得疾，不诊脉服药而殒。
    太宗使宇文士及割肉，乃以饼拭手，帝屡目之。士及佯为不悟，更徐拭而后之。
    太宗令虞监写《列女传》，以装屏风，未及阅卷，乃暗书之，一字无失。
    贾嘉隐年七岁，以神童召见。时长孙太尉无忌、李司空于朝堂立语。李戏之曰：“吾所倚何树？”嘉隐云：“松树。”李曰：“此槐也，何言松？”嘉隐曰：“以公配木，何得非松。”长孙复问：“吾所倚何树？”曰：“槐树。”公曰：“汝不复能矫对耶？”嘉隐曰：“何须矫对，但取其鬼木耳。”李叹曰：“此小儿獠面，何得如此聪明！”嘉隐应声曰：“胡头尚作宰相，獠面何废聪明。”李状胡也。
    崔相慎由豪爽，廉察浙西，有瓦官寺持《法华经》僧为门徒。或有术士言：“相国面上气色有贵子。”问其妊娠之所在，夫人洎媵妾间皆无所见。相国徐思之，乃召曾侍更衣官妓而示，术士曰：“果在此也。”及载诞日，腋下有文，相次分明，即瓦官僧名，因命小字缁郎。年七岁，尚不食肉。一日，有僧请见，乃掌其颊，谓曰：“既爱官爵，何不食肉？”自此方味荤血，即相国垂休也。
    “小子谋餐而已，（案：此上有脱文）此人岂享富贵者乎？”幽求闻之，拂衣而出。卢令遽下阶捉幽求衣，伸谢之，幽求竟去。卢回，谓诸郎官曰：“轻笑刘生，祸从此始。”卢令竟为宗、纪所排，左迁金州司马。六月，中宗晏驾。十五日酒间，裴ㄘ卧于私第，幽求忽来诣ㄘ，直入卧内，戴揖耳帽子，著白衤阑衫，底著短绯白衫，执ㄘ手曰：“裴三！死生一决。”言讫而去。ㄘ大惊，不测其故，谓其妻曰：“仆竟坐与（案：此下有脱文）非笑此子，恐祸在须臾。”明日（原注：时去清明九十九日）中宗小祥，百官率慰少帝。是日，月华门至辰巳后方开，传声曰：“斩决使刘相公出。”衣黄金甲，佩橐，统万骑，兵士白刃耀日。自宗、纪及前时轻笑者，咸受戮于朝。又唤兵部员外郎裴ㄘ，ㄘ股忄栗而前。幽求曰：“相识否？”ㄘ答曰：“不识。”刘曰：“幽求与公，俱以本官一例赴中书上任。”其夜凡制诰百余首，皆幽求作也。自为拜相白麻云：“前朝邑尉刘幽求忠贞贯日，羲勇横秋。首建雄谋，果成大业，可中书舍人，参知机务。赐甲第一区，金银器皿十床，细婢十人，马百匹，锦彩千段，仍给铁券，特恕十死。”翌日，命金州司马卢齐卿京兆少尹知府事。载柳冲常侍所著《姓系 刘氏卷中》。
    ●卷四 豪爽
    玄宗为潞州别驾，入觐京师，尤自卑损。暮春，豪家子数辈游昆明池。方饮次，上戎服臂鹰，疾驱至前，诸人不悦。忽一少年持酒船唱曰：“今日宜以门族官品自言。”酒至，上大声曰：“曾祖天子，祖天子，父相王，临淄王李某。”诸少年惊走，不敢复视。上乃连饮三银船，尽一巨馅，乘马而去。
    玄宗幸太山回，车次上党，路逢父老，负担壶浆远迎。上亲加存问，受其所献，赐赍有差。父老旧识者，上悉赐酒，与之话旧。所过村乡，必令谒问，或有丧疾，俱令吊恤。百姓欣然，乞愿驻跸。及车驾过金桥（原注：桥在潞州），御路萦转。上见数十里旌旗严洁，羽卫整肃，谓左右曰：“张说言我勒兵三十万，旌旗千里，挟□、（案：此下原阙一字）陕右、上党，止于太原，真才子也！”左右皆称万岁。遂诏吴道元、韦无忝、陈闳等，令写《金桥图》。其圣容及上所乘马照夜白，陈闳主之；桥梁、山水、车舆、人物、草树、鹰鸟、器仗、帏幕，吴道玄主之；犬马、驴骡、牛羊、骆驼、熊猿、猪鸡之类，韦无忝主之。其图谓之三绝。
    上为皇孙时，风神秀异，英姿隽迈，于朝堂叱武攸暨曰：“我国家朝堂，汝安得恣蜂虿而狼顾耶！”则天闻之，曰：“此儿气概，终当是吾家太平天子。”
    玄宗在藩邸时，每岁畋于城南韦杜之间。尝因逐兔，意乐忘反，与其徒十余人，饥倦休息于大树下。忽有一书生，杀驴拔蒜，为具甚备。上顾而奇之。及与语，磊落不凡，问姓名，王琚也。自此每游，必过其舍。或语，多合上意，乃益亲之。及韦氏专制，上忧甚，密言之。琚曰：“乱则杀之，又何虑焉。”上遂纳其谋，平国内难，累拜琚为中书侍郎，预配享。
    玄宗洞晓音律，丝管皆造其妙。制作诸曲，随意即成，如不加意。尤爱羯鼓横笛，云：“八音之领袖，诸乐不可为比。”尝遇二月初，诘旦，巾栉方毕，时宿雨始晴，景气明丽，殿庭柳杏将拆。上曰：“对此景物，岂得不为他判断乎？”左右相目，将令备酒。独高力士遣取羯鼓，上临轩纵击一曲，名《春光好》”（原注：上自制也）。神气自得。及顾柳杏皆已发拆，指而笑曰：“不唤我作天公可乎？”嫔嫱侍臣皆称万岁。又尝制《秋风高》，每至秋空迥彻，纤埃不起，即奏之，必远风徐来，庭叶坠下，其神妙如此。
    玄宗起凉殿，拾遗陈知节上疏极谏，上令力士召对。时暑毒方甚，上在凉殿，座后水激扇车，风猎衣襟。知节至，赐坐石榻。阴ニ沈吟，仰不见日。四隅积水成帘飞洒，座内含冻。复赐冰屑麻节饮。陈体生寒忄栗，腹中雷鸣，再三请起方许，上犹试汗不已。陈才及门，遗泄狼籍，逾日复故。谓曰：“卿论事宜审，勿以己方万乘也。”
    玄宗性俊迈，不好琴。会听琴，正弄未毕，叱琴者曰：“待诏出！”谓内官曰：“速令花奴将羯鼓来，为我解秽。”
    玄宗封太山，进次荥阳旃然河，见巨黑龙，命弧矢而亲射之。矢发龙灭；自是旃然伏流，于今百余年矣。按旃然即济水，溢而为荥，遂名旃然。《左传》：“楚涉颍，次于旃然。”即其地。
    武后朝，严安之、挺之，昆弟也。安之为长安兵曹，权过京兆，至今为寮者赖安之之术焉。挺之则登历台省，亦有时名。挺之薄妻而爱其子。严武年八岁，询其母曰：“大人常厚玄英（原注：妾也），未尝慰省我母，何至于斯？”母曰：“吾与汝子母也，以汝尚幼，未知之也。汝父薄行，嫌吾寝陋，枕席数宵，遂即怀汝。自后相弃，为汝父离妇焉。”其母凄咽，武亦愤惋。候父出，玄英方睡，武持小铁锤击碎其首。及挺之归，惊愕，视之，已毙矣。左右曰：“小郎君戏运锤而致之。”挺之呼武曰：“汝何戏之甚？”武曰：“焉有大朝人士，厚其侍妾，困辱儿之母乎？故须击杀，非戏也。”父曰：“真严挺之子。”武年二十三，为给事黄门，明年，拥旄西蜀，累于饮筵对客骋其笔札。杜甫拾遗乘醉而言曰：“不谓严挺之乃有此儿也！”武恚目久之，曰：“杜审言孙子拟捋虎须耶？”合坐皆笑以弥缝之。武曰：“与公等饮馔，所以谋欢，何至干祖考耶？”房太尉亦微有所忤，忧怖成疾。武母恐害损贤良，遂以小舟送甫下峡，母则可谓贤也，然二公几不免于虎口矣。李太白作《蜀道难》，乃为房、杜危之也。其略曰：“剑阁峥嵘而崔嵬，一夫当关，万夫莫开。所守或非人，化为狼与豺。朝避猛虎，夕避长蛇。磨牙吮血，杀人如麻。锦城虽云乐，不如早还家。蜀道之难，难于上青天！侧身四望长咨嗟。”杜初自作《阆中行》：“豺狼当路，无地游从。”或谓章仇大夫兼琼为陈子昂拾遗雪狱，高侍御适与王江宁昌龄申冤，当时同为义士也。李翰林作此歌，朝右闻之，皆疑严武有刘焉之志，其属刺史章彝因小瑕，武怒，遽命杖杀之。后为彝之外家报怨，严氏之后遂微焉。
    颜太师鲁公刻姓名于石，或致之高山之上。或沉之大洲之地，而云“安知不有陵谷之变耶？”
    刘司徒玄佐，滑州匡城人。尝出师，经其本县，欲申桑梓之礼于令，令辞曰“不敢”，玄佐叹恨久之。先是，陈金帛数匡，将遗邑僚，以其无知而止。时乡里姻旧，以地近多归之，司徒不欲私擢居将校之列，又难置于贱卒，尽署为将判官。此职列假绯衫银鱼，外视荣之，实处在散冗。其类渐众。久之，有献启诉于公者，乃署他职。
    宪宗七岁，德宗抱置膝上，戏曰：“汝是何人，乃在我怀中？”对曰：“是第三天子。”德宗大喜。
    郑太穆郎中为金州刺史，致书于襄阳于司空ν，傲睨自若，似无郡僚之礼。书曰：“阁下为南溟之大鹏，作中天之一柱。骞腾则日月暗，摇动则山岳颓。真天子之爪牙，诸侯之龟鉴也。太穆幼孤，二百余口，饥冻两京。小郡俸薄，尚为衣食之忧，沟壑之期，斯须至矣。伏惟贤公息雷霆之威，垂特达之节，赐钱一千贯，绢一千匹，器物一千事，米一千石，奴婢各十人。”且曰：“分千树一叶之影，即是浓阴；减四海数滴之泉，便为膏泽。”于公览书，亦不嗟讶，曰：“郑君所须，各依来数一半。以戎旅之际，不全副其本望也。”又有匡庐符山人，遣童子齐书，乞买山钱百万，公遂与之，仍加纸墨衣服等。又有崔郊秀才者，寓居于汉上，蕴有文艺，而家贫。与姑婢通，其婢端丽，解音律，汉南之最也。姑贫鬻婢于连帅，爱之，以类无双（原注：无双即薛太保爱妾，至今图画观之），给钱四十万。郊思之不已，即强就府署，愿一见焉。其婢因寒食节来从事家还，值郊立于柳阴。马上连泣，誓若山河。崔生赠之以诗曰：“公子王孙逐后尘，绿珠垂泪滴罗巾；侯门一入深如海，从此萧郎是路人。”或有写郊诗于公座，公睹诗，令召崔生，左右莫之测。及见郊，曰：“‘侯门一入深如海，从此萧郎是路人，’便是君制也？四百千小哉，何惜一书，不早相示！”遂命婢同归。至于帏幌奁匣，悉为赠饰之物。有客自零陵来，称戎昱使君席上有善歌者，公遽命召焉。戎不敢违，逾月而至，及至，令唱歌，歌乃戎使君送妓之诗。其辞曰：“宝钿青蛾悲翠裙，妆成掩泣欲行云；殷勤好取襄王梦，莫向阳台梦使君。”公曰：“丈夫不能立功业，为异代之所称，岂可夺人爱姬，为己之嬉娱。以此观之，诚可窜身于无人之地。”遂以缯帛赆行，为书谢零陵守。
  </div>
  <div class="pagination">
   <a href="唐语林_page4.html">
    上一页
   </a>
   <a href="唐语林.html">
    1
   </a>
   <a href="唐语林_page2.html">
    2
   </a>
   <a href="唐语林_page3.html">
    3
   </a>
   <a href="唐语林_page4.html">
    4
   </a>
   <span class="current-page">
    5
   </span>
   <a href="唐语林_page6.html">
    6
   </a>
   <a href="唐语林_page7.html">
    7
   </a>
   <a href="唐语林_page8.html">
    8
   </a>
   <a href="唐语林_page9.html">
    9
   </a>
   <a href="唐语林_page10.html">
    10
   </a>
   <span>
    ...
   </span>
   <a href="唐语林_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
