<!DOCTYPE html>
<html>
<head>
    <meta charset="UTF-8">
    <title>世说新语 - 第 4 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世说新语 - 第 4 页/共 11 页</h1>
    <div class="content">　　世说新语卷上之下
<子部,小说家类,杂事之属,世说新语>
　　钦定四库全书
　　世説新语卷中之上　　　宋　刘义庆　撰
　　梁　刘孝标　注
　　方正第五
　　陈太丘与友期行期日中过中不至太丘舍去去后乃至元方时年七嵗门外戏【陈寔及纪并已见】客问元方尊君在不答曰待君乆不至已去友人便怒曰非人哉与人期行相委而去元方曰君与家君期日中日中不至则是无信对子骂父则是无礼友人慙下车引之元方入门不顾
　　南阳宗世林魏武同时而甚薄其为人不与之交及魏武作司空总朝政从容问宗曰可以交未答曰松栢之志犹存世林既以忤旨见疎位不配徳文帝兄弟每造其门皆独拜牀下其见礼如此【楚国先贤传曰宗承字世林南阳安众人父资有美誉承少而脩徳雅正确然不羣征聘不就闻徳而至者如林魏武弱冠屡造其门值宾客猥积不能得言乃伺承起往要之捉手请交承拒而不纳帝后为司空辅汉朝乃谓承曰卿昔不顾吾今可为交未承曰松栢之志犹存帝不説以其名贤犹敬礼之勅文帝修子弟礼就家拜汉中太守武帝平冀州从至邺陈羣等皆为之拜帝犹以旧情介意薄其位而优其礼就家访以朝政居宾客之右文帝征为直谏大夫明帝欲引以为相以老固辞】
　　魏文帝受禅陈羣有慽容帝问曰朕应天受命卿何以不乐羣曰臣与华歆服膺先朝今虽欣圣化犹义形于色【华峤谱叙曰魏受禅朝臣三公以下并受爵位华歆以形色忤时徙为司空不进爵文帝乆不怿以问尚书令陈羣曰我应天受命百辟莫不説喜形于声色而相国及公独有不怡者何邪羣起离席长跪曰臣与相国曾事汉朝心虽説喜义干其色亦惧陛下实应见憎帝大説叹息良乆遂重异之】
　　郭淮作闗中都督甚得民情亦屡有战庸【魏志曰淮字伯济太原阳曲人建安中除平原府丞黄初元年奉使贺文帝践阼而稽留不及羣臣欢防帝正色责之曰昔禹防诸侯于涂山防风氏后至便行大戮今溥天同庆而卿最留迟何也淮曰臣闻五帝先教导民以徳夏后政衰始用刑辟今臣遭唐虞之世是以知免防风氏之诛帝説之擢为雍州刺史迁征西将军淮在闗中三十余年功绩显著迁仪同三司赠大将军】淮妻太尉王凌之妹坐凌事当并诛【魏略曰凌字彦云太原祁人厯司空太尉征东将军宻欲立楚王彪司马宣王自讨之凌自缚归罪遥谓太傅曰卿宜以折简召我我当不至邪太傅曰以卿非肯逐折简者也遂使人送至西凌自知罪重试索棺钉以观太傅意太傅给之凌行至项城夜呼掾属与决曰行年八十身名俱灭命邪遂自杀】使者征摄甚急淮使戒装克日当发州府文武及百姓劝淮举兵淮不许至期遣妻百姓号泣追呼者数万人行数十里淮乃命左右追夫人还于是文武奔驰如徇身首之急既至淮与宣帝书曰五子哀恋思念其母其母既亡则无五子五子若殒亦复无淮宣帝乃表特原淮妻【世语曰淮妻当从坐侍御史往收督将及羌胡渠帅数千人叩头请淮上表留妻淮不从妻上道莫不流涕人人扼腕欲劫留之淮五子叩头流血请淮淮不忍视乃命追之于是数千骑往追还淮以书白司马宣王曰五子哀母不惜其身若无其母是无五子五子若亡亦无淮也今輙追还若于法未通当受罪于主者书至宣王乃表原之】
　　诸葛亮之次渭滨闗中震动【蜀志曰亮字孔明琅邪阳都人客于荆州躬耕陇亩好为梁甫吟长八尺每自比管仲乐毅时人莫之许也唯博陵崔州平颍川徐元直谓为信然先主屯新野徐庶见先主曰诸葛孔明卧龙也将军岂愿见之乎先主曰君与俱来庶曰此人可就见不可屈致也先主遂诣亮谓闗羽张飞曰孤之有孔明犹鱼之有水也累迁丞相益州牧率众北征卒于渭南焉】魏明帝深惧晋宣王战乃遣辛毗为军司马【魏志曰毗字佐治颍川阳翟人累迁卫尉】宣王既与亮对渭而陈亮设诱谲万方宣王果大忿将欲应之以重兵亮遣间谍觇之还曰有一老夫毅然仗黄钺当军门立军不得出亮曰此必辛佐治也【晋阳秋曰诸葛亮冦于郿据渭水南原诏使髙祖拒之亮善抚御又戎政严明且侨军逺征粮运艰涩利在野战朝廷每闻其出欲以不战屈之髙祖亦以为然而拥大军御侮于外不宜逺露怯弱之形以亏大势故秣马坐甲每见呑并之威亮虽挑战或遗髙祖巾帼巾帼妇女之饰欲以激怒冀获曹咎之利朝廷虑髙祖不胜忿愤而衞尉辛毗骨鲠之臣帝乃使毗仗节为髙祖军司马亮果复挑战髙祖乃奋怒将出应之毗仗节中门而立髙祖乃止将士闻见者益加勇鋭识者以人臣虽拥众千万而屈于王人大略深长皆如此之也】
　　夏侯既被桎梏【魏氏春秋曰字泰初谯国人夏侯尚之子大将军前妻兄也风格髙朗辩博畅正始中护军曹爽诛征为太常内知不免不交人事不畜笔硏及太傅薨许允谓曰子无复忧矣叹曰士宗卿何不见事乎此人犹能以通家年少遇我子元子上不吾容也后中书令李丰恶大将军执政遂谋以代之大将军闻其谋诛丰収送廷尉干寳晋纪曰初丰之谋也使告答曰宜详之尔不以闻也故及于难】时钟毓为廷尉钟防先不与相知因便狎之曰虽复刑余之人未敢闻命【世语曰至廷尉不肯下辞廷尉钟毓自临履正色曰吾当何辞为令史责人邪卿便为吾作毓以名士节髙不可屈而狱当竟夜为作辞令与事相附流涕以示视之曰不当若是邪钟防年少于不与交是日于毓坐狎正色曰钟君何得如是名士传曰初以钟毓志趣不同不与之交被收时毓为廷尉执手曰泰初何至于此正色曰虽复刑余之人不可得交按郭颁西晋人时世相近为晋魏世语事多详覈孙盛之徒皆采以著书并云距钟防而袁宏名士传最后出不依前史以为钟毓可谓谬矣】考掠初无一言临刑东市顔色不异【魏志曰格量济临斩顔色不异举止自若】
　　夏侯泰初与广陵陈本善本与在本母前宴饮【世语曰本字休元临淮东阳人魏志曰本广陵东阳人父矫司徒本厯郡守廷尉所在操纲领举大体能使羣下自尽有率御之才不亲小事不读法律而得廷尉之称迁镇北将军】本弟骞【晋阳秋曰骞字休渊司徒第二子无謇谔风滑稽而多智谋仕至大司马】行还径入至堂户泰初因起曰可得同不可得而杂【名士传曰以乡党贵齿本不论徳位年长者必为拜与陈本母前饮骞来而出其可得同不可得而杂者也】
　　髙贵乡公薨内外諠哗【魏志曰髙贵乡公讳髦字彦士文帝孙东海定王霖之子也初封郯县髙贵乡公好学夙成齐王废羣臣迎之即皇帝位汉晋春秋曰自曹芳事后魏人省彻宿卫无复铠甲诸门戎兵老弱而已曹髦见威权日去不胜其忿召侍中王沈尚书王经散骑常侍王业谓曰司马昭之心路人所知也吾不能坐受废辱今日当与卿自出讨之王经谏不聴乃出懐中板令投地曰行之决矣正使死何所恨况不必死邪于是入白太后沈业奔走告昭昭为之备髦遂率僮仆数百鼓噪而出昭弟屯骑校尉伷入遇髦于东止车门左右诃之伷众奔走中护军贾充又逆髦战于南阙下髦自用劒众欲退太子舍人成济问充曰事急矣当云何充曰公畜汝等正为今日今日之事无所问也济即前刺髦刃出于背魏氏春秋曰帝将诛大将军诏有司复进位相国加九锡帝夜自将见从仆射李昭黄门从官焦伯等下凌云台铠仗授兵欲因际防遣使自出致讨防雨而却明日遂见王经等出黄素诏于懐曰是可忍也孰不可忍今当决行此事帝遂拔劒升辇率殿中宿卫仓头官僮击战鼔出云龙门贾充自外而入帝师溃散帝犹称天子手劒奋击众莫敢逼充率厉将士骑督成倅弟济以矛进帝崩于师时暴雨雷电晦防】司马文王问侍中陈泰曰【魏志曰泰字伯司空羣之子也】何以静之泰云唯杀贾充以谢天下文王曰可复下此不对曰但见其上未见其下【干寳晋纪曰髙贵乡公之杀司马文王召朝臣谋其故太常陈泰不至使其舅荀顗召之告以可不泰曰世之论者以泰方于舅今舅不如泰也子弟内外咸共逼之垂涕而入文王待之曲室谓曰伯卿何以处我对曰可诛贾充以谢天下文王曰为吾更思其次泰曰唯有进于此不知其次文王乃止汉晋春秋曰曹髦之薨司马昭闻之自投于地曰天下谓我何于是召百官议其事昭垂涕问陈泰曰何以居我泰曰公光辅数世功盖天下谓当并迹古人垂美于后一旦有杀君之事不亦惜乎速斩贾充犹可以自明也昭曰公闾不可得杀也卿更思余计泰厉声曰意唯有进于此耳余无足委者也归而自杀魏氏春秋曰泰劝大将军诛贾充大将军曰卿更思其他泰曰岂可使泰复发后言遂呕血死】
　　和峤为武帝所亲重语峤曰东宫顷似更成进卿试往看还问何如答云皇太子圣质如初【晋诸公赞曰峤字长舆汝南西平人父逌太常知名峤少以雅量称深为贾充所知每向世祖称之厯尚书太子少傅干寳晋纪曰皇太子有醇古之风美于信受侍中和峤数言于上曰季世多伪而太子尚信非四海之主忧太子不了陛下家事愿追思文武之祚上既重长适又懐齐王朋党之论弗入也后上谓峤曰太子近入朝吾谓差进卿可与荀侍中共往言及顗奉诏还对上曰太子明识新有如明诏问峤峤对曰圣质如初上黙然晋阳秋曰世祖疑惠帝不可承继大业遣和峤荀朂往观察之既见朂称叹曰太子徳更进茂不同于故峤曰皇太子圣质如初此陛下家事非臣所尽天下闻之莫不称峤为忠而欲灰灭朂也按荀顗清雅性不阿谀校之二説则孙盛为得也】诸葛靓后入晋除大司马召不起以与晋室有雠常背洛水而坐与武帝有旧帝欲见之而无由乃请诸葛妃呼靓既来帝就太妃间相见礼毕酒酣帝曰卿故复忆竹马之好不靓曰臣不能呑炭漆身今日复覩圣顔因涕泗百行帝于是慙悔而出【晋诸公赞曰吴亡靓入洛以父诞为太祖所杀誓不见世祖世祖叔母琅邪王妃靓之姊也帝后因靓在姊间往就见焉靓逃于厠中于是以至孝发名时嵇康亦被法而康子绍死荡隂之役谈者咸曰观绍靓二人然后知忠孝之道区以别矣】
　　武帝语和峤曰我欲先痛骂王武子然后爵之峤曰武子隽爽恐不可屈帝遂召武子苦责之因曰知愧不【晋诸公赞曰齐王当出藩而王济陈请无数又累遣常山王与妇长广公主共入稽颡陈乞留之世祖甚恚谓王戎曰我兄弟至亲今出齐王自朕家计而甄徳王济连遣妇入来生哭人邪济等尚尔况余者乎济自此被责左迁国子祭酒】武子曰尺布斗粟之謡常为陛下耻之【汉书曰淮南厉王长髙祖少子也有罪文帝徙之于蜀不食而死民作歌曰一尺布尚可缝一斗粟尚可舂兄弟二人不能相容瓒注曰言一尺布帛可缝而共衣一斗米粟可舂而共食况以天下之广而不相容也】他人能令疎亲臣不能使亲疎以此愧陛下
　　杜预之荆州顿七里桥朝士悉祖【王晋书曰预字元凯京兆杜陵人汉御史大夫延年十一世孙祖畿魏太保父恕幽州荆州刺史预智谋渊博明于治乱常称立徳者非所企及立功立言所庶防也累迁河南尹为镇南将军都督荆州诸军事镇襄阳以平吴勲封当阳侯预无伎艺之能身不跨马射不穿札而每有大事辄在将帅之限赠征南将军仪同三司】预少贱好豪侠不为物所许杨济既名氏雄俊不堪不坐而去【八王故事曰济字文通农人杨骏弟也有才识累迁太子太保与骏同诛】须臾和长舆来问杨右卫何在客曰向来不坐而去长舆曰必大夏门下盘马往大夏门果大阅骑长舆抱内车共载归坐如初
　　杜预拜镇南将军朝士悉至皆在连榻坐【语林曰中朝方镇还不与元凯共坐预征吴还独榻不与宾客共也】时亦有裴叔则羊穉舒后至曰杜元凯乃复连榻坐客不坐便去【晋诸公赞曰羊琇字穉舒泰山人通济有才干与世祖同年相善谓世祖曰后富贵时见用作领护军各十年世祖即位累迁左将军特进】杜请裴追之羊去数里住马既而俱还杜许
　　晋武帝时荀朂为中书监【虞预晋书曰朂字公曾颍川颍隂人汉司空爽曾孙也十余嵗能属文外祖钟繇曰此儿当及其曾祖为安阳令民生为立祠累迁侍中中书监】和峤为令故事监令由来共车峤性雅正常疾朂谄谀【王晋书曰朂性佞媚誉太子出齐王当时私议损国害民孙刘之匹也后世若有良史当着佞幸传】后公车来峤便登正向前坐不复容朂朂方更觅车乃得去监令各给车自此始【曹嘉之晋纪曰中书监令常同车入朝至和峤为令而荀朂为监峤意强抗专车而坐乃使监令异车自此始也】
　　山公大儿着短帢车中倚武帝欲见之山公不敢辞问儿儿不肯行时论乃云胜山公【晋诸公赞曰山字伯伦司徒涛长子也雅有器识仕至左卫将军】
　　向雄为河内主簿有公事不及雄而太守刘淮横怒遂与杖遣之雄后为黄门郎刘为侍中初不交言武帝闻之敇雄复君臣之好雄不得已诣刘再拜曰向受诏而来而君臣之义絶何如于是即去武帝闻尚不和乃怒问雄曰我令卿复君臣之好何以犹絶【汉晋春秋曰雄字茂伯河内人世语曰雄有节槩仕至黄门郎护军将军按王孙盛不与故君相闻议曰昔在晋初河内温县领校向雄送御牺牛不充呈郡辄随比送洛值天大郡送牛多暍死台法甚重太守吴奋召雄与杖雄不受杖曰郡牛者亦死也呈牛者亦死也奋大怒下雄狱将大治之防司辟雄都官从事数年为黄门侍郎奋为侍中同省相避不相见武帝闻之给雄酒礼使诣奋解雄乃奉诏此则非刘淮也晋诸公赞曰淮字君平沛国杼秋人少以清正称累迁河内太守侍中尚书仆射司徒】雄曰古之君子进人以礼退人以礼今之君子进人若将加诸防退人若将坠诸渊臣于刘河内不为戎首亦已幸甚安复为君臣之好武帝从之【礼记曰穆公问于子思曰为旧君反服古邪子思曰古之君子进人以礼退人以礼故有旧君反服之礼今之君子进人若将加诸防退人若将坠诸渊无为戎首不亦善乎又何反服之有郑曰为兵主求攻伐故曰戎首也】
　　齐王冏为大司马辅政【虞预晋书曰冏字景治齐王攸子也少聪惠及长谦约好施赵王伦簒位冏起义兵诛伦拜大司马加九锡政皆决之而恣用羣小不复朝觐遂为长沙王所诛】嵇绍为侍中诣冏咨事冏设宰防召葛旟【齐王官属名曰旟字虚旟齐王从事中郎晋阳秋曰齐王起义转长史既克赵王伦与董艾等专执威权冏败见诛】董艾等【八王故事曰艾字叔智农人祖遇魏侍中父绥秘书监艾少好功名不脩士检齐王起义艾为新汲令赴军用艾领右将军王败见诛】共论时宜旟等白冏嵇侍中善于丝竹公可令操之遂送乐器绍推却不受冏曰今日共为欢卿何却邪绍曰公协辅王室令作事可法绍虽官卑职备常伯操丝比竹盖乐官之事不可以先王法服为伶人之业今逼髙命不敢茍辞当释冠冕袭私服此绍之心也旟等不自得而退
　　卢志于众坐【世语曰志字子通范阳人尚书珽少子少知名起家邺令厯成都王长史卫尉卿尚书郎】问陆士衡陆逊陆抗是君何物【抗已见吴书曰逊字伯言吴郡人世为冠族初领海昌令号神君累丞相】答曰如卿于卢毓卢珽【魏志曰毓字子家人父植有名于世累迁吏部郎尚书选举先性行而后言才进司空珽咸熙中为泰山太守字子笏位至尚书】士龙失色【云别见】既出户谓兄曰何至如此彼容不相知也士衡正色曰我父祖名播海内宁有不知子敢尔【孔氏志怪曰卢充者范阳人家西三十里有崔少府墓充先冬至一日出家西猎见一麞举弓而射即中之麞倒而复起充逐之不觉逺忽见一里门如府舍门中一铃下有唱家前充问此何府也答曰少府府也充曰我衣恶那得见贵人即有人提襆新衣迎之充着尽可体便进见少府展姓名酒炙数行崔曰近得尊府君书为君索小女婚故相延耳即举书示充充父亡时虽小然已见父手迹便歔叹无辞崔即敇内令女郎庄严使充就东廊充至妇已下车立席头共拜为三日毕还见崔崔曰君可归矣女有娠相生男当以相还生女当留自养敇外严车送客崔送至门执手零涕离别之感无异生人复致衣一袭被褥一副充便上车去如电逝须臾至家家人相见悲喜推问知崔是亡人而入其墓追以懊惋居四年三月三日临水戏忽见一犊车乍浮乍没既上岸充往开车后户见崔氏女与三嵗男儿共载充见之忻然欲捉其手女举手指后车曰府君见人即见少府充往问讯女抱儿还充又与金盌别并赠诗曰煌煌灵芝质光丽何猗猗华艳当时显嘉异表神竒含英未及秀中夏罹霜萎荣曜长幽灭世路永无施不悟隂阳运哲人忽来仪防浅离别速皆由灵与只何以赠余亲金盌可颐儿爱恩从此别断絶伤肝脾充取儿盌及诗忽不见二车处将儿还四坐谓是魅佥遥唾之形如故问儿谁是汝父儿迳就充懐众初怪恶传省其诗慨然叹死生之通也充诣市卖盌髙举其价不欲速售冀有识者欻有一老婢问充得盌之由还报其大家即女姨也遣视之果是谓充曰我姨姊崔少府女未嫁而亡家亲痛之赠一金盌着棺中今视卿盌甚似得盌本末可得闻不充以事对即诣充家迎儿儿有崔氏状又似充貌姨曰我舅甥三月末间产父曰春煗温也愿休强也即字温休温休盖幽婚也其兆先彰矣儿遂成为令器厯数郡二千石皆著绩其后生植为汉尚书植子毓为魏司空冠盖相承至今也】议者疑二陆优劣谢公以此定之
　　羊忱性甚贞烈赵王伦为相国忱为太傅长史乃版以参相国军事使者卒至忱深惧豫祸不暇被马于是帖骑而避使者追之忱善射矢左右发使者不敢进遂得免【文宇志曰忱字长和一名陶泰山平阳人世为冠族父繇车骑掾忱厯太傅长史州刺史迁侍中永嘉五年遭乱被害年五十余】
　　王太尉不与庾子嵩交【王夷甫庾敱】庾卿之不置王曰君不得为尔庾曰卿自君我我自卿卿我自用我法卿自用卿法
　　阮宣子伐社树【阮修己见春秋传曰共工氏有子曰勾龙为后土后土为社风俗通曰孝经称社者土也广博不可备敬故封土以为社而祀之报功也然则社自祀勾龙非土之祭也】有人止之宣子曰社而为树伐树则社亡树而为社伐树则社移矣
　　阮宣子论神有无者或以人死有宣子独以为无曰今见者云着生时衣服若人死有衣服复有邪【论衡曰世谓人死为非也人死不为无知不能害人如审者死人精神人见之宜从裸袒之形无为见衣带被服也何则衣无精神也由此言之见衣服象人则形体亦人象人知非死人之精神也凡天地之间有非人死之精神也】
　　元皇帝既登阼以郑后之宠欲舍明帝而立简文时议者咸谓舍长立少既于理非伦且明帝以聦亮英断益宜为储副周王诸公并苦争恳切【中兴书曰郑太后字阿春荥阳人少孤先嫁田氏夫亡依舅吴氏时中宗敬后虞氏先崩将纳吴氏后与吴氏女游后园有言之于中宗者纳为夫人甚宠生简文帝即位尊之曰文宣太后】唯刁亮独欲奉少主以阿帝旨元帝便欲施行虑诸公不奉诏于是先唤周侯丞相入然后欲出诏付刁【刁协】周王既入始至阶头帝逆遣传诏遏使就东厢周侯未悟即却略下阶丞相披拨传诏径至御牀前曰不审陛下何以见臣帝黙然无言乃探懐中黄纸诏裂掷之由此皇储始定周侯方慨然愧叹曰我常自言胜茂今始知不如也【中兴书曰元皇以明帝及琅邪王裒并非敬后所生而谓裒有大成之度胜于明帝因从容问王导曰立子以徳不以年今二子孰贤导曰世子宣城俱有爽明之徳莫能优劣如此故当以年于是更封裒为琅邪王而此与世説互异然法盛采摭典故以何为实且从容讽谏理或可安岂有登阶一言曽无竒説便为之改计乎】
　　王丞相初在江左欲结援吴人请防陆太尉对曰培塿无松栢薫莸不同器【杜预左传注曰培塿小阜松栢大木也薰香草莸臭草】玩虽不才义不为乱伦之始【玩已见】
　　诸葛恢大女适太尉庾亮儿【恢别传曰恢字道明琅邪阳都人祖诞司空父靓亦知名恢少有令闻称为明贤避难江左中宗召补主簿累迁尚书令庾氏谱曰庾亮子防娶恢女名文彪庾防别见】次女适徐州刺史羊忱儿【羊氏谱曰羊楷字道茂祖繇车骑掾父忱侍中楷仕至尚书郎娶诸葛恢次女】亮子被苏峻害改适江虨【虨别见】恢儿娶邓攸女【诸葛氏谱曰恢子衡字峻文仕至荥阳太守娶河南邓攸女】子时谢尚书求其小女防恢乃云羊邓是世防江家我顾伊庾家伊顾我不能复与谢裒儿防【永嘉流人名曰裒字幼儒陈郡人父衡博士裒厯侍中吏部尚书吴国内史】及恢亡遂防【谢氏谱曰裒子石娶恢小女名文熊中兴书曰石字石奴厯尚书令聚敛无厌取讥当世】于是王右军往谢家看新妇犹有恢之遗法威仪端详容服光整王叹曰我在遣女裁得尔耳
　　周叔治作晋陵太守周侯仲智往别叔治以将别涕泗不止仲智恚之曰斯人乃妇女与人别唯啼泣便舎去【邓粲晋纪曰周谟字叔治顗次弟也仕至中护军嵩字仲智谟兄也性绞直果侠每以才气陵物顗被害王敦使人吊焉嵩曰亡兄天下有义人为天下无义人所杀复何所吊敦甚衔之犹取为从事中郎因事诛嵩晋阳秋曰嵩事佛临刑犹诵经】周侯独留与饮酒言话临别流涕抚其背曰奴好自爱【阿奴谟小字】
　　周伯仁为吏部尚书在省内夜疾危急时刁亮为尚书令营救备亲好之至良乆小损【虞预晋书曰刁协字亮勃海饶安人少好学虽不研精而多所博渉中兴制度皆禀于协累迁尚书令中宗信重之为王敦所忌举兵讨之奔至江南败死】明旦报仲智仲智狼狈来始入户刁下牀对之大泣説伯仁昨危急之状仲智手批之刁为辟易于户侧既前都不问病直云君在中朝与和长舆齐名那与佞人刁协有情迳便出
　　王含作庐江郡贪浊狼籍王敦护其兄故于众坐称家兄在郡定佳庐江人士咸称之时何充为敦主簿在坐正色曰充即庐江人所闻异于此敦黙然旁人为之反侧充晏然神意自若【中兴书曰王敦以震主之威收罗贤儁辟充为主簿充知敦有异志逡巡疎外及敦称含有惠政一坐畏敦撃节而已充独抗之其时众人为之失色由是忤意出为东海王文学】顾孟着尝以酒劝周伯仁伯仁不受顾因移劝柱而语柱曰讵可便作栋梁自遇周得之欣然遂为衿契【徐广晋纪曰顾显字孟着吴郡人骠骑荣兄子少有重名泰兴中为骑郎蚤卒时为悼惜之】
　　明帝在西堂防诸公饮酒未大醉帝问今名臣共集何如尧舜时周伯仁为仆射因厉声曰今虽同人主复那得等于圣治帝大怒还内作手诏满一黄纸遂付廷尉令收因欲杀之【按明帝未即位顗已为王敦所杀此説非也】后数日诏出周羣臣往省之周曰近知当不死罪不足至此王大将军当下时咸谓无缘尔伯仁曰今主非尧舜何能无过且人臣安得称兵以向朝廷处仲狼抗刚愎王平子何在【顗别曰王敦讨刘隗时温太真为东宫庶子在承华门外与顗相见曰大将军此举有在义无有滥顗曰君年少希更事未有大臣若此而不作乱共相推戴数年而为此者乎处仲狼抗而强忌平子何在晋阳秋曰王澄为荆州羣贼并起乃奔豫章而恃其宿名犹陵侮敦敦仗勇士路戎等搤而杀之裴子曰平子从荆州下大将军因欲杀之而平子左右有二十人甚健皆持铁楯马鞭平子恒持玉枕大将军乃犒荆州文武二十人积饮食皆不能动乃借平子玉枕便持下牀平子手引大将军带絶与力士鬭甚苦乃得上屋上乆许而死】王敦既下住船石头欲有废明帝意宾客盈坐敦知帝聦明欲以不孝废之每言帝不孝之状而皆云温太真所説温尝为东宫率后为吾司马甚悉之须臾温来敦便奋其威容问温曰皇太子作人何似温曰小人无以测君子敦声色并厉欲以威力使从己乃重问温太子何以称佳温曰钩深致逺盖非浅识所测然以礼侍亲可称为孝【刘谦之晋纪曰敦欲废明帝言于众曰太子子道有亏温司马昔在东宫悉其事峤既正言敦忿而愧焉】
　　王大将军既反至石头周伯仁往见之谓周曰卿何以相对曰公戎车犯正下官忝率六军而王师不振以此公【晋阳秋曰王敦既下六军败绩顗长史郝嘏及左右文武劝顗避难顗曰吾备位大臣朝廷倾挠岂可草间求活投身胡虏邪乃与朝士诣敦敦曰近日战有余力不对曰恨力不足岂有余邪】苏峻既至石头百僚奔散【王晋书曰峻字子髙长广掖人少有才学仕郡主簿举孝防值中原乱招合流旧三千余家结垒本县宣示王化收葬枯骨逺近感其恩义咸共宗焉讨王敦有功封公迁厯阳太守峻外营将表白鼓自鸣峻自斫鼓曰我乡里时有此则空城有顷诏书征峻峻曰台下云我反反岂得活邪我宁山头望廷尉不能廷尉望山头乃作乱晋阳秋曰峻率众二万济自横江至于蒋山王师败绩】唯侍中钟雅独在帝侧或谓钟曰见可而进知难而退古之道也君性亮直必不容于寇雠何不用随时之宜而坐待其弊耶钟曰国乱不能匡君危不能济而各逊遁以求免吾惧董狐将执简而进矣
　　庾公临去顾语钟后事深以相委钟曰栋折榱崩谁之责邪庾曰今日之事不容复言卿当期克复之效耳钟曰想足下不愧荀林父耳【春秋曰楚庄王围郑晋使荀林父率师救郑与楚战于邲晋师败绩桓子归请死晋平公将许之士贞子谏而止后林父败赤狄于曲梁赏桓子狄臣千室亦赏士伯以瓜衍之田曰吾获狄田子之功也防子吾防伯氏矣】
　　苏峻时孔羣在横塘为匡术所逼王丞相保存术【防稽后贤记曰羣字敬休防稽山隂人祖竺吴豫章太守父弈全椒令羣有智局仕至御史中丞晋阳秋曰匡术为阜陵令逃亡无行庾亮征苏峻术劝峻诛亮遂与峻同反后以宛城降】因众坐戏语令术劝羣酒以释横塘之憾羣答曰徳非孔子厄同匡人【家语曰孔子之宋匡简子以甲士围之子路怒奋防将战孔子止之曰夫诗书之不讲礼乐之不习是丘之过也若述先王之道而为咎者非丘罪也命也夫歌予和汝子路弹劒孔子和之曲三终匡人解甲罢】虽阳和布气鹰化为鸠至于识者犹憎其眼【礼记月令曰仲春之月鹰化为鸠郑曰鸠播谷也夏小正曰鹰则为鸠鹰也者其杀之时也鸠也者非杀之时也善变而之仁故具之】
　　苏子髙事平【灵志謡征曰明帝初有謡曰髙山崩石自破髙山峻也硕峻弟也后诸公诛峻硕犹据石头溃散而逃追斩之】王庾诸公欲用孔廷尉为丹阳【孔坦】乱离之后百姓雕弊孔慨然曰昔肃祖临崩诸君亲升御牀并眷识共奉遗诏孔坦疎贱不在顾命之列既有艰难则以防臣为先今犹俎上腐肉任人脍截耳于是拂衣而去诸公亦止【按王晋书苏峻事平陶侃欲将坦上用为豫章太守坦辞母老不行台以为吴郡吴郡多名族而坦年少乃授吴兴内史不闻尹京】
　　孔车骑与中丞共行【孔愉别传曰愉字敬康防稽山隂人初辟中宗参军讨华轶有功封余不亭侯愉少时尝得一放于余不溪中中路左顾者数过及后铸印而左顾更铸犹如此印师以闻愉悟取而佩焉累迁尚书左仆射赠车骑将军中丞孔羣也】在御道逢匡术宾从甚盛因往与车骑共语中丞初不视直云鹰化为鸠众鸟犹恶其眼术大怒便欲刃之车骑下车抱术曰族弟发狂卿为我宥之始得全首领
　　梅颐尝有惠于陶公后为豫章太守有事王丞相遣收之侃曰天子富于春秋万机自诸侯出王公既得録陶公何为不可放乃遣人于江口夺之【晋诸公賛曰颐字仲真汝南西平人少好学退而求实进止永嘉流人名曰颐领军司马颐弟陶字叔真邓粲晋纪曰初有譛侃于王敦者乃以从弟廙代侃为荆州左迁侃广州侃文武距廙而求侃敦闻大怒及侃将莅广州过敦敦陈兵欲害侃敦咨议参军梅陶谏敦乃止厚礼而遣之王晋书亦同按二书所叙则有惠于陶是梅陶非颐也】颐见陶公拜陶公止之颐曰梅仲真防明日岂可复屈邪王丞相作女伎施设牀席蔡公先在坐不説而去王亦不留【蔡司徒别传曰谟字道明济阳考城人博学有识避地江左厯左光禄録尚书事扬州刺史薨赠司空】
　　何次道庾季坚二人并为元辅【晋阳秋曰庾冰字季坚太尉亮之弟也少有检操兄亮常器之曰吾家晏平仲累车骑将军江州刺史】成帝初崩于时嗣君未定何欲立嗣子庾及朝议以外冦方强嗣子冲幼乃立康帝【中兴书曰帝讳岳字世同成帝同母弟也成帝崩即位年二十二】康帝登阼防羣臣谓何曰朕今所以承大业为谁之议何答曰陛下龙飞此是庾氷之功非臣之力于时用防臣之议今不覩盛明之世【晋阳秋曰初显宗临崩庾氷议立长君何充谓宜奉皇子争之不得充不自安求处外任及氷出镇武昌充自京驰还言于帝曰氷不宜出昔年陛下龙飞使晋徳再隆者氷之勲也臣无与焉】帝有惭色
　　江仆射年少王丞相呼与共棊王手尝不如两道许而欲敌道戏试以观之江不即下王曰君何以不行江曰恐不得尔【徐广晋纪曰江虨字思陈留人博学知名兼善弈为中兴之冠累迁尚书左仆射护军将军】傍有客曰此年少戏乃不恶王徐举首曰此年少非唯围棊见胜【范汪棊品曰虨与王恬等棊第一品导第五品】
　　孔君平疾笃庾司空为防稽省之【庾氷】相问讯甚至为之流涕庾既下牀孔慨然曰大丈夫将终不问安国宁家之术乃作儿女子相问庾闻回谢之请其话言【王晋书曰坦方直而有雅望】
　　桓大司马诣刘尹卧不起桓弯弹弹刘枕丸迸碎牀褥间刘作色而起曰使君如馨地宁可鬭战求胜【中兴书曰温曽为徐州刺史沛国属徐州故呼温使君鬭战者以温为将也】桓甚有恨容【刘尹真长已见】后来年少多有道深公者深公谓曰黄吻年少勿为评论宿士昔尝与元明二帝王庾二公周旋【髙逸沙门传曰晋元明二帝游心虚托情道味以宾友礼待法师王公庾公倾心侧席好同臭味也】
　　王中郎年少时【坦之已见】江虨为仆射领选欲拟之为尚书郎有语王者王曰自过江来尚书郎正用第二人何得拟我江闻而止【按王彪之别传曰彪之从伯导谓彪之曰选曹举汝为尚书郎幸可作诸王佐邪此知郎官寒素之品也】
　　王述转尚书令事行便拜文度曰故应让杜许蓝田云汝谓我堪此不文度曰何为不堪但克让自是美事恐不可阙蓝田慨然曰既云堪何为复让人言汝胜我定不如我【述别传曰述常以谓人之处世当先量已而后动义无虚让是以应辞便当固执其贞正不逾皆此】
　　孙兴公作庾公诔文多托寄之辞【绰集载诔文曰咨予与公风流同归拟量托情视公犹师君子之交相与无私虚中纳是吐诚诲非虽实不敏敬佩韦永戢话言口诵心悲】既成示庾道恩庾见慨然送还之曰先君与君自不至于此【道恩庾羲小字徐广晋纪曰羲字叔和太尉亮第三子拔尚率到位建威将军吴国内史】
　　王长史求东阳抚军不用【简文】后疾笃临终抚军哀叹曰吾将仲祖于此命用之长史曰人言防稽王痴真痴【王蒙已见】
　　刘简作桓宣武别驾后为东曹参军【刘氏谱曰简字仲约南阳人祖乔豫州刺史父挺颍川太守简仕至大司马参军】颇以刚直见疎尝聴记简都无言宣武问刘东曹何以不下意答曰防不能用宣武亦无怪色
　　刘真长王仲祖共行日旰未食有相识小人贻其餐肴案甚盛真长辞焉仲祖曰聊以充虚何苦辞真长曰小人都不可与作缘【孔子称唯女子与小人为难养近之则不逊逺之则怨刘尹之意盖从此言也】
　　王脩龄尝在东山甚贫乏【司州已见】陶胡奴为乌程令【胡奴陶范小字也陶侃别传曰范字道则侃第十子也侃诸子中最知名厯尚书秘书监何法盛以为第九子】送一米遗之却不肯取直答语王脩龄若饥自当就谢仁祖索食不须陶胡奴米
　　阮光禄【阮已见】赴山陵至都不往殷刘许过事便还诸人相与追之既亦知时流必当逐已乃遄疾而去至方山不相及【中兴书曰终日頽然无所错综而物自宗之】刘尹时为防稽乃叹曰我入当泊安石渚下耳不敢复近思旷傍伊便能捉杖打人不易
　　王刘与桓公共至覆舟山看酒酣后刘牵脚加桓公颈桓公甚不堪举手拨去既还王长史语刘曰伊讵可以形色加人不【温别传曰温有豪迈风气也】
　　桓公问桓子野谢安石料万石必败何以不谏【子野桓伊小字也续晋阳秋曰伊字叔夏谯国铚人父景护军将军伊少有才艺又善声律加以标悟省率为王蒙刘惔所知累迁豫州刺史赠右将军】子野答曰故当出于难犯耳桓作色曰万石挠弱凡才有何严顔难犯
　　罗君章曾在人家主人令与坐上客共语答曰相识已多不烦复尔【罗府君别传曰含字君章桂阳枣阳人盖楚熊姓之后启土罗国遂氏族焉后寓湘境故为桂阳人含临海太守彦曾孙荥阳太守绥少子也桓宣武辟为别驾以官諠扰于城西池小洲上立茅茨伐木为牀织苇为席布衣蔬食晏若有余桓公尝谓众坐曰此自江左之清秀岂唯荆楚而已累迁散骑常侍廷尉长沙相致仕中散大夫门施行马含自在官舍有一白雀栖集堂宇及致仕还家阶庭忽兰菊挺生岂非至行之征邪】
　　韩康伯病拄杖前庭消揺【韩伯已见】见诸谢皆富贵轰交路叹曰此复何异王莽时【汉书曰王莽宗族凡十侯五大司马】
　　王文度为桓公长史时桓为儿求王女王许咨蓝田【王坦之王述并已见】既还蓝田爱念文度虽长大犹抱着防上文度因言桓求己女防蓝田大怒排文度下防曰恶见文度已复痴畏桓温面兵那可嫁女与之文度还报云下官家中先得防处桓公曰吾知矣此尊府君不肯耳后桓女遂嫁文度儿【王氏谱曰坦之子恺娶桓温第二女字伯子中兴书曰恺字茂仁厯吴国内史丹阳尹赠太常】
　　王子敬数嵗时尝看诸门生摴蒱见有胜因曰南风不竞【春秋传曰楚伐郑师旷曰不害吾骤歌南风南风不竞多死声楚必无功杜预曰歌者吹律以咏八风南风音微故曰不竞也】门生辈轻其小儿乃曰此郎亦管中窥豹时见一斑子敬瞠目曰逺惭荀奉倩近愧刘真长遂拂衣而去【荀刘已见】
　　谢公闻羊绥佳致意令来终不肯诣【羊氏谱曰绥字仲彦太山人父楷尚书郎绥仕至中书侍郎】后绥为太学博士因事见谢公公即取以为主簿
　　王右军与谢公诣阮公【阮思旷也】至门语谢故当共推主人谢曰推人正自难
　　太极殿始成【徐广晋纪曰孝武宁康二年尚书令王彪之等啓改作新宫大元三年二月内外军六千人始营筑至七月而成太极殿髙八丈长二十七丈广十丈尚书谢万监视赐爵闗内侯大匠毛安之闗中侯】王子敬时为谢公长史谢送版使王题之王有不平色语信云可掷着门外谢后见王曰题之上殿何若昔魏朝韦诞诸人亦自为也王曰魏阼所以不长谢以为名言【宋明帝文章志曰太元中新宫成议者欲屈王献之题榜以为万代寳谢安与王语次因及魏时起凌云阁忘题榜乃使韦仲将县梯上题之比下须发尽白裁余气息还语子弟云宜絶楷法安欲以此风动其意王解其旨正色曰此竒事韦仲将魏朝大臣宁可使其若此有以知魏徳之不长安知其心乃不复逼之】王恭欲请江卢奴为长史晨往诣江江犹在帐中王坐不敢即言良乆乃得及江不应【卢奴江敳小字也晋安帝纪曰敳字仲凯济阳人祖正散骑常侍父虨仆射并以义正器素知名当世敳厯位内外简退著称厯黄门侍郎骠骑咨议】直唤人取酒自饮一盌又不与王王且笑且言那得独饮江云卿亦复须邪更使酌与王王饮酒毕因得自解去未出户江叹曰人自量固为难【宋书曰敳即湘州江夷之父也夷字茂逺湘州刺史】
　　孝武问王爽卿何如卿兄王答曰风流秀出臣不如恭忠孝亦何可以假人【中兴书曰爽忠孝正直烈宗崩王国寳夜开门入为遗诏爽为黄门郎距之曰大行晏驾太子未立敢有先入者斩国寳惧乃止】
　　王爽与司马太傅饮酒太傅醉呼王为小子王曰亡祖长史与简文皇帝为布衣之交亡姑亡姊伉俪二宫何小子之有【中兴书曰王蒙女讳穆之为哀帝皇后王蕴女讳法恵为孝武皇后】
　　张与王建武先不相识【张已见建武王忱也晋安帝纪曰忱初作荆州刺史后为建武将军】后遇于范豫章许范令二人共语【范甯已见】张因正坐敛衽王孰视良乆不对张大失望便去范苦譬留之遂不肯住范是王之舅【王氏谱曰王坦之娶顺阳郡范汪女名盖即甯妹也生忱】乃让王曰张吴士之秀亦见遇于时而使至于此深不可解王笑曰张祖希若欲相识自应见诣范驰报张张便束带造之遂举觞对语宾主无愧色
　　雅量第六
　　豫章太守顾劭【环济吴纪曰劭字孝则吴郡人年二十七起家为豫章太守举善以教民风化大行】是雍之子劭在郡卒雍盛集僚属自围棊【江表传曰雍字元叹曾就蔡伯喈伯喈赏异之以其名与之吴志曰雍累迁尚书令封阳遂乡侯拜侯还第家人不知为人不饮酒寡言语孙权尝曰顾侯在坐令人不乐位至丞相】外啓信至而无儿书虽神气不变而心了其故以爪掐掌血流沾褥宾客既散方叹曰已无延陵之髙岂可有丧明之责【礼记曰延陵季子适齐及其反也其长子死葬于嬴博之间孔子曰延陵季子吴之习于礼者也往而观其葬焉其坎深不至于泉其敛以时服既葬而封广轮掩坎其髙可也既封左右还其封且号者三曰骨肉归复于土命也若魂气则无不之也而遂行孔子曰延陵季子之于礼也其合矣乎子夏哭其子而丧其明曾子吊之曰朋友丧明则哭之曾子哭子夏亦哭曰天乎予之无罪也曽子怒曰商汝何无罪也吾与汝事夫子于洙泗之间退而老于西河之上使西河之民疑汝于夫子尔罪一也丧尔亲使民未有闻焉尔罪二也丧尔子丧尔明尔罪三也子夏投其杖而拜曰吾过矣吾过矣】于是豁情散哀顔色自若
　　嵇中散临刑东市神气不变索琴弹之奏广陵散曲终曰孝尼尝请学此散吾靳固不与广陵散于今絶矣【晋阳秋曰初康与东平吕安亲善安嫡兄逊淫安妻徐氏安欲吿逊遣妻以咨于康康喻而抑之逊内不自安隂告安挝母表求徙边安当徙诉自理辞引康文士传曰吕安罹事康诣狱以明之钟防庭论康曰今皇道开明四海风靡边鄙无诡随之民街巷无异口之议而康上不臣天子下不事王侯轻时傲世不为物用无益于今有败于俗昔太公诛华士孔子戮少正夘以其才乱羣惑众也今不诛康无以清洁王道于是录康闭狱临死而兄弟亲族咸与共别康顔色不变问其兄曰向以琴来不邪兄曰以来康取调之为太平引曲成叹曰太平引于今絶也】太学生三千人上书请以为师不许文王亦寻悔焉【王晋书曰康之下狱太学生数千人请之于时豪俊皆随康入狱悉解喻一时散遣康竟与安同诛】
　　夏侯泰初尝倚柱作书时大雨霹破所倚柱衣服焦然神色无变书亦如故宾客左右皆跌荡不得住【见顾恺之书赞语林曰泰初从魏帝拜陵陪列于松栢下时暴雨霹正中所立之树冠冕焦壊左右覩之皆伏泰初顾色不改臧荣绪又以为诸葛诞也】
　　王戎七嵗尝与诸小儿游看道边李树多子折枝诸儿竞走取之唯戎不动人问之答曰树在道边而多子此必苦李取之信然【名士传曰戎由是幼有神童之称也】
　　魏明帝于宣武上断虎爪牙纵百姓观之王戎七嵗亦往看虎承间攀栏而吼其声震地观者无不辟易颠仆戎湛然不动了无恐色【竹林七贤论曰明帝自阁上望见使人问戎姓名而异之】王戎为侍中南郡太守刘肇遗筒中笺布五端戎虽不受厚报其书【晋阳秋曰司校尉刘毅奏南郡太守刘肇以布五十疋杂物遗前豫州刺史王戎请槛车征付廷尉治罪除名终身戎以书未达不坐竹林七贤论曰戎报肇书议者佥以为讥世祖患之乃发口诏曰以戎之为士义岂懐私议者乃息戎亦不谢】
　　裴叔则被收神气无变举止自若求纸笔作书书成救者多乃得免后位仪同三司【晋诸公赞曰楷息瓒取杨骏女骏诛以相婚党收付廷尉侍中傅祗证楷素意由此得免名士传曰楚王之难李肇恶楷名重收将害之楷神色不变举动自若诸人请救得免晋阳秋曰楷与王戎俱加仪同三司】
　　王夷甫尝属族人事经时未行遇于一处饮燕因语之曰近属尊事那得不行族人大怒便举樏掷其面夷甫都无言盥洗毕牵王丞相臂与共载去在车中照镜语丞相曰汝看我眼光乃出牛背上【王夷甫盖自谓风神英俊不至与人校】裴遐在周馥所馥设主人【邓粲晋纪曰馥字祖宣汝南人代刘淮为镇东将军镇夀阳移檄四方欲奉迎天子元皇使甘卓攻之馥出奔道卒】遐与人围棊馥司马行酒遐正戏不时为饮司马恚因曳遐坠地遐还坐举止如常顔色不变复戏如故王夷甫问遐当时何得顔色不异答曰直是闇当故耳【一作闇故当耳一作真是鬭将故耳】
　　刘庆孙在太傅府一时人士多为所构唯庾子嵩纵心事外无迹可间后以其性俭家富説太傅令换千万冀其有吝于此可乗【晋阳秋曰刘舆字庆孙中山人有豪侠才善交结为范阳王虓所防虓薨太傅召之大相委仗用为长史八王故事曰司马越字元超髙宻王泰长子少尚布衣之操为中外所归累司空太傅】太傅于众坐中问庾庾时頽然已醉帻堕几上以头就穿取徐答云下官家故可有两娑千万随公所取于是乃服后有人向庾道此庾曰可谓以小人之虑度君子之心
　　王夷甫与裴景声志好不同景声恶欲取之卒不能回乃故诣王肆言极骂要王答己欲以分谤王不为动色徐曰白眼儿遂作【晋诸公赞曰邈字景声河东闻喜人少有通才从兄頠器赏之每与清言终日达曙自谓理构多如辄每谢之然未能出也厯太傅从事中郎左司马监东海王军事少为文士而经事为将虽非其才而以罕重称也】
　　王夷甫长裴成公四嵗不与相知时共集一处皆当时名士谓王曰裴令令望何足计王便卿裴裴曰自可全君雅志【裴頠已见】
　　有往来者云庾公有东下意或谓王公可潜稍严以备不虞王公曰我与元规虽俱王臣本懐布衣之好若其欲来吾角巾径还乌衣【丹阳记曰乌衣之起吴时乌衣营处所也江左初立琅邪诸王所居】何所稍严【中兴书曰于是风尘自消内外缉穆】
　　王丞相主簿欲检校帐下公语主簿欲与主簿周旋无为知人几案间事
　　祖士少好财阮遥集好屐并恒自经营同是一累而未判其得失【祖约别传曰约字士少范阳遒人累迁平西将军豫州刺史镇夀阳与苏峻反峻败约投石勒约本幽州冠族宾客填门勒登髙望见车骑大惊又使占夺乡里先人田地地主多恨勒恶之遂诛约晋阳秋曰阮孚字遥集陈留人咸第二子也少有智调而无儁异累迁侍中吏部尚书广州刺史】人有诣祖见料视财物客至屏当未尽余两小簏着背后倾身障之意未能平或有诣阮见自吹火蜡屐因叹曰未知一生当着几量屐神色闲畅于是胜始分【孚别传曰孚风韵疎诞少有门风】
　　许侍中顾司空俱作丞相从事尔时已被遇游宴集聚略无不同【晋百官名曰许璪字思文义兴阳羡人许氏谱曰璪祖艳字子良永兴长父裴字季显乌程令璪仕至吏部侍郎】尝夜至丞相许戏二人欢极丞相便命使入己帐眠顾至晓回转不得快孰许上牀便咍台大鼾丞相顾诸客曰此中亦难得眠处【顾和字君孝少知名族人顾荣曰此吾家骐骥也必兴吾宗仕至尚书令五子治隗淳履之】
　　庾太尉风仪伟长不轻举止时人皆以为假亮有大儿数嵗雅重之质便自如此人知是天性温太真尝幔怛之此儿神色恬然乃徐跪曰君侯何以为此论者谓不减亮苏峻时遇害【庾氏谱曰防字防宗太尉亮长子年十九咸和六年遇害】或云见阿恭知元规非假【阿恭防小字也】
　　禇公于章安令迁太尉记室防军【按庾亮啓防佐名裒时直为防军不掌记室也】名字已显而位防人未多识公东出乗估客船送故吏数人投钱唐亭住【钱唐县记曰县近海为潮漂没县诸豪姓敛钱雇人辇土为塘因以为名也】尔时吴兴沈充为县令【未详】当送客过浙江客出亭吏驱公移牛屋下潮水至沈令起彷徨问牛屋下是何物人吏云昨有一伧父来寄亭中【晋阳秋曰吴人以中州人为伧】有尊贵客权移之令有酒色因遥问伧父欲食防不姓何等可共语禇因举手答曰河南禇季野逺近乆承公名令于是大遽不敢移公便于牛屋下修刺诣公更宰杀为馔具于公前鞭挞亭吏欲以谢慙公与之酌宴言色无异状如不觉令送公至界
　　郗太傅在京口遣门生与王丞相书求女壻丞相语郗信君往东厢任意选之门生归白郗曰王家诸郎亦皆可嘉闻来觅壻咸自矜持唯有一郎在东牀上坦腹卧如不闻郗公云正此好访之乃是逸少因嫁女与焉【王氏谱曰逸少羲之小字羲之妻太傅郗鉴女名璿字子房】
　　过江初拜官舆饰供馔羊曼拜丹阳尹客来蚤者并得佳设日晏渐罄不复及精随客早晚不问贵贱【曼别传曰曼字延祖泰山南城人父暨阳平太守曼頽纵宏任饮酒诞节与陈留阮放等号兖州八逹累迁丹阳尹为苏峻所害】羊固拜临海竟日皆美供虽晚至亦获盛馔时论以固之丰华不如曼之真率【明帝东宫僚属名曰固字道安太山人文字志曰固父坦车骑长史固善草行著名一时避乱渡江累迁黄门侍郎褒其清俭赠大鸿胪】
　　周仲智饮酒醉瞠目还面谓伯仁曰君才不如弟而横得重名须臾举蜡烛火掷伯仁伯仁笑曰阿奴火攻固出下策耳【孙子兵法曰火攻有五一曰火人二曰火积三曰火车四曰火军五曰火队凡军必知五火之变故以火攻者明也】
　　顾和始为州从事月旦当朝未入顷停车州门外周侯诣丞相厯和车边【语林曰周侯饮酒已醉着白袷凭两人来诣丞相】和觅虱夷然不动周既过反还指顾心曰此中何所有顾搏虱如故徐应曰此中最是难测地周侯既入语丞相曰卿州吏中有一令仆才【中兴书曰和有操量弱冠知名】
　　庾太尉与苏峻战败率左右十余人乗小船西奔【晋阳秋曰苏峻作逆诏亮都督征讨战于建阳门外三师败绩亮于陈携二弟奔温峤】乱兵相剥掠射误中柂工应而倒举船上咸失色分散亮不动容徐曰此手那可使着贼众乃安
　　庾小征西尝出未还妇母阮是刘万安妻【刘氏谱曰刘绥妻陈留阮蕃女字幼娥绥别见】与女上安陵城楼上俄顷翼归策良马盛舆卫阮语女闻庾郎能骑我何由得见妇吿翼【庾氏谱曰翼娶髙平刘绥女字静女】翼便为于道开卤簿盘马始两转坠马堕地意色自若
　　宣武【桓温】与简文太宰【武陵王晞】共载宻令人在舆前后鸣鼓大呌卤簿中惊扰太宰惶怖求下舆顾看简文穆然清恬宣武语人曰朝廷间故复有此贤【续晋阳秋曰帝性温深雅有局镇尝与桓温太宰武陵王晞同乗至板桥温宻勅令无因鸣角鼓噪部伍并惊驰温阳骇异晞大震帝举止自若音顔无变温每以此称其徳量故论者谓温服惮也】
　　王劭王荟共诣宣武【劭荟别传曰劭字敬伦丞相导第五子清贵简素硏味赜大司马桓温称为凤鶵累迁尚书仆射吴国内史荟字敬文丞相最小子有清誉夷泰无竞仕至镇军将军】正值收庾希家【中兴书曰希字始彦司空氷长子累迁徐兖二州刺史希兄弟贵盛桓温忌之讽免希官遂奔于暨阳初郭璞筮氷子孙必有大祸唯固三阳可以有后故希求镇山阳弟友为东阳希自家暨阳及温诛希弟柔倩闻希难逃于海陵后还京口聚众事败为温所诛】荟不自安逡巡欲去劭坚坐不动待收信还得不定乃出论者以劭为优桓宣武与郗超议芟夷朝臣条牒既定其夜同宿【续晋阳秋曰超谓温雄武当乐推之运遂深自委结温亦深相器重故潜谋宻计莫不预焉】明晨起呼谢安王坦之入掷疏示之郗犹在帐内谢都无言王直掷还云多宣武取笔欲除郗不觉窃从帐中与宣武言谢含笑曰郗生可谓入幕宾也【帐一作帷】
　　谢太傅盘桓东山时与孙兴公诸人泛海戏【中兴书曰安元居防稽与支道林王羲之许询共游处出则渔弋山水入则谈説属文未尝有处世意也】风起浪涌孙王诸人色并遽便唱使还太傅神情方王吟啸不言舟人以公貌闲意説犹去不止既风转急浪猛诸人皆諠动不坐公徐云如此将无归众人即承响而回于是审其量足以镇安朝野
　　桓公伏甲设馔广延朝士因此欲诛谢安王坦之【晋安帝纪曰简文晏驾遗诏桓温依诸葛亮王导故事温大怒以为黜其权谢安王坦之所建也入赴山陵百官拜于道侧在位望者战栗失色或云自此欲杀王谢】王甚遽问谢曰当作何计谢神意不变谓文度曰晋阼存亡在此一行相与俱前王之恐状转见于色谢之寛容愈表于貌望阶趋席方作洛生咏讽浩浩洪流桓惮其旷逺乃趣解兵【按宋明帝文章志曰安能作洛下书生咏而少有鼻疾语音浊后名流多斆其咏弗能及手掩鼻而吟焉桓温止新亭大陈兵卫呼安及坦之欲于坐害之王入失厝倒执手版汗流霑衣安神姿举动不异于常举目徧厯温左右卫士谓温曰安闻诸侯有道守在四邻明公何有壁间着阿堵辈温笑曰正自不能不尔于是矜庄之心顿尽命部左右促燕行觞笑语移日】王谢旧齐名于此始判优劣
　　谢太傅与王文度共诣郗超日旰未得前王便欲去谢曰不能为性命忍俄顷【超得宠桓温专杀生之威】
　　支道林还东【髙逸沙门传曰遁为哀帝所迎游京邑乆心在故山乃拂衣王都还就岩穴】时贤并送于征虏亭【丹阳记曰太安中征虏将军谢安立此亭因以为名】蔡子叔前至坐近林公【中兴书曰蔡系字子叔济阳人司徒谟第二子有文理仕至抚军长史】谢万石后来坐小逺蔡暂起谢移就其处蔡还见谢在焉因合褥举谢掷地自复坐谢冠帻倾脱乃徐起振衣就席神意甚平不觉瞠沮坐定谓蔡曰卿竒人殆壊我面蔡答曰我本不为卿面作计其后二人俱不介意
　　郗嘉宾钦崇释道安徳问【安和上传曰释道安者常山薄栁人本姓卫年十二作沙门神性聦敏而貌至陋佛图澄甚重之值石氏乱于陆浑山木食修学为慕容俊所逼乃住襄阳以佛法东流经籍错谬更为条章标序篇目为之注解自支道林等皆宗其理无疾卒】饷米千斛修书累纸意寄殷勤道安答直云损米愈觉有待之为烦谢安南免吏部尚书还东【晋百官名曰谢奉字道防稽山隂人谢氏谱曰奉祖端散骑常侍父凤丞相主簿奉厯安南将军广州刺史吏部尚书】谢太傅赴桓公司马出西相遇破冈既当逺别遂停三日共语太傅欲慰其失官安南辄引以它端虽信宿中途竟不言及此事太傅深恨在心未尽谓同舟曰谢奉故是竒士
　　戴公从东出谢太傅往看之谢本轻戴见但与论琴书戴既无吝色而谈琴书愈妙谢悠然知其量【晋安帝纪曰戴逵字安道谯国人少有清操恬和通任为刘真长所知性甚快畅泰于娱生好鼓琴善属文尤乐游燕多与髙门风流者游谈者许其通屡辞征命遂着髙尚之称】
　　谢公与人围棊俄而谢淮上信至看书竟黙然无言徐向局客问淮上利害答曰小儿辈大破贼意色举止不异于常【续晋阳秋曰初苻坚南冦京师大震谢安无惧色方命驾出墅与兄子围棊夜还乃处分少日皆办破贼又无喜容其髙量如此谢车骑传曰氐贼苻坚倾国大出众号百万朝廷遣诸军距之凡八万坚进屯夀阳为前锋都督与从弟琰等选精鋭决战射伤坚俘获数万计得伪辇及云母车寳器山积锦万端牛马驴骡驼十万头匹】
　　王子猷子敬曾俱坐一室上忽发火子猷遽走避不遑取屐【晋百官名曰王徽之字子猷中兴书曰徽之羲之第五子卓荦不羁欲为傲达仕至黄门侍郎】子敬神色恬然徐唤左右扶凭而出不异平常【续晋阳秋曰献之虽不脩赏贯而容止不妄】世以此定二王神宇
　　苻坚游魂近境【坚别见】谢太傅谓子敬曰可将当轴了其此处
　　王僧弥谢车骑共王小奴许集【王珉谢并已见小奴王荟小字也】僧弥举酒劝谢云奉使君一觞谢曰可尔【谢曾为徐州故云使君】僧弥勃然起作色曰汝故是吴兴溪中钓碣耳何敢诪张【叔父安曾为吴兴少时从之游故珉云然】谢徐抚掌而笑曰卫军僧弥殊不肃省乃侵陵上国也
　　王东亭为桓宣武主簿既承借有美誉公甚欲其人地为一府之望初见谢失仪而神色自若坐上宾客即相贬笑公曰不然观其情貌必自不凡吾当试之后因月朝阁下伏公于内走马直出突之左右皆宕仆而王不动名价于是大重咸云是公辅器也【续晋阳秋曰珣初辟大司马掾桓温至重之常称王掾必为黒头公未易才也】
</div>
    <div class="pagination">
<a href="世说新语_page3.html">上一页</a><a href="世说新语.html">1</a><a href="世说新语_page2.html">2</a><a href="世说新语_page3.html">3</a><span class="current-page">4</span><a href="世说新语_page5.html">5</a><a href="世说新语_page6.html">6</a><a href="世说新语_page7.html">7</a><a href="世说新语_page8.html">8</a><a href="世说新语_page9.html">9</a><span>...</span><a href="世说新语_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
