<!DOCTYPE html>
<html>
<head>
    <meta charset="UTF-8">
    <title>说郛 - 第 349 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 349 页/共 601 页</h1>
    <div class="content">　　寝食
　　人之相祝颂必曰精调茵鼎盖人生不过寝食二事日不甘食夜不安寝则病矣今富贵之家以酒夺食以色妨寝则是二者皆失之且夫中酒之后继之戕贼夜坐连旦日中而起宿酲未解又复饮酒其情思无聊不如强饭安眠者多矣况如是之人未有能中寿者此乃可怜何足羡乎
　　尝作病想
　　人在病中百念灰冷虽有富贵欲享不可反羡贫贱而健者是故人能于无事时常作病想一切名利之心自然扫去真妙法也
　　欣戚相生
　　人之所欣生于戚戚却生乎欣试以一二事明之士子发举则欣矣春闱见黜则大戚女子得男则欣矣一旦失之则大戚是戚生于欣也抱病则戚病愈则欣失物则戚已失复得则欣是欣生于戚也无所欣戚初则人自生之达者知其然故于得防无所欣戚也
　　忧喜相生
　　喜生忧忧生喜若循环然假如元未有得忽得之斯喜矣既得之复失之斯忧矣已失之复得之又喜矣达者得之知后必失之失之如本来之无有此所以无忧无喜也
　　齐斋十乐
　　读义理书学法帖字澄心静坐益友清谈小酌半醺浇花种竹听琴翫鹤焚香煎茶登城观山寓意奕棋虽有他乐吾不易矣
　　十不如
　　画扇不如纸扇锦绮不如布帛巨舰不如轻舟高堂不如低屋金寳器物不如甆瓦丽妻艶妾不如丑妻恶妾食肉不如食素厚塟不如薄塟俊爽不如朴厚富贵不如贫贱
　　十或问
　　或问生死曰昼夜或问今生来生曰今日来日或问佛土曰清净慈悲或问地狱曰贪浊忿怒或问快乐曰知足或问尊荣曰无求或问报应曰形影或问久长曰如常或问享福曰无祸或问寿考曰不朽
　　贵人十反
　　贵人十反夜当卧而饮宴早当起而醉卧心当逸而劳身当劳而逸吝束修不请师教子弟而以大钱顾教声妓药饵无病而服有病不肯服果蔬尚新不待熟食物取细失正味山水不喜真境而喜图画器用不贵金银而贵铜甆
　　六抝
　　后生不读书而老者读书胥吏干人子孙应科举而宦门不习举业贫者妄用而富者节俭藿食者忧虑而肉食者防然僧道食荤而俗人好善茹素富贵家女为新妇遵礼法甘枯淡贫贱家女为新妇反不识好恶













　　天隠子养生书【司马承祯】
　　天隠子吾不知何许人著书八篇包括妙秘殆非人间所能力学观夫修炼形气养和心灵归根契于伯阳遗照齐于庄叟长生久视无出是书予家居于大暑中苦痢诸药不止以意用干葛是承祯服疾道风惜乎世人夭促真寿思欲傅之同志易知而简行信哉自伯阳而来惟天隠子而已矣司马承祯序
　　神仙
　　人生时禀得灵气精明通悟学无滞塞则谓之神宅神于内遗照于外自然异于俗人则谓之神仙故神仙亦人也在于修我灵气勿为世俗所沦折遂我自然勿为邪见所凝滞则成功也【喜怒哀乐爱恶欲也情之邪也风寒暑湿饥饱劳逸行者气之邪也去此邪成神仙】
　　易简
　　易曰天地之道易简者也天隠子曰天地在我首之上足之下开目尽见无假繁巧而言故曰易简易简者神仙之徳也【经曰至道不繁至人无为】然则以何道求之曰无求不能知无道不能成凡学神仙先知易简茍言涉奇诡适足使人执迷无所归本此非言学也【世人学神仙反为神仙所迷者有矣学无反为无所病者有矣】
　　渐门
　　易有渐卦老氏有渐门人之修真达性不能顿悟必须渐而进之安而行之故设渐门一曰斋戒二曰安处三曰存想四曰坐忘五曰神解何谓斋戒曰澡身虚心何谓安处曰深居静室何谓存想曰收心复性何谓坐忘曰遗形忘我何谓神解曰万法通神故习此五渐之门者了一则渐次至二了二则渐次至三了三则渐次至四了四则渐次至五神仙成矣
　　斋戒
　　斋戒者非蔬茹饮食而已澡身者非汤浴去垢而已盖其法在节食调中磨擦畅外者也夫人禀五行之气而食五行之物而实自胞胎有形也呼吸精血岂可去食而求长生但世人不知休粮服气道家权宜非永絶食粒之谓也食之有斋戒者斋乃洁净之务戒乃节约之称有饥即食食勿令饱此所谓调中也百味未成熟勿食五味太多勿食腐败闭气之物勿食此皆宜戒也手尝磨擦皮肤温热去冷气此所谓畅外也久坐久立久劳役皆宜戒也此是形骸调理之法形坚则气全是以斋戒为渐门之首也夫
　　安处
　　何谓安处曰非华堂宇重裀广榻之谓也在乎南向而坐东首而寝隂阳适中明暗相半屋无高高则阳盛而明多屋无卑卑则隂盛而暗多故明多则伤魄暗多则伤防人之防阳而魄隂茍伤明暗则疾病生焉所谓居处之室尚使之然况天地之气有亢阳之攻肌淫隂之侵体岂不伤哉修养之渐倘法此即安处之道术也吾所居室四边皆窓戸遇风即阖风息即开吾所居坐前帘后屏大明则下帘以和其内映太暗则卷帘以通其外曜内以安心外以安目心目皆安则身安矣明暗尚然况太多情欲太多事虑岂能安其内外哉故学道以安处为次
　　存想
　　存谓存我之神想谓想我之身闭目即见自己之目收心即见自己之心心与目皆不离我身不伤我神则存想之渐也凡人目终日视他人故心已逐外走终日接他事故目亦逐外瞻营营浮光未尝内照奈何不病且夭邪是以归根曰静静曰复命成性存存众妙之门此存想之渐学道之功半矣
　　坐忘
　　坐忘者因存而忘也行道而不见其行非坐之义乎有见而不知其见非忘之义乎何谓不行曰心不动故何谓不见曰形都冺故或问曰何由得心不动天隠子黙而不答又曰何由得形都冺天隠子瞑而不视或道悟道乃退曰道果在我矣我果何人哉天隠子果何人也于是彼我两忘了无所照
　　解神
　　斋戒谓之信解【言无信心即不能解】安居谓之闲解【言无闲心即不能解】存想谓之慧解【言无慧心即不能解】坐忘谓之定解【言无定心即不能解】信定闲慧四门通神谓之身解故神之为义不行而至不疾而速隂阳变通天地长久兼三才而言谓之易【系辞云易穷则变变则通通则久】齐万物而言谓之道徳【老子道徳经是也】本一性而言谓之真如【释氏涅槃法华防严皆一性】入四真如归于无为【图觉经云佛身有为至于无为佛化身不堕诸数此一条】故天隠子生乎易中死乎易中动因万物静因万物邪由一性真由一性是以生死动静邪真吾皆以神而解之在人谓之仙矣在天曰天仙在地曰地仙故神仙之道五归一门【谓五归于渐终同仙矣】
　　后序
　　昔谢自然欲过海求师蓬莱至海中或谓自然曰蓬莱隔弱水三十万里不可通天台有司马子防身居赤城名在绛阙可往从之自然乃还受道于子防白日仙去东坡水龙吟词曰古来云海茫茫蓬山绛阙知何处人间自有赤城居士龙蟠凤举清净无为坐忘遗照八篇奇语观此书则此八篇当是子防所着而序乃云天隠子不知何时人意者不欲自显其名耶绍兴壬午从事郎知台州黄岩县主学事劝农胡琏跋











　　保生月录【韦行规】
　　昔巢居士事东海青童君苦心屈节奉师溽暑沍寒无懈无怠仅二十年乃口授八方使八节制服以应八卦若人未能跨鹤腾霄优游于乾坤之内守灏然之气容色不改寿满百年须服此药神仙秘妙不可轻泄能久服必登上仙
　　艮卦东北
　　王君河车方
　　紫河车一具【首生并壮盛胞衣是也挑血筋洗数十遍仍以酒洗隂干者和各药】
　　生地八两【补髓血】　　　　牛膝四两【主腰膝】
　　五味三两【主五脏】　　　　覆盆子四两【主隂不足】巴防二两【欲多世事加一两女人不用】诃黎勒三两【主胸中气】鼓子花二两【腻觔骨】　　　苦躭二两【治诸毒药】
　　泽防三两【补男女人虚】　　　甘菊花三两【去筋风】
　　菖蒲三两【益精神】　　　　干漆三两【去肌肉五脏风炒黄】栢子仁三两【添精用仁】　　　白茯苓三两【安神】
　　黄精二两【补脾胃】　　　苁容二两【助下元女人不用】石斛二两【壮筋骨】　　　逺志二两【益心力不忘】
　　杏仁四两【炒黄去皮尖去恶血炁】苣胜子四两【延年驻形】
　　一方有云英石三两【缩肠余曰不必加此】
　　右二十二味共捣为末炼蜜如桐子大酒下或盐汤下服三料顔如处子昔王仙君传与苏林子立盟防血不尔违太上之科
　　震卦正东
　　青精先生橓米饮方
　　白梁米一石南烛汁浸九蒸九曝干可有三斗已上每日服一匙饭过一月后服半匙两月后服三分之一尽一剂则风寒不能侵须髪如青丝顔如氷玉若人服之役使六丁天兵侍卫
　　巽卦东南
　　台王母四童方
　　辰砂【四两本方原用伏火丹砂六两一时难得且未当轻用】
　　胡麻【四两净九蒸九曝炒防黄】　天门冬【四两去心】　茯苓【六两】猪苓【六两】　黄精【六两】　桃仁【四两去皮】
　　右七味合为末炼蜜为丸捣万余下夏月丸服余月散服如桐子大每二十丸能服八年顔如婴童肌如凝脂不可漫传以获天谴
　　离卦正南
　　彭君麋角粉方
　　每用麋角【注曰麋鹿之大者角丫叉不齐白如象牙出水泽中非山兽也大者二十斤一副生海边】取用一两具解为寸段去心中黑血色恶物用米泔浸之夏三日冬十日一换泔浸约一月已上似欲輭即取出入甑中蒸之覆以桑白皮候烂如蒸芋晒干粉之入伏火硫黄一两以酒调三钱一服此方彭祖服之得寿成仙有人于鹄鸣山石洞中得石刻方与此同也
　　坤卦西南
　　风后四扇散
　　五灵脂【三两延年益命】仙灵皮【三两强筋骨】松脂【二两去风癎】泽防【二两强肾】　　白术【二两益炁力】　干姜【二两益气】
　　生地黄【五两补髓血】石菖蒲【三两益心神】桂【二两补不足】
　　云母粉【三两长肌肥白】
　　右药十物如法捣洗一万杵炼蜜为丸桐子大日三四十丸
　　兑卦正西
　　夏姬杏金丹
　　杏子六斗煮水滚三四沸放下杏子以手或棍捶摩令皮去大煮半晌漉起放盆中去核清汁得若干取鉄锅放糠火上以羊脂油四斤擦入釡中擦之不已尽此四觔脂为止下杏釡中熬之糠火细细不断三四日药成如金光五彩色每服一二匙服之变老成少顔色羙好夏姬服之上升
　　乾卦西北
　　天地父母七精散
　　竹实【三两九蒸九曝主水气日精】地肤子【四两太隂之精主肝明目】
　　黄精【四两戊巳之精主脾脏】　蔓菁子【三两九蒸九晒主邪鬼明目】松脂【三两链令熟主风狂脾湿】　桃胶【四两五木之精主鬼忤】
　　苣胜【五两五谷之精九曝】
</div>
    <div class="pagination">
<a href="说郛_page348.html">上一页</a><span>...</span><a href="说郛_page344.html">344</a><a href="说郛_page345.html">345</a><a href="说郛_page346.html">346</a><a href="说郛_page347.html">347</a><a href="说郛_page348.html">348</a><span class="current-page">349</span><a href="说郛_page350.html">350</a><a href="说郛_page351.html">351</a><a href="说郛_page352.html">352</a><a href="说郛_page353.html">353</a><a href="说郛_page354.html">354</a><span>...</span><a href="说郛_page350.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
