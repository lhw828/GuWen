<!DOCTYPE html>
<html>
<head>
    <meta charset="UTF-8">
    <title>仕学规范 - 第 8 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仕学规范 - 第 8 页/共 28 页</h1>
    <div class="content">　　范忠宣公纯仁知谏院公数以言事上未聴纳因登对面奏曰臣言可用愿朝廷采纳臣言不可用愿罢言职重行窜贬神宗谕曰官家留卿不可坚求去公奏曰臣为言官而言不见信于陛下虽圣恩隆厚臣愈不敢当实无面目居此职任遂居家待罪不就职朝廷知不可强罢公知谏院依前直集贤院起居舎人同修起居注同管国子监时执政宻使所亲谓公曰上既坚留公又依所请罢言职仍依己拟除制诰可出而就职矣公曰某言既无状今虽罢谏院而以美官见诱是以贪夫畜某也如朝廷用某言则胜于得美官矣如言不用虽万锺亦不敢受

　　熙宁中王韶开熙州诸将皆以功迁官隍城使桑湜独辞不受曰羗虏畏国威灵不战而降臣何功而迁官执政曰众人皆受君独不受何也对曰众人皆受必有功也湜自知无故不受竟辞之时人重其知耻

　　李垂眀道中知绛州还朝合门祗候李康伯谒之因谓曰舜工文学议论称于天下诸公欲用为知制诰但宰相以舜工未曽相识盍一往见之垂曰我若昔谒丁崖州则干兴初已为翰林学士矣今已老大见大臣不公尝欲面折之焉能随羣逐队趋炎附热看人眉睫以冀推挽乎道之不行命矣执政知而恶之出知均州

　　侯叔献之为尉与管界巡检者相善县多盗贼巡检每与叔献约闻盗起当急相报一旦有强盗十六人经其邑叔献尽擒之既而叹曰巡检岂以我为负约耶机会之速不及报然不可専其功也于是尽推捕盗之劳于其下而竟不受赏当其获盗时叔献躬押至开封府尹李绚谓曰子之才能吾深知子可一见本府推官判官吾当率以同状荐子也叔献辞曰本以公事至府事毕归邑若投谒以求荐非我志也竟不面推官判官而去

　　孙宣公奭以太子太傅致仕居于郓一日置宴御诗厅【仁宗尝赐诗刻石所居之厅壁】语客曰白傅有言多少朱门鎻空宅主人到了不曽归今老夫归矣喜动于色复顾石守道讽易离卦九三爻辞且曰乐以忘忧自得小人之志歌而鼓缶不兴大耋之嗟公以醇徳奥学劝讲禁中二十余年晚节勇退优游里中始终全徳近世少比

　　钱文僖公惟演生贵家而文雅乐善出天性晚年以使相留守西京时通判谢绛掌书记尹洙留府推官欧阳修皆一时文士游赏吟咏未尝不同洛下多水竹竒花凡园圃之胜无不游者有郭延卿者居水南少与张文定公吕文穆公游累举不第以文行称于乡闾张吕相继作相更荐之得职官然延卿亦未尝出仕葺幽亭艺花木足迹不及城市至年八十余矣一日文僖率僚属往游去其居一里外即屏骑从腰舆张盖而访之不告以名氏洛下仕族多过客众延卿未始出盖莫知其何人也但欣然相接道服对谈而已数公疎爽闿眀天下之选延卿笑曰陋居罕有过从而平日所接之人亦无若数君者老夫甚惬愿少留对花小酌也扵是以陶罇果蔌而进文僖喜其野逸为满引不辞既而吏报申牌府吏牙兵列庭中延卿徐曰公等何官而从吏之多也洙指而告曰留守相公也延卿笑曰不图相国肯访野人遂相与大笑又曰尚能饮否文僖欣然从之又数杯延客之礼数杯盘无少加于前而谈笑自若日入辞去延卿送之门顾曰老病不能造谢希勿讶也文僖登车茫然自失翊日语僚属曰此真隐者也彼视富贵为何等物耶叹息累日不止

　　尚书工部郎中欧阳载为御史有能名真宗尝自择御史府君以秘书丞见见者数人皆进自称荐惟恐不用府君独立墀下无所说眀日拜监察御史中丞王嗣宗指曰是独立墀下者真御史也

　　承议郎程颢为太子中允监西京洛河竹木务荐者言其未尝叙年劳丐迁秩特改太常丞【已上出皇朝名臣四科事实】

　　仕学规范卷六

　　●钦定四库全书

　　仕学规范卷七

　　（宋）张镃 撰

　　○行巳

　　章献太后临朝内侍省都知江徳元权倾天下其弟徳眀奉使过杭州时李及知杭州待之一如常时中人奉使者无所加益僚佐皆曰江使者之兄居中用事当今无比荣枯大臣如反掌耳而使者精锐复不在人下眀公待之礼无加者意者眀公虽不求福独不畏其为祸乎及曰及待江使者不敢慢亦不敢过如是足矣又何加焉既而徳眀谓及寮佐曰李公髙年何不求一小郡以自处而乆居余杭繁剧之地岂能办邪僚佐走告及曰果然使者之言甚可惧也及笑曰及老矣诚得小郡以自逸庸何伤待之如前一无所加既而徳眀亦不能伤也时人服其操守

　　吕蒙正相公不喜记人过初参知政事入朝堂有朝士于帘内指之曰是小子亦参政邪蒙正佯为不闻而过之其同列怒之令诘其官位姓名蒙正遽止之罢朝同列犹不能平悔不穷问蒙正曰若一知其姓名则终身不能复忘固不如无知也不问之何损时皆服其量

　　王太尉荐冦莱公为相莱公数短太尉于上前而太尉専称其长上一日谓太尉曰卿虽称其美彼専谈卿恶太尉曰理当固然臣在相位乆政事阙失必多凖对陛下无所隐益见其忠直此臣所以重凖也上由是益贤太尉莱公在藩镇尝因生日造山棚大宴又服用僣侈为人所奏上怒甚谓太尉曰冦凖每事欲效朕可乎太尉徐对曰凖诚能无如騃何上意遽解曰此止是騃耳遂不问及太尉疾亟上问以后事唯对以宜早召冦凖为相云

　　韩魏公言司马君实初除枢密副使竟辞不受时公在魏闻之亟遣人赍书与潞公勉之云主上倚重之厚庶几行道道或不行然后去之可也似不须坚逊潞公以书呈君实君实云自古被这般官爵引得坏了名节为不少矣后得寛夫书云君实作事今人所不可及须求之古人

　　范文正公轻财好施尤厚于族人既贵于姑苏近郭买良田数千亩为义庄以养羣族之贫者择族人长而贤者一人主其出纳人日食米一升岁衣缣一疋嫁娶丧葬皆有赡给聚族人仅百口公殁逾四十年子孙贤令至今奉公之法不敢废弛

　　赵邻几好学善著述太宗朝权知制诰逾年卒子东之亦有文前以职事死塞上家极贫三女皆幼无田以养无宅以居仆赵延嗣者乆事舍人义不转去竭力营衣食以给之虽劳苦不避如是者十余年三女皆长延嗣未尝见其面一日至京师访舎人之旧谋嫁三女见宋翰林白杨侍郎徽之发声大哭具道所以二公惊谢曰吾徒被儒衣冠且与舍人友而不能恤舍人之孤不迨汝逺矣即迎三女京师求良士嫁之三女皆有归延嗣乃去徂徕先生石守道为之作传以励天下云

　　陈恭公再罢政判亳州年六十九遇生日族子往往献老人星图以为寿独其侄世修献范蠡逰五湖图且赞曰贤哉陶朱覇越平吴名遂身退扁舟五湖恭公甚喜即日表纳节眀年累表求退遂以司徒致仕矣【已上出皇朝类苑】

　　曹武惠王彬以功拜枢密使王在宥密常公服危坐如对君父接小吏亦以礼未尝以名呼归私第唯闭合宴居不妄通宾客五鼓纔动已待漏于禁门矣虽雪霜不易其操如此者八年

　　曹武惠王国朝名将勲业之盛无与为比尝曰自吾为将杀人多矣然未尝以私喜怒辄戮一人其所居堂室弊壊子弟请加修葺公曰时方大冬墙壁瓦石之间百虫所蛰不可伤其生其仁心爱物盖如此既平江南回诣合门入见牓子称奉勑江南干当公事回其谦恭不伐又如此

　　杜正献公自布衣至为相衣服饮食无所加虽妻子亦有常节家故饶财诸父析产公以所得悉与昆弟之贫者俸禄所入给宗族赒人急难至其归老无屋以居寓于南京驿舍者乆之自少好学攻书喜为诗读书虽老不倦推奬后进今世知名士多出其门居家见宾客必问时事闻有善喜若己出至有所不可忧见于色或夜不能寐如任其责者凡公所以行之终身者有能履其一君子以为人之所难而公自谓不足以名后世遗戒子孙无得记述呜呼岂所谓任重道逺而为善惟不足者欤

　　公尝谓门生曰凡士君子作事行己当履中道不宜矫饰矫饰过实则近乎伪

　　公食于家惟一面一饭而已或美其俭公曰衍本一措大尔名位爵禄冠冕服用皆国家者俸入之余以给亲族之贫者常恐浮食焉敢以自奉也一旦名位爵禄国家夺之却为一措大又将何以自奉养耶又尝戒门生曰天下惟浙人褊急易动柔懦少立衍自在幕府至监司人尚不信及为三司副使累于上前执奏不移人始信之反曰杜衍如是非两浙生否其轻吾党也如此观子识虑髙逺志尚端悫他日植立当为乡曲之显切勿少枉为时所上下也

　　范文正公曰吾遇夜就寝即自计一日食饮奉养之费及所为之事果自奉之费与所为之事相称则鼾鼻熟寐或不然则终夕不能安眠眀日必求所以称之者

　　公语诸子弟曰吾吴中宗族甚众于吾固有亲踈然吾祖宗视之则均是子孙固无亲疎也吾安得不恤其饥寒哉且自祖宗来积徳百余年而始发于吾得至大官若独飨富贵而不恤宗族异日何以见祖宗地下今亦何颜以入家庙乎故恩例俸赐常均族人并置义田宅云

　　文正公自政府出归姑苏焚黄搜外库惟有绢三千匹令掌吏录亲戚及闾里知旧自大及小散之皆尽曰宗族乡党见我生长幼学壮仕为我助喜我何以报之哉

　　文正公少有大节其于富贵贫贱毁誉欢戚不一动其心而慨然有志于天下常自诵曰士当先天下之忧而忧后天下之乐而乐也其事上遇人一以自信不择利害为趋舍其有所为必尽其力曰为之自我者当如是其成与否有不在我者虽圣贤不能必吾岂茍哉

　　参政吴正肃公为人眀敏劲果强学愽辨能自忖度不可守不发已发莫能屈夺

　　吕许公夷简闻包拯之才欲见之一日待漏院见班次有包拯名颇喜及归又问知居同里巷意以拯欲便于求见无几报拯朝辞乃就部注一知县而出尤竒之遽使人追还遂荐对除里行自此擢用

　　包孝肃在言路极言时事复为京尹令行禁止至今天下皆呼包待制又曰包家市井小民及田野之人凡徇私者皆指笑之曰你一个包家见贪污者曰你一个司马家天下称司马公曰司马家

　　谏议大夫田公动必以礼言必有法贤不肖咸惮伏之出处二十年未尝趋权贵之门在贬废中乐得其正晏如也

　　蔡君谟尝书小吴笺云李及知杭州市白集一部乃为终身之恨此君殊清节可为世戒张乖崖镇蜀当遨游时士女环左右终三年未尝回顾此君殊重厚可以为薄末之检押此帖今在张乖崖之孙尧夫家子以谓买书而为终身之恨近于过激茍其性如此亦可尚也

　　起居舍人尹公洙当庆歴中与范仲淹等友善仲淹等既罢朝政洙亦为人希时宰意攻以居渭州时事遂置狱遣刘湜按之一日谓洙曰龙图得罪死矣洙请其事湜曰龙图以银为偏提给银有记而收偏提无籍是以知龙图当得罪死也洙曰此不足以致洙罪也以银为偏提用某工校主之附某籍可取视之湜阅籍果然知不能害叹息而已其后洙在随州而孙甫之翰知安州过随二人皆好辨论对榻语几月无所不道而洙未尝有一言及湜者甫问曰刘湜按师鲁欲致师鲁于死而师鲁絶口未尝有一言及湜何也洙曰湜与洙本未尝有不足之意其希用事者意欲害洙乃湜不能自植立耳洙何恨扵湜乎甫深伏其识量之翰又言尹洙自谓平生好善之心过于嫉恶之翰以谓信然

　　尹公天性慈仁内刚外和凡事有小而可矜者必恻然不忍发见颜貌及临大节断大事则心如金石虽鼎镬前列不可变也

　　陈抟被诏至阙下间有士大夫诣其所止愿闻善言以自规诲陈曰优好之所勿乆恋得志之处勿再往闻者以谓至言【已上出皇朝名臣言行录】

　　仕学规范卷七

　　●钦定四库全书

　　仕学规范卷八

　　（宋）张镃 撰

　　○行己

　　端眀蔡公襄于朋友重信义闻其丧则不御酒肉为位以哭尽哀乃止尝饮会灵东园坐客有射矢误中伤人者客遽指为公矢京师喧然事既闻上以问公公即再拜愧谢终不自辨退亦未尝以语人

　　赵清献公平生日所为事夜必衣冠露香九拜手告于天应不可告者则不敢为也

　　内翰蜀郡范忠文公镇清眀坦夷表里洞达遇人以诚恭俭谨黙口不言人过及临大节决大议色和而语壮常欲继之以死虽在万乗前无屈

　　丞相温国司马文正公光忠信孝友恭俭正直出于天性其好学如饥渇之嗜饮食于财利纷华如恶恶臭诚心自然天下信之退居于洛往来陜洛间皆化其徳师其学法其俭有不善曰吾君实得无知之乎愽学无所不通音乐律歴天文书数皆极其妙晚节尤好礼为冠婚丧祭法适古今之宜不喜释老曰其微言不能出吾书其诞吾不信不事生产买第洛中仅庇风雨有田二顷丧其夫人质田以葬恶衣菲食以终其身自以遭遇圣眀言听计从欲以身徇天下躬亲庶务不舍书夜宾客或以诸葛孔眀事多食少之语戒之公曰死生命也为之益力病革谆谆不复自觉如梦中语然皆朝廷大事也既没其家得遗奏八纸上之皆手扎论当世要务京师民画其像刻印鬻之家置一本饮食必祝焉四方皆遣人市之京师时画工有致富者

　　崇政殿说书荥阳吕公希哲尝说攻其恶无攻人之恶盖自攻其恶日夜且自点检丝毫不尽即不慊扵心矣岂有工夫点检他人耶

　　或问荥阳公为小人所詈辱当何以处之公曰上焉者知人与己本一何者为詈何者为辱自然无忿怒心也下焉者且自思曰我是何等人彼为何等人若是荅他却与此人等也如此自处忿心亦自消也

　　丞相魏国韩忠献王琦器量过人性浑厚不为畦畛峭堑功盖天下位冠人臣不见其喜任莫大之责蹈不测之祸身危累卵不见其忧怡然有常未尝为事物迁动平生无伪饰其语言其行事进立于朝与士大夫语退息于室与家人言一出于诚门人或从公数十年记公言行相与反复考究表里皆合无一不相应其所措置规摹闳大髙逺外视如甚略已而详观其中则细故小物莫不各有区处故有志必成平居与人接礼下之问劳慰存气语和易容人过失不以为己忤小大无所较计及朝廷事则守其所当争及扵义理而后止毅然终不可夺

　　公谓小人不可求逺三家村中亦有一家当求处之之理知其为小人以小人处之更不可校如校之则自小矣人有非毁但当反己是不是己是则是在我而罪在彼乌用计其如何

</div>
    <div class="pagination">
<a href="仕学规范_page7.html">上一页</a><span>...</span><a href="仕学规范_page3.html">3</a><a href="仕学规范_page4.html">4</a><a href="仕学规范_page5.html">5</a><a href="仕学规范_page6.html">6</a><a href="仕学规范_page7.html">7</a><span class="current-page">8</span><a href="仕学规范_page9.html">9</a><a href="仕学规范_page10.html">10</a><a href="仕学规范_page11.html">11</a><a href="仕学规范_page12.html">12</a><a href="仕学规范_page13.html">13</a><span>...</span><a href="仕学规范_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
