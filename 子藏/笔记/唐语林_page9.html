<!DOCTYPE html>
<html>
 <head>
  <meta charset="utf-8"/>
  <title>
   唐语林 - 第 9 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐语林 - 第 9 页/共 12 页
  </h1>
  <div class="content">
   裴延龄恃恩轻躁，班列惧之，惟顾少连不避延龄。尝画一雕，群鸟噪之，以献。上知众怒，益信之，而竟不大用。
    相国窦参之败，给事中窦申配流。德宗曰：“吾闻申欲至人家，则鹊喜。”遂赐死。
    参贞元壬申三月，居光福里第，月夜闲步中庭，有宠妾上清者曰：“今欲启事。郎须到堂前，方敢言。”窦亟上堂，上清曰：“庭树上有人，请为避之。”窦公曰：“陆贽久欲倾夺吾权位，有人在庭树上，吾死之将至。具奏与不奏，皆受祸，必窜死于道路。汝辈流中不可多得，身死破家，汝定为宫婢。圣君如顾问，当为我辞。”上清泣曰：“诚如是，死生以之。”窦公下阶，大呼：“树上人应是陆贽使来，能全老夫性命，敢不厚报！”其人遂下，乃衣服者，曰：“家有大丧，贫甚，不办葬礼。伏知相公推心济物，所以卜夜而来。”参曰：“某罄所有，当封绢千匹而已，方具修家庙赀，今以为赠。”其人曰：“请左右赍所赐绢，掷于墙外，某于街中俟之。”参依其言。翌日，执金吾先奏之。德宗怒曰：“卿交通节将，蓄养侠刺。位崇台鼎，更欲何求！”参顿首曰：“臣起自布衣小才，官已至贵，皆陛下奖拔，实不因人。今不幸至此，乃仇人所为尔！”中使下殿，宣“卿且归私第，候进止。”越月，贬郴州别驾。会宣武节度刘士宁通好于郴州，观察使上闻。德宗曰：“交通节度将，信而有徵。”乃流参于州，以籍其家。未达流所，诏赐自尽。上清果隶掖庭。后数年，善应对，能煎茶，在帝左右。德宗曰：“宫内人数不少，汝最了事。从何得至此？”上清对曰：“妾本故宰相窦参女奴。窦参家破填宫，得侍上。”德宗曰：“窦某罪不止养侠刺，亦甚有赃污，前纳官银器至多。”上清流泣而言曰：“窦参自御史丞，历度支、户部、盐铁三使，至宰相，首尾六年，月入数十万。前后非时赏赐甚厚。乃者郴州所送纳官赃物，皆是恩赐。当部录日，妾在郴州，亲见州县希贽意旨，尽刮去所进银器上刻藩镇官衔姓名，诬为赃物。乞陛下验之。”于是宣索窦参没官银器，覆其刻处，皆如上清言。德宗又问蓄养侠刺事，上清曰：“本实无。此悉是陆贽陷害，使人为之。”德宗怒陆曰：“者獠奴！我脱却伊绿衫便与紫著，又常唤伊作陆九。我任使窦参，方称意次，须教我枉杀却。及至权入伊手，其为软弱，甚于泥团。”乃下诏雪参。时裴延龄探知陆贽恩衰，恣行媒孽，竟受谴不回。后上清特敕度为道士，终嫁为金忠义妻。世以陆贽门生多位显者，不敢说，故此事绝无人知。
    裴佶常话：少时姑夫为朝官，有清望。佶至其居，会退朝，浩叹曰：“崔昭何人，众口称美！此必行货赂者也。如此，安得不乱？”言未讫，门者报曰：“寿州崔使君候。”姑夫怒，呵门者，将鞭之。良久，束带强出。须臾，命茶甚急，又命馔，又令秣马饭仆。佶曰：“前何倨，后何恭？”及入门，有喜色，揖佶而曰：“憩外舍。”未下阶，出怀中一纸，乃赠官纥千匹。
    李司徒勉为开封县尉，特善捕贼。时有不良试公之宽猛，乃潜纳人贿，俾公知之。公召告吏卒曰：“有纳其贿者，我皆知之。任公等自陈首，不得过三日，过则舁榇相见。”其纳贿不良故逾限，而忻然自赍其榇。公令取石灰棘刺置于中，令不良入，命取钉钉之，送汴河讫。乃请见廉使，廉使叹赏久之。后公为大梁节度使，人问公曰：“今有官人如此，如何待之？”公曰：“即打腿。”
    卢舍人群、卢给事宏正相友善。群清瘦古淡，未尝言朝市；宏正魁梧富贵，未尝言山水。群日饮高卧，制诏多就宅草之；宏正未尝在假告，有宾客皆就省相见。一日雪中，群在假，宏正将欲入省，因过群。群方道服，于南垣茅亭望山雪，促命延入，群曰：“卢六卢六！曾莫顾我，何也？”宏正曰：“月限向满，家食相仍，且诣宰府，以求外任。”群曰：“奔走权门，所不忍视，腊酒一壶，能共醉否？”宏正曰：“切欲诣省。”群又呼侍儿曰：“卢六待去，早来药糜宜匀越器中，我与给事公对食。”宏正曰：“不可，今旦犯冷，已买血蒜羹餐矣！”
    刘太真为《陈少游行状》，比之齐桓、晋文，时议喧腾。后坐贡院用情，追责前事，贬信州刺史。
    韦太尉之在西川，凡军士将有婚嫁，则以熟锦衣给其夫，以银泥衣给其妻，又各给钱一万，死丧称是。精训练，待之如敬客。极其聚敛，军府浸盛，而民困矣！晚年终至刘辟之乱，天下讥之。
    刘辟初有心疾，人自外至，辄辟而吞之。同府崔佐特硕大，辟据地而吞，背裂血流。独卢文若至不吞，故后自惑。
    国子司业韦聿者，皋之兄也。朝中以为戏弄。或言九宫休咎，聿曰：“我家白方常在西南，二十年矣！”
    权相为舍人，以门望自处，常戏同僚曰：“未尝以科第为资。”郑云逵谑曰：“更有一人。”遽问：“谁？”答曰：“韦聿。”满座皆笑。
    汴州相国寺，言佛像有流汗。刘元佐遽命驾，自持金帛以施。日中，其妻亦至。明日，复起斋场。由是将吏商贾，奔走道路，如恐不及。因令官为簿书，以籍所入。十日，乃闭寺门，曰：“汗止矣！”所得盖钜万，计以赡军。
    崔膺性狂，张建封爱其文，引为客，随建封行营。夜中大叫惊军，军士皆怒，欲食其肉，建封藏之。明日置宴，监军曰：“某与尚书约，彼此不得相违。”建封曰：“唯。”监军曰：“某有请，请崔膺。”建封曰：“如约。”逡巡，建封又曰：“某有请，亦请崔膺。”坐中皆笑，乃得免。
    李实为司农卿，督责官租。萧居丧，输不及期，实怒，召至，租车亦至，得不罪。会有赐与，当谢状，秉笔者有故未至，实乃曰：“召衣齐衰者。”至，立为草状，实大喜，延英面荐。德宗令问丧期，屈指以待。及释服日，以处士拜拾遗。有文学，喜书画，好弹琴，其拔擢乃偶然耳。
    郑云逵与王彦伯邻，尝有客求医，误造云逵，诊曰：“热风。”客又请药方，云逵曰：“药方即不如东家王供奉。”客惊而去。自是京城目乖宜者为“热风”。
    王仲舒为郎中，与马逢友善。每责逢曰：“贫不可堪，何不求碑志相救？”逢笑曰：“适见人家走马呼医，立可得也。”
    许尚书孟容与宋济为布衣交。及许知举，宋不中第。放榜后，许自愧，累请人致意，兼令门生就见，宋乃谒许。深谢之。因置酒，酣，乃曰：“某今年为国家取卿相。”时有姚嗣及第，数日卒。乃起慰许曰：“邦国不幸，姚令公薨谢。”
    郑户性通脱，与诸甥侄谈笑无间。曾被飘瓦所击，头血淋漓，两玉簪俱碎。家人惶遽来视，外甥王某在后至，曰：“二十舅，今日头璧俱碎。”户大叫曰：“我不痛！”裹伤命酒，酣饮尽兴。
    顾况从辟，与府公相失，揖出幕，况曰：“某梦口与鼻争高下。口曰：‘我谈今古是非，尔何能居我上？’鼻曰：‘饮食非我不能辨。’眼谓鼻曰：‘我近鉴豪端，远察天际；惟我当先。’又谓眉曰：‘尔有何功，居我上？’眉曰：‘我虽无用，亦如世有宾客，何益主人？无即不成礼仪；若无眉，成何面目？’”府公悟其讥，待之如初。又旧说：顾况与韦夏卿饮酒，时金气已残，夏卿请席徵秋后意，或曰“寒蝉鸣”，或曰“班姬扇”，而况云“马尾”，众哂之，曰：“此非在秋后乎？”
    郎中故事：吏部郎中二厅，先南曹，次废置。刑部分两赋，其制尚矣。
    旧说：吏部为“南省舍人”，考功、度支为“振行”，比部得廊下食，以饭。从者号曰“比盘”。二十四曹呼左右司为“都公”，省中语曰：“后行祠、屯，不博中行都门；中行刑部，不博前行驾、库。”
    故事：度支郎中判入，员外判出，侍郎总统，押案而已。乾元已后始为使额。
    郎官当直，发敕为重。水部员外刘约直宿，会河内系囚配流岭表，夜发敕符，直宿令史又不更事，惟下岭表，不下河北。旬月后，本州闻后，约遂出官。
    贞元末，有郎官四人，自行军司马赐紫而登郎署，省中谑为“四君子”。
    郎士元诗句清绝轻薄，好为剧语，每云：“郭令公不入琴，马镇西不入茶，田承嗣不入朝。”马知此，语之曰：“郎中言燧不入茶，请左顾为设也。”即依期而往。时豪家食次，起羊肉一斤，层布于巨胡饼，隔中以椒豉，润以酥，入炉迫之，候肉半熟食之，呼为“古楼子”。马晨起啖古楼子以伫，士元至，马喉乾如窑，即命急烹茶，各啜二十余瓯。士元已老，虚冷腹胀，屡辞，马辄曰：“‘马镇西不入茶’，何遽辞也？”如此又七瓯。士元固辞而起，及马，气液俱下。因病数旬，马乃遗绢二百匹。
    贞元初，穆宁为和州刺史，其子故宛陵尚书及给事列侍宁前。时穆家法最峻，宁命诸子直馔，稍不如意，则杖之。诸子至直日，必探求珍异，罗列鼎俎，或不中意，未尝免笞。一日给事直馔，鼎前有熊白及鹿，曰：“白肥而瘠相滋，其宜乎？”遂试以白裹改进，宁果再饭。宛陵诸季视之，喜形于色，曰：“非惟免笞，兼当受赏。”宁饭讫，曰：“今日谁直？可与杖俱来。有此佳味，奚进之晚？”
    宝应中，员外郎窦庭芝分司东都，敬事卜者葫芦生，言吉凶多中，往来甚频。一日，入门甚叹惋，庭芝问之，曰：“君家大祸将至，举族恐无遗类。”庭芝惶恐，问所以避之者。云：“非遇黄中君、鬼谷子，不可救。然黄中君难见，但见鬼谷子，当无患矣。”具说形貌服饰，令浃旬求之。于是窦与兄弟群从，洎妻子奴仆，晓夕求访于洛下。时李邺侯居忧于河清县，骑驴入洛，至中桥南，遇大尹避道，驴惊逸而走，径入庭芝所居，与仆者共造其门。值车马将出，忽见邺侯，皆惊视之。俄有人出云：“此是分司窦员外宅，所失驴收在马厩，请客入座，员外尝愿修谒。”如此者数四。不获已，就其第。庭芝出，降阶而拜，延接殷勤，遂至信宿。至于妻孥，咸备家人之礼。数日告去，赠送甚厚，但云：“贵达之日，愿以一家为托。”邺侯居于河清，信使旁午于道。（原注：庭芝初与邺侯相值，葫芦生遽至其家，云：“既遇此人，无复忧矣！”）及朱Г之乱，庭芝方为陕府观察，德宗幸奉天，遂降；贼平，德宗首命诛之。邺侯自南岳徵回，因第贼臣罪状，请庭芝减死。上不许，云：“卿以为宁王姻党乎？”（原注：庭芝姊为宁王妃）邺侯具白以旧事，上乃原其罪。邺侯始奏，上密使中官夜乘传陕州问之，与庭芝云符合。德宗曰：“黄中君，盖我也；谓卿为鬼谷子，何也？”（原注或云：李氏之先君灵城，在清谷前、浊谷后，恐以此言之）
    窦相易直，幼时名秘。家贫，就业田里，其师事老叟有道术，而人不知。一日，忽风雪暴至，学童皆不果归，宿于漏屋下。天寒，争近火，唯窦相寝于榻。夜深方觉，叟抚公令起，曰：“窦秘，君后为人臣，贵寿之极，勉自爱也！”及德宗幸奉天，易直方举进士，亦随驾西行。乘一蹇驴至开远门，路隘，门将阖，公惧势不可进，闻一人叱驴，兼其后，得疾驰而出。顾见一黑衣卒呼曰：“秀才！他日莫忘闾倩。”及拜相，访得其子，提挈累至大官。
    赵、卢迈二相，皆吉州旅客，人人呼赵七、卢三。赵相自微而著，盖为是姚广女婿。姚与独孤问俗善，因托之，得作湖南判官，累授官至监察。萧复相代问俗为潭州，有人又荐于萧，萧留为判官，至侍御史。萧入，主留务，有美声，闻于德宗，遂兼中丞，为湖南廉使。及李泌入相，不知之，俄而除替。既罢任，遂入京。李玄素知湖南政事多善，意甚慕之。闲居慕静，深巷杜门不出，玄素访之甚频。玄素乃是泌相之徒弟也，原因其相访，引玄素于青龙寺，谓之曰：“赵亦自有官职，誓不敢怨他人也。非偶然耳，盖得于日者焉。”遂同访之，问玄素年命，谓之曰：“公亦富贵人也。”玄素因自负，亦不言于泌相兄也。德宗忽记得，赐拜给事中。泌相不测其由。会有和戎使事，出新相关播为大使，张荐、张式为判官，泌因乃奏为副使。未至西蕃，右丞有阙，宰相上名，德宗曰：“赵堪为此官。”进拜右丞。不数月，迁尚书左丞平章事，五年，薨于位。此乃吉州旅人赵七郎之变化也。
    苗晋卿困于科举。一年，似得复落。春时，携酒乘驴出都门，藉草而眠。既觉，有老父坐于旁，因以余杯饮之。老父愧谢曰：“郎君萦悒耶？要知前事乎？”晋卿曰：“某应举已久，有一第乎？”曰：“大有事，但问之。”苗曰：“某久穷，羡一郡，宁可及乎？”曰：“更向上。”“廉察乎？”曰：“更向上。”苗乘酒，遂曰：“将相乎？”曰：“更向上。”苗怒而不信，因扬言曰：“将相更向上，天子也？”老父曰：“真者不得，假者即得。”苗以为怪诞，揖之而去。后果为将相。及德宗崩，摄冢宰三日。
    司空曾为杨丞相炎判官，故卢新州见忌，欲出之。公见桑道茂，道茂曰：“年内出官。”官名遗忘。福寿果然。
    卢华州，予之堂舅氏也。尝于元载宅门，见一人频至其门，上下瞻顾。卢疑其人，乃邀以归，且问“元相何如”？曰：“新相将出，旧者须去。吾已见新相矣，一人绯，一人紫；一人街西住，一人街东住：皆惨服也。然二人皆身小而不知姓名。”不经旬日，王、元二相下狱。德宗以刘晏为门下，杨炎为中书，外皆传说必定，疑其言不中。时国舅吴凑见王、元事讫，因贺德宗而启之，曰：“新相欲用谁人？”德宗曰：“刘、杨。”凑不语。上曰：“五舅意如何？言之无妨。”吴曰：“二人俱曾用也，行当可见。陛下何不用后来俊杰？”上曰：“为谁？”吴乃奏常衮及某乙。翌日并用，拜二人为相，以代王、元，果如其说。绯紫、短小，街之东西，无不验者。
    桑道茂之门有一妪，无所知，大开卜肆。自桑而卜回者，必曰：“妪于桑门卖卜，必有异也。”筮毕必来覆之。桑言休，则妪言咎；桑言咎，则妪言休。厥后中否，妪、桑各半。
    长安风俗：贞元侈于游宴，其后或侈于书法、图画，或侈于博奕，或侈于卜咒，或侈于服食，各有自也。
    顺宗时，五坊鹰犬恣横，州县不能制。多于民间张罘，或有误伤一鸟雀者，必多得金帛乃止，时谓“供奉鸟雀”。
    刘禹锡为屯田员外郎，旦夕有腾超之势。知一僧有术数，寓直日邀至省。方欲问命，报韦秀才在门外，不得已见之，令僧坐帘下。韦献卷已，略省之，意色颇倦。韦觉告去，僧吁叹良久，曰：“某欲言，员外心不惬，如何？员外后迁，乃本曹郎中也。然须待适来韦秀才知印处置。”禹锡大怒，揖出之。不旬日，贬官。韦乃处厚相，二十余年，在中书。禹锡转为屯田郎中。
    韦崖州执谊自幼不喜闻岭南州县。拜相日，出外舍，一见《州郡图》，迟回不敢看。良久，临起误视，乃《崖州图》。后竟贬于此。
    裴晋公度少时羁寓洛中，尝乘驴入皇城，上天津桥。时淮西用兵已数年矣。有二老人傍桥柱立，相语云：“蔡州用兵日久，徵发正困于人，未知何时得平定？”忽睹裴公，惊愕而退。有仆携书囊后行，相去稍远，闻老人云：“适忧蔡州未平，须待此人为将。”既归，其仆白之，裴曰：“见我龙钟，相戏尔！”其秋东府乡荐，明年登第。及为相，请讨伐淮西，遂平。后守洛时，对客每话天津桥老人事。
    裴中令应举，诣葫芦生问命。未之许，谓无科级之分。试日，排高上门，人马拥并。见一妇人，类贾客之妻，从女奴皆衣服鲜洁，挈一合，以紫帕封。女奴力倦，置于门，门辟，失妇人所在，合复在傍，公以衫裾卫之，意为他人所购，冀其主复至。举人悉集，公独在门，日晏终不去。久之，妇人方悲号，公诘其冤抑，以状答曰：“夫犯刑宪，其案已圆在朝夕。某家素丰，蓄一宝带，会有能救护者，与数万缗，至罗锦，悉不取，唯须此带。今早晨亲遣女使更持送，忽失所在，吾夫不免矣！”公识其主，即以予之。妇人再拜，泣谢而去。试不及，免罢一举。他日复访葫芦生，生见公，惊曰：“君非去年相遇者耶？君将来及第，兼位极人臣，盖近有阴德。”
    裴晋公为盗所伤，隶人王义刃死之，乃自为文以祭之，厚给妻孥。是岁进士为《王义传》者甚众。
    皇甫气貌刚质，性褊直。为尚书郎，乘酒使气，忤同列；及醒，不自适，求分务洛都。值洛中仍岁乏食，正郎滞曹不迁，俸甚微，困悴甚。尝因积雪，门无辙迹，厨突无烟。裴晋公保厘洛宅，人有以为言者，由是辟为留府从事，公常优容之。先是，公讨淮西日，恩赐钜万，贮于集贤私第。公素奉佛，因尽舍所得，再修福先寺。既成，将请白居易为碑。曰：“近舍而远徵白，信获戾于门下矣！”公曰：“初不敢以仰烦，虑为大手笔见拒，是所愿也。”因请斗酒而归，独饮其半，乘醉挥毫，立就。又明日，挈本以献。文思高古，字复怪僻、公寻绎久之，叹曰：“木玄虚、郭景纯、《江》、《海》之流也！”（原注：其碑在寺西北廊玉石童院，洛中人家往往有本）命小将以车马缯彩器玩约千余缗酬之。省书，掷于地，面叱小将曰：“寄谢侍中，何相待之薄也！之文，非常流之文也，曾与顾况为《集序》外，未尝造次许人者；请制此碑，盖受恩深厚耳，其词约三千余字，每字三匹绢，更减五分钱不得。”小校具以白，公笑曰：“真不羁之才。”立遣依数酬之（原注：其字共三千二百五十有四，计送绢九千七百六十有二。后寺之老僧曰师约者，细为人说，其数亦同）。自居守府及里第，辇负相属，洛人聚观之。褊急之性，独异于人。尝为蜂螫手指，因大躁忿，命奴仆及里中小儿，箕敛蜂窠，以厚价购之。顷之，聚于庭，则命以砧臼绞取其汁，以涂所痛。又其子松，尝录诗数首，字小误，大骂跃呼，取杖不及，齿啮其臂，血流及肘。
    李公镇宣武，好琴书。自造琴，取新旧桐材扣之，合律者裁而胶缀。所蓄二琴殊绝，其名“响泉”、“韵磬”者也。性不喜俗间声音，有二宠奴，号秀奴、七七，善琴筝与歌，时遣奏之。有撰琴谱。兵部员外郎约，公之子也。以近属宰相子，而有德量，多材艺，不迩声色，善接引人物，而不好俗谈。晨起，草裹头，对客蹙容，便过一日。多蓄古器，在润州尝得古铁一片，击之清越。养一猿，名山公，常与相随。尝月夜独泛江，登金山，击铁鼓琴，猿必啸和。高陆令赵亻参夫人韦氏，即兵部之姨妹也。说公徐夫人生二子；中年于徐夫人小乖，及兵部生，情好复初，而君于诸子中宝爱悬隔。在官所俸禄，付与从子，一不问数，唯给奉崔氏、元氏二孀姊。元氏亦有美行，祭酒华阴公为之传。君初至金陵，于李亻参坐，屡赞招隐寺之美。一日，宴于寺中，明日谓君曰：“十郎常夸招隐寺，昨游宴细看，何殊州中？”君笑曰：“某所赏者疏野耳！若远山将翠幕遮，古松用彩物裹，腥膻ネ鹿踣泉，音乐乱山鸟声，此则实不如在叔父大厅也。”大笑。性又嗜茶，能自煎，曰：“茶须缓火炙，活火煎。”活火，谓炭火之有焰者也。客至不限瓯数，竟日执茶器不倦。尝奉使行至陕州石硖县东，爱渠水，留旬日，忘发。
    李之擒也，侍婢一人随之，裂帛自书管攉之功，言为张子良所卖。教侍婢曰：“结之于带。吾若从容奏对，当为宰相，扬、益节度；不得，受极刑矣。我死，汝必入禁中。上问汝，当以此进。”及伏法，京师大雾，三日不解。宪宗得帛书，颇疑其冤，内出黄衣一袭赐子，敕京兆收葬。
    孝明郑太后，润州人也，本姓尔朱氏。相者言其当生天子。李据浙西反，纳之。诛后，入掖庭，为郭太后侍儿。宪宗皇帝幸之，生宣宗，即位，尊为太后。懿宗立，尊为太皇太后。又七年崩，以郭太后配飨，出祭别庙。
    段相文昌，少寓江陵，甚贫窭。每听曾口寺斋钟动，诣寺求食，寺僧厌之，乃斋后扣钟，冀其来不逮食。后登台辅，出镇荆南，题诗曰：“曾遇梨饭后钟。”文昌晚贵，以金连花盆盛水濯足，徐相商以书规之。文昌曰：“人生几何，要酬平生不足也！”（原注：或曰，此诗是王相播事）
    文昌少孤，寓居广陵之瓜洲，家贫力学。夏月访亲知于城中，不遇，饥甚，于路中拾得一钱，道旁买瓜，置于袖中。至一宅，门阒然，入其厩内，以瓜就马槽破之。方次，老仆闻击槽声，跃出，责以擅入厩；惊惧，弃之而出。镇淮海，常对宾客说之。在中书厅事，地衣皆锦绣，诸公多撤去，而文昌每令整饬。方践履。同列或劝之，文昌曰：“吾非不知，常恨少贫太甚，聊以自慰尔。”
    元和中，有老卒推倒《平淮西碑》，官司钅咸其项，又以枷击守狱者。宪宗怒，命缚来杀之。既至京，上曰：“小卒何故毁大臣所撰碑？”卒曰：“乞一言而死。碑文中有不了语，又击杀陛下狱卒，所愿于闻奏。文中美裴度，不还李功，是以不平。”上命释缚赐酒食，敕翰林学士段文昌别撰。案：妻入诉禁中，乃命段文昌撰文，其时碑尚未立，安得推倒？
    于襄阳云：“今之方面，权胜于列国诸侯远矣。且ν押一字，转牒天下，皆供给承禀；列国止于我疆而已，不亦胜乎！”
    于司空以乐曲有《想夫怜》，其名不雅，将改之，客笑曰：“南朝相府曾有瑞莲，故歌曰‘相府莲’，自是后人语讹。”乃不改。古解题曰：“《相府莲》者，王俭为南齐相，一时所辟皆才名之士，时人以入俭府为入莲花池，谓如红莲映绿水，今号‘莲幕’者自俭始。其后语讹为《想夫怜》，亦名之丑尔。”又有《簇拍相府莲》，《乐苑》曰：“《想夫怜》，羽调曲也。”白居易诗曰：“玉管朱弦莫急催，客厅歌送十分杯；长爱夫怜第二句，倩君重唱夕阳开。”王维右丞词云“秦川一半夕阳开”是也。“夜闻邻妇泣，切切有余哀。即问缘何事，征人战未回。”《簇拍相府莲》：“莫以今时宠，宁忘旧日恩。看花满眼泪，不共楚王言。”“闺烛无人影，罗屏有梦魂。近来音耗绝，终日望应门。”
    卫侍郎次公在吏部，避嫌，宗从皆不注拟。有从于申甫，自江淮来调选，因告主吏曰：“但得官，便出城。即可矣。”遂馆申甫于别第。未几，拨江南令，将出城，为次公老仆所遇，不得已，见次公。次公诘其由，申甫以实对。次公曰：“今年所注，不省有汝姓名。”验其签名，则次公署之也，乃召主吏，贷其罪以问之。吏曰：“凡所取押，皆冒。”次公叹曰：“某虑不及此！”遂遣赴官。
    王智兴以使侍中罢镇归京，亲情有以选事求嘱，智兴固不肯应。选人恳请，遂致一衔与吏部侍郎。吏部印尾状云：“选人名衔谨领讫。”智兴曰：“不知侍中亦有用处。”
    崔相群之镇徐州，尝以《焦氏易林》自筮，遇《乾》之《大畜》，其繇曰：“曲束法书，藏在兰台。虽遭乱溃，独不遇灾。”及经王智兴之变，果除秘书监。
    元和十五年，太常少卿李建知举，放进士二十九人。时崔嘏舍人与施肩吾同榜。肩吾寒进。为嘏瞽一目，曲江宴赋诗，肩吾云：“去古成，著虫为虾。二十九人及第，五十七眼看花。”
    裴坦为职方郎中、知制诰，裴相休以坦非才，不称，力拒之，不能得。命既行，坦至政事堂谒谢丞相。故事：谢毕便于本院上事，宰臣送之，施一榻压角坐，而坦巡谒执政，至休多输感激。休曰：“此乃首台谬选，非休力也。”立命肩舆便出，不与之坐。两阁老吏云：“自有中书，未有此事。”人为坦耻之。至坦知贡举，擢休子宏上第，时人称欲盖而彰。
    刘虚白与太平裴坦相知。坦知举，虚白就试，因投诗曰：“三十年前此夜中，一般灯烛一般风。不知人世能多许，犹著麻衣待至公。”坦感之，与及第。
    安邑李相公吉甫，初自省郎为信州刺史。时吴武陵郎中，贵溪人也，将欲赴举，以哀情告州牧；赠布帛数端。吴以轻鲜，以书让焉。其词唐突，不存桑梓之分，并却其礼，李公不悦，妻谏曰：“小儿方求成人，何得与举子相忤？”遂与米二百斛，李公果憾之。元和二年，崔侍郎重知贡举，酷搜江湖之士。初春，将放二十七人及第，持名来呈相府。才见首座李公，公问；“吴武陵及第否？”主司恐是旧知，遽言及第，其榜尚在怀袖。忽报中使宣口敕，且揖礼部从容，遂注武陵姓字呈李公，公谓曰：“吴武陵至粗人，何以当科第？”礼部曰：“吴武陵德行未闻，文笔乃堪扌采录。名已上榜，不可却也。”相府不能移，唯唯而从之。吴君不附国庠，名第在于榜末。是日，既集省门，谓同年曰：“不期崔侍郎今年倒排榜也。”观者皆讶焉。
    永宁王二十、光福王八二相，皆出于先安邑李丞相之门。安邑薨于位，一王素服受慰；一王则不然，中有变色，是谁过欤？又曰：“李安邑之为淮海也，树置裴光德，及去则除授不同。”李再入相，对宪宗曰：“臣路逢中人送节与吴少阳，不胜愤愤。”圣颜然。翌日，罢李丞相蕃为太子詹事，盖与节是蕃之谋也。又论：征元济时馈运使皆不得其人，数日，罢光德为太子宾客；主馈运者，裴之所除也。刘禹锡曰：“宰相皆用此势，自公孙弘始，而增稳妙焉。但看其《传》，当自知之。萧曹之时，未有斯作。”
    刘禹锡守连州，替高霞寓，后入为羽林将军（案《唐书 高霞寓传》：霞寓由归州刺史，入为右卫大将军，与刘禹锡之守连州无涉，疑有脱误）。自京附书，曰：“以承眷，辄请自代矣。”公曰：“感。然有一话：曾有老妪山行，见一兽，如大虫，羸然跬步而不进，若伤其足者。妪因即之，而虎举前足以示妪，妪看之，乃有芒刺在掌下，因为拔之。俄而奋迅阚吼，别妪而去，似愧其恩者。及归，翌日，自外掷麋鹿狐兔至于庭者，日无阙焉。妪登垣视之，乃前伤虎也，因为亲族具言其事，而心异之。一旦，忽掷一死人，血肉狼藉，乃被村人凶者呵捕，云‘杀人”。妪具说其由，始得释缚。乃登垣伺其虎至而语之，曰：‘感则感矣。叩头大王，已后更莫抛人来也！’”
    刘禹锡曰：“史氏所贵著作起居注，橐笔于螭首之下，人君言动皆书之，君臣启沃皆记之，后付史氏记之，故事也。今起居惟写除目，著作局可张雀罗，不亦倒置乎？”
    刘禹锡曰：“大抵诸物须酷好则无不佳，有好骑者必蓄好马，曰好瑟者必善弹。皆好而别之，不必富贵而亦获之。”韦绚曰：“蔡邕焦尾，王戎牙筹，若不酷好，岂可得哉！”
    刘禹锡云：“韩十八愈直是太轻簿。谓李二十六程曰：‘某与丞相崔大群同年往还，直是聪明过人。’李曰：‘何处是过人者？’韩曰：‘共愈往还二十余年，不曾过愈论著文章，此是敏慧过人也。’”
    韩十八初贬之制，席十八舍人为之词，曰：“早登科第，亦有声名。”席既物故，友人曰：“席无令子弟，岂有病阴毒伤寒而与不洁吃耶？”韩曰：“席十八吃不洁太迟。”人问曰：“何也？”曰：“出语不是当。”盖忿其责词云“亦有声名”耳。
    韩退之有二妾，一曰绛桃，一曰柳枝，皆能歌舞。初使王庭凑，至寿阳驿，绝句云：“风光欲动别长安，春半边城特地寒；不见园花兼巷柳，马头惟有月团团。”盖有所属也。柳枝后逾垣遁去，家人追获。及镇州初归，诗曰：“别来杨柳街头树，摆弄春风只欲飞。还有小园桃李在，留花不放待郎归。”自是，专宠绛桃矣。
    元和中，郎吏数人，省中纵酒话平生，各言爱尚及憎怕者。或言爱图画及博奕，或怕妄与。工部员外汝南周愿独云：“爱宣州观察使，怕大虫。”
    初，百官早朝，必立马建福望仙门外，宰相则于光宅车坊，以避风雨。元和初，始置待漏院。
    元和末，有敕申明父子兄弟无同省之嫌。自是杨於陵任尚书，其子侄兄弟分曹者，亦有数人。
    沙陀本突厥余种。元和中，三千人归顺，隶京西，节度使范希朝主之。弓马雄勇，冠于诸蕃。
    进士何儒亮，自外方至京师，将谒从叔，误造郎中赵需宅。自云同房。会冬，需欲家宴，挥霍之际，既是同房，便入宴。姑姊妹尽在列，儒亮馔彻徐出，细察，乃何氏子，需笑而遣之。某按：此事是赵赞侍郎与何文哲尚书。相与邻居时，俱侍御史，水部赵郎中需方应举，自江淮来，投刺于赞，误造何侍御第。何，武臣也，以需进士，称犹子谒之，大喜，因召入宅。不数日，值元日，骨肉皆在坐，文哲因谓需曰：“侄之名宜改之。且‘何需’，似涉戏于姓也。”需乃以本氏告，文哲大愧，乃厚遣之而促去。需之孙顼，前国学明经；文哲侄孙继，为杭之戎吏，皆说之相符，而并无儒亮之说。《国史补》所记乃误耶？
    西蜀官妓曰薛涛者，辩慧知诗。尝有黎州刺史（原注：失姓名）作《千字文令》，带禽鱼鸟兽，乃曰：“有虞陶唐。”坐客忍笑不罚。至薛涛云：“佐时阿衡。”其人谓语中无鱼鸟，请罚。薛笑曰：“‘衡’字尚有小鱼子；使君‘有虞陶唐’，都无一鱼。”宾客大笑，刺史初不知觉。
    白太傅与元相国友善，以诗道著名，时号“元白”。其集内有诗说元相公云：“相看掩泪应无说，离别伤心事岂知？想得咸阳原上树，已抽三丈白杨枝。”洎自撰墓志，云与刘梦得为诗友，殊不言元相公，时人疑其隙终也。
    李贺为韩文公所知，名闻绅。时元相稹以明经擢第，亦善诗，愿与贺交。诣贺，贺还刺，曰：“明经及第，何事看李贺？”元恨之。制策登科。及为礼部郎中，因议贺父名晋肃，不合应进士，竟以轻薄为众所排。文公惜之，为著《讳辩》，竟不能上。
    长庆初，李尚书绛议置郎官十人，分判南曹，吏人不便。旬日出为东都留守。自是选曹成状，常亦速毕。
    山甫以石留黄济人嗜欲，多暴死者。其徒盛言山甫与陶贞白同坛受录以神之。长庆二年，卒于余干。江西观察使王仲舒遍告人：山甫老病而死速朽，无少异于人者。
    令狐楚镇东平，侍行。尝送亲郊外逆旅中。时久旱，因问民间疾苦。有老父曰：“天旱，盗贼且起。”复曰：“今风不鸣条，雨不破块。”以相反诘之，答曰：“自某日不雨，至于是月，岂非不破块乎？赋税徵迫，贩妻鬻子，不给；继以桑枝，岂非不鸣条乎？”
    镇州王庭凑始生，尝有鸠数十只，朝集庭树，暮集檐下，里人骆德播异之。及长，骈协，善《阴符经》、《鬼谷子》。初仕军中，曾使河阳，道中被酒，寝于路傍。忽有一人，荷策而过，熟视之，曰：“贵当列土，非常人也！”从者告之。庭凑驰数里追及，致敬而问。自云：“济源骆山人也。向见君鼻中之气，左如龙，右如虎；龙虎交王，应在今秋。（原注：一云：“吾相人未有如此者。”）子孙相继，满一百年。”又云：“家之庭合有大树，树及于堂，是其兆也。”是年，庭凑为三军所立。归省别墅，而庭树婆娑，阴已合矣。
    田令既为王庭凑所害，天子召其子布于泾州，与之发哀，授魏博之节。布乃尽出妓乐，扌舍鹰犬，哭曰：“吾不回矣！”次魏郊三十里，跣行被发而入。后知力不可执，密为遗表，伏剑而死。
    长庆中，京城妇人首饰，有以金碧珠翠；笄栉步摇，无不具美，谓之“百不知”。妇人去眉，以丹紫三四横约于目上下，谓之“血晕妆”。
    宝历中，敬宗皇帝欲幸骊山，时谏者至多，上意不决。拾遗张权舆伏紫宸殿下，叩头谏曰：“昔周幽王幸骊山，为戎所杀；秦始皇葬骊山，国亡；明皇帝宫骊山，而禄山乱；先皇帝幸骊山，而享年不长。”帝曰：“骊山若此之凶耶？我宜往以验彼言。”后数日，自骊山回，语亲幸曰：“叩头者之言，安足信哉！”
    文宗在藩邸，好读书。王邸无《礼记》、《春秋》、《史记》、《周易》、《尚书》、《毛诗》、《论语》；虽有，少成部帙。宫中内官，得《周易》一部，密献。上即位后，捧以随辇。及朝廷无事，览书目，间取书便殿读之。乃诏兵部尚书王起、礼部尚书许康佐为侍讲学士，中书舍人柳公权为侍读学士。每有疑义，召学士入便殿，顾问讨论，率以为常，时谓“三侍学士”，恩宠异等。于是，康佐进《春秋列国经传》六十卷，上善之，问康佐曰：“吴人伐越，获俘以为阍，使守舟；余祭观舟，阍以戈杀之。阍是何人？杀吴子复是何人？”康佐迟疑久之，对曰：“《春秋》义奥，臣穷究未精，不敢遽解。”上笑而释卷。
    蓝田县尉直宏文馆柳，擢为右拾遗、宏文直学士，给事中萧仿、郑裔绰驳还制，曰：“陛下悬爵位，本待贤良；今命浇浮，恐非惩劝。柳居家不禀义方，奉国岂尽忠节？”刑部尚书柳仲郢，诣东上ト门进表，称“子才器庸劣，不当玷居谏垣；若诬以不孝，即非其实。”太子少师柳公权亦讼侵毁之枉。上令免官，家居修省。贞元、元和已来，士林家礼法，推韩、韩皋、柳公绰、柳仲郢，一旦子称不孝，为士叹之。
    韦温迁右丞。文宗时，姚勖按大狱，帝以为能，擢职方员外郎。温上言：“郎官清选，不可赏能吏。”帝问故，杨嗣复对曰：“勖名臣后，治行无疵。若吏才干而不入清选，他日孰肯当剧事者？此衰晋风，不可以法。”
    太和三年，左拾遗舒元褒等奏中丞温造凌供奉官事：“今月四日，左补阙李虞仲与温造街中相逢，造怒不回避，遂擒李虞仲祗奉人，笞其背者。臣等谨按国朝故事：供奉官街中，除宰相外，无所回避。”
    陈夷行，字周道。文宗时，仙韶乐工尉迟璋授王府率，右拾遗李洵直当衙论奏。郑覃、杨嗣复嫌以细故，谓洵直近名。夷行曰：“谏官当衙，正须论宰相得失，彼贱工安足言？然亦不可置不用。”帝即徙璋。
    新昌李相绅性暴不礼士。镇宣武，有士人遇于中道，不避，乃为前驺所拘。绅命鞫之，乃宗室也，答款曰：“勤政楼前，尚容缓步；开封桥上，不许徐行。汴州岂大于帝都？尚书未尊于天子。”公览之，失色，使逸去。
    武翊黄，府送为解头，及第为状头，宏词为敕头，时谓“武三头”，冠于一时。后惑于媵嬖薛荔，苦其冢妇卢氏。虽新昌李相绅以同年蔽之，而众论不容，终至流窜。
    王并州，自河南尹拜右丞相。除目才到，少尹侯继有宴，以书邀之。王判后云：“新命虽闻，旧衔尚在，遽为招命，堪入《笑林》。”洛中以为口实。故事：少尹与大尹游宴礼隔。虽除官，亦当俟正敕也。
    王沐，王涯之再从弟也。家于江南，老且穷。以涯作相，骑驴至京师，三十日始得见涯，所望不过一簿尉耳。而涯见其潦倒，无推引意。太和九年秋，沐干涯之嬖奴，导以所欲，涯始一召，许以微官处之。自是旦夕造涯。及涯诛，仇士良收捕涯家族时，沐方在涯宅，以王氏之宗同坐。
    舒守谦即元舆之宗，十年居元舆舍，未尝一日有间。至于车服饮馔，亦无异等。元舆谓之从子，取明经及第，历秘书郎。及持相印，许列清曹命之。无何，忽以非过怒守谦，朔旦伏谒，皆不得见，僮仆皆拒之。守谦乃辞往江南，元舆亦不问。翌日，出长安，咨嗟自失，行及昭应，闻元舆之祸（原注：时宰相收捕，家族不问亲疏皆戮）。论者以王、舒福祸之异，皆若分定焉。
    郑注以方术进，举引朋党，荐《周易》博士李训，召入内署，为侍讲《周易》学士。敏捷有口辩，涉猎五经，言及《左氏》，以探上意。上幸蓬莱殿阅书，召训问曰：“康佐所进《春秋列国经传》，朕览之久矣。战国时事，历历明白。朕曾问康佐：吴人伐越，获俘以为阍，杀吴子余祭。康佐云‘穷究未精’，卿谓如何？”训曰：“吴人伐越获俘，俘即罪人，如今之所谓生口也。不杀，下蚕室肉刑，古谓之阍寺，即今之中使也。吴子是国君长。余祭，名也。使中使主守舟楫，余祭往观之，为中使所杀。”上嗟叹。训曰：“君不近刑臣，近刑臣即轻死之道也。吴子远贤良，亲刑臣，而有斯祸。鲁史书之，以垂鉴戒。”上曰：“左右密近刑臣多矣，余祭之祸，安得不虑？”训曰：“陛下睿圣，留意于未萌。若欲去泰去甚，臣愿遵圣算。累圣知之而不能远，恶之而不能去，睿旨如此，天下幸甚！”时郑注任工部尚书侍讲学士，乃与训斥逐贤良，阴篝奸蠹，遂有甘露之事。
    太和初，京师有轻薄徒，取贡士姓名，以义理编饰为词，号为“举人露布”。九年冬，就戮者多是儒士。
    李瓒，故相宗闵之子。自桂州失守，贬昭州司户，后量移卫州刺史；给事中柳韬疏之，复贬。韬始与瓒相善，瓒先达而弃韬。瓒既重为所贬，性强躁，愤且死。郑舍人之父，瓒座主也，乃为书曰：“与，受恩；未，极苦。”累十点，笔落而卒。
    李司徒程善谑。为夏口日，有客辞焉，相留住三两日，客曰：“业已行矣，舟船已在汉口。”曰：“此汉口不足信。”又因与堂弟居守相石投盘饮酒，居守误收头子，纠者罚之，司徒曰：“汝向忙闹时把堂印将去，又何辞焉？”饮家谓重四为堂印，盖讥居守太和九年冬朝廷有事之际而登庸也。又与石话服食，云：“汝服钟乳否？”曰：“近服，甚觉得力。”司徒曰：“吾一不得乳力。”盖讥其作相日，无急难之效也。又尝于街西游宴，贪在博局，时已昏黑，从者迭报云：“鼓动。”司徒应声曰：“靴！靴！”其意谑鼓动似受慰之声，以吊客“靴”、“靴”答之，连声索靴，言欲速去也。又在夏口时，官园纳苎头而余者分给将校，其主将报之，军将谢苎头，司徒手拍头云：“著他了也。”然后传语：“此苎头不必谢也！”
    徐晦嗜酒，沈传师善餐。杨嗣复云：“徐家肺，沈家脾，其安稳耶？”
    杜通贵日久，门下有术士李生者，甚异。惊任四川节度，马植罢黔中，方赴阙，李一见，谓曰：“受相公恩久，思以报答。今有所报矣！黔中马中丞，非常人也，相公当厚遇之。”未之信。他日，又谓曰：“相公将有祸，非马中丞不能救，乞厚结之。”始惊，乃用其言，发日，厚币赠之；乃令邸吏为植于阙下买宅，为生之费无阙焉。寻除光禄卿，报状至蜀，谓李曰：“贵人赴阙作光禄勋矣。”李曰：“姑待之。”稍进大理卿，迁刑部侍郎，充盐铁使，始信之。未几拜相。懿安皇太后崩。，懿安子婿也。忽内榜子索检责宰相元载故事，植谕旨，延英力营救。植素能回上意，事遂止。
    杜公尝与同列言，平生不称意有三：其一为澧州刺史；其二贬司农卿；其三自西川移镇广陵，舟次瞿塘遇风，侍者惊废，渴甚，自泼茶饮。后镇荆南，诸院姊妹多在渚宫寄寓，相国未尝拯济，节腊一无沾遗，有乘肩舆至府门诟骂者，亦不省问。所莅方镇，不理狱讼。在凤翔洎西川，系囚无轻重，任其殍。人有从剑门得漆器文书，乃成都具狱案牍也。
    欧阳琳父衮，亦中进士。琳与弟比同在场屋，苦其贫匮，每诣先达，刺辄同幅，时人称之。杜公在岐下，以子裔休同年谒之。尝以事怪琳，客或有为琳释解者，且言“琳，衮之子”。不答，久之，曰：“某自淮南赴阙，舟次龟山，风不可进。因策杖登岸徐步。适见一僧，方修道，前曰：‘雪山和尚弟子教化。’某谓之曰：‘何言弟子，饶你和尚也。’”
    开成中，有龙复本者，无目，善听揣骨，言休咎；象简、竹笏，以手循之，必知官禄年寿。宋元阝补阙有时名，绅靡不倾属，时永乐萧相亦居谏官，同日诣之，授以所持笏。复本听萧笏良久，置于案上，曰：“宰相笏。”次至宋笏，曰：“长官笏。”元阝不乐。月余，同列于中书，候见宰相。时李卫公方秉政。未见间，伫立谈谑。顷之，丞相出。宋以手板障面，笑未已。李公目之，谓左右曰：“宋补阙笑某何事？”闻者为忧之，数日，出为河清县令，岁余死。其后萧公自浙西观察使入判户部，顷之，为宰相。
    文宗时，有沙门能改塔。履险若平。换塔杪一柱，人以为神。上闻之曰：“塔固当人功所建，然当时匠者岂亦有神？”沙门后果以妖妄伏法。
    卢尚书宏宣与弟衢州简辞同在京师。一日，衢州早出，尚书问“有何除改”？答曰：“无大除改，唯皮遐叔蜀中刺史。”尚书不知皮是遐叔姓，谓是宗人，曰：“我弥当家没处得‘卢皮遐’来。”衢州为辨之，皆大笑。
    ●卷七 补遗（起武宗至昭宗）
  </div>
  <div class="pagination">
   <a href="唐语林_page8.html">
    上一页
   </a>
   <span>
    ...
   </span>
   <a href="唐语林_page4.html">
    4
   </a>
   <a href="唐语林_page5.html">
    5
   </a>
   <a href="唐语林_page6.html">
    6
   </a>
   <a href="唐语林_page7.html">
    7
   </a>
   <a href="唐语林_page8.html">
    8
   </a>
   <span class="current-page">
    9
   </span>
   <a href="唐语林_page10.html">
    10
   </a>
   <a href="唐语林_page11.html">
    11
   </a>
   <a href="唐语林_page12.html">
    12
   </a>
   <a href="唐语林_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
