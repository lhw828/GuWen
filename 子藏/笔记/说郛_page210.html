<!DOCTYPE html>
<html>
<head>
    <meta charset="UTF-8">
    <title>说郛 - 第 210 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 210 页/共 601 页</h1>
    <div class="content">　　象山县有村民患水肿者以为鬼祸讯之卜者卜者授之方用田螺大蒜车前草和研为膏作大饼覆脐上水从便出数日遂愈

　　说郛卷四十七上
　　钦定四库全书
　　说郛卷四十七下　　　　元　陶宗仪　撰文昌杂录【庞元英】
　　礼部侍郎谢公言有一养珠法以今所作假珠择光莹圆润者取稍大蚌蛤以清水浸之伺其口开急以珠投之频换清水夜置月中蚌蛤采玩月华比经两秋即成真珠矣
　　礼部王员外言昔在金陵有一士子为鱼鲠所苦累日不能饮食忽见卖白饧者因买食之顿觉无恙然后知饧能治鲠也后见孙真人书已有此方矣余知安州有鼎州通判柳应辰为余传治鱼鲠法以倒流水半盏先问其人使之应吸其气入水中面东诵元亨利贞七遍吸气入水饮少许即差亦尝试之甚验
　　礼部谢侍郎言干山药法刮去皮以厚纸裹挂于风中最良又置焙笼中下铺茅数寸以微火烘之亦佳作汤防如新者乳香最难研先置壁罅中半日许入鉢乃不粘祠部赵郎中亦云研乳香取指甲三两片置鉢中尤易末尔
　　礼部王员外言今谓面油为玉龙膏太宗皇帝始合此药以白玉碾龙合子贮之因以名焉
　　礼部王员外言崔豹古今注蛱蝶大者名凤子然词人罕用余读韩偓诗有鹅儿唼啑雌黄嘴凤子轻盈腻粉腰正为蝶也
　　石曼卿善豪饮与布衣刘潜为友尝通判海州刘潜来访之曼卿与剧饮中夜酒欲竭顾船中有醋斗余乃倾入酒中并饮之至明日酒醋俱尽每与客痛饮露髪跣足着械而坐谓之囚饮饮于木杪谓之巢饮以藁束之引首出饮复就束谓之鼈饮其狂纵大率如此
　　华岳张超谷岩石下有僵尸齿髪皆完春时游人多以酒洒口中呼为卧仙好事者作木榻以荐之嘉祐中有石方十余丈自上而下正塞岩口岂未仙者所蜕山灵防之不欲人之防慢邪
　　闽岭已南多木绵土人竞植之采其花为布号吉贝余后因读南史海南诸国传言林邑等国出古贝木其华成对如鵞毳抽其绪纺之以作布与苎不异亦染成五色织为斑布正此种也葢俗呼古为吉耳
　　熙宁中福建贼廖恩聚羣党于山林招抚久之方出降朝廷赦其罪授右班殿直旣至有司供脚色一项云歴任以来竝无公私过犯见者无不笑之
　　淳化中有司言油衣帟幙损弊者万数欲毁弃诏令煮而浣之命尚方染以杂色刺为旗帜焉
　　晋志云袴褶之制未详所起近代车驾亲戎中外戒严则服之唐制三品已上紫褶五品已上绯褶通用细绫七品已上緑褶九品已上碧褶通用小绫玉藻云襌为防【音扄】引急也帛为褶褶袷也郑云襌为防有衣裳而无里者也帛为褶有表里而无著者也周迁舆服杂事云赵武灵王缦胡之缨戎服有袴褶之制始自汉武近世服以从戎隋制缵严文武百官咸服之车驾亲戎则缚袴使不舒散皇朝导驾官袴褶葢马上之服也
　　通典梁御史中丞给威仪十人其八人武冠绛鞲一人缃衣执鞭杖依行列行七人唱呼入殿引喤【音横】至阶一人执青仪囊不喤国朝故事御史中丞涖官呵引至朝堂门两朱衣吏双引入朝堂至文德殿门止葢亦引喤之比也
　　唐德宗贞元十年七月赐故唐安公主谥曰庄穆葢公主赐諡始于此也
　　杜甫紫宸退朝诗云香飘合殿春风转花覆千官淑景移又晩出左掖云退朝花底散归院柳边迷乃知唐朝殿前种花柳今殿前惟对植槐楸鬰鬰然有严毅之气世言市井市防未晓其义如何因读风俗通曰市亦谓之市井言人至市有粥卖者当于井上洗濯令香洁然后到市或曰古者二十亩为井田因井为市故云又市中空地谓之防顔师古乃云凡言市井者市交易之处井共汲之所总而言也
　　契丹谓住坐处曰巴纳四时皆然如春巴纳之类是也不晓其义近者彼国中书舎人王师儒来修祭奠余充接伴使因以问师儒答云是契丹家语犹言行在也礼部王员外言昔见朝议大夫李冠卿説扬州所居堂前杏一窠极大花多而不实适有一媒姥见如此笑谓家人曰来春与嫁了此杏冬深忽携酒一尊来云是婚家撞门酒索处子裙一腰系杏上已而奠酒辞祝再三家人莫不笑之至来春此杏结子无数江淮亦多有嫁橘法不知是何术也
　　国子朱司业言南方柑橘虽多然亦畏霜每霜时亦不甚收惟洞庭霜虽多即无所损询彼人云洞庭四面皆水也水气上腾尤能辟霜所以洞庭柑橘最佳岁收不耗正为此尔
　　司门范郎中云叔父蜀郡公镇近居许昌作髙庵以待司马公累招未至庵极髙在一台基上司马公居洛作地室隧而入以避暑热故蜀公作髙庵以为戏也北京留守王宣徽洛中园宅尤胜中堂七间上起高楼更为华侈司马公在陋巷所居才能庇风雨又作地室常读书于其中洛人戏云王家钻天司马家入地然而道德之尊彼亦不知顔氏子之乐也
　　元丰三年高丽国遣使柳洪副朴寅亮朝贡且献日本国车一乗洪云诸侯不贡车服诚知非礼本国所以上进者欲中朝见日本工拙尔朝廷为留之髙丽本箕子之国其知礼如此
　　梁灏八十二岁雍熙二年状元及第其谢啓云白首穷经少伏生之八岁青云得路多太公之二年后终秘书监年九十余
　　延平吴氏姊妹六人皆妒悍残忍时号六虎就中五虎尤甚凡三适人皆不终平生手杀婢十余人每至夜分常闻堂庑间喧呼击扑之声同室者皆惧五虎怒曰何鬼敢尔命开户移榻于中庭持刄独寝彻旦寂然人谓五虎之威鬼犹畏之也
　　守宫其形大槩类蜥蜴足短而加濶亦有金色者秦始皇时有人进之云能守钥人不敢窃发钥故名之曰守宫由此也又云致于宫中宫人之有异志者即吐血汚其衣或曰以守宫系宫人臂守宫吐血汚臂者有淫心也秦皇则杀之
　　长安故宫阙前有唐肺石尚在其制如佛寺所系响石而甚大可长八九尺形如人肺亦有欵识但漫剥不可读秋官大司防以肺石达穷民原其义乃伸寃者击之立其下就士师听辞如今之挝登闻鼓也所以肺形者便于垂又肺主声声所以达其寃也
　　张杲卿丞相知润州日有妇人夫出经数日不归忽有人报菜园井中有死人妇人惊往视之号哭曰吾夫也遂以闻官公命属官集邻里就井验是其夫与非众皆以井深不可辨请出尸验之公曰众皆不能辨妇人独何以知其夫收付所司鞫问果奸人杀夫妇人与其谋渔家以猢狲毛置之网四角则多得鱼云鱼见之如人之见锦绣也今有见人于江湖溪沼间垂钓布网者但至心黙祷诵揭谛呪一七遍则可使终日无获湘潭间有李道人常持此呪以济物命后为羣渔所仇乃越境而遁
　　北方有白鴈似鴈而小色白秋深则来白鴈至则霜降河北人谓之霜信杜甫诗云故国霜前白鴈来即此也夜蔵饮食器中覆之不密防闻其气欲盗食而不可得则环器而走涎滴器中食之者得黄疾通身如蜡鍼药所不能疗也
　　史记赵同汉书同作谈葢司马迁以父名故改之今人与父同名者改曰同为是也
　　元微之诗云松门待制应全逺药树监搜可得知葢有唐宣政殿为正衙殿廷东西有四松松下待制官立班之地旧图至今犹存
　　按开成元年正月诏以入閤日次对官班退立于东阶松树下俟宰臣奏事毕齐至香案前各言本司事虽紫宸殿亦有松树为待对官立位六殿门外有药树监察御史监搜之位在焉唐制百官入宫殿门必搜监察所掌也太和元年下诏曰自魏晋以降参用霸制虚仪搜索因习尚存朕方推表大信寘人心腹况吾台宰又何间焉自今已后坐朝众寮旣退宰臣复进奏事其监搜宜停










　　遂昌杂录【郑元祐】
　　髙昌廉公讳希贡字端父由按察佥事累任廉使后以蓟国公致仕公尝出其兄平章公讳希宪像面白晳如满月冠巾团领袍手执盂子公尝言先兄礼贤下士如不及方为中书平章时江南刘整以尊官来见先兄毅然不命之坐刘去宋诸生蓝缕冠衣袖诗请见先兄亟延入坐语稽经防史饮食劳苦如平生驩既罢某等兄弟请于先兄曰刘整贵官也而兄简薄之宋诸生寒士也而兄加礼殊厚某等不能无疑敢问公曰此非汝辈所知我国家大臣语黙进退系天下轻重刘整官虽尊贵背其国以叛者若夫宋诸生与彼何罪而覊囚之况今国家起朔漠我于斯文不加厚则儒术由此衰熄矣宋亡故官并中贵往往为道士若杭省马院张太尉其一也其人长身广颡宋为入内都知太尉国家以其内侍拘入朝遂倾家贿上下得以其子代如李丞相罗司徒皆是也罗李既贵悉显其亲族而张独畏愿不敢奏仅拨平江田三十顷赡之得田后固巳优裕无他望一日仁庙顾谓张曰汝有父母在乎张拜答曰母已亡独父在为道人上曰封赠庆典曾及之乎张曰老父旣寄迹方外不敢觊望后福上愀然召中书省臣以为张哥在朝久矣而庆典不及其父母即命以其子爵秩贵之其父在杭固不知而是日颈痛重若为物所压日重一日制赠金紫光禄大夫司徒上柱国徽政院使典谒卿闽国公赐玉带金币钞物等又降特旨江浙省臣浙西宪臣皆将旨燕犒于其家比使臣至颈痛重殆不胜使臣即卧内宣恩命瞢不知极品之贵使臣举玉带以示之始惊顾谓其所亲者曰宋得赐玉带者两人福王贾平章耳不及佩服举手一抚摩遂卒呜呼显宦贵禄信有命彼不知而妄求者可以为戒也
　　余年三十许时识一老僧于吴江洲渚上僧台人也时已年七十余为余言伯顔丞相先锋兵至吴是日大寒雨雪老僧者时为承天寺行童兵森列寺前住山老僧某令其觇兵势且将自刎行童震栗逺望有以银椅中坐者以手招行童童莫敢前且令军士趣召之将至戒以无恐旣至召令前问住山某和尚安否西廊下某首座安否童大惊且戒令先往首座房致意首座僧大惊而银椅中坐者已至房作礼笑问曰首座如何忘却耶某固昔时知命子寺前卖卜者也尝宿上房逾半年已而偕至方丈拜主僧主僧错愕漫不省扣之乃言曰我尤宣抚也今日尚何言即命大锅煮粥啗兵人令兵人持招安榜而令行童以吴语诵榜文晓谕百姓于此始知尤公探谍江南凡八年至以龙虎山张天师符箓取验于世祖皇帝云
　　尤公久于江南探谍南士人品髙下皆悉知之时江淮省改江浙省自维扬迁钱塘尤公因陞平章郡有天庆观即今妙观杭髙士褚雪巘先生讳师秀自宋以清苦节行闻一日尤公单骑从一童至天庆方丈观主王管辖者尚不知为平章尤公乃自言观主大惊尤公曰我欲一拜褚髙士耳观主谓主人孤僻士宰相何取而欲见之尤公意弥坚观主扣房门髙士方读书闻扣户声问为谁观主以姓名对髙士曰主首不游廊管辖何为至此观主以山门急切事语之乃啓戸观主言平章请见髙士拒之曰某自来不识时贵人而平章顾已拜于地意欲髙士延坐其室即鎻户偕行廊庑间平章卑抑敬之愈甚至云堂前语平章曰三年前有阆州王髙士尝留此某则非其人也因长揖竟出尤公顾瞻嗟咨曰是真一世之髙士公每出见杭士女出游仍故都遗风前后杂沓公必停舆或驻马戒饬之曰汝辈尚瞢瞢睡耶今日非南朝矣勤俭力作尚虑不能供繇役而犹若是惰游乎时三学诸生团甚公出必拥呼曰平章今日饿杀秀才也从者叱之公必使之前以大囊贮中统小钞探囊撮予之遂建言以学校养士从公始
　　宋僧温日观居葛岭玛瑙寺人但知其画蒲萄不知其善书也今世传蒲萄多赝其真者枝叶须梗皆草书法也酷嗜酒杨总统以名酒啗之终不一濡唇见輙愤詈曰掘坟贼惟鲜于伯机父爱之温时至其家抱轩前支离叟或歌或哭每索汤浴鲜于公必躬为进澡具其法中所谓散圣者其人也支离叟即伯机家所种松也宋巨珰李太尉者宋亡为道士号梅溪元祐童时尝侍其游故内指防歴歴如在独记其过葫芦井挥涕曰是葢宋时先朝位上钉金字大牌曰皇帝过此罚金百两宋家法之严如此他则童騃不能记忆
　　宋京畿各郡门有激赏库郡有慈幼局遇盗发郡守开库募士故盗不旋踵擒获贫家子多厌之辄不育乃许抱至局书生年月日时局有乳媪鞠育之他人家或无子女却来取于局岁祲子女多入慈幼局故道无抛弃子女信乎其恩泽之周也积雨雪亦有钱虽小惠然无甚贫者
　　故老言贾相当国时内后门火飞报已至葛岭贾曰火近太庙乃来报言竟后至者曰火已近太庙贾乗两人小肩舆四力士以锤劒防轿里许即易轿人倐忽至太庙临安府已为具赏犒募勇士树皁纛列刽手皆立具于呼吸间贾下令肃然不过曰火到太庙斩殿帅令甫下火防太庙八风两殿前卒肩一卒飞上斩八风板落火即止登验姓名转十官就给金银赏之贾才局若此类亦可喜傅景文云
　　宋太学生东嘉林景曦字霁山当杨总綂发诸陵时林故为杭丐者背竹箩手持竹杖夹遇物即以夹投箩中铸银作两许小牌百十系腰间贿西僧云自余不敢望收得髙宗孝宗骨斯足矣番僧左右之果得髙孝两朝骨为两函贮之归葬于东嘉其诗有梦中作十首其一絶曰一抔未筑珠宫土双匣亲传竺国经只有春风知此意年年杜宇哭冬青又曰空山急雨洗岩花金粟堆寒起暮鸦水到兰亭更呜咽不知真帖落谁家又曰桥山弓剑未成灰玉匣珠襦一夜开犹记去年寒食日天家一骑捧香来余七首尤凄怨则忘之葬后于宋常朝殿前掘冬青树一株植于两函土堆上又有冬靑花一首曰冬靑花冬靑花花时一日肠九折隔江风雨清影空五月深山落微雪移来此种非人间曾识万年觞底月后忘之又一首有曰君不记羊之年马之月霹雳一声山石裂闻其事甚异不欲书若林霁山者其亦可谓义士也已
　　梁溪王文友讳仁辅刻苦读书里人倪文光讳昭奎者延之以教其两弟曰子瑛曰元镇居久之文光殁而子瑛騃元镇出应门户不胜州郡之朘剥也赀力遂耗减已而子瑛卒家中乾元镇刓无作有以济朋友会文友卒元镇买油杉棺葬之芙蓉峯傍葬之日梁溪士友皆至葬文友后元镇窘于诛求顾未有能振之者
　　闽人郑所南先生讳思肖宋有国时其上世仕于吴宋亡遂客吴下闻其有田数十亩寄之城南报国寺以田岁入寺为祠其祖祢遇讳必大恸祠下而先生并馆谷于寺焉先生自宋亡矢不与北人交接于友朋坐间见语音异者輙引起人知其孤僻故亦不以为异其上世本业儒而先生于佛老教则喜之平日喜画兰疎花简叶不求甚工其所自赋诗以题兰皆险异诡特葢以摅其愤懑云吴人好事者为板刋其所谓锦钱集者行于世若先生在周为顽民在殷为义士葢不易窥其涯涘云
　　邓中斋先生讳剡字光荐宋丞相信国公客也宋亡以义行着其所赋鹧鸪辞有曰行不得也哥哥瘦妻弱子羸防防天长地久多网罗南音渐少北语多肉飞不起可奈何行不得也哥哥其意可见其所赞文丞相像有曰目煌煌兮疎星晓寒气英英兮晴雷殷山头碎柱兮璧完血化碧兮心丹呜呼孰谓斯人不在人间
　　谢后既北迁其支裔在杭者固多谢君退乐一人也退乐尝言江南始内附有所谓李信卿者自北来谓能相人望气崖岸倨甚退乐以贵官咸敬之亦设早馔以延致之李至即中坐省幕官皆下坐不得其一言时赵文敏公谓之七司戸固退乐婣戚也屈公来同饭时文敏风疮满面李遥见即起迎文敏谓众人曰我过江仅见此人耳疮愈即面君公辈记取异时官至一品名满四海初襄阳未破时世祖令其即军中望气行逾三两舍即还言于世祖曰臣见卒伍中往往有公辅贵人襄阳不破江南不平何处着许多富贵人呜呼此与南衙士卒皆将相者何异哉
　　宋季琴士汪水云者工于诗诗皆清丽可喜杭城破其诗有曰西塞山边日落处北闗门外雨来天南人堕泪北人笑臣甫低头拜杜鹃又曰钱塘江上雨初干风入端门阵阵酸万马乱嘶临警跸三宫洒泪湿铃鸾童儿空想追徐福厉鬼终当灭贺兰若説和亲能活国婵娟賸遣嫁呼韩题王导像有曰秦淮浪白蒋山青西望神州草木腥江左夷吾甘半壁只缘无泪洒新亭闻水云后从谢后北迁老宫人能诗者皆水云指敎或谓瀛国公喜赋诗亦水云敎之也
　　今嘉议大夫吏部尚书致仕许昌冯公名梦弼字士啓其始仕由八蕃云南宣慰司吏继辟掾湖广省士啓尝言其在八蕃时乘驿出向某所最后至一驿驿吏语以今夕晩矣且马绊出在江上不若勿行士啓漫不省即选马亟行行未三四十里忽乌刺赤者急下马拜跪伏其言侏离莫能晓而其意则甚哀窘士启问之揺手意谓且死矣于是士启亦下马祷之曰某万里逺客从吏逺方使有禄命固不死无之敢逃死时月微明睹一物如小屋大竟滚入江水腥风臭浪袭人行数里许乃问乌刺赤乌刺赤曰是之谓马绊问马绊何物揺手不敢对三更后至前驿驿吏出迎错愕曰是何大胆敢越马绊来乎士启问马绊驿吏乃言此马黄精也遇之者輙为其所啗齐谐志怪而畧此于是乎书
　　国初富初庵先生以占筮起东南时钱唐初内附以故都生聚既繁赀力殷盛世皇占其后来如何既成卦而富犹未之知也世皇曰我占宋故都富对曰诚如所占其地五六十年后会见城市生荆棘不如今多也今杭州连厄于火灾复困于科繇视昔果不逮
　　和靖先生岂有颔珠者而杨琏真珈亦发其墓焉闻棺中一无所有独有端砚一事余童时尚见一碑镌和靖先生墓五大字仆草中久之余山中以浙省儒学提举有心力于先生墓上悉力起发水濵仍建学士桥傍山建祠宇塑先生像于其中今复数年矣闻又荒落贤人何不幸哉
　　今河南行省参知政事宛丘赵公名期颐字子期其先府君宛丘公讳祐字天锡为江浙行省照磨时余客于其家宛丘公尝言其家在陈州有瓦屋一横人称为赵总把家国家每岁秋綂兵官将兵哨江南北初至极严毅再岁三四岁情契如故一日哨马南归睹一累囚两足冻垂堕呻吟饥冻马足间宛丘之父问囚为谁囚嚬蹙曰我南宋官人庐州通判胡某城破为所得公父复问如此汝则是秀才囚复曰我春秋登科公父曰汝如此则能敎学囚曰岂有秀才而不能敎学者乎公父请于綂兵官用两马易得之浣濯以汤液包裹以氊毳温糜以酒浆几絶而复苏苏则两足堕矣因问其姓字贯籍遂延致于家以敎诸子是时淮以北举不知有全书胡通判以其所记忆授诸生更六年而后殂因葬之屋后临殁谢宛丘公之家曰我分死六年前矣重为汝家所延汝之家后必有斯文显者逮子期登丁卯科用文儒登政府而其二代皆封二品信乎斯文之报可徴云








　　宣政杂录【江万里】
　　政和壬寅有狐登崇政殿御座卫士晨起叱狐不动呼众逐之至西廊下不见即日得防壊狐庙亦敌犯阙之先兆也
　　宣和初都下有朱节以罪置外州其妻年四十居望春门外忽一夕颐颔痒甚至明须出长尺余人问其实莫知所以赐度牒为女冠居于家葢人妖而外敌犯阙之先兆也又淮南民家儿四岁自耳目下皆生髯长寸余能作大字其父入都持儿示人日得数缗月余人传曰于某处看
　　宣和初收复燕山以归朝金民来居京师其俗有臻蓬蓬歌每扣鼓和臻蓬蓬之音为节而舞人无不喜闻其声而效之者其歌曰臻蓬蓬外头花花里头空但看明年正二月满城不见主人翁本北防故京师不禁然次年正月徽宗南幸次年二圣北狩又有伎者以数丈长竿系椅于杪伎者坐椅上少顷下投于小棘坑中无偏颇之失未投时念诗曰百尺竿头望九州前人田土后人收后人收得休欢喜更有收人在后头此亦北防而兆祸可怪
　　政和中宗室士顿所居钝轩忽生白芝数本于梁栋上因易名芝轩賔客咏歌以为和气次年士顿死又一年赐所居入四圣观族众散徙葢不祥也壬寅春太傅王黼赐第有白芝生于正寝附卧榻后屏风而出又一本在防事照壁上隔六年有戮身之祸
　　宣和庚子沧州南皮县弓手张德平日以健勇擒捕有获然多及平人因瘟疫死半岁墓中忽有声人报其子往视则墓已穴露出其面矣及破墓欲出之则身变白蛇子惊问曰何为异类父曰我以杀平人多获此报子可作屋置我于中开窍于顶时出头四望以肉饲我日十余斤足矣年余身渐大所食增多家贫谓其子曰我虽壊尔财物切无害我若杀我则十二年后复生为白蛇则天下兵矣子愤其妖曰此正丧门神也杀之乃所以止兵乘醉砺刄断之蛇奋跃展转壊屋宇桑麻数里宣和年都下赵倚年十二随母嫁里中田生生勇于力母每遭毒手积六年倚每见母被凌辱即劝母去母终无意一日倚病母遭叱詈倚病中愤郁因力遣母出买药时田生尚寝倚乃阖户持刀杀田生连十余下以力弱不能中要害而田亦宛转血中隣人排闼入倚曰吾母以身归田生执防具饭乳子澣衣勤劳旦夕而未尝得田生一善言为人子者得不痛心恨吾病甚不能力断其首即以刄付逻卒束手就执既行犹回视诸人曰好视吾母行人皆为之泣下狱察其孝亦为谳上上哀其诚止从杖而编置焉
　　政和中济南府禹城县孝义村崔志有女甚孝母卧病久冬忽思鱼食而不可得其女曰闻昔者王祥卧冰得鱼想不难也兄弟皆曰尽信书则不如无书汝女子何妄论古今女曰不然父母有儿女者本欲养生送死兄谓女不能邪乃同乳媪焚香誓天即往河中卧氷凡十日果得鱼三尾鳞鬛稍异归以馈母食之所病顿愈人或问方卧冰时曰以身试冰殊不觉寒也
　　济南府开元寺因更修掘地得古碑葢会昌中汰僧碑也字皆刓缺磨灭不可读惟八字独存云僧尽乌巾尼皆绿鬓僧恶而碎之后有诏改德士遂符碑言
　　唐武后升中述志碑后自撰睿宗书极壮伟在嵩山下政和中河南尹上言请碎其碑诏从之
　　靖康初民间以竹径二寸长五尺许冒皮于首鼓成节奏取其声似曰通同部又谓制作之法曰漫上不漫下通衢用以为戏云
　　建炎戊申镇江府民家儿生四岁暴得腹胀疾经数月脐裂有儿从裂中生眉目口鼻人也但头以下手足不分莫辨男女又出白汁斗余三日二子俱死
　　徽宗崇宁间曾梦青童自天而下出玉牌上有字曰丙午昌期真人当出上觉黙疏于简札谓丙午年是昌盛之时真仙当降乃预制诏书具陈梦意令天下寻访异人以诏揭于宝箓宫然四方了无异人至乙巳冬内禅钦宗即位意当丙午之期矣而次年金人果至有北狩之祸仆实从徽宗北行每语青童梦怪其无验后乃悟曰岂丙午是猖獗之期而天真之人出也葢事未经变不能悉其婉言
　　徽宗北狩经蓟县梁鱼务务有还乡桥石少主命名人至今呼之上曰此乃乱世之主后圣必能力伸此寃令我回此桥因不食而去
　　宣和五年间每夜漏三鼓街衢稍寂满耳闻犬吠声势若举禁城内百万之犬俱嘷无复闻人声每深夜独行附近察逺倾耳听之不见犬也当时已为异及靖康末金人入京师至今都之始悟其异晋书载庐江何氏家忽闻地中有犬声掘得一犬并雌雄二雏后里中亦有祸徽宗逊位前一年中秋后在苑中赋晩间景物一聨云日射晩霞金世界月临天宇玉乾坤写示宰臣甚谓得意皆称赞取对精切格韵髙胜圣学非从臣可及
　　古杭杂记【李有】
　　理宗庚申贾似道初入相有人作诗云收拾乾坤一担担上肩容易下肩难劝君髙着擎天手多少傍人冷眼看
　　晋郭璞钱唐天目山诗云天目山前两乳长龙飞凤舞到钱唐海门一防巽峯起五百年间出帝王及高宗中兴建邦天目乃主山至度宗甲戌山崩京城骚动时有建迁跸之议者未几宋鼎遂移有人作诗云天目山前水齧矶天心地脉露危机西周浸冷觚棱月未必迁岐说果非
　　开禧韩侂胄开边隙至函其首以乞和太学有诗云晁错旣诛终叛汉于期巳入竟亡燕
　　驿路有白塔桥印卖朝京里程图士大夫往临安必买以披阅有人题于壁曰白塔桥边卖地经长亭短驿甚分明如何秪説临安路不数中原有几程
　　宝庆丙戌袁樵尹京于西湖三贤堂卖酒有人题壁曰和靖东坡白乐天三人秋菊荐寒泉而今满面生尘土郤与袁樵课酒钱
　　太学服膺斋上舍郑文秀州人其妻寄以忆秦娥云花深深一勾罗袜行花隂行花隂闲将栁带细结同心耳邉消息空沉沉画眉楼上愁登临愁登临海棠开后望到如今此词为同舍见者传播酒楼妓馆皆歌之以为欧阳永叔词非也
　　婺州刘鼎臣赴省试临行妻作词名鹧鸪天云金屋无人夜剪缯宝钗翻过齿痕轻临行执手殷勤送衬取萧郎两髻靑听嘱付好看成千金不抵此时情明年宴罢琼林晩酒面微红相映明
　　易袚字彦章潭州人以优校为前廊久不归其妻作一剪梅词寄云染泪修书寄彦章贪做前廊忘郤回廊功名成遂不还乡石做心肠铁做心肠红日三竿懒画妆虚度韶光痩损容光不知何日得成双羞对鸳鸯懒对鸳鸯三山萧轸登第榜下娶再婚之妇同舍张任国以柳梢青词戏之曰挂起招牌一声喝采旧店新开熟事孩儿家怀老子毕竟招财当初合下安排又不豪门买獃自古道正身替代见任添差
　　理宗朝尝欲举行推排亩田之令有言而未行至贾似道当国卒行之有人作诗曰三分天下二分亡犹把山川寸寸量纵使一坵添一亩也应不似旧封疆又有作沁园春词云道过江南泥墙粉壁右具在前述何县何乡里住何人地佃何人田气象萧条生灵憔悴经界从来未必然惟何甚为官为巳不把人怜思量几许山川况土地分张又百年西蜀巉岩云迷鸟道两淮淸野日警狼烟宰相弄权奸人罔上谁念干戈未息肩掌大地何须经理万取千焉
　　蜀人文及翁登第后期集游西湖一同年戏之曰西蜀有此景否及翁即席赋贺新郎云一勺西湖水渡江来百年歌舞百年酣醉囘首洛阳花世界烟渺黍离之地更不复新亭堕泪簇拥红妆揺画舫问中流击楫何人是千古恨几时洗余生自负澄淸志更有谁蟠溪未遇岩未起国事如今谁倚仗衣带一江而已便都道江神堪恃借问孤山林处士但掉头笑指梅花蕊天下事可知矣项羽庙在临安近郡三衢十八里头樟戴市市人失火延及斯庙人有诗曰嬴秦久矣酷斯民羽入闗中又火秦父老莫嗟遗庙毁咸阳三月是何人
　　净慈寺乃祖宗功德院侧有五百尊罗汉别创一田字殿安顿装塑雄伟殿中有千手千眼观音一位尤为精制其第四百二十二位阿湿毘尊者独设一龛用黄罗为幙幙之傍置籖筒一座其像侧身偃蹇便腹斜目觑人而笑临安妇人祈嗣者必诣此炷香黙祷以手摩其腹云有感应日积月久汗手加于泥粉之上其腹黑光可鉴邪说诬民如此又假此以为题化之端敛掠民财不可胜计其无忌甚矣
　　史弥远作相时士夫多以钻刺得官伶人俳优者一人手执一石用一大钻钻之久而不入其一人以物击其首曰汝不去钻弥远郤来钻弥坚可知道钻不入也遂被流罪
　　旧传三岁拜郊或明堂大礼所有在前误国奸臣首级在大理寺者必以文祭葢讹传谓以汚秽之物祭之其实乃少牢也其文云国家于三年恩霈汝虽误国然今亦不忘汝之旧特用以祭谬传若此岂朝廷寛大之恩哉
　　杭州市肆有防之家命僧为佛事必请亲戚妇人观看王母则带养娘随从养娘首问来请者曰有和尚弄花鼓棒否请者曰有则养娘争肯前去花鼓棒者谓每举法乐则一僧三四鼓棒在手轮转抛弄诸妇人竞观之以为乐亦诲淫之一端也
　　贾似道母两国夫人本贾涉之贱妾嘉定癸酉涉为万安丞似道在孕不容于嫡县宰陈履常新淦人也涉与之通家往来以情告之遂相与谋陈宰令其妻过丞防之次诸妾环侍谈话间因语丞妻以乏使令欲借知事一妾丞妻云惟所择用陈妻遂指似道之母丞妻幸其去欣然许之即随轩以归县衙及八月八日似道生于县治贾承檄往他郡归谒于宰始知之终不复入丞防后改任虽擕似道归乡而其母竟流落及似道镇维扬子母方得聚会享富贵数十年咸淳甲戌以寿终似道归越治葬朝士贵戚设祭馔以相髙为竞有累至数丈者装祭之日以至攧死数人送葬者值水潦不问贵官没及腰膝不得自便虽理宗度宗山陵无以过之其冬北兵渡江似道溃师
　　宝祐乙卯御史洪天锡劾内臣卢允升董宋臣疏不行六月御笔御史丁大全除司谏御史陈大方除正言正言胡大昌除侍御洪天锡遂左迁时天下目丁大全陈大方胡大昌为三不吠之犬
　　温陵吕中作国史要畧谓南渡之后一坏于绍兴之桧再坏于开禧之韩三坏于嘉定之史愚亦谓理宗四十年在御一坏于嵩之再坏于大全三坏于似道也相之坏国如此哉

</div>
    <div class="pagination">
<a href="说郛_page209.html">上一页</a><span>...</span><a href="说郛_page205.html">205</a><a href="说郛_page206.html">206</a><a href="说郛_page207.html">207</a><a href="说郛_page208.html">208</a><a href="说郛_page209.html">209</a><span class="current-page">210</span><a href="说郛_page211.html">211</a><a href="说郛_page212.html">212</a><a href="说郛_page213.html">213</a><a href="说郛_page214.html">214</a><a href="说郛_page215.html">215</a><span>...</span><a href="说郛_page211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
