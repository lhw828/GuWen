<!DOCTYPE html>
<html>
 <head>
  <meta charset="utf-8"/>
  <title>
   学林 - 第 3 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   学林 - 第 3 页/共 9 页
  </h1>
  <div class="content">
   前汉元帝纪賛曰元帝多材艺善史书鼔琴瑟吹洞箫自度曲被歌声应劭注曰自隠度作新曲臣瓉注曰度曲谓歌终更授其次顔师古注曰度音大洛反观国案賛所谓自度曲者能制其音调也被歌声者以所制之音调播之歌声而皆合其节奏也臣瓉以谓歌终更授其次者误矣盖歌终更授其次者歌曲也后之文士多援臣瓉之説以度曲为歌曲故张平子西京赋曰度曲未终云起雪飞则以度曲为歌曲矣杜子美陪李梓州泛江诗曰翠眉萦度曲云鬓俨分行亦用为歌曲矣徐陵曰奏新声于度曲唐书段安节善乐律能自度曲此乃元帝自度曲之本意也
　　令甲
　　律令有成法者文士皆称曰着于令甲观国案古之律令书有甲乙丙丁之篇次故前汉书音义曰令有先后有令甲令乙令丙前汉萧望之传曰永惟边境之不赡故金布令甲曰边郡数被兵流离饥寒令天下共给其费顔师古注曰金布者令篇名也令甲者其篇甲乙之次也后汉章帝纪元和元年七月诏曰令丙棰长短有数章懐太子注曰令丙为篇之次也盖棰令在令丙之篇故也然则古之法书以甲乙丙丁分其篇次而其事则各有目举其事则兼举其目也若不问其事之在何篇目而一槩称曰着于令甲则非也世之符祝之巫有急急如律令之语李济翁资暇集曰令音平声律令者雷部中鬼名能疾行故符呪者以为言观国案汉以来朝廷行诏勅约束之文其末必有余如律令之语盖约束该载不尽余事自有律令常法但言如律令则庶目自举矣巫觋符呪之语其告诫鬼神亦犹朝廷之告诫臣民也故符呪亦有如律令之称朝廷约束之文末必有勅字故符呪如律令之末亦用敇字此其可见也岂有朝廷诏敕约束之文引雷部鬼名以喻其疾速者乎济翁误矣扬子法言曰或问先知曰不知知其道者其如视忽忽眇绵作炳先甲一日易后甲一日难观国案甲者教令之始也当民未犯故先甲一日以示之则易及民已犯而后令之则晩矣故后甲一日以示之则难此荅先知之问故有先后难易之言也易蛊卦曰先甲三日后甲三日巽卦曰先庚三日后庚三日观国案甲主仁庚主义先甲后甲者先后皆以寛令示之也先庚后庚者先后皆以严令示之也先王之于民始则三令五申之而犹有犯焉乃刑之而不疑所以取信于天下慎之至也前汉武帝纪元鼎五年诏云易曰先甲三日后甲三日朕躬饬斋戒拜祀于郊观国案先甲三日为辛后甲三日为丁言自新丁宁以临祭祀故举先甲后甲之文也春秋宣公八年六月辛巳有事于太庙又成公六年二月辛巳立武宫又十七年九月辛丑用郊又昭公二十五年七月上辛大雩季辛又雩又襄公元年夏四月辛巳郊尚书武成篇曰丁未祀于周庙召诰篇曰丁巳用牲于郊后汉礼仪志曰正月上丁祀南郊凢此皆用辛丁之日以接事盖古法也
　　开元钱
　　今之钱中开元通寳钱多俗或谓是唐明皇开元年号所铸钱背有半月手甲文俗谓是杨妃甲痕皆非也案唐书食货志曰武徳四年铸开元通寳钱有司进钱模太穆皇后误以指甲损其模遂铸甲文盖开元者唐髙祖所撰钱寳之号非年号也自古未有以年号铸文者唯唐干封元年铸干封重寳以一当十又乾元初铸乾元重寳以一当十复铸重轮乾元钱以一当五十此皆因经费不足权宜而行之未防皆寝罢然则终唐三百年皆铸开元通寳钱毋怪乎此钱之多也至五代有天祐天福唐国等钱而本朝始専以年号铸钱然宋通元寳皇宋元寳非年号宋通乃开寳时所铸皇宋乃寳元时所铸盖钱文不可用二寳字故变其文也
　　戊巳校尉
　　前汉西域传曰元帝置戊巳校尉屯田车师前王庭前汉百官公卿表曰元帝初元元年置戊巳校尉顔师古注曰甲乙丙丁庚辛壬癸皆有正位唯戊巳寄治耳今所置校尉亦无常居故取戊巳为名也有戊校尉有巳校尉一説戊巳居中镇防四方今所置校尉亦处西域之中抚诸国也后汉西域传曰武帝时西域内属有三十六国汉置校尉领防之宣帝改曰都防元帝又置戊巳二校尉屯田于车师前王庭章懐太子注引汉官仪曰戊巳中央镇防四方又开渠播种以为厌胜故称戊巳观国案西域自有都防以统之元帝又置戊巳二校尉屯田于车师前王庭则都防之外又添置戊巳二校尉是戊巳校尉为都防之属官也所置校尉専主屯田于车师前王庭尔镇防四方则非其任也盖戊巳土也屯田以耕土为事故取戊巳为名既専主屯田于车师前王庭则有常居矣非寄治也前汉西域传曰都防治乌孙垒城于西域为中都防治焉以此观之则居中镇防实都防之职戊巳校尉所不预焉况车师王庭亦非西域居中之地诸家训说皆非也厌胜之说尤谬所谓戊巳二校尉者若后汉耿恭传曰以恭为戊巳校尉屯车师后王部金蒲城闗宠为戊巳校尉屯前王栁中城此类是也
　　虑囚
　　前汉隽不疑传曰不疑为京兆尹每行县录囚徒顔师古注曰省録之知其情状有寃滞与否也今云虑囚本录声之去者耳音力具反而近俗不晓其意讹其文遂为思虑之虑失其源矣观国案前汉后汉皆称录囚唐史五代史皆称虑囚二字皆是也录者省录之也虑者谋议之也周礼朝士若邦凶荒札丧冦戎之故则令邦国都家县鄙虑刑贬郑氏注曰虑谓谋也谓当图谋缓刑贬减也雨无正诗曰昊天疾威弗虑弗图舍彼有罪既伏其辜郑氏笺曰虑图皆谋也由此观之则史言虑囚者谋议之欲不失其情也顔师古乃谓近俗不晓其意讹为思虑之虑失其源盖师古未尝稽考而遽生非訾尔
　　同姓
　　史记本纪虞舜父曰瞽瞍瞽瞍父曰蟜牛蟜牛父曰句望句望父曰敬康敬康父曰穷蝉穷蝉父曰帝颛顼又夏禹之父曰鲧鲧之父曰帝颛顼观国案舜禹同时人也同出于颛帝之系是为同姓然自颛帝歴六世而至舜自颛帝歴二世而至禹何其逺近不等之甚耶其世次脱误司马迁不能究而又不言阙疑故后世无所考焉盖自战国迄于秦火谱系散亾而同姓异姓混而无别春秋左氏传曰昔周公吊二叔之不咸故封建亲戚以藩屏周管蔡郕霍鲁卫毛耼郜雍曹滕毕原酆郇文之昭也邘晋应韩武之穆也凢蒋邢茅胙祭周公之也盖文之昭十六国皆文王子为文之同姓也武之穆四国皆武王子为武之同姓也周公之嗣六国皆周公之同姓也同姓不可为婚所以别人伦也故陈司败问昭公知礼乎君取于吴为同姓谓之吴孟子君而知礼孰不知礼盖吴实泰伯之后与鲁同姓也鲁昭公取吴姬是为取同姓鲁人讳取同姓故谓之孟子孟子其字也春秋哀公十二年五月甲辰孟子卒不书姓不称夫人不言薨不言小君皆因鲁人讳之春秋不改但书曰孟子卒而已以言其不用夫人礼者也左氏传曰晋侯有疾郑伯使公孙侨如晋聘且问疾叔向问曰寡君之疾病子产曰内官不及同姓男女辨姓礼之大司也今君内实有四姬焉其无乃是也乎四姬有省犹可无则必生疾矣杜预曰同姓姬四人也春秋之际同姓之礼已紊矣晋假道于虞以伐虢宫之竒谏曰泰伯虞仲大王之昭也虢仲虢叔王季之穆也为文王卿士勲在王室藏在盟府将虢是灭何爱于虞且虞能亲于桓庄乎桓庄之族何罪犹尚害之况以国乎杜预曰桓叔庄伯之族晋献公之从祖昆弟献公患其偪尽杀之当时同姓犹路人也无罪而且杀之而况于婚岂有禁哉前汉元后传曰王莽自谓黄帝之后姓姚氏八世至舜以妫为姓至周封于陈为胡公十三世奔齐姓田氏田和有齐国称王至汉失国齐人谓之王家因以为氏后徙魏郡元城为魏郡人王莽传曰莽妻宜春侯王氏女顔师古注曰王防为丞相封宜春侯传爵至孙咸莽妻咸之女莽传又曰姚妫陈田王氏凡五姓予之同族也皆以为宗室其元城王氏勿令相嫁娶前汉王防传曰防代车千秋为丞相封宜春侯薨子谭嗣谭薨子咸嗣王莽妻即咸女顔师古注曰莽本以与谭姓不同祖系各别故为婚娶观国案莽自序曰齐人谓之王家因以为氏后徙魏郡元城为魏郡人盖虽徙元城为魏郡人然得王姓则自齐也王防传曰王防济南人也防虽无家谱可考然据列传云济南人则是亦齐之王氏也防莽同为齐之王氏则同姓矣若夫以元城济南为异是异居也非异宗也
　　后汉一字名
　　后汉书人名惟一字无以二字为名者观国案前汉匈奴传曰汉造设四条遣中郎将王骏王昌副太尉甄阜王寻使匈奴班四条与单于令奉行时王莽奏令中国不得有二名因使使者以风单于宜上书慕化为一名汉必加厚赏单于从之上书言幸得备藩臣窃乐太平圣制臣故名囊知牙斯今谨更名曰知莽大悦白太后遣使者答谕厚赏赐焉又前汉王莽传曰莽念中国已平惟四夷未有异乃遣使者赍黄金币帛重赂匈奴单于使上书言闻中国讥二名故名囊知牙斯今更名知慕从圣制由此观之则是平帝时莽奏中国不得有二名故后汉人皆以一字为名也莽虽簒败光武中兴而汉制则不改故终后汉之世人惟一字名也
　　无害
　　史记萧何沛丰人也以文无害为沛主吏掾注引汉书音义曰文无害有文无所枉害也律有无害都吏如今言公平吏一曰无害者如言无比陈留间语也前汉萧何传服防注曰为人解通无嫉害也应劭注曰虽为文吏而不刻害也苏林注曰无害若言无比也一曰害胜也无能胜害之者晋灼注曰酷吏传赵禹为丞相亚夫吏亚夫曰极知禹无害然文深不可居大府苏说是也顔师古注曰害伤也无人能伤害之者观国考诸家说或曰无所枉害或曰无比或曰无嫉害或曰不刻害或曰无能胜害之者或曰无人能伤害之者然皆未当也文无害者谓不侮文则不害法也不侮文不害法则公私平允而称为能吏矣史记酷吏传减宣以佐史无害给事河东守府卫将军青使买马河东见宣无害言上召为大廐丞又张汤给事内史为宁成掾以汤为无害言大府调为茂陵尉又杜周为廷尉史张汤数言其无害凢此皆以不侮文不害法而见称于时也凢不侮文不害法者持文必深若非有道以辅之则皆为酷吏矣萧何能辅之以道则不沈于刀笔之间也
　　戈舩
　　前汉武帝纪元鼎五年夏四月越王相吕嘉反秋遣伏波将军路博徳出桂阳下湟水楼舩将军出豫章下浈水归义越侯严为戈舩将军出零陵下离水张晏注曰越人于水中负人船又有蛟龙之害故置戈于船下以为名也臣瓉曰伍子胥书有戈船以载干戈因谓之戈船顔师古注曰以楼船之例言之则非为载干戈船此盖船下安戈防以御蛟鼍水虫之害观国案今全桂二州之间有阳海山有水自山出至山下则分流为二其一向南流者为离水其一向北流者为湘水其地在汉属零陵郡二水皆石险而离水南过桂林入苍梧尤为崄涩盖两山之间乱石潄水或石滩延亘屈曲湍泷舟之行也萦回避石阻碍万端然则船下不可安戈信矣夫船下安戈虽大江沧海犹不免挂触而况于山谿石险之水乎戈船者将军之号也言能乗船而用戈以战故谓之戈舩将军以其善水战也亦非载干戈者也载干戈者载任器之舟耳
　　史记五帝纪
　　史记本纪首叙五帝一曰黄帝二曰颛帝三曰帝喾四曰帝尧五曰帝舜观国案周礼外史掌三皇五帝之书郑氏注曰楚灵王所谓三坟五典也春秋左氏传曰左史倚相趋过王曰是能读三坟五典八索九丘故孔安国尚书序曰伏羲神农黄帝之书谓之三坟言大道也少昊颛顼髙辛唐虞之书谓之五典言常道也三皇五帝自古圣人言之着矣孔子定书断自唐虞以下者取其告命之文可以垂法于后世者耳尧舜之前非无告命之文谅其质畧不足垂法于后世故孔子删而弗取至孔子传易则曰庖牺氏之王天下也始作八卦作结绳而为防罟庖牺氏没神农氏作斵木为耜揉木为耒日中为市神农氏没黄帝尧舜氏作垂衣裳而天下治然则孔子未尝不称三皇也特不取其吿命之文耳史之有帝统盖纪帝王之名与徳也三皇五帝之名徳均在可纪而史册削去三皇惟取五帝者岂以伏羲神农为不足纪与以为三皇洪荒不可纪则五帝之颛顼帝喾亦与三皇等矣史记纪颛顼帝喾而削三皇何耶黄帝在三皇之数史记纪五帝乃取黄帝为五帝而独遗少昊又何耶若谓尚书始尧舜而作史者不当纪三皇则误甚矣太史公賛曰学者多称五帝尚矣余尝西至空峒北过涿鹿东渐于海南浮江淮矣至长老皆各往往称黄帝尧舜之处风教固殊焉余并论次择其言之尤雅者故着为本纪书首观国案太史公作史乃采摭经传而为之固不待闻四方长老之言然后可纪也至于易传言伏羲神农之类反不足取信耶
　　五运
　　五运之见于史者伏羲氏以木木生火故神农氏以火火生土故黄帝氏以土土生金故少昊氏以金金生水故颛顼氏以水水生木故帝喾氏以木木生火故陶唐氏以火火生土故有虞氏以土土生金故夏以金金生水故汤以水水生木故周以木凡皆以五行相生为序也周以木木生火则秦当以火矣秦反以水则非相生之序也秦以水水生木则汉当以木矣汉反以火则亦非相生之序也前汉律厯志曰秦以水徳在周汉木火之间顔师古注曰秦为闰位不当五徳之序观国案周至赧王为秦所灭秦灭六国而兼天下则正统在秦矣使其子孙择善改辙而持之则其歴世未可量不幸二世而亾亦犹隋室止传二世而亾盖其世祚长短自有数而史家乃以秦为闰位不当五徳之序其説不通矣以汉之火而传于魏之土以魏之土而传于晋之金以为相生之序则可也然自晋元帝渡江之后天下分裂而为南北两朝居南朝者曰晋宋齐梁陈相继而立则正统在我也彼北朝者外域之入据者耳居北朝者曰吾据中原而临天下则正统在我也彼南朝者偏方之僣夺者耳南北两帝并立者二百余年则正统果何在哉汉文帝时鲁人公孙臣上书曰始秦得水徳及汉受之推终始传则汉当土徳时丞相张苍好律厯以为汉乃水徳之时河决金隄其符也及黄龙见成纪文帝乃申明土徳武帝亦据土徳色尚黄数用五然汉卒以火则汉之一代无定论矣文中子谓隋髙祖曰陛下真帝无踵伪乱必绍周汉以土袭火色尚黄阮逸注曰周木徳汉火徳隋当为土徳然隋卒以火则隋之一代无定论矣茍无定论则何以遵之哉前汉郊祀志曰齐威宣时驺子之徒论著终始五徳之运如淳注曰五徳各以所胜为行今考之前代或以五行所生为序或以所胜为序或越诸代而上承一代以为序皆无定论盖尧舜文武周公孔子之所不道而儒者各以臆见鼓其説斯亦赘矣春秋哀公十四年春西狩获麟公羊传曰麟者仁兽也有王者则至无王者则不至有以告者曰有麕而角者孔子曰孰为来哉孰为来哉反袂拭面而涕沾袍何休解曰夫子素案图录知刘季当代周见薪采者获麐知为其出麟者木精薪采者庶人然火之意此赤帝将代周居其位西狩获之者从东方王于西也东卯西金也言获者兵戈文也言汉姓卯金刀以兵得天下也又曰得麟之后天下血书鲁端门明日血书飞为赤乌夫子却观未来豫解无穷知汉当继大乱之后故作拨乱之法以授之又曰孔子絶笔于春秋不书下三时者起木絶火王制作道备当授汉也观国案孔子因鲁史记而作春秋者也以鲁史记所书之事而以褒贬之法修成春秋笔则笔削则削皆据鲁所书之事而已鲁史记之所不书者孔子未尝创増其事也哀公十四年春获麟当时鲁史记所书止于此故孔子于此而絶笔也若谓有告者曰有麕而角者孔子曰孰为来哉反袂拭面而涕沾袍则是孔子不用鲁史记而创増其说矣春秋书甲戌己丑陈侯鲍卒盖鲁史记因其再赴而书二日春秋亦书二日不改鲁史记之文也茍鲁史记不书获麟则孔子岂遽増其事哉冬猎曰狩于春书狩者讥哀公变礼也言西而不言地者讥逺狩而非一地也虽非常之兽亦获焉见哀公之荒于畋也鲁史记止于此故孔子亦絶笔于此若谓絶笔于春秋不书下三时则非也案左氏传哀公尽二十七年乃孔子卒后左氏取鲁史记所书之事自小邾射来奔而下续以为传故有传而无经则知孔子作春秋自小邾射来奔而下鲁史记未书其事也何以知其未书其事也盖小邾射以句绎来奔与邾庶其【襄二十一年】莒牟夷【昭五年】邾黑肱【昭三十一年】三叛人同而不在三叛人之数是以知作春秋时鲁史记未书小邾射之事也以此考之则哀公十四年止书春而不书下三时又何疑哉观国窃谓孔子作春秋以尧舜文武周公之道而示之以褒贬之法彼图录防纬之书皆虚怪不可必信之语也而谓孔子凭此以作春秋则诬圣人甚矣自鲁哀公十四年获麟至周赧王五十九年凡二百二十有四年而秦昭襄王灭周自秦昭襄王灭周后五十年嵗在乙未当汉髙帝之元年然则自获麟至汉元年凡二百七十有四年其间十二诸侯变而为战国七雄秦能合而为一是则灭周者秦也及秦衰然后汉乃兴盖其反覆变态授受不一孔子乃预知刘季有天下而书获麟以应之将谁欺耶谓汉以火代周之木则为秦者又何以处之哉至于木精赤帝血书赤乌皆不经怪诞之説以骇俗听而何休援此以释经亦已过矣卯金刀者假借文字形声耳西狩止有西字可以象金而初不言东亦不言兵则卯之与刀义无从出有以见其傅防之不合也沈存中曰卯金刀为刘货泉为白水真人出于纬书乃汉人之语刘字従丣不従卯货字从贝非真字字书与本史必有一误观国案图纬之文但象形取义而已如以天保为一大人只十以甄舒仲为予西土瓦舍中人以董为千里草以赵为小月走以亨为二月了以卓为十日卜以李为十八子以昌为二日以岳为丘山以运为军走以隆化为降死以业为苦未以三刀为州以召刀为劭以破田为丑凢此皆象形取义者非字书偏旁之法也若夫止戈为武反正为乏毁则为贼皿虫为蛊此正言字书之义至于亥有二首六身为二万六千六百有六旬以知绛人之年后世犹以左氏傅防其事为诬而况图纬之家多鄙俗之语尚何字书之责耶
　　汉髙功臣
　　前汉髙祖功臣表曰汉王即皇帝位八载而天下乃平始论功而定封封爵之誓曰使黄河如帯泰山若砺国以永存爰及苗裔于是申以丹书之信重以白马之盟又作十八侯之位次髙后二年后诏丞相陈平尽差列侯之功观国案十八侯者一萧何二曹参三张敖四周勃五樊哙六郦商七奚涓八夏侯婴九灌婴十傅寛十一靳歙十二王陵十三陈武十四王吸十五薛欧十六周昌十七丁复十八虫达也髙后二年尽差列侯之功总一百五十三人皆在功臣表今考十八侯之位次张敖本无勲劳而居第三张良陈平佐髙祖定天下而不预十八侯之列此其可疑也观国窃谓当时吕后以鲁元公主之故曲意取张敖为第三非天下之公论也张良陈平虽无被坚执鋭之劳然实谋主也萧何以谋主而佐汉与张良陈平一体萧何居第一而张良陈平乃不预十八人之末耶然则当时无公论可知矣若谓以封戸计则萧何五千户而张良为万户也若谓以封之先后则张良在六年正月丙午封而曹参以下则在十二月甲申封也以此观之则十八侯之位次果非公论矣至髙后二年复诏丞相平尽差列侯之功而张良居六十二在鄂千秋之下陈平居四十七在华毋害之下盖列侯之功一百五十三人可谓众矣张良陈平不应位次之降如此观国窃谓髙帝崩髙后専制诸吕虽未用事而髙后已有疑大臣将相之心时陈平为丞相承诏差功臣则主差功臣者平也平多智谋辄自降其名位所以示无争功之心而为自全之计也然则功臣一百五十有三人而张良陈平乃居其中实陈平之隂计也人君第功臣必能合天下之公论然后可案前汉髙祖功臣侯年表实百三十有七人而表作百四十有七人班固误也周吕建成二人在外戚羮颉合阳沛徳四人在王子侯实百四十有三人班固作百五十有三人误也
　　唐史疑
　　近时有唐史辨疑一帙疏新唐史之舛误其事数百颇为详悉观国读唐史于辨疑之外复有可疑者今列于下方宰相世系曰房龄字乔松本传字乔世系曰髙士亷名宗俭本传名伦世系曰裴世矩字洪大本传名矩世系曰温彦将字大有本传大有字彦将世系曰崔安上字敦礼本传敦礼字安上世系曰薛振字元超本传只作元超世系杨琳字再思本传只作再思世系薛礼字仁贵本传只作任贵世系曰刘晏相肃宗代宗据帝纪只相代宗世系曰崔仁师相太宗髙宗据帝纪只相太宗世系曰杜审权相宣宗懿宗据帝纪只相懿宗世系曰薛稷相中宗睿宗据帝纪只相睿宗世系曰李峤相武后据帝纪又相中宗世系曰郭待举相髙宗据帝纪又相武后世系曰白敏中相宣宗据帝纪又相懿宗世系曰郑余庆相徳宗据帝纪又相宪宗宗室世系曰终唐之世宰相十一人宗室宰相賛曰唐宰相以宗室进者九人观国案宗室宰相实十有二人世系谓十一人者无李麟賛谓九人者无李麟李宗闵薛王知柔髙氏宰相四人少髙季辅当作五人也崔氏宰相二十三人少崔沅崔敦礼崔造当作二十六人也赵氏宰相四人少赵隠当作五人也韦氏宰相十四人少韦承庆韦安石当作十六人也赵郡李氏宰相十七人无李藩世系也张氏宰相十七人无张光辅世系也陈氏宰相三人无陈希烈世系也世系三入相者武承嗣崔湜而帝纪乃四入相也世系再入相者张靖杜鸿渐而帝纪乃一入相也世系再入相者褚遂良而帝纪乃三入相也观国案史再入相者又有髙士亷李固言陈夷行夏侯孜四人而世系皆不书也宰相年表有武什方李景谌孙元亨王本立杜景佺王知古王及善于惟谦相武后有李义府相髙宗有侯希逸相徳宗有李训相文宗有郑肃李逊夷相武宗有豆卢琢相僖宗有郑綮朱朴相昭宗而世系皆不书也世系有韩滉相徳宗而年表则不书也凢此皆修史之际讨论之失也
　　史互疑
　　史记陈杞世家曰当周厉王时杞武公生武公立四十七年乃卒今案孔子作春秋当周平王四十九年去厉王已六十年则知武公在春秋前也然春秋襄公六年三月壬午伯姑容卒姑容者杞桓公也自襄公六年去隠公元年一百六十一年矣以史记世家攷之自杞武公至桓公卒之年才一百一十有三年是杞武公生在春秋中也然则世家谓周厉王时生武公盖世家之误也春秋襄公二十九年阍弑吴子余祭左氏公羊谷梁史记十二诸侯年表皆同惟吴世家称十七年余祭卒是余祭享国十七年而卒也案史记年表余祭嗣位四年被弑鲁襄公二十九年也余祭既弑矣年表犹书五年终于十七年十七年乃鲁昭公十一年也鲁昭公十二年表方书吴余昧元年岂余祭被弑吴国歴十三年无王越十二年然后余昧始立耶以此考之则年表之误可知也年表吴王十七年亦不书余祭卒亦年表之失也
　　吕武帝纪
　　汉书立髙皇后吕氏帝纪唐书立则天皇后武氏帝纪其名相类而其事有大不相类者汉惠帝即位太后立帝姉鲁元公主女为皇后无子取后宫美人子名之以为太子惠帝崩太子立为皇帝年防太后临朝称制方惠帝崩太后哭而泣不下及陈平等请拜诸吕为将居中太后悦其哭乃哀盖吕后独生惠帝惠帝无子取后宫子为太子者欲继统出于惠帝也惠帝崩太后哭而泣不下者太子防太后心疑大臣未有自全之防及陈平请用诸吕太后哭乃哀盖吕后不过内欲继统出于惠帝而外崇诸吕之名位庶可以固吕氏之宗而享富贵之安也吕后有假宠外戚太过之罪而无盗汉之心及吕后崩大臣诛诸吕此亦必然之理使诸吕不诛则诸吕果能废刘氏而革天命乎若夫武后则不然方且废中宗改国号周自称神圣皇帝立武氏七庙方是时天下已移为周矣非复有唐也然则武后真篡唐者也及大臣诛二张中宗复即位徙太后上阳宫复唐宗庙然后天下复有唐由此观之则武后之与吕后其事大不相类可知也观国案春秋鲁季平子之逐昭公也昭公奔齐故春秋书曰公孙于齐及昭公居郓故春秋书曰公至自齐居于郓及昭公适晋至干侯春秋书曰公如晋次于干侯昭公复自干侯归郓春秋书曰公至自干侯居于郓昭公又自郓往干侯春秋又书曰公如晋次于干侯昭公三十年三十一年三十二年皆在干侯故春秋于此三年正月皆书曰公在干侯凡此乃春秋纪年之法也刘元海刼天子以僣帝号时晋帝在平阳故晋史书曰帝在平阳此乃春秋书公在干侯之法也唐中宗虽被废然而后复即位当其居于均州宜书曰帝在均州当其迁于房州宜书曰帝在房州史既不书则无以见唐祚之不絶武后簒唐罪恶至大列诸帝纪者为唐正朔设不为其人设也武后淫刑踵及无辜凢用宰相七十五人而被杀者二十有一人被流者九人被贬者十有五人当是时簮缨之流宜知防而退遯矣乃复接武而竞进浮名之诱人也如是哉
　　律厯志
　　前汉律厯志引易曰参天两地而倚数天之数始于一终于二十有五地之数始于二终于三十观国案易言参天两地者为一三五为参二四为两此五行之生数也一三五为九二四为六九六者老隂老阳之数以此揲蓍而变为卦爻也故曰幽賛于神明而生蓍参天两地而倚数观变于隂阳而立卦发挥于刚柔而生爻此一节言五行之生数也若天始于一终于二十有五地始于二终于三十此五行之成数也易曰天一地二天三地四天五地六天七地八天九地十故一三五七九为二十有五二四六八十为三十凢天地之数五十有五此五行之成数也班固援易于先后之意差矣志又曰衡平也权重也衡所以任权而均物平轻重也其道如底其在天也佐助璇玑斟酌建指以齐七政故曰玉衡论语云立则见其参于前也在舆则见其倚于衡也此衡在前居南方之义也孟康注曰权衡量三者为参观国案论语子张问行子曰言忠信行笃敬虽蛮貊之邦行矣言不忠信行不笃敬虽州里行乎哉立则见其参于前也在舆则见其倚于衡也夫然后行此孔子戒子张以忠信笃敬茍立则若参然在前茍在舆则若倚于衡造次颠沛不可忘也班固援此以释权衡取义僻逺而孟康又以权衡量三者为参义益逺矣又曰凡律度量衡用铜者所以同天下齐风俗也铜为物之至精不为燥湿寒暑变其节不为风雨暴露改其形介然常有似于士君子之行是以用铜也观国案班固所训铜之义乃金玉之义铜之义不如此也后汉律厯志曰灵帝熹平四年五官郎中冯光沛相上计掾陈晃上言厯元不正自开辟至获麟二百七十五万九千八百八十六嵗志又引元命苞干凿度皆以为开辟至获麟二百七十六万嵗观国案此数人言厯皆假图防以为言者夫推实厯以较之尚多不密而况假图防以为言殆不根之论也适以蔓疑非史家所宜道也
　　除
　　前汉景帝纪曰中元二年令诸侯太傅初除之官有司奏策如淳注曰凡言除者除故官就新官观国案朝廷简擢贤才不次任用故曰除某官除某差遣若据如淳注谓除故官者是除去之也无乃非美称耶字书除有三义曰除开也曰除尽也曰除去也天保诗俾尔单厚何福不除毛氏传曰除开也东门之墠诗毛氏传曰墠除地也国语曰九月除道礼曰雨毕而除道凢此皆开道也春秋庄公四年左氏传曰除道梁溠杜预注曰开直道也史记曰始皇除道道九原抵云阳壍山堙谷直通之所谓除道亦开道也易萃卦曰君子以除戎器戒不虞盖除者开新简擢使戎器精且备也以此观之则除官者亦如此类盖开新简擢之也除又训尽者顔延年秋胡诗曰良人为此别日月方向除五臣注文选曰除尽也故阶除谓之除者阶至此而尽也嵗除谓之除者一嵗至此而尽也除又训去者如淳注汉记以除官为除故官则是除去之也以除去之为除官固非美称如淳误矣
　　弧弓
　　前汉韩安国传曰匈奴畜牧为业弧弓射猎顔师古注以木曰弧以角曰弓观国案顔师古所训出于易曰木为弧剡木为矢弧矢之利以威天下故云以木曰弧以角曰弓然周礼考工记弓人为弓取六材必以其时榦也者以为逺也角也者以为疾也筋也者以为深也胶也者以为和也也者以为固也漆也者以为受霜露也凡取榦之道七柘为上檍次之檿桑次之橘次之木次之荆次之竹为下然则为弓者以木为榦而加以角筋胶漆以为之纠约耳是弓未尝不用木也独用角岂能为弓哉特假角以副其木也上古时质朴故其始创弧矢则木为弧至周时礼乐庶事备矣故为弓也有角筋胶丝漆参合而为之史记云宣王立女童謡曰檿弧箕服实亾周国服防注曰檿桑也顔师古注曰檿山桑之有文者前汉五行志曰檿弧桑弓也礼记曰桑弧蓬矢凡此言弧皆以木为弧也然列子曰乃以燕角之弧朔蓬之干射之此又以角为弧是或以木或以角无定制矣周礼司弓矢掌六弓之法王弓弧弓以授射甲革椹质者夹弓庾弓以授射豻侯鸟兽者唐弓大弓以授学射者葢往体寡来体多谓之王弧往体多来体寡谓之夹庾往来体若一谓之唐大射豻侯鸟兽与学射者皆近射也近射用弱弓则射甲革椹质者用强弓矣王弓弧弓合九而成规往体寡而来体多强弓也然则弧弓者乃六弓之一弓其名为弧弓惟强有力者能挽之以其能射逺也韩安国传所谓弧弓射猎岂以强弓射猎耶不然则必以木弧弓又何意也
　　读史
　　前汉石奋传曰石建为郎中令奏事下建读之惊恐曰书马者与尾而五今乃四不足一获谴死矣顔师古注曰马字下曲者为尾并四防为四足凢五观国案石建奏牍以书马字下少一防乃拖三防以当四防古今书马字皆为此亦小疵未至于得罪而建惊曰获谴死矣其忧如此之甚者案前汉艺文志曰汉兴萧何草律亦着其法太史试学童能讽书九千字以上乃得为史又以六体试之课者以为尚书御史史书令史吏民上书字或不正辄举劾盖吏者百官上书也民者万民上书也吏民上书字或不正则令史举劾石建忧其谴死虑有举劾之者故其忧如此之甚也唐书张嘉正传曰嘉正厯并州长史奏事京师明皇善其政且许以相及宋璟等罢帝欲用嘉正而忘其名夜诏尚书侍郎韦抗曰朕常记其风操而今为北方大将张姓而复名卿为我思之抗曰张齐丘今为朔方节度使帝即使作诏以为相夜且半因阅大臣表疏举一则嘉正所献遂得其名即以为平章事观国窃谓明皇心疑张齐丘非其人唯大臣表疏可以知之故明皇特阅大臣表疏以求嘉正之名遂得之非因阅也外廷记事者以为因阅大臣表疏修史者不改其文也史家事必有所系不得其系则有可怪者此类是矣
　　史讹
　　晋书和峤传曰峤迁颍川太守太傅从事中郎庾敳见而叹曰峤森森如千丈松虽磥砢多节目施之大厦有栋梁之用又庾敳传曰敳有重名而聚敛积实都官从事温峤奏之敳更器峤曰峤森森如千丈松虽磥砢多节施之大厦有栋梁之用观国案两传所誉之辞则同一则以为和峤一则以为温峤史必有一失焉今案庾敳尝参东海王越太傅军事自惠懐以来敳仕渐显正与温峤同时而温峤传亦曰峤举奏庾敳以此知庾敳所称者乃温峤非和峤也和峤早显与张华等同佐武帝又在前矣隋书贺若弼传曰若弼为吴州总管与夀州总管源雄并为重镇观国案源雄传曰拜徐州总管迁朔州总管自朔州拜行军总管以伐陈未尝为夀州总管则知贺若弼传误也隋书曰许智藏医秦孝王谓孝王夜梦亾妃崔氏曰本来相迎即发癎而薨观国案秦孝王传云妃崔氏进毒于孝王孝王薨崔氏以毒之故赐死于家然则夜梦妃而发癎者悮矣隋栁述传曰文帝在仁夀宫述与杨素元岩侍文帝怒炀帝令述召房陵王述与元岩作勅书杨素闻之与炀帝协谋矫诏执述岩以属吏观国案宣华陈夫人传曰述岩为勅书以示杨素素以事白炀帝非召房陵王而执述岩也南史梁昭明太子传曰三年三月游后池乗雕文舸摘芙蓉观国案三月未有芙蓉史误记其月也唐书李贺父名晋肃不敢举进士韩愈为作讳辨然卒不就举观国案韩愈讳辨曰贺举进士有与争名者毁之曰贺父名晋肃不举进士为是以此知贺常举进士矣争名者毁之故韩愈作讳辨欲以全贺之名也唐史与讳辨意不同矣唐人康骈作小説剧谈录曰元稹以明经擢第愿结交李贺执贽造贺门贺览刺不答稹惭愤而退稹登要路因指贺祖称讳进不合应进士举遂致轗轲韩愈惜其才为着讳辨观国案唐人小説虽未可全信然记贺事与讳辨合则知史辞所载未之尽也
　　防夷
　　史记伍子胥传曰子胥自刭吴王怒取子胥尸盛以防夷革浮之江中应劭注曰取马革为防夷防夷榼形前汉食货志曰范蠡报强吴刷防稽之耻乃乗扁舟浮江湖变姓适齐为防夷子皮顔师古注曰自号防夷者言若盛酒之防夷多所容受而可卷懐与时张弛也防夷皮之所为故曰子皮观国案古之贮酒器多以陶或木为之皆有击触破碎之患故防夷者以皮为之可卷舒以贮酒无破碎之患前汉陈遵传引雄酒箴曰子犹瓶也观瓶之居居井之湄处髙临深动常近危酒胶不入藏水满懐不得左右牵于纆徽一旦□碍为瓽所轠自用如此不如防夷防夷稽腹大如壶尽日盛酒人复借酤观此箴意盖为以瓶汲井绠碍瓶破不如防夷盛酒安而不败以喻人之饮酒不可自取困败也范蠡自号防夷子皮又号陶朱公托鄙名以自晦其迹耳杜子美酬薛判官诗曰欲学防夷子待勒燕山铭此诗意非为欲隠也乃欲富贵强兵如范蠡故其下句曰志在麒麟阁无心云母屏
　　聊胶
　　前汉严助传曰武帝得东方朔枚臯胶苍终军等并在左右又艺文志从横家待诏金马聊苍三篇顔师古注曰严助传作胶苍而志作聊志传不同未知孰是观国案广韵聊字落萧切语助也亦姓也风俗通有聊仓为汉侍中着子书又有聊氏为颍川太守着万姓谱以此观之则艺文志云聊仓者是也广韵者陆法言等诸贤士裒集古今氏姓谱牒天文地理经史百家之书而类之为可信也胶姓亦有胶鬲当是班固假借用字然聊胶二字音与义皆不同于假借为难合惟姓与名虽有假借字当専呼一音朝字古文为鼂亦作晁史记有朝错传前汉有鼂错传太史公自序曰贾生晁错明申韩朝鼂晁虽三字而一音也史记孔子弟子有虙不齐字子贱儒林传有济南伏生名胜后汉有服防皆是同姓虙伏服虽三字而一音也史记有袁盎传前汉有爰盎传袁爰二字亦同音也若夫聊胶二字乃两音则于假借为难合矣
　　秘祝官
　　前汉文帝纪十三年夏除秘祝官应劭注曰秘祝之官移过于下国家讳之故曰秘也又郊祀志曰文帝十三年下诏曰秘祝之官移过于下朕甚弗取其除之观国案史记封禅书曰秦祝官有秘祝郎有灾祥辄祝祠移过于下此秦法也汉因之至文帝始诏除之耳观国读汤诰曰其尔万方有罪在予一人予一人有罪无以尔万方説命曰一夫不获时予之辜泰誓曰百姓有过在予一人无逸曰小人怨汝詈汝则皇自敬徳古之人君其责己如此之重故天下归心焉昔屈建问士防之徳于赵武赵武曰夫子之家事治言于晋国竭情无私其祝史祭祀陈信不愧其家事无猜其祝史不祈建以语楚康王曰神人无怨宜夫子之光辅五君以为诸侯主也齐侯疥痁期而不瘳梁丘据与裔欵曰是祝史之罪也君盍诛于祝固史嚚齐侯问晏子晏子曰若有徳之君外内不废上下无怨动无违事其祝史荐信无愧心矣其适遇淫君外内颇邪上下怨疾动作辟违从欲厌私髙台深池撞钟舞女斩刈民力输掠其聚肆行非度神怒民痛是以鬼神不飨其国以祸之祝史与焉君若欲诛于祝史修徳而后可齐侯説使有司寛政毁闗去禁薄敛已责邾文公卜迁于绎史曰利于民不利于君邾子曰茍利于民孤之利也民既利矣孤必与焉左右曰命可长也邾子曰命在养民死之短长时也遂迁于绎由是观之凢君民者必能修徳自任然后能享其福焉未闻不修其徳而移过于人以徼福于己也暴秦之君不能修徳而誖于上下之情故设秘祝之官欲以移过于下虽三尺之童知其非也汉文帝能除之可谓明矣文帝十四年又诏曰先王逺施不求其报望祀不求其福右贤左戚先民后己今吾闻祠官祝厘皆归福于朕躬不为百姓朕甚愧之其令祠官致敬毋有所祈呜呼文帝推是心也庶无愧哉
　　五数
　　前汉律厯志曰数者一十百千万也所以筭数事物顺性命之理也本起于黄钟之数始于一而三之三三积之歴十二辰之数十有七万七千一百四十七而五数备矣观国案易曰大衍之数当期之日二篇之策万有一千五百二十当万物之数也所谓万有一千五百二十者一十百千万皆备焉此五数之本也律厯志所谓歴十二辰之数十有七万七千一百四十七者五数虽亦备然此乃生律之数非五数之本也生律之数亦自大衍而出盖黄钟之数始于子之一以三乗之至丑而得三至寅而得九至卯而得二十七至辰而得八十一至巳而得二百四十三至午而得七百二十九至未而得二千一百八十七至申而得六千五百六十一至酉而得万九千六百八十三至戌而得五万九千四十九至亥而得十七万七千一百四十七此自黄钟之子歴十二辰而至亥之数也子者干之初九黄钟为天统未者坤之初六林钟为地统寅者干之九三太簇为人统三统既正则还相为宫而律吕生焉其法皆大衍之余也二篇之末者阳爻三十六策隂爻二十四策六十四卦凡三百八十四爻隂阳各居其半故阳爻一百九十二隂爻一百九十二总计其策万有一千五百二十古之造厯者本此而已班固不推大衍而论五数乃指十二辰之数而言之则非其本矣一三五为九九者老阳之能变者也二四为六六者老隂之能变者也干纯阳故干言用九坤纯隂故坤言用六老阳生少阳七是巳老隂生少隂八是巳九六七八乃揲蓍之变而为卦者也龙八十一鳞九九之数也鲤三十六鳞六六之数也龙者在天而能变者故得九九之数鲤者在地而能变者故得六六之数龙能隠能显不可制畜故为在天之能变者鲤能神化飞越山湖故为在地之能变者大抵得九六之数者皆有变之理盖天地自然之道也
　　辜孤
　　书曰与其杀不辜又曰时予之辜诗曰民之无辜又曰无罪无辜礼曰救无辜伐有罪凡言辜者罪之异名也故字书曰辜罪也而辜负者是可罪可责之义也古人或以孤子之孤为负李陵荅苏武书曰功大罪小不明察辜负陵心五臣注文选曰国家辜负其心见诛母妻书又曰陵虽孤恩汉亦负徳五臣注曰力屈而降则孤恩也汉诛陵母亦负徳也后汉马皇后纪曰孤恩不报章懐太子注曰孤负也蜀志刘备传曰常恐殒没孤负国恩凡此皆用孤字盖孤者不报之义其义亦与辜通故古人用孤字为孤负字不为失也前汉翟方进传曰贵戚近臣子弟宾客多辜为奸利顔师古注曰辜者言己自専之他人取者辄有辜罪后汉灵帝纪光和四年初置騄骥廏丞领受郡国调马豪右辜马一匹至二百万章懐太子注引汉书音义曰辜障也谓障余人买卖而自取其利也又孝仁董皇后纪曰何进何苗等奏孝仁皇后使中常侍夏恽永乐太仆封谞等交通州郡辜所在珍寳货赂悉入西省章懐太子注与灵帝纪注同观国案此辜乃阻障而独取其利汉书音义所训是也而顔师古以为他人取者辄有辜罪所训迂矣与较同音而义亦通周礼大宗伯以疈辜祭四方百物小子曰凡沈辜禳饰其牲羊又曰凡沈辜禳衅积郑氏曰辜磔牲以祭也磔牲谓之辜者刑牲而用之犹刑有罪者故名曰辜也
　　鲁惠公
　　啖赵春秋纂例鲁十二公谱曰鲁孝公卒子惠公弗湟立其下注八字曰惠公三年平王东迁观国案史记十二诸侯年表曰周平王元年东徙雒邑嵗在辛未至平王三年嵗在癸酉鲁惠公即位至平王四十九年嵗在己未鲁隠公即位盖周平王既立三年然后鲁惠公立也又史记鲁世家曰鲁孝公二十五年犬戎杀幽王二十七年孝公卒子弗湟立是为惠公惠公四十六年卒隠公立盖鲁孝公二十五年犬戎杀幽王是年周平王立而东迁既东迁三年鲁惠公始立也又案章衡编年通载曰周平王元年嵗在辛未东迁雒邑平王三年嵗在癸酉鲁恵公立平王四十九年嵗在己未鲁隠公立以此诸书考之则周平王东迁三年鲁恵公始立明矣啖赵纂例云惠公三年平王东迁非也


　　学林卷三
　　钦定四库全书
　　学林卷四
　　宋　王观国　撰
　　玺
　　后汉舆服志刘昭注引吴书曰汉室之乱天子北诣河上六玺不自随掌玺者投井中孙坚北讨董卓顿军城南官舍有井每旦有五色气从井出坚使人浚得传国玺其文曰受命于天既夀永昌方围四寸上有纽文盘五龙径七寸盘龙上一角缺又引晋阳秋曰冉闵大将军蒋榦以传国玺付河南太守戴施施献之百僚皆贺玺光照洞彻上蟠螭文隠起书曰受天之命皇帝夀昌秦旧玺也晋书舆服志曰秦始皇蓝田玉玺在六玺之外文曰受天之命皇帝夀昌汉髙祖佩之后世名曰传国玺与斩白蛇剑俱为乗舆所寳斩白蛇剑至惠帝时武库火烧之遂亾及懐帝没汉传国玺没于刘聪后又没石勒及石季龙死国乱穆帝世乃还江南建康实録曰传国玺秦始皇造方四寸以玉为之上蟠蛟螭其文曰受命于天既夀永昌自秦传汉入魏魏入西晋永嘉末为刘聪所得石勒灭刘氏入魏赵冉闵诛石勒入冉闵永和八年始归于晋穆帝观国按考传国玺文在吴书建康实录则皆曰受命于天既夀永昌在晋书舆服志晋阳秋则皆曰受天之命皇帝夀昌其文不同者案前汉元后传曰初汉髙祖入咸阳至霸上秦王子婴降于轵道奉上始皇玺及髙祖诛项籍即天子位因御服其玺世世传受号汉传国玺以孺子未立玺藏长乐宫及莽即位请玺太后不肯授莽莽使安阳侯舜谕指舜既见太后知其为莽求玺怒骂之舜曰莽必欲得传国玺太后闻舜语切恐莽欲胁之乃出汉传国玺投之地以授舜舜既得传国玺奏之莽大悦又案后汉光武帝纪建武三年正月丙午赤眉君臣面奉髙皇帝玺绶章懐太子注引玉玺谱曰传国玺是秦始皇初定天下所刻其玉出蓝田山丞相李斯所书其文曰受命于天既夀永昌髙祖至霸上秦王子婴献之至王莽簒位就元后求玺不与以威逼之乃出玺投地玺上螭一角缺及莽败李松持玺诣宛上更始更始败玺入赤眉刘盆子既败以奉光武圣宋哲宗皇帝得秦传国玺改年号曰元符玺文曰受命于天既夀永昌乃李斯虫鱼篆方四寸上有蟠蛟缺一角此即元后投玺于地缺一角者真秦传国玺也其曰受天之命皇帝夀昌者盖自是一玺非传国玺耳许慎説文曰玺者玉印也从土所以主土籀文从玉为玺
　　子贱
　　后汉列传伏湛字惠公琅琊东武人也九世祖胜字子贱所谓济南伏生者也观国案史记仲尼弟子列传宓不齐字子贱为单父宰又史记儒林传伏生济南人故为秦博士孝文帝时求治尚书者闻伏生能治伏生年九十余老不能行诏使掌故朝错往受之张晏注曰伏生名胜然则名胜者济南伏生也字子贱者宓不齐也伏湛传九世祖胜字子贱范蔚宗误矣宓伏服三字通用而世俗多变虙为宓者误也案字书宓弥毕切安也黙也静也止也与虙音不相通盖虙宓二字相类故多误书者虽假借用宓亦为无义矣
　　王乔
　　刘向列仙传曰王子乔周灵王太子晋也好吹笙作鳯鸣后于缑氏山乗白鹤而去后汉方术传王乔河东人显宗世为叶令乔有神术每月朔常自县诣台朝帝怪其来数令太史望之临至有双鳬从东南来举罗张之但得一双舄乃尚方所赐尚书官属履也天下玉棺于堂前乔沐浴服饰寝其中宿昔城东土自成坟或云此即古仙人王子乔也观国案春秋左氏传称太子晋盖周灵王之太子名晋也非姓王也左传及史记不言太子晋字乔而列仙传云王子乔者必太子晋字乔刘向得之于他书耳后汉王乔者姓王名乔也既曰河东人显宗世为叶令则其乡里氏族服习仕版皆有定籍矣而本传曰或云此即古仙人王子乔是何言耶近世有王氏神仙传一集类聚古今王姓之得仙者王乔凡三人以太子晋列为王姓固已非又称有古王乔无所经见盖未尝考究耳今浑州醴陵县东有王乔仙观唐明皇御书观额欧阳文忠公作修御书阁记曰其前有山世传仙人王乔链药于此而不言何者王乔然观无古志可考道流亦莫有知者前汉王莽传曰殿中土山仙人掌旁有白头公青衣莽使衍公侯喜筮之曰忧兵火莽曰小儿安得此左道是乃予之皇祖叔父子侨欲来迎我也观国案莽言子侨谓王子乔也而用侨字者前汉艺文志有光禄大夫张子侨赋三篇又刘向传曰与王褒张子侨等并进对献赋颂顔师古注曰侨字或作乔以此观之则乔侨二字通用也王莽云予之皇祖叔父子侨意谓莽与子乔同姓王殊不知王子乔乃灵王之子非姓王也后世姓王者其得姓亦有出于王者之后者然而谓王子乔为姓王则不可也前汉王褒传曰呼吸如侨松顔师古注曰侨王侨松赤松子皆仙人也然则侨乔二字通用可知矣
　　防濌
　　顔氏家训谓晋羊曼称为濌伯濌者多饶积厚又曰濌濌然无贤不肖之辨又曰从黑者亦无此字观国案防从黒濌从重二字虽同音榻而义各不同玉篇广韵皆曰防羊曼为防伯也濌积厚也盖羊曼为防伯从黒而顔氏家训乃用从重之濌是以顔氏推其义不行也顔氏所引乃盛之晋书用从重之濌已为误今世所行晋书乃唐太宗所修于羊曼传用从黒之防为不误矣观国案晋书羊曼传曰曼任达頽纵好饮酒为中兴名士时州里称阮放为宏伯郗鉴为方伯胡母辅之为达伯卞壸为裁伯蔡谟为明伯阮孚为诞伯刘绥为委伯而曼为防伯凡八人号兖州八伯盖拟古之八儁也以此观之则防者乃美称是八儁之中居一儁也若如顔氏家训所称则多饶积厚与夫防防无贤不肖之辨皆非美称矣非美称则岂容在八儁之列耶今案羊曼以任达頽縦好饮酒而得防伯之名则防者豁达不拘小节之称也顔氏所训与此皆不合矣又案唐书常衮传曰衮当国惩元载败窒卖官之路一切以公议格之非文词者皆摈不用故世谓之防伯以其防防无贤不肖之辨云观国考常衮传谓惩元载败窒卖官之路一切以公议格之盖其进退人才皆出于朝廷之公论而以贿者不容于滥进非文词者皆摈不用则俗吏不在所用也为宰相而能如此是贤宰相也而史乃以防防无贤不肖之辨而加之何以史辞之自紊如此盖史臣引顔氏家训释防伯之语而不知于常衮传之意则不合也
　　梗俑
　　山海经曰东海中有度朔山上有大桃蟠屈三千里其卑枝门曰东北鬼门万鬼所出入也上有二神人一曰神荼一曰郁垒主阅领众鬼之恶害人者执以苇索而用食虎今人正月旦以桃木为版书神荼郁垒于版而置于门谓之桃符即桃梗也战国策言土偶人与桃梗语是也桃梗即木偶人也谓之梗者削桃为人形以其粗有人形大畧而已故谓之梗若所谓梗槩者亦粗言其大畧耳世言桃可以祓除不祥盖度朔山之遗意也髙诱注战国策引度朔山事以释桃梗乃误析山海经句读皆不成文又张平子东京赋曰度朔作梗守以郁垒神荼副焉对操索苇五臣注文选曰梗病也度朔有鬼为人病今案东京赋言度朔作梗者言以度朔山桃木为符梗也五臣不晓乃以梗为病则误矣梗亦训病柔桑诗曰谁生厉阶至今为梗毛氏传曰梗病也然与桃梗之梗异矣后汉礼仪志曰百官府各以木面兽饰为傩人饰讫设桃梗郁櫑苇茭然则桃梗之用久矣櫑垒二字通用之也俑亦偶人也礼记檀弓曰孔子谓为刍灵者善谓为俑者不仁不殆于用人乎哉郑氏注曰俑偶人也有面目机发有似于生人观国案古之者束茅为人马之形谓之刍灵又作偶人用以殉孔子谓为俑者不仁以其象生人而殉非仁人之心也故曰始作俑者其无后乎为其象人而用之也秦以三良殉黄鸟之诗作而哀之尚忍于作俑者耶
　　腊
　　许慎説文训腊字曰冬至后三戌为腊观国案髙堂隆曰帝王各以其行之盛而祖以其终而腊火盛于午终于戌故火家以午祖以戌腊木盛于夘终于未故木家以夘祖以未腊金盛于酉终于丑故金家以酉祖以丑腊水土盛于子终于辰故水土家以子祖以辰腊许慎説文当通训其义而特举戌以为腊则误矣汉火徳故以戌腊许慎汉人也知戌腊而已厥后为魏晋为南北朝为隋唐则戌腊之训遂废矣春秋僖公五年左氏传曰晋侯假道于虞以伐虢宫之竒谏弗聴宫之竒以其族行曰虞不腊矣杜预曰腊者嵗终祭众神之名观国案杜预言嵗终祭众神即周之蜡腊于十二月合聚万物而索享之者也然而史记秦恵文王十二年初制腊祭即周之蜡腊也自鲁僖公五年晋伐虢又歴三百三十年始当秦惠文王之十二年既曰秦惠文王初制腊祭则宫之竒谓虞不腊者非腊祭矣非腊祭则杜预不当训以为嵗终祭众神之名也古之有天下者皆有腊所谓不腊者言虞必亾不再见腊也祖者行神也古者行出有祖祭故韩奕诗曰韩侯出祖郑氏笺曰祖者将去而犯軷也又烝民诗曰仲山甫出祖郑氏笺曰祖者将行犯軷之祭也周礼大驭曰犯軷遂驱之杜子春注曰将出祖道犯軷之祭也然则祭行神必于道故饯行谓之祖道
　　牛女
　　张茂先博物志曰近世有人居海上每年八月见海槎来不违时赍一年粮乗之到天河见妇人织丈夫饮牛遣问严君平云某年某月某日客星犯牛斗即此人也观国窃见古今文士多用张骞乗槎牛女相防事然博物志初不言张骞案汉书张骞传及史记大宛列传皆言张骞使月氏穷河源通西北国而不言乗槎事杜子美防府咏懐诗曰途中非阮籍槎上似张骞又秋兴诗曰奉使虚随八月槎如此类前贤多用之恐非实事又世传织女嫁牵牛渡河相防观国案史记汉晋天文书河鼔星随织女星牵牛星之间世俗因傅防为渡河之説渫渎上象无所根据惟淮南子云乌鹊填河成桥而渡女其说怪诞不足信杜子美牵牛织女诗云牵牛出河西织女处其东万古永相望七夕谁见同神光意难此事真朦胧观子美诗意不取世俗之説也七夕乞巧见于周处风土记后人编类杂书如荆土嵗时记之类咸分门録之初无稽考其不足信者多矣如桃源秦人避世之説因陶渊明作桃花源记后世文士竞用以为故事案渊明所记但言晋武陵人捕鱼从溪而入既出迷不复得路而不着其姓名与博物志言近世有人居海上同皆无姓名实迹韩退之桃源图诗曰神仙有无何眇茫桃源之説诚荒唐观退之诗意亦不以桃源之説为然也盖事多出于风传一经名士论説遂为故事亦不朽耳
　　王昭君
　　前汉元帝纪景宁元年正月匈奴虖韩邪单于来朝诏改元为景宁赐单于待诏掖庭王嫱为阏氏应劭注曰王嫱王氏女名嫱字昭君阏氏音焉支如汉皇后也匈奴传曰王昭君号宁胡阏氏后汉南匈奴传曰王昭君字嫱南郡人汉元帝时以良家子选入掖庭时呼韩邪来朝帝勑以宫女五人赐之昭君入宫数嵗不得见御积悲怨乃请掖庭令求行呼韩邪临时大防帝召五女以视之昭君丰容靓饰光明汉宫顾景裵回竦动左右帝见大惊意欲留之而难于失信遂与匈奴晋石崇作王明君辞其序曰王明君本为王昭君以触文帝讳改之匈奴盛请婚于汉元帝以后宫良家子明君配焉五臣注文选曰昭君后妃之位也小说西京杂记曰汉元帝尝令画工图宫人欲呼者披图以召故宫人多行赂于画工王昭君姿容甚丽无所茍求工遂毁其状后匈奴求美女帝以昭君充行既召见帝悦之而名字已去遂不复留帝怒杀画工毛延夀观国案前汉元帝纪曰王嫱为阏氏者书其名也注云王氏女名嫱字昭君是也而后汉匈奴传曰王昭君字嫱误矣五臣注文选谓昭君后妃之位亦误矣前汉元帝纪曰匈奴呼韩邪单于来朝诏赐单于待诏掖庭王嫱为阏氏盖单于请昏当时朝议许与单于和亲则汉之君臣讲之素定矣及单于来朝而以待诏掖庭王嫱为阏氏预选定也其礼仪恩数皆已素定非仓卒临事而为之也而后汉匈奴传乃谓以宫女五人赐之又谓昭君自求行又谓呼韩邪临朝辞帝召五女以示之而昭君丰容靓饰竦动左右帝见大惊意欲留之难于失信遂与匈奴此皆误也盖王嫱为阏氏者行婚礼也若以宫女五人赐之则何人为阏氏耶汉既许婚矣岂必待单于临辞然后以五女示之耶后汉匈奴传所言王昭君一节首尾皆乖谬之甚杀画工毛延夀之事尤不可信案匈奴和亲乃汉家大事若以宫女妻之而未尝简阅其人凭画图以定大事恐当时君臣不如此之卤莽汉赐单于阏氏乃披画图择貌陋者赐之又非和亲之意盖小説多出于传闻不可全信
　　匏
　　八音所谓匏于器为笙竽前汉厯律志曰八音匏曰笙顔师古注曰匏瓠也列管匏中施簧管端盖以匏为笙竽之底而簇管于其上也潘安仁笙赋曰河汾之寳有曲沃之乗匏焉五臣注文选曰匏可为笙底观国案八音匏笙竽古制也而后世不复用匏乃以木为之而加漆焉夫八音自有木于器为柷敔若以木为匏则匏遂为木音而匏音废矣唐韦臯镇西川日骠国献乐器皋进乐器于朝有匏笙二唐书礼乐志曰唯骠国得古制然中国制乐器卒以木代匏而未有以真匏为之者岂中国制作反不若四裔耶
　　八阵
　　晋书桓温传曰初诸葛亮造八阵图于鱼复平沙之上垒石为八行行相去二丈温见之谓之常山蛇势也文武皆莫能识之观国案后汉窦宪传班固作燕然山铭曰勒以八阵莅以威神章懐太子注曰兵法有八阵图由此观之则诸葛八阵图盖古法也非亮剏为之也亮能得古法之意而推行之耳蜀志注其言八阵图形势之法后人不得其意故虽案图亦莫能辨如木牛流马亦亮之所作蜀志注亦具载其左右前后长短曲直度数靡不悉备而后人莫能行者亦以不得其意故也世言一鹗者皆谓汉孔融荐祢衡之辞其实出于前汉邹阳传曰鸷鸟累百不如一鹗孔融举邹阳之语尔世言万顷陂而后汉黄宪传作千顷陂然世说曰汪汪如万顷陂后之学者案世説而称万顷尔鲁褒钱神论有孔方之文故世谓钱为孔方然其实出于前汉食货志曰钱圜函方孟康注曰外圜而内孔方也鲁褒举汉志之语尔李白曰请日试万言倚马可待故世以倚马为李白事然其实出于晋桓温北征鲜卑袁宏倚马作露布文手不辍笔凡此事类皆当以先言者为主
　　笔
　　张茂先博物志曰恬世为秦将制笔自此始观国案尔雅曰不律谓之笔郭璞注曰蜀人呼笔为不律又礼记曰史载笔士载言又静女诗曰静女其娈贻我彤管毛诗传曰古者后夫人必有女史彤管之法史不过记其罪杀之郑氏笺曰彤管笔赤管也又韩诗外传曰周舍为赵简子臣簪笔操牍从君之后伺君过而书之然则笔其来久矣非自恬始也广韵笔字注曰秦恬所造亦误矣若曰恬能更制其范可也李澣求曰恬制笔蔡伦造纸杜康造酒苍颉制字此四句一类也纸字亦作帋从糸从巾则古以缣帛为之后汉蔡伦始用木肤麻头敝布鱼网以为纸盖能更制其范也夏书曰甘酒嗜音则酒非始于杜康康能变其醖酿之法尔自伏羲作卦已有文字苍颉黄帝臣也作史篇以论字学则字非始于苍颉也亦或能变其体耳求四句皆非事之始也
　　饮器
　　史记大宛传曰匈奴破月氏王以其头为饮器韦昭注曰饮器椑榼也晋灼注曰饮器虎子之属也或曰饮酒器也观国案前汉匈奴传曰呼韩邪单于遣使上书求侍子汉车骑都尉韩昌光禄大夫张猛送呼韩邪侍子昌猛即与为盟约曰自今以来汉与匈奴合为一家敢先背约者受天不祥昌猛与单于及大臣俱登匈奴诺水东山刑白马单于以径路刀金留犁挠酒以老上单于所破月氏王头为饮器者共饮血盟以此知所谓饮器者饮酒器也虽为饮酒器然非宾主常用饮酒之器若有盟防之事则以其器贮血盟之酒以示盛礼也前汉张骞传曰匈奴降者言匈奴破月氏王以其头为饮器顔师古注曰韦昭云饮器椑榼也晋灼曰饮器虎子皆非也椑榼即今之偏榼所以盛酒耳虎子防器所以溲便者也然则椑榼虽可以盛酒而不可持以饮谓以饮器则可持以饮者耳
　　留落
　　史记汉书卫青传曰诸将留落不偶或云世言流落当为留落观国窃详留落与流落自不同盖留落者留滞遗落也流落者飘流零落也案卫青传曰诸宿将常留落不耦由此去病日以亲贵盖卫青末年诸宿将皆留滞无功不与时耦而霍去病有功日益亲贵其用留落二字宜矣杜子美寄贾司马严使君两阁老诗曰苍茫城七十流落剑三千又简王明府诗曰神仙才有数流落意无穷又送裴五赴东川诗曰故人亦流落髙义动乾坤此皆子美避地异乡叹其飘流零落之意则用流落字宜矣留落与流落不同如此非有误也
　　绳牀
　　绳牀者以绳贯穿为坐物即俗谓之交椅之属是也孟东野诗曰绳牀独坐翁诗人多用之李济翁资暇集不晓绳牀之义乃改为承牀误矣古人称牀榻非特卧具也多是坐物王羲之东牀坦腹而食庾亮登南楼据胡牀与佐史谈咏桓伊吹笛据胡牀三弄管宁家贫坐藜牀欲穿陈蕃为豫章太守徐孺子来特设一榻去则悬之沈休文诗曰賔至下尘榻汉沛公踞牀使两女子洗足凢此皆坐物也杂书初学记之类于牀榻类中不分坐卧混而编之亦误矣
　　雇
　　许慎説文曰雇音户九雇农桑鸟亦作鳸尔雅曰春鳸鳻鶞夏鳸窃秋鳸窃蓝冬鳸窃黄桑鳸窃脂棘鳸窃丹行鳸唶唶宵鳸啧啧尔雅释音曰鳸音户玉篇曰雇乎古切亦作今以为雇僦字广韵曰雇古暮切本音户九雇鸟也相承借为雇赁字然则雇字本非雇僦雇赁之字其曰相承借用则是义无所考但借用之耳前汉平帝纪元始元年天下女徒已论归家顾山钱月三百如淳注曰令甲女子犯罪作如徒六月顾山遣归或説当于山伐木聴使入钱顾功故谓之顾山应劭注曰旧刑鬼薪取薪于山以给宗庙今使女徒出钱顾薪故曰顾山顔师古注曰女徒论罪已定并放归家不亲役之但令一月出钱三百以顾人也后汉光武纪建武三年诏女徒顾山归家章懐太子注曰令甲女子犯徒遣归家每月出钱顾人于山伐木名曰顾山今案前汉顾山用顾字后汉雇山用雇字二字皆借用之字也然顾音固而雇本音户为雇鸟之字但借音顾耳当用顾字为顾山顾僦顾赁之字盖顾托顾命亦有倩托僦赁之意也
　　进
　　前汉髙祖纪曰沛中豪杰吏闻令有重客皆往贺萧何为主吏主进令诸大夫曰进不满千钱坐之堂下顔师古注曰进者防礼之才也字本作賮亦作尽音皆同古字假借故转而为进观国案前汉游侠传陈遵祖父遂宣帝微时与有故相随博奕数负进及宣帝即位用遂至太原太守乃赐遂玺书曰制诏太原太守官髙禄厚可以偿博进矣顔师古曰博六博也奕围棋也进者防礼之财也谓博所赌也一説进胜也帝博而胜故遂有所负由此观之则进音进退之进盖进财也豪杰吏闻令有重客故进财以贺之以为饮食之资也萧何主进者主其所进之财多寡之数耳负进者盖博奕胜者得财而不胜者进财也宣帝微时与陈遂博奕遂屡不胜而负其所进之财及宣帝即位以玺书戏之曰官髙禄厚可以偿博进矣博有胜负其财不可谓之賮则萧何所主非賮矣顔师古谓进为賮非也
　　梦
　　史记邓通传曰孝文帝梦欲上天不能有一黄头郎从后推上天顾见其衣裻带后穿觉而之渐台以梦中隂目求推者郎即见邓通其衣后穿梦中所见也尊幸日异赏赐巨万官至上大夫上使善相者相通曰当贫饿死帝曰能富贵者在我也赐通蜀严道铜山得自铸钱邓氏钱布天下文帝崩景帝立通免家居有告通盗出徼外铸钱下吏尽没入通家通寄死人家观国窃观古人以梦而用人者有若髙宗梦得傅説爰立作相商遂中兴盖有如説之贤者可也使说不贤则髙宗亦将因梦而相之乎汉文帝之梦邓通也使通果贤而有挽帝上天之才则爵上大夫使得自铸钱未为优也通既无能而非辅翼之才文帝当量其力而处之而乃赏赐巨万官至上大夫帝忧相者之言赐通蜀严道铜山得自铸钱此岂通之所能胜其任耶史称文帝罢作露台身衣弋绨所幸慎夫人衣不曳地帐帷无文绣治霸陵皆瓦器以示敦朴为天下先可谓美矣今乃以邓通厮役之才而赐大官得自铸钱紊汉之法宠锡无功盖文帝为梦所误也通以无能而冒兹大宠必为当时所切齿不甘徒以文帝偏幸莫有言者及文帝崩景帝立通下吏籍没穷死又何疑哉文帝时有一贾谊通达国体帝信防而逐之乃加富贵于无能之小人其倒置如此何耶周官有占梦乃占梦之吉凶耳若晋侯梦与楚子搏赵简子梦童子裸而转以歌旦而日食晋侯梦大厉郑妾梦兰凢此皆托于占筮而见吉凶者也髙宗梦得説后世固不可蹈以为辙若汉文帝则蹈斯辙而败者与
　　方俗声语
　　史记陈涉世家曰陈胜已为王其故人尝与耕者欲见王乃召入宫见殿屋帐帷客曰伙頥涉为王沈沈者前汉陈涉传曰伙涉之为王沈沈者观国案字书伙音胡果切又音懐切伙頥之伙当读为懐切盖伙颐者楚人土语惊叹夸大之声也而班固于汉书乃削去颐字惟存伙字则楚俗之声不全矣史记外戚世家曰王太后在民间时所生女在长陵韩嫣白武帝帝曰何不早言乃自往迎取之至门使左右羣臣入家求之家人惊恐女亾匿床下扶持出武帝下车曰嚄大姊何藏之深也诏副车载入宫前汉外戚传曰帝下车曰大姊何藏之深也观国案字书曰嚄胡伯切大唤也武帝叹讶其藏匿而大唤之也而班固于汉书乃削去嚄字则不见其叹讶之声矣史记甘罗传曰秦使张唐往相燕唐不行甘罗谓文信侯曰臣请行之文信侯叱曰去我身自请之不肯汝焉能行之观国案去者叱使聴之声至今四方人凡为叱退声皆曰去也宋玉招魂每句下有些字些音苏个切楚人语言之助声也宋玉于招魂之辞用之从其类也南史萧澹为荆州刺史人甚安之召还朝人歌曰始兴王人之爹赴人急如水火何时复来哺乳我荆土方言谓父为爹注云爹徒我反观国案字书爹徒可切方人呼父也又陟邪切羌人呼父也又有防字正奢切吴人呼父也各从其俗耳史记张良尝步游下邳圯上徐广注曰圯音怡桥也东楚人谓之圮此亦土语也江左人称我汝皆加侬字诗人亦或用之孟东野诗曰侬是拍浪儿是也欵乃者湘楚人节歌声栁子厚诗曰欵乃一声山水緑是也礼记檀弓篇曰仲子舍其孙而立其子檀弓曰何居我未之前闻也郑氏注曰居读为姬姓之姬齐鲁问语助也郊特牲云孔子曰三日齐一日用之犹恐不敬二日伐鼓何居郑氏注亦曰居读为姬语之助也陆徳明释音皆音居作姬然则读居音姬乃齐鲁之土语也
　　断
　　字书断字分三音一曰都管切截也与短字同音一曰丁贯切决也与锻字同音一曰徒玩切絶也与段字同音其与短字同音者若易曰断木为杵閟宫诗曰是断是度儒行曰不断其威檀弓曰今一日而三斩板郑氏注曰斩板谓断其缩也春秋左氏传襄公二十八年曰赋诗断章又昭公十年曰请断三尺焉而用之又二十二年曰雄鸡自断其尾又二十三年曰断其后凡此类断字皆音短诸音义亦皆音都管反矣其与锻字同音者若易曰宁用终日断可识矣月令曰孟夏之月断薄刑春秋左氏传昭公六年曰严断刑罚又十四年曰韩宣子命断旧狱又二十八年曰梗阳人有狱魏戊不能断书曰惟克果断前汉文帝纪賛曰断狱数百刑法志曰书断狱夜理书凢此类断字皆音锻诸音义亦皆音丁贯反矣其与段字同音者若易曰二人同心其利断金春秋左氏传昭公三十年曰徐子章禹断其发前汉刑法志曰断支体刻肌肤凡此类断字皆音段诸音义亦皆音徒玩反矣周礼秋官司刑曰断狱讼陆徳明音义曰断丁管反今考司刑断狱讼之义断当作丁贯反乃决断也音义误矣又有断防二字皆俗书不可用盖草书断字作断形而世俗作字多从简易故书亦为草字之形殊不知失字法也
　　祠卜
　　南史曰吴兴郡界有卞山山下有项羽庙土人名为愤王甚有灵騐遂于郡防事安床幕为神坐公私请祷前后二千石皆于防拜祠以轭下牛充祭而避居他室萧琛为吴兴太守至登防事闻空中有叱声琛厉色曰生不能与汉祖争中原死据此防事何也因迁之于庙郡以无事孔靖迁吴兴太守居防事无所害萧恵明为吴兴太守谓纲纪曰孔季恭尝为此郡未尝有灾遂盛设筵榻接賔见一人长丈余张弓挟矢向惠明因发背旬日而卒季安人为吴郡太守奉佛法不与神牛着上防事又于防上设八闗斋俄而牛死安人寻卒临汝侯萧猷为吴兴太守与楚王庙神交饮至一斛每酹祀尽欢极醉神影亦有酒色所祷必从后为益州刺史齐茍儿反猷兵粮俱尽乃遥祷请救是日有田老逄数百骑如风一骑过请饮田老问为谁曰吴兴楚王来救临汝侯当此时庙中请祈无验十余日乃见侍卫土偶皆湿如汗是月猷大破茍儿观国尝闻先达言鬼祟之于人但侮其当死者理或然也天下之事有必有不必君子通理但相其宜耳后魏道武皇帝于甲子日出师有司言纣以甲子亾不宜出师道武曰周武不以甲子日兴乎遂出师果获胜唐李愬出兵讨蔡军吏曰往亾请避之愬曰贼以往亾谓我不来正可击也及战克捷西门豹为邺令投巫于河而邺以大治袁君正不信巫邪有万世荣以道术为一郡巫长君正以为乱政刑于市而焚其神郡为肃然凢此皆君子济之以权也汉岑彭将兵伐公孙述所营地名彭亾闻而恶之欲徙防日暮其夜蜀刺客遂杀彭魏眭固字白兎军屯地名射犬有巫诫曰将军字兎而邑名射犬见犬必惊宜急移军固不从遂战死以此知曽参不入胜母汉祖不留栢人避凶趋吉所不可废晋之诸王世事五斗米道及王凝之为贼所攻凝之不设备惟恃鬼兵以御贼俄而凝之败遇害此又蔽于天人之理者也秦始皇自号帝之始欲自二三传之至于万世而入海求仙不务修徳故止于二世汉武帝祠神求为神仙而数用兵旅末年盗起天下骚然王莽忌卯金刀之文而卒为刘氏所戮宋明帝以騧字似祸字改騧为又讳白字以为不祥而末年不竞宋业遂衰隋文帝本封随国之爵乃去随之辵以为隋而帝南走梁武帝溺信佛法茹菜舍身而末年不能支梧侯景之乱魏志云文帝未受禅时问朱建平年夀防何建平曰当夀八十而文帝夀四十建平所言谓昼夜也晋恭帝纪曰晋元帝渡江使郭璞筮晋祚防何璞曰享二百年自渡江至禅宋才一百二年璞所言婉而倒之以永其年也段成式记唐髙宗初扶牀时戯弄笔乃乱画纸角成草书勅字太宗遽令焚之不许传外髙宗宜为不世出之主而纵女妇之祸防隳唐室杜阳杂编曰唐宣宗问袁集朕得几年天子集曰四十但十字挑脚而宣宗在位止十四年然则信防兆溺祈祷妄改作多忌讳皆以不必为必者以不必为必恶能必哉
　　仞
　　论语曰夫子之墙数仞何晏引包氏云七尺曰仞宋玉招魂曰长人千仞五臣注文选曰七尺曰仞仪礼凡言仞字郑康成皆注云七尺曰仞庄子曰垂水三十仞又曰以十仞之台又曰筑十仞之城疏与音义皆训云七尺曰仞孟子曰掘井九仞而不及泉又曰堂髙数仞赵岐注皆云八尺曰仞尚书旅曰为山九仞孔安国训云八尺曰仞前汉贾谊传吊屈原赋曰鳯皇翔于千仞兮顔师古曰八尺曰仞司马相如传子虚赋曰长千仞大连抱贾山传曰为阿房之殿殿髙数十仞食货志曰神农之教有百城十仞应劭曰五尺六尺曰仞史记穰侯传曰以三十万之众守梁七仞之城臣以为汤武复生不易攻也裴骃注引尔雅曰四尺谓之仞倍仞谓之寻广韵曰七尺曰仞礼部韵畧曰八尺曰仞诸家之説皆不同观国案周礼考工记匠人为沟洫广四尺深四尺谓之沟广八尺深八尺谓之洫广二寻深二仞谓之浍盖八尺为寻矣广二寻深二仞谓之浍岂又以八尺为仞耶然则仞非八尺明矣广二寻深二仞当以七尺为仞则广一丈六尺而深一丈四尺为宜也沟与洫深广之数等至浍则大矣其深少杀于广理之当然也裴骃注穰侯传引尔雅四尺谓之仞今尔雅无此文恐古书自别有尔雅若以四尺为仞则梁城七仞才二丈八尺耳不应云汤武复生不易攻也又匠人为沟洫广四尺深四尺谓之沟广八尺深八尺谓之洫广二寻深二仞谓之浍自沟达于洫自洫达于浍则浍大也若以四尺为仞则浍深二仞才深八尺耳乃与洫深八尺同制为不合矣裴骃所引尔雅之説非也后汉舆服志曰天子五路建太常十有二斿九仞曳地章懐太子注引郑康成説曰七尺曰仞天子之旗六丈三尺此説是矣孟子用轫字者轫乃碍车轮之木与仞字义不同但假借用轫字耳
　　方书
  </div>
  <div class="pagination">
   <a href="学林_page2.html">
    上一页
   </a>
   <a href="学林.html">
    1
   </a>
   <a href="学林_page2.html">
    2
   </a>
   <span class="current-page">
    3
   </span>
   <a href="学林_page4.html">
    4
   </a>
   <a href="学林_page5.html">
    5
   </a>
   <a href="学林_page6.html">
    6
   </a>
   <a href="学林_page7.html">
    7
   </a>
   <a href="学林_page8.html">
    8
   </a>
   <a href="学林_page9.html">
    9
   </a>
   <a href="学林_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
