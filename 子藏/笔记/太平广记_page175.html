<!DOCTYPE html>
<html>
<head>
    <meta charset="UTF-8">
    <title>太平广记 - 第 175 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 175 页/共 228 页</h1>
    <div class="content">　　牛氏僮
　　牛肃曾祖大父皆河内出家童二戸守之开元二十八年家僮以男小安质于裴氏齿牙为疾昼卧廐中若有告之者曰小安汝何不起但取仙人杖根煮汤含之可以愈疾何忍焉小安惊顾不见人而又寝未久告之如初安曰此岂神告我乎乃行求仙人杖得大丛掘其根根转壮大入地三尺忽得大砖有铭焉揭砖以下有铜鉢防于其中尽黄金铤丹砂藏其中安不知书既藏金则以砖铭示村人杨之侃留铭示人而不告之铭曰砖下黄金五百两至开元二十八年五月十八日有下贼胡人年二十二姓史者得之泽州城北二十五里白浮圗之南亦二十五里有金五百两亦此人得之诸人既见铭道路諠闻于裴氏子问小安且讳执鞭之终不言于是拷讯万端不对拘而闭诸室会有画工来访小安市丹砂焉裴氏子诱问之画工具言其得金所以又曰吾昨于人处用钱一百市砂一斤砂既精好故来更市张氏益信得金召小安以画工示之安曰掘得铭后下得数金丹砂今无遗矣金宝不得则又加棰笞治之卒不言夜中亡去会裴氏苍头自太原赴河内遇小安于泽州小安邀至市酒饮酣招去意者小安便取泽之金乎及苍头至裴言之方悟【出纪录】
　　宇文进
　　夏县令宇文泰犹子进尝于田间得一昆仑子洗拭之乃黄金也因宝持之数载后财货充溢家族蕃昌后一夕失之而产业耗败矣【出纪闻】
　　苏遏
　　天宝中长安永乐里有一凶宅居者皆破后无复人住暂至亦不过宿而卒遂至废破其舍宇唯堂防存因生草树甚多有扶风苏遏悾悾遽苦贫穷知之乃以贱价于本主质之才立契书未有一钱归主至夕乃自携一榻当堂铺设而寝一更已后未寝出于堂徬徨而行忽见东墙下有一赤物如人形无手足表里通彻光明而呌曰咄遏视之不动良久又按声呼曰烂木咄西墙下有物应曰诺问曰甚没人曰不知又曰大硬锵烂木对曰可畏良久乃失赤物所在遏下阶中庭呼烂木曰金精合属我缘没敢呌唤对曰不知遏又问承前杀害人者在何处烂木曰更无别物只是金精人福自薄不合居之遂丧逝亦不曾杀伤耳至明更无事遏乃自假锹锸之徒先于西墙下掘入地三尺见一朽柱当心木如血色其坚如石后又于东墙下掘两日近一丈方见一方石濶一丈四寸长一丈八寸上以书曰夏天子紫金三十斤赐有徳者遏乃自思我何以为徳又自为计曰我得此宝然脩徳亦可禳之沈吟未决至夜又叹息不定其烂木忽语曰何不改名为有徳即可矣遏曰善遂称有徳烂木曰君子倘能送某于昆明池中自是不复挠于人矣有徳许之明晨更掘丈余得一铁瓮开之得紫金三十斤有徳乃还宅价脩葺送烂木于昆明池遂闭戸读书三年为范阳请入幕七年内获冀州刺史其宅更无事【出博异志】
　　韦思
　　宝应中有京兆韦思侨居洛阳性尚奇尝慕神仙之术后游嵩山有道士教曰夫饵金液者可以延寿吾子当先学炼金如是则可以肩赤松驾广成矣思于是求炼金之术积十年遇术士数百终不能得其妙后一日有居士辛锐者貌甚清瘦偢然有寒色衣弊裘叩思门谓思曰吾病亡穷无所归闻先生好古尚奇集天下异人方士我故来谒耳愿先生纳之思即止居士于舍其后居士身疾尽溃血且甚韦氏一家尽恶之思尝召术士数人会食而居士不得预既具膳居士突至客前溺于筵席上尽湿客怒皆起韦氏家僮亦竞来骂之居士遂告去行至庭忽亡所见思与诸客甚异之因视其溺乃紫金也奇光璨然眞旷代之宝思且惊且叹有解者曰居士紫金精也征其名氏信矣且辛者葢西方庚辛金也而鋭字兑从金兑亦西方之正位推其义则吾之解合符然【出宣室志】
　　李员
　　进士李员河东人也居长安延夀里元和初夏一夕员独处其室方偃于榻寐未熟忽闻室之西隅有微声纎而远锵然若韵金石乐如是久不絶俄而有歌者其音极清越泠泠然又久不已员窃志其歌词曰色分蓝叶青声比磬中鸣七月初七日吾当示汝形歌竟其音阕员且惊且异朝日命家僮穷其迹不能得焉是夕员方独处又闻其声凄越且久亦歌如前词竟员心知为怪也黙然异之如是凡数夕亦闻焉后至秋始六日夜有甚雨隤其堂之北垣明日垣北又闻其声员惊而视之于北垣下得一缶仅尺余制用金成形状奇古与今之缶甚异苔翳其光然有文视不可见葢千百年之器也叩之则其韵极长即命洗去尘藓方可读之字皆小书乃崔子玉座右铭也员得而异之然竟不知何代所制也【出宣室志】
　　虞乡道士
　　虞乡有山观甚幽寂有涤阳道士居焉大和中道士尝一夕独登坛望见庭忽有异光自井中发俄有一物其状若兎其色精金随光而出环绕醮坛久之复入于井自是每夕辄见道士异其事不敢告于人后因淘井得一金兎甚小奇光烂然即置于巾箱中时御史李戎职于蒲津与道士友善道士因以遗之其后戎自奉先县令为忻州刺史其金兎忽亡去后月余而戎卒【阙】
　　赵怀正
　　汴州百姓赵怀正住光徳坊大和三年妻贺常以女工致一日有人携石枕求售贺一环获焉赵夜枕之觉枕中如风雨声因令妻及子各枕一夕则无所觉赵枕辄复旧或喧悸不得眠其子请碎视之赵言脱碎之无所见是弃一百之利也待我死后尔必破之经岁余赵病死妻令毁视之中有金银各一铤如模铸者所函铤处其模似预曾勘入无丝髪隙不知从何而入也铤各长三寸余濶如巨指遂货之办其殓及偿债不余一钱贺今住洛惠节坊段成式家人雇其纫针亲见其説【出酉阳杂俎】
　　金蛇
　　开成初宫中有黄色蛇夜则自宝库中出游于阶陛间光明照燿不可擒获宫人掷瑚玦以系之遂并玦亡去掌库者具以事告上命遍搜库内得黄金蛇而玦贯其首上熟视之昔隋炀帝为晋王时以黄金蛇赠陈夫人后今不知此蛇得自何处左右因视额下有阿字上蹶然曰果不失朕所疑阿即炀帝小字也上之博学敏悟率多此遂命取玻璃连环系蛇于玉之前足其后竟不复有所见以食蛇也【出杜阳编】





　　太平广记卷四百
　　钦定四库全书
　　太平广记卷四百一　　　宋　李昉等　编金下
　　张珽　　　　龚播　　　　宜春郡民
　　张彦　　　　康氏　　　　豫章人
　　陈濬　　　　建安村人　　蔡彦卿
　　水银
　　吕生
　　玉
　　沈攸之　　　玉龙　　　　江严
　　唐宗　　　五色玉　　　玉辟邪
　　软玉鞭　　　玉猪子
　　金下
　　张珽
　　咸通末年张珽自徐之长安至圃田东时于大树下俄顷有三书生继来环坐珽因问之一书生曰我李特也一曰我王象之也一曰我黄眞也皆曰我三人俱自汴水来欲一游龙门山耳乃共闲论其王象之曰我去年游龙门山经于是路北一二里有一子亦儒流也命我于家再宿而囘可同一谒之珽因亦同行至路北一二里果见一宅甚荒毁既扣门有一子儒服自内而出见象之颇喜问象之曰彼三人者何人哉象之曰张珽秀才也李特黄眞即我同乡之书生也其儒服子乃并揖入升堂设酒馔其所设甚陈故儒服子谓象之曰黄家弟兄将大也象之曰若皇上脩徳好生守帝王之道下念黎庶虽诸黄齿长又将若何黄眞遽起曰今日良会正可尽欢诸君何至亟顶人家事波及我孙耶珽性素刚决因大疑其俱非人也乃问之曰我偶与二三子会于一树下又携我至此适见高论我实疑之黄家弟兄竟是谁也且君辈人也非人也我平生性不畏惧但实言之象之笑曰黄氏将乱东夏弟兄三人也我三人皆精也儒服子即也珽乃问曰是何物之精也是何也象之曰我玉精也黄眞即金精也李特即枯树精也儒服子即是二十年前死者郑适秀才也我昔自此自化精又去年复遇郑适今诣之君是生人当怯我辈既君不怯故聊得从容耳珽又问曰郑秀才既与我同科奚不语耶郑适曰乃命笔写诗一首以赠诗曰昔为唫风啸月人今是唫风啸月身塜壊路邉唫啸罢安知今日又劳神珽览诗怆然叹曰人之死也反不及物物犹化精人不复化象之辈三人皆闻此叹怒而出适亦不留珽乃拂衣及至门外回顾已见一壊塜因逐三精以所佩剑击之金杯精皆中剑而踣唯枯树精走疾追击不及遂回反见一故玉带及一金杯在路傍珽拾得之长安货之了无别异焉矣【出潇湘录】
　　龚播
　　龚播者峡中云安监盐贾也其初甚穷以贩鬻蔬果自业结草庐于江边居之忽遇风雨之夕天地阴黑见江南有炬火复闻人呼船求济急时已夜深人皆息矣播即独棹小艇涉风而济之至则执炬者仆地视之即金人也长四尺余播即载之以归于是遂富经营贩鬻动获厚利不十余年间积财巨万竟为三蜀大贾【出河东记】
　　宜春郡民
　　宜春郡民章乙其家以孝义闻数世不分异居从同爨所居别墅有亭屋水竹诸弟子皆好善积书往来方士髙僧儒生宾客至者皆延纳之忽一日晩际有一妇人年少端丽被服靓妆与一小青衣诣门求寄宿章氏诸妇忻然近接设酒馔至夜深而罢有一小子弟以文自业年少而敏俊见此妇人有色遂嘱其乳妪别洒扫一室令其宿止至深夜章生身入室内略不闻声息遂升榻就之其妇人身体如冰生大惊命烛照之乃是银人两头可重千百斤一家惊喜然恐其变化即以炬炭燃之乃眞白金也其家至今巨富羣从子弟妇女共五百余口每三日就食声鼓而升堂江西郡内富盛无比【出玉堂闲话】
　　张彦
　　巴巫间民多积黄金每有聚会即于席上罗列三品以夸尚之云安民有李仁表者施泽金台盘以此相髙乱离之后州将皆武人竞以贪虐蜀将张彦典忠州暴恶尤甚将挍苦之因而作叛连及党与数千家张攫其金银莫知纪极后于蜀中私第别搆一堂以贮其金忽一旦屋外有火烟频起骇入验之乃无延爇之处由是疑焉及开箧视之悉已空矣即向时火烟乃金化矣【出北梦琐言】
　　康氏
　　伪吴杨行密初定扬州远坊居人稀少烟火不接有康氏者以佣赁为业僦一室于太平坊空宅中康晨出未返其妻生一子方席藁忽有一异人赤面朱衣冠据门而坐妻惊怖叱之乃走如舍西踣然有声康适归欲至家路左忽有钱五千羊半边尊酒在焉伺之久无行人因持之归妻亦告其所见即往舍西寻之乃一金人仆于草间亦曵之归因烹羊饮酒得以周给自是出必获利日以富赡而金人留为家宝所生子名曰平平长遂为富人有李浔者为江都令行县至新宁乡见大宅即平家也其父老为李言如此【出稽神录】
　　豫章人
　　天复中豫章有人治舍掘地得一木匮发之得金人十二头各长数寸皆古衣冠首戴十二辰属数欵精丽殆非人工其家宝祠之因以致福时兵革未定遂为戍将刼取之后不知所终【出稽神录】
　　陈濬
　　江南陈濬尚书自言其诸父在乡里好为诗里人谓之陈白舍人比之乐天也性疎简喜賔客尝有二道士一黄衣一白衣诣其家求宿舍之防事夜间闻二客牀坏訇然有声久之若无人者秉烛视之见白衣卧于壁下乃银人也黄衣不复见矣自是致富【出稽神录】
　　建安村人
　　建安有人村居者常使一小奴出入城市经舍南大塜塜傍恒有一黄衣儿与之较力为戏其主迟之奴以实告觇之信然一日挟挝而往伏于草间小奴至黄衣儿复出即起击之应手而踣乃金儿也因持以归家自是富【出稽神録】
　　蔡彦卿
　　庐州军吏蔡彦卿为拓臯鎭将暑夜坐鎭门外纳凉忽见道南桑林中有白衣妇人独舞就视即灭明夜彦卿挟杖先往伏于草间久之妇人复出方舞即击之堕地乃白银一缾复掘地获银千两遂为富人云【出稽神录】
　　水银
　　吕生
　　大厯中有吕生者自会稽上虞尉调集于京师既而侨居永崇里尝一夕与其友数辈会食于其室食毕将就寝俄有一妪容服洁白长二尺许出于室之北隅缓步而来其状极异众视之相目以笑其妪渐迫其榻且语曰君有会不能一命耶何待吾之薄欤吕生叱之遂退去至北隅乃亡所见且惊且异莫知其来也明日生独寤于室又见其妪在北隅下将前且退皇然若有所惧生又叱之遂没明日生黙念曰是必怪也今夕将至若不除之必为吾患不朝夕矣即命一剑置其榻下是夕果是北隅徐步而来顔色不惧至榻前生以剑挥之其妪忽上榻以臂揕生胸有余跃于左右举袂而舞久之又有一妪忽上榻复以臂揕生生遽觉一身尽凛然若霜被于体生又以剑乱挥俄为数妪亦随而舞焉生挥剑不已又为十余妪各长寸许虽愈多而貌如一焉皆不可辨环走四垣生惧甚计不能出中者一妪谓书生曰吾将合为一矣君且观之言已遂相望而来俱至榻前翕然而合又为一妪与始见者不异生惧益甚乃谓曰尔何怪而敢如是挠生人耶当疾去不然吾求方士将以神术制汝汝又安能为耶妪笑曰君言过矣若有术士吾愿见之吾之来戏君耳非敢害也幸君无惧吾亦还其所矣言毕遂退于北隅而没明日生以事语于人有田氏子者善以符术除去怪魅名闻长安中见説喜跃曰是我事也去之若爪一蚁耳今夕愿往君舍且伺焉至夜生与田氏子俱坐于室未几而妪果来至榻前田氏子叱曰魅疾去妪扬然其色不顾左右徐歩而来去者久之谓田生曰非吾之所知也其妪忽挥其手手堕于地又为一妪甚小跃而升榻突入田生口中田生惊曰吾死乎妪谓生曰吾比言不为君害君不听今田生之疾果何如哉然亦将成君之富耳言已又去明日有谓吕生者宜于北隅发之可见矣生喜而归命家僮于其所没处穷焉至丈余果得一瓶可受斛许贮水银甚多生方悟其妪乃水银精也田生竟以寒栗而卒【出宣室志】
　　玉
　　沈攸之
　　宋顺帝升明中荆州刺史沈攸之廐中羣马辄踯蹋惊嘶若见他物攸之令人伺之见一白驹以绿绳系腹从外来圉者具言攸之使人夜伏枥边候之俄而见白驹来忽然复去视廐门犹闭计其踪迹入阁内时人见者咸谓为怪检内人唯爱妾冯月华臂上一玉马以绿丝绳穿之至夜辄脱置枕边至夜有时失去晓时则还试取看之见蹄下有泥后攸之败不知所在【出宣室志】
　　玉龙
　　梁大同八年戍主杨光欣获玉龙一枚长一尺二寸高五寸雕镂精妙不似人作腹中容斗余颈亦空曲置水中令水满倒之水从口出出声如琴瑟水尽乃止【出酉阳杂俎】
　　江严
　　江严于富春县清泉山遥见一美女紫衣而歌严就之数十步女遂唯见所据石如此数四乃得一紫玉广一尺又邴浪于九田山见鸟状如鸡色赤鸣如吹笙射之中即入穴浪遂凿石得一赤玉如鸟形状也【出列异録】
　　唐宗【已见三百九十六卷】
　　唐天后尝召诸皇孙坐于殿上观其嬉戏因出西国所贡玉环钏杯盘列于前后纵令争取以观其志莫不奔竞厚有所获独宗端坐略不为动后大奇之抚其背曰此儿当为太平天子因命取玉龙子以赐玉龙子太宗于晋阳宫得之文徳皇后常置之衣箱中及大帝载诞之三日后以珠络衣褓并玉龙子赐焉其后常藏之内府虽其广不数寸而温润精巧非人间所有及宗即位每京师雨必防诚祈祷将有霖注逼而视之若奋鳞鬛开元中三辅大旱宗复祈祷而涉旬无雨帝密投南内之龙池俄而云物暴起风雨随作及幸西蜀车驾次渭水将渡驻跸于水滨左右侍御或有临流濯弄者于沙中得之上闻惊喜视之然流泣曰此吾昔时所寳玉龙子也自后每夜中光彩辉烛一室上既还京为小黄门攘窃以遗李辅国李辅国常置于柜中辅国将败夜闻柜中有声开视之已亡其所【出明皇杂录】
　　五色玉
　　天宝初安思顺进五色玉带又于左藏库中得五色玉上怪近日西贡无五色玉令责安西诸蕃蕃言此常进皆为小勃律所刼不达上怒欲征之羣臣多諌独李林甫赞成上意且言武臣王天运谋勇可将乃命王天运将四万人兼统诸蕃兵伐之及逼勃律城下勃律君长恐惧请罪悉出寳玉愿岁贡献天运不许即屠城掳二千人及某珠玑而还勃律中有术者言将军无义不祥天将大风矣行数百里忽惊风四起雪花如翼风激小海水成氷柱起而复摧经半日小海涨涌四万人一时冻死唯蕃汉各一人得还具奏宗大惊异即命中使随二人验之至小海侧氷犹峥嵘如山隔水见兵士尸立者坐者莹彻可数中使将返氷忽消释众尸亦不复见【出酉阳杂俎】
　　玉辟邪
　　肃宗赐李辅国香玉辟邪二各髙一尺五寸工巧殆非人工其玉之香可闻数百步虽鏁之于金函石柜中不能掩其气或以衣裾悮拂芬馥经年纵澣濯数四亦不消歇辅国常置之坐侧一日方巾栉而辟邪一则大笑一则悲号辅国惊愕失据而冁然者不已悲号者更涕泣交下辅国恶其怪遂碎之为粉没于厠中自后常闻寃痛之声其辅国所居安邑里芬馥弥月犹在葢舂之为粉愈香故也不周岁而辅国死焉始碎辟邪辅国嬖奴慕容宫知异常物屑二合鱼朝恩不恶辅国之祸以钱三十万买之而朝恩将伏诛其香化为白蝶冲天而去当时议者以竒香异宝非人臣之所蓄也辅国家藏珍玩皆非世人所识夏即于堂中设迎草其色碧而干似苦竹叶细于杉虽若干枯未尝凋落盛暑束之牕户间凉自至凤首木髙一尺而雕刻如鸾凤之形其木颇似枯槁故毛羽秃落不甚尽虽严凝之时置于髙堂大厦中而和煦之气如二三月故别名曰常春水纵以烈火焚之终不燋黑凉草凤木或出于薛王宅十洲记云火林国出也【出杜阳编】
　　软玉鞭
　　德宗尝幸兴废宫于复璧闲得宝匣中获玉鞭其末有文曰软玉鞭即天寳中异国所献也瑞妍节文光明可鉴虽蓝田之美不能过也屈之则首尾相就舒之则径如绳虽以斧锧鍜研终不伤缺徳宗叹为神物遂命聨蝉绣为嚢碧蚕丝为鞘碧蚕丝即永泰元年东海弥罗国所贡也云其国有桑枝榦盘屈覆地而生大者亦连延十数里小者亦防百畆其上有蚕可长四寸其色金其丝碧亦谓之金蚕丝纵之一尺引之一丈反撚为鞘表里通莹如贯瑟虽并十夫之力挽之不断为琴神愁为弩则箭出一千步为则箭出五百步上令藏于内府至朱泚犯禁阙其鞭不知所在【出杜阳编】
　　玉猪子
　　执金吾陆大钧从子某其妻尝夜寝中闻有物啁啾鬭声既觉于枕下揽之得二物遽以火照皆曰玉猪子也大数寸状甚精妙置之枕中而宝之自此财货日增家转蕃衍有求必遂名位迁腾如此二十年一夕忽失所在而陆氏亦不昌矣【出纪闻列异】












　　太平广记卷四百一
<子部,小说家类,异闻之属,太平广记>
　　钦定四库全书
　　太平广记卷四百二　　　宋　李昉等　编寳三
　　隋侯　　　　燕昭王　　　汉髙后
　　后汉章帝　　梁武帝　　　火珠
　　鲸鱼目　　　珠池　　　　少城珠
　　青泥珠　　　径寸珠　　　寳珠
　　水珠　　　　李勉　　　　李灌
　　上清珠　　　守船者　　　严生
　　张文规　　　卫庆　　　　鬻饼胡
　　隋侯
　　隋侯行见大蛇被伤而治之后衔珠以报其珠径寸纯白夜有光明如月之照一名隋侯珠一名明月珠【出搜神记】
　　燕昭王
　　燕昭王坐握日台时有黑鸟白颈集王之所衔洞光之珠圆径一尺此珠色黑如漆而悬照如云日百神不能其精灵此珠出阴泉之底泉在寒山之北圆水之中言波澜常圆转而流有黑蜯飞翔而来去于五山黄帝时务成子游寒山得黒蜯在髙崖之上故知验矣昭王时其国来献王取瑶璋水洗其泥沙而叹曰悬日月已来见黑蜯生珠已八九千回此蜯千嵗一生珠渐轻细昭王常怀握此珠当盛暑之月体自轻凉号曰销暑招凉珠焉【出王子年拾遗记】
　　汉髙后
</div>
    <div class="pagination">
<a href="太平广记_page174.html">上一页</a><span>...</span><a href="太平广记_page170.html">170</a><a href="太平广记_page171.html">171</a><a href="太平广记_page172.html">172</a><a href="太平广记_page173.html">173</a><a href="太平广记_page174.html">174</a><span class="current-page">175</span><a href="太平广记_page176.html">176</a><a href="太平广记_page177.html">177</a><a href="太平广记_page178.html">178</a><a href="太平广记_page179.html">179</a><a href="太平广记_page180.html">180</a><span>...</span><a href="太平广记_page176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
