<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 202 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 202 页/共 368 页</h1>
    <div class="content">二、佛是无忌小人
且佛既无始，则一切人物之性，宜皆为彼佛所赋。乃佛书言众生真性，都是无始迁劫以来，不是佛赋之也。况形骸产于父母，灵性得诸赋畀，亦我辈中之一辈耳。其称真性无终始，因救度降世者，悉僭窃天主之似，为小人无忌惮之语也，可妄混乎天学哉！
三、天学与佛教绝不相伦
若夫天学言性，必本降衷，佛氏则认为自有。天学论物，必分等级，佛氏则混为一体。天学则千万卷书，惟归一旨；佛氏则教律宗，且分为三路。天学兢兢业业，朝夕省察，若鉴若临；佛家快乐逍遥。倒横直竖，究竟谈空。天学因其固然，必察由然，精义入神，駸駸上达；佛据现在自然，不究从来，想悟所及 ，认为实际。天学似浅实深，虽凡夫俗子，旦夕讲论可通，自此寻讨，奥义愈精；佛法似平实幻，令高明达士，参解不来，一明虚妄，懊悔无及。此皆绝不相伦者也。
第七节  为善不可以无所为
一、为善须诚意
听其言，高妙而可喜，求之而实不可行者，无所为而为善之一说也。夫无所为则灭意矣，大学教人诚意，亦禁其伪者耳，岂并其意而灭之耶。子曰：视其所以，观其所由。既见其外之善行，悉其起念之若何者，岂非问其为善之心，果何所为哉？故为善非但不可以无所为，实不能以无所为耳。
二、为善当正意
而但当于所为之中，辨其公私。即如学问者，惟志在干禄，其志则鄙矣。若欲聪明德性，日进高明，则自属美意。苟使并此念而去之，又何事学问乎？孝亲者，或以之沽名钓誉，或以为有利于身，此其私愿矣。若欲得父母之欢心，与期尽人子之职，则其发愿乃正大矣。然欲得欢与尽职，此二念者，独非所谓为也哉。
三、行事必有故
故行一事，必有所以行此事之故。制一器，必有所以制此器之意。制釜者，将以爨也。制戈者，将以御也。农夫力田稼穑，期于有秋。商贾蒙霜犯露，期于几倍也。
四、为善之志关乎善恶
故为善之志，约有五等，动于利而为善，与动于名而善，所谓丑意污其善行。好仁之美而为仁，好义之美而为义，此从德美起见者。以为善则加妍于吾性，不善则加媸于吾性，此从心性起见者也。
五、为天主为上善
若最上最美之念，惟在为天主而为善。以为凡吾蒸民秉彝之良，皆由生时帝天攸命，顺守，则合上帝生我之心；拂逆，则失上帝生我之意，一切修为，皆从惟恐获罪于天一念起。故爱亲，亦徵 其爱天主。爱君，亦徵爱天主。博施济众，亦证其爱天主。克己忍欲，亦徵其爱天主。此则心心息息，与上帝相关通，而为真主之所欲报也。苟不于此起见，则泛泛漠漠为善，亦何与天主事，而天主报之哉。譬如有人于此，为我而尽心竭力，我则酬之。若为他人而尽心竭力，吾岂代他人酬乎？
六、爱与畏高下有别
故我等教士，但当以爱天主之心，行爱天主之事，一念一言一行，惟期仰翕上帝之旨，而美报特其自至。此心从爱天主而发，则其所为也正矣。若曰我善，则天主且赏我以天堂，否则天主且罚我以地狱，此心从畏天主而发也，畏与爱，高下殊等已。
第八节  天主性情美好
一、天主是万有本原
万物不自有，恒受有于天主。天主则自有，而不受有于万物。万物不自存，恒赖存于天主。天主则自存，而不赖存于万物。不始而能始物，不终而能终物，不动而能动物，不变而能变物。其性情之尊贵，为无穷际之大。其品位之峻绝，为无穷际之高。其包涵之富有，为无穷际之广博。其存驻之无初无末，为无穷际之久远。其精微之难测难量，为无穷际之幽深。尽天下圣人，尽天上天神，假之无量时，相与形容测究，譬如以掌挹大海之流，安能罄其毫末哉。
二、天主自有永有
凡物皆有依赖，声色臭味，依于形也；识悟虑想，依于灵也。天主则纯神自立，德即其体，用即其性，而绝无依赖矣。凡物皆有流时，一为已去之流时，一为未去之流时。天主则前之无始，都为现在，后之无终，亦都为现在，而绝无流时矣。
三、天主全知全能
是以物物之性，性性之理，自无始时，皆藏于天主之意中，谓之元则。西文谓之意得亚，与天主纯体为一。后特取此所畜元则，因时授造。故万物既受造者，与天主为二，或有始无终，或有始有终，而所畜元则，永在主性，与其纯体，同为无始无终也。天主外所显之作用，欲如是以为之，则如是以为之，欲不如是以为之，即不如是以为之，存乎天主之意者也。
四、天主三位一体
若其内性之相生相发者，出于不得不然，自然而起。非欲然而作，故有三位焉。
第一位之美好
第一位曰父，第二位曰子，第三位位曰圣神。第一位明见本性无穷之美好，即生一肖己之像，与己纤悉不殊。
第二位之美好
而第二位已全得父之性以为子矣，如人对镜，即生一像于镜中，与己若一。但镜之照为外照，故像为虚像，照掩而像藏。天主之照为内照，故像为实体，照永不息。像永不灭，而成一对己之位焉。但非父有意生子也，如人对镜，非欲使镜中有像，明照之下，自不能无像耳。第一第二位相亲相爱，即自无始发一固结之爱情。
第三位之美好
而第三位己全得父子之性，以为圣神矣。如人胸中怀某人，即恍有某人在某胸中。但人之爱向于外，故思怀所成为虚物；想止，而想之所成随灭。天主之爱向于内，故爱之所成为真有，爱无时已，则爱之所成，亦无时已，而为一对己之位焉。顾非父子有心发圣神也，如人见极美丽之物，不必有心契慕，两好相值，自不能不乐赏矣。父之生量，已悉付于子，父子之发量，已悉付于圣神，故不可复加于三。然父不能遏其照使不生，父子不能顿其爱使不发，故必极于三而止。
三位一体
位虽三而体则一，同能，同知，同善焉。如体也，光也，照也，而止成一日。然天主非物可拟也，子虽由父，圣神由父子。但其生其发，不待俄顷，同为一无始之真主焉。所谓有原先后，无时先后也。而取人以降生者，第二位子也。凡超性之理，悉属奥玄，而此一端，尤为奥中之奥，玄中之玄。始之以格致之学，继之以天载之学，庶略可朗悟。而幼学者未克明透，但实心信爱，渐求解达可也。
第九节  天地原始
一、中国不记天地原始
凡物之理，皆可意测。惟往古事绪，历年多少，必待信史相传，非推测可悉也。《易》称伏羲神农，已不能详其姓氏郡邑，故删书断自唐虞，明前此悉茫昧难据矣。宋儒罗泌，乃取子家杂言，及道家之说，汇为路史。言自开辟至春秋二百七十万年。邵子元会运世之说，亦如更生五行，多牵强附会。至佛氏谓恒河一粒沙，为天地一启閤 。尤属诞妄。总之不获其传，任诸家创无根之说耳。
二、如德亚国记载天地历史
但万国史书，无记开辟事者，惟如德亚国存之。自有天地至今顺治之甲申，仅六千八百四十四年，中间复遭洪水之厄。洪水以前，人类已繁衍如今日，因其背主逆命。悉淹没之，仅存大圣诺厄一家八口。自洪水至今四千八百余年耳。开辟之距洪水，可二千余年。中国之有人类大抵自伏羲始，故一切制度规模，悉肇于此数帝。不然，后世百年之后，制作变迁，已不可纪岂前此有多多之年，其人悉愚，待神农始耕，黄帝始衣哉？
三、天主创造天地人物
天主创造天地有序
然天主不生天地于无穷之年，而生于数千载前者，正欲人知乾坤民物，皆属有始，皆属真主制造，而谦事主耳。若稽主作之序，六日而毕，天主能成万有于俄顷，而必需之六日者，欲其与后世物以渐成者类，使人知目今之化育，新新不竭，即向者生天生地之主之力也。其第一日，于静天上造九品神。神有顺主者，有逆主者，而善恶判升降定矣。升者谓天神，降者谓魔鬼。
天主创造始祖二人
六日之后，乃生人类，男女各一，男曰亚当，女曰厄袜。必天地万物备而生人者，正以示世上种种，皆为吾人而设。而造物者，安顿吾侪，委曲周至，人当感谢于无穷也。兹时人民未有，仅生二人者，欲万古生民，咸知同原而出，相爱如昆弟也。一男止配一女，不以多女奉一男者，示万世夫妇之正道也。元祖之生，处于地堂，无风雨寒暑，无疾病苦恼，万物咸顺厥命，一切生植，不用人工，自然蕃茂；一切名理，不待推究，自然洞彻。
四、人类背主犯罪
天主对始祖的应许
天主许二人以能守主命，则永生不死，在世之期已尽，遂升之天域焉，而并以此福传之子孙。惟一树果，主禁勿食，食之则世福遂坠，殃起身死，灵亦不能陟本乡焉；而凡人类之为其子孙者，皆传其罪污也。
始祖犯罪的后果
元祖方命信魔，冀匹天主，遂食此果。主乃驱出地堂，美丽之域，不许更入，土生荆棘，耕乃得食，四时不齐，疾病始起。人既犯主命，物亦犯人命，猛兽毒蛇，皆能施害。虽本性之美好不失，而性外所加之美好润泽，悉夺灭而无存矣。
始祖犯悖逆之罪
夫一果之违，罪逆甚轻，情则至重。信魔言而背主命，是弃亲而崇仇也。食果觊觎比天主，是僭恣而无忌也。明告以严刑而不顾，是不爱其身，且不爱其子若孙也。万类之供其欲者甚多，而不禁一果之嗜，是以神灵听口腹之命也。况天主赐元祖聪明，超绝后人，特于无中造此世界，令二人安享，并为生人鼻祖，此何等恩德。才受恩时，便尔悖逆，罪焉可逭。
始祖之罪不及后人
然天主于后人功罪，各不相及。而元祖之污，则遗于后人者，主尝诫之矣。帝王号令，犹在必行，况天主而不自践其言哉。且欲知祖宗遗殃，犹且见罚如此，则我自作之孽，其罚更何如耶。以小事犯主命，世上之祸，遂与人类相终始；以大事犯主命，地狱之刑，岂不为无穷无极耶。
天主绝不弃绝罪人之爱
况人既为罪裔，自分与主弃绝。然呼主而必应，求主而必怜，主之圣爱，于兹益显。又使人还自念曰，既负此无疆之愆矣，夫谁为救拔余者，则必望真主之我拯而我赎也。彼叛逆者，罪其子孙，原不为过，而天主由特微罚而已。但夺性外之诸润饰，而本性之美好自在。且元祖惟超性智量，迥过后人，故一犯训，立施降罚.若天主不使原罪相承，仍以初赐原祖之恩赐后人，则后人有犯，罪恶益重，当即施灭绝而人类或几不可存矣。
人不可委罪于原祖
夫今人竭志学问，犹有不通达之理；殚力经营，犹有不能生全之计；微虫卑畜，力可杀我；水旱病疴，毫不自由；尚且有傲诞自满，矜我性为无始如佛氏者。使若元祖之时，肆妄当何如耶？然吾人气禀劣弱，易于趋恶，虽由原罪，而天命本体，正不受蔽，为善为恶，仍属自主，不得委罪于元祖也。
第十节  天主必须降生
一、耶稣降生辩疑
今世群疑而不决者，莫如耶稣降生一事。在西洋有百万典藉，以究解此，未及悉译，莫通玄旨。所谓降生之说，非天主向在天，后乃降生于地也。天主无所不在，当其未降，原在于世；及其既降，亦不离天。特天主第二位，则称之曰子。取人之性，与己之性，相缔结而为人。然以尊合卑，谦之甚，下之甚，故曰降生也。且非天主化其性为人之性而成人，亦非耶稣化其人之性为天主之性，而成天主。乃耶稣一位，兼有天主与人之两性，故曰天主降世为人。盖无始之天主，一体而函三位；降生之耶稣，三体中特著一位。凡孕而生，幼而壮，被钉而死。死而复活升天者，皆耶稣人性之肉身事也，其天主性，则绝不易不动焉。
二、耶稣降生之意
赎罪
所谓降生之意，其故虽多，大约有三：一者赎罪，一者敷教，一者立表。
⑴原罪
何谓赎罪，一曰原罪。原罪者，性根原有之罪也。昔元祖以一人而开万世无穷之愆，耶稣以一人而赎万世无穷之债。元祖以至贱，悖逆至贵，尽罚人类，不足以究其罪；耶稣以至贵，代赎至贱，尽赦人罪，不足以竟其功。首魔据果树木，而诱陷元祖；耶稣以十字木，而战胜仇魔。盖人力虽大，功虽多，不足补获罪天主之恶；而天主纯神圣性，又无从代人受愆。耶稣则人而天主者，论其为人，可以代苦受偿；论其为天主，则又力大功多。天主不直赦人罪，必待耶稣救赎者，一则示其爱人无己之心，于无可肆赦之中，曲行其挽回矜拔之事；一则示其至公极严之义，苟非此代救一节，人类万无从望宥也。
⑵本罪
一曰本罪，本罪者，自作之罪也。人犯大辟，心虽哀悔，口虽求免，帝王未有赦之者。然则人既得罪于主，一痛悔而克取宥者，虽本此心悛改之功，亦吾主功德，有以偿过彼债矣。特不知痛悔之人，无缘取偿于吾主耳。此所谓赎罪也。
敷教
⑴降生以喻世
何谓敷教，天主当付畀时，命人以种种之善，若克全其性，则率性而行，自然合道，原不须教。人有不尽性者，天主乃命圣人立教以训之耳，如中国之尧、舜、周、孔，及他邦之一切先哲是也。人又侮蔑圣言，不知遵守，天主不得不躬自降生喻世，于是明示人以为善之乐，不善之殃，人物之原始，宇宙之究竟，悔改之门，补救之法。
⑵宗徒遍晓万方
俾宗徒遍晓万方，然后向之事魔鬼者，化而事真主矣；向之淫者，化而贞矣；向之贪者，化而廉矣；向之暴者，化而仁矣。尽六合之内，沾圣风者，今已十六。奈我中邦，矜骄自满，溺于习闻，锢于俗见犹难速变耳。此所谓教也。
立表
何谓立表，天主于人，崇卑悬绝，何从仰法？惟既降生，则其言行俱得学焉。故隐其神灵赫奕之威，而独著贞孝谦忍之德，俾中材皆可仿视。圣史四人，各纪其事训，谓之福音，嗣后圣人圣女，洋溢万国，皆从学习耶稣而成德。此所谓立表也。
三、耶稣降生之事
所谓降生之事，经成数万，姑举其略，归于六端。
降生之地
一者，降生之地。曰如德亚国之白冷郡。（在亚细亚州与中国同州）天主不降生他国，而必于如德亚者，盖缘开辟以后，万国皆失源流，惟此一国，独认真宗，不为异端淫祀。又先知圣人豫言降生之事，笔之于册，以为日后符徵者，书几百卷，皆在是国。又元祖亚当，被驱出地堂之后，亦居此国。而亚当所葬之山，即耶稣受钉之山也。
降生之母
二者，降生之母。如德亚国有圣女玛利亚，圣王达味之苗裔也，幼志不嫁，以上主命，配圣若瑟。虽为夫妇，俱实童身。主命天神，报玛利亚，曰：上主降生，救世之期已至，择尔为母。玛利亚以为矢绝人道，从何得孕。神言此天主神功耳，岂特受孕不须人道，即分娩亦不损尔初体，玛利亚始允诺。即受孕，九月而生，一如天神所报，时汉哀帝元寿二年，冬后四日之夜分也。夫天主何不从空降世，乃必生于人者，正欲示其爱人之心，与吾人类相关。通然不感而孕，则又特异于人，而表真天主矣。
降生之祥
三者，降生之祥。时如德亚有司教士，曰匝加利亚，其妻曰意撒伯，皆有圣德，年各七十有奇而无子。一日方祭，忽天神报曰，尔今将产一子，为降生之主前驱。意撒伯果孕，遂举一子，先耶稣六月而生，即大圣若翰，呼人认主者也。耶稣生时，异光满室。神报牧牛之童，皆来致敬。天生景星，外国三君，并精历法，一见此星，谓非天体素有，忽忆经言，真主降世，景宿告祥，以为此必其验也。三国相去各千里，不期而俱望星以走，十三日抵如德亚，星至降生之地即止，三王因就朝焉。及耶稣行世，救民圣绩，不可枚举。如命死者生，喑者言，瞽者明，聋者聪，跛者走，病者瘳，狂者醒。巨浪雄风，命息即息。天地百神，咸听其命。前此惑人魔像，尽成齑粉。种种神奇，载之圣史。
降生受难之事
四者，降生受难之事。耶稣在世三十三年，人半服其神迹，仰其圣行。惟司教者傲满，不察耶稣之时与事，与古经相合，谓以人而称之主，殆妄者也，谋杀之。而耶稣因之以成大功，遂听彼加害焉。故预告其徒曰：吾将为万民受死，然汝侪勿忧，吾死三日，则复活与汝相见也。一夕祷于山囿，更念我受如是大苦，人犹有不能感动信从，至于下坠者，悲痛至极，遍身汗血。夜半恶徒引众执之，遂以坚绳毒鞭，体裂血流，又织棘为冠，以加其首，后乃以巨木制十字架，逼耶稣自负之而往，至加瓦略山而钉焉。在十字架，凡三时而死。时春分既望，日月相对，不宜薄蚀，乃日忽失光，宇宙晦冥，全地大震，山陵崩裂，冢墓忽开，圣人之已去世者，多出见于世，恶党见此异灾，亦有自悟其非，思改悔者。而耶稣已葬之后，逾二日，果复活也。处世复四十日，详定教规，然后于方午上升焉。或疑耶稣受难，出于天主乐为，则杀耶稣者无罪乎？不知有人侮我，我虽甘心忍耐，但非我教彼侮也。忍受者，虽成在己含忍之德；而肆侮者，乌得云无罪乎？
升天之后奇迹
五者，升天之后奇迹。如天主圣神降临，宗徒皆顿明奥理，不待学习，能讲万方之言，敷教天下。其升天处，耶稣足迹恒著山巅，人削其土，煮而饮之，无疾不愈。削之者已千六百年，而迹不损如故也。或为金屋以覆之，则辄飏去，恒露不覆焉。
十字架之神威
六者，十字架之神威。此架既为天主受难救世之具，遂付之以大能力，有用之以驱魔逐魅，而无数妖氛，立见消灭者矣。有用之以拯疾救疴，而夙恙沉灾，旋得痊愈者矣。有用之以御寇应敌，而百万雄师，俯首顺命者矣。有用之以扶危济患，而风涛火兽，立见解脱者矣。有用之以克己遏欲，而邪念秽想，忽致清净者矣。非特天主所钉之架，有此奇妙，即肖其形而制之者，概多神迹，此可想天主之慈威，毕注于此也。
四、耶稣受难之意
况万恶之成，多由忿躁；万德之成，率由含忍。忍其大者，则小者无不可忍而德成也。故耶稣甘受毒钉之大忍，示万世坚忍之则。况天主造万有，本欲人观感，不背主恩。人反认物为主，而用所造之物，为叛主之具；不然，则或视为当然固然。曾不知恩所自出，天主悯之，以为民愆重，既不可苟赦，又不忍尽罚，乃不惜现身以代负其债，而万苦万刑，甘受不辞。此一事者，天主爱人到至极处，犹顽不知感，则真无辞于永罚矣。
故宗徒传教，遇暴君恶吏之虐，惟念天主为人，且不惜死，吾何不以死报主乎？于是刀俎鼎烹，不避不屈，反深幸为主而受此。当圣教初行，三百年内，为事主坚忍，被杀身者，不知几千万亿。而愈杀愈坚，愈禁愈炽也。若据世俗之见，必谓巍巍上主，断不降生，即降生亦必辉煌衮冕，奚至受难受辱，是乌足以测造物之玄旨哉！
第十一节  罪人之功无功
一、罪人的定义
所谓罪人，教外不认真主之人，与被教之士，有所过犯而未经悔解者也。
二、罪人因一罪而受罚
不认主者，或有他善矣，未悔解者，或有后善矣，然既负罪于身，便为真主厌恶。特上帝无量仁慈，不遽绝灭，久容以俟其悛改也。譬如脾胃一败，海陆珍错，俱无益于血气，如实漏卮者，旋注而旋泄也。又如一体之间，苟有大毒，则全身与之俱毙矣。盖善必居其全，乃可受赏；恶有其一，已足被罚。如国家法律，死罪数十条，岂必尽犯，苟陷其一，遂可致辟矣。而士师人负重辟者，岂曰其人他有善行而释之乎？但在国法虽悔不赦；在天法，图改便免耳。故经云：由此爱主之情而作者，虽微易事，必得天上无穷之报；非由爱主之情而作者，虽艰大事，必不可望天上之报。
三、罪人之善不得天报
今有素不为恶，徒恃此无根无据之善，自谓可得天福，则万万必无之理。盖一疾在身，则血脉不关通，必涤除以去之；未去其疾，虽甘旨，悉无补于身矣。有罪在我，亦与天主不关通，必洗解以达之；未达于主，其德行，悉无偿于后矣。
四、人靠耶稣而升天
或曰：天学纯修之士，其德行固高不可尚。其寻常无过之人，视古所称名贤豪杰，行事奇伟卓荦者，十不逮一。然论升天，则寻常无过者，可以万全；奇伟卓荦者，反无把柄，恐与人之德不相准也。答曰：有其善，丧厥善。天学为功，全在隐藏而不露。子仅目之为寻常无过者，安知非暗然内裕也。然纵使真不如奇伟卓荦之人，则亦有说。
</div>
    <div class="pagination">
<a href="耶稣会文献汇编_page201.html">上一页</a><span>...</span><a href="耶稣会文献汇编_page197.html">197</a><a href="耶稣会文献汇编_page198.html">198</a><a href="耶稣会文献汇编_page199.html">199</a><a href="耶稣会文献汇编_page200.html">200</a><a href="耶稣会文献汇编_page201.html">201</a><span class="current-page">202</span><a href="耶稣会文献汇编_page203.html">203</a><a href="耶稣会文献汇编_page204.html">204</a><a href="耶稣会文献汇编_page205.html">205</a><a href="耶稣会文献汇编_page206.html">206</a><a href="耶稣会文献汇编_page207.html">207</a><span>...</span><a href="耶稣会文献汇编_page203.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
