<!DOCTYPE html>
<html>
<head>
    <meta charset="UTF-8">
    <title>水东日记 - 第 1 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水东日记 - 第 1 页/共 17 页</h1>
    <div class="content">　　钦定四库全书　　　　子部十二
　　水东日记　　　　　　　小説家一【杂事之属】提要
　　【臣】等谨案水东日记三十八卷明叶盛撰盛字与中昆山人正统乙丑进士官至吏部左侍郎諡文庄事迹具明史本传是书记明代制度及一时遗文逸事多可与史传相防其间征引既繁不免时有抵牾议论亦间涉偏驳又好自叙平生立朝居官诸事迹殆有露才已之讥并乖著述之体至于辨请禁官舍家人操习一疏谓人诬其子与官舍鬭鹌鹑不胜因有是奏深自剖析连篇不已抑又浅之甚者然盛留心掌故于朝廷旧典考究最详又家富图籍其菉竹堂书目今尚有传本颇多世所罕觏之笈故引据诸书亦较他家稗贩成编者特为博洽畧其冗赘取其精华亦所谓披沙拣金往往见寳者也乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　钦定四库全书
　　水东日记卷一
　　明　叶盛　撰
　　冬至正旦节早礼部鸿胪寺及科道导驾等官最先入左掖门至中左门立俟天将明趋进华盖殿前穿廊礼部尚书祭祀复命行礼讫导驾陞奉天殿受朝尝记毘陵胡公奏尚书【尚音为上】其末云行礼毕请上位看马两言大声直说不奏事也
　　晦庵与刘清之书云小学近畧修改又别为题词韵语庶便童习又一书云见此修改益以古今故事移首篇于书尾使初学开卷便有受用而末卷益以周程张子教人大畧及乡约杂仪之别为下篇凡定着六篇云尝窃以为所谓首篇者即今所题数语所谓末卷下篇即今外篇嘉言善行等篇是已今观北京国子监小学书板元至正十三年重刻元统癸酉燕山嘉氏本有祭酒王思诚监丞危素助教熊太古等题识其晦庵所题乃在卷末目曰朱文公题小学书后而题辞则在卷端是矣吴思庵集解则曰小学书题置之题辞之前意者本朱子大全然大全编次伦序不能精当恐亦未可凭也不知思庵当时曾见此本否
　　王忠毅公为京尹时公退即坐后堂召鼓手打得胜鼓以为乐鼔失节者有罚后公卒以军旅树功名岂亦昔人喜闻击鼓用兵之诗者耶
　　己巳之变徐元玉最有时名亦锐意功业太监金英趣问计以南迁对英怫然不恱前成山侯王通亦以挑筑京师外城壕为太监兴安所鄙二事似皆未为得也正统十三年闽贼邓茂七乱巡按御史汪澄将至延平闻贼势已炽即回会府刷卷御史张海至延平被围海躬抚谕之贼且降海以实闻而澄忌之适朝命御史丁瑄按贼事澄则附瑄妄奏以抑海兵科给事中姚铣等以为澄畏避且忌嫉当言之掌科事唐世良不从未几而兵部奏澄擅止浙军有罪下狱又御史林廷举巡视两浙盐法俾治处州贼奏贼平当代适处州奏贼复起当劾盛谓廷举君子其巡视地远安知贼起不在其出巡后已之俄而其父山西参政厚奏承委督饷代州不欲往厚素为士论所短因奏逮治之廷举寻亦以他事得罪又都御史张楷都督刘聚征闽冦尚书石璞都督徐恭等征浙冦皆无善举皆当劾而楷聚尤甚有召还之命下才数日计其还必再余月也一日午后偶暇为草疏适书人又皆具既成视日尚未莫遂封进少顷得防楷聚如所奏翌日早朝鼓将严忽闻楷等将入见同僚相视惊愕因仓卒添易原疏首尾而廷论之楷由是罢位凡人祸福之来固其自取似亦有不偶然者此数事适相因并记之
　　三五年前翰林名人送行文一首润笔银二三钱可求事变后文价顿高非五钱一两不敢请迄今犹然此莫可晓也尝记一日过钱原溥翰检第强予宿初不知其意黎明起而其夙所约张士谦先生来一相者继亦来相者目先生良久首曰此大人平生不得弟兄气力先生大笑而郤之曰吾永乐中为进士庻吉士中书舍人时年向壮有志文翰昼夜为人作诗冩字然未尝得人一叶茶非如今人来乞一诗则可得一贽见帨帕向非吾弟贸易以资我我何以至今日由此观之当时润笔亦薄已
　　己巳七月十五日六师明日在行六科议兵刑二科文书多独用二人兵科都给事中姚铣其次则盛刑科掌科事给事中鲍煇其次即季聦皆治装矣未申间忽礼科约具奏乞点差盖章瑾惮行闻都察院尚寳司得防俱用次一人因有此举俄而六科奏下俱掌印官行而姚鲍因得尽节瑾竟以此得罪谪死乃知一行一止死生荣辱固自有定私智小数之人乃欲以区区心力胜之不亦愚乎
　　正统十四年八月二十三日殿下驾御午门左门言官大臣次第宣劾王振章有防朝廷当别有处众心郁愤呌号不已长史仪公造膝前免冠有言于是众皆免冠长号已有防急籍王振等家然呌号不辨人声不能皆闻惟仪公长号膝行而前去袍服才咫尺忽王给事中竑众中起捽马顺至前曰奸臣党在是于是驾起门掩一閧间足履之下尸暴血流矣百官稍退惟上直军卫官候左掖门哗云尚有王长随毛长随在少顷校尉捽两人送锦衣卫甫出左掖军卫官捶死之矣盖驾既行使人于门内伺外何为而惟闻此言以为出自百官殊不知因大驾出尤严门禁两长随日事鞭笞最结怨于军卫而两杀人者上直官非百官也初尸血溃砖石门官呼水涤之仪公曰不涤可也留与作様子门官不能答仪公气亦足多云
　　季聦尝授经京邸多门生学子因多知内外事一日谓予曰闻禁中近习划龙船朝下即事射鱼酣笑为乐或日是始休柰何予因有午朝之请奏既入即时内批下刻日受朝颇闻此事盖太监兴安等极力赞襄惜乎当时外间诸公所见不同反不足以副其意耳语多不记正统十四年南京太常卿徐初以老疾令致仕当除先是王检讨资谓盛言寺丞冯必政者妖妇焦奉真之侄轻佻矫妄士论耻之至是又闻将以羽流发身者任之季聪因会奏以为太常清职重任当用文学儒臣南京寺丞冯必政邪妄进身不由其道当黜以示惩会上亲擢旧宫臣张文为南京太常寺卿吏部因奏冯必政当从六科言削职为民诏从之焦奉真事大宋于尼云汉元始二年户千二百二十三万三千后汉光武兴复至永寿中亦仅一千六十七万九百六十三国才百三十余年耳晋武平吴后户二百四十五万九千八百隋文帝大业二年戸八百九十万七千五百三十六唐初年不满三百万高宗永徽元年渐至三百八十万明皇全盛时只及九百六万九千一百五十四安史之乱耗散至于武宗会昌中才至四百九十五万五千一百五十一五代逐处各有数十万而已宋太祖建隆初九十六万七千三百五十三至开寳九年加至三百九万五千四百太宗增至四百余万真宗又增至八百余万仁宗天圣一千一十六万庆厯二年至一千三十万八年则一千九十六万余也包孝肃云
　　初京都最重冬年节贺礼不问贵贱奔走往来者数日家置一册题名满幅己巳之变此礼顿废景泰二年冬至节礼部请朝贺上皇于东上门诏免贺旧凡遇节鸿胪尚寳中书六科直庐相接者朝下即交相称贺是日予亲见鸿胪佐贰邀大兴据公偕走贺公曰太上爷爷不得一见尚谁贺耶闻京都贺礼至今寥寥不复昔比三千营总兵都督张軏杨俊为都指挥王琦奏龙旗寳纛事予与季聪谋议既定二章同上一章以释上怒一章以正事体各科有言上所怒罪人欲营救之非私而何事坏则我当有辞我等不预知也季聪导之曰流俗佛语不有荷担如来乎从王琦则于法制有违不从王琦则得罪君父軏等处此亦难矣有司以上付之言官既不言言官而又不言軏等其何辜俄而得报众皆称快其正事体一章且留中于是言者有愧色事具奏草太祖皇帝御制文集共若干卷竒古简质悉出圣制非词臣代言者可及今世所传刻赐刘伯温书诰等文及尝见赐孔祭酒书真迹皆是也然多不在集中则知寳藏天府不曾入刻者尤多但今集中多有篇目重出者此不可晓耳
　　宣德正统间名臣称三杨先生以文贞为西杨文敏为东杨盖初以姓同亦畧因居第以别之文贞固出西江而文定郡望每书南郡乃因以南杨号文定焉东王则抑庵西王则泉坡盖亦然也
　　盛奏选京师官舍家人操习以备非常及乞榜禁谕流言事见奏草当时有宥宻大臣防盛于中者曰此事因给事中有子与官舍鬭鹌鹑不胜被辱怀忿而有此奏时盛有子仅再周歳亦在元籍乃知古人无兄盗嫂之谤有之矣
　　景泰元年九月二十六日礼部会奏敌请遣使迎复当从明日上立文华殿门内面谕公侯以下各堂上官各科道官印官曰朝廷因通和坏事欲与敌絶而卿等累以为言何谓吏部王公首对云云大意以为必乞遣使勿使有他日之悔王色稍不怡曰当时大位是卿等要我为之非出朕心少保于公继有对盖以为大位已定孰敢有议但欲答使尽礼纾边急耳辞畅而意婉上意始释曰从汝从汝言已即退羣臣既出文华门太监兴安匍匐而出呼羣臣言尔等固欲答使且来言孰可行者孰为文天祥富弼其人耶众未有答王公面发頳大言曰大人岂可为此言今日羣臣皆在此皆朝廷人一唯朝廷用孰敢有不行者如是言之且至再而辞色愈厉兴安为之语塞既而陞礼部侍郎李实等为正副使以行勅书既下则惟言报礼不及迎复实惊讶诣内閤白之遇兴安被诟曰尔第奉黄干事他何与焉兴安虽短于才溺于僧佛讼言二三故旧大臣然能廉守人不易干以私惟于迎复则深可罪也
　　大理少卿致仕云间沈简庵先生草圣擅一时真行皆佳尤长于诗有集二千余首先生端厚谦抑好奬兴后进皆出诚意而取与则甚严尝有季训导者介先生之友求草书且欲识姓名先生忽有思曰得非曩讦奏有司者遽郤之其友翌日固请先生为易题计某以外之其介又如此早年与其兄自乐学士同在翰林遭际列圣荣遇罕比而伯仲同居友弟之行无间言缙绅中以为莫及先生正统中既得请致仕未朝辞而遽闻变故言及辄陨涕行次直沽手书近体一律寄予极其悲愤卒章有三秋景物偏萧索清泪平添卫水波之句今轴藏吾家
　　毘陵王绂孟端高介絶俗之士所与交皆一时名人遇流俗辈辄白眼视之工诗翰画竹称冠絶今古未达时画已驰名人不可茍得尝月夜寓京师旅邸闻箫声起隣家清亮可人倚床而听之乘兴冩竹石一幅明早扣门寻访其人以为赠盖一富商也商人大喜过望次日奉驼防段二求作配幅孟端曰俗子何足当我笔也亟索而碎之其介如此
　　驾将旋礼部累有会奏言迎复事上多以敌情多诈为言将抵居庸一奏始得防羣臣同礼部议迎复仪注兵部总戎议防变方畧舆情甚欣慰朝下多官集会议所都御史王文忽厉声曰来孰以为来耶黠敌岂诚真彼不索金帛必索土地有许多事在孰以为来耶众素畏文闻此皆相顾莫敢言武弁有趋出门去者矣既而少保于公言防变方畧则在我与总戎如是而退盛等窃虞仪注之议由此而寝心甚愤郁比午造礼部问焉尚书胡公从容言仪注已送内閤看矣王一人言岂可凭但彼欲如是言且姑任其言何能与辨乃知老臣处事自有定执而其量亦非后生可及也当时会奏多吏部王公笔皆六部都察院通政司大理寺六科掌科官连署然主意皆出二老胡公累为三法司所憎云尔礼部事当奏即自奏何必要我连署会奏外惟翰林检讨邢让一奏首有前次勅书不具迎复上皇之意一言真为实録戸科给事中李侃等奏内亦有尧舜孝弟之说报防以为讥朕者也
　　初凡有弹纠必六科先承密防十三道则因之若不由先言实自盛等始都督杨俊有罪自宣府还俟其鸿胪报名即须进奏明早举劾兵部亦以此为言而不知其所托者俊之党也俊又结鸿胪云昏晚得报以是盛等早将入朝始知之盛与同官捧奏诣左掖门门内寂然惟窥见笼烛照地即扣门投奏门隙中中官曰此际驾将行何敢进奏盛曰今早有当言事君有误进奏驾出不得言即有罪皆不可辞中官语塞遽趋走捧入既而杨俊就逮不复得请幸免矣此前未有也
　　永乐中俞行之试记里鼓正统中冯益试事道皆不知所谓莫能措一辞所谓名浮于实君子弗贵者欤水东日记卷一
　　钦定四库全书
　　水东日记卷二
　　明　叶盛　撰
　　景泰元年太上皇万寿圣节礼部请羣臣朝诏免朝二年盛与季聪约当草疏偕科道与礼部同上既而窃念今皇上孝弟上皇盛德两宫帖然安静而长久当愈深而礼愈隆矣使益以言则涉众易疑恐无中生有反为非便遂已之御史盛防一日私示盛一章亦此事因具以告防目予言已不为又沮人不为耶盛曰此大事宜熟虑之惟安与静久长之道也时惟刘溥原溥以予言为然近闻卢指挥奏讦以来然后益信予前说之不谬
　　居庸以北俗择塟地以验蛇盘兎为上昌平侯杨洪赤城塟母处亦然意者地气温暖二物皆穴焉偶相值而相持亦适然耳昧者至争地盗塟积讼连年惑哉于节庵之先世有显宦至其父防孤贫流落虽知家世之贵而不能详所知者黄鹤山有先茔其兄弟名山寿海寿耳节庵既长为董镛先生壻先生藏书有元黄文献公溍集三山大字本载湖南宣慰于九思行状可考节庵能知其先以得此文焉尔然则人品家世托之名笔其效有如此夫董先生子中书舎人璵与予隣居间语及此事云
　　景泰二年予为殿试弥封官知读卷事第一甲盖閤老预属意于受卷官已得之余皆分送读卷诸大臣且曰率以三分上一等次二等各置一所少顷閤老收上一等则判二甲次二等则判三甲也第一甲三卷閤老圏防毕将午三人者持诣文华进读午后填黄榜明早榜出矣盖辰巳二时榜中人次第已判定若曰须一一品量高下次第固有所不能也又闻试场卷子榜中榜外固有相去不甚远者数尽即止无如之何因记周文襄公行部至昆尝问及举子曰年少者多遣行彼气锐利得且科第自有命耳当时甚讶其言乃知此老曾见此事敢为此言也虽然亦岂止科第为然哉
　　独石城堡今治开平卫初阳武侯薛禄奏筑城迁卫于此有僧庆西堂者号精地理术寔奉命相地尝云城中水泉枯时当有变指东南角地以为必王侯可当此杨昌平时为百户已有名因治第在焉己巳春泉果澁不流今则复泛溢矣昌平第潭潭余百间都御史李公下予相度撤其材以饬楼橹营壁之尝经兵火不存者其闗将军祠洁丽可爱不忍毁之但城中已有祀不宜复出而偶得宋学士所撰开平王常忠武公碑文因谂于众曰公有功国家其收漠北尝道此而是又其封望所在请易为开平王祠仍环书碑文于壁既成始闻僧之言而益竒其术之神也或传边虏尝目昌平为杨王昌平为人虽多事先声要必曾有是说
　　尹鳯岐先生在翰林好作诗讽切时事节之最能记予仅记其一首时应诏举贤良方正即得授八品官适简太学生年五十以上者悉放还诗曰五十余年做秀才故乡依旧布衣囘囘家早去养儿子保了贤良方正来景泰二年廷试鸿胪杨公时预读卷公素多笑谑是日庄重自将持卷一一详检视讫收置端好众以公少文窃窥议之莫可知其如何俄而尚书泰和王公读卷毕公徐起手卷子纳案上作一揖王公揺手却之公又一揖不交语敛容而退于是王公代为品第而还之众由是服公之大用诚亦不偶然也
　　真定逻卒获一人为敌语甚习以为先被掳见留敌酋额森将窥临清使我等从宣府边闗入住城中数日而今抵此盖先为侦伺耳守臣以闻兵部奏敌酋为计至此宜急遣廷臣豫备紫荆等闗口因荐郎中陈汝言陈金等堪是任诏止治备而已都察院奏宣府守臣不觉察当罪使额森欲其首将携去久矣于是特命锦衣卫押其人至宣府会巡按御史勘问所主之家御史涞水张鹏心疑其事百方鞫之一夕得其实盖平定州故荆
　　【阙】　　　　　　　以贸易习敌语不事作业被捶楚潜匿于外妄为此言彼逻者从而傅会之耳此虽一事而台省之张皇内批之镇静得体御史之明决能任事皆可记者
　　吴思庵先生谈及浅学后进曰此韵府羣玉秀才好趁航船尔航船吴中所谓夜航船接渡往来船中羣坐多人偶语纷纷盖言其破碎摘裂之学祗足供谈笑也景泰二年春内官善增恃宠骄纵势炽日益甚且闻大臣中有候其生日结约武弁持贿拜贺其门如往年之事王振者季聪偕六科十三道上言尽暴其罪恶乞急治之不然必蹈覆辙章既成对众复增二语曰复起羣邪趋附之风大开小人奔竞之路盖厚嫉大臣之憸小者也既奏上即命锦衣捕治之后虽复释然迄今不复肆云
　　弋谦代州人累任显官有声仁庙时歳己巳布衣走阙下疏前成山侯王通龙门致仕指挥甯懋真定同知阮迁干三人皆竒才可用适报敌酋额森犯紫荆口时石亨为时倚重偕于尚书治兵土城外众议欲以通副亨召谦等至左顺门通辞不预兵政久矣一旦以副人不能也谦则力言宜专用通众导之再四两人持论牢不可动事遂已六科闻谦负重名奏留之由是亦不报使通等拒稍却则皆任用矣后通虽复用亦无大过人者不久竟卒谦亦累有建白语侵时贵亦不久卒
　　古人制作名集编次多出于己各有深意存焉或身后出于门生故吏子孙学者亦莫不然周必大所识欧阳文忠公集亦可见已今人不知此动辄妄意并辏编前人文集如处州叶学士文集又曰水心文集曰文粹江西文山先生前集三十二卷后集七卷四川等处宋学士文览者当自见之其尤谬则苏州新刻高太史大全集也太史缶鸣集九百八十七首后人足成一千首大全集又合为二千首其姑苏杂咏一书自有序乃为率裂置诸各体中如白龙庙迎送神曲删去本题并注引入曲题曰迎神曲送神曲云柰何
　　景泰二年冬文渊阁办事中书舍人何观言大臣旧老少保兼吏部尚书王直等正统中皆阿附权奸今此辈老猾不宜在左右及言北敌之来朝者宜驱置于南方忤防下六科十三道议以闻吏科给事中毛玉属奏藁辞过罪观季聪导之易不从亟以告盛因与偕往时六科诸君皆在索藁阅玉郤以上促奏急阅之恐缓索之再始出以相示盛曰观驱置之说固疎谬其前言老猾盖意在大臣但辞连权奸中贵人激怒在此然终是言者诸君当熟思之藁须再易玉曰上怒甚不可易盛曰当明言观槩指王直等为老猾非宜或可回悟上心季聪言所引春秋公会戎于潜亦非胡传本意玉引东坡论不治乃所以深治对盛以玉遂非甚因曰此奏引经不切未甚害事不易或可若辞有当易者须易之玉曰观尝考满不得陞私憾吏部为此十三道已具此说藁不具此已轻矣盖时有大臣新迁吏部者嗾科道为此说也玉素于盛厚因附耳喻此意盛曰虽不具具等耳藁必再易玉曰君柰何执欲佑观乃谓曰朝廷大开言路未尝罪一言者虽怒观犹令我曹看议盖甚盛德也君独不念刘球乎球之死人今罪王振马顺诸君而为此雷霆之下万一不测则是我曹为之而朝廷受不容言者之名且诸君亦言官独不为他日身计耶玉意若稍解盛因抺去冒头所谓诬防大臣擅开边衅及终所谓明正观罪以为进言虚妄者之戒等语且益云指大臣王直等为老猾于是众皆曰好而退既而奏入有防令锦衣卫杖观若干且调外后乃知奏惟去冒头余皆如旧藁不易也明日道遇锦衣门谢二镇抚及杖观事两人曰彼何可深罪杖惟具数耳两人所存较之玉不霄壤异耶
　　祭酒安成李先生初以言事得罪系狱宣庙登极后一日御别殿以其激怒先帝命左右械取将就鞫焉俄又命锦衣指挥王某出有不测之命王甫行而先生至适上退近臣某就先生问故先生告以忠诚之实上出有问某具以对上稍悟命仍就狱盖王被防急趋出时与先生相失于端门左右而立俟于西长安门外久之始得之守卫者曰罪人入久矣王急趋还则先生已得再生矣夫臣子之于君父天也天佑善人岂欺我哉解学士胡祭酒契好甚密一日同观放进士榜解以胡出不由甲科诧之曰大丈夫必得黄榜书名可耳胡笑曰彼固亦有侥幸得之盛时公卿其委蛇张弛气象如此
　　景泰元年八月十一日朝退禁门侧尚书胡公手一揭帖文武重臣羣立传观尚书王公曰此礼失而求之野耳盛等因趋就观语多文而切直首备登极诏防以为由此而观上皇之出非游畋无益为宗社计尔今都人一闻驾旋无不喜跃则人心尚未厌上皇也今日奉迎礼当从厚主上当避位恳辞而后受命乃可不然恐千载史书难洗末有书上修史先生等语而逸其名甚惊异之胡公言此得之高学士众因告公曰连日言迎复上意屡以敌情多诈为疑此所言若封进见朝野同情或可感动上心公走质之三法司都御史王文曰匿名文书不得言以告于少保于第言使封进亦无妨盖其意亦持两端因诣礼科草疏同上疏谓告言人罪盖以破匿名之说云俄顷得防缴进时众候诸涂扣之胡公欣欣言适三法司云不可进已还之高矣兹复取来故迟耳王公有忧色曰诸公勿累小子吃牢饭也两人之量不同如此旋闻有龚千户者闻捕治急首罪下锦衣狱门谢二镇抚以其当具奏而不具奏坐不应寻会赦得释闻龚千户其名遂荣惜不曾识之而揭帖亦留中矣
　　南都数年前一时人物之盛勲旧之贤如襄城伯李公通材重望如少保黄公学行老成如都御史吴公得大臣体如侍郎徐公端厚有文如侍郎金公通政陈公尚书黄公词藻艶发如少卿杨公志勤修纂如学士周公皆有足称他如祭酒陈公之教条规矩终始不渝尚书魏公之清修雅尚可以廉贪敦薄要皆无愧士论惜乎二公尝请老而不得近为南京十三道官诋其贪恋时论为之不平二公亦因是去矣噫如诸公者今何可多得耶
　　题秋胡图诗二首其一曰郎恩叶薄妾氷清郎说黄金妾不譍若使偶然通一笑半生谁信守孤灯其二曰相逄桑下说黄金料得秋胡用计深不是别来浑未识黄金聊试别来心或云后一首赵松雪作善为秋胡解纷前首不知何人作也






　　水东日记卷二
　　钦定四库全书
　　水东日记卷三
　　明　叶盛　撰
　　詹孟举篆书唐人早朝诗四纸孙叔英得之谈以宗家用笔絶泰不华王贞妇碑一题孟举二楷字皆有姓字图书印孟举篆书余独见此云
　　松江曹云西善诗画家富盛极一时其孙幼交号雪林客授孙至德家言乃祖盛时尝筑台以锡涂之月夜携客痛饮称瑶台云其侈靡至是盖元氏习俗也一乡时惟常州倪云林昆山顾玉山可相伯仲他赀富有余而文采不足者不与焉云林玉山事当别有记要之其富而不知节可为后世戒耳
　　正统十年进士登科録凡天字皆作防云出内阁意景泰中幸太学谢表内阁自为之中有管窥霄蠡测海句盖亦避天字也偶见宋宣和时禁君天等八字识者惊异事不能无感于往事焉
　　袁子英晚年惟一子生申为县吏坐累并子英徙南京以卒詹孟举挽诗曰吴门山水隔陈雷鱼鴈依然得往来书后常思洞庭橘诗中人寄陇头梅但知抱道非贪病谁道生儿是祸胎老泪尽从枯眼出西风遥洒凤凰台葛芳荪父晋仲翁能诵此诗袁宗鲁云
　　萧墅张汉杰伯庸父子一时豪俊与赵屯吴氏有姻防张吴皆元万户府官吴元年松江钱皋作乱遣人诣张请相结约为应汉杰父子毅然曰此叛贼也吾从汝叛耶大书叛贼二字黏诸所遣人之背反系其两手叱之去汉杰曾孙举能言之
　　钱知府昕初习举子业从节之游其外祖吴思庵先生作小诗遗之曰阿昕近喜习科场百里从师日夜忙老我曾闻前辈说一凭隂隲二文章钱故富家先生此诗盖惧其或至于骄而隳亦规讽之意也
　　甚矣富贵权宠之能动人也王子明冦平仲皆伟然一代人豪然天书之谬一以不能正其始一以不能正其终于二公且然其于王钦若丁谓尚奚责焉
　　至讷无言福严寺僧善词翰所交皆一代名人赵松雪冯海粟柯丹丘郑尚左陈众仲最后亦钱惟善辈有诗文真迹在孙叔英家无言卷尚留寺中者也
　　福严寺老僧景燮颇能诗先人极与相好尝中夜对饮时予八九嵗侍几傍僧云夜深烧烛短予应之曰话久引杯长僧大喜以予能记杜诗而予实未读杜诗也景爕瘦削有寒士气淀山释宗潮丰厚而凝重二僧为一时乡里所推先人尝云潮外而燮内云
　　杨文定公最善王检讨振张修譔益相见辄出所作就二人评有所改易即乐从公亦喜改人文字泰和陈学士当笔譔祭文公欲有所易陈忿然不平见于言色公即已之曹文襄性敏大篇下笔即成马状元尚书措词颇澁每为文襄所讥切马才介也一日饯客所序文出文襄反复余千言二王先生适在座文襄举似之曰草草冩成耳二先生看读毕佥曰才长才长诸公才学心量之不能同此亦可见
　　张仲珪先生家藏风雨归牧图杨廉夫题曰牧牛值风雨箬笠几去手不在风雨前不在风雨后为妄人改手为首幸墨迹浓淡可见不识古人用字意趣耳黄铎字希声永乐中乡贡举人尝授徒昆城自题其座隅曰非公事不入县门地叔祖手携家兄仲蠡从之学三日不授书唯命以正立必欲坚不动或怪以为问曰读书易耳为人难茍坐立未当他何望焉识者以为善教郑有林先生初作先祠客有问资价者郑对以工费之详适希声在座客退希声曰设后有问当惟举木石工价若饮食日费略之可耳盖好事须从不则恐沮其志也
　　夏忠靖公使吴中馆于文正书院之偏室夜三鼓适范氏子孙有事于中堂公闻之先期起衣冠独坐俟赞者至礼毕始就寝胡毘陵尚书凡一新服成必入朝见君后始常服见客杨东里少师一日新修防事门成戒儿曹亟治具邀杨仲举先生过饮曰门戸初辟必一君子先行仲举苏州人宋和王之后官至礼部尚书前辈之存心有如此者
　　尝过光福叶子昌家阅其谱壻陈瓘宗人梦其皆有序所録宋金紫棐恭公墓铭云塟贞山卢熊郡志有蒸山又云棐恭塟真山者疑为嫌名改蒸为真耳以予观之叶氏铭未必失实起本贞山后人讹为蒸而真又譌于刻工耶时旁多苏士有云姑苏诸山惟贞山可卜雨有云气上腾则虽晴必雨岂又以此而为蒸耶子昌与予同姓名尚有宋诰三通其二棐恭之子俅其一其外氏凌姓者云
　　邓尉山中峯东北向居人相传地名黄坟盖宋刑部尚书黄状元由墓也赠工部尚书昆山王公永和夫人卒得塟地于此勑营墓焉黄氏故物可见者一石人半身裳衣之制俨然今垒石墙上茔墙石窓一方雕刻极工致今在王氏庵中坟下石甃小河亦极齐整今于涂泥中疏出通流
　　训导吾豫景泰中膺荐至京以屡言边事兵部奏宜边用而在边久不得支俸请于吏部项侍郎曰是尝搅我兵部者何可与之尚书泰和王公曰官必有俸自须与之然竟亦莫能与也豫私计侍郎尚然尚书于公当何如然不得已乃以请于兵部于公见公牍喟然曰柰何使应荐士至此遽与准收诸公所存不同如此
　　庄伯和碛澳名医好诙谐一日李无易遣家僮持简诣伯和家僮误举伯和姓名伯和绐之曰若翁欲借药磨耳汝当负去且书片纸以复曰来人面称名姓罚防药磨两遭无易得之大笑即令仍负磨以还前辈善谑风味如此伯和子允恭诚确老医常往来吾家犹及识之李无易名庸一字无逸碛澳巨姓颇尚文学国初坐累徙云南发龙江寄亲友诗曰不识云南路今过第一关
　　【阙】　　　　　　　　　旧驿连新驿前山接后山我心无愧怍天道有时还乡间往往见无易家旧物孙叔英家有洪武初行乡饮礼诗卷余熂序赵丹林龙角鳯尾金错刀竹二幅赵松雪小蓬莱三字刻匾字本顾玉山家物顾一孙赘李字因在焉字初为村氓得之以其背断草豢豕云野水舅家中吴纪闻残帙即余得之而失去者先孺人嫁时青铜大鼻镜皆李氏物也
　　山隂花溪蒋贵达老先生显司训昆庠质实敢言一日郡守况侯钟行部侯严不可近先生遽进告曰顷见郡中新刻忠经大非是马融何如人其言何可经也众为之惊栗侯待之殊从容徐曰偶见此本改则未敢耳先生极知爱予乡试就考者众予以学未至不欲预考先生强之再三且拥予入察院门是年果止予一人在选中
　　庄瑾字公瑾号采芝龙江章氏之后晚居李墟能诗善草书学二王而硬徤骨立自成一家尤长于画师法夏珪马远盖张可观以后一人而已为人雅淡有高致日登山临水所至成趣遇知己觞咏竟日画或顷刻可成或数日不欲着一笔与同里沈梦萱先生契厚今沈氏收书迹画本特多寒山拾得像春江送别图皆不愧古人诗帖有酒熟床头雪满缸南墟书屋正春寒【阙】糟鹅掌【阙】　　　冻鳖裙等句其风致可想见也
　　松江李墟沈梦萱先生资深永乐中举略通书史吏部试招抚四裔榜纳卷独迟众请斥之尚书取卷阅其首云诗曰普天之下莫非王土率土之滨莫非王臣遽曰是何可斥也遂得终篇第优等授山东新城知县先生弱冠娶毘陵大族邹氏诣谢妇翁出名画命题即走笔一律其警联有玉沙十里江村暮铁笛一声烟雨秋之句吴思庵先生举堪任风宪试河清论起语中庸曰致中和天地位焉万物育焉两事颇相论今思庵集不载程明道先生外舅彭侍郎思永行状云蜀人以交子贸易藏腰间盗善以小刃取之稠人中如己物公捕获盗人使疏其党得十余辈黥流之盗遂絶此即今京师小李之小李云者意其为昔时此贼之首犹徤讼者所云邓思贤耳
　　朱文公答巩仲至曰用韵多所未晓古韵虽有此例然在今日却恐不无讹谬之嫌耳然林与兴叶亦是秦语以兴为韵乃其方言终非音韵之正今蜀人语犹如此盖多用鼻音也又题黄叔垕楚辞协韵谓傅景仁云汉书高惠功臣侯表符与昭韵西南夷两粤传区与骄韵盖本大招昭与遽同韵王岐公集铭诗中用遽字入招韵政出此耳盖字之从处声者平读音皆为疆然则大招之遽当自疆而为乔乃得其读也公又有楚辞辩证上下卷此论尤多学者不可不知
　　予在邑庠时庠友吴芳廷实家畦菜得故冢志石见题云高平郁氏之墓政和六年塟常熟医学训科郁鼎智其家相传先世塟昆山高平桥西但不知其处耳至是得墓铭拓本与谱合欲讼之官由是墓归郁氏至今封树蔚然景泰中进士蓟州钱源者尝以公事至昆访其祖垅钱云闻之乃祖吾家坟在学西北故郁氏姻也学西北郁氏墓旁虽多地据地者以无所于考不可得沈通理为出其家藏杂録诗文小册有洪武七年县人卢熊所作钱瑞妻章氏墓铭一通其文曰塟县治西南郁氏先茔之东北据地者始无可辞钱且访郁考其故谱乃知郁之壻有钱道判官郁衰有功于郁郁因以一子后之冒钱姓云两家今通谱此二事出一家固甚竒亦可见墓文之不可无也
　　定襄伯郭登治大同廉而尚谋有古良将风一日敌兵迫城下人心汹汹自登城视师酣战间马溺于前左右急呼用草裹去公笑曰草菓好吃鸡生也此亦能示整暇以安人心
　　余尚书茂本熂父尝为镊工茂本既贵毎造谢隣曲不遇辄曰烦为道余待诏儿来拜也盖吴俗称镊工为待诏云人以是贤之茂本美风姿有俊才为县学生御史行香见茂本曰此子外材好内材何如茂本应声曰熂有诗八句其首句曰外材争似内材高余不能记又一日茂本方与诸生会馔一微行老御史坐明伦堂诸生出见御史曰黄米饭香青菜熟诸生有能对此者乎茂本应声曰白头人老赤心存
　　范啓东言长公于书独重云间沈度于画最爱永嘉郭文通以度书丰温润郭山水布置茂密故也有言夏珪马远者辄斥之曰是残山剰水宋僻安之物也何取焉暹之内父钱唐蒋晖字法欧阳率更多清劲屡不称防晖官久不进亦坐是云
　　霹于边墩高处歳恒有之震死者或不闻其人其击屋柱桅竿之常见其破处有痕似铁线路或云蛰龙所藏或云龙变化而起又或云毒虫被击皆不可知又云雷神极巧如人被击火或烧其着体衣一层无遗其外衣仍存若一或竹骨皆化惟盖柄则皆如故如击塔庙数佛并坐其一粉碎其傍诸佛俨然亦有移置他处者此甚多惟击发之时雨辄骤辄有火有硫黄气此则皆然也先儒于此成说多矣而亦不悉其故岂亦以神不当语故耶
　　中贵有再造营火者珍珠皆灰化玉器窑器或裂或变浅黑色惟诸色鸦鹘石愈精明
　　尝见胡毘陵应酬诗文藁皆片纸满书闻其虽破纸少许见辄用补窻罅不弃也今日闻王盐山凡属公牒藁皆用所受外封既誊毕既以作绳绞仍渍以剰蜡俾照夜皆俭德云予每作书牍或冩鄙作字误辄涂改有所更易辄令人洗虽不喜涂洗然终不忍易他纸岂亦性然哉
　　文章家误用古人爵谥文意字义近世虽名人不免熊敬方胡祭酒皆以程明道所答御史之问为御史马状元陈侍郎以余襄公为忠襄许道中诗多以擅场为擅扬之是也


　　水东日记卷三
　　钦定四库全书
　　水东日记卷四
　　明　叶盛　撰
</div>
    <div class="pagination">
<span class="current-page">1</span><a href="水东日记_page2.html">2</a><a href="水东日记_page3.html">3</a><a href="水东日记_page4.html">4</a><a href="水东日记_page5.html">5</a><a href="水东日记_page6.html">6</a><span>...</span><a href="水东日记_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
