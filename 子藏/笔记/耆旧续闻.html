<!DOCTYPE html>
<html>
<head>
    <meta charset="UTF-8">
    <title>耆旧续闻 - 第 1 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耆旧续闻 - 第 1 页/共 3 页</h1>
    <div class="content">　　钦定四库全书　　　　　子部十二
　　耆旧续闻　　　　　　　小説家一【杂事之属】提要
　　【臣】等谨案耆旧续闻十卷原本题曰南阳陈鹄录正又一本题陈鹄西塘撰盖南阳人而号曰西塘者特其时代爵里已不可考书中载有陆防辛弃疾诸人遗事又自纪尝与知辰州陆子逸游则开禧以后人也所录自汴京故事及南渡后名人嘉言懿行捃拾颇多间或于条下夹注书名及所説人名字盖亦襍采诸家説部及名流谈论而成其间如政和三年与外弟赵承国论学数条乃出吕好问手帖而入之诸条中颇不可辨又称朱翌为待制公陆轸为太傅公沿用其家语不复追改皆体例之未审者然南渡以后故家遗老文献犹存故鹄所闻见多元祐诸贤之绪论其于诗文宗防徃徃片言居要颇足以开悟后学又如驳苕溪渔丛话议东坡卜筭子词之非据宋祁奏议摘欧阳修撰薛政墓志之误俱殊有考据非同剿説虽丛谈琐语间伤冗襍不伦而可采处亦复不少固
　　谈艺者所取资也乾隆四十四年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀








　　钦定四库全书
　　耆旧续闻卷一　　　　　　宋　陈鹄　撰
　　朱司农载上尝分教黄冈时东坡谪居黄未识司农公客有诵公之诗云官闲无一事蝴蝶飞上阶东坡愕然曰何人所作客以公对东坡称赏再三以为深得幽雅之趣异日公徃见遂为知已自此时获登门偶一日谒至典谒已通名而东坡移时不出欲畱则伺颇倦欲去则业已逹姓名如是者乆之东坡始出愧谢乆之意且云适了些日课失于探知坐定他话毕公请曰来先生所谓日课者何对云抄汉书公曰以先生天才开卷一览可终身不忘何用手抄耶东坡曰不然某读汉书至此凡三经手抄矣初则一段事抄三字为题次则两字今则一字公离席复请曰不知先生所抄之书肯幸教否东坡乃命老兵就书几上取一册至公视之皆不解其义东坡云足下试举题一字公如其言东坡应声輙诵数百言无一字差缺凡数挑皆然公防叹良乆曰先生真谪仙才也他日以语其子新仲曰东坡尚如此中人之性岂可不勤读书耶新仲尝以是诲其子辂叔云
　　中书待制公翌新仲甞言后学读书未博观人文字不可轻诋且如欧阳公与王荆公诗曰翰林风月三千首吏部文章二百年荆公答曰他日若能窥孟子终身安敢望韩公欧公笑曰介甫错认某意所用事廼谢朓为吏部尚书沈约与之书云二百年来无此作也若韩文公迨今何止二百年耶前后名公诗话至今博洽之士莫不以欧公之言为信而荆公之诗为误不知荆公所用之事乃见孙樵上韩退之吏部书二百年来无此文也欧公知其一而不知其二故介甫甞曰欧公坐读书未博耳虽然荆公亦有强辨处尝有诗云黄昏风雨满园林残菊飘零满地金欧公见而戏之曰秋英不比春花落语诗人仔细吟荆公闻之曰永叔独不见楚词夕餐秋菊之落英耶殊不知楚词虽有落英之语特寓意朝夕二字言吞隂阳之精蘂动以香静自润泽尔所谓落英者非飘零满地之谓也夫百卉皆雕落独菊花枝上枯虽童孺莫不知之荆公作事动輙引经为证故新法之行亦取合于周官之书其大槩此尔
　　待制公十八嵗时甞作乐府云流水泠泠断桥斜路横枝亚雪飞下全胜江南画白璧青钱欲买春无价归来也风吹平野一防香随马朱希真访司农公不值于几案间阅见此词惊赏不已遂书于扇而去初不知何人作也一日洪觉范见之叩其所从来朱具以告二人因同徃谒司农公问之公亦愕然客退从容询及待制公公始不敢对既而以实告司农公责之曰児曺读书正当留意经史间何用作此等语耶然其心实喜之以为此児他日必以文名于世今诸家词集及渔隐丛话皆以为孙和仲或朱希真所作非也正如咏折叠扇词云宫纱蜂趂梅寳扇鸾开翅数折聚清风一捻生秋意揺揺云母轻袅袅琼枝细莫解玉连环怕作飞花坠余甞亲见藁本于公家今于湖集廼载此词盖张安国尝为人题此词于扇故也大抵公于文不茍作虽游戱嘲谑必极其精妙尝咏五月菊词云玉台金盏对炎光全似去年香有意庄严端午不应忘却重阳菖蒲九节金英满把同泛瑶觞旧日东篱陶令北窓正卧羲皇又与秦师垣启鸡鸣函谷孟尝由是以出闗雁落上林属国已闻于归汉葢秦使北见留未几纵还既而金人复悔遣骑兵追之已无及矣公之用事亲切多此遂得擢用吕伯恭先生尝言徃日见苏仁仲提举坐语移时因论及诗苏言南渡之初朱新仲寓居严陵时汪彦章南迁便道过新仲值清明朱送行诗云天气未佳宜且住风波如此欲安之盖用颜鲁公帖及谢安事语意浑成全不用事二十年欲效此体用意不到比作陆仲髙挽章偶然得之云残年但愿长相见今雨那知更不来盖用杜子羙诗句但使残年饱吃饭只愿无事常相见及秋述常时车马之客旧雨来今雨不来亦不觉用事也恐可庶几焉乃知待制公之诗在当时已为前辈所推重如此苏训云有问刘元城先生吾犹及史之阙文也有马者借人乗之今亡矣夫先儒説此多矣但难得经防贯穿元城曰子但熟味及字与亡字自然意贯有马者借人乗之便是史之阙文夫有马而借人乘之非难底事而史且载此必是阙文及如见之谓圣人在衰周犹及见此等史存而不敢削亦忠厚之至后人见此语颇无谓遂从而削去之故圣人叹曰今亡矣夫盖叹此句之不存也故圣人作春秋于郭公夏五皆存之于经者盖虑后人妄意去取失古人忠厚之意书之所以示训也故先生尝言其正也方其义也君子敬以内义以方外当为正以内能悦诸心能硏诸侯之虑当为能硏诸虑如此者五经中极多前辈恐倡后生穿凿之端故不敢著论若或为之倡后生竞生新意以相夸尚六经无全书矣其害甚于无人论説之时此前軰所以谦重姑置之不可言也此正有得于圣人阙文之意又问汉之四皓扬子云尝称其羙行子云于髙帝世为近必其事之不可诬者司马温公作通鉴削而去之以为髙祖不废太子者但以大臣皆不从恐身后赵王不能独立故不为耳岂山林四叟片言能柅其事哉若四叟实能制髙祖使不废太子是留侯为子立党以制其父留侯岂为是哉此特辩士欲夸大其事故云司马迁好竒多爱而采之今皆不取斯言果然否元城曰此殆有深意老先生作通鉴欲示后劝戒之意正如子夏问巧笑倩兮美目盼兮素以为绚兮夫子既告之绘事后素又发起予之叹至于删诗则削而去之今硕人诗之二章无素以为绚兮一句盖礼与生俱生不可后也子夏疑之曰礼后乎故夫子许其可与言诗若此又不可以槩论【曾原伯云】
　　曾文清公吉甫三孔出也少从诸舅游见元城先生谈论间多及论语其言曰知之为知之不知为不知是知也真实处便是真知才以不知为知必是欺伪的人如此则所防者多矣故老先生常守一个诚字又云诚自不妄语中入盖为是也又曰民可使由之不可使知之如此则大有识义理者岂可禁之使勿知殊非人皆可以为尧舜途人可以为禹之意盖当熟味使字如孟子言梓匠轮舆能与人以规矩不能使人巧之义圣人能以理晓人至于知处贵乎自得非口耳所授故曰人莫不饮食也鲜能知味也
　　陆太傅轸防稽人神采秀异好为方外游七嵗犹不能语一日乳媪携至后园俄而吟诗曰昔时家住海三山日月宫中屡徃还无事引他天女笑谪来为吏在人间后仕至兵部郎官力请老归稽山宋元宪公杜祁公一时名胜皆有送行诗篇中多及神仙之事盖公之雅志也公晚年専意炉鼎丹将成偶一日妻夫人因事怒击碎其丹化为鹤飞去尝视诸孙中指农师之弟倚承奉公曰此儿有仙风道骨
　　承奉公倚少无宦情家人勉其从吏初为余杭尉沿檄出邑道逢一皓髪翁遽下拜之翁趋避公随其所之翁知其势不可辞遂曰尊官何以知某为异人公曰凡人行皆有影惟公独无所以知之翁曰尊官所欲学者何术耶贫道有黄白之术当奉曰不愿又欲授以黄帝房中秘术皆不愿翁曰然则尊官所欲者何曰所愿延年益夀神仙之术尔翁遂授以秘诀同行里许忽不见公即弃官径归其家筑草堂三间于家侧日夜寝处其中独一老兵执役每日濯其冠则更之老兵不执役则屛于舎外常闻其中若有对语者近聼之则寂然如是者四十余年虽去家跬步未尝过而问焉一日忽召其子令扫洒具朝衣香案其子怪问其故公曰少顷有召命至矣已而果召公赴阙翁谢防毕辞命复入草堂其后将终谓其子曰死生如旦昼勿以为念笑坐而逝先一夕天庆观羽士梦有神人告之曰陆某廼河伯水官交代急遣骑迎之是夜天大雨水暴涨浸没其家三尺许家人登避救死不暇沃及公尸顷刻水退舁敛轻如则公为水仙矣
　　太傅公尝守防稽上元夕放灯特盛于时士女骈阗有一士人从贵官幕外过见其女乐甚都注目乆之观者狎至触堕其幕贵官者执士人以闻于府公呼而责之曰为士不克自检何耶对曰观者皆然径自脱去独某居后所以被辱公观其应对不凢必是佳士因谓曰子能赋此斑竹诗当子罪盖用斑竹为幕也士人索笔落立就其诗曰春风摵摵动帷綉户朱门镇日垂为爱好花成片段故教髙节有参差又曰昔年珠泪裛虞姬今日侯门作妓衣世事乗除毎如此荣华到底是危机公览诗大奇之延为上客
　　吕紫防居仁尝云大凢为文必要悟入处悟入处必自工夫中来非侥幸可得也如老苏之于文鲁直之于诗盖尽此理

　　耆旧续闻卷一
　　钦定四库全书
　　耆旧续闻卷二　　　　　　宋　陈鹄　撰
　　陆辰州子逸左丞农师之孙太傅公之元孙也晚以疾废卜筑于秀野越之佳山水也公放傲其间不复有荣念客到终日清谈不倦尤好语及前辈事纚纚倾人聼余尝登门出近作赠别长短句以示公其末句云莫待柳吹绵栁绵时杜鹃公赏诵乆之是后从游颇宻公尝谓余曰曽防东坡贺新郎词否余对以世所共歌者公云东坡此词人皆知其为佳但后攧用榴花事人少知其意某尝于晁以道家见东坡真迹晁氏曰东坡有妾名朝云榴花朝云死于岭外东坡尝作西江月一阕寓意于梅所谓髙情已逐晓云空是也惟榴花独存故其词多及之观浮花浪蘂都尽伴君幽独可见其意矣又南歌子词云紫陌寻春去红尘拂面来无人不道防花囬惟见石榴新蘂一枝开氷簟堆云髻金罇灔玉醅绿隂青子莫相催留取红巾千防照池台意有所属也或云赠王晋卿侍儿未知其然否也
　　余谓后辈作词无非前人已道底句特善能转换尔三山老人语録云从来九日用落防事东坡独云破防多情却恋头尤为竒特不知东坡用杜子美诗羞将短髪还吹防笑倩旁人为整冠近日陈子髙作谒金门云春满院飞去飞来燕红雨入寒不卷小屏山六扇乃花间集和凝词拂水飞来去燕曲槛小屏山六扇赵徳庄词云波底夕阳红湿红湿二字以为新竒不知盖用李后主细雨湿流光与花间集一踈雨湿春香愁红湿辛幼安词是他春带愁来春归何处却不解带将愁去人皆以为佳不知赵徳庄鹊桥仙词云春愁元自逐春来却不肯随春归去盖徳庄又体李汉老杨花词蓦地便和春带将归去大抵后之作者徃徃难追前人盖唐词多艶句后人好为谑语唐词多冷曲后人増为大拍又况屋下架屋陈腐冗长所以全篇难得好语也公之词于曲编独瑞鹤仙脸霞红印枕之句有和李汉老呌云吹断横玉词语髙妙惜其不于世其词云黄橙紫蠏暎金壶防灔新醅浮绿共赏西楼今夜月极目云无一粟挥麈髙谈倚栏长啸下视鳞鳞屋轰然何处瑞龙声喷蕲竹何况露白风清银河澈汉髣髴如悬瀑此景古今如有价岂惜明珠千斛灏气盈泠风入袖只欲骑鸿鹄广寒宫殿防人顔似氷玉观公之词亦可以知其风流醖借矣
　　黄鲁直防东坡道人黄州所作卜子词云语意髙妙似非吃火烟食人语此真知东坡者也盖拣尽寒枝不肯栖取兴鸟择木之意所以谓之髙妙而苕溪渔隐诗话廼云鸿雁未尝栖宿枝惟在田野苇丛间此亦语病当为东坡称屈可也又古词水竹旧院落樱笋新蔬果葢唐制四月十四日堂厨百司厨通谓之樱笋厨此乃夏初词正用此事而丛话乃云莺引新雏过而以樱笋为非岂知古词首句多是属对而樱笋事尤切时耶赵右史家有顾禧景蕃注东坡长短句真迹云按唐人词旧本作试教弹作忽雷声盖乐府杂录云康昆仑尝见一女郎弹琵琶发声如雷而文宗内库有二琵琶号大忽雷小忽雷郑中丞尝弹之今本作辊雷而傅干注亦以辊雷为证考之记无有又云余顷于郑公实处见东坡亲迹书卜子断句云寂寞沙洲冷今本作枫落吴江冷词意全不相属也又南歌子云游人都上十三楼不羡竹西歌吹古杨州十三间楼在钱塘西湖北山此词在钱塘旧注云汴京旧有十三楼非也曩见陆辰州语余以贺新郎词用榴花事乃妾名也退而书其语今十年矣亦未尝深考近观顾景蕃续注因悟东坡词中用白团扇瑶台曲皆侍妾故事按晋中书令王珉好执白团扇婢作白团扇歌以赠珉又唐逸史许澶暴卒复寤作诗云晓入瑶台露气清坐中惟见许飞琼尘心未尽俗縁重十里下山空月明复寝惊起改第二句云昨日梦到瑶池飞琼令改之云不欲世间知有我也按汉武帝内所载董成许飞琼皆西王母侍儿东坡用此亊乃知陆辰州得榴花之事于晁氏为不妄也本事词载榴花之事极鄙俚诚为妄诞
　　徐师川云东坡橄榄诗云纷纷青子落红盐盖北人相以为橄榄树髙难取南人用盐擦则其子自落今南人取橄榄虽不然然犹有此语也东坡遂用其事正如南海子鱼出于莆田通应王祠前者味最胜诗人遂云通印子鱼犹带骨又云子鱼俎上通三印盖亦者之讹也世只疑红盐二字以为别有故事不知此只本草论盐有数种北海青南海赤橄榄生于南海故用红盐也又太平广记云交河之间平碛中掘数尺有戎盐红紫色味颇甘本朝建炎间亦有贡红盐者红盐字雅宜用之
　　韩退之文浑大广逺难窥测柳子厚文分明见规模次第学者当先学柳文后熟读韩文则工夫自见
　　韩退之答李翺书老苏上欧阳公书最见为文飬气妙处西汉自王褒以下文字専事词藻不复简古而谷永等书杂引经无复已见而古学逺矣此学者所宜深戒
　　学文须熟防韩栁欧苏先见文字体式然后更考古人用意下句处
　　学诗须熟防老杜苏黄亦先见体式然后遍考他诗自然工夫度越过人
　　学者须做有用文字不可尽力虚言有用文字议论文字也议论文字须以董仲舒刘向为主周礼及新序説苑之皆当贯串熟考则做一日便有一日工夫后生学问且须理防曲礼少仪等学洒扫应对进退之事及先理防尔雅训诂等文字然后可以语上下学而上逹学者当以质为本孔子曰质而好义孟子曰不则道不见我且之放勲曰匡之之孟子曰以飬而无害楞严经亦言三世诸佛皆以心成等正因地不果招迂曲维摩经言心是菩萨净土厯观古人为学只是一个字学者不可忘也
　　学问当以孝经论语孟子中庸大学为主此数书既深晓然后専治一经以为一生受用【説受用已是不是只要成自己之性而已】大凡为学须以见贤为主孟子言友一乡之善士至友天下之善士孔子言事其大夫之贤者友其士之仁者所谓贤者大须取舎分明不可二三易所谓定其交而后求者是也既能见贤须尊贤若但见而不能尊则与兽畜无异今人于有势者则能屈而于贤者不能尊是未之熟思韩退之作师説曲中今世人之病大抵古人以为荣今人以为耻于不能尊贤之是也
　　威仪辞令最是古人所谨春秋时人以此定吉凶兴衰曽子临死以此等事戒孟敬子此等事最宜留意最是君子养成处
　　作文不可强为要须遇事乃作须是发于既溢之余流于已足之后方是极头所谓既溢已足者必从学问该博中来也
　　后生为学必须严立课程必须数年劳苦虽道途疾病莫可少渝也若是未能深晓且须广以文字淹渍乆乆之间自然成熟
　　古来语文章之妙广偹众体出竒无穷者惟东坡一人极风雅之变尽比兴之体包括众作本以新意者惟豫章一人此二者当永以为法
　　老苏作文真所谓意尽而言止也学者亦当细观老杜歌行并长韵律诗切宜留意
　　外弟赵承国至诚乐善同辈殆未见其比盖其性质甚良不可以他人语也若少加雕琢少下勤苦便当不愧古人政和三年四月相遇于楚州寳应求余论为学之道甚勤因录余之闻于先生长者本末告之随其所问信笔便书不复铨次当更求充之老人印证也
　　古人年长而为学者多矣但防用功多与寡耳近时司马子立年逾二十不甚知书人多以为懦弱后更激励苦学不舎昼夜从伊川张思叔诸人讲求大义数年之间洛中人士翕然称之向之笑者皆出其下此学之不可以已也承国既以余言为然便当有力行之实临川羡鱼不如退而结网此眞要语也东莱此帖今藏承国之家承国乃侍讲荥阳公之外孙也
　　慈圣光献大渐上纯孝欲肆赦后曰不须赦天下凶恶但放了苏轼足矣时子瞻对吏也后又言昔仁宗防贤良归喜甚曰吾今日又为子孙得太平宰相两人盖轼辙也而杀之可乎上悟即有黄州之贬故苏有闻太皇太后服药诸诗及挽词甚哀
　　王嵎升之少从东坡学甚俊敏东坡既除西掖乃以古槐简赠嵎曰此笏曽奉制防入三等曾召对议事不合而逐曾对御史诏狱曾不试除正字毋轻吾笏
　　宣和间重华葆眞宫【曺王南宫也】烧灯都下癸卯上元舘职约集而蔡老携家以来珠翠阗溢僮仆杂行诸名士几遭排斥已而步过池北游人纵观时少蓬韩驹子苍咏小诗曰玉作芙蓉院院明博山香度小峥嵘谁言水北无人到亦有槃勃窣行
　　陈无已少有誉曾子固过徐徐守孙莘老荐无已徃见投贽甚富子固无一语无已甚惭诉于莘老子固云且读史记数年子固自明守亳无已走泗州间携文谒之甚欢曰读史记有味乎故无已于文以子固为师元祐初东坡率莘老李公择荐之得徐州教授徙颍州东坡出守无已但呼二丈而谓子固南丰先生也过六一堂诗略云向来一瓣香敬为曾南丰世虽识孙行名在恶子中斯人日已逺千嵗幸一逢吾老不可待露草泣寒蛩盖不以东坡比欧阳公也至论诗即以鲁为师谓豫章先生无已晚得正字贫且病鲁荆州十诗曰闭门觅句陈无已对客挥毫秦少游正字不知温饱未春风吹泪古藤州无已殊不乐以闭门覔句为歉又与死者相对为恶未几果卒也


　　耆旧续闻卷二
　　钦定四库全书
　　耆旧续闻卷三　　　　　　宋　陈鹄　撰
　　大观初上元赐诗曰午夜笙歌连海峤春风灯火过隍中羣臣应制皆莫及独有府尹宋乔年诗云风生阊阖春来早月到蓬莱夜未中乃赵防之子雍代作也雍少学于陈无已有句法
　　陈恭公执中当国时曾鲁公由修起居注除待制羣牧使恭公弟妇玉冀公孙女曾出也嵗旦拜恭公恭公迎谓六新妇曾三除从官喜否王固未甞归外家輙答曰三舅甚荷相公収录但太夫人不乐责三舅曰汝三人及第必是全废学丞相婣家偹知之故除待制也恭公黙然未几改知制诰葢恭公不由科举失于夷攷也女子之警敏有如此者
　　晁无咎闲居济州金乡葺东皋归去来园楼观堂亭位置极潇洒尽用陶语名之自画为大图书记其上书尤妙始无咎请开封解蔡儋州以魁送又叶梦得舅也故比诸人独获安便甞以长短句曰摸鱼儿者寄蔡蔡赏叹每自歌其羣从之道语余梦无咎监池州税何祥也而吏部调知逹州张无尽改泗州言者论罢令赴通州无咎不乐舣舟収税亭下以疾不起而蔡梦果有数乎晁咏之之道美叔子竒士也宏词第一人负其才可凌厉要途以元符封事废有诗曰元年四月朔日食国有赦又有已失青云空老去之语后为西京筦库蔡元度留守稍礼之以系籍不能荐忽谓晁曰如子之才何必上书之道罔措徐曰只是没处顿文章蔡亦大笑之道年四十余终朝请郎而已
　　许尚书光凝君谋论本朝内制惟王岐公华阳集最为得体盖禹玉仕早逹所与唱和无四品以下官同朝名臣非欧阳公与王荆公铭其者徃徃出禹玉手髙二王狄武襄碑尤有史法而贵气粲然君谋岐公壻也黄鲁少有诗名未入舘时在叶县大名吉州太和徳平诗已卓絶后以史事待罪陈留偶自编退听堂诗初无意尽去少作胡孺少汲建炎初帅洪州首为鲁诗文为豫章集命洛阳朱敦儒山房李彤编集而洪炎玉文専其事遂以退听为断以前好诗皆不収而不用吕汲老杜编年为法前后参错殊抵牾也反不如姑胥居世英刋东坡全集殊有叙又絶少舛谬极可赏也庐陵守陈诚虚中刋欧阳公居士集亦无伦次葢不知编摩之体耳
　　祖宗故事凡仆射使相宣徽使皆判州府宣和初余丞相以少保武威军节度使知福州有司失之也靖康初白丞相请外特进大观文时李河内公士美当国考故事除判夀春府建炎四年吕相及刘少傅光世皆以使相分镇江浙吕知池州刘知镇江府又失之也吕以使相罢平江事不加食邑实食封亦非故事
　　陈述古诸女亦多有文有适李氏者从其夫任晋寜军判官部使者以小雁屏求诗李妇自作黄鲁小楷题二絶于其上蓼淡芦欹曲水通几容与对西风扁舟阻向江乡去却喜相逢一枕中曲屏谁画小潇湘雁落秋风蓼半黄云淡雨疎孤屿逺防令清梦绕寒塘林文节子中帅并门席间与幕府唱和有徐姓帅属忘其名内子能诗林公毎出首唱徐宻写韵归众方操觚内子诗已来必可观也一日幕府有醉起舞者时和林公藜字其诗曰幕中舞客呈雊帐下牙兵困蒺藜又送属官徃除监司林公押僚字徐妇和曰华衮自宜还旧物绣衣先见冠同僚监司故相家也林公甚赏之程文简公就试梦观音从天乗防车下防惊乃旌旂车辂事果试徳车结旌赋平生五更诵观音菩萨数百遍其后老年亦不废
　　蔡绦作西清诗话载江南李后主临江仙云围城中书其尾不全以余考之殆不然余家藏李后主七佛戒经又杂书二本皆作梵叶中有临江仙涂注数字未甞不全其后则书李太白诗数章似平日学书也本江南中书舎人王克正家物后归陈魏公孙世功君懋余陈氏壻也其词云樱桃落尽春归去蝶翻轻粉飞子规啼月小楼西玉钩罗帐惆怅暮烟垂别巷寂寥人防后望残烟草低迷炉香闲袅鳯凰儿空持罗带囬首恨依依后有苏子由题云凄凉怨慕眞亡国之声也
　　嘉祐治平间韩氏吕氏人望成矣议者谓魏公老置辅非韩即吕故王介甫结韩持国又因持国以结子华持国入政府毎言介甫知经术可大用神宗初政即以学士召又与子华同入爰立遂用晦叔为中丞已而不合虽子华竭力弥缝亦不乐而持国晦叔几若世仇然介甫防时与曾子固甚欢曾又荐于欧阳公既贵而子固不屈故外近二十年元丰末方召用又毎于上前力诋子固与苏子瞻日録可考也
　　介甫晚归钟山有诗曰穰侯老擅关中事常恐诸侯客子来我亦暮年专一壑毎逢车马便惊猜此盖平生之志非特丘壑之间也赵伯山云
　　评者谓羊欣书如婢作夫人举止羞澁不堪位置而世言米芾喜效其体盖米法欹侧颇恊不堪位置之意闻薛绍彭尝戏米曰公效羊欣而评者以婢比欣公岂俗所谓重儓者耶
　　世传米芾有洁病初未详其然后得芾一帖朝靴偶为他人所持心甚恶之因屡洗遂损不可穿以此得洁之理靴且屡洗余可知矣又芾方择壻防建康叚拂字去尘芾择之曰既拂矣又去尘眞吾壻也以女妻之又一帖云承借剰员其人不名自称曰张大伯是何老物輙欲为人父之兄若为大叔犹之可也此岂以文滑稽者耶
　　米芾得能书之名似无负于海内芾于眞楷篆不甚工惟于行草诚入能品以芾収六朝翰墨副在笔端故沉着痛快如乗骏马进退裕如不须鞭勒无不当人意然喜效其法者不过得外貌髙视濶歩气韵轩昂未防其中六朝妙处醖酿风骨自然超逸也
　　本朝承五季之后无复字画可称至太宗皇帝始搜罗法书偹尽求访当时以李建中字形瘦徤姑得时誉犹恨絶无秀异至熈丰以后蔡襄李时雍体制方入格律不为絶赏苏黄米蔡笔势澜翻各有趋向前此诸人直与草木俱腐者矣
　　徽庙尤喜书立学养士惟得杜康稽一人余皆体放了无神气因此念东晋渡江后犹有王谢而下朝士无不能书以擅一时之誉彬彬盛哉至若绍兴以来杂书游丝书惟钱塘吴説篆法惟信州徐兢亦皆碌碌可叹其也
　　本朝自建隆以后平定僣伪其间法书名迹皆归秘府先帝时又加采访赏以官联金帛至遣使询访颇尽采讨命蔡京梁师成黄冕軰编真赝纸书缣素偹成卷帙皆皁鸾鹊水锦褾裭白玉珊瑚为轴秘在内府用大观政和印章其间一印以秦玺书法为寳后有内府印标题品次皆宸翰也舍此标轴悉非珍藏其次储于外秘余自渡江无复钟王眞迹间有一二以重赏得之标轴字法亦显然可騐【髙宗御书赐曹勋】
　　仁庙将欲封皇女下崇文院检寻典故王洙等言唐制封公主有以郡国名者有以美名者文皇幼女在宫有晋阳之号若明皇永穆常芬唐昌太华皆为美名乃诏封长女福康公主次女崇庆公主盖用明皇故事也国朝命妃未尝行册礼然故事须防方以诰授之凡防诰皆自学士院待诏书词送都堂列三省御官告院用印然后进入庆厯间加封张贵妃时宋翰林当制宣麻毕宋止就写告取官诰院印用之遽封以进妃宠方盛欲行册命之礼怒掷地不肯受宋祁落职知许州乃令丁度撰文行册礼宋氏子弟云元丰末东坡赴阙道出南都见张文定公方平因谈及内庭文字张云二宋某文某文甚佳忘其篇目惟记一首是张贵妃制坡至都下就宋氏借本防宋氏诸子不肯出谓东坡滑稽万一擿数语作诨话天下传为口实矣张贵妃制今见本集
　　宋子京素有士望而才髙为众所媢竟不至两地初在翰苑时兄莒公执政一日对昭陵天顔不怿乆乃曰岂有为人兄而不能诏其弟乎莒公知者因答云臣兄弟才薄非据冐荣过分方俟乞外昭陵曰甚好取将文字来对毕同时上章告退已而莒公守维扬子京守夀春凡贵臣出守朝辞例有颁赐子京造下遂入朝辞榜子宰相吕许公于漏舎呼阁门询之曰宋学士甚日朝辞阁门云已得班许公于是愕然曰敏哉葢欲于谢辞截其颁赐也子京辞退到都堂叙述兄弟乆叨至庇今兹外扬夀相去不逺尽出陶镕之恩许公曰更三年后相见此语宋氏子弟云宋子京知定州日作十首听説中山好其一云听説中山好韩家阅古堂画图新将相刻石好文章有于韩魏公者魏公于是亦不喜之欧阳文忠撰薛政墓志云明道二年章献明肃太后欲以天子衮冕见太庙臣下依违不决公独争之曰太后必王服见祖宗何而拜乎太后不能夺为改他服则是太后不以衮冕谒庙而宋景文公奏议乃云太后晩节吝于还政弗及永图厌内阃之靓闲乐外朝之焜照执镇圭乗大辂垂十二旒之冕十二章之衮率百官陈万骑跪奉币瓉厯见祖宗古来未闻典礼不载此亦一之咎所共知也盖是时有防差赴编修明道叅谢宗庙记所检讨校勘故宋公奏议如此然则墓志又不足据此事正与东坡记欧阳公作范文正神道碑相碑载章献太后临朝时仁宗欲率百官朝正太后范公力争乃罢其后轼先君修太常因革礼求之故府而朝正案牍具在本末无谏止之事而有已行之明騐先君质之于文忠文忠曰文正实谏而卒不从墓碑误也当以案牍为正余谓文忠于志不茍作况一时耳目所闻覩二事岂皆误耶盖所以书于墓志者不欲开后世弱人主强母后之渐而公文必传于不朽其为戒深矣
　　耆旧续闻卷三
　　钦定四库全书
　　耆旧续闻卷四　　　　　　宋　陈鹄　撰
　　阆州有三雅池潘逺记闻云古有修此池者得三铜器状如酒杯各有二篆曰伯雅曰仲雅曰季雅或谓刘表一子好酒尝制三爵大曰伯雅受一斗次曰仲雅受七升小曰季雅受五升赵徳麟云恐是盛酒器非饮器也余以问曽存之存之言古人躯干大升合小王仲弓伤寒证治论汤剂注云古方三两当今一两三升当今一升然则存之之言信矣余按广韵防字注云酒器防雅同音则防字盖借用三雅乃酒杯也无可疑者
　　过曽大中书室因论法帖载孙权遣方士取鱼作脍人皆不解鱼作图音读靖康元年余以事至合流镇见人壁间有唐明皇御注道徳经终日行而不离重辎字偏旁作图乃悟为鲻也然则考古者不可不博也
　　天禧元年八月勅自今两省谏舎宗室将军以上许乗狨毛暖座余悉禁止仍絶采捕此乃防座之始也
　　故刑部尚书胡尝语云祖宗时舘职暑月许开角门于大庆殿廊纳凉因石曼卿酒扣殿求对寻有约束自后不得复开矣
　　故事舘职每洛阳贡花到例赐百朶并赐南库法酒此二者麟台故事不载因并志之
　　曽元忠谏议云先朝官即兼修日厯日御上但称兼著作无郎字
　　庆厯二年西方用兵张安道奏议乞并枢宻院归中书因除昭文相吕申公兼判枢宻院事集贤相章郇公兼枢宻使而加晏元献同平章事依旧枢宻使时宋元宪知维扬王荆公为佥判代作贺启三首内昭文一首宋公别撰涂抹殆遍前辈于礼仪语言间谨重如此宋氏稿副尚存顷获观之乃具録焉荆公启云恭审肃被宠灵司枢要伏惟庆慰窃以安危所系文武相须眷注意之殊特崇仰成之异礼至若万务通于四海二柄萃于一门简在休辰职繇全徳恭以昭文相公风华博照天韵雄成挟旦奭之谋谟袭韦平之系胄逢辰鼎盛序爵弥髙清议被民卓冠一时之杰丰规振俗遄跻三代之隆嗟彼羗豪警吾邉吏有严天讨爰止王师上方深拱以倚平博谋而取重畀兹全贵钦着壮猷舆诵所同岩瞻惟允昔馈通函谷系沛邑之宗臣威被匈奴实汉家之良相宜今具美与古兼徽某夙附末光雅颂善庇伏藩城而待罪隐若自安占宿邸之移文跫然滋喜依归之素有过等夷宋公自作启云右某启近得本州进奏院状报伏承诞膺明制兼管鸿枢伏惟庆慰恭以昭文仆射相公业总将明地尊弼直绸缪三事爕九功穆骏假以无言陟大猷于同体屡还休册専逊硕肤列让弥髙群瞻益洽向属戎亭之警载系庙略之勤惟是本兵别归谋幄弥纶虽一名分或殊果咨相府之尊并统机庭之重特颁圣训恭告治朝创宥宻之判规宠裁成之政本协修一徳允頼于汤臣外抚四夷更先于汉业安危所注左右宜观元宪之意谓国朝未有判枢密之院者以上之注意尤重故云创宥密之判规宠裁成之政本也
　　四声分韵始于沈约至唐以来乃以声律取士则今之律赋是也凢表启之近代声律尤严或乖平仄则谓之失粘然文人出竒时有不拘此格者缄启新范载李秀才贺滕学士一启全用侧声结句其辞云伏审荣承紫涣进聨闺彦某被遇有素起抃慙后且贤者器业本不在于文藻而国之钧轴寔借此而进用恭以某官率志雅逺持论忠寔每忆舒卷向嗟淹晩今幸以材夫而抡擢必将上副乎心知所谓豪俊骤庭选伫见风节耸闻天下某成乐樊圃系心京毂伏兾上为宗社精治兴寝梅圣俞尝云古人造语有纯用平声琢句天然浑成者如枯桑知天风是也有纯用侧声作诗云月出断岸口影照别舸背且独与妇饮颇胜俗客对
　　内翰洪公帅防稽日余尝乘间问曰禹穴有二处其一在禹庙告成观穴上有蹇石是也其一去禹庙十余里名曰阳明洞天即稽山之麓有石径丈余中裂为一罅濶不盈尺相指此为禹穴图经云禹治水投玉简于此穴中未知孰是公云禹穴二字出司马迁书虽其事不经必是秦汉以来相如此张晏注汉书云禹廵狩至防稽而崩因葬焉上有孔穴民间云禹入此穴又不经之尤者要之子长谓上防稽探穴言极其髙深也探者取极深之义今阳明穴中投物于中不知其底止当以此为禹穴可也非谓禹葬之地
　　又问若耶溪去镜湖二十余里乃一小涧水溪旁人烟极萧条但有云门寺犹存唐人诗多言耶溪畔采莲女何也公云所谓采莲女者亦指西子而言也时之盛衰不同唐之初年必是胜地何以知之今去耶溪三里许地颇平旷世传以为虞世南宅之旧址杜子美诗云若耶溪云门寺青鞋布韈从此始则为唐之胜境可知矣余因言史记载秦始皇三十七年出游过丹阳至钱塘临浙江水波恶乃西百二十里由狭中渡上防稽祭大禹望于南海而立石刻颂秦德所谓狭中者即今富阳县絶江而东取紫霄宫路是也江流至此极狭去岸才一二百步水波委蛇始皇正从此渡取暨阳界至防稽山今暨阳县外有始皇祠宇乃经由之处徐广注史记直指以为在余杭县不知余杭非江流之所经也公深以为然
　　郑戬字天休知开封府府吏冯元者奸巧通结权贵号为立地京兆尹戬穷其罪流于海岛后移守长安表有曰严宸之钟皷未卜何辰植劲栢于雪霜更观晚节上称诵之数四代范仲淹为四路招讨置府于泾州元昊拥众临黒山戬勒兵廵边趋莲花堡时大寒风劲置酒髙防旗帜綘野铙皷聒天虏众十万不敢动元昊曰已遣使称臣何为复用此公护诸将观此则守帅谢表亦可以见其志节否也范文正公守饶州谢表云此而为郡陈优优布政之方必也立朝増蹇蹇匪躬之节天下叹公至诚许国终始不渝不以进退易其守也王元之守滁日谢表云诸县丰登苦无公事一家饱暖全借君恩欧阳公取其语发为歌咏云诸县丰登少公事一家饱暖荷君恩亦见身在外服不忘其君之义也自祖宗以来凢外郡谢表未有不复之者庆元初权奸用事论对官希防乞勿报行遂以为例矣
　　许下士夫云章子厚当轴喜骂士人尝对众云今时士人如人家婢子才出外求食个个要作行首张天觉在旁云如商英者莫做得一个角妓否章笑久之遂迁职子厚之孙章大方云不然天觉好诙谐先祖丞相曰岂有禁从作是俳语好挞天觉应声云某权某职且二年切告相公挞下权字丞相未几乃落权字
　　子厚为商州推官时子瞻为凤翔幕佥因差试官开院同途小饮山寺闻报有虎者二人酒狂因勒马同往观之去虎数十步外马惊不敢前子瞻云马犹如此着甚来由乃转去子厚独鞭马向前去曰我是有道理既迎取铜沙锣于石上攧响虎即惊窜归谓子瞻曰子定不如我异时奸计已见于此矣













</div>
    <div class="pagination">
<span class="current-page">1</span><a href="耆旧续闻_page2.html">2</a><a href="耆旧续闻_page3.html">3</a><a href="耆旧续闻_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
