<!DOCTYPE html>
<html>
<head>
    <meta charset="UTF-8">
    <title>寄园寄所寄 - 第 57 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寄园寄所寄 - 第 57 页/共 62 页</h1>
    <div class="content">
　　汪克宽字德辅，一字仲裕，号环谷，祁门桃墅人。六岁日记数百言，至十岁，父应新因取祖华问学于饶双峰，及当时问答之言，授之。克宽玩索有得，遂于理学寝悟，乃取朱子四书，自定句读，昼夜诵读，知为学之要。自是读六经诸子，历代史《通鉴纲目》诸书，悉皆成诵。延戊午，侍父往饶之浮梁，拜可堂吴仲迂于州学。吴谓诸门人曰：“克宽颖异绝伦，勇于为学，他日必有所成。”既归，遂笃志圣贤之学，辟书斋于居室东偏，扁曰思复，铭于斋壁。泰定丙寅秋，郡邑举应江浙乡试，明年会试，论《春秋》与主司不合，又以对策切直，故见黜。遂厌科举文，乃取《春秋》，博考诸说同异，会萃成书，名之曰《春秋经传附录纂疏》，《易》有《程朱传义音考》，《诗》有《集传音义会通》，礼有《经礼补逸》，《资治通鉴纲目》有《凡例考异》诸书。教授宣歙间，数与郑玉、汪泽民讲论，意气相洽。泽民复遣其孙世贤执经门下，四方学者，从游甚众。尝语之曰：“圣人之学，以躬行践履，操存省察为先；至于文章，特其余事。”洪武二年，朝命行人礼聘，与同翰林宋濂删修《元史》，事毕，以老疾辞不仕，赐宴礼都，给驿还卒。休宁程敏政赞其像曰：“此考亭世嫡门生第四人也，此龙兴史局布衣第一人也。六经皆有说，而《春秋》独盛，平生皆可师，而出处尤正。其道足以觉人，其功足以卫圣，遗像凛然，百世起敬。”（《祁门志》）

　　朱子《纲目》上继《麟经》，环谷先生以《凡例考异》羽翼其间，令读者豁然心目，洵称史学功臣。

　　赵氵方字子常，远学于九江黄楚望，复以书谒临川虞集，求草庐吴澄道学渊源。尝以为《周易》、《春秋》二经，皆圣人精神心术所存，必尽得不传之妙，然后孔门之教乃备。其于《春秋》，不舍史以论事，不离传以求经，不纯以褒贬泥圣人，以为左氏杜氏主史释经，而不知笔削本旨。公啖赵知求笔削之旨，而不考鲁史旧章，俱不能无弊。乃离经析义，分为八类，辩而释之，名曰《春秋属词》，以著圣人笔削之旨，作《春秋集传》十五卷，以明圣人经世之志。著《左氏传补注》十卷，《师说》三卷，以为学者求端用力之阶。隐居休宁之东山，至正末，起乡兵辅元帅婺源汪同保乡井。洪武二年，召修《元史》，乃如京师竣事，不愿仕还，年五十二，学者称东山先生，有《东山集》。（《休宁县志》）

　　先东山著述最富，（吉士）刊其遗集行世。《春秋属辞》年久，渐鲜善本，近出藏稿，复付剞劂，敢谓能读遗书，亦不忍使祖泽芜没云尔。

　　潘荣字伯诚，桃溪人，隐居博学，通诸经，尤长于史。尝著《通鉴总论》，大要治天下有三：曰明日断曰顺而已。明则君子进而小人退，断则有功劝而有罪惩，顺则万事理，人必悦，而天下和。三者之要，在身，身端心诚，不令而行矣。其说反覆数千言，又尝集苏句百篇，学者称为节斋先生。（《婺源志》）

　　朱升字允升，生休宁，后徙居歙之石门，幼师陈栎。至正癸未，闻资中黄楚望讲道湓浦，偕赵氵方往从学，归登乡贡进士榜，授池州路学正，以身示法，江南北学者云集。会淮甸兵起，壬辰春秩满归，而蕲黄兵至徽矣。所居僻在穷山，虽避兵奔窜，著述不辍，每耻俗学，务究极天人之蕴。丁酉秋，明兵下徽，即被召见顾问，升对曰：“高筑墙，广积粮，缓称王。”上大悦，遂预帷幄密议。冬辞归后，连岁被征，比至，上有所访问，后亦不强留也。大抵礼学征伐之议，升所赞画居多。吴元年丁未，授翰林侍讲学士，中顺大夫，知制诰，同修国史。诰词曰：“眷我同姓之老，实为耆旧之英。”其见亲礼如此。寻以年高致政归，家有梅花初月楼，上亲洒宸翰以赐，年七十二，号枫林学者，称枫林先生，所著书载《书籍志》。子同字大同，以升恩升礼部侍郎，后坐事废。（《休宁志》）

　　郑玉字子美，幼好学，气宇高岸，识见出人意表，不乐仕进，勤于教授，门人受业者众，乃篝师山书院。至正十四年，朝廷以翰林待制奉议大夫，遣使赐御酒名币，浮海征之。玉不起，家居著书，有《春秋阙疑》、《周易大全附注》、《程朱易契余力稿》。十七年金陵兵至徽，守将欲要致之，玉曰：“吾既不能慷慨杀身，以励风俗，犹当从容就死以全义。”缢死。（《歙志》）

　　◎故老杂纪纪何杂乎尔？曰：童而入耳，长而触目，都不忍忘也。郡邑有乘矣，何杂纪乎尔？曰：补其所不及，载不必尽载者，何嫌乎杂也。且乘则类分，而闻不妨随，及后之视今，何必不留故老之流传，以资社谈助。

　　国朝督兵张天禄入徽州，至新岭，方造饭，张假寐，梦旌旄拥一赤面多须者，又两白面者，戒张曰：“汝此行慎勿杀人，若杀人者，令汝不得善归。”张悚然寤，疑是关夫子也。比到岭脚，有越国汪公庙，张入庙少憩，见上神像，即梦中所见者，益大惊惧；敕军士不得焚杀，有犯令者，立斩以徇。繇是一军肃然，民用安集。张问士人曰：“汪公何神也？”曰：“唐时保障六州者也。”张曰：“今犹见梦，可谓灵爽矣。”面白者，一为程忠壮公，一为某神也。（《讠刃庵偶笔》）

　　赵国公华幼颖慧，九岁为舅牧羊，每出，常踞坐磐石，气使群儿，令群儿刈草营屋，曰：“室成，吾且椎牛以犒若等。”卒取舅牛分食之，牛尾插地；既归，舅问牛所在，对曰：“入地矣。”舅素异之，不深诘。（《郡志》）

　　明太祖下徽州，卜兆于古城山汪公庙，获第一签。及得天下，命有司每岁正月十八日致祭，开销钱粮，至今不绝，第一签龛奉梁间。（《休宁旧志》）

　　隋末越国汪公华俗据六州，治兵古城山，溪环山下，通三浙，即浙江也。丁亥五月，古城山落巨石于水滩上，滩忽成潭，潭深不掩鳞，石器其囱，名曰印石。予壬辰禁网钓，为放生所，鱼乐此潭，不与水俱逝，游人投食，各以类鼓波吹沫，相争吞，今成胜景。相传朱枫林先生乡居时，汪溪石落，水磨不转。朱先生卜之曰：“千年不静一朝静，富从此止矣，千年不动一朝动，贵从此起矣。”书此以验将来。

　　古城山下，即舍家旧墅村，新安各姓，聚族而居，绝无一杂姓搀入者，其风最为近古。出入齿让，姓各有宗祠统之，岁时伏腊，一姓村中千丁皆集，祭用文公家礼，彬彬合度。父老尝谓新安有数种风俗，胜于他邑，千年之冢，不动一А，千丁之族，未常散处，千载之谱系，丝毫不紊。主仆之严，数十世不改，而宵小不敢肆焉。先曾祖日纪万历二十七年，休宁迎春，其台戏一百零九座，台戏用童子扮故事，饰以金珠缯采，竞斗靡丽，美观也。近来此风渐减，然游灯犹有台戏，以绸纱糊人马，皆能舞斗，较为夺目。邑东隆阜戴姓更甚，戏场奇巧壮丽，人马斗舞亦然，每年聚工制造，自正月迄十月方成，亦靡俗之流遗也。有劝以移此钜费，以赈贫乏，则群笑为迂矣。或曰：“越国汪公神会，酬其保障功，不得不然。”

　　相公湖一名黄墩湖，湖有蜃，常与吕湖蜃斗。程灵洗善射，梦人告曰：“吾为吕湖蜃厄，君若助吾，必将厚报，束白练者我也。”明日灵洗射中黑蜃后，一道士指墓地葬其母，灵洗任梁将军，封忠壮公。（《休宁志》）

　　许宣平隐歙南阳城山，善吟诗。李太白访之不遇，题诗壁而去，所谓“我吟传舍诗，来访仙人居”者是也。宣平诗，传者仅《隐居三十载》一首耳。近阅焦氏《类林》，载宣平《归见壁诗》，又吟曰：“一池荷叶衣无尽，半亩黄精食有余；又被人来寻讨着，移庵不免更深居。”（《云谷卧余》）

　　许宣平常挂一花瓠及曲竹枝，醉则歌曰：“负薪朝出卖，沽酒日西归，路人莫问归何地，穿白云行入翠薇。”（《唐诗类苑》）

　　吴少微歙人，徙居休宁县西石舌山，即凤凰山。第进士为留阳尉，与武功富嘉谟同官友善。先是天下文章，以徐庾为宗，气调益弱；独少微、嘉谟属词本经学，雄迈高雅，时人慕之，文体一变，称为吴富体。魏郡谷倚为太原主簿，亦以文词著名，时号北京三杰。（《徽州府志》）

　　婺源汪彦章登崇宁二年第，琼林宴中席颁冰，状元霍端友属使表谢，授简立成，一座惊叹。事高宗历兵部侍郎，兼侍讲直学士院，国步方艰，一时诏令典册，皆出其手，能道上意所欲。拜翰林学士，以所御白团扇，书唐杜甫诗“紫诰仍兼绾，黄麻似六赐”十字以赐。又请索元符以来，至建炎改元日历，因命兼领。寻出知湖州，移抚州，继提点江州太平观，上其书凡八百帙。除显谟阁学士，知徽州，以从官典乡，郡人以为荣。封新安郡侯，徙知镇江府，赠端明殿学士。（同上）

　　龙溪先生藻为南渡词臣称首，元太后《告天下书》，是其手作：比以敌国兴师，都城失守，缠宫阙；既二帝之蒙尘，诬及宗礻方，谓三灵之改卜，众毖中原之无统。姑令旧弼以临朝，虽义形于色，而以死为辞，然事迫于危，而非权莫济。内以拯黔首将亡之命，外以纾邻国见逼之威，遂成九庙之安，坐免一城之酷。乃以衰癃之质，起于闲废之中，迎置宫闱，进加位处，举钦圣以还之典，成靖康欲复之心。永言运数之屯，坐视邦家之覆，抚躬独在，流涕何从？缅惟艺祖之开基，实自高穹之眷命，历年二百，人不知兵，传序九君，世无失德。虽举族有北辕之衅，而敷天同左袒之心，乃眷贤王，越居近服，已徇群情之请，俾膺神器之归。繇康邸之旧藩，嗣宋朝之大统；汉家之厄十世，宜光武之中兴，献公之子九人，唯重耳之尚在，兹为天意，夫岂人谋？尚期中外之协心，同定安危之至计。庶臻小忄曷，同底丕平用敷告于多方，其深明于吾意。（《应庵随录》）

　　关云长刮骨疗毒，饮奕自如，高开道凿颊出镞，进馔不辍，固为奇矣。吾乡朱少章便金不屈，疾无药物，炙体二百余，于炙中作排律二十韵，差可与关高并美。（《云谷卧余》）

　　余每爱朱少章先生《五国城奉送徽宗梓宫文》，辞短意长，凛凛有生气。文曰：“臣等猥以凡庸，误蒙选择，茂林丰草，被雨露于当年，绝党殊邻，犯风霜于将老。节土之旄既落，口中之舌徒存。叹马角之未生，魂消雪窖；攀龙髯而莫逮，泪洒冰天。”朱文公曰：“太上读奉送大行文感涕，诏官公亲属五人，如故事，别赐吴兴田五顷。”（《应庵随录》）

　　李任道编《云馆二星集》，以新安朱弁与宇文虚中同载。虚中仕金，而朱以死自守，朱见之不乐，乃自题诗其后曰：“绝域山川饱所经，客蓬岁晚任飘零，词源未得窥三峡，使节何容比二星？萝茑施松惭弱质，蒹葭倚玉怪殊形，齐名李杜吾安敢？千载公言有汗青。”朱自金还，仅转奉议郎，所著有《曲洧旧闻》三卷，其余尚十余种。（《涌幢小品》）

　　朱文公初卜刘夫人兆，因为寿藏，尝叩之明术者，有龙归后唐之兆。后一日，至麻沙镇，睹十木牌，自山溪贩至者，问其所从来。以后唐龙归对，遂令导往，果得奇境。（《稗史》）

　　晦翁中乌喙毒，头岑岑渐烦惫，遍体皆黑，几至危殆，山中又无医药。因思汉质帝得水可活之言，汲新水连饮之，大呕而解。晦翁门人可考者，三百三十八人，亡考者五十三人，得夫子十分之一。（《涌幢小品》）

　　晦翁与吕东莱同读书云谷，日夜锐志著述，文公精神百倍，无少怠倦。东莱竭力从事，每至夜分，辄觉疲倦，必息而后兴。尝自愧力之不及，爰询文公夜坐时，书几下若有物抵其足，据踏良久，精神倍增。数岁后，一夕文公忽见神人头有目光百余，云多目星现，嗣是后几下之物不至，而文公夜分亦必就寝。（同上）

　　文公为徽学正传，至今讲学，遂成风尚，书院所在都有。而郡之紫阳书院，古城岩之还古书院，每年正八九月，衣冠毕集，自当事以暨齐民，群然听讲，犹有紫阳风焉。其他天泉书院，为湛甘泉讲学处，迥不逮也。

　　晦庵先生家墓，乃先生自观溪山向背而为之，面值一江，有沙亘其间。先生尝云：“此沙开时，吾子孙当有入朝者。”其家有私记存焉。景泰间，念其有功于世，求访其子孙；于是九世孙梃征入朝，授五经博士，世官一人，主祠部文。未至数日，其沙忽被水冲开，非术数之学，而其验如此。（《稗史》）

　　朱文公每经行处，闻有佳山水，虽迂途数十里，必往游焉。携樽酒一壶，银杯大几容半升，时饮一杯，登览竟日，未尝厌倦。又尝欲以木作舆图，刻山水凹凸之势。合木八片，为之雌雄笋相入，可以折度，一人之力，足以负之，每出则以自随。（《山栖志》）

　　今俗过信堪舆，多停柩于土上，以砖石之，至数十年远，犹不瘗埋者，徽郡为甚。余阅《通典》，亦有假葬三年，即吉除服议。晋郗诜母亡，便于堂北壁外下棺，谓之假葬，三年即吉，卫以其不应除服而议之。是假葬虽闻于古，然而非礼也。今有数十年不下棺，而子孙除服从吉仕宦者，可乎？（《疑耀》）

　　甲寅葬先父母于琅源台上狮高原，此癸未年，先宜人携余避乱处也。曾作诗纪此山之胜，今三十六年矣。徂岁访地师于白下时，伊大农奉旨伐木江南造船，慕巡抚行咨谓新安多巨木，须遣道员督伐。伊公知予徽人，因以抚咨掷阅。予对曰：“大木尽有，但不适用。”伊公云：“既有大木，自合式，如何不适用？”予对曰：“徽处万山中，每年木商于冬时砍倒，候至五六月梅水泛涨，出浙江者，由严州，出江南者，由绩溪，顺流而下，为力甚易。值此隆冬即伐木，木不能出，徒利木商耳。”伊公首肯，遂寝其事。及予归里，未旬日，周地师云：“地已得矣，风水合局不必言，合抱大木罗列于前，亦不知多少。”予心动，谓果如愿，即旧冬陈说于大司农前，非为桑梓，正以保吾父母茔木也。因不惜重价成事，阖郡堪舆家二十余人，纷纷点穴不定。予用称土法，择土之重者用事，及开金井，土如紫粉，光润异常，登山者咸贺得地。

　　程怀古十岁咏冰，有句云：“莫言此物浑无用，曾向滹沱渡汉兵。”识者奇之。后再差知贡举，权吏部尚书，翰林学士，封侯，赠特进少师，以词章称。当时从子若川武举状元历监丞使金，金人乃以熟人首为款，即攫睛之。金人惊曰：“奇男子！”易珍馔礼遇焉。（《府志》）

　　查道初应举，向荆州湖游，索获资十余万。至襄阳逆旅，见女子端丽秀出，非尘中之偶，因诘其所来，乃故人之女也。遂以行橐，求良谨者嫁之，是岁由此罢举。又尝于旅邸床下，获金钗一束，且百只，意所遗者必复来取之。向晚，果二人至，见道但嗟惋而已。道诘之，具言其所遗，如道所获，遂尽以付之。其人惊喜，请留三之一以为谢，道固拒之。（《国老谈苑》）

　　查待制奉使高丽，晚泊一山而止。望见沙中有一妇人，红裳双袒，髻鬓粉乱，肘后微有红鬣。查命水工，以篙扶于水中，忽见伤妇人得水偃仰；复身望查拜首，感恋而没。水工曰：“某在海上，未见有此物。”查曰：“此人鱼也，能与人奸，水族人性也。”（《稗史》）

　　绍兴初，法令散逸，凡专司法令，皆休宁金安节所修，书成召对。高宗曰：“金安节好秀才。”后官吏部尚书，敷文阁学士。（《休宁志》）

　　汪若海字东叟，歙人。年十八，游太学。靖康初，诏求知兵者；若海应诏，未三刻而文成，擢居高等。京城失守，若海述麟为书以献，袖书抗粘罕，乞存赵氏。高宗即位，迁江南经制使，朝廷以张浚宣抚川陕，议未决。若海曰：“天下者，常山蛇势也，秦蜀为首，东南为尾，中原为脊；今以东南为首，安能起天下之脊哉？将图恢复，必在川陕。”乃往见浚，极谈终日。（《志郡》）

　　宋丘黟人，历宫殿中丞，因读《易》悟损益二卦，能通数，知未来兴废。尝谓家人曰：“吾寿终九九。”后果八十一岁。（《稗史》）

　　祁门方秋崖工词，《生辰值小除》一阕，其前后尤洒脱：“今朝念九，明朝初一，单欠个秋崖生日，客中情绪老天知，道这月不消三十。”高邮军卒哄，以制命往易置其事，戮首恶数人，一城帖然。制置使赵葵曰：“儒者知兵，吾巨山也。”巨山秋崖字。（《词统》）

　　汪立信字城甫，婺源大畈人，寓居建康。淳五年，立信献策，招安庆剧贼胡兴等，借补承信郎。七年登进士第，理宗见其状貌雄伟，顾侍臣曰：“此阃帅材也。”知江陵府时，襄阳被围益急，遗书似道献二策。似道得书大怒，抵之地诟曰：“瞎贼狂言，敢尔！”寻废斥之。后伯颜入建康曰：“此公在，吾乌得至此？”（《郡志》）

　　汪立信之未仕也，家甚贫。会大，吴渊守镇江，命为粥以食流民，使其客黄应炎主之。应炎一见立信，与语，心知非常人，言于渊，渊大奇之，礼以上客。凡供帐服御，视应炎有加，应炎甚怏怏。渊解之曰：“此君吾地位人也，但遭时不同耳。君之识度智业，皆非其伦，盍少下之？”是年试江东转运司，明年登第，后践历略如渊，而卒死难。人谓渊能知人云。出《宋史》。（同上）

　　赵子常先生辅元帅汪同起兵保乡井，授江南行枢密院都事。洪武二年，召修《元史》，不愿仕，还。于《春秋》发明师说，本经会传，度越汉宋诸儒。周藩睦叙元遗民，坚守臣节，与伯颜子中同传。（《列朝诗集》）

　　先东山公垂髫，里中有二执友，其一因投荒过家，其一以磨勘需调，皆栖栖桑榆，犹恋鸡肋者。一日同访公，见庭下有锯匠解木，因以命题。公口占绝句曰：“一条黑路两人忙，傍晚相看鬓有霜；你去我来何日了？亏他扯拽过时光。”二执友知诗意讽己也，相与感叹而去。《东山公集》，此诗未载。

　　唐末岐梁争长，东院主者知其将乱，日以菽粟与泥为土，整附而墁之，增其屋木，一院笑以为狂。乱既作，食尽樵绝，民所窖藏，为李氏所夺，皆饿死；主沃堑为糜，毁木为薪，以免。陇右有富人，豫为夹壁，视食之余可藏者，干之，贮壁间。又阁皂山一寺僧，甚专力种芋，岁收极多，杵之如泥，造堑为墙。后遇大饥，独此寺四十余僧，食芋堑以度凶岁。元末天下乱，先东山公逆知将绝食，遂预以芋和粉，筑成砖形，砌墙于东山。其后大饥，饥民望烟火而来，东山公取芋砖一片，置沸汤中作羹，饥民赖以存活。后太祖兵至乏粮，公曰：“吾当助三日饷。”取砖与之。（《国宪家猷》）

　　宋时有朝奉郎之官，太祖初定，徽民迎之者，皆自称曰朝奉。太祖曰：“多劳汝朝奉的。”至今休歙犹沿其称。

　　太祖初至徽，避雨于民屋门首曰：“尔民何不接檐？”民遵命，至今新安屋宇门皆重檐。

　　陈定宇书《兰亭记》后云：“王逸少晋人，才之杰出者邪。一时崇尚老庄，清谈无实；独论建识时务且长，沮桓温请迁都之议，斯人不多见也。此篇以一死生，齐彭殇为诞妄，盖辟庄周，矫流俗，不但文字之工而已。”此实右军知己。（《应庵随录》）

　　新安詹同诗，赤色精金，与钅石自别。东山赵访诗，根于笔削，尤称雅则。（《诗谈》）

　　婺源詹承旨同初名书，遇乱，家黄州，事陈氏，归附赐今名，授国子博士，直起居注，升翰林学士承旨，兼吏部尚书。宋景濂序其集，谓其酒酣耳热，捉笔四顾，文气，从口鼻间流出，顷刻盈纸，烂烂皆成五采，其推服之如此。（《列朝诗集》）

　　程国胜，休之陪郭人，明太祖发舟师二十万自将，令国胜率亲兵宿卫帐下，与友谅大战康郎山。友谅骁将张定边奋前直犯御舟，适胶浅，国胜仗剑叱之，急与帐前左副指挥使韩成、元帅程兆先驾飞舸，左右奋击。会鄂国常公射中定边，虢国俞公疾棹来，舟进水涌，御舟遂脱。而国胜等反绕敌舰之后，力战死之，年三十一。事闻，赠定远大将军，轻车郡尉。（《泳化类编》）

　　邓宁河王愈率兵取徽州，久镇其地，有二门子，以勤慎当王意。王一日游山，指二地皆可葬，发虽小，能久长。已而二役各携亲柩，葬所指处。二百余年，后人或以曹监，或以吏役，为小官者相继。（《稗吏》）

　　任万户原休宁人，父鼐筑精舍富川上，延祁门汪克宽授《春秋》，又从学于东山赵访。明兵下徽州，原出佐军实，从捍御，历功至显武将军，雄峰翼管万户卒，与弟并有集。（《列朝诗集》）
</div>
    <div class="pagination">
<a href="寄园寄所寄_page56.html">上一页</a><span>...</span><a href="寄园寄所寄_page52.html">52</a><a href="寄园寄所寄_page53.html">53</a><a href="寄园寄所寄_page54.html">54</a><a href="寄园寄所寄_page55.html">55</a><a href="寄园寄所寄_page56.html">56</a><span class="current-page">57</span><a href="寄园寄所寄_page58.html">58</a><a href="寄园寄所寄_page59.html">59</a><a href="寄园寄所寄_page60.html">60</a><a href="寄园寄所寄_page61.html">61</a><a href="寄园寄所寄_page62.html">62</a><a href="寄园寄所寄_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
