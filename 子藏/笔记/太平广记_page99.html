<!DOCTYPE html>
<html>
<head>
    <meta charset="UTF-8">
    <title>太平广记 - 第 99 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 99 页/共 228 页</h1>
    <div class="content">　　李庆远
　　中李庆远狡诈轻险初事皇太子颇得出入暂峕出外即恃威权宰相以下咸谓之要人宰执方食即来诸人命坐即遣一人门外急唤云殿下见召匆忙吐饭而去诸司皆如此计请谒嘱事卖官鬻狱所求必遂焉东宫后稍稍疎之仍潜入仗内食侍官之饭晩出外腹痛大作犹诈云太子赐防之太多以致斯疾须臾霍乱吐出衞士所食麤米饭及黄臭韭虀狼藉凡是小人得宠多为此状也【出朝野佥载】
　　刘佐
　　汴州相国寺言佛有汗流节度使刘佐遽命驾自持金帛以施日中其妻亦至明日复起斋塲由是将吏商贾奔走道路唯恐输货不及因令官为簿书以籍所入十日乃闭寺曰佛汗止矣得钱巨万以赡军资【出国史补】
　　张祜
　　进士崔涯张祜下第后多游江淮常嗜酒侮谑峕軰或乗其饮兴即自称豪侠二子好尚既同相与甚洽崔尝作侠士诗云太行岭上三尺雪崔涯袖中三尺铁一朝若遇有心人出门便与妻儿别由是往往传于人口曰崔张眞侠士也是此人多设酒馔待之得以互相推许后张以诗上盐铁使授其子漕渠小职得堰名冬或戏之曰贤郎不宜作此职张曰冬合出祜子戏者相与大哂岁余薄有资力一夕有非常人妆束甚武腰劔手囊囊中贮一物流血殷于外入门谓曰此非张侠士居耶曰然揖客甚谨既坐客曰有一讐人之恨十年矣今夜获之喜不能已因指囊曰此其首也问张曰有酒店否命酒饮之饮讫曰去此三四里有一义士予欲报之若济此夕则平生恩讐毕矣闻公气义能假予十万缗否立欲酧之是予愿毕此后赴蹈汤火誓无所惮张深喜其説且不吝啬即倾囊烛下筹其缣素中品之物量而与焉客曰快哉无所恨也遂留囊首而去期以却囘既去及其不至五皷絶声杳无踪迹又虑囊首彰露以为已累客且不来计无所出乃遣家人开囊视之乃豕首也由是豪侠之气顿衰矣【出桂苑丛谈】
　　大安寺
　　唐懿宗用文理天下海内晏清多变服私游寺观民间有奸猾者闻大安国寺有江淮进奏官寄吴绫千匹在院于是暗集其羣就内选一人肖上之状者衣上私行之服多以龙脑诸香薰裛引二三小仆潜入寄绫之院其峕有丐者一二人至假服者遗之而去逡廵诸色丐求之人接迹而至给之不暇假服谓院僧曰院中有何物可借之僧未诺间小仆掷眼向僧僧惊骇曰柜内有人寄绫千匹唯命是听于是啓柜罄而给之小仆谓僧曰来日早于朝门相覔可引入内所酧不轻假服者遂跨卫而去僧自是经日访于内门杳无所见方知羣丐并是奸人之党焉【出玉堂闲话】
　　王使君
　　王凝侍郎案察长沙日有新授柳州刺史王某者不知何许人将赴所任抵于湘川谒凝凝召预宴于宾佐王啓凝云某是侍郎诸从子侄合受拜凝遽问云既是吾族小名何也答曰名通凝乃谓左右曰促召郎君来逡巡其子至凝诘曰家籍中有通郎者乎其子沉思少顷乃曰有之合是兄矣凝始命邀王君则受以从侄之礼因从容问云前任何官答曰昨罢职北海盐院旋有此授凝闻之不悦既退凝复召其子谓曰适来王君资歴颇杂的非吾之枝叶也遂徴属籍寻其乃有通郎已于某年某日物化矣凝覩之怒翌日防内备馔招之王君望凝欲屈膝忽被二壮士挟而扶之鞠躬不得凝前语曰使君非吾宗也昨日误受君之拜今谨奉还遂拜之如其数讫二壮士退乃命坐与餐复谓之曰当今清平之代此后不可更乱入人家也在庭吏卒悉笑王君惭赧饮食为之不下斯须踧踖而出【出南楚新闻】
　　刘崇龟
　　刘崇龟以清俭自居甚招物论尝召同列餐苦荬饆饠朝士有知其矫乃潜问小苍头曰仆射晨餐何物苍头寔对食泼生朝中闻而哂之及镇番方京国亲之贫乏者俟其濡救但画荔枝图自作赋以遗之后卒于岭表归葬经渚宫家人鬻海珍珠翠于市为当峕所鄙【出北梦琐言】
　　李延召
　　王蜀将王宗俦帅南梁日聚粮屯师日兴工役凿山刋木畧不暂停运粟泛舟军人告倦岷峨之人酷好释氏军中皆右执防器左秉佛书诵习之声混于刁斗旹有健卒李延召继年役于三泉黑水以来采斫材木力竭形枯不任其事遂设诈陈状云近者得见诸佛如来乘舆跨象出入岩崖之中飞升松栢之上如是之报甚频某虽在戎门早归释教以其课诵至诚是有如此感应今乞蠲兵籍截足事佛俾将来希证无上之果宗俦判曰虽居兵籍心在佛门修心于行伍之间达理于幻泡之外归心而依佛氏截足以事空王壮哉貅何太猛利大愿难阻眞诚可嘉准状付本军除落名氏仍差虞监截一足讫送眞元寺管洒扫焚修比欲矫妄免其役及临断足峕则怖惧益切于是迁延十余日哀号宛转避其锋釯宗俦闻之大笑而不罪焉【出玉堂闲话】
　　成都丐者
　　成都有丐者诈称落泊衣冠弊服防缕常巡成都市见人即展手希一文云失坠文书求官不遂人皆哀之为其言语悲嘶形容顦顇居于早迁桥侧后有势家于所居旁起园亭欲广其池馆遂强买之及辟其圭窦则见两间大屋皆满贮散钱计数千万邻里莫有知者成都人一槩呼求事官人为乞措大【出朝野佥载】
　　薛氏子
　　有薛氏二子野居伊阙先世尝典大郡资用甚丰一日木隂初盛清和届偶有叩扉者啓关视之则一道士也草履雪髯气质清古曰半途病渴幸分一杯浆二子延入宾位雅谈高论深味道腴又曰某非渴浆者杖藜过此气色甚佳自此东南百歩有五松虬偃在疆内否曰某之良田也道士愈喜因屏人曰此下有黄金百斤宝劔二口其气隐隐浮张翼间张翼洛之分野某寻之乆矣黄金可以分赠亲属甚困者其龙泉自佩当位极人臣某亦请与一効斩魔之术二子大惊异道士曰命家僮役客軰悉具畚锸择日发土则可以目验矣然若无术以制则逃匿黄壤不复能追今俟良宵剪方为坛用法水噀之不能遁矣且戒僮仆无得泄者问其结坛所须曰徽三百尺赤黑索也随方色防缕素甚多洎几案炉香裀褥之具且曰某非利财者假以为法又用祭膳十座酒茗随之器皿须以中金者二子则竭力经营尚有所缺贷于亲友又言某善防化之术视金银如粪土常以济人之急为务今有囊箧寓太微宫欲以暂寄二子许诺即召人荷而至巨笈有四重不可胜缄鐍甚严祈托以寄旋至吉日因大设法具于五松间命二子拜祝讫亟令返居闭门以俟且戒无得窥隙某当效景纯散发衘劒之术脱为人窥则祸立至俟行法毕当举火相召可率僮仆备畚锸来及夜而发之冀得静观至宝也二子依所教自夜分危坐专望烛光杳不见举不得已辟戸觇之黙絶影响歩至树下则掷杯覆器饮食狼籍防缣器皿悉已防去轮蹄之迹错于其所疑用徽纒束固以遁因发所寄之笈瓦砾实中自此家产甚困失信于人惊愕忧惭黙不得诉【出唐国史】
　　秦中子
　　秦川富室少年有能规利者藏镪巨万一日逮夜有投书于其戸者仆执以进少年啓封则蒲加蜡昧墨斜翰为其先考所遗者曰汝之获利吾之防助也今将有大祸然吾已请于隂隲矣汝及朔旦宜斋躬洁服出于春明门外逆旅备缣帛随其年三十有五俟夜分往防水桥歩及石岸见黄衣者即置于前礼祝而退灾当可免或无所遇即挈缣以归急理家事当为窜计祸不旋踵矣少年捧书大恐合室素服而泣专志朔旦则舍弃他事弹冠振衣止于春明门外矜严不寐恭俟夜分乃从一仆乘一马驰往防桥唯恐无所覩至则果有一物形质诡怪蓬头黄衣交臂束膝柱而坐俛首以寐少年惊喜捧缣于前祈祝设拜不敢郤顾疾驱而囘返辕相庆以为幸免矣独有仆夫疑其不曽未逾旬复有掷书者仆夫立擒之乃邻宇之导青襟者啓其缄札蒲蜡昩墨如初词曰汝灾甚大曩之夀帛祸源未塞宜更以缣三十五重置河梁其家则状始末诉于官司诘问具伏遂寘于法时李常侍丛为万年令讼牒数年尚在【出缺史】
　　李全臯
　　防军李全臯罢淮海监临日寓止于开元寺以朝廷艰梗未获西归一旦有小校引一道人云能通炉火之事全臯乃延而礼之自此与之善一日语及黄白之事道人曰唯某颇能得之可求一铁鼎容五六升以上者黄金二十余两为母日给水银药物火足而换之莫穷岁月终而复始李甚喜其説顾囊有金带一条可及其数以付道人诸药既备周火之日后日躬自看验居数日微倦乃令家人亲爱者守之日数既满斋沭而后开视黄金烂然的不虚也李拜而信之三日之内添换有徴一旦道人不来药炉一切如旧疑骇之际俄经再宿乆待讶其不至不得已啓炉视之不见其金矣事及导引小挍代塡其金而止道人絶无踪迹【出桂苑丛谈】
　　文处子
　　有处子姓文不记其名居汉中常游两蜀侯伯之门以烧炼为业但留意于炉火者咸为所欺有富商李十五郎者积货甚多为文所惑三年之内家财罄空复为识者所诮追而耻之以至自经又有蜀中大将屯兵汉中者亦为所惑华阳坊有成太尉新造一第未居言其空静遂求主者赁以烧药因火发焚其第延及一坊扫地而静文遂夜遁欲向西取桑林路东趋斜谷以脱其身出门便为猛虎所逐不得西去遂北入王子山谿谷之中其虎随之不离跬歩既窘迫遂攀枝上一树以带自防于乔柯之上其虎绕树跑哮及晓官司捕逐者及树下虎乃徐去遂就树擒之斩于烧药之所【出王氏见闻】太平广记卷二百三十八
　　钦定四库全书
　　太平广记卷二百三十九
　　谄佞一
　　安禄山　　　成敬竒　　　陈少游
　　裴延龄　　　薛盈珍　　　画雕
　　冯道明　　　杜宣猷　　　李德裕
　　韩全诲　　　苏循　　　　苏楷
　　乐朋龟　　　孔谦
　　安禄山
　　宗命皇太子与安禄山相见禄山不拜因奏曰臣胡人不闲国法不知太子是何官宗曰是储君朕万岁后代朕君汝者禄山曰臣愚比者只知有陛下不知有太子左右令拜禄山乃拜宗嘉其志诚尤怜之【出谈宾录】
　　成敬奇
　　成敬奇有俊才文章立而可就为大理正与姚崇有姻亲崇尝寝疾敬竒造宅省焉对崇涕泣懐中寘生雀数枚一一持出请崇手执而后放之祝云愿令公速愈崇勉强从之敬竒既去崇恶其谀媚谓其子弟曰此泪从何而来自兹不复接遇【出大唐新语】
　　陈少游
　　唐陈少游检挍职方员外郎充回纥使检挍官自少游始也而少游为理长于权变峕推干济然厚敛财货交结权右寻除管桂观察使峕中官董秀用事少游乃宿于里下际独谒之从容曰七郎家中人数几何每日所费几何秀曰乆沗近职累重又属峕物腾贵一月须千余贯少游曰据此所费俸钱不能足其数此外常须求于人方可取济倘有输诚供应者但留心庇防之固易为力耳少游虽不才请以一身独备七郎之费用每岁愿送钱五万贯今见有大半请即受余到官续送免费心劳虑不亦可乎秀既逾于所望忻悦颇甚因与之相厚少游言讫泣曰南方毒瘴深僻但恐不得生还再覩顔色秀遽曰中丞羙才不当远官从容旬日冀竭蹇分峕少游已纳贿于元载子仲武矣秀载内外引荐数日拜宣歙观察使改浙东观察使迁淮南节度使十余年间三总大藩徴求货易且无虚日敛积财宝累巨万亿视文雅清流之士蔑如也初结元载每岁馈十万贯后以载渐见忌少游亦稍疎之及载子伯和贬官州少游外与之深交而隂使人伺其过密以上闻代宗以为忠待之益厚关播尝为少游宾客卢杞早年与之同在仆固懐恩幕府故骤加其官徳宗幸奉天后遂夺包佶财摠八百万贯复使叅谋温述送欵于李希烈曰濠舒庐等州已令罢垒韬戈卷甲伫指挥后銮舆归京包佶入朝具奏财赋事状少游上表以所取财皆是供军费用今请据数郤纳乃重徴管内百姓以进后刘洽汴州得希烈起居注某月日陈少游上表归顺少游闻之惭愧而卒【出谈宾录】
　　裴延龄
　　唐裴延龄累转司农少卿寻以本官权判度支自揣不通食货之务乃设钩距召度支老吏与谋以求恩顾乃奏言天下出入钱物新陈相因而常不减六七千万贯唯在一库差殊散失莫可知之请于左藏库中分置别建欠耗賸等库及季库月给纳诸色钱物徳宗从之但贵欲张名目以惑上听其实钱物更无増加唯虚费簿书人吏又奏请令京兆府两税青苗钱市草百万团送苑中宰臣议以为若市草百万团则一方百姓自冬歴夏搬运不了又妨夺农务其事得止京西有污池卑湿处芦苇丛生焉不过数亩延龄忽奏云廐马冬月合在槽枥秣饲夏中即须有牧放处臣近寻访得长安咸阳两县界有陂地百顷请以为内廐牧马之地且去京城十数里徳宗信之言于宰臣宰臣坚执云恐必无此及差官阅视悉皆虚妄延龄既惭且怒又因对敭徳宗曰朕所居浴堂殿院一栿以年多故致损壊而未能换延龄曰宗庙事重殿栿事轻陛下自有本分钱物徳宗惊曰本分钱何名也曰此是经义愚儒常才不足与言陛下正合问臣臣能知之准礼经云天下赋税分为三分一分充干豆一分充宾客一分充君之庖厨干豆供宗庙也今陛下奉宗庙虽至严至丰至厚亦不能用一分财赋也只如鸿胪礼宾诸国番客至于回纥马价用一分钱物尚有羡甚多况陛下御膳宫厨皆极简俭所用外以赐百官充俸料餐钱等犹未能尽据此而言庖厨之用其数尚少皆陛下本分也用修十殿亦不合疑何况一栿上曰经义如此人未曾言颔之而已后因计料造神龙寺须用长七十尺松木延龄奏云臣近于同州检得一谷有数千株皆长七八十尺徳宗曰人云开元天宝中近处求覔五六丈木尚未易得皆须于岚胜州采造如今何为近处便有此木延龄对曰贤者珍宝异物皆处处有之但遇圣君即出今此木生自关辅盖为圣君岂开元天宝合得有也延龄既鋭情于苛刻剥下附上为功奏对之际皆恣骋诡怪虚妄他人莫敢言者延龄言之不疑亦人之所未尝闻上颇欲知外事故特优遇之【出谈宾录】
　　薛盈珍
　　姚南仲为郑滑节度使峕监军薛盈珍怙势于夺军政南仲不从数为盈珍搆谗于上上颇疑之后盈珍遣小使程务盈驰表奏南仲不法谗搆颇甚南仲禆将曹文洽峕奏事赴京师窃知盈珍表中语文洽私懐怒遂晨夜兼道追务盈至长乐驿及之与同舍宿中夜杀务盈沉盈珍表于厠中乃自杀日旰驿吏开门见血流满地旁得文洽二缄一缄告盈珍罪一缄表理南仲寃且陈谢杀务盈徳宗闻其事颇骇异南仲虑衅深遂入朝初至上曰盈珍扰卿甚也南仲曰盈珍不扰臣自隳陛下法耳如盈珍軰所在虽羊杜复生抚百姓御三军必不成恺悌父母之政师律善阵之制矣徳宗黙然乆之【出谈宾录】
　　画雕
　　裴延龄恃恩轻躁同列惧之唯顾少连不避延龄尝画一雕羣鸟噪之以献徳宗知众怒益信之【出谈宾录】
　　冯道明
　　雍陶蜀人也以进士登第后稍薄于亲党其舅云安刘敬之罢举归三岐素事篇章让陶不寄书曰山近衡阳虽少鴈水连巴蜀岂无鱼陶得诗愧赧方有狐首之思后为简州牧自比之谢宣城柳吴兴也宾至则折挫之阍者亦怠投贽者稀得见忽有冯道明下第请谒云与员外故旧阍者以道明言啓之及引进陶呵曰与君昩平生何言相识道明曰诵员外诗仰员外徳诗集中日得见何乃隔平生也遂吟曰立当青草人先见行近白莲鱼未知又曰江声秋入寺雨气夜侵楼又曰闭门客到常疑病满院花开不似贫陶闻吟欣然待道明如曩昔之交君子以雍君矜持而好媚冯子匪艺而求知其两违之【出云溪友议】
　　杜宣猷
　　杜宣猷大夫自陶中除宣城中官之力也诸道每岁进阉人所谓私白者闽为首焉且多任用以故大阉以下桑梓多系于闽峕以为中官薮泽宣猷既至每寒食节辄散遣将吏荷挈食物祭于诸阉塜墓所谓洒扫者也故峕号为敕使看墓【出玉泉子】
　　李徳
　　李徳裕鎭州监军使杨钦义追入必为枢近而徳裕致礼皆不越寻常钦义心衔之一日中堂设宴更无他宾而陈设宝器图画数床皆殊絶一席祗奉亦竭情礼宴罢皆以赠之钦义大喜过望旬日西行至汴州有诏却令监淮南钦义即至具以前峕所赠归之徳裕曰此无所奈何拒焉悉却与之钦义心感数倍后竟作枢密使唐武宗一朝之柄皆钦义所致也【出幽闲鼓吹】
　　韩全诲
　　唐昭宗以宦官怙权骄恣难制常有诛剪之意宰相崔嫉忌尤甚上敕凡有密奏当进囊封勿于便殿面奏以是宦官不能知韩全诲等乃访京城羙女数十以进密求宫中隂事天子不之悟谋渐泄中官以重赂甘言请藩臣为城社视崔皆裂肘因伏腊宴聚则相向流涕辞防谄谀防汴人防同华知崔之谋于是韩全诲引禁军陈兵仗逼帝幸鳯翔他日崔与梁祖恊谋以诛阉官未乆祸亦及之致族絶灭识者归罪于崔先是其季父安潜常谓所亲曰灭吾族者必缁儿也缁儿即小字河东晋王李克用闻所为谓宾佐曰贼为虐者其崔乎破国亡家必在此人也【出北梦琐言】
　　苏循
　　唐末尚书苏循谄媚茍且梁太祖鄙之他日至并州谒晋王峕张承业方以匡复为意而循忽献晋王画敕笔一对承业愈鄙薄之【出唐书】
　　苏楷
　　昭宗先諡圣穆景文孝皇帝庙号昭宗起居苏楷等驳议请改为恭灵荘闵皇帝庙号襄宗苏楷者礼部尚书苏循之子干寜二年应进士楷人才寝陋兼无徳行昭宗恶其滥进率先黜落由是怨望专幸国之灾其父循奸邪附防无誉于峕故希防茍进梁祖识其险诐滋不悦大为敬翔李振所鄙梁祖建号诏曰苏楷高贻休萧闻礼皆人才寝陋不可尘汚班行并停见任放归田里苏循可令致仕河朔士人目苏楷为衣冠枭獍【出北梦琐言】
　　乐朋龟
　　旧例士子不与内官交游十军军容田令孜擅囘天之力唐僖皇播迁行至洋源百官未集缺人掌诰乐朋龟侍郎亦及行在因谒中尉仍请中外由是荐之充翰林学士张濬相自处士除起居郎亦出令孜之门皆申中外之敬洎车驾到蜀朝士毕集一日中尉为宰相开筵学士洎张起居同预焉张公耻于对众设拜乃先谒中尉便施谢酒之敬中尉讶之俄而宾至即席坐定中尉白诸官曰某与起居清浊异流曽防中外既虑玷辱何惮改更今日暗地谢酒即不可张公惭惧交集自此甚为羣彦所薄乐公举进士初陈啓事谒李昭侍郎自媒云别于九经书史及老荘行都赋外着八百卷书请垂比试诚有学问也然于制诰不甚简当峕人或未之可也【出北梦琐言】
　　孔谦
　　后唐明宗即位之初诛租庸使孔谦归徳军节度使元行钦邓州节度温韬太子少保叚凝汴州麴务辛廷蔚李继宣等孔谦魏州孔吏目荘宗图覇以供馈军食谦有力焉既为租庸使曲事嬖幸夺宰相权专以聚敛为意剥削万端以犯众怒伏诛元行钦为荘宗爱将出入宫禁曽无间隔害明宗之子从景以是伏诛叚凝事梁以奸佞进身至节将末年绾军权束手归朝温韬防恶发掘西京陵寝荘宗中兴不证其罪厚赂伶官阉人与叚凝皆赐国姓或拥旄钺明宗采众议而诛之辛廷蔚开封尹王瓒之牙将也朱友贞峕廷蔚依瓒势曲法乱政汴人恶之李继宣汴将孟审澄之子亡命归荘宗刘皇后畜为子峕宫掖之间秽声流闻此四防帝在藩邸峕恶其为人故皆诛之荘宗皇帝为唐雪耻号为中兴而温韬毁发诸帝陵寝宜加大辟而赐国姓付节旄由是知中兴之説谬矣【出北梦琐言】











　　太平广记卷二百三十九
　　钦定四库全书
　　太平广记卷二百四十
　　谄佞二
　　赵元楷　　　阎知微　　　郑愔
　　薛稷　　　　李峤　　　　李义府
　　侯思止　　　卢藏用　　　赵履温
　　张岌　　　　吉顼　　　　宗楚客
　　崔融　　　　崔湜　　　　用番
　　张説　　　　程伯献　　　杨国忠
　　太眞妃　　　李林甫
　　赵元楷
　　赵元楷为交河道行军大总管时侯君集为元帅君集马病颡疮元楷以指霑其脓而嗅之以谀君集为御史所劾左迁刺史【出谈賔录】
　　阎知微
　　唐春官尚书阎知微和黙啜司賔丞田归道为之副焉至牙帐下知微舞蹈宛转抱黙啜靴鼻而嗅之田归道独长揖不拜黙啜大怒倒悬之经一宿明日将杀之元珍谏大国和亲使杀之不祥乃得释后与知微争于殿庭言黙啜必不和知微坚执以爲和黙啜果反陷赵定天后乃诛知微九族拜归道夏官侍郎【出朝野佥载】
　　郑愔
　　唐吏部侍郎郑愔初托附来俊臣俊臣诛即附张易之易之被戮即附韦庶人后附谯王竟被诛【出朝野佥载】
　　薛稷
　　唐太子少保薛稷雍州长史李晋中书令崔湜萧至忠岑羲等皆外饰忠鲠内藏谄媚胁肩屛气而防痔折肢阿附太平公主并腾迁云路咸自以爲得志泰山之安也七月三日家破身戮何异鸋鴂栖于苇苕大风忽起巢折卵坏后之君子可不鉴哉【出朝野佥载】
　　李峤
　　唐李峤少负才华代传儒学累官成均祭酒吏部尚书三知政事封郑国公长寿三年则天征天下铜五十余万斤铁一百三十余万斤钱二百七千贯于定鼎门内铸八棱铜柱高九十尺径一丈二尺题曰大周万国述德天枢张革命之功贬皇家之德天枢下置铁山铜龙负戴狮子麒麟围绕上有云盖盖上施盘龙以托火珠珠高一丈围三丈金彩荧煌光侔日月武三思爲其文朝士献诗者不可胜纪唯峤诗冠絶当峕诗曰辙迹光西勲庸纪北燕何如万国会讽德九门前灼灼临黄道迢迢入紫烟仙盘正下露高柱欲承天山丛云起珠疑大火悬声流尘作刼业固海成田圣泽倾尧酒薰风入舜忻逢下生日还偶上皇年后宪司发峤附会韦庶人左授滁州别驾后至开元初诏毁天枢发卒镕烁弥月不尽洛阳尉李休烈乃赋诗以咏曰天门街东倒天枢火急先须卸火珠旣合一条丝线挽何劳两县索人夫先有谣云一条丝线挽天枢言其不久也故休诗及之庶士莫不讽诵天枢之北韦庶人继造一台先此毁拆【出大唐新语】
　　李义府
　　唐李义府状貌温恭与人语必嬉怡微笑而褊忌阴贼旣处权要欲人附已微忤意者辄加倾陷故峕人言义府笑中有刀杨行頴表言义府罪状制令刘祥道对推其事李勣监焉按有实长流嶲州或作刘祥道破铜山之大贼李义府露布称混奴婢而乱放各识家而竞入【出谈宾录】
　　侯思止
　　唐侯思止贫穷不能理生业乃依事恒州叅军髙元礼而无頼诡谲无以逾也峕恒州刺史裴贞杖一判司则天将不利王室罗织之徒已兴矣判司谓思止曰今诸王多被诛戮何不告之思止因请状遂告舒王及裴贞谋反诏按问并族诛授思止游击军元礼惧而思媚之引与同坐呼为侯大曰国家用人不次若言侯大不识字可奏云獬豸亦不识字而能触邪则天果曰欲与汝御史人云汝不能识字思止以獬豸对则天大悦即授焉元礼复教曰圣上知侯大无宅倘以没官宅见借可拜谢而不受圣上必问所由可奏云诸反逆人宅恶其名不愿坐其内果如言则天复大喜恩赏甚优【出谈宾録】
　　卢藏用
　　卢藏用徴拜左拾遗迁吏部侍郎中书舍人歴黄门侍郎兼昭文舘学士转尚书右丞与陈伯玉赵贞固友善隐居之日颇以贞白自往来于少室终南二山峕人称为假隐自登朝奢靡淫纵车服鲜丽趦趄诡佞专事权贵峕议乃表其丑行以阿附太平公主流陇州【出谈宾録】
　　赵履温
　　唐赵履温为司农卿谄事安乐公主气势囘山海呼吸变霜雪客谓张文成曰赵司农何如人曰猖獗小人心佞而险行僻而骄折支势族防痔权门谄于事上傲于接下猛若虣虎贪如饿狼性爱食人终为人所食为公主夺百姓田园造定昆池言定天子昆明池也用库钱百万亿斜褰紫衫为公主背挽金犊车险诐皆此诛逆韦之际上御承天门履温诈喜舞蹈称万岁上令斩之刀劒乱下与男同戮人割一脔骨肉俱尽【出朝野佥载】
</div>
    <div class="pagination">
<a href="太平广记_page98.html">上一页</a><span>...</span><a href="太平广记_page94.html">94</a><a href="太平广记_page95.html">95</a><a href="太平广记_page96.html">96</a><a href="太平广记_page97.html">97</a><a href="太平广记_page98.html">98</a><span class="current-page">99</span><a href="太平广记_page100.html">100</a><a href="太平广记_page101.html">101</a><a href="太平广记_page102.html">102</a><a href="太平广记_page103.html">103</a><a href="太平广记_page104.html">104</a><span>...</span><a href="太平广记_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
