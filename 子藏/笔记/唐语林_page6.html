<!DOCTYPE html>
<html>
 <head>
  <meta charset="utf-8"/>
  <title>
   唐语林 - 第 6 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐语林 - 第 6 页/共 12 页
  </h1>
  <div class="content">
   李尚书翱，潭州席上有舞柘枝者，颜色忧悴。殷尧藩侍御当筵而赠诗曰：“姑苏太守青娥女，流落长沙舞柘枝；满坐绣衣皆不识，可怜粉脸泪双垂。”李公诘其事，乃故姑苏台韦中丞爱姬之女也。李公曰：“吾与韦族，其姻旧矣。”速命更舞衣，即延入与韩夫人（原注：吏部之侄）相见。顾其言语清楚，宛有冠盖风仪，遂于宾榻中，选士嫁之。舒元舆侍郎闻之，赠李公诗曰：“湘江舞罢忽成悲，便脱蛮靴出绛帷；谁是蔡邕琴酒客，魏公怀旧嫁文姬。”李尚书初守庐江，有重系者当大辟，引虑之时，启曰：“昔于群小，专习一艺，愿于贵人之前试之。”乃曰：“长啸也。”公命缓系而听之，曰：“不谓苏门之风，出于赭衣之下。”遂蠲其罪。后镇山南，夜闻长笛之音，而浏亮不绝。问：“是何人吹也？”具云：“府狱重囚。”令明日引来。官吏递相尤怨，夜使囚徒为乐，罪累必深。及至，公曰：“汝之吹竹已得其能。少不事农桑，可为伶人耳。”卒岁而怜愍之，便令奔去。
    李相绅督大梁日，闻镇海军进健卒四人，一曰富仓龙，二曰沈万石，三曰冯五千，四曰钱子涛，悉能拔橛角觚之戏。翌日，于球场内犒劳，以老牛筋皮为炙，状瘤魁之脔（原注：魁，酒缸也，盛一斗二升。多以樽槐瘤为之，或铜铸也）。坐于地茵，大半令食之。万石等三人，视炙坚粗，莫敢就食，独五千瞑目张口，两手捧炙，如虎啖肉。丞相曰：“真壮士也，可以扑杀西域健胡。”又令试戏，仓龙等亦不利，独五千胜之。十万之众，为之披靡。于是独留五千，仓龙等退还本道。语曰：“壮儿过大梁，如上龙门也。”城北门常扃，锁不开，开必有事，公命开之。骡子营骚动军府，乃悉诛之，自此遂安也。李公既治淮南，决吴湘之狱，而持法清峻，犯之者无宥，有严、张之风也。狡吏奸豪，潜形匿迹。然出于独见，寮佐莫敢谏之。李元将评事及弟仲将尝侨寓江都，李公羁旅之年，每止于元将之馆，而叔呼之。荣达之后，元将称弟、称侄，皆不悦也；及为孙、子，方似相容。又有崔巡官者，居郑圃，与丞相同年之旧，特远来谒。才到客舍，不意家仆与市人有竞。诘其所以，仆曰：“宣州管驿崔巡官。”下其仆与市人，皆抵极法。令捕崔至，曰：“昔尝识君，到此何不相见也？”崔生叩头谢曰：“适憩旅舍，日已迟晚，相公尊重，非时不敢具陈卑礼。伏希哀怜，获归乡里。”遂縻留服罪，笞股二十，送过秣陵。时人相谓曰：“李公宗叔翻为孙子，故人忽作流囚。”邑人惧祸，渡江过淮者众。主吏启曰：“户口逃亡不少。”丞相曰：“汝不见淘麦乎？秀者在下，糖比随流；随流者不必报来。”自此一言，竟无俞境者。又有少年，势似疏简，自云：“辛氏郎君，来谒丞相。”于晤对之间，未甚周至。先是白居易寄元相诗曰：“闷劝迂辛酒，闲吟短李诗。”且曰：“辛大邱度性迂嗜酒，李二十绅短而能诗。”辛氏郎君，即邱度之子也。因谓李公曰：“小子每忆白二十二丈诗曰：‘闷劝畴昔酒，闲吟廿丈诗。’”李曰：“辛大有此狂儿，吾敢不存旧乎？”凡诸宦族，快辛子之能忤，丞相之受侮。有一曹官到任，仪质颇似府公。府公见而恶之，书其状曰：“著青把笏，也请料钱；睹此形骸，足可骇叹。”左右皆窃笑焉。又有宿将，有过请罚，且云：“老兵倚恃年老，而刑不加，若在军门，一百也决。”竟不免其刑。凡所书判，或是卒然，故趋事者皆惊神破胆矣。初，李公赴荐，尝以《古风》求吕光化温，谓齐员外煦及弟恭曰：“吾观李二十秀才之文，斯人必为卿相。”果如其言。诗曰：“春种一粒粟，秋成万颗子。四海无闲田，农夫犹饿死。锄禾日当午，汗滴禾中土。谁知盘中餐，粒粒皆辛苦。”先是元相廉察江东之日，修龟山寺鱼池，以为放生之所，戒其僧曰：“劝汝诸僧好自持，不须垂钓引青丝。云山莫厌看经坐，便是浮生得道时。”李公到镇，游于野寺，观元公诗，笑曰：“僧有渔罟之事，必投于镜湖。”后有犯者，遂不恕。复为二绝以示之云：“剃发多缘是代耕，好闻人死恶人生。祗园说法无高下，尔辈何劳尚世情？”“汲水添池活白莲，十千鬣尽生天。凡庸不识慈悲意，自葬江鱼入九泉。”忽有老僧谒，愿以因果喻之。丞相问：“阿师从何处来？”答曰：“贫道从来处来。”遂决二十，曰：“任从去处去。”至如浮薄宾客，莫敢候问，三教所来，俱有区别，海内服其才俊。
    李卫公佐武宗，平上党，破回鹘，自矜其功，于平泉庄置构思亭、伐叛亭以自旌。
    李丞相回，少尝游覃怀王氏别墅。王氏先世仕宦，子孙以力自业，待之甚厚，回深德之。及贵，王氏子齐其家牒求谒，不得通，于金吾鼓舍伺丞相出，拜于道左，久之方省，曰：“故人也。”遂廪饩之。逾旬，以前术衔除大理评事，取告身面授。旧制：大理寺官初上，召寺僚或在朝五品以上清资保识。王氏本耕田，宗无故旧，复邀回言之。回问：“有状乎？”对曰：“无。”又曰：“有纸乎？”曰：“无。”“袖中何物？”曰：“告身。”即取告身署曰：“中书侍郎兼礼部尚书平章事李回识。”仍谓诸曹长曰：“此亦五品以上清资也。”
    宣宗幸苑中，回顾仗外舍屋际，有倚竹一竿，可见者止尺余，去御马百步外。遂命弓横综，上挟矢曰：“朕以法制威天下，而党羌穷寇，敢来干我，连年兵不解。我今射此竹，卜其济否。”左右耸观。上攘袖挽弓，一发洞其竹，分而为二，矢贯于外。左右呼万岁，贺于马前。未逾月，羌果灭。
    裴相为宣州观察，朝谢后，闲行曲江；荷花盛发，与省ト诸公同游。自慈恩至紫云楼下，见五六人坐水次，裴与诸人憩于旁。中有黄衣，饮酒轩昂，笑语轻脱。裴稍不平，问曰：“君所任何官？”对曰：“诺，即不敢，新授宣州广德县令。”复问裴曰：“押衙所任何职？”曰：“诺，即不敢，新授宣州观察使。”于是奔走而去，一席皆欢，闻者大笑。左右访于吏部云：“有广德县令，已请换罗江令矣。”宣宗在藩邸闻之，常与诸王为笑乐。及即位，裴为丞相，因书麻制回，谓左右曰：“诺，即不敢，新授中书侍郎平章事。”
    长孙赵公朝宴，酒酣乐阕，顾群公曰：“无忌不才，幸遇休明之运。因缘宠私，致位上公，人臣之贵可谓极矣。公视无忌，何如越公？”（原注：杨素有大功，封越公）或对曰：“不如。”或曰：“过之。”公曰：“吾自揣诚不羡越公。越公之贵也老，而无忌之贵也少。”
    李太师光颜女未聘，从事许当及幕僚因从容次，盛誉一郑秀才词学门阀，冀其选拣。谢曰：“李光颜，一健儿也，遭遇多，偶立微功，岂可妄求名族？已选得一婿也，诸贤未见。”乃召客司小将指之曰：“此即某女之婿也。超三五阶军职，厚与金帛，足矣。”
    浑太师，年十一，随父释之防秋。朔方节度使张齐丘戏问：“将乳母来否？”其年立跳功。后二年收石堡城，收龙驹岛，皆有奇数。
    马司徒讨李怀光，自太原引兵至宝鼎下营，问其地名，曰：“埋怀村。”大喜曰：“擒贼必矣。”
    ●卷四 容止
    开元中，燕公张说当朝文伯，冠服以儒者自处。玄宗嫌其异己，赐内样巾子，长脚罗幞头，燕公服之入谢，玄宗大喜。
    玄宗早朝，百官趋班。上见张九龄风仪秀整，有异于众，谓左右曰：“朕每见张九龄，精神顿生。”
    裴仆射遵庆二十入仕，裹折上巾子，未尝随俗样。凡代之移易者五六，而公年九十时，尚幼少所裹者。今巾子有仆射样。
    韩晋公久镇浙西，所取宾佐，随其所长，无不得人。尝有故旧子弟投之，与语，更无他能；召之燕而观之，毕席端坐，不旁视，不与比坐交言。后数日，署以随军，令监库门。使人视之，每早入，惟端坐至夕。警察吏卒，无敢滥出入者。
    李相国程为翰林学士，以阶前日影为入候。公性懒，每人必逾八砖，后号为八砖学士。
    郑瑜为河南尹，送迎中使皆有常处。人吏窥之，马足差跌不出三五步。议者以瑜为河南尹，可继张延赏，而重厚坚正，前后莫有及。
    大中十一年正月一日，含元殿受朝，太子太师卢钧年八十，自乐悬南步而及殿墀，称贺上前，举止中礼，士大夫叹之。十二年正月朔，含元殿受朝，太子少师柳公权，亦年八十，复为百官班首，自乐悬南步至殿下，力已委顿，及上尊号“圣敬文思和武光孝皇帝”，公权误曰“光武和孝。”御史弹之，罚一季俸。世讥公权不能退身自止。
    薛调、季瓒同年进士。调美姿貌，人号为“生菩萨”；瓒俊爽，人号为“剑”。调宽恕而瓒猜忌，论者以时人所称，协其性也。刘元章罢江夏入朝，以风标自任。一日，调谒之，倒屣出迎，爱其风韵，去而复留者数四。既去，谓左右曰：“若不见其（案：此下有阙文）也。”调为翰林学士。郭妃悦其貌，谓懿宗曰：“驸马盍若薛调乎？”顷之暴卒，时以为中鸩。卒年四十三，常览镜曰：“薛调岂止四十三乎？”岂尝有言其寿者耶？
    杜相审权镇浙西，性宽厚，左右僮仆希见其语。在翰林最久，习于慎密。在镇三岁，自初视事，坐于东厅，至其罢去，未尝易处。虽大臣经过，亦不俞中门。视事之暇，日未夕，非有故，不还私室。端默敛犭各，常若对宾旅。夏日中欲寝息，则顾军将令下帘。或四顾无人，即自起去帘钩，以手捧轴，徐下帘至地，方拱退。进止雍容如画。时杜先达，人谓之老杜相，审权为小杜相。
    魏仆射元忠，每立朝，必得常处，人或记之，不差尺寸。
    路侍中岩，风貌之美，为世所闻。镇成都日，委执政于孔目吏边咸，日以妓乐自随。宴于江津，都人士女怀掷果之羡，虽卫、潘岳不足为比。善巾裹，蜀人见必效之。后乃翦纱巾之角，以异于众也。闾巷有ㄚ服修容者，人必讥之曰：“尔非路侍中耶？”比至鬻豚之肆，见侩豕者谓屠主曰：“此豚端正，路侍中不如。”用之比方，良可笑也。以官妓行云等十人侍宴，移镇渚宫日，于合江亭离筵赠行云等《感恩多》词。有：“离魂何处断？烟雨江南岸。”至今播于倡楼也。
    ●卷四 自新
    江淮客刘圆，尝谒江州刺史崔沆，称“前拾遗”。沆引坐劝曰：“谏官不可自称，司直、评事可矣。”须臾他客至，圆称曰：“大理司直刘圆。”沆甚赏之。
    李，从父弟也。为宋州刺史，闻反状，恸哭，悉驱妻子奴婢，无老幼，量头为枷，自拘于观察使。朝廷悯之，薄贬。
    天宝已前，多刺客。李氵公勉为开封府，鞫囚有意气者，咸哀勉求生，纵而逸之。后数岁，勉罢官，客行河北。偶见故囚，迎归，厚待之。告其妻曰：“此活我者，何以报德？”妻曰：“以缣千匹，可乎？”曰：“未也。”“二千匹，可乎？”曰：“未也。”妻曰：“大恩难报，不如杀之。”故囚心动。其僮哀勉，密告勉，被衣乘马而遁。比夜半，百余里至津店。津店老人曰：“此多猛兽，何故夜行？”勉因言其故，未毕，梁上有人瞥下曰：“几误杀死长者！”乃去。未明，携故囚夫妻二首而至示勉。
    田神功自平卢兵使授淄青节度，旧官皆偏裨时部曲，神功平受其拜；及此前使判官刘位已下数人并留在院，神功待之亦无降礼。后因围宋州，见李光弼与敕使打球，闻判官张亻参至，光弼答拜。神功大惊，归幕呼刘位问之，曰：“太尉今日见张郎中来，与之拜答，是何礼也？”位曰：“判官幕客，使主无受拜之礼。”神功曰：“公何不早说？”遂令屈诸判官，谢之曰：“神功武将，起自行伍，不知朝廷礼数，误受判官等拜。判官又不言，成神功之过，今还诸公拜。”遂一一拜之。
    包谊，江浙人，下第游汉南。与刘太真相会辩难，刘辞屈，责其不敬，谊掷杯中其额。后太真为礼部侍郎，谊应举。太真览其文卷于包侍郎佶之家，初甚惊叹，及视其名，包谊也，遂默然。至出榜，宰相欲有去留，面问太真换一名。太真不能对；忽记谊之姓名，遽言之，遂中第。
    魏仆射本名真宰，武后朝被诬构下狱，有司将出之，小吏闻之以告魏，魏喜曰：“汝名何？”曰：“元忠。”遂改从元忠焉。
    ●卷四 企羡
    进士张倬，濮阳王柬之曾孙也。时初落第，两手捧《登科记》顶之，曰：“此《千佛名经》也。”其企羡如此。
    卢杞令李揆入蕃，揆对德宗曰：“臣不惮远使，恐死于道路，不达君命。”上恻然，欲免之，谓杞曰：“李揆暮老，无使。”杞曰：“和戎之使，且须谙练，非揆不可。且使揆去，向后差使小于揆年者，不敢辞远使矣。”揆既至，蕃长曰：“闻唐家第一人李揆，公是否？”揆曰：“非也。他那个李揆争肯到此？”恐其拘留，以此谩之也。揆门第第一，文学第一，官职第一。揆致仕东都，大司徒杜公罢淮海也，入洛见之，言及“头头第一”之说。揆曰：“若道门户，有所自，承余裕也；官职，遭遇尔。今形骸凋瘁，看即下世，一切为空，何第一之有？”
    苗给事子缵应举次，而给事以中风语涩，而心中至切。临试，又疾亟。缵乃为状，请许入试否。给事犹能把笔，淡墨为书，曰：“入！”其父子之情切如此。其年缵及第。
    陆相贽受淮南尉，吏部侍郎不与；顾少连拟与江淮一尉，不伏，竟得之。显其德而自吟曰：“绕阶流氵助，夹砌树阴阴。”□后罢相，□□在假日，敕下不谢官，又贬为忠州司马。大官降敕日，令朝谢。但恐私忌□亦须出入始了。
    开元以后，不以姓名而可称者：燕公、许公、鲁公；不以名而可称者：宋开府、陆兖州、王右丞、房太尉、郭令公、崔太尉、杨司徒、刘忠州、杨崖州、段太尉；位卑而名著者：李北海、王江宁、李馆陶、郑广文、元鲁山、萧功曹、独孤常州、崔比部、张水部、梁补阙、韦苏州；二人连呼者：岐薛、燕许（原注：大手笔）、李杜、姚宋（原注：亦曰苏宋）、萧李（原注：文章）。元和后，不以名可称者：李太尉、韦中令、裴晋公、白太傅、贾仆射、路侍中、杜紫微；位卑名著者：贾长江、赵渭南；二人连呼者；元白；又有罗钳吉纲（原注：酷吏），员推韦状（原注：能吏）。又有四夔、四凶。
    于良史为张徐州建封从事，每自吟曰：“出身三十年，白发衣犹碧；日暮倚朱门，从未污袍赤。”公闻之，为奏章服焉。
    韩仆射皋为京兆尹，韦相贯之为畿甸尉。及贯之人为相，皋为吏部尚书。每至中书，韦常异礼，以申故吏之敬。皋家自黄门以来，三世传执一笏。经祖父所执，未尝轻授于仆人之手。归则别置于卧内一榻，以示敬慎。
    赵昭公以旧相为吏部侍郎，考前进士杜元颖宏词登科；及镇荆南，又奏为从事。杜公入相，昭公复掌选；至杜出镇西川，奏宋相申锡为从事。数年，杜以南蛮入寇，贬刺循州，遂卒；宋以宰相被诬，谪佐开州。后数年，昭公始卒。公凡八任铨衡，三领节镇，皆带府号，为尚书，惟不历工部，其兵部太常皆再任。年八十七薨，其间未尝遇重疾。俭素（案：俭素，赵《因话录》作“异数”）寿考，为朝中之首。
    权文公德舆，身不由科第，尝知贡举三年，门下所出诸生相继为公相，号得人之盛。
    赵郡李氏，元和初，三祖之后，同时一人为相。藩南祖，吉甫西祖，绛东祖，而皆第三。至太和、开成间，又各一人前后在相位。德裕，吉甫之子；固言，藩再从弟：皆第九，珏亦绛之近从。
    李尚书益，有宗人庶子同名，俱出于姑臧公；而人谓尚书为文章李益，庶子为门户李益。而尚书尚兼门地焉。尝姻族间有礼会，尚书归，笑谓家人曰：“大堪笑！今日局席，两个座头总是李益。”
    李太师逢吉知贡举，榜未放而入相，礼部尚书王播代放榜。及第人就中书见座主，时谓“好脚迹门生”，前世未有。
    阳城为朝士，家苦贫，常以布衾木枕质钱数万，人争取之。
    李愿司空兄弟九人，四有土地：愿为夏州、徐泗、凤翔、宣武、河中五节度，宪为江西观察、岭南节度，为唐邓、襄阳、徐泗、凤翔、泽潞、魏博六节度，听为夏州、灵武、河东、郑滑、魏博、宁七节度。一门登坛受钺，无比焉。
    胡尚书证，河中人。太傅昭公镇河中，尚书建节赴振武，备桑梓礼入谒，持刺称百姓。献昭公诗云：“诗书入京国，旌旆过乡关。”州里荣之。进士赵橹著《乡籍》一篇，夸河东人物之盛，皆实录也。同乡中，赵氏轩冕文儒最著，曾祖父、祖父，世掌纶诰。橹昆弟五人，进士及第，皆历台省。卢少傅宏宣，卢尚书简辞、宏正、简求，皆其姑子也，时称“赵家出”。外家敬氏，先世亦出自河中，人物名望皆谓至盛，橹著《乡籍》载之。
    杨仆射于陵在考功时，举李师稷及第。至其子相国嗣复知举，门生集候仆射，而李公在座。时人谓之杨家上下门生。世有姑之婿与侄之婿，谓之上下同门，盖以此况也。
    李相石，庾尚书承宣门生，不数年，李佐魏博军，因奏事特赐紫，而庾尚衣绯。人谓李侍御将紫底绯上座主。
    李相宗闵知贡举，门生多清雅俊茂；唐冲、薛庠、袁都，时谓之玉笋。
    柳公权与族孙，开成中同在翰林，时称大柳舍人、小柳舍人。自祖父郎中芳已来，奕世文学，居清列。久在名场淹屈，及擢第，首冠诸生，当年宏词登高科，十余年便掌纶诰，侍翰苑。性喜汲引，后进多出其门。以诚明待物，不妄然诺，士益附之。
    开成三年，书判考官刑部员外郎纥干公，崔相群门生也。纥干及第时，于崔相新昌宅小厅中集见座主；及为考官之前，假居崔相故第，亦于此厅见门生焉。是年科目八人，敕头孙河南，先于雁门公为丞。纥于封雁门公。
    文宗自太和乙卯岁后，常戚戚不乐，事稍闲，则必有叹息之音。会幸三殿东亭，见横廊架巨轴，上指谓画工程修己曰：“此《开元东封图》也。”命内臣悬于东庑下。上举玉如意指张说辈叹曰：“使吾得其中一人，则可见开元之理。”
    文宗为庄恪太子选妃，朝臣家子女悉令进名，中外为之不安。上知之，谓宰臣曰：“朕欲为太子求汝郑间衣冠子女为新妇，扶出来田舍ぴぴ地，如闻朝臣皆不愿与朕作亲情，何也？朕是数百年衣冠，无何神尧打朕家事罗诃去。”遂罢其选。
    冯河南宿之三子陶、宽、图兄弟，连年进士及第，连年登宏词科，一时之盛无比。太和初，冯氏进士十人，宿家兄弟叔侄亦八人焉。
    李右丞е年二十九，为尚书右丞。
    宣宗好儒，多与学士小殿从容议论，殿柱自题曰：“乡贡进士李某。”或宰臣出镇，赋诗以赠之。凡对宰臣及上言者，必先整容貌，易衣盥手，然后召见。语及政事，即终日忘倦。
    宣宗爱羡进士，每对朝臣，问“登第否”？有以科名对者，必有喜，便问所赋诗赋题，并主司姓名。或有人物优而不中第者，必叹息久之。尝于禁中题“乡贡进士李道龙”。宦官知书，自文、宣二宗始。
    宣宗尚文学，尤重科名。大中十年，郑颢知举，宣宗索《登科记》。颢表曰：“自武德以后，便有进士诸科。所传前代姓名，皆是私家记录。臣寻委当行祠部员外郎赵，采访诸科目记，撰成十三卷。自武德元年至于圣朝，敕翰林自今放榜后，仰写及第人姓名及所试诗赋题目进入，仰所司逐年编次。”
    李某为中丞，奏孔尚书温、徐相商为监察御史。孔为中丞，李在外多年，除宗正少卿，归而为丞郎。每燕集，时人以为盛事。
    大中九年，沈侍郎询以中书舍人知举。其门生李彬父丛为万年令，同年有起居之会。仓部李郎中时在座，因戏诸进士曰：“今日极盛，某与贤座主同年。”谓郴州李侍郎也。众皆以为异。是日数公皆诣，宾客冯尚书审，则又郴州座主杨相国之同年也，举座异之。
    张不疑进士擢第，宏词登科。当年四府交辟。江西李中丞凝、东川李相回、淮南李相绅、兴元归仆射融，皆当时盛府。不疑赴淮南命，到府未几，以协律郎卒。不疑娶崔氏，以不协出之，后娶颜氏。
    东夷有识山川者，偏礼五岳，一拜而退；惟入关望华山，自关西门步步礼拜。至山下，仰望叹诧，七日而去。谓京师衣冠文物之盛，由此而致。
    崔起居雍，少有令名，进士第，与郑颢齐名。士之游其门者多登第，时人语为崔雍、郑颢世界。
    崔雍自起居郎出守和州，遇庞勋寇历阳，雍弃城奔浙西，为路岩所构，赐死。雍兄明、序、福兄弟八人皆进士，列甲乙科。当时号为点头崔家。
    崔澹容貌清瘦明白，擢第升朝，崔铉辟入幕。先是朝中以流品为朋甲，以名德清重者为首。咸通中，李都为大龙甲头，沙汰名士，以经纬其伍。渭，澹兄弟也；澹在品中，以涓强侵为粗，卒不取焉。渭卑屈欲见取，其党皆避之。
    琅邪王氏与太原皆同出于周。琅邪之族世贵，号“饣崔头王氏”，太原子弟争之，称是己族，然实非也。太原自号“镂王氏”。崔氏，博陵与清河亦上下。其望族，博陵三房。第二房虽长，今其子孙即皆拜第三房子弟为伯叔者，盖第三房婚娶晚迟，世数因而少故也。姑臧李氏亦然，其第三房，皆受大房、第二房之礼。清河崔氏亦小房最著，崔程出清河小房也。世居楚州宝应县，号“八宝崔氏”。宝应本安宜县，崔氏梦捧八宝以献，敕改名焉。程之姨，北门李相蔚之夫人；蔚乃姑臧小房也，判盐铁。程为扬州院官，举吴尧卿。蔚以为得人，竟乱擢之任。程累郡无政绩，小杜相闻程诸女有容德，致书为其子让能娶焉。程初辞之，谓人曰：“崔氏之门，若有一杜郎，其何堪矣。”而杜相坚请不已，程不能免，乃于宝应诸院取一娣侄嫁之。其后让能贵，为国夫人，而程之女不显。
    进士举人各树名甲，元和中语曰：“欲入举场，先问苏、张。苏、张犹可，三杨杀我。”
    后有东西二甲，东呼西为“茫茫队”，言其无艺也。
    开成、会昌中，又曰：“鲁、绍、瑰、蒙，识即命通。”又曰：“郑、杨、段、薛，炙手可热。”又有“薄徒”“厚徒”，多轻侮人，故裴泌侍御作《美人赋》讥之。后有瑰值、韦罗甲，又曰：“瑰、值、都、雍，识即命通。”又有大小二甲。又有注已甲。又有四字甲，言“深辉轩庭”。又四凶甲。又“芳林十哲”，言其与宦官交游，若刘晔、任江洎、李岩士、蔡铤、秦韬玉之徒。铤与岩士各将两军书题，求华州解元，时谓对军解头。太和中，又有杜颛、窦训、萧ㄍ，极有时称，为后来领袖。
    杜自拾遗赐绯后，应举及第，又拜拾遗，时号“著绯进士”。郑延昌相公为京兆尹，兼知贡举。
    白居易葬龙门山。河南尹卢贞刻《醉吟先生传》于石，立于墓侧。相传洛阳士人及四方游人过瞩墓者，必奠以卮酒，故冢前方丈之土常成渥。
    崔魏公铉与江西李侍郎骘同在李相石襄阳幕中。铉自下追入，不二年拜丞相。骘时在幕，为李相草贺书曰：“宾筵初启，曾陪樽俎之欢；将幕未移，已在陶钧之下。”（原注：杜佑佐权德舆幕，李珏佐牛僧孺幕，后与使主同为相）
    郑裔绰为浙东观察使，奏侍御史郑公绰为副使。幕客与府主同姓联名甚寡。
    咸通末，郑浑之为苏州录事，谈铢为鹾院官，钟辐为院巡，俱广文。时湖州牧李超、赵蒙相次俱状元。二郡地土相接，时为语曰：“湖接两头，苏连三尾。”
    苏员外粹与母弟冲俱郑都尉颢门生。后粹为东阳守，冲为信阳守，欲相见境上，本府许之。两郡之守，携宾客同府主出省，俱自外郎，兄弟之荣少比。
    范阳卢，自兴元元年癸亥德宗幸梁洋，二年甲子，鲍防侍郎知举，至乾符二年乙未崔沆侍郎知举，计九十二年，而二年停举；九十年中，登进士者一百一十六人，诸科在外。而为字皆联子。（案：此句疑有讹误）所不联者不十数人。然而世谓卢氏不出座主。自唐来，唯景云二年考功员外郎卢逸知举，后无继者。韦都尉保衡常怪之。咸通十三年，卢庄为阁长，都尉欲以知礼部，庄七月卒。卢相携在中书，以为耻。广明元年，乃追陕州卢渥中丞入知举；帖经后，黄巢犯阙，天子幸蜀，韦昭度侍郎于蜀代之，放十二人。
    闽自贞元以前，未有进士。观察使李始建庠序，请独孤常州及为《新学记》云：“缦胡之缨，化为青衿。”林藻弟蕴与欧阳詹睹之叹息，相与结誓，继登科第。
    薛元超谓所亲曰：“吾不才，富贵过人。平生有三恨：始不以进士擢第，不娶五姓女，不得修国史。”
    高宗承贞观之后，天下无事。上官侍郎仪独持国政，尝凌晨入朝，循洛水堤，步月徐辔，咏云：“脉脉广川流，驱马历长洲。鹊飞山月曙，蝉噪野风秋。”音韵清亮，群公望之，犹若神仙焉。
    玄宗既诛韦氏，擢用贤良，革中宗之政，依贞观故事。有志者莫不想太平。中书令姚元崇、侍中宋、御史大夫毕构、河南尹李杰，皆一时之选，时人称姚、宋、毕、李焉。
    开元二十三年，加荣王已下官，敕宰臣入集贤院，分写告身以赐之。侍中裴耀卿因入书库观书，既而谓人曰：“圣上好文，书籍之盛事，自古未有。朝宰充使，学徒云集，官家设教，尽在是矣。前汉有金马、石渠，后汉有兰台、东观；宋有总章，陈有德教；周则虎门、麟趾，北齐有仁寿、文林；虽载在前书，而事皆琐细，方之今日，则岂得扶轮捧毂者哉！”
    ●卷四 伤逝
    天宝十五载正月，安禄山反，陷洛阳。王师败绩，关门不守。车驾幸蜀，次马嵬驿，六军不发，赐贵妃死，然后驾发。行至骆谷，上登高平，马上谓力士曰：“吾仓皇出狩，不及辞宗庙。此山绝高，望见秦川。吾今遥辞陵庙。”下马东向再拜，呜咽流涕，左右皆泣。又谓力士曰：“吾取张九龄之言，不至于此。”乃命中使往韶州，以太牢祭之。既而取长笛吹自制曲，曲成复流涕，诏乐工录其谱。至成都，乃进谱而请名，上已不记，顾左右曰：“何也？”左右以骆谷望长安索长笛吹出对之。良久，曰：“吾省矣。吾因思九龄，可号为《谪仙怨》。”有人自西川传者，无由知其本末，但呼为《剑南神曲》。其音怨切动人。大历中，江南人盛传。随州刺史刘长卿左迁睦州司马，祖筵闻之，长卿随撰其词，意颇自得，盖亦不知事之始。词云：“晴川落日初低，惆怅孤舟解携。鸟去平芜远近，人随流水东西。白云千里万里，明月前溪后溪。独恨长沙谪去，江潭春草萋萋。”其后，台州刺史窦宏馀以长卿之词虽美，而与本曲意兴不同，复作词以广不知者，其词曰：“胡尘犯阙冲关，金辂提携玉颜。云雨此时消散，君王何日归还？伤心朝恨暮恨，回首千山万山。独望天边初月，蛾眉独自弯弯。”
    德宗初登勤政楼，外无知者。望见一人，衣绿乘驴戴帽，至楼下，仰视久之，亻免而东去。上立遣宣示京尹，令以物色求之。君召万年捕贼官李铭，使促求访。李尉伫立思之，曰：“得必矣。”出召干事所由，春明门外数里内，应有诸司旧职事伎艺人，悉搜罗之，而绿衣果在其中。诘之，对曰：“某天宝旧乐工也。上皇当时数登此楼，每来，鸱必集楼上，号‘随驾老鸱’。某自罢居城外，更不复见。今群鸱盛集，又觉景象宛如昔时，必知天子在上，悲喜且欲泣下。”于是敕尽收此辈，却系教坊。李尉亦为京尹所擢用，后至郡守。
    贞元四年，刘太真侍郎入贡院，寄前主司萧听尚书诗曰：“独坐贡闱里，愁心芳草生；山公昨夜事，应见此时情。”
    太和九年，仇士良诛王涯、郑注，上或登临游幸，虽百戏列于前，未尝少悦。往往瞠目独语，左右不敢进问。题诗云：“辇路生春草，上林花发时。凭高何限意，无复侍臣知。”更于殿内看牡丹，翘足凭栏，诵舒元与《牡丹赋》云：“俯者如愁，仰者如悦，开者如语，合者如咽。”久之，方省元舆词，不觉叹息泣下。时有宫人沈阿翘为上舞《河满子》词，声态宛转，锡以金臂环。乃问其从来，阿翘曰：“妾本吴元济女。元济败，因入宫。”
    王太尉播，少贫，居瓜洲寄食，多为人所薄。及登第，历荣显，掌盐铁三十余年。自刘忠州之后，无如播者。后镇淮南，乃游瓜洲故居，赋诗感旧。李卫公出在蜀关，而致和其诗以寄播。
    宣宗以宪宗常幸青龙寺，命复道开便门，至寺升眺，追感者久之。
    杜豳公丧公主，进状请落驸马都尉，云：“臣每见官衔有‘驸马’字，凄感难胜。”
    太宗谓梁公曰：“以铜为镜，可以正衣冠；以古为镜，可以知兴替；以人为镜，可以明得失。朕尝保三镜，用防己过。今魏徵殂逝，一镜亡矣。”
    太宗闻虞监亡，哭之恸曰：“石渠、东观之中，无复人矣！”
    杜羔有至性。其父为河北尉卒，母非嫡，经乱不知所之，羔常抱终身之感。会堂兄兼为潞州府判官，鞫狱于私第，有老妇辩对，见羔出入，窃谓人曰：“此少年状类吾夫。”诘之，乃羔母也，自此迎归。又往求先人之墓，邑中故老已尽，不知所询。馆于佛寺，日夜悲泣。忽视屋柱烟煤之下，见字数行，拂而视之，乃其父遗迹，言：“我子孙若求吾墓，当于某村某家问之。”羔号哭而往，果有老父年八十余，指其邱垅，遂得归葬。
    ●卷四 栖逸
    宣州当涂隐居山岩，即陶贞白炼丹所也，炉迹犹在。后为佛舍。有僧名彦范，俗姓刘，虽为沙门，而通儒学，邑人呼为刘九经。颜鲁公、韩晋公、刘忠州、穆监宁、独孤常州，皆与之善。各执经受业者数十人。年八十，犹强精神，僧律不亏。唯颇嗜饮酒，亦不乱。学者有携壶至者，欣然受之。每饮三数杯，则讲说方锐。所居有小圃，自植茶，为鹿所损，众劝以短垣隔之，诸名士悉为运石共成。穆兵部贽事之最谨。尝得美酒，密以小瓷壶置于怀中，累石之际，白师曰：“有少好酒，和尚饮否？”彦范笑而满引，徐谓穆曰：“不用般石，且来听书。”遂与剖析奥旨，至多不倦。人有得穆兵部遗彦范书者，其辞云：“某偶忝名宦，皆因善诱。自居班列，终日尘屑。却思昔岁，临清涧，荫长松，接侍座下，获闻微言。未知何时复遂此事？遥瞻水中月，岭上云，但驰攀想而已。和尚薄于滋味，深于酒德，所食仅同婴儿，所饮或如少壮。常恐尊体有所不安，中夜思之，实怀忧恋。”其诚切如此。月日之下，称门人姓名状和尚前。
    元和初，南岳道士田良逸、蒋含宏有道业，远近称之，号曰“田、蒋”。良逸天资高峻，虚心待物，不为表饰。吕侍郎渭、杨侍郎凭观察湖南，皆师事之。潭州旱，祈雨不应，或请邀之，杨曰：“田先生岂为人祈雨者耶？”不得已迎之。良逸蓬发敝衣，欣然就舆。到郡亦终无言，即日降雨。所居岳观，内建黄坛场已具，而天阴晦，弟子请先生祈晴，良逸亦无言，岸帻垂发而坐。左右整冠履，扶而升坛，亦遂晴霁。尝有村老持一绢襦来施，良逸对众便著，坐客窃笑，不以介意。杨凭尝迎至潭州，良逸方洗足，使到，乘小舟便行，侍者以履袜追及于衡门，即于门外坐砖阶著袜，若无人在旁。杨自京尹谪临贺尉，使使候之，遗以银器。良逸受之，便悉付门人。使还，良逸曰：“报汝阿郎，不久即归，勿忧也。”未几，杨果移杭州长史。良逸未尝干人，人至亦不送，不记人官位姓名，第与吕渭分最深。后吕郎中温为衡州刺史，因祭岳候先生，告以使君“侍郎之子”。及温入，良逸下绳床，抚其背曰：“你是吕渭儿子耶？”温泫然降阶，先生亦不止，其真率如此。良逸母为喜王寺尼，寺中皆呼良逸为小师。良逸常日负两束薪以奉母，或自有故不及往，即弟子代送之。或传寺众晨起，见一虎在田媪门外，走以告媪，媪曰：“毋怪，应是小师使致柴耳。”蒋君含宏有操尚，时人以为不及良逸。然二人齐名，常兄事良逸。含弘善符术，后居九真观，曾使弟子至县市斋物，不及期还，诘其故，云：“于山口遇猛虎，当道不去，以故迟滞。”含宏曰：“吾居此庇渠已多时，何敢如此！”即以一符置所见处，明日虎踣符下。含弘闻之，曰：“吾本以符却之，岂知遂死。既以害物，安用术为？”取符焚之，后不复留意。又有欧阳平者，行业亦高，兄事含弘，而道业不及也。欧阳曾一夕梦三炉自天而下，若有召说。既寤，潜告人曰：“二先生不久去矣，我继之。”俄而田良逸死，含弘次年卒。桐柏山陈寡言、徐虚符、冯云翼三人，皆田之弟子也。衡山周混，蒋之弟子也。陈、徐在东南，品地比田、蒋，而冯在欧阳之列。周自幼入道，善科法，亦为南岳之冠。
    江南多名僧，贞元、元和已来，越州有清江、清昼，婺州有乾俊、乾辅。时谓之会稽二清，东阳二乾。
    白居易少傅分司东都，以诗酒自娱，著《醉吟先生传》以自叙。卢尚书简辞有别墅，近伊水，亭榭清峻。方冬，与群从子侄同登眺嵩洛。既而霰雪微下，说镇金陵时，江南山水，每见居人以叶舟浮泛，就食菰米鲈鱼，思之不忘。逡巡，忽有二人，衣蓑笠，循岸而来，牵引篷艇。船头覆青幕，中有白衣人与衲僧偶坐；船后有小灶，安铜甑而炊，卯角仆烹鱼煮茗，溯流过于槛前。闻舟中吟笑方甚。卢叹其高逸，不知何人。从而问之，乃告居易与僧佛光，自建春门往香山精舍。
    李瞻，汉之子，有文学，气貌淳古。非其人，虽富贵不交也。累迁司封郎中，归茅山，拜给事中，不就。两京乱，竟不罹其祸。
    李尚书褒，晚年修道，居阳羡川石山后。长子召为吴兴，次子昭为常州，当时荣之。
    吴郡陆龟蒙，字鲁望，旧族也。其父宾虞，进士甲科，浙东从事、侍御史，家于苏台。龟蒙幼精六籍，弱冠攻文，与颜荛、皮日休、罗隐、吴融为益友。性高洁，家贫，思养亲之禄，与张搏为吴兴、庐江二郡ヘ。著《吴兴实录》四十卷，《松陵集》十卷，《笠泽丛书》三卷。丞相李公蔚、卢公携景重之。罗给事寄陆诗云：“龙楼李丞相，昔岁仰高文；黄阁今无主，青山竟不焚。”盖尝有征聘之意。唐末以左拾遣授之，诏下之日，疾终。光化三年，赠右补阙。吴侍郎融立传贻史官，右补阙韦庄撰诔文，相国陆希声撰碑文，给事中颜荛书。皮日休博士为诗友，寇死浙中。方干诗名著于吴中，陆未许之。一旦顿作诗五十首，装为方干新制，时辈吟赏降仰，陆谓曰：“此乃下官效方干之所作也。方诗在模范中尔。”奇意精识者亦然之。薛许州能以诗道为己任，还刘梦得诗卷，有诗云：“百首如一首，卷初如卷终。”讥刘不能变态，乃陆之比也。
    天宝之乱，元结自汝坟率邻里南投襄汉，保全者千余家。乃举兵宛叶之间，有城守寇之力。结，天宝中称中行子。始在商余山，自称元子。逃难入猗干沮，始称猗干子。或称浪士。渔者呼为聱叟，酒徒呼为漫郎。
  </div>
  <div class="pagination">
   <a href="唐语林_page5.html">
    上一页
   </a>
   <a href="唐语林.html">
    1
   </a>
   <a href="唐语林_page2.html">
    2
   </a>
   <a href="唐语林_page3.html">
    3
   </a>
   <a href="唐语林_page4.html">
    4
   </a>
   <a href="唐语林_page5.html">
    5
   </a>
   <span class="current-page">
    6
   </span>
   <a href="唐语林_page7.html">
    7
   </a>
   <a href="唐语林_page8.html">
    8
   </a>
   <a href="唐语林_page9.html">
    9
   </a>
   <a href="唐语林_page10.html">
    10
   </a>
   <a href="唐语林_page11.html">
    11
   </a>
   <span>
    ...
   </span>
   <a href="唐语林_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
