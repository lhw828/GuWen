<!DOCTYPE html>
<html>
<head>
    <meta charset="UTF-8">
    <title>说郛 - 第 25 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 25 页/共 601 页</h1>
    <div class="content">　　诘之曰如此言卫之乱子贡季路为之耶斯不待言而了矣阳虎欲见孔子孔子不见何弟子之有佛肸以中牟叛召孔子则有之矣为孔子弟子未之闻也且漆雕开形残非行已之致何伤于德哉
　　墨子曰孔子相鲁齐景公患之谓晏子曰邻有圣人国之忧也今孔子相鲁为之若何晏子对曰君其勿忧彼鲁君弱主也孔子圣相也不如隂重孔子欲以相齐则必强諌鲁君鲁君不听将适齐君勿受则孔子困矣
　　诘之曰按如此辞则景公晏子畏孔子之圣也上乃云非圣贤之行上下相反若晏子悖可也否则不然矣墨子曰孔子见景公公曰先生素不见晏子乎对曰晏子事三君而得顺焉是有三心所以不见也公告晏子晏子曰三君皆欲其国安是以婴得顺也闻君子独立不慙于影今孔子伐树削迹不自以为辱身穷陈蔡不自以为约始吾望儒贵之今则疑之
　　诘之曰若是乎孔子晏子交相毁也小人有之君子则否孔子曰灵公污而晏子事之以洁庄公怯而晏子事之以勇景公侈而晏子事之以俭晏子君子也梁丘据问晏子曰事三君而不同心而俱顺焉仁人固多心乎晏子曰一心可以事百君百心不可以事一君故三君之心非一也而婴之心非三也孔子闻之曰小子记之晏子以一心事三君君子也如此则孔子誉晏子非所谓毁而不见也景公问晏子曰若人之众则有孔子乎对曰孔子者君子行有节者也晏子又曰盈成匡父之孝子兄之弟弟也其父尚为孔子门人门人且以为贵则其师亦不贱矣是则晏子亦誉孔子可知也夫德之不修己之罪也不幸而屈于人己之命也伐树削迹絶粮七日何约乎哉若晏子以此而疑儒则晏子亦不足贤矣
　　墨子曰景公祭路寝闻哭声问梁丘据对曰鲁孔子之徒也其母死服防三年哭泣甚哀公曰岂不可哉晏子曰古者圣人非不能也而不为者知其无补于死者而深害生事故也
　　诘之曰墨子欲以亲死不服三日哭而已于意安者卒自行之空用晏子为引而同乎已适证其非耳且晏子服父礼则无缘非行礼者也
　　曹明问子鱼曰【子鱼孔鲋】观子诘墨者之辞事义相反墨者妄矣假使墨者复起对之乎答曰茍得其理虽百墨吾益明白焉失其正虽一人犹不能当前也墨子之所引者矫晏子晏子之善吾先君先君之善晏子其事庸尽乎曹明曰可得闻诸子鱼曰昔齐景公问晏子曰吾欲善治可以霸诸侯乎对曰官未具也臣亟以闻而君未肯然也臣闻孔子圣人然犹居处勌惰廉隅不修则原宪季羔侍气欝而疾志意不通则仲由卜商侍德不盛行不勤则顔闵冉雍侍今君之朝臣万人立车千乗不善之政加于下民者众矣未能以闻者臣故曰官未备也此又晏子之善孔子者也子曰晏平仲善与人交久而敬之此又孔子之贵晏子者也曹明曰吾始谓墨子可疑今则决妄不疑矣







　　翼庄【郭象】
　　晋郭象注庄子人言庄子注郭象妙处果然传称夲向秀所为秀夲不行象窃取之耳秀耶象耶吾不知也然其言真足羽翼庄氏而独行天地间为八十一章命之曰翼庄
　　质小者所资不待大则质大者所用不得小矣故理有至分物有定极各足称事其济一也
　　遗彼忘我冥此群异异方同得而我无功名是故统小大者无小无大者也茍有乎小大则虽大鹏之与斥鷃宰官之与御风同为物累尔齐死生者无死无生者也茍有乎死生则虽大椿之与蟪蛄彭祖之与朝菌均于短拆尔故游于无小无大者无穷者也冥乎不死不生者无极者也
　　悲生于累累絶则悲去悲去而性命安矣
　　物未尝有谢生于自然者而必欣頼于针石故理至则迹灭矣
　　足于身故闲于世也
　　夫能令天下治不治天下者也治之由乎不治为之出于无为也尧之治取于尧而足不必借之许由也如必拱黙山林而后谓之无为此老庄之谈所以见弃于当涂当涂者自必于有为之域而不返者斯由之徒也夫自任者对物而顺物者与物无对
　　天地者万物之总名也
　　帝尧许由各静于所遇其地虽异其于逍遥则一也守一家之偏尚此故俗中之一物耳
　　至人不婴乎祸难非避之也推理直前而自然与吉会非非则无非非是则无是
　　夫怀豁者因天下之是非而无是非也故不由是非之涂而是非无患
　　无心者与物冥而未尝有对于天下
　　非所明而明之对牛鼓簧耳
　　是非者生乎好辨而休乎天均付之两行而息乎自正请问夫造物有耶无耶无也则胡能造物哉有也则不足以物众形故明夫众形之自物而后始可与言造物养生者非求过分也全理尽年而已矣
　　哀乐生于失得任其所受则哀乐无所措于其间不行则易欲行而不践地不可能也无为则易欲为而不伤性不可得也
　　喜惧战于胸中结氷炭于五脏矣
　　巧言过实偏辞失当
　　小人之性引之轨制则憎己纵其亡度则乱邦顺理则异类生爱逆节则至亲交兵
　　知以亡涯伤性心以欲恶荡真
　　虽所美不同而同有所美各美其所美则万物一美也圣人之在天下暖然若阳春之自和故润泽者不谢凄乎若秋霜之自降故凋落者不怨
　　平粹者足以师人
　　道无不在而所在皆无也
　　遗生则不恶死不恶死故所遇即安
　　系生故有死恶死故有生无系无恶然后能无死无生自然之理有积习而成者葢阶近以至逺研粗以至精也
　　体化合变则无往而不因无因而不可也
　　以天下为一体者无爱为于其间也
　　知礼意者必游外以经内守母以存子称情而直往也若乃矜乎名声牵乎形制则孝不任诚慈不任实父子兄弟懐情相欺岂礼之大意哉
　　圣人常游外以内无心以顺有故虽终日挥形而神气无变俯仰万几而淡然自若
　　游外者依内离人者合俗故有天下者无以天下为也遗物而后能入羣坐忘而后能应务
　　寄当于万物则无事而自成以一身制天下则功莫就而任不胜也
　　与物无伤者非为仁也而仁迹行焉令万物皆当者非为义也而义功见焉故当而无伤者非仁义之招也然而天下奔驰弃我殉彼以失其常然故乱心不由于丑而恒在美色挠世不出于恶而恒由仁义悲夫自三代以上实有无为之迹无为之迹亦有为者之所尚也尚之则失其自然之素故虽圣人有不得已或以槃夷之事易垂拱之性而况悠悠者哉
　　法圣人者法其迹耳夫迹者已去之物非应变之具也奚足尚而执之哉执成迹以御乎无方无方至而迹滞矣
　　夫以蜘蛛蛣蜣之陋而布网转丸不求之于工匠则万物各有能也
　　治天下惟不任知任知无妙也
　　无为者非拱黙之谓也直各任其自为则性命安矣不得已者非迫于威刑也直抱道懐朴任乎必然之极而天下自賔也
　　庄老所以屡称无者明生物者无物而物自生耳自生耳非为生也又何有为于己生乎
　　无为之体大矣天下何所不为哉故主上不为宰之任则伊吕静而司尹矣宰不为百官之所执则百官静而御事矣百官不为万民之所务则万民静而安其业矣万民不易彼我之所能则天下之彼我静而自得矣故天子至于庻人下及昆虫孰能有为而成哉是故弥无为而弥尊
　　工人无为于刻木而有为于用斧各尽其能则天理自然非有为也上之无为则用下下之无为则自用也得生于失物各无失得名去矣
　　天下莫不相与为彼我而彼我皆欲自为斯东西之相反也然彼我相与为唇齿唇齿者未尝相为而唇亡则齿寒故彼之自为济我之功矣斯相反而不可以相无者也故因其自为而无其功则天下之功莫不皆无矣因其不可相无而有其功则天下之功莫不可有矣若乃忘其自为之功而思夫相为之惠惠之愈勤而伪薄滋甚天下失业而情性烂漫矣
　　天地隂阳对生也是非治乱互有也将奚去哉
　　俗人所贵有时而贱物之所大世或小之
　　知道者知其无能也无能也则何能生我我自然而生耳而四肢百体五脏精神已不为而自成矣又何有意乎生成之后哉逹斯理者必能遗过分之智遗益生之精而乗变应权故不以外伤内不以物害己而常全也心之所安则危不能危意无不适故苦不能苦不以害为害故莫之能害
　　知虽落天地事虽接万物而常不失其要极故天人之道全
　　安于命者无往而非逍遥矣故虽匡陈羑里无异于紫极闲堂也
　　以小羡大故自失
　　物嗜好不同愿各有极
　　忘欢而后乐足乐足而后身存将以为有乐耶而至乐无欢将以为无乐耶而身以存而无忧
　　遗生然后能忘忧忘忧而后生可乐生可乐而后形是我有富是我物贵是我荣也
　　世言庄子乐死恶生谬矣若然何谓齐乎所谓齐者生时安生死时安死生死之情既齐则无为当生而忧死耳
　　守形太甚则生亡
　　忧来而累生者不明也患去而性得者逹理也
　　无故而自合者天属也合不由故则故不足以离之也然则有故而合必有故而离矣
　　夫清者患于太洁清而容物与天同也
　　夫心以死为死乃更速其死其死之速由哀以自防无哀则已有哀则心死者乃哀之大也
　　至美无美至乐无乐
　　内足者神闲而意定
　　彼之所美我之所恶也我之所美彼或恶之故通共神竒通共臭腐耳死生彼我岂殊哉
　　谁得先物者乎哉吾以隂阳为先物而隂阳者即所谓物耳谁又先隂阳者乎吾以自然为先而自然即物之自尔耳吾以至道为先之矣而至道乃至无也既以无矣又奚为先然则先物者谁乎哉而犹有物无己则物之自然非有使然也
　　当其时则无贱非其时则无贵
　　茍进故德薄而名消
　　凡所为者不得不为凡所不为者不可得为而愚者以为之在已不亦妄乎
　　惠之而欢者无惠则丑矣
　　小知自私大知任物
　　性之所能不得不为性所不能不得强为
　　事由理发故不觉
　　神人即圣人也圣言其外神言其内
　　许由伯夷高尚逺退被其风者虽贪冒之人乗天衢入紫庭犹慨然中路而叹况其凡乎故夷许之徒足以当稷契而对伊吕矣夫居山谷而天下者虽不俱为圣佐不犹高于蒙埃尘者乎虽难为其风少弊故可贵也曰夷许之弊安在曰许由之弊使人饰让以求进遂至乎之哙也伯夷之弊使暴虐之徒得肆其毒而莫之敢亢也伊吕之弊使天下贪冒之徒敢行簒逆惟圣人无迹故无弊也若以伊吕为圣人之迹则夷齐亦圣人之迹也若夷齐非圣人之迹则伊吕之事并非圣矣夫圣人因物之自行故无迹然则所谓圣者我夲无迹故物得其迹迹得而强名圣则圣者乃无迹之名也
　　尚行则行矫贵士则士伪蔑行贱士以全其内然后行高而士贵
　　至顺则用发于彼而功藏于物


　　説郛卷三下
　　钦定四库全书
　　説郛卷四上　　　　　　明　陶宗仪　撰毛诗草木鸟兽虫鱼防上【陆玑】
　　方秉蕳兮
　　蕳即兰香草也春秋传曰刈兰而卒楚辞云纫秋兰孔子曰兰当为王者香草皆是也其茎叶似药草泽兰但广而长节节中赤高四五尺汉诸池苑及许昌宫中皆种之可着粉中故天子赐诸侯兰藏衣著书中辟白鱼也
　　采采芣苢
　　芣苢一名马舄一名车前一名当道喜在牛迹中生故曰车前当道也今药中车前子是也幽州人谓之牛舌草可鬻与煮同作茹大滑其子治妇人难产
　　言采其蝱
　　蝱今药草贝母也其叶如栝楼而细小其子在根下如芋子正白四方连累相着有分解也
　　中谷有蓷
　　蓷似萑方茎白华华生节间旧説及魏博士济隂周元明皆云庵防是也韩诗及三苍説悉云蓷益母也故曾子见益母感恩案本草云茺蔚一名益母故刘歆曰蓷臭秽即茺蔚也
　　集于苞杞
　　杞其树如樗一名苦杞一名地骨春生作羮茹防苦其茎似莓子秋熟正赤茎叶及子服之轻身益气
　　言采其藚
</div>
    <div class="pagination">
<a href="说郛_page24.html">上一页</a><span>...</span><a href="说郛_page20.html">20</a><a href="说郛_page21.html">21</a><a href="说郛_page22.html">22</a><a href="说郛_page23.html">23</a><a href="说郛_page24.html">24</a><span class="current-page">25</span><a href="说郛_page26.html">26</a><a href="说郛_page27.html">27</a><a href="说郛_page28.html">28</a><a href="说郛_page29.html">29</a><a href="说郛_page30.html">30</a><span>...</span><a href="说郛_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
