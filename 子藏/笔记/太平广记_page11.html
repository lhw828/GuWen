<!DOCTYPE html>
<html>
<head>
    <meta charset="UTF-8">
    <title>太平广记 - 第 11 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 11 页/共 228 页</h1>
    <div class="content">　　功曹萧颖士常密游于陈留逆旅方食之次忽见老翁须鬂皓然眉目尤异至门目萧久之微有叹息又似相识萧疑其意遂起揖问老人曰观郎君状貌有似一人不觉怆然耳萧问似何人老人曰郎君一似齐鄱阳王王即萧八代祖遂惊问曰王即某八代祖因何识之老人泣曰某姓左昔为鄱阳书佐偏宠遇遭李明之难遂尔逃亡茍免患耳因入山修道遂得度世适惊郎君乃不知是王孙也遂相与泣萧敬异之问其年乃三百二十七年矣良久乃别今在灊山时出人间后不知所之【出原化记】
　　李仙人
　　洛阳髙五娘者美于色再嫁李仙人李仙人即天上谪仙也自与髙氏结好恒居洛阳以黄白自业髙氏能传其法开元末髙李之睦已五六载后一夕五鼓后闻空中呼李一声披衣出门语毕还谓髙氏曰我天仙也顷以微罪谴在人间耳今责尽天上所由来唤既不得住多年缱绻能不怆然我去之后君宜以黄白自给慎勿传人不得为人广有防链非特损汝亦恐尚不利前人言讫飞去髙氏初依其言后卖银居多为坊司所吿时河南少尹李齐知其事释而不问密使人召之前后为烧十余床银器李以转闻朝要不一年李及髙皆卒时人以为天罚焉【出广异记】
　　何讽
　　唐建中末书生何讽尝买得黄纸古书一卷读之卷中得发卷规四寸如环无端讽因絶之断处两头滴水升余烧之作发气讽尝言于道者道者曰吁君固俗骨遇此不能羽化命也据仙经曰蠧鱼三食神仙字则化为此物名曰脉望夜以规映当天中星星使立降可求还丹取此水和而服之即时换骨上升因取古书阅之数处蠧漏寻义读之皆神仙字讽方叹伏【出原化记】
　　黄尊师
　　黄尊师居茅山道术精妙有贩薪者于岩洞间得古书十数纸自谓仙书因诣黄君恳请师事黄君纳其书不语日遣斫柴五十束稍迟并数不足呵骂及棰击之亦无怨色一日见两道士于山石上碁看之不觉日暮遂空返黄生大怒骂叱杖二十问其故乃具言之曰深山无人何处得有碁道士果是谩语遂叩头曰实明日便捉来及去又见碁次乃佯前看因而擒捉二道士并局腾于空中上髙树唯得碁子数枚道士笑谓曰传语仙师从与受却法箓因以碁子归悉言其事黄公大笑乃遣沐浴尽传法箓受讫辞去不知其终【出逸史】
　　裴老
　　唐大厯中有王员外好道术虽居朝列布衣山客日与周旋一旦道侣数人在防事王君方甚谈谐拊掌会除溷裴老具至王君给使因闻诸客言窃笑之王君仆使皆恠少顷裴老受佣事毕王君将登溷遇于户内整衣似有所白因问何事渐前曰员外大好道王惊曰某实留心于此曰知员外酷好然无所遇适防中两客大是凡流但诳员外希酒食耳王君竦异良久其妻呼骂曰身为朝官乃与此汉结交遣人逐之王君曰天真道流不择所处裴老请去王君恳邀从容久方许诺曰明日来得否曰不得外后日来至期王君洁浄别室以候妻呼曰安有与除厠人亲狎如此王君曰尚惧不肯顾我少顷至布袍曵杖颇有逸之风王君坐语茶酒更进裴老清言间发殊无荷之姿状曰员外非真好道乃是爱药耳亦有少分某既来莫要炉火之验否王君叩头曰小生酷嗜不敢便有祈请裴指铁盒可二斤余曰员外剩取火至以盒分两片置于其中复以火覆之须臾色赤裴老于布袍角解一小囊取药两丸如麻粟除少炭撚散盒上却堆火烧之食顷裴老曰成矣令王君仆使之壮者以火筯持出掷于地逡巡乃上上金盒矣色如鸡冠王君降堦再拜搕头陈谢裴老曰此金一两敌常者三两然员外不用留转将布施也别去曰从此亦无复来矣王君拜乞曰末学俗士愿丹恳须至仙伯山居中具起居礼裴老曰何用此乃约更三日于兰陵坊西大菜园后相覔王君亦复及期往至则果见小门扣之黄头奴出问曰莫是王员外否遂将一胡床来令于中门外坐少顷引入有小堂甚清浄裴老道服降堦侍女童十人皆有姿色延上劳问风仪质状并与前时不同若四十余人矣茶酒果实甚珍异屋室严洁服用精华至晩王君去裴老送出门旬日复来其宅已为他人所赁裴老不知所去也【出逸史】
　　李虞
　　信州李员外虞尝与秀才杨棱游华山穷搜岩谷时李公未仕及杨君俱有栖遁之志每遇幽赏即吟咏移时俄至一小洞巉髙数尺不三四步甚髙路极平易二人欲穷其迹约行四五里拟回又不可且相勉而进更二三里稍明少顷至洞口时已申酉之际川岩草树不似人间亦有耕者耕者覩二人颇有惊异曰郎君何得到此乃具言之更二里余有佛堂数人方饮茶次李公等因往求宿内一人曰须报洞主逡巡见有紫衣乘小马从者四五呵路而至拜起甚雅曰得到此何也一人备述曰此处偏陋请至某居处遂同步而往到一府署多竹堂屋坐甚洁人吏数十因自言曰某姓杜名子华逢乱避世遇仙侣居此已数百年矣因止宿饮馔皆甚精丰内有駞羊其状如牛昼夜论语因问朝廷之事留连累日各遗银器数事遣使者导之而返曰此可逸颇能住否二子色难子华笑执手而别且请无漏于人后杨君复往寻其洞穴不可见矣杨君改名俭官至御史谪番禺而卒李公终亦流荡真仙灵境非所实好不可依名而往也后之君子诫之哉【出逸史】
　　夏侯者
　　夏侯者不知何许人也大中末游茅山天台间常携布囊竹杖而已饮食同常人而独居一室不杂于众或露宿坛中草间树下人窥觇之但见云气蓊欝不见其身每游三十五十里登山渡水而闭目善睡同行者闻其鼻鼾之声而步不差跌足无蹶碍至所止即觉时号作睡仙后不知所终【出神仙拾遗传】
　　权同休
　　秀才权同休元和中落第旅逰苏湖间遇疾贫窘走使者本村墅人顾已一年矣疾中思甘豆汤令其市甘草顾者久而不去但具汤火来秀才且意其怠于只承复见折树枝盈握仍再三搓之微近火上忽成甘草秀才心大异之且意必道者良久取麤沙数坏挼捋已成豆矣及汤成与常无异疾亦渐差秀才谓曰予贫迫若此无以寸进因裭垢衣授之可以此办少酒肉将防村老丐少道路资也顾者微笑曰此固不足办某当营之乃斫一枯桑树成数筐扎聚于盘上噀之遂成牛肉复汲数瓶水倾之乃防酒也村老皆醉饱获束缣五十秀才慙谢顾者曰某本骄稚不识道者今返请为防顾者曰予固异人有少失谪于下贱合役于秀才若限不足复须力于他人请秀才勿变常庶卒某事也秀才虽诺之每呼指色上面蹙蹙不安顾者乃辞曰秀才若此果妨某事也因谈秀才修短穷达之数且言万物皆可化者唯淤泥中朱漆筯及发药力不能化因不知所之【出酉阳杂爼】






　　太平广记卷四十二
<子部,小说家类,异闻之属,太平广记>
　　钦定四库全书
　　太平广记卷四十三
　　神仙四十三
　　尹真人　　　卢山人　　　薛真
　　于涛
　　尹真人
　　犍为郡东十余里有道观在深岩中石壁四壅有顔道士居之观殿有石函长三尺余其上錾出鸟兽花卉文理纎妙隣于工而缄鏁极固泯然无毫缕之隙里人相传云是尹喜石函真人事迹显于纪传详矣真人将上升以石函付门弟子约之曰此函中有符箓慎不得啓之必有大祸于是郡人尽敬之大厯中有清河崔君为犍为守崔君素有刚果自恃既至郡闻有尹真人函笑谓属官曰新垣平之诈见矣即诣之且命破鏁顔道士曰此尹真人石函真人有遗教曰啓吾函者有大祸幸君侯无犯仙官之约崔君怒曰尹真人死千嵗安得独有石函在乎吾不信顔道士其词而崔君固不从于是命破其鏁久之而坚然不可动崔君怒又以巨絙系函鼻用数十牛拽其絙鞭而驱之仅半日石函遂开中有符箓数十轴以黄缣为幅丹书其文皆炳然如新崔君既观毕顾谓顔道士曰吾向者意函中有奇寳故开而阅之今徒有符箓而已于是令缄鏁如旧既归郡是夕令忽暴卒后三日而寤其官属将吏辈悉诣崔君问之且讯焉崔君曰吾甚戅未尝闻神仙事前者偶开尹真人石函果为防官追摄初见一人衣紫衣至寝谓吾曰我吏于防司者也今奉命召君固不可拒拒则祸益大矣宜疾去吾始闻忧欲以辞免然不觉与使者俱出郡城仅行五十里至防司其官即故相吕公也谓吾曰子何为开尹真人石函乎奉上帝命且削君之禄寿果如何哉已而召掾吏至令按吾禄寿之籍掾吏白吕公曰崔君有官五任有寿十七年今奉上帝符尽夺五任官又削十五年寿今独有二年任矣于是听崔君还后二年果卒【出宣室志】
　　卢山人
　　唐寳厯中荆州卢山人常贩烧朴石灰往来于白洑南草市时时微露奇迹人不之测贾人赵元卿好事将从之逰乃频市其所货设果茗访其息利之术卢觉谓曰观子意似不在所市意何也赵乃言窃知长者埋形徳洞过蓍龟愿垂一言卢笑曰今日且验君主人午时有非常之祸若信吾言当免子可吿之将午当有匠者囊而至囊中有银二两余必非意相干也可闭闗戒妻孥勿轻应对及午必极骂须尽家临水避之若尔徒费钱三千四百时赵停于百姓张家即遽归吿之张亦素神卢生乃闭门伺之欲午果有人状如卢所言叩门求籴怒其不应因蹴其门张重箦捍之少顷聚人数百张乃由后门与妻子廻避才差午其人乃去行数百步忽蹶倒而死其妻至众人具吿其所为妻痛哭乃适张家诬其夫死有因官不能评众具言张闭户逃避之状理者谓张曰汝固无罪可为办其送死张欣然从断其妻亦喜及市槥僦轝正当三千四百文因是人赴之如市卢意以为烦潜逝至复州界维舟于陆奇秀才庄门或语陆卢山人非常人也陆乃请之陆时将入京投相知因请决疑卢曰君今年不可动忧旦夕祸作君所居堂后有钱一瓿覆以板非君有也钱主今始三嵗君其勿用一钱用必成祸能从吾戒乎陆矍然谢之及卢生去水波未定陆笑谓妻曰卢生言如是吾更何求乎乃命家童掘地未数尺果遇板彻之有巨瓮散钱满焉陆喜甚妻亦搬运纫草贯之将及一万儿女忽暴头痛不可陆曰岂卢生言将征乎因奔马追及谢违戒卢生怒曰君用之必祸骨肉骨肉与利轻重君自度也掉舟去之不顾陆驰归醮而瘗焉儿女乃愈卢生到复州又常与数人闲行途遇六七人盛服俱带酒气逆鼻卢生忽叱之曰汝等所为不悛性命无几其人悉罗拜尘中曰不敢不敢其侣讶之卢曰此辈尽刼贼也其异如此元卿言卢卿状貌老少不常亦不常见其饮食常语赵生曰世间刺客形者不少道者得形术能不试二十年可以化形名曰脱离后二十年名籍于地仙矣又言刺客之死尸亦不见所论多奇恠葢神仙之流也【出酉阳杂爼】
　　薛真
　　薛真者唐给事中伯髙之髙祖也少好道不嗜名宦遨游云泉得长生之道常于五岭间栖憇每遇人曰九疑五岭神仙之墟山水幽竒烟霞胜异如阳朔之峯峦挺拔博罗之洞府清虚不可忘也所以祝融栖神于衡阜虞舜登仙于苍梧赫胥耀迹于潜峰黄帝飞轮于鼎湖其余髙真列仙人臣辅相腾翥逍遥者无山无之其故何哉山幽而灵水深而清松竹交映云萝杳防固非凡骨尘心之所爱也况防洞之中别开天地琼膏滴乳灵草秀芝岂尘目能窥凡屣可履也得延年之道而优游其地信为乐哉贞元末郑余庆郴州长史门吏有自远省余庆者未至郴十余里店中驻歇与真相遇状貌如二十三四神彩俊迈词多稽古时语及开元麟徳间事有如目覩又言明年二月余庆当复归朝余言皆神异问其姓氏再三不答恳诘之云某有志林泉久弃乡国不欲骨肉知此行止姓薛名真门吏话于余庆令人访寻无复踪迹明年二月余庆征还及到长安语及异事给事中薛伯髙流涕对曰某髙祖自左常侍弃官入道终南不知所终是矣【出仙传拾遗】
　　于涛
　　于涛者唐宰相琮之侄也琮南迁途经平望驿维舟方食有一叟自门而进直抵防侧小閤子以诣涛焉叟之来也驿吏疑从相国而行不之问相国疑是驿中人又不之诘既及涛所憇涛问叟何人也对曰曹老儿问其所来对曰郎君极有好官职此行不用忧涛方将逺陟深抱忧虑闻其言欣然迎待揖之即席涛与表弟前秘书省薛校书俱与之语问其所能云老叟无解但见郎君此后官职髙显不可一一叙之请濡毫执笔随语记録之也如是涛随叟所授数章词多密迨谣防亦叙相国牵复之事因问薛校书如何叟曰千里之外遇西则止其有官职虽非真刺史亦作假郡守涛又问某京中宅内事可以知否叟俛首良久曰京宅甚安今日堂前有某夫人某尼宾客名字一一审识某廊下有小童某牵一铜龟子驰戏涛亦审其谛实皆书于编上荏苒所载已是数幅相顾笑语即将昏暝涛因指薛芸香姬者谓叟曰此人如何对曰极好三千里外亦得好官涛初随语书事心志鋭信及闻此姬亦有好官讶其踈诞意亦中怠矣时涛表弟杜孺休给事刺湖州寄箬下酒一壶可五斗因问叟颇好酒否叟忻然为请即以银盂授之令自酌饮顷之酒尽已昏晦矣遂以银盂枕首而睡时蚊蚋盛无有近叟者及旦失叟唯银盂在焉方惊问访求莫知所止人或云此即曹休博士也曹休魏之宗室仕晋为史官齐梁间或处朝列得神仙之道多游江湖间往来贾贩常拯救人以隂功及物人多有见之受其遗者涛自后授泗州防御使歙州刺史佐淮南吴王杨公行密为副使相国寻亦北归薛校书佐江西賔幕知袁州军务值用军之际挈家之闽至一小邑姬者俄以疾终山中无求閟器之所托一村翁辍其寿棺而瘗斯棺装漆金彩颇甚珍华既瘗之后方验得好棺之言及京宅是日賔客小童牵铜龟游戏之事无不验者【出神仙感应传】








　　太平广记卷四十三
　　钦定四库全书
　　太平广记卷四十四
　　神仙四十四
　　田先生　　　穆将符　　　房建
　　萧洞
　　田先生
　　田先生者九华洞中大仙也元和中于饶州鄱亭村作小学以教村童十数人人不知其神仙矣饶州牧齐推嫁女与进士李生数月而孕李生赴举长安其孕妇将产于州之后堂梦神责其腥斥逐之推常不信神不敢言未暇移居既产为所恶害耳鼻流血而卒殡于官道侧以俟罢郡迁之北归明年李生下第归饶日晚于野中见其妻诉以神所害之事乃曰可诣鄱亭村学中吿田先生求其神力或可再生耳李如其言诣村学见先生膝行而前首体投地哀吿其事愿大仙哀而救之先生初亦坚拒李叩吿不已涕泗滂沲自早及夜终不就坐学徒既散先生曰诚恳如此吾亦何所耶但不早相吿屋舍已坏矣诚为作一处置即从舍出百余步桑林中夜已昏暝忽光明如昼化为大府崇门仪卫森列先生寳冠紫帔据案而坐拟于王者乃传声呼地界俄有十余队各拥百余骑奔走而至皆长丈余谒者呼名通入曰庐山江滨彭蠡等神到先生曰刺史女因产为暴所杀事闻之何不申理对曰狱讼无主未果发谪今贼是鄱阳王吴芮刺史宅是其所居怒其生产腥秽遂肆凶暴寻又擒吴芮牒天曹而诛戮之勘云李氏妻算命尚有三十二年合生二男三女先生曰屋舍已坏如何有一老吏曰昔东晋邺下有一人误死屋宅已坏又合还生与此事同其时葛仙君断令具魂为身与本无异但寿尽之日无形尔先生许之即只追李妻魂魄合为一体以神胶涂之大王发遣却生即便生矣见有七八女人与李妻相似吏引而至推而合之有药如稀饧以涂其身顷刻官吏皆散李生及妻田先生在桑林间李生夫妻恳谢之先生曰但云自得再生勿多言也遂失先生所在李与妻还家其后年寿所生男女皆如所言【出仙传拾遗】
　　穆将符
　　穆将符者唐给事中仁裕之侄也幼而好学不慕声利不窥世禄而深入关纵逸自放不知师匠何人已得吐纳内修之道好饮酒髙闲傲睨人莫能测之长安东市酒肆姚生与其友善时往来其家则饮酒话道弥日累夕姚忽暴卒举家惶骇使人奔访将符际夜方至姚已奄然无复喘息将符方醉其家人哀号吿之笑曰可救也无遽忧怖遂解衣与姚同衾而卧戒其家令作人参汤稀粥以候之勿得悲泣惊呼待唤即应灭烛而寝悄然中夜方命烛视之姚已起坐矣少以人参汤注之良久乃以粥助之乃能言曰适为黄衣使者三四人以马载去西行甚速道途蒙昧如微月之中逡巡有赤色光如日出之状照其行路黄衣者促辔尤急即闻传呼云太乙有敇使天兵遣回乃顾见骑乘旌旗森然成列所乘马及黄衣者奔迸不知所之别有朱衣一人引而归之自是姚生平复如初将符遁去不知所适罗浮轩辕先生有道之士也大中年征入关至京即使人访之将符已遯去先生曰穆处士仙者也名位列于九清之上矣勿以其嗜酒昏醉为短真和光混俗尔淮浙间颇显其异迹接于闻见若左元放葛孝先之流也【出神仙拾遗传】
　　房建
　　清河公房建居于含山郡性尚奇好元之教常从道士授六甲符及九章真箓积二十年后南游衡山遇一道士风骨明秀与建语述上清仙都及蓬莱方丈灵异之事一一皆若涉厯建奇之后旬余建自衡山适南海道士谓建曰吾尝客于南海迨今十年矣时有寺官李侯者防其军李侯以玉遗我我以赐君君宜寳之建得其喜且甚因而别去是嵗秋建至南海尝一日独游开元观观之北轩有砖涂为真人状者二焉其位于东者左真人及视左之状果衡山所遇道士也奇而叹者且久及覩左之冠已亡簪矣时有观居道士数辈在焉建具以事言次出玉簪示之道士惊曰往嵗有寺官李侯防兵于南海尝以二玉簪餙左右真人迨今且十年其左之簪亡之十年今君所获果是焉建奇之因以玉簪归道士【出宣室志】
　　萧洞
　　王屋灵都观道士萧洞志心学链神丹积数年卒无所就无何遇神人授以大还秘诀曰法尽此耳然更须得一同心者相为表里然后可成盍求诸乎洞遂周游天下厯五岳四渎名山异境都城聚落人迹所辏罔不毕至经十余年不得其人至贞元中洞自浙东抵扬州至庱亭埭维舟于逆旅主人于时舳舻万艘隘于河次堰开争路上下众船相轧者移时舟人尽力挤之见一人船顿蹙其右臂且折观者为之寒栗其人顔色不变亦无呻吟之声徐归船中饮食自若洞深嗟异之私喜曰此岂非天佑我乎问其姓名则曰终无为因与交结话道欣然遂不相舍即俱之王屋洞出还丹秘诀示之无为相与揣摩更终二三年修行备至洞谒无为曰将行道之夕我当作法防持君当谨守丹灶但至五更无言则防手上升矣无为曰我虽无他术至于断不言君所知也遂十日设坛场焚金鑪餙丹灶洞绕坛行道步虚无为于药灶前端拱而坐心誓死不言一更后忽见两道士自天而降谓无为曰上帝使问尔要成道否无为不应须臾又见羣仙自称王乔安期等谓曰适来上帝使左右问尔所谓何得不对无为亦不言有顷见一女人年可二八容华端丽音韵幽闲绮罗缤纷薰灼动地盘旋良久调戏无为无为亦不顾俄然有虎狼猛兽十余种哮呌腾掷张口向无为无为亦不动有顷见其祖考父母先亡眷属等并在其前谓曰汝见我何得无言无为涕泪交下而终不言俄见一夜义身长三丈目如电赩口赤如血朱发植竿锯牙钩爪直冲无为无为不动既而有黄衫人领二手力至谓无为曰大王追不愿行但言其故即免无为不言黄衫人即叱二手力可拽去无为不得已而随之须臾至一府署云是平等王南面凭几威仪甚严厉声谓无为曰尔未合至此若能一言自辨即放尔回无为不对平等王又令引向狱中看诸受罪者惨毒痛楚万状千名既廻仍谓之曰尔若不言便入此中矣无为心虽恐惧终亦不言平等王曰即令别受生不得放归本处无为自此心迷寂无所知俄然复觉其身托生于长安贵人王氏家初在母胎犹记宿誓不言既生相貌具足唯不解啼三日满月其家大防亲宾广张声乐乳母抱儿出众中递相怜抚父母相谓曰我儿他日必是贵人因名曰贵郎聪慧日甚秖不解啼才及三嵗便行弱不好弄至五六嵗虽不能言所为雅有髙致十嵗操笔即成文章动静嬉游必盈纸墨既及弱冠仪形甚都举止雍雍可为人表然自以瘖痖不肯入仕其家富比王室金玉满堂婢妾歌童极于奢侈年二十六父母为之娶妻妻亦豪家又絶代姿容工巧伎乐无不妙絶贵郎官名慎微一生自矜快乐娶妻一年生一男端敏惠畧无伦比慎微爱念复过常情一旦妻及慎微俱在春庭游戏庭中有盘石可为十人之坐妻抱其子在上忽谓慎微曰观君于我恩爱甚深今日若不为我发言便当扑杀君儿慎微争其子不胜妻举手向石扑之脑髓迸出慎微痛惜抚膺不觉失声惊骇恍然而寤则在丹灶之前而向之盘石乃丹灶也时洞坛上法事方毕天欲晓矣俄闻无为叹息之声忽失丹灶所在二人相与恸哭即更链心修行后亦不知所终【出河东记】



　　太平广记卷四十四
　　钦定四库全书
　　太平广记卷四十五
　　神仙四十五
　　贾躭　　　　丁约　　　　瞿道士
　　王卿　　　　衡山者　　梅真君
　　贾躭
　　唐相国贾躭滑州节度使常令造鹿皮衣一副既成选一趫防官徤操书缄付之曰汝往某山中但荆棘深处即行覔张尊师送此书任汝逺近使者受命挈粮而去甚惶惑入山约行百余里荆棘深险无不备厯至一峰半腰中石壁耸拔见二道流碁次使者遂拜道流曰贾相公使来开书大笑遂作报书一曰传语相公早归何故如此贪着富贵使者赍书而返贾公极喜厚赏之亦不知其故也又尝令一徤卒入枯井中取文书果得数轴皆道书也遂遣十余人写才毕有道士突入呼贾公姓名呌骂曰争敢偷书贾公逊谢道士曰复持去郑州仆射陂东有一浮图乃遣使赍牒牒州于此浮图内取一白鸦遂令掩之果得以笼送亦不知何故贾公谪仙事甚众此三篇尤明显者也【出逸史】
　　丁约
　　唐大厯中有韦行式为西州采访使有侄曰子威年及弱冠聪敏温克躭翫道书溺惑神仙修炼之术有步卒丁约者执厮役于部下周旋恪勤未尝少怠子威颇私之一日辞气惨栗云欲他适子威怒曰籍在军中焉容自便丁曰去计已果不可留也然某肃勤左右二载于兹未能忘情思有以报某非碌碌求食者尚萦俗间耳有药一粒愿以赠别此非能长生限内无他恙矣因褫衣带内得药类粟以奉子威又谓曰郎君道情深厚不欺暗室终当弃俗尚隔两尘子威曰何谓两尘对曰儒谓之世释谓之刼道谓之尘善坚此心亦复遐寿五十年近京相遇此际无相讶也言讫而出子威惊愕亟命追之已不及矣主将以迯亡上状请落兵籍尔后子威行思坐念留意寻访竟亡其踪后擢明经第调数邑宰及从心之嵗毛髪皆鹤时元和十三年也将还京辇夕于骊山旅舍闻通衢甚喧询其由曰刘悟执逆贼李师道下将校至阙下步出视之则兵仗严卫桎梏累累其中一人乃丁约也反接双臂长驱而西齿髪彊壮无异昔日子威大奇之百千人中惊认之际丁巳见矣微笑遥谓曰尚记临卭别否一瞬五十年矣幸今相见请送至前驿须臾到滋水驿则散絷于廊舍开一窍以给食物子威窥之俄见脱置桎梏覆之以席跃自窦出与子威防手上旗亭话阔别之恨且叹子威之衰耄子威谓曰仙兄既有先见之明圣朝奄宅天下何为私叛臣耶丁曰言之久矣何迯哉蜀国暌辞岂不云近京相遇慎勿多讶乎又问曰果就刑否对曰道中有尸解兵解水解火解实繁有徒嵇康郭璞皆受戕害我以此委蜕耳异韩彭与粪壤并也某或思避自此而迯孰能追也他问不对唯云须笔子威搜书囊而进亦媿领之威曰明晨法场寓目岂蜕于此乎丁曰未也夕当甚雨不克行刑两昼雨止国有小故十九日天限方及君于此时幸一访别言讫还馆复自穴入荷校以坐子威却往温泉日已晡矣风埃忽起夜中果大雨防迟明泥及骭诏改日行刑雨宿方霁则王姬有薨于外馆者复三日不视朝果至十九日方献庙巡始行大戮子威是日饭仆饱马诘旦徃棘围候焉亭午间方号令回观者不啻亿兆众矣面语不辨寸步相失俘囚才至丁已志焉遥目子威笑颔三四及挥刃之际子威独见断笔霜锋倐忽之次丁因跃出而广众之中蹑足以进又登酒肆其言如蜀脱衣换觞与威对饮云某自此游适矣勉于奉道犹隔两尘当奉候于昆仑石室矣言讫下旗亭冉冉西去数步而灭【出广异记】
　　瞿道士
　　黄尊师修道于茅山法箓絶髙灵应非一弟子瞿道士年少不甚精恳屡为黄师所笞草堂东有一小洞髙八尺荒蔓蒙蔽似虵虺所伏一日瞿生又怠惰为师所棰逡巡避杖遂入此洞黄公惊异遣去草搜索一无所见食顷方出持一碁子曰适观秦时人留飡见遗此秦人碁子也黄公方恠之尚意其狐狸所魅亦不甚信茅山世传仙府学道者数百千皆宗黄公悉以为徳业阶品寻合上升每至良辰无不瞻望云鹤明年八月望夜天气晴肃月光如昼中宵云雾大起其云五色集于牕牖间仙乐满庭复有步虚之声弟子皆以为黄公上仙之期至矣遽备香火黄公沐浴朝服以候真侣将晓氛烟渐散见瞿生乘五色云自东方出在庭中灵乐鸾鹤弥漫空际于云间再拜黄公曰尊师即当来更务修造亦不久矣复与诸徒诀别乘风遂去渐远不见犹闻众乐之音金陵父老每传此事【出逸史】
　　王卿
　　唐贞元年中郢中有酒肆王卿者店近南郭每至节日当有一道士过之饮讫出郭而去如是数年后因道士复来卿遂结束潜行寻之数里道士顾见大惊曰何来卿乃礼拜愿神人许为仆使道士固辞卿固随之每过涧壑或髙阔丈余道士逾越轻举而过卿轻踵之亦能渡也行数十里一岩髙百余丈道士腾身而起卿不能登遂哀求礼拜道士自上谓曰汝何苦从我自速归不尔坐受困踬也卿曰前所渡险阻皆赖尊师命今却归无路必死矣愿见救防道士垂手岩下令卿举手闭目跃身翕飞已至岩上上则平旷烟景不类人间又从行十余里至道士舍门庭整肃止卿于舍外草间谓曰汝且止此吾为汝送饭食候便令汝得见天师卿潜草间道士三日每送饭食亦皆充足后一日忽见天师出门杖策道士四五人侍从天师形状瓌伟眉目踈朗道士私招卿令于道左礼谒天师惊曰汝何因得至此卿方谓説诸道士曰此人谨厚恐堪役使可且令守灶天师令且之遂延卿入院至厨下见一大灶下燃火上有铁筩闭盖数重道士令卿守灶专看之不得妄视令失坠余道士四人或汲水采药蒸曝造食以供天师夜亦令卿卧厨下守火经六七日都不见人来看视釜中物者后一日卿无何窃开窥药忽见一白兎从铁筩中走出騞然有声道士曰药已失矣竞来窥看惶惧失色须臾天师大怒曰何忽引俗人来令失药俄召前道士责辱欲鞭之道士叩头请却擒覔道士数人于庭施香禹步道士二人变成白鹤冲天而飞食顷已擒得白兎来令投釜中固济链之天师令速逐俗人遣归道士遂领出曰卿几悮我卿心未坚可且归去遂引送至髙岩下执手而别后二十年于汾州市中相见耳卿复寻路归数日方至郭已经年遂为道士十余年后游太原竟不知当有所遇否【出原化记】
　　衡山者
　　衡山者不知姓名数因卖药徃来岳寺寄宿或时四五日无所食僧徒恠之复卖药至僧所寺众见不食知是异人敬接甚厚防乐人将女诣寺其女有色众欲取之父母求五百千莫不引退者闻女嫁邀僧往看喜欲取之仍将黄金两挺正二百两谓女父曰此金直七百贯今亦不论付金毕将去乐师时充官便仓卒使别者示其所居云去此四十余里但至山当知也女父母事毕忆女乃往访之正见朱门崇丽扣门者与女俱出迎接初至一食便不复饥留连五六日亦不思食父母将还者以五色箱盛黄金五挺赠送谓父母曰此间深邃不复人居此后无烦更求也其后父母重往但见山草无复人居方知神仙之窟【出广异记】
　　梅真君
　　汝隂人崔景唐家甚富尝有道士自言姓梅来访崔崔客之数月景唐市得玉鞍将之寿春以献节度使髙审思谓梅曰先生但居此吾将诣寿春旬月而还使儿侄辈奉事无所忧也梅曰吾乃寿春人也将此访一亲知比将还矣君其先往也久居于此思有以奉报君家有水银乎曰有即以十两奉之梅乃置鼎中以水银炼之少久即成白银矣因以与景唐曰以此为路粮君至寿春可于城东访吾家也即与景唐分路而去景唐至寿春即诣城东访梅氏数日不得村人皆曰此中无梅家亦无为道士者唯淮南岳庙中有梅真君像得非此耶如其言访之果梅真君矣自后竟不复遇【出稽神録】










　　太平广记卷四十五
　　钦定四库全书
　　太平广记卷四十六
　　神仙四十六
　　白幽求　　　王太虚　　　王子芝
　　刘商
　　白幽求
　　唐贞元十一年秀才白幽求频年下第其年失志后乃从新罗王子过海于大谢公岛夜遭风与徒侣数十人为风所飘南驰两日两夜不知几千万里风稍定徐行见有山林乃整棹望之及前到山髙万仞南面半腹有城壁台阁门宇甚壮丽维舟而升至城一二里皆龙虎列坐于道两边见幽求乃耽耽而视幽求幽求进路甚恐惧欲求从者失声彷徨次于大树枝为风相磨如人言诵诗声幽求谛听之乃曰玉幢亘碧虚此乃真人居徘徊仍未进邪省犹难除幽求犹疑未敢前俄有朱衣人自城门而出传勅曰西岳真君来逰诸龙虎皆俯伏曰未到幽求因趋走前见朱衣人不顾而入幽求进退不得左右诸龙虎时时目幽求盘旋次门中数十人出龙虎奔走人皆乘之下山幽求亦随之至维舟处诸骑龙虎人皆履海面而行须臾没于远碧中幽求未知所适舟中具馔次忽见从西旗节队伍仅千人鸾青鸟飞引于路骑龙控虎乘龟乘鱼有乘朱鬛马人衣紫云日月衣上张翠盖如风而至幽求但俯伏而已乃入城门幽求又随觇之诸龙虎等依前列位与树木花药鸟雀等皆应节盘廻如舞幽求身亦不觉足之蹈之食顷朱衣人持一牒出谓龙虎曰使水府真君龙虎未前朱衣人乃顾幽求授牒幽求未知所适朱衣曰使水府以手指之幽求随指而身如乘风下山入海底虽入水而不知为水朦胧如日中行亦有树木花卉触之珊珊然有声须臾至一城宫室甚伟门人惊顾俯伏于路俄而有数十人皆龙头鳞身执旗杖引幽求入水府真君于殿下北面授符牒拜起乃出门已有龙虎骑从俨然遂行瞬息到旧所幽求至门又不敢入虽未食亦不觉馁少顷有覔水府使者幽求应唯而入殿前拜引于西廊下接诸使下坐饭食非人间之味徐问诸使中此何处也对曰诸真君游春台也主人是东岳真君春夏秋冬各有位各在诸方主人亦各随地分也其殿东廊下列玉女数百人奏乐白孔雀皆举翅动足更应歌日晚乃出殿于山东西为迎月殿又有一宫观望日至申时明月出矣诸真君各为迎月诗其一真君诗曰日落烟水黯骊珠色岂昏寒光射万里霜缟遍千门又一真君诗曰玉魄东方开嫦娥逐影来洗心兼涤目光影逰春台又一真君诗曰清波滔碧乌天藏黯黮连二仪不辨处忽吐清光圆又一真君诗曰乌沉海西岸蟾吐天东头忘下句其余诗并忘之矣赋诗罢一真君乃命夜戏须臾童儿玉女三十余人或坐空虚或行海面笙箫众乐更唱迭和有唱步虚歌者数十百辈幽求记其一焉词曰凤凰三十六碧天髙太清元君夫人蹋云语冷风飒飒吹鹅笙至四更有绯衣人走入鞠躬屈膝白天欲曙唯而趋出诸君命驾各辞次日昨朱衣人屈膝言曰白幽求已充水府使有劳绩诸真君议曰便与游春台洒扫幽求恓惶拜乞却归故乡一真君曰卿在何处对曰在秦中又曰汝归乡何恋恋也幽求未答又曰使随吾来朱衣人指随西岳真君诸真君亦各下山并自有龙虎鸾凤朱鬛马龟鱼旛节羽旄等每真君有千余人履海面而行幽求亦操舟随西岳真君后自有便风迅速如电平明至一岛见真君上飞而去幽求舟为所限乃离舟上岛目送真君犹见旗节而渐没幽求方悔恨恸哭而迢迤上岛行乃望有人烟渐前就问云是明州又却喜归旧国幽求自是休粮常服茯苓好逰山水多在五岳永絶宦情矣【出博异志】
　　王太虚
　　东极真人王太虚居王屋山中咸通壬辰嵗王屋令王防夙志崇道常念黄庭经每欲自为注解而未了深之理但日诵五六千遍闻王屋小有洞天神仙之府求为王屋令欲结庐于其中冀时得游礼耳罢官乃絶粒咽气数月稍觉神旺身轻入洞屋誓不复返初行三二十里或寛广明朗或幽暗泥黑扪壁俯行经三五日忽坦然平阔峭崖倚空直拔万仞下有嵌室可坐数百人石牀案几俨若有人居之案上古经一轴未敢遂取稽首载拜言曰下土贱臣形浊气辄慕长生之道幸入洞天仰窥灵府是万刼良防今观上天遗迹玉案经不敢輙取愿真仙鉴祐许尘目一披篇卷则受罔极之恩良久叩头乞报应之兆忽有一人坐于案侧曰子其志乎缑氏仙裔聿能好道可以名列青简矣吾东极真人子之同姓也此黄庭寳经吾之所注使授于子复赠以桃核数斗曰此食之者白日飞行此核磨而服之不唯愈疾亦可延算子虽有志未可居此二十年期于兹山矣勉而勤之得道也言讫不复见防亦不敢久住防桃核与经而归磨服桃核身康无疾顔状益少人间因有传写东极真人所注黄庭经本矣【出仙传拾遗】
　　王子芝
</div>
    <div class="pagination">
<a href="太平广记_page10.html">上一页</a><span>...</span><a href="太平广记_page6.html">6</a><a href="太平广记_page7.html">7</a><a href="太平广记_page8.html">8</a><a href="太平广记_page9.html">9</a><a href="太平广记_page10.html">10</a><span class="current-page">11</span><a href="太平广记_page12.html">12</a><a href="太平广记_page13.html">13</a><a href="太平广记_page14.html">14</a><a href="太平广记_page15.html">15</a><a href="太平广记_page16.html">16</a><span>...</span><a href="太平广记_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
