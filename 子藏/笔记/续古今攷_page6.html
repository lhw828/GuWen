<!DOCTYPE html>
<html>
<head>
    <meta charset="UTF-8">
    <title>续古今攷 - 第 6 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续古今攷 - 第 6 页/共 21 页</h1>
    <div class="content">　　南渡平隂津三老董公遮说
　　汉元年夏四月诸侯罢戏下各就国不两月田荣击走齐王田都反楚杀胶东王田市又杀济北王田安项羽失其党三王矣六月汉还定三秦项羽失其党六王矣八月臧荼杀燕王韩广项羽失其党七王而荼亦叛已亡八王矣自杀韩王成以郑昌王韩汉降之亡其党九王矣二年冬十月羽弑义帝尊之为帝而弑之天下皆得而诛羽矣常山王张耳降汉河南王申阳降汉郑昌降魏王豹降虏殷王卭汉骤取八国羽之十九王失其党十四并汉为十五孤立无与而自击田荣则是天以田荣牵制项羽于东北而汉王乃得东向而击之陈余彭泽又各为羽之一痈一疽然天下之大未有一人能建大义如三老董公者其遮说之辞二年三月也羽不一年狼狈失据臣闻顺徳者昌逆徳者亡兵出无名事故不成故曰名其为贼敌乃可服项王为无道放杀其主天下之贼也夫仁不以勇义不以力三军之众为之素服以告之诸侯为此东伐四海之内莫不仰徳此三王之举也汉王于是为义帝发丧袒而大哭哀临三日坐羽罪大逆无道兵皆缟素愿从诸侯王击楚之杀义帝者齐桓公昭王南游不入包茅之问于是复见张良萧何韩信陈平皆不能建此说何也人才而在下岂可少乎是行张良陈平皆在军中韩信独不在军定三秦者韩信之计也其军实为汉先锋大将三河河南河东河内亦韩信力降郑昌乃韩王信力
　　仁不以勇义不以力
　　三老董公谓仁不以勇义不以力此言必有所从来孟子谓亦有仁义而已矣何必曰利又谓未有仁而遗其亲者也未有义而后其君者也战国辩士仪秦之徒一言而诸侯惧安居而天下熄者皆盗贼之谋也荀卿以性为恶以礼为伪而况他人乎前汉始有董仲舒曰正其谊不谋其利明其道不计其功三老董公与董仲舒孟子之后有二董
　　悉发关中兵收三河士
　　悉发关中兵即巴蜀汉中之众与夫三秦之众皆在行三河者师古注谓河南河东河内乃河南王瑕丘申阳河东魏王豹河内殷王司马卭之众亦皆在行又韩王信韩国之众张耳常山王国之降者亦在行惟大将军韩信不在行想在萧何守国韩信留镇关河之间
　　田横立田荣子广为齐王
　　二年春正月项羽击齐王田荣走平原平原民杀之齐皆降楚此项羽之胜势也楚人焚其城郭齐人复畔之史记多系累其子女一句尤切于事羽所过残贼所以得之难而失之易也三月汉王兴缟素之师夏四月田横收得数万人立荣子广为齐王羽虽闻汉东欲遂破齐而后击汉然则始终为羽之痈疽之害者齐也
　　刼五诸侯兵入彭城
　　夏四月汉王刼五诸侯兵伐楚遂入彭城应劭韦昭如淳所注皆非师古注五诸侯者谓常山河南韩魏殷也吕东莱取此说按此年十月常山王张耳降河南王申阳降韩王郑昌降三月魏王豹降虏殷王卬时虽未得常山之地据功臣表云张耳弃国与大臣归汉则亦有士卒也尔时雍王邯被围犹在废丘然则巴蜀汉中三郡三秦国及张耳三河郑五国凡十一项大军皆在行史记汉书纪不书军数惟项籍纪传云五十六万人
　　汉取羽美人货赂置酒髙防
　　服防曰大防也此一节张良陈平皆在军中何故不諌以愚观之汉王入彭城得其国美人宝货尽以赏军如韩信者分五十六万之半迎击项羽于齐鲁界中可也急遣使迎太公吕氏与厥子可也不是之思日置酒髙防而奄有其宝货美人以自纵岂缟素之师所宜有哉想是未入彭城之先即为义帝丧服以仗大义已入彭城之后即除服而宴乐以肆其私欲可乎致堂胡氏曰汉王置酒髙防宴安不虞父执妻虏汉业之覆在顷刻间使兢兢业业如初入关中见羽鸿门则亦何至于败哉狃于小胜逸欲生焉是以至此可为监也
　　彭越将三万人归汉
　　项羽之封诸侯王也田荣败三齐而自王彭越在钜野无所属史记项籍纪汉书髙帝纪皆书荣与越将军印独史记汉书彭越传乃书曰齐王田荣叛项王汉乃使人赐越将军印未知孰是汉王之东伐彭城也越将三万人归汉外黄拜魏相国于梁楚地烧楚积聚皆越为之固陵之会韩彭不至虽封梁王髙帝固已疑之矣吕后杀韩彭其迎逢髙帝之意欤萧何尝救彭而用计杀韩急则用缓则不能容之功臣之于世主可不监乎
　　彭城之败
　　彭城之败史记项籍纪所书特详汉书髙帝纪最略精兵三万人从鲁出胡陵泗水士卒之死与雎水士卒之死两大阵也汉纪合而一之史汉纪传一事两三处复说可厌围汉王三匝大风从西北起折木发屋扬沙走石昼晦汉王乃得与数十骑遁去以五十六万之众大败而以数十骑遁哀哉天欲兴数百年之汉以养天下之民故有大风之异虽太公吕后间行为楚所得而孝恵得脱又天所以相汉也项羽终不闻有子苟有子髙帝不诛项氏当亦赦之
　　随何说九江王布畔楚
　　二年夏四月彭城之败吕后兄周吕侯泽将兵居下邑汉王间往从之稍收士卒军砀西过梁地至虞即今宋州虞城县谓谒者随何曰公能说九江王布使举兵畔楚项王必留击之得留数月吾取天下必矣攷布传项王征兵击齐称病不往遣将将数千人行汉之败楚彭城布又称病不佐楚项王由此怨布随何所以说布之言亦皆明白背盟约而杀义帝此一句断尽项王之罪然此谋乃张良为之也不攷良传又焉得知汉王兵败还至下邑当是时董翳司马欣皆降楚不足为汉轻重也殷王卬死一降王亦不足惜也其大者田横为项羽之梗一也陈余以不王怨羽又以张耳归汉而两立然亦不助项二也彭越归汉外黄为羽患三也章邯在废丘将破亦非汉之所患四也独九江王布与羽有隙而犹豫未决张良实主此谋下邑之间汉王下马踞鞍曰吾欲捐闗以东等弃之谁可与共功者张良曰九江王布此枭将与项王有隙彭越与齐王反梁地此两人可急使而汉王之将独有韩信可属大事当一面即欲捐之捐之此三人则楚可破也汉王乃遣随何说九江王布而使人连彭越及魏王豹反使韩信特将北击之因举燕伐齐赵然卒破楚者此三人力也良多病未尝将兵常为画防臣时时从汉王东莱大事记取史记世家作因举燕伐齐伐赵谓陈余也汉书非也此谓兴汉破项籍赖此三人而三人之所以建立又非良不能知也史文微有同异彭越于彭城未败之前归汉矣于彭城已败之后又书曰使人连彭越盖彭越因汉之败亡其众与城故汉王又使人连接之也【班史张良传全用史记留侯世家节改处全不及马迁】
　　汉王屯荥阳　韩信收兵与汉王防兵复大振
　　二年五月汉王屯荥阳荥阳之险始见于此周室东迁封郑伯于溱洧之间而此为制邑郑之岩邑也共叔段所食而郑庄公顺母之欲养弟恶至于成而后败之事见左传秦混天下其地属三川守李由虽堕天下城而荥阳之北有敖仓有成臯之城有大索城小索城在其南荥阳城南又有所谓京城亦太叔段之城也汉王彭城之败至于荥阳固是得地险然汉书髙纪所书有云韩信亦收兵与汉王防兵复大振与楚战荥阳南京索间大破之史记下文云楚以故不能过荥阳而西史当互看意义方足此虽险地乃韩信兵力也呜呼秦函谷关之险汉以后无称焉河北井陉之险韩信以后无称焉汉荥阳之险吕后之变犹以灌婴屯七国反时犹以周亚夫屯乃后无闻焉蜀以劒阁为险有邓艾则无之呉以大江为险有王濬韩擒虎贺若弼曹彬则无之险岂可恃哉汉之已败而再奋非荥阳之险也乃韩信之兵力为之又东莱大事记曰京故城在郑州荥阳县东史记正义曰京县有大索城小索城楚汉战荥阳京索间即此三城耳通鉴书曰楚乘胜逐北与汉战荥阳南京索间楚骑乘众汉王择军中可为骑将者皆推故秦骑士李必骆甲必甲愿得左右善骑者傅之拜灌婴为中大夫必甲为左右校尉将骑兵击楚骑荥阳大破之楚以故不能过而西此东西争天下之势在乎成皋荥阳京大小索五城以阻楚与南北争天下之势不司观者未必悟也又骑将得灌婴李必骆甲力地险将才汉得之矣
　　关中老弱未傅悉诣荥阳
　　史记曰至荥阳诸败军皆防萧何亦发关中老弱未傅者诣荥阳汉书纪曰萧何悉发关中老弱未傅者悉诣军东莱大事记取汉本纪服防曰傅【音附】东莱删此六字孟康曰古者二十而傅三年耕有一年储二十三年而后役之如淳曰律年二十三傅之畴宫各从其父畴内学之【汉书无内字】髙不满六尺二寸以下为疲癃仪注【汉注有云字史记无】民年二十三为正一岁为卫士一岁为材官习射御骑驰战陈又曰年五十六衰老乃得免为庶民就田里今老弱未尝傅者皆发之未二十三年为弱过五十六为老师古曰傅着也言着民籍为公家徭役服未是史记于五十六为老之下注又引食货志日月为更
　　卒已复为正一岁屯戍一岁力役三十倍于古者　又索曰按姚氏云古者更卒不过一月践更五月而休又顔曰五当为三言一嵗之中三月居更三月戍边总九十三日古役人嵗不过三日此倍于古也斯说得之紫阳方氏曰以天下之民二十三而傅五十六而老
　　今老弱悉诣荥阳军前非小役也大者披甲上马执干戈出战小者筑城运饷总名曰徭役不无轻重乎师之谓旅战之谓兵运饷凡杂使之谓役之谓夫举天下民二十三而就傅五十六而为民无数之军无数之夫国其有不强者乎后世募民为兵涅以手额之号老不可伏弱不可用坐费百万之饷为国大患民则游手者无役有产税之家隅官掌烟火盗贼保正催上三等户税保长催下二等户税强者不至破家而保正常有追胥之苦杀人公事有检验守尸之苦保长有代下户输赋之苦惟官户吏人戸幸免而官不皆真官鬻爵顶冒吏亡赖受赃为生动辄遭刑初无长乆者今世事大变又不同
　　筑甬道取敖仓
　　东莱大事记曰秦建敖仓于成皋【大康地里志】敖地名在荥阳西北山下临河有大仓【孟康注】郦食其曰敖仓天下转输乆矣闻其下乃有藏粟甚多荥阳成皋控南北之冲故秦积粟于此通典曰钜桥盈而殷丧成皋溢而秦亡应劭注筑甬道属河恐敌钞辎重故筑垣墙如巷也
　　郑氏注曰甬【音踊】
　　郦食其审食其赵食其
　　师古曰此审食其及武帝时赵食其读皆与郦食其同音异基而近代学者郦则为异其审则为食基赵则为食其非也同是人名更无别义荀恱汉纪三者并为异基字
　　魏王豹反为楚【史记书在三年汉书在二年六月】
　　魏王豹谒归视亲疾至则絶河津反为楚汉王临晋之役豹降从下河内又从伐彭城彭城败从还荥阳汉以其降也故仍使王魏而将兵以从豹有母请归视疾人情之常也至则断津渡距汉军反为楚端事见外戚传髙帝薄姬文帝母也许负相薄姬当生天子豹闻许负言心喜因背汉中立而与楚连和师古曰自谓当得天下后汉虏豹以其国为郡而薄姬输织室梦龙据胸髙帝幸之生文帝读此知许负是秦汉间人或谓是妇人封鸣雌亭侯则恐不然汉初未有亭侯然相人之说吕公知髙帝之贵以吕后妻刘氏而不知诸吕之赤族许负知薄姬生天子魏豹惑焉以丧国亡身而不知所生之天子非己实能生也
　　班固削韩信功
　　薄姬传班固汉书使曹防等虏魏王豹以其国为郡虏豹之役韩信为左丞相骑将灌婴步将曹防班固曲笔不一垓下之围信以三十万众自当项羽伪少却而左右翼包羽之阵信乗之大败羽班固亦全削之不书然史记外戚传太后世家亦已改韩信为曹防
　　还栎阳立太子
　　二年六月汉王自荥阳还栎阳立太子令诸侯子在关中者皆集栎阳为卫四月彭城之败汉王道逢孝恵鲁元楚骑追汉王


　　古今攷卷十三
<子部,杂家类,杂考之属,续古今攷>
　　钦定四库全书
　　古今攷卷十四
　　元　方回　续
　　令祠官祀天地　四方上帝　山川
　　舜典曰肆类于上帝禋于六宗望于山川此百世祀典之始也上帝孔安国注谓天及五帝而不言地六宗注中一为四时余为寒暑日月星水旱北汉所谓上帝四方也其说详见史汉着于后山川即九州名山大川五岳四凟之祀今析为三而攷之
　　祀天地总攷【三十六条】
　　肆类于上帝注肆遂也类谓摄告事类遂以摄告天及五帝正义云是类是祃周礼肆师云类造上帝王制云天子将出征类乎上帝所言类者皆是祭天之事言以事类而祭也回谓人主自有祭天之礼因他事及出征大烖告天则谓之类非正祭也孔安国以为告天及五帝则当辨明之上帝之为天如孝经郊祀后稷以配天宗祀文王于明堂以配上帝总言之谓之天専以天之主宰之神言之谓之帝孔安国谓告天及五帝则一天之外又有五帝窃恐非也朱文公所以疑书传非安国之笔也汉儒习见五帝之说与天混言之固不可与天分言之亦不可汉书郊祀志引书及孝经此语师古注类于上帝曰上帝天也此言简而当至注孝经上帝则曰上帝太微五帝也以文王配五帝未之闻也
　　右书类上帝孝经配天配上帝攷
　　正义于书类于上帝有曰周礼司服于王祀昊天上帝则服大裘而冕祀五帝亦如之是昊天外更有五帝上帝可以兼之故以告天及五帝也郑笃信防纬以为昊天上帝谓天皇大帝北辰之星也五帝谓灵威仰等太微宫中有五帝座星是也如邹之言天神有六也【此二句正义疑郑之所云非也】家语云季康子问五帝之名孔子曰天有五行金木水火土分时化育以成万物其神谓之五帝王肃云五行之神助天理物者也郑意亦当然矣回谓金木水火土五行之神恐不当尊之与上帝并称古之有天下者曰三皇曰五帝又曰王故取乎世人至尊之称谓天皇天谓帝上帝君之也主之也金木水火土五行之神亦天之臣也恐不当称为帝月令五天帝五人帝五人臣皆非帝王时书吕不韦之所撰家语亦非孔门的传皆未可信
　　右正义所疑孔传及家语五帝攷
　　或问舜摄告天而不告地何也曰中庸有之郊社之礼所以事上帝也郊祭天社祭地而其文单言上帝则祭地可知也古人省文耳古有互文对文省文焉知舜之类于上帝不并祭地乎焉知周之郊不并合祭天地乎焉知周之明堂不并祭地只乎所以诗昊天有成命序曰郊祀天地也毛传郑笺并不下一语而缺之
　　右中庸郊社诗郊社天地攷
　　元祐八年三月日端明殿学士兼翰林侍读学士左朝奉郎守礼部尚书苏轼上圆丘合祭六议劄子谓圆丘合祭允当天地之心不宜更改谓舜之类武王之柴岂有不告地只之理如回所谓省文是也苏公又谓古者祀上帝则并祀地只引昊天有成命郊祀天地也此乃合祭天地经之明文同之世祀上帝则地只在焉歌天而不歌地所以尊上帝故其序曰郊祀天地也此文备见东坡奏议卷第十三之第三篇学者当详考之大抵自五帝之说兴而上帝之尊称不明自北郊之说兴而社即祭地之旧典遄废自耀寳魄灵威仰之防纬杂袭而妄人小子輙撰名号以防天神天称皇天或昊天上帝不当泥六天五帝之说地称后土或称皇地只不可泥刘歆北郊之说东坡先生谓古人合祭是也五峰胡氏谓古人社即祭地执此为据一扫夫后世之附防不经者斯足以见学者之至一矣
　　右东坡合祭天地五峰社即祭地攷
　　陈祥道礼书着天地之辨二篇及画圆丘方丘二图皆附会周礼周礼有可信者有不可信者陈祥道先述周礼故多舛今先言易以证之易豫卦曰先王以作乐崇徳殷荐之上帝以配祖考此谓作乐之盛荐之上帝以配祖考此郊之配天明堂之配帝皆用乐也上帝即天天即上帝祥道曲说以配祖者天也以配考者兼五帝也合天与五帝而谓之上帝易与周礼其义一也窃详豫卦大象前后说易者数十百家无五帝之说祥道非也祥道谓诗书之文未尝有称五帝而书亦未尝有称昊天上帝者其称天及上帝类皆泛言之而已且诗书不言五帝而周礼独言五帝此必刘歆之附防无疑愚尝于社稷攷后第八条附五峰胡氏郊祀之辨攷第九条附社即祭地攷第十条附郑不辨地社攷又就附天与五帝上帝攷凡周礼五帝出处具在陈祥道费辞遮防附会刘歆全不可取学者详之
　　右陈祥道附防周礼五帝攷
　　天即帝帝即天互文也益稷曰以昭受上帝天其申命用休洪范曰鲧湮洪水帝乃震怒不畀洪范九畴又曰天乃锡禹洪范九畴此天即帝帝即天也又焉得有所谓五帝者乎上帝为天之主宰之神有以平居对越言者指其礼不指其形有以斋戒祭祀言则有感应之道焉天聪明天明畏天叙有典天秩有礼天命有徳天讨有罪惟皇上帝降衷于下民上帝临汝无贰尔心伊尹格于皇天伊陟格于上帝帝谓文王不大声以色不识不知顺帝之则此以对越言者也天即帝也帝即天也又岂有所谓五帝乎礼记大雩帝又以共皇天上帝之祀又因吉土以飨天帝于郊祭帝于郊所以定天位郊社所以事上帝天子亲耕粢盛秬鬯以事上帝圣人为能飨帝易王用享于帝及前作乐荐上帝又圣人以享上帝立庙此以祭祀言者也天即帝也帝即天也又岂有五帝乎自秦创西畤有白帝之说浸淫为四而汉髙又增黒帝为五帝秦人焚书之后汉儒生而习见此说文帝五畤之外后惑于新垣平之说作五帝庙立五帝坛亲祀之平败使祠官领之而不往武帝之世亳人谬忌奏祠太乙曰天神贵者太一太一佐曰五帝久之又令祠官寛舒等具太一祠坛太帝坛坛三垓五帝坛环居其下又其后济南人公玉带上黄帝时明堂图中有一殿四面无壁以茅盖通水圜宫垣名曰昆崘以并祠上帝焉于是作明堂汶上祠太一五帝于明堂皆谓之不经可也盖自汉兴有五畤之帝文帝武帝有新垣平之五帝有谬忌之五帝有公玉带汶上明堂之五帝而太一最贵又郊雍有礼甘泉祭天汾隂祭地各有礼又封禅泰山有礼益不胜其繁云
　　右引经证天地攷
　　天无二日民无二王天即帝无二天也帝即天无二帝也而秦汉以来有六天六帝之说所谓大示地示土示后土皇地祗皆地也三代之前以郊对社而祭地焉社稷之社对立者又有所谓王之大社分五色土以茅包之封诸侯者也或者其亦祭地于此社欤今诸儒之论谓后土非社谓地神有二陈祥道曰先王亲地有社存焉礼曰飨帝于郊祀社于国又曰郊所以明天道社所以神地道又曰郊社所以祀上帝又曰明乎郊社之义或以社对帝或以社对郊则祭社乃所以亲地也愚谓祥道此言引经良是胡不曰祭社所以祭地也而曰祭社所以亲地也一字之异侮文弄法甚矣朱文公是胡五峰之说谓祭社即是祭地诗书无北郊之文而祥道惑于刘歆之附防引大宗伯以血祭祭社稷又曰大封先告后土引大祝大师大防同盟于社又曰建邦国先告后土以为后土非社矣殊不知古人互文后土者社所祭之地神社者地神所祭之地互举其一也谓后土别是一地神不谓之社则大示地示土示皇地祗与后土又各为一说乎郊者祭天之地社者祭地之地谓南郊祭天于地上之圜丘北郊祭地于泽中之方丘除周礼外他经皆无其说且如祭地北郊其为地神即大示地示土示皇地祗后土一义也正义附防郑说谓黄琮礼昆崘之示以夏至两圭祀神州之示宜以七月河图推象云昆崘东南万五千里神州孝经纬云祭地示于北郊皆不可信陈祥道又谓大示则地之大者地示则凡地之示与焉土示则五土之示而已天帝非一帝地示非一示皆有臣下僭君上之意如诗昊天有成命郊祀天地也郑氏无笺正义曰昊天有成命者郊祀天地之乐歌也谓于南郊祀所感之天神于北郊祭神州之地祗也按礼祭祀天地非止一事此言郊祀天地不言所祀之神但祭之于郊但天地相对唯有此二神耳何者春官大司乐职曰冬日至于地上之圆丘奏乐六变则天神皆降夏日至于泽中之方丘奏乐八变则地祗皆出注云此郑注也天神则主北极地祗则主昆崘故以贰至之日祀之于丘不在于郊此言郊祀必非彼也回敢问郑天神而曰北极地祗而曰昆崘不小吾天地乎二至之日祭之于丘不在于郊如此则郊自郊丘自丘乎陈祥道记郑氏之徒谓四圭之玉黄钟大吕之乐夏至以祀感帝于南郊苍璧之玉六变之乐冬至日礼天皇大帝在北极者于圜丘天皇大帝耀宝也五帝太微之帝也分郊与丘别感帝与四帝且谓王肃不合攻郑合郊丘而一之然则夏至之日祭地于北郊泽中之方丘谓人主亲祭也同是一日又屈人主祀感帝于南郊不亦劳乎郊之坛筑以人力郊之丘因其自然以通也谓丘非郊既不通谓人主一日而南郊明堂合祭天地并侑祖宗当如眉山苏氏议外去五方帝之说去考工记五室之说昊天上帝外五帝之号稍为降屈又须扫去北郊之说凡祭地并于社坛何必夏至日而祭北郊大暑之时而服大裘决然不可乐六变八变之说亦恐皆出臆论于诗书无所见尽从而去之一切简易庶几真近古云
　　右引纬证郊丘攷
　　以周颂攷之昊天有成命郊祀天地也此郊祀天地合祭之乐所以致敬燔瘗必于人为之坛所以尽文盖以为泰坛为燔燎之坛泰折为埋瘗之坎人力为之圜丘方丘因天地自然之形圜丘之上天神南面王北乡方丘之上地示北面王南向左宗庙右社稷旧说周制宗庙向南社稷向北礼记祭社之礼君南乡于北牖下答隂之义也愚谓圜丘祭天不祭地而日月从祀居东西方丘祭地不祭天而日月从祀居东西则是一岁之内天地之大祭各一而日月乃两得从祀可疑一也周郊祀后稷以配天此谓南郊圜丘之礼而周礼与祥道并不言配稷之位何也北郊方丘祭地夏至则夏至之地示无所配乎可疑二也周以建子月为正则子月南郊午月北郊若建夏正寅月为嵗首则是夏五月先祭地冬十一月后祭天先母而后父可疑四也冬至南郊大裘而冕可也夏至五月半北郊亦大裘可乎可疑五也祥道谓秦四畤汉五畤祠五帝为非而祥道力主周礼五帝之说又谓秦之祠天不于圜丘谓天好隂而兆于髙山之下【此史记封禅书文欠小山之上命曰畤七字】地贵阳而兆于泽中之圜丘又谓汉之祠天不于南郊而于甘泉其祠地不于北郊而于汾隂河东以至坛有八觚【祥道自注后世坛有八觚祀天其上奏乐其下非先王扫地而祭之意指唐宋以来也此事自王莽已失之矣】席有六采乐有玉女车有鸾辂骍驹龙马一切侈靡元始之间缪戾尤甚春则天地同牢于南郊冬夏则天地分祭于南北郊【此王莽所制】光武兆南郊于洛阳之阳兆北郊于洛阳之隂礼仪度数一遵元始之制而先王之礼隳废殆尽愚谓祥道所言専主周礼分祭天地南北郊圜丘方丘而易诗书无一足证假如有之后世人主决不可行夏至方丘之礼东坡有云议者或以合章也思文后稷配天也此所谓郊祀后稷以配天之乐章也古人省文言配天则地在其中矣于祭天地歌昊天有成命一章七句歌不言地天包地也祭其所配之后稷则歌思文后稷一章八句此冬至日南郊之礼也帝牛不吉以为稷牛则配天亦可谓之帝也我将祀文王于明堂也所谓宗祀文王于明堂以配上帝之乐章也月令所谓季秋大飨帝九月也此于庙祭上帝也而以文王配周所用之月未可知也歌此我将我享之一章十句孝经曰以配上帝而歌曰维天其右之畏天之威于时保之天即帝也不言地地在其中矣天地文王共此一诗也噫嘻春夏祈谷于上帝也郑注月令孟春祈谷于上帝夏则龙见而雩欤此春夏祈谷之乐章也周之世人主一岁亲祭天者四此也以成周之盛而别无祭地之乐章何也胡五峰谓社即祭地载芟春祈借田而祈社稷也良耜秋报社稷也正义谓秋下或有冬字此亦人主亲祭社者土之神即祭地也周颂别无祭地之乐歌即知祈报社稷为祭地也而南郊明堂祭天必合祭地也独周礼言南郊地上之圜丘北郊泽中之方丘乐六变乐八变天神皆降地示皆出而未尝有一句言及后稷配天之礼似乎祭天南郊无所配也祭地北郊亦未尝有一句言所配何人刘歆岂全不识周制欤考工记有明堂五室之说补冬官之亡非刘歆笔天地春夏秋五官之内亦未尝有一言及郊配后稷明堂配文王之说吾故谓周礼一书大半有不足信者
　　右引周颂证周礼无配天配帝之人攷【周颂别无祭地乐歌】
　　陈祥道礼书引诗礼记周礼郊祀天地泰坛泰折圜钟六变函钟八变言冬至圜丘夏至方丘之所以然谓祭天地始于王莽议者以为不足法臣窃谓礼当论其是非不当以人废光武皇帝亲诛莽者也尚采用元始合祭故事愚谓东坡此言是也坡后引汉世合祭魏世合祭而所引唐贾曽议尤明白有禘于庙则祖宗合食于太祖禘于郊则禘祗羣望合食于圜丘唐世亦合祭乃后又论今古礼文繁简今不可行古礼及周礼当矣至矣尽矣郊明堂合祭天地并侑宗祖百世不可改矣元丰至徽庙尝行北郊之礼果何益哉王莽之徒创南北郊本以媚元后故用髙后配地祗于古无稽然犹用正月人主合祭天地南郊而燔于南郊瘗于北郊冬至夏至以后不省方为辞有司摄祭南北二郊来者用东坡不以人废之意合祭为上
　　右引陈祥道礼书辨南北郊攷
　　陈祥道礼书周礼有言祀天者有言祀昊天上帝者有言上帝有言五帝者言天则百神皆预言昊天上帝则统乎天者言五帝则无预乎昊天上帝言上帝则五帝兼存焉此四节前两句无病天即帝帝即天也后两句党防刘歆五帝之说非也上帝即是昊天上帝无二帝也创为五帝之说分上帝与昊天上帝为二岂有此理言上帝则五帝兼存焉此乃曲为之辞别无证据谓宗祀文王于明堂以配上帝即兼祀五帝也五行之神五方之气虽天之所为然实天之臣也岂可以帝尊之如此则天有七帝也又郑以北极耀宝魄为天皇上帝如是则天有八帝也周礼兆五帝于四郊非古周制有南郊有北郊又有四郊则是六郊也祥道谓有天地则有五方有五方则有五帝月令之五人帝伏羲神农黄帝少昊颛顼而已以是为五帝则前此岂无司四时者乎古者祀五帝必配以五人帝从以五人臣月令之五人臣春勾芒夏祝融中央后土秋蓐收冬防以愚观之祥道所指之古者不知实是何时月令止言五人帝五人臣祥道必欲言古者祀五帝为五天帝周礼有此五帝之名未有五天帝之名防纬之书有苍帝灵威仰及赤黄白黑五天帝之所以名始于郑注见之且古之初制字也名天为天名地为地名皇为皇名帝为帝名王为王岂有所谓北极耀宝之名又岂有所谓灵威仰赤熛怒含枢纽白招拒叶光纪之名皆汉元成间末学所伪撰也而郑深信之盖四畤四帝之名自秦始定四畤为五畤加四帝为五帝自汉髙帝始汉陋儒习见熟闻此五帝之异也而周礼出焉孔安国注书类上帝有曰天及五帝亦惑于周礼周礼非先秦古书及真周制月令乃吕不韦之所为未尝行用制度皆不应古郑以为殷制自欺而又欺人陈祥道拘泥五帝愚不得不辨【近世郊祀明堂虽合祭并侑然有昊天上帝外又有天皇大帝耀寳魄之位又有五天帝之位即为七帝晋天文志天皇大帝史记天官书太微三光之庭其内五星五帝座皆恐不然】
　　右引陈祥道礼书辨上帝五帝攷
　　周克殷后十四世幽王为犬戎所败周东徙雒邑秦襄公攻戎救周始列为诸侯居西垂自以为主少皥之神作西畤祠白帝其牲用骝驹黄牛抵羊各一【索隐曰毛诗传赤马黒鬛为骝抵牡羊】其后十六年秦文公东猎汧渭之间卜居之而吉【索隐曰汧水出汧县西北入渭皇甫谧云文公徙都汧】文公梦黄虵自天下属地其口止于鄜衍于是作鄜畤用三牲郊祭白帝焉呉阳武畤好畤陈宝神不书作鄜畤后七十八年秦徳公既立卜居雍后子孙饮马于河遂都雍雍之诸祠自此兴用三百牢于鄜畤索曰百当作白秦君西祀少昊牲尚白牢秦诸侯也虽奢侈僭祭郊本特牲不可用三百牢以祭天盖字误徳公立二年卒其后六年秦宣公作密畤于渭南祭青帝其后十四年秦缪公立梦见上帝命平晋乱其后三置晋国之君平其乱立三十九年卒百有余年而孔子论述六艺或问禘之说曰不知季氏旅于泰山仲尼讥之司马迁引此谓鲁之郊禘秦之诸畤僭天子之礼季氏僭诸侯之礼伤周之衰也其后秦灵公作呉阳上畤祭黄帝徐广曰凡云作密畤二百五十年作下畤祭炎帝后四十八年栎阳雨金秦献公自以为得金瑞故作畦畤栎阳而祀白帝其后一百二十岁而秦灭周汉王令祠四畤上帝者用秦制也秦襄公居西垂初作西畤祠白帝
　　秦文公徙都汧作鄜畤祭白帝
　　秦徳公徙都雍雍之诸祠自此兴用三百牢于鄜畤白帝如故
　　秦宣公作密畤于渭南祠青帝
　　秦缪公始平晋乱百有余年孔子生
　　秦灵公作呉阳上畤祠黄帝又作下畤祭炎帝秦献公徙都栎阳作畦畤祀白帝在陇西西县人先祠山下形如种韮畦
　　右秦四畤五帝攷
　　史记封禅书至武帝天汉三年乃后武帝犹有十一年在位班固郊祀志此以下方是固所书今攷秦汉祭祀天地事先用马记马记已絶始用班书按太史公书秦始皇岁畤奉祠惟雍四畤上帝为尊【秦实有六畤四帝三畤不亲祀见后】其光景动人唯陈宝故雍四畤春以为岁祷因泮冻秋涸冻冬赛祠五月尝驹及四仲之月祠春夏用骍秋冬用骝驹四匹木禺龙栾车畤一驷木禺车马一驷各如其帝色黄犊羔各四珪币各有数皆生瘗埋无俎豆之具三年一郊秦以冬十月为岁首故常以十月上宿郊见【李寄曰宿犹斋戒也】通权火拜于咸阳之旁而衣尚白西畤雍畤祠如其故上不亲往木禺龙禺马【音过又音偶】一说谓寓其形于木一说谓偶其形于木如土龙刍狗之类权火之权如字烽火也状若井桔橰其法类称故谓之权张晏音爟者不然周礼司爟乃火官之名东莱大事记于无俎豆之具注曰俎豆之废自此始于三年一郊注曰此天子之亲郊也后世三年之郊始于此以愚攷之四畤之帝一岁八祠而三年一亲郊一畤用四驹四黄犊四羔有珪币无俎豆有瘗埋无燔燎始皇之一身固不能一日而遍四畤望拜于咸阳之旁而以权火之烽通光明于祀所则奠献之礼仍付之有司彼此举烽火相应则彼献而此拜如此谓之亲郊又三年一举人主何难之有
　　右秦四畤三年一郊无俎豆攷
　　史记封禅书髙祖以十月至霸上与诸侯平咸阳立为汉王因以十月为年首二年东击项籍而还入关问故秦时上帝祠何帝也对曰四帝有白青黄赤帝之祠髙祖曰吾闻天有五帝而止有四何也莫知其说髙祖曰吾知之矣乃待我而具五也乃立黒帝祠命曰北畤有司进祠上不亲往悉召故秦祝官复置太祝太宰如其故仪礼因令县为公社下诏曰吾甚重祠而敬祭今上帝之祭及山川诸神当祠者各以其时礼祠之如故愚谓髙祖争天下五年得天下七年十二年间干戈奔走日不暇给固未遑礼文之事终其身未尝一亲祭天地因循秦制加一畤一帝为五曰此上帝也而不见祭地之礼岂以社为地故犹有古意欤县立公社民立汉社稷御史立丰枌榆社亦皆有司行事民则自祭山川之祀亦付有司宗庙之制罔有所闻春秋责备贤者髙祖而不能革秦之陋还周之盛奚所望于后之人哉
　　右汉髙祖五畤五帝不亲祀攷
　　孝恵在位七年髙后称制八年史汉不书祀典当如髙祖以有司祠官行事文帝即位十四年史记封禅书误作十三年制方内乂安民人靡疾间者比年丰登皆上帝诸神之赐也有司议増雍五畤西畤畦畤礼物河湫汉水加玉各二及诸祠各増广坛珪币俎豆以差加之而祝厘者归福于朕百姓不与焉自今祝致敬毋有所祈按秦废俎豆汉文帝复用俎豆见于此谓秦制可袭而周制不之讲者皆因陋之弊欤十五年黄龙见于成纪下诏议郊祀有司皆曰古者天子夏亲郊祠上帝于郊于是夏四月始郊见雍五畤史汉纪皆书曰始幸雍郊见五帝此乃汉以五帝为上帝周之文王配明堂上帝春夏祈谷于上帝恐未有五帝之文而汉儒拘于五帝之说以五帝为上帝陈祥道谓昊天上帝统乎天者言上帝则五帝兼存焉汉制以五帝为上帝陈说上帝兼五帝即六帝也不可从十六年夏四月郊祀五帝于渭阳此汉纪书也十六年上亲郊见五帝渭阳庙此史记书也此乃新垣平所作渭阳五帝庙庙不在国中而在郊班史不当去庙字新垣平之制五帝庙同宇帝一殿而各五门各如其帝色祠所用及仪亦如雍五畤夏四月文帝亲拜霸渭之防五帝庙南临渭元始五年王莽奏孝文初起渭阳五帝庙祭太一地祗以太祖髙皇帝配日冬至祠太一夏至祠地祗皆并祠五帝而共一特文帝于是使博士诸生刺六经而作王制谋议巡守封禅事刺六经谓采取之也刘向七録云文帝所造书有本制兵制服制非今之礼记王制也汉武帝巡守封禅事盖萌芽于此又文帝出长安门若见五人于道北遂因其直北立五帝坛祠以五牢其后新垣平以诈下吏治诛夷而渭阳长门五帝使祠官领之上不亲往按此汉祭五帝有髙帝雍之五畤又存秦之西畤畦畤为七畤文帝又立渭阳五帝庙长安门五帝坛而王莽谓冬至祭太一夏至祭地祗皆并祠五帝则五帝卑于天地矣汉人以太一为天疑始于武帝郊祀志所书莽奏似不相合然则汉之于天地之祀可谓防矣
　　右汉文帝五帝庙坛攷
　　孝景即位十六年祠官各以岁畤祠如故无有所兴然则孝恵髙后孝景凡三十一年间人主未尝亲祀上帝又不能如秦之三岁一亲郊可谓慢矣然天下茍安何也政治粗修诚敬初感则礼虽简而尚无害文为徒盛徳行不至则礼虽盛而徒为繁王莽之议礼岂皆非哉莽之心天厌之矣
　　右孝恵髙后孝景不亲祀攷
　　孝武皇帝在位五十四年年十七即位夀七十一建元元年在位初元五月诏令祠官修山川之祠为岁事【注歳以为常】曲加礼元光二年在位之八年冬十月行幸雍祠五畤史记封禅书曰今上初至雍郊见五畤后常三岁一郊索曰汉旧仪云元年祭天二年祭地三年祭五畤三岁一遍皇帝自行也今攷汉书与此注不合孝武即位八年方一祀五畤不知何为祭天何为祭地元狩元年在位之十九年冬十月行幸雍祠五畤获白麟去元光二年凡十一年与三岁一郊之说不合此五畤之再祀也元狩二年在位之二十年冬十月行幸雍祠五畤连年二祭与三嵗一郊之说亦不合此五畤之三祀也元鼎四年在位之二十八年始巡郡国冬十月行幸雍祠五畤又相去八年与三岁一郊之说终不合此五畤之四祀也是年幸汾隂十一月甲子立后土祠于汾隂睢上【音虽】诏有祭地冀州之文此武帝祭地之始也上之郊雍也议曰今上帝朕亲郊而后土无祀则礼不合也有司与太史公祠官寛舒议天地牲角蠒栗今陛下亲祠后土后土宜于泽中圆丘为五坛坛一黄犊太牢具已祠尽瘗而从祀衣尚黄于是天子始立后土祠上亲望拜如上帝礼先是亳人谬忌奏祠泰一方曰天神贵者泰一泰一佐曰五帝【师古曰谓青帝灵威仰赤帝赤熛怒白帝白招拒黒帝叶光纪黄帝含枢纽一说苍帝名灵符赤帝名文祖白帝名显祀黒帝名矩黄帝名神斗回曰此皆防纬之书西汉末始有之武帝时未有此等名防纬之书其名皆三字如含神雾斗威仪皆陋儒妄撰不足信天与上帝又有太一亦不典】古者天子以春秋祭泰一东南郊用太牢七日【师古曰每日以一太牢凡七日祭也】为坛开八通之鬼道【索隐曰司马彪续汉书祭祀志云坛有八陛通道以为门又三辅黄图曰上帝坛八觚神道八角通三十步也回曰上帝坛指太一也】于是天子令大祝立其祠长安东南郊常奉祠如亳方愚谓五方五行五气之为常帝不合于易诗书之义谬忌谓为太一之佐盖谓上帝乃泰一也然何必异其名五者泰一之佐也佐者人臣之义也何得名帝东南郊亦恐三代无之周礼有南北郊有四郊月令有四郊此又有东南郊即为七郊而六帝是礼也天子不亲往也其后人有上书言古者天子三年一用太牢祠神三一天一地一泰一天子许之令太祝领祠之于忌泰一坛上如其方如此则于八觚坛之上立天位地位太一位谓之三一祠不知天地之外又复有所谓太一何也易有太极言道理事物之根极不以为气不以为神列子所谓太易太始太素之类皆长伪多端者也此之祭天子亦不亲往赘矣元鼎五年在位之二十九年冬行幸雍祠五畤此五畤之祀五见者也是年十一月辛巳朔旦冬至立泰畤于甘泉天子亲郊见【师古曰祠太一也】朝日夕月此盖用或者之言谓五帝太一之佐宜立太一而上亲郊之又决以公孙卿之言为之也太一祠坛仿谬忌太一坛坛三陔【徐广曰陔次也师古曰三重坛也】五帝坛环居其下各如其方黄帝西南除八通鬼道太一所用如雍一畤物而加醴脯之属杀一牦牛以为俎豆牢具而五帝独有俎豆醴进其下四方地为腏食羣神从者及北斗云巳祠胙余皆燎之余礼物详见封禅书郊祀志此所谓始郊见太一灵阳奉瑄玉者也汉之大祀莫大于此矣太一三重坛之下分列五帝坛始见天帝在上五位环侍之意隆太一之礼而杀五佐之物然未若明正昊天上帝之位配地坛上五帝稍屈其号始应古典也元封元年在位之三十一年始用事华山中岳泰山明堂别书在后元封二年在位之三十二年冬十月行幸雍祠五畤虽三年前已创甘泉泰畤犹不辍雍五畤此五畤之祀六见者也元封四年在位之三十四年冬十月行幸雍祠五畤此五畤之祀七见者也幸河东三月祠后土此后土之祀再见者也元封五年在位之三十五年【是年南巡神别书】三月幸甘泉郊泰畤此泰畤之祀再见者也太初改建寅之二年在位之三十七年二月行幸河东祠后土此后土之祀三见者也天汉元年在位四十一年春正月行幸甘泉祠泰畤此泰畤之祀三见者也三月行幸河东祠后土此后土之祀四见者也后元元年在位之五十三年春正月行幸甘泉郊泰畤武帝时年七十矣此泰畤之祀四见者也明年后元二年崩武帝在位五十四年七祠雍五畤四祀甘泉泰畤四祀河东后土而封禅明堂不与焉元鼎五年灭南越之年郊祀始用乐然天子望拜之所与坛场之所连烽人主惟拜而已则其礼何难哉
　　右孝武五畤后土祭天地攷
　　封禅之说见于管子之书史记封禅书古者封泰山禅梁父者七十二家而管夷吾所记者十有二无懐氏伏羲神农黄帝炎帝颛顼帝喾尧舜禹汤成王所封皆泰山而禅不同窃恐管子亦非真管仲之书汉儒妄撰者也因秦汉封禅而文其辞以欺世耳孔子之书所无有学者不当轻信孟子不尽信书在人具眼而已服防曰増土之髙归功于天禅阐也广土地张晏曰天髙不可及于泰山上立封又禅而祭之冀近神灵也瓉曰积土为封谓负土于泰山上为坛而祭之又曰除地为墠祭于梁父后改墠曰禅【此说通广土地与阐字义不通】秦始皇二十八年东行郡县上邹峄山【韦昭曰邹鲁县山在其北回尝过邹县谒元丰孟子庙见峄山甚卑小杜诗峄山之碑野火焚】立石与鲁诸生议刻石颂秦徳议封禅望祭山川之事乃遂上泰山立石封祠祀下风雨暴至休于树下因封其树五为大夫禅梁父【音甫】刻所立石其辞三句一韵凡十二韵索谓夏之兴碣石防稽三铭皆十二韵是也文虽典古亦不难及此一刻末有云遵承遗诏永承重戒遗诏二字是时未以为讳李斯之徒所见甚陋也天下主有功有徳何必刻石而铭之唐平呉元济韩愈作平淮西碑乃朝廷令为之亦陋也史记封禅书即帝位三年东巡封至于泰山下诸儒议古者封禅为蒲车恶伤山之石土草木扫地而祠席用苴稭【如淳曰苴读如租稭读如戛师古曰茅借也苴本苴借用】言易遵也始皇闻此议各乖异黜儒生遂除车道上自泰山阳至颠立石颂徳明其得封也从隂道下【山南曰阳山北曰隂】禅于梁父其礼颇采秦祝祀雍上帝所用而封藏皆秘之世不得而见也始皇之上泰山中阪遇暴风雨休于大树下诸儒既黜不与闻始皇遇风雨即讥之此司马迁所云汉武帝时方士言黄帝以上封禅皆致恠物与神通秦皇帝不得上封此所谓讥之云者也禅字从示从单【时战切】古禅让是也封禅之禅止是防祭天之名防禅墠同音同义后世僧家窃此字作平声以为禅定之禅殊无义理佛字僧字皆古书所无从衣从单乃禅衣禅【音丹】衣不重者与此字异文中子十卷百端妄谬其曰封禅非古也徒以夸天下其秦汉之侈心乎上五字是下两句始皇汉武靡侈不为欲求神仙不死岂止于夸天下乎阮逸注谓三代以上无此礼管仲言七十二君特设陈词止齐桓公耳此数语是
　　右齐桓公止封禅秦始皇封禅攷
　　汉武帝元封元年在位之三十一年春正月行幸缑氏礼祭中岳太室从官在山下闻若有言万岁者三遂东巡海上夏四月还至奉髙礼祠地主于梁父乙夘令侍中儒者皮弁搢绅射牛行事封泰山下东方如郊祠太乙坛之礼【在二年前元鼎五年】封广丈二尺髙九尺其下则有玉牒书书秘礼毕天子独与奉车都尉霍子侯上泰山亦有封其事皆禁明日下隂道丙辰禅泰山下趾东北肃然山如祭后土礼天子皆亲拜见衣上黄而尽用乐焉初司马相如病且死有遗书颂功徳言符瑞劝上封泰山乃与公卿诸生议封禅封禅用希旷絶莫知其仪诸方士又言封禅者合不死之名也秦皇帝不得上封陛下必欲上稍上即无风雨遂上封矣上令诸儒采尚书周官王制之文草封禅仪厯年不成以问左内史儿寛寛曰封泰山禅梁父昭姓考瑞帝王之盛节也然享荐之义不着于经臣以为封禅告成合祀于天地神祗唯圣王所由制定其当唯天子建中和之极兼总条贯金声而玉振之以顺成天庆垂万世之基上乃自制仪颇采儒术以文之回谓林逋诗自谓身后无封禅书九泉下相如愧此语也然世未有责倪寛之迎合从防者所谓建中和之极垂万世之基皆不切语诏是年行此礼未建寅也故以夏建改冬十月为元封元年天子既已封泰山无风雨而方士更言蓬莱诸神于上上忻然庶几遇之复东至海上欲自浮海求蓬莱以东方朔谏而止元封二年春幸缑氏城至东莱公孙卿言神人无所见是嵗旱于是天子既出无名乃祷万里沙过祠泰山【若祷雨然为名】至瓠子塞决河【亦以为名】是年伐朝鲜夏旱公孙卿曰黄帝时封则天旱干封三年上乃下诏曰天旱意干封乎【其欺天罔人如此】此事班固史帝纪不书秋作明堂于泰山下元封五年令行南巡狩至南郡江陵而东至盛唐在位之三十五年望祀虞舜于九疑登礼灊天柱山号曰南岳浮江自寻阳出枞阳过彭蠡遂北至琅琊并海上所过礼其名山大川春三月还至泰山増封甲子始祠髙帝于明堂以配上帝【通鉴作始祀上帝于明堂配以髙祖】初天子封泰山东北趾有古时明堂处【事见孟子齐宣王问答古盖有此明堂基】处险不敞上欲治明堂奉髙旁未晓其制济南人公玉带上黄帝时明堂图中有一殿四面无壁以茅盖通水圜宫垣为复道上有楼从西南入命曰昆崘天子从之入以拜祠上帝焉于是上令奉髙作明堂汶上即元封二年也见汉帝纪及五年修封则祠太一五帝于明堂上坐令髙皇帝祠坐对之祠后土于下房以二十太牢天子从昆崘道入而上又至泰山自有秘祠其巅而太山下祠五帝各如其方黄帝并赤帝有司代祠焉山上举火下悉应之【公玉带图事通鉴不书史记武纪禇少孙全写封禅书无可攷汉书武纪二年秋作明堂通鉴亦书此以数书删节成文】太初元年在位之三十七年冬十月行幸泰山十一月甲子朔旦冬至祀上帝于明堂十二月禅髙里【伏俨曰山名在泰山下师古谓髙如字非蒿里也陆机尚未免误况其余乎】祠后土东临渤海望祀蓬莱夏五月正厯以正月为嵗首改元太初太初三年在位之三十九年东巡海上夏四月还修封泰山禅石闾【防汉书如此写随笔应劭注石闾在泰山下此南方方士言仙人阁也】天汉三年在位之四十三年三月行幸泰山修封祀明堂还幸北地祠常山瘗玉【史汉行幸上一字即指乗舆行之所在也通鉴多一上字非是】天汉四年在位之四十八年春三月行幸泰山壬午祠髙帝于明堂以配上帝癸未祠景帝于明堂甲申修封丙戌防石闾征和四年在位之五十二年三月上耕于钜定还幸泰山修封庚寅祀于明堂癸巳防石闾是年武帝已年六十九矣明年改后元凡二年而崩年七十一初封禅时四十六岁开其端者司马相如也成其事者儿寛也其后幸泰山七増封修封五祀明堂于山下五至六十九岁防石闾而见羣臣言即位以来所为狂悖不可追悔田千秋曰方士言神仙者甚众而无显功臣请皆罢斥遣之上曰大鸿胪言是也于是悉罢诸方士神人者是后上每对羣臣自叹向时愚惑为方士所欺天下岂有仙人尽妖妄耳节食服药差可少病而已回谓武帝惑于方士之说谓封禅可以不死故其所以上泰山而欲得封者在于浮海见蓬莱而得仙耳加以巡行郡国肆其游观之侈恶夫无名因修天地宗庙山川之祀以文之自元鼎二年始巡行自在位二十八年至崩无岁不出劳民动众南征北伐西讨东游兵民之死者不可胜计犹幸而轮台下诏之年并神仙事皆悔之呜呼虽武哉亦愚哉班固賛司马通鉴评二文絶妙
　　右汉武帝封禅祀明堂攷
　　汉自武帝大初元年定厯建寅其前三十六年年号少有追为之者太初以后四年一改元后元二年而武帝崩宣帝即位年十八改本始地节元康神爵五凤甘露年号之名四年又改黄龙元年止一年共为二十五年而崩昭帝在位十三年夀二十二郊祀志书曰昭帝即位富于春秋未尝亲巡祭云宣帝即位大将军霍光辅政上恭己南面非宗庙之祠不出十二年乃下诏曰盖闻天子尊事天地修祀山川古今通礼也间者上帝之祠阙而不亲十有余年朕甚惧焉朕亲饬躬斋戒亲奉祠为百姓防嘉气获丰年焉明年正月上始幸甘泉郊见泰畤修武帝故事三月幸河东祠后土有神爵集改元为神爵元年【四年诏别书在后】五凤元年春正月行幸甘泉郊泰畤二年春三月行幸雍祠五畤通鉴误书曰春正月上行幸甘泉郊泰畤汉史行字即指上之乘舆不当添上字而以行为出行之行然则司马公亦有误文误意也三年三月行幸河东祠后土甘露元年春正月行幸甘泉郊泰畤【此一句通鉴上却无上字】匈奴呼韩邪单于遣子右贤王铢娄渠堂入侍三年春正月行幸甘泉郊泰畤匈奴呼韩邪单于稽侯防来朝黄龙元年春正月行幸甘泉郊泰畤匈奴呼韩邪单于来朝此汉极盛时也故因三祭书呼韩邪事以见汉宣帝神爵以来鸾舆八出止从事于甘泉之泰畤雍之五畤河东之后土而非以巡狩游观为侈靡他无陇西关东河北江南之幸信乎汉之英主也而年仅四十三更得二三十年在位汉庶乎无王氏之祸哉
　　右汉宣帝行幸八祀攷
　　秦汉祠祀率以神光为诧郊祀志云唯雍四畤上帝为尊秦制也其光景动人民唯陈寳秦最所贵之异神也汉髙恵吕后皆未尝亲祀五畤文帝听新垣平之说作渭阳五帝庙火少举而祠若光辉然属天焉此光应之始也武帝初郊祠泰畤诏谓辛卯夜若景光十有二明元封元年亲郊嵩髙诏谓御史乘属在庙旁吏卒咸闻呼万嵗者三【荀恱曰万岁山神称之也】登封泰山诏谓着见景象屑然如有闻震于恠物四年祀后土诏谓朕躬祠后土地祗见光集于灵坛一夜三烛六年祠后土诏谓朕礼首山昆田出珍物化为黄金【是年春作首山宫立庙】祭后土神光三烛太初二年祠后土诏谓朕用事介山祭后土皆有光应【介山在河东皮氏县周八十里髙三十里】大始四年夏四月幸不其【如淳曰其音基不其山名因以为县应劭曰东莱县也】祠神人于交宫门【琅琊县有此宫】若有乡坐拜者【师古曰如有神之景象向祠坐而拜也汉注大神并见且白且黒且大且小向坐三拜】回以谓神光三烛山呼万嵗天神皆出向坐三拜皆大人迹之类也汉宣帝十三年初祠泰畤诏夸芝草部兽白虎威凤以为震于珍物又云东济大河天气清静神鱼舞河幸万岁宫神爵翔集【晋灼曰黄国汾隂有万岁宫师古曰晋说是也】此所以改元神爵也其后五凤甘露黄龙皆以祥瑞改而夸美光应莫如神爵四年之诏春二月诏曰乃者凤凰甘露降集京师嘉瑞并见修兴泰一五帝后土之祠所为百姓防祉福鸾凤髙举飞览翺翔集止于旁斋戒之暮神光显著荐鬯之夕神光交错或降于天或登于地或从四方来集于坛上帝嘉向海内永福其赦天下夫武帝之神且白且黒且大且小宣帝之光或降于天或登于地或从四方来集于坛果天为之乎抑人为之乎今按周礼大司乐凡六乐者文之以五声播之以八音凡六乐者一变而致羽物及川泽之示再变而致羸物及山林之示三变而致鳞物及丘陵之示四变而致毛物及坟衍之示五变而致介物及土示六变而致象物及天神郑注变犹更也乐成则更奏也此谓大蜡祭鬼神而致百物六奏乐而礼毕东方之祭则用大簇姑洗南方之祭则用蕤宾西方之祭则用夷则无射北方之祭则用黄钟为均焉每奏有所感致和以来之凡动物之敏疾者地只髙下之甚者易致羽物既飞又走川泽有孔窍者蛤蟹走则迟坟衍孔窍则小矣是其所以舒疾之分土只原隰及平地之神也象物有象在天所谓四灵者天地之神四灵之知非徳至和则不至此注殊不可晓虞书防击石拊石百兽率舞箫韶九成凤凰来仪岂以此说为祖欤后世有谓瓠巴鼓瑟游鱼出听伯牙弹琴六马仰秣岂不间见一二礼记所谓蜡礼迎猫迎虎本是古之戏事迎致其神虎与猫谁实为神以司之天地之间虎无数野猫狸狐尤无数岂可谓真能致其物者虎可致而祭之民不恐乎叶公好龙而致其龙亦无此事姑设譬耳而刘歆之书郑之注其语意皆死而不活有是事欤有是理欤下文若乐六变则天神皆降可得而礼矣若乐八变则地示皆出可得而礼矣若乐九变则人鬼可得而礼于天神言降于地示言出岂真见其形降于天出于地哉刘歆书不可谓全伪亦不可谓全真得无附防汉人主光三烛山三呼神三拜之诏以欺世欤郑注多有纰缪且如六变八变九变注谓此三者皆禘假如周果有圜丘方泽宗庙之祀初不可以禘言一妄也祭天当是昊天上帝祭地当是皇地祗如何注谓天神则主北辰地祗则主昆崘二妄也周禘祭帝喾以太祖后稷为配郊祭天以后稷配祭明堂以文王配今乃曰人主祀后稷禘郊明堂不同三妄也其谓先奏是乐以致其神礼之以玉而裸焉乃后合乐以祭之惟此数句为然此注下文云祭天圜丘以喾配之孝经曰郊祀后稷以配天郑不读孝经乎故凡周礼南北郊圜丘方丘之说有不足信而郑之注尤不足信又如奏太簇歌应钟舞咸池以祭地示注谓地示所祭于北郊神州之神及社稷周制左宗庙右社稷在王城宫门之内左右尚书毛诗易并无北郊之文先儒谓郊即祭天社即祭地疑无北郊郑注且为此且为彼不足信也汉大祭祀以区区声闻影现为蠁之报与夫周礼经注之非不得不辨
　　右汉大祭祀光应山呼神拜及周礼降神致神攷
　　汉元帝讳奭汉诸帝班史不书讳于注见之二十七即位在位十六年初元来光建昭五年一改元异乎武宣竟宁改元以呼韩邪来朝而改是年五月崩年四十三郊祀志云元帝遵旧仪间岁一幸甘泉正月郊泰畤又东至河东祠后土西至雍祠五畤凡五举泰畤后土之祠今攷元纪祠防畤五祠后土五畤各二与志不合又云元帝好儒贡禹韦成匡衡相继为公卿禹建言汉家宗室祭祀多不应古礼上是其言后韦成为丞相议罢郡国庙自太上皇孝恵帝诸园寝庙皆罢后元帝寝疾梦神灵谴罢诸祠庙上遂复焉后或罢或复至哀平不定　紫阳方氏曰韦成传凡祖宗庙在郡国六十八合百六十七所而京师自髙祖下至宣帝与太上皇悼皇考各自居陵旁立庙并为百七十六合古之制天子七庙在宫门之内而西左庙有七皆向南中为太祖左为昭右为穆祔昭迁昭祔穆迁穆迁其主于太祖之庙之夹室非毁拆而墟之也汉郡国六十八各旁各庙一旦毁拆而墟之可乎此数十节攷天地四时上帝山川之祀因及此一节宗庙事合附攷于社稷之后盖右社稷则左宗庙也虽汉不如古制后世又不能如汉制故鹤山总名之曰古今攷而回续之云
　　右汉元帝祀泰畤五畤后土附毁庙攷
　　汉成帝年二十即位二十六年四年一改元如武宣建始初平阳朔鸿嘉永始元延皆四年绥和二年而崩年四十六始即位以元舅王凤为大司马大将军领尚书事于初改元之十二月作长安南北郊罢甘泉汾隂祠是日大风拔甘泉畤中大木韦以上【韦与围同】政由王氏自凤始擅议宗庙自元帝时贡禹始罢郡国庙自韦成始大槩此曹皆党于王氏然前此犹未议郊祀也二年春正月罢雍五畤则旧三大祀之坛塲皆毁矣何其勇也王凤为之而诸腐儒党之也辛巳上始郊祀长安南郊三月辛丑上始祀后土于北郊此丞相匡衡御史大夫张谭之奏也羣臣议车骑将军许嘉等八人以为宜如故右将军王商博士师丹议郎翟方进五十人引礼记大坛大折南郊北郊之文宜于长安定南北郊天子从之当时是刘歆周礼未立学官此所引礼记汉儒礼记也又引伪太誓曰正稽古立功立事可以永年不天之大律盖是时汉儒俱不见孔安国古文尚书故七世之庙可以观徳八字羣儒不知谓天子五庙而已以其引礼记不引周礼推之则知成帝初周官犹未出也至王莽于平帝时奏议定南北郊合祭分祭始引周官礼春官礼春官大司乐六律六钟五声八音六乐六歌天地神只之物皆至又引地上圜丘乐六变泽中方丘乐八变事前此未有儒者引用其为刘歆附防莽意而莽主用其书无疑也然则周礼其可尽信乎有南郊又有北郊有上帝又有五帝易诗书所不言虽史记封禅书有所谓周官曰冬至日祀天于南郊迎长日之至夏日祭地只皆用乐舞而神乃可得而礼也似乎司马迁尝见今之周礼然下文删去北郊字恐迁亦有所疑所谓周官者其真周公旦之所为乎未尝敢信也成帝北郊不于夏至而于三月盛夏行郊礼后世人主决疑难必行亦可以类推矣成帝一行南北郊礼之后至永始二年在位十八年矣凡十六年一亲祀是年十一月始再幸雍祠五畤先是帝以泰畤拔木之异问刘向刘向以正对言其非上意恨之恨悔也后上以无继嗣令皇太后下诏复甘泉泰畤汾隂后土及五畤陈寳祠如故永始三年也其后祠泰畤后土各四五畤二帝崩未葬皇太后诏有司复长安南北郊何其急也盖杜邺于王商辅政时有此请党王氏也而王莽为大司马两年矣凤音商根莽相继当国视汉家郊天地祠祖宗之坛畤宗庙快意毁废轻有移易则簒弑之渐也欤元帝以前诸帝所祀天地宗庙虽未尽合古然以权柄在主上诚敬交神明何往而非天何适而非地五畤祀五帝三畤祠太一以武帝为佐汾隂祠后土京师郡国皆立先庙不无是非可议第有举莫废所谓西邻禴祭可享可格者也毁庙移郊贡禹开端匡衡韦成张谭杜邺奋臂附王氏以至王莽诚不至而礼徒变宜不享不格也成帝好方士神仙谷永之諌虽切亦党王氏者当是时惟刘向梅福敢言王氏为忠臣
　　右汉成帝改南北郊仅一祭攷
　　汉哀帝年二十即位建平四年元夀二年六年而崩年二十六以寝疾不能亲祠祀复前世诸神祠官七百余所一岁三万七千祠建平三年十一月令太皇太后下诏复甘泉泰畤汾隂后土祠罢南北郊　紫阳方氏曰成帝无嗣复甘泉汾隂雍陈寳祠用元后诏成帝未葬而复南北郊又用元后诏哀帝疾病疑改作非是复诸旧祀又用元后诏且元后是时未临朝称制成帝哀帝俱非幼弱而王氏弄权借母后为重以弄礼哀哉【建平三年太皇太后诏时王莽还就国在国三年元夀元年莽还京师嵗余哀帝崩再为大司马六年之间孔光为相阿附王氏者也莽之就国当是建平二年史不书嵗月】
　　右汉哀帝寝疾不能祀攷
　　汉平帝九岁即位是岁哀帝元夀二年六月崩平纪书曰九月辛酉中山王即位谒髙庙即位谒庙汉之常礼然不知九岁未冠所服何服明年改元元始想是时甘泉泰畤雍五畤汾隂后土大祠祀皆有司行事而已元始四年春正月书郊祀髙祖以配天宗祀孝文以配上帝未知平帝亲行事乎王莽代天子行事乎平帝始十三岁未冠也郊则已有创倐改之南郊矣宗祀者又果何地乎是年二月莽始奏立明堂辟雍明年为五年春正月始合祭明堂十二月平帝始加元服前年平帝年十二议纳莽女为后去年二月立帝后王氏见髙庙加莽宰衡不知未冠而同后谒庙与禘祭果何服乎史所书皆不明是年莽议正月合祭南北郊天子亲之冬夏至日分祭南北郊有司奉祠平帝未尝一举此礼而十二月遇毒以崩
　　右汉平帝遇毒崩合祀南北郊实不行攷
　　古今攷卷十四
<子部,杂家类,杂考之属,续古今攷>
</div>
    <div class="pagination">
<a href="续古今攷_page5.html">上一页</a><a href="续古今攷.html">1</a><a href="续古今攷_page2.html">2</a><a href="续古今攷_page3.html">3</a><a href="续古今攷_page4.html">4</a><a href="续古今攷_page5.html">5</a><span class="current-page">6</span><a href="续古今攷_page7.html">7</a><a href="续古今攷_page8.html">8</a><a href="续古今攷_page9.html">9</a><a href="续古今攷_page10.html">10</a><a href="续古今攷_page11.html">11</a><span>...</span><a href="续古今攷_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
