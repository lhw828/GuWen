<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 29 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 29 页/共 368 页</h1>
    <div class="content">无过而全德
六者，一谓圣城，则无过而有全德也。
⑴世间过犯重重
世道莫盛乎圣人，圣人行世犹以寡过为功，况其次乎？经云：义人一日七落，落者，违也。循义之人于小节，每日七犯则不循□□何如也。世途险滑，道心惟危，禀气柔弱性理，懵昧民焉克免乎？凡自云无过，过重矣。
⑵天堂庸正无过
居天堂者，已臻其域，安毅光明，无惑无屈，洁净庸正，中立不倚，无过矣。侍世之尊君，其衣必静；嘉侍天尊，其心毕无垢尘也。
⑶世间攻慝致德之难
且世人不但过失稠，而善行又疏也。有穷年困攻一慝，慝不去；有尽年懋致一德，德不至。故自少诣老，幸得办二三德行，民仰而称贤矣，孰勇具办道德大全耶？
⑷天上君子道纯而全
若天上君子，道纯则德备也。比之如上库所蓄粮者，枇糠已去，惟精鉴是存。比之如上库所蓄财者，渣滓既销，惟兼金是储矣。是以曰圣城也。
无危惧而恒恬淡
二谓太平域，则无危惧而恒恬淡也。
⑴世有三仇不得安宁
吾于世有三仇焉，本身其一，世俗其二，鬼魔其三，三者同盟以害我矣。本身者，以声色臭味以怠情，放恣愉佚暗溺我于内矣。世俗者，以财势功名戏乐玩好显侵我于外矣。鬼魔者，以倨傲魅惑诳我、眩我，内外伐我。则我于其间，亟于防守，迫于抵拒，自不遑暇息矣。嗟乎！区区一心上畏天命，下惧不虞之变，左恐覆于险难，右惮迷于佚欲，前怵往年积累多愆，后惕来世未决大凶，内悚于已，外惊於人，谁得不皇皇乎？使吾不肖耶，懈于克己之功，窘于三仇之势，而委心奉之，虽得暂安，而实奉敌仇之逆命，反天主之正命，为患大矣。使吾为君子耶，立志存正而率循天命，其功虽高，乃仇之冤对至死方止，则当在生时，功未成就略不敢安宁矣。
⑵天域战阵已休，功绩已立
既升天域，则战阵已休，功绩已立，释干戈而特享其荣赏，恬无事也。故曰太平域也。
无忧苦而有永乐
三谓乐地，则无忧苦而有永乐也。
⑴世间忧多乐寡
世人不求忧而忧屡至，勤以寻乐而乐罕得。忧已至，力求以雪之，而忧反自炽焉；乐既来，吾慎以留延之，而乐愈速消灭焉。兹真为苦世，何疑哉！且世乐者，五官受之，受之全赖此身，身没世乐并涣矣。譬如葛垒木耳。木偃，什葛无自立矣。今人八十为耋，上寿也，鲜得焉。纵得之，较之常生，得几何长乎？又八旬之中，且得全享乐欤？请计其实数，以著世乐之妄焉。婴儿时无知觉，则孩提之年竟无乐也。七十以后大概身疲劣、目眯、耳重、口不知味，已失享乐之具，即逢乐事无以乐矣。八十之中，除其初末各一旬聊可乐者，六十年耳。夫人寤则能乐，寐则毕不省事，无乐焉。世习懈惰，未厌夜寝，犹耽昼眠，故日之大半为寝所得，而六旬之径醒且乐者，仅三旬也。及三旬之径计，幼时习艺业，属父师之绳束，急于树基时，被夏楚乐无由。至壮而承其家，任易其稼穑，鞠其妻孥，酬应万事，曷云喜乐乎？或暇日微及之。其间孰不遭父母儿女之丧乎？孰不值水旱饥馑瘟疫之灾乎？谁久身安无疮、无伤残、无楚痛乎？此皆非乐之时焉。如是展转淘汰，三十年中，日每十得乐其一幸甚矣。则一生之乐日不亦希欤？夫世俗之忧至极，聊带微伪乐耳。
⑵天眩无忧全乐
若天上□无忧焉。忧于是处无根无种故无从发萌，而全为乐也。《圣经》以谓始进天门者曰：善仆，汝忠入汝主之乐矣。言此世之乐微少，则乐入於我中；彼处之乐广大，则我入於乐，是以曰乐地也。
无冀望而皆充满
四谓天乡，则无冀望而皆充满也。
⑴人在世常有本乡之望
人类本天民，其全福独在彼耳。客流于他界，故常有本乡之望，常叹息之。既未得其本所，则有欠缺；有欠缺，则有希冀；有希冀，则明其无全福全福无冀也。
⑵人在世常有美好之欲
吾人众性所欲必得无穷之美好乃慰耳，世所谓美好者，咸微渺，咸有限焉，则吾性于是不得慰满，不得其所欲得矣。故人以为世界缺陷，福乐不足，是乃实理、实情，不足异也。倘以世乐自满足，此真足异耳。譬如王有上嗣，宜君大邦，而自安寝陋之处，行役度生，且恬然不思复其尊位，不亦异乎？吾人本国，天国也，天国主乃吾世人大父。而吾侪乃自忘本国，逆严尊大旨，惟荡流殉世卑贱之务，是湛是悦，孰知而不深加叹恤乎哉？吾既归天乡，大小之欲无有不遂，所宜享福非渐次分取之，惟合并全受之，□□□冀望也。盖天上君子，分外不得而图，不得而望故。□□享福者有巨细，品级却皆充满，比之如大小瓮，各以佳液饱满斟酌，故无增加之觊觎焉。众人为伴侣，为昆弟，相视如皆己身也。常得其所愿，而不得顾其所不能得也。是以曰天乡也。
无变而常定於祥
五谓定吉界，则无变而常定於祥也。
⑴世间反覆无常
夫世界，人未必无成德且备也，无安且恬也，无乐且永也，无充且足也，第四福者，未定耳。经曰：无人知己在天主所爱耶，所恶耶？世事既毕，吾吉凶始定，无复更动矣。又逐世务者，如步行江流之上，无安稳之处可印吾迹也。此心乍悦，向道忽翻然而思非道者也。本心汝不能持，矧他人乎？世态恒转如轮焉，何德无罪，何安无危，何静无摇，何乐无忧，何隆无杀，何峻无堕，何往无复，则本世谓之反覆无常世，特以无常为常耳。所获福禄，惟暂借也，吾不能为之主焉。
⑵天上吉福恒持不易
若天上吉福，是乃大定不易，吾可恒恃远攸据也。是以曰定吉界也。
人均不死而常生
六谓寿无疆山，则人均不死而常生也。夫有限之生，其状近乎死也。人生日日消化而不可迟留也。故经谓世人曰：坐于暗及死阴也。今见在天下万国人民，与鸟兽等诸种生类，百年以后大概皆死，而新者迭生，其生死之数正等，则本世者谓之生域，可谓之死域可也。又其生时短，死时长故，西土古贤者常呼人曰：将死者。呼世界曰：将死之土也。常呼居天者曰：不死者。呼天国曰：生者之地也。夫人世之寿，纵修而岁月日时悉有既也。有既则必死，必死则心怀死之虑、蓄死之慊，故能死者，其福乐不得全图。若神灵升天者，固常生不亡矣。是以曰寿无疆山也。
常生与常死
⑴仁人常生
寿无疆，则并前诸福俱永久不灭，此天主切答仁人之情也。何者？仁人德盛至死而已，而其立志曰：使吾常生于世，即常行善不止，故天主赐之常生、常德，以实其志也。
⑵不仁人常死
入地狱者，不仁人，亦未尝灭亡，曷不谓之常生乎？彼受罪犯人，不胜其痛苦万端，则恳求死以息殃也。而不得死，则其生似为常生，实为常死矣。彼生时为恶已熟，至死乃已，而其立志亦曰：使吾常生于世，常为恶不止，故天主俾其永存不灭。常受恶报者，报其定于恶也。是则天主之法，一世之善恶报以万世之吉凶，大指如是已。
佛氏天堂地狱说之谬
⑴佛氏不知情之一
①天堂非至乐充满
佛氏窃闻吾西方天堂地狱之说，又掺入吾前世闭他卧剌所妄造轮迥变化之论，遂造作教法，云居天堂置地狱者，过去若干劫亦有，又还生於世，此奚知造物主情乎？设升天受福者，知若干劫后将失其安乐，而复生苦世，更为凡民，受福虽大，亦大有欠缺。福固不全，必生忧惧，不称天堂至乐充满也，又非天主善妙方以振世德者也。盖谋向道者将曰：吾纵为道至善，而我大事终不得安定不移矣。
②地狱非无量苦恼
使人地狱受刑者，知若干劫已备，其苦将止，还于元界，复为世人，其苦虽大，亦大有冀望，不为至极，翻生喜慰，非所谓地狱无量苦恼也。且非天主所施沮恶善法也，盖小人迷於以欲且曰：吾纵逆道至恶，而我大事不不得尽败，犹可幸复立矣。此佛氏不知情一也。
⑵佛氏不知情之二
①乐时易过，苦日难度
夫乐之时易过则见短，苦之日难度则见长，此情无贤愚其达焉。吾推而可识，乐甚也，一日当一刻，苦甚也，一刻当一日矣。两者又盛，则乐者，一年疑一日，苦者一日疑一年也。若天上乐及地狱苦，人言不及阐发之，心不及思测之，则天堂之千年为世界不能一日耳，地狱之一日为世界不啻千年也。经谓天堂曰：天主御前，千载如已过之昨日。也不曰：如现运日，而曰已过之日；不曰今日，而曰昨日。若无有者然，以指其短之至也。谓地狱曰：大日甚苦也。忻之日不长，惟患之日长大矣。
②天乐千年一日
圣神实录记：昔年，西土有一道会，数友共居一山舍中修行。一友者失，其名道盛而天主殊宠眷之。一日天神降，命之入深山某垒享以天筵，使尝天上福乐也。朝往其处，涂次稍淹，至其所，筵将撤矣。仅哜一二脔，觉异常味即还。诣舍，欲入，阍人大诧之，云汝何人？辄闯入内也。其友曰：余会中友，晨出游山中，今返，汝何人遂不识我乎？阍人奇其言，请会长及诸友谛视之，则无有知其名、识其面者矣。彼此大惊愕审问，忽一老友悟曰：会中记事书称，二百年前一友名某出游山中，竟不还，则此人是也，覆视信然也。此足证天乐千年一日矣。
③地狱一日千年
又记：大圣人额肋卧略者，昔居持教尊位十余年矣。时有总王德慝不相掩，宜入地狱。圣人惜之，告祷天主，愿代受苦罚，以赎其无尽罪殃也。天主俯听，即委一天神报之曰：代王或终身腹痛，或四刻受地狱之苦，二者择取其一，则可免彼无量苦也。圣人计之腹痛苦不为甚恐，在终身久难堪忍，地狱之苦至甚，而四刻之顷且幸迒过，遂择地狱刑也。天神置之地狱中而去，圣人不任其痛之极，觉逾期且远矣。即自疑悔，不知可祷耶，否耶，抑罪应入地狱况不得出耶？既而天神往见之，问何如？曰：何如此大欺我？先谓四刻暂耳，而乃使我受苦万余年乎？天神曰：何谓乎？向者至今止二刻耳，更如许则迄期矣。圣人闻之大骇摇首曰：已矣，请终身腹痛，则轻于地狱之一息也。其后额肋卧略果终身腹痛也。众人知其病，少知其缘也。以是可观天上地狱之年日不同。而佛氏曰：入地狱受苦若干劫止，虽长固不为过。惟曰：居天堂若干劫，即速逝之甚也。此佛氏不知情二也。
德业德报两世一功
窦今识真天堂所有六福，所无六祸，常久不灭者，则天主赏善报德真实法意也。世界无斯六，有斯六，世界无真天堂矣。夫治今与治后两世一主耳，吾人之德业德报两世一功耳，今者为行路，后者为诣域。西圣人设两喻，喻是事理甚著明也。
⑴务德业如造大厦
一曰，务德业如造大厦。木石诸材杂散厝署、颠倒失序，愈当华美之处愈受斧凿，厦未成故也。厦成则峻美者万年峻美，卑陋者万年卑陋。今世人位淆乱，不可因所居位即微其德否也，善者频患苦，不善者多安乐，如司马迁称颜回盗跖之伦，世世□有之。愚者或曰世无德慝，或曰祸福莫毕偶命，皆谬也。明哲之士乃知，善者无位，用以增其德，而缮其功耳，终当结天殿灵庭，不须悯恤之；不善者冒得非其位，用以酿其恶，而厚其罚耳，终将置最下处，殊足可怜矣。
⑵两世如树木之隆冬春夏
一曰，譬之如树木。隆冬时，佳恶无异，非其时故也。常有菀枯二树同植於苑，俱无花叶俱无果实以判生死。则此时，特内异耳。一则根存液注，生意勃然；而一者根已朽，液已乾，凄然死矣。春夏既至，人方辨之。生者即萌蘖怒生，沃然光泽，灼灼其华，蓁蓁其叶，有负其实也。彼枯木者，既负场师期望，众弃贱之，则斤斫斧截，析而付之燎爨耳。吾人既孜孜业业勤奉天主大教，岂即荣富乎，岂即身无疾乎，家无虞乎？与不奉教者无大异焉。则汝何不俟其时乎？彼其根液内，克汝不得而见之，是木世也，真为人之冬耳，迨来世乃其春夏矣，则善恶者之所受始分明焉。善者，则於其身神生大光，辉视太阳七倍甚焉，目得见此世所未见景光，耳得闻此世所未闻声乐，口鼻得啖嗅此世所未啖嗅味香，四体得觉此世所未觉安逸也。冬已往而为春夏者，无量年荣茂无替矣。恶者既负天主重恩为天神所厌恶，则其身神变成黑丑貌，相类鬼魔焉。如不材枯木，弃之地狱为薪燎，以供其求亵爨火耳。其苦痛万端，非言所及也。前世小患已毕，而后世大患无限矣。请子无疑《圣经》及圣人醇言也。
五、天主赏赐释疑
世福报德之疑
大参曰：窃听精论，即心思吾中国经书与贵邦经典相应相证，信真圣人者，自西自东，自南自北其致一耳。但贵邦经典全存，故天堂地狱之说致为详备；吾儒书曾遇秦火焉，子知之乎？故此烬余大多残缺，而后世之报应具不明、不谙焉。因而伎儒者疑信半混之，有无之间也。然有能据今经典推明其说，亦足与大教互相发也。《诗云》：文王在上，於昭于天。文王陟降，在帝左右。又云：世有哲王，三后在天，又云：秉文王之德，对越在天。《召诰》曰：天既遐，终大邦殷之命，兹殷多先哲王在天。经载是语，以示身后上升天堂，以弘德享弘报，而世反疑无天堂？岂周公为矫诬上天及祖宗，且以疑误后世乎？三王为德，必有反身而诚俯仰不愧之乐于内，而天犹从而荣之，以至尊之位于外，又锡之以天上福，何也？则子言身后有天堂，灿然白矣。周公、仲尼、老聃，三圣之贤不下三王，高于后世帝王远矣，而不得尊位，则天未必以世之富贵酬德，而咸令永享天堂乐，又可知也。三王、周公、仲尼、老聃既已在天，则夏桀、商纣、盗跖、历代之凶人何在乎？暴虐奸凶不地狱，安所置之哉？有此赏，则有此罚，有此人，则有此置顿之处。天堂地狱相有无也，信天堂不信地狱，其有阳而无阴，造化安得运流乎？惟《中庸》语舜云：大德必得其位，必得其寿，得无以是为德之报耶？
世福不足以报德
⑴世福报德之不足
余曰：固尝言之，天主者前后世，祸福之原，岂不能以世福报德，子思子诱世于德，见世人重位嗜寿，即指人所期望之报而扬厉之。但不可以是为常，以是为至报焉。故不曰：仲尼无位，颜回无寿，必无其德也。苟世外无他报，惟位与寿为至报焉，则正位之后所立功德何以偿之乎？为道之故，致命遂志，此之为绩赉谁乎？
⑵世福非酬德，乃为广功
余窃观贤者，位弥峻，寿弥修，其心弥励，其身弥勤。则意者天主施彼以世福，非酬其德之功也，惟以广其功耳。酬德固在后也。
天主赏赐方能报德
⑴诣德之道至危难
吾西偏庠校所论休戚大异他校也。其言曰：黄白出诸深坑，珍珠探于海底，美玉韫之石璞，凡诸珍宝物，每举诸穷险。矧德为至宝，必不可得之于安乐矣。德者安地，而诣德之道至危难也。有育身之道可导我，以育心者身无恙，了无作务，惟事闲居宴安，鸩毒剧于病卧何者？闲居则厌饫，食饮不得其养，劳身则馁馁、则甘饮，甘食虽粗淡，常得其养焉。心不勤动以事道，是不尝德味，不沾其养也。贪得者，愈得愈欲得嗜；德者，愈德愈图德。民之秉彝，好是懿德。岂于积财不厌多，于积德独愿寡乎？道以行成名耳。在道者，固利乎进不利乎止，利乎速不利乎淹。
⑵今世苦劳能易无穷重乐
《圣经》曰：天道狭，天门卑，进者鲜矣。汝索德于自宽之地，纵自高竦，从众不从贤，恐非其路，而难入天门矣。生知者寡而学困者多，世世然也。故惮苦避劳而成为大丈夫者，希矣。苦劳也，为万善母；安乐乃道德之贼。止水不流不动，必生蛆而败，故谓世乐为仁人之苦，仁者以是为敌仇矣。弱劣之辈入德无囚焉。其闻道语寒心惊魄，如卒无胆气聆鼓声以接战也。昔贤睹幼年之迷于色者遽退而去。或问之：奚不化诲斯人乎？曰：新酥不上筋也。夫取乐而为慝者常念，乐之忽逝，而慝之独留永久，遗悔辱于身也。行苦而为善者，宜绎苦之忽往，而为善之德永久，遗光荣于心也。葆禄圣人曰：以瞬息之轻劳，致吾无穷之重乐也。予敢转其语曰：以瞬息之轻乐，招吾无涯之重苦也。若此两言，畴不当用为终身箴儆与？且天主经自始迨未，无不戒人安于逸乐如陷水火也。
⑶为义被窘难乃为真福
尝诲人以今世真福八端，一一由剧艰趋义耳。今惟述第八，则子自可知其余也。曰：为义被窘难者乃真福，为其已得天上国也。生灵之类无不屯苦，苦为利禄，为功名、为邪淫及种种非义者，徒屯苦矣。若为天主、为义而受窘难，此乃福也，故谓已得天国矣。兹且未离下界累，曷谓之已得天国耶？已积其贾也。夫为义□□答之以赞誉、以腆脱、以敬崇、以祠宇、以碑记，皆足为福，而非真福也。将惧吾以是萌生矜傲，反足败德。而后祈天主赏，天主即曰：汝曾得汝报已，惟行义者竟无计赏，且人反报之以毁、以辱、以仇，而吾操节无悔此，乃上品德耳。人辈无以答之，全力为天主所酬，必盛必重也。所以天主教士以□□宜也，不以仇为仇，且用仇以已资德也。金无炼不成精美，香无蒸不生郁烈，君子德不得小人之窘难，无以致其成就鸿闻于天下也。敝邦所产木，有一种曰巴耳玛华，言掌树也。性异，凡木每以任重任重则曲凡木之曲，曲而向下，掌树之曲，曲而向上。故战胜有功者，班赏有掌树之枝焉。盖曰勇，遇触敌自然奋增，不奋增非勇也。凡德以屯患为砥，用自磨厉也。不畏劬劳，何功不成乎？视苦如乐视乐如苦，苦乐化齐，不为所动，不为所屈，而反精粹，斯亦为德者之掌树已。是故，吾教中圣贤，习求劳困甚乎俗人，于冒安乐也或辞后。王君公尊，值重禄而终身顺听师命，躬行贱役，自古筋骨受凌辱，以扶难拯迷者。或丰家盛财久习安乐，旨肴衣美而尽施於穷乏身。行乞於衢市，食淡服□□，卧坚□床地，克责体肤。或在乡，文业已成，足自闻达而离父母国、骨肉亲，客流远方，烦剧身心，铲灭名达，以谈道劝德博修阴隲。或睿颖足逢世而弃俗业，特以辟邪教谬言，证天主正传，甘心服殃置命刑下也。尝有聊歇息，非谋歇息，惟以耐以勉以久受劳苦，皆万计谋为义之故，生死违乐就苦耳。倘有旷日弗逢拂志之事，辄自省察，恐或得罪天主，为所弃也。盖伏屈苦劳之下，则是为彼抑覆，若踵踏苦劳身行其上，是以苦劳为主天阶矣。吾国人见学士者，千数百年以来，无异论、无异行，以此为常无议之为非人情也，倘以是为众庶所怪，即明哲者因是益尊尚之矣。
六、龚大参之心得
大参曰：施我富爵安乐，名誉显达，则我不得已姑受之。施我贫贱忧患，郁没无闻，则我领其意忻然取之，此中国未闻奇范也。此范得见尊尚以为道，何有乎？子能行此说于中国，民不治而治矣。人所争竟者财耳、位耳、功名耳、喜乐资耳。除争竞之薪，彼□乱之火从何而炽乎？则太平自久长矣。虽然身所甘受之苦，身自取之，则苦不为苦，吾惟乐之。是避即乐反为苦也，且苦既习也，亦无不乐也。则贤人者此世亦乐矣，后世亦乐矣。
第九节  妄询未来自速身凶
一、推算星命释疑
昔余居南粤之韶阳郡，所交一士人曰：郭某其尚德慕道，非庸俗人也。一日，踵余门涕泪交顾，而曰：吾来辞吾师，不再见矣。余怪，问所往。曰：将去世也。余惊而曰：子年未耄，体壮甚，何从知寿命当终如此其亟乎？曰：往岁之犬马，齿五十有五时，遇高人谈星命如神，为我推算，预说后来五载事也，其吉者未必然，凶则言言验矣。谓命终之期，曰今年四月中必不得免焉。今月内果乃梦见诸不详，岂不为徵应乎？呜乎！客岁吾满六旬方产一子。今已矣，独此呱呱泣者谁顾育之，痛夫！余怜其误也，数顿足惜之，语竟大息而慰之曰：此世间至虚至妄，无若星家之言，与夜梦所见两者。而子以为实然，以为定然，不亦爽与？曰：睹其孚得无信乎？
星命之符出于巧合
余曰：拙工尽日射，固有一二中的，非巧也，其偶得也，奚独人乎？以数叩五木而问之，数投之，必有一二合者。星命之允、解梦之符，则拙工之中、五木之合耳。况星家之辈有种种巧术传递，钩致能无合乎？然终不合者多也，有人于此十试之有二三焉。以黑为白，以昼为夜，吾即知其为瞽人。夫星家与夜梦者无日不混黑白昼夜，纷纭其云，而令我反为之咳瞀目为神灵，何与以多妄不为妄徵，以二三偶合即为信徵乎？
妄询未来会招天刑
此无他，乃帝之刑戮以谴责不肖子。敢徼达不可达之天命者也，吉凶是非之应耳。吾无是非，非自为之，岂有吉凶，非自招之乎？
迎吉避凶在于改恶迁善
天下无物能强汝为恶，则无物能强汝入凶也。是故人心强于星也，星家既不知人之善恶，岂宜妄言其知人之祸福乎？汝冀吉忌凶，我何独不然？惟迎吉避凶有道，改恶迁善耳矣。汝染恶不思洗，见善不图行，乃欲侥幸免祸受福，星家纵予汝，而天主鬼神正理必不予之，汝犹望得之与？
祸福吉凶之误
悠悠之俗错指祸福吉凶久矣，无不以富贵为福，以贫贱为祸，以生为吉，以死为凶。错指之，又错舍取之。若是之，吉福凶祸，忠臣孝子难遇难避也，而此间欲论道何由哉？吾值君父家国之难，则义当急拯之，问星家，曰吉我往，曰凶我不往乎？大小万事皆然，则何徒问之为。
星家推命不可信
夫善恶是非可否，惟贤智者能审明之。吾有疑，叩贤智者而问之，则能谓汝择地蹈焉。彼何人，斯能许人大福，而先索人少财。何不自富贵，而免居肆望门之劳乎？自诧知未来百数十年，曷不识今兹足下乎？吾侪所践土下，多有古藏金宝，何不拊一孔以自资，而巡路求人乎？则彼将曰：非其命，不得而取之。嗟！夫果非命不得取，有命不得辞，安用推算为？彼是人者，岂不亦明知其为虚为诞，而不耻以是为业，则吾能信其为天神所宠异，诏以未来之奥幽乎？夫又奚足谪也。第有人焉，甘以自欺，又甘以欺人，强令信此伪术，侈言某人不信星命，不简时日而死，而不言万人深信之，事事差择，亦死矣。无理可据，惟赘述星家先言后允，故事眩汝听焉。则汝曷不信正理，而令我信若人所记所诒虚哉？且星家所自来，非中国贤圣所作，有阴计，有邪法，鬼魔瞑佐，令推得隐事，或自作迷人事，正人以是，故不屑求之，曷足信从与？
上帝怜恤生灵之旨
上帝恤生灵之劳于昼，则使之夜寝以宴息无事焉。设人不以梦为梦，而强欲谓之事，不负上帝慈旨，而自作孽乎？有人偶诳汝以一二虚言，其后有实言不敢即信之。夫梦，昔昔皆谬乱，偶一合，则为实事乎？
二、相信星家推命之凶
郭生曰：星家诚妄吾往者，故不信之。惟此人先说吾数年未来凶祸若神，不敢不信焉。一二偶合也，一一合，乌云偶乎？余曰：痛夫子知往数年之祸，胡为来乎？彼授之，子掇之，藉令彼不言，子不信，毕不来矣，则子之问彼也，自求祸也。郭生大讶吾言问曰：何谓也？余曰：吾初入中国，窃见大邦之民俗，酷信星命地理之术，受其大害而莫之觉，甚惜之，遽有意为说之。第复睹士民旧俗，安于故习已非一日，吾材质下，不敢以撮土谋逆塞江流也。然颇有俊士祗慎其行，知凡事行止当量实理，不宜以庸人之度度之也。因而垂问敝国庠校士人风习，吾论其大诫，及天主教所禁止，无不称善而憬然，忖悟愿改前失，断绝种种自作之害也。子能听愚言，其存命不难耳。郭生苏然喜硕耳以听。
因惧生灾之验
余嗣曰：夫身之安危咸赖心耳，故居名为心君，其居身中如君于中国焉。人值忧惧之耗，不论真伪，即四肢血气急来获宁其心，如兵将分列四外，一闻事变，亟赴京师，捍卫君主也。以故，人惧则面色青白，四肢摇颤，良由血往于心，不在肢体故耳。若惶惧太甚，血气迫聚于心，反郁逼之，令心气遽绝，故有因惧而死者。夫民之贪，莫切乎贪生，则其惧，莫切乎惧死也。吾侪永居百险之中，无处安妥，则其危事易信焉。故忽闻之，不暇绎其真伪，骇惧急发不得止矣。恍闻之音，惚见之影，屡生心之大伤也。夫惧之病最难治也，疗之愈增也，谋消之愈长也，过将蹈之，患乃重患也。何者？惧患亦一患也。则惧患者，是以患加患也。岂惟加之，惧患之患，频大于所惧之患者也。故曰：不知以忽受灾者，至灾也。谚云：信之则有，不信则无，正谓此等，虚妄事耳。若实事者，彼既实有，汝纵不信，何由得无乎？然虚妄之事，若言吉福，亦非信之所能得有。惟是所言凶祸之事，因惧生灾，以为验耳。何者？汝信彼言，当得吉福，汝则喜悦。人生吉福，固非喜悦所能招致。汝信彼言，当得凶咎，汝则忧惧，忧惧之深，则生病患，其应若响。汝向固云：吉未必然，凶则尽验，不其然乎？
因惧生灾释因
吾行于地所必须者，惟地八寸以持足耳。然有八寸之木置绝高处，令汝践之，纵无人推坠，自倾陨矣。使置木于平地，则汝疾趋其上，无恙也。此何谓乎？岂木在高则狭，在地则广哉？惟天养人以从容耳，见窄则亟矣。故八寸之外，苟有余地，乃安行也。子今信妄人之云，是则己命乃在八寸地耳，意无余地于行，何得不急倾倒乎？
因惧生灾之证
西国中，古有一国医，论其时俗虚言荧惑，大为民害，国王大臣竟未信之。彼医乞以王命，往拘狱中罪人宜受大刑者来，可徵验也。王辄许之。罪人至庭，医谓之曰：汝法重情轻，斫首钜痛，王实怜汝我，国医也，有术于此，用针刺脉，微渐出血，略不觉痛，已得死矣。王既许我，汝为何如？囚乃叩谢，但幸不痛，安意就死。医则以曾帛障蔽其目，出其臂，剌以芒针，了无创伤，亦不出血。别用锡器，穿底一窍，实水其中，令自窍出，承之以碗，伪为大声曰：血已出矣。人身止血十斤耳，如是出者八碗则死矣。如是每碗以次传报。囚闻水声，又闻传报，信谓血出渐次衰弱，报至八碗，宛其死矣。众视其身实无伤也，王始信国医之说真实理论。骇惧之言不可轻发，不可轻闻焉。则以严法大戒国民而禁革伪术，迄今不得行也。呜呼！造物者，天主大慈也，罚罪中不忘其悲心，故藏世人未来凶咎于天命之寂寞，不忍预苦之。而妄人反凿其空，阴固欲拔之，以叠其罪，以速其祸，以重其苦乎？
</div>
    <div class="pagination">
<a href="耶稣会文献汇编_page28.html">上一页</a><span>...</span><a href="耶稣会文献汇编_page24.html">24</a><a href="耶稣会文献汇编_page25.html">25</a><a href="耶稣会文献汇编_page26.html">26</a><a href="耶稣会文献汇编_page27.html">27</a><a href="耶稣会文献汇编_page28.html">28</a><span class="current-page">29</span><a href="耶稣会文献汇编_page30.html">30</a><a href="耶稣会文献汇编_page31.html">31</a><a href="耶稣会文献汇编_page32.html">32</a><a href="耶稣会文献汇编_page33.html">33</a><a href="耶稣会文献汇编_page34.html">34</a><span>...</span><a href="耶稣会文献汇编_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
