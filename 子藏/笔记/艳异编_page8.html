<!DOCTYPE html>
<html>
 <head>
  <meta charset="utf-8"/>
  <title>
   艳异编 - 第 8 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   艳异编 - 第 8 页/共 67 页
  </h1>
  <div class="content">
   自别汉宫休楚舞，不能妆粉恨君王。
无金岂得迎商叟，吕氏何曾畏木强。
太真诗曰：
金钗堕地别君王。红泪流珠满御床。
云雨马嵬分散后，骊宫不复舞霓裳。
潘妃诗曰：
秋月春风几度归，江山犹是旧宫非。
东昏旧作莲花地，空想曾披金缕衣。
再三邀予作，予不得辞，遂应命作诗曰：
香风引到大罗天，月地云阶拜洞仙。
共道人间惆怅事，不知今夕是何年？
别有善笛女子，短发丽衣，貌甚美而目多媚，与潘妃偕来。太后以接坐居之，时令吹笛，往往亦及酒。太后顾而问曰：“识此否？石家绿珠也。潘妃养作妹，故潘妃与俱来。”太后因曰：“绿珠岂能无诗乎？”绿珠乃谢而作诗曰：
此日人非昔日人，笛声空怨赵王伦。
红残翠碎花楼下，金谷千年更不春。
诗毕，洒既至，太后笑曰：“牛秀才远来，今夕谁人为伴？”戚夫人先起辞曰：“如意成长，固不可，且不宜如此。”潘妃辞曰：“东昏以玉儿身死国除，玉儿不拟负他。”绿珠辞曰：“石卫尉性严急，今有死，不可及乱。”太后曰：“太真今朝先帝贵妃，不可言其他。”太后谓王嫱曰：“昭君始嫁呼韩单于，复为株索单于妇，固自困。且苦寒地，胡鬼能何为？昭君幸勿辞。”昭君不对，低眉羞眼。俄各归休。予为左右送入昭君院。会将旦，侍人告起。昭君垂泣持别。忍闻外有太后命，予遂出见太后。太后曰：“此非郎君久留地，宜亟还。便别矣，幸无忘向来欢。”更索酒，酒再行。而戚夫人、潘妃、绿珠皆泣下。竟辞去。太后使朱衣送往太安。抵西道，旋失使人所在。时始明矣。予就大安里，问其里人。里人云：“此十余里，有薄后庙。”予却回望，庙荒毁不可入，非向者所见矣。予衣上香经十余日不歇，竟不知其何香。

艳异编卷二水神部
张无颇传
长庆中，进士张无颇居南康。将赴举，游丐番禺。偶府帅改移，投诣无所，愁疾卧于逆旅，仆从皆逃。忽有善易者袁大娘来主人舍，瞪视无颇曰：“子岂久穷悴耶！”遂脱衣买酒而饮之，曰：“君窘厄如是，能取某一计，不旬日向当富赡，兼获延龄。”无颇曰：“某困饿无似，敢不受教。”大娘曰：“某有玉龙膏一盒子，不惟还魂起死，因此亦遇名姝。但立一表白曰‘能治业疾’。若常人求医，但言不可治。若遇异人请之，必须持此药而一往，自能富贵耳。”无颇拜谢受药，以暖金盒盛之。曰：“寒时但出此盒，则一室暄热，不假炉炭矣。”无颇依其言，立表数日，果有黄衣若宦者，叩门甚急，曰：“广利王知君有膏，故使召见。”无颇志大娘之言，遂从使者而往。江畔有画舸，登之甚轻疾。食顷，忽睹城宇极峻，守卫甚严。宦者引无颇人十数重门，至殿庭。多列美女，服饰甚鲜，卓然衙立。宦者趋而言曰：“召张无颇至。”遂闻殿上使轴帘。见一丈夫，衣王者之衣，戴远游冠。二紫衣侍女扶立而临砌，召无颇曰：“请不拜。”王曰：“知秀才非南越人，不相统摄，幸勿展礼。”无颇强拜，王磬折而谢曰：“寡人薄德，远邀大贤。盖缘爱女有疾，一心钟念。知君有神膏，倘获痊平，实所愧戴。”遂令阿蓝三人，引人贵主院。无颇又经数重户，至一小殿。廊宇皆缀明玑翠，楹楣焕耀，若布金钿。异香氤郁，满其庭户。俄有二女搴帘，召无颇入。睹珍珠绣帐中，有一女子，才及笄年，衣翠罗缕金之襦。无颇切其脉，良久曰：“贵主所疾，是心之所苦。”送出龙膏，以酒吞之，立愈。贵主遂抽翠玉双鸾篦而遗无颇，目视者久之。无颇不敢受。贵主曰：“此不足酬君子，但表其情耳。然王当有献遗。”无颇愧谢。阿蓝遂引之见王。王出骇鸡犀、翡翠碗、丽玉明瑰而赠无颇，无颇拜谢。宦者复引送于画舸，归番禺，主人莫能觉。才货其犀，已巨万矣。
  无颇睹贵主华艳动人，颇思之。月余，忽有青衣叩门而送红笺，有诗二首，莫题姓字。无颇捧之，青衣倏亦不见。无颇 曰：“此必仙女所制也。”词曰：
羞解明寻汉渚，但凭春梦访天涯。 
 红楼日暮莺飞去，愁杀深宫落砌花。
又曰：
燕语春泥堕锦笺，情愁无意整花钿。 
 寒闺欹枕不成梦，香炷金炉自袅烟。
顷之，前时宦者又至，谓曰：“王令复召，贵主有疾如初。”无颇欣然复往。见贵主，复切脉，次，左右云：“王后至。”无颇降阶。闻环佩之响，宫人侍卫罗列。见一女子可三十许，服饰如后妃。无颇拜之。后曰：“再劳贤哲，实所怀惭。然女子所疾，又是何苦？”无颇曰：“前所疾耳。心有击触而复作焉。若再饵药，当去根干耳。”后曰：“药何在？”无颇进药盒。后睹之，默然色不乐，慰谕贵主而去。后遂白王曰：“爱女非疾，其私无颇矣。不然者，何以宫中暖金盒得在斯人处耶？”王愀然良久，曰：“复为贾充女耶？吾亦当继其一而成之，无使久苦也。”无颇出，王命延之别馆，丰厚宴犒。后王召之曰：“寡人窃慕君子为人，欲以爱女奉托如何？”无颇再拜辞谢，喜不自胜。遂命有司择吉日，具礼成婚。王与后敬仰愈于诸婿，遂止月余，欢宴俱极。王曰：“张郎不同诸婿，须归人间。昨夜检于幽府，云‘当是冥数”，即寡人之女，不至苦矣。番禺地近，恐为他人所怪；南康又远，不如归韶阳甚便。”无颇曰：“某意亦欲如此。”遂具舟楫服饰、异珍、金玉，曰：“惟侍卫辈即须自置，无使此阴人减算耳。”遂与别曰：“三年即一到彼，勿言于人。”无颇挈家居于韶阳，人罕知者。
  住月余，忽袁大娘叩门见无颇，无颇大惊。大娘曰：“张郎今日赛口，及小娘子酬媒人可矣。”二人各具珍宝赏之，然后告去。无颇诘妻，妻曰：“此袁天纲女，程先生妻也。暖金盒，即某宫中宝也。”后每三岁，广利王必夜至张室。后无颇为人疑讶，于是去之，不知所适。 
 郑德传贞元中，湘潭尉郑德，家居长沙。有亲表居江夏，每岁一往省焉。中间涉洞庭，历湘潭，常遇老叟棹舟而粥菱芡，虽白发而有少容。德与语。多及玄解。诘曰：“舟无糗粮，何以为食？”叟曰：“菱芡耳。”德好酒，每挈松醑春过江夏，遇叟无不饮之。叟饮，亦不甚愧荷。
  德抵江夏，将返长沙，驻舟于黄鹤楼下。旁有鹾贾韦生者，乘巨舟亦抵于湘潭。其夜与邻舟告别饮酒。韦生有女。居于舟之舵楼，邻舟女亦来访别，二女同处笑语，夜将半，闻江中有秀才吟诗曰：
物触轻舟心自知，风恬浪静月光微。
  夜深江上解愁思，拾得红蕖香惹衣。
邻舟女善笔札、因睹韦氏妆奁中有红笺一幅，取而题所闻之句，亦吟哦良久，然莫晓谁人所制也。
  及旦，东西而去。德舟与韦氏舟同离鄂渚。信宿及暮，又同宿至洞庭之畔，与韦生舟楫颇似相近。韦氏美而绝，琼英腻云，莲蕊莹波，露濯姿，月鲜珠彩，于水窗中垂钓。德因窥见之，甚悦。遂以红绡一尺，上题诗曰：
纤手垂钓对水窗，红蕖秋色艳长江。
  既能解佩投交甫，更有明珠乞一双。
强以红绡惹其钩，女因收得。吟玩久之。然虽讽读，却不能晓其义。女不工刀札，又耻无所报，遂以钓丝而投夜来邻舟女所题红笺者。德谓女所制，疑思颇悦，喜畅可知。然莫晓诗之意义，亦无计遂其款曲。由是女以所得红绡系臂，自爱惜之。明月清风，韦舟遽张帆而去。风势将紧，波涛恐人。德小舟不敢同越，然意殊恨恨。    将暮，有渔人语德曰：“向者贾客巨舟，已全家没于洞庭矣。”德大骇，神思恍惚，悲惋久之，不能排抑。将夜，为《吊江妹》诗二首曰：
湖面狂风且莫吹，浪花初绽月光微。
  沉潜暗想横波泪，得共鲛人相对垂。
又曰：    洞庭风软荻花秋，新没青娥细浪愁。
  泪滴白君不见，月明江上有轻鸥。
诗成，酹而投之。精贯神祗，至诚感应，遂感水神，持诣水府。府君览之，召溺者数辈曰：“谁是郑生所爱？”而韦氏亦不能晓其来由。由主者搜臂见红绢而语府君曰：“德异日，是吾邑之明宰。况曩日有义相及，不可不曲活尔命。”因召主者携韦氏送郑生。韦氏视府君，乃一老叟也。逐主者疾趋而无所碍。道将尽，睹一大池，碧水汪然，遂为主者推堕其中。或沉或浮，亦甚困苦。时已三更，德未寝，但吟红笺之诗，悲而益苦。忽有物触舟，然舟人已寝，德遂秉炬照之。见衣服彩绣，似是人物。惊而拯之，乃韦氏也，系臂红绢尚在。德喜且骇。良久，女苏息，及晓，方能言。乃说“府君感君而活我命。”德曰：“府君何人也？”终不省悟。遂纳为室，感其异也，将归长沙。
  后三年，德当调选，欲谋醴陵令。韦氏曰：“不过作巴陵耳。”德曰：“子何以知？”韦氏曰：“向者水府君言，是吾邑之明宰。洞庭乃属巴陵，此可验矣。”德志之。选果得巴陵令。及至巴陵县，使人迎韦氏。舟揖至洞庭侧，值逆凤不进。德使佣篙工者五人而迎之，内一老叟挽舟，若不为意。韦氏怒而唾之，史回顾曰：“我昔水府活汝性命，不以为德，今反生怒。”韦氏乃悟，恐悸，召叟登舟，拜而进酒果，叩头曰：“吾之父母，当在水府，可省觐否？”曰：“可。”须臾，舟揖似没于波，然无所苦。俄到往时之水府，大小倚舟号恸。访其父母，父母居止严然，第舍与人世无异。韦氏询其所须，父母曰：“所溺之物，皆能至此，但无火化，所食惟菱芡耳。”持白金器数事而遗女曰：“吾在此无用处，可以赠尔，不得久停。”促其相别。韦氏遂哀恸，别其父母。叟以笔大书韦氏巾曰：“昔日江头菱芡人，蒙君数饮松醪春，活君家室以为报，珍重长沙郑德。”书讫，叟遂为仆侍数百辈，自舟迎归府舍。俄顷，舟却出于湖畔，一舟之人，咸有所睹。德详诗意，方悟水府老叟乃昔日粥菱芡者。
  岁余，有秀才崔希周投诗卷于德，内有《江上夜拾得芙蓉》诗，即韦氏所投德红笺诗也。德疑诗，乃诘希周。对曰：“数年前泊轻舟于鄂渚，江上月明，时尚未寝，有微物触舟，芳香袭鼻，取而视之，乃一束芙蓉也，因而制诗。既成，讽咏良久。敢以实对。”德叹曰：“命也！”然后更不敢越洞庭。德官至刺史。
  洛神传
太和中，处士萧旷，自洛东游至孝义馆，夜憩于双美亭。时，月朗风清。旷善琴，遂取琴弹之。夜半，调甚苦。俄闻洛水之上有长叹者。渐相逼，乃一美人。旷因舍琴而揖之曰：“彼何人耶？”女曰：“洛浦神女也。昔陈思王有赋，子不忆也耶？”旷曰：“然。”旷又问曰：“或闻洛神即甄皇后，后谢世，陈思王遇其魄于洛滨，遂为《感甄赋》。后觉事之不正，改为《洛神赋》。寄意于宓妃，有之乎？”女曰：“妾即甄后也。为慕陈思王之才调，文帝怒而幽死。后精魄遇王于洛水之上，叙其冤抑，因感而赋之。觉事之不典，易其题，乃不谬矣。”俄有双鬟，持茵席，具酒肴而至。谓旷曰：“妾为袁家新妇时，性好鼓琴。每弹至《悲风》及《三峡流泉》，未尝不尽夕而止。适闻君琴韵清雅，愿一听之。”旷乃弹《别鹤操》及《悲风》。神女长叹曰：“真蔡中郎之俦也。”问旷曰：“陈思王《洛神赋》如何？”旷曰：“真体物溜亮，为梁昭明之精选耳。”女微笑曰：“状妾之幸止云：‘翩若惊鸿，婉若游龙’，得无疏矣！”旷曰：“陈思王之精魄今何在？”女曰：“见为遮须国王。”旷曰：“何为遮须国？”女曰：“刘聪子死而复生。语其父曰：‘有人告某云，遮须国久无主，待汝父来做主。’即此国是也。”俄有一青衣，引一女曰：“织绡娘子至矣。”神女曰：“洛浦龙君之爱女，善织绡于水府。适令召之耳。”旷因语织绡曰：“近日人世或传柳毅灵姻之事，有之乎？”女曰：“十得其四五耳。余皆饰词，不可惑也。”旷曰：“或闻龙畏铁，有之乎？”女曰：“龙之神化，虽铁石金玉可透达，何独畏铁乎！畏者，蛟螭辈也。”旷又曰：“雷氏子，佩丰城剑，至延平津，跃入水，化为龙。有之乎？女曰：“妄也。龙，木类。剑乃金，金既克木而不相生，焉能变化。岂同雀入水为蛤，雉入水为蜃哉。但宝剑灵物，金水相生而入水，雷生自不能沉于泉耳。其后搜剑不获，乃妄言为龙。且雷焕只言化去，张司空但言终合，俱不说为龙化。剑之灵异，亦人之鼓铸锻炼，非自然之物。是知终不能为龙，明矣。”旷又曰：“梭化为龙如何？”女曰：“梭，木也。龙本属木，变化归本，又何怪也。”旷又曰：“龙之变化如神，又何病而求马师皇疗之？“女曰：“师皇是上界高真，哀马之引重负远，故为马医。愈其疾者，万有余匹。上天降鉴，化其疾于龙唇吻间，欲念师皇之能，龙后负而登天。天假之，非龙真有病也。”旷又曰：“龙之嗜燕血，有之乎？”女曰：“龙之清虚，食饮沆瀣；若食燕血，岂能行藏。盖嗜者乃蛟蜃辈耳。无信造作，皆梁朝四公诞妄之词耳。”旷又曰：“龙何好？”曰：“好睡。大即千年，小不下数百岁。偃仰于洞穴，鳞甲间聚积砂尘，或有鸟衔木叶，遗弃其上，乃甲坼生树，至于合抱，龙方觉悟，遂振迅修行。脱其体而实虚无；澄其神而归寂灭。自然形之与气，随其化用，散入真空。若未胚，若未凝结，如物在恍惚，精奇杳冥。当此之时，虽百骸五体，尽可入于芥子之内。随其举止，无所不之。自得还原返本之术，与造化争功矣。”旷又曰：“龙之修行，向何门而得？”女曰：“高真所修之术何异。上士修之，形神俱达；口士修之，神超而形沉；下士修之，形神俱坠。且当修之时，气爽而神凝，有物出焉。即老子云：恍恍惚惚其中有物也。其于幽微，不敢泄物，恐为上天谴谪耳”。神女遂命左右传觞叙语，情况昵洽，兰艳动人，若左琼枝而右玉树，缱绻永夕，感畅共怀。旷曰：“遇二仙娥于此，真所谓双美亭也。”忽闻鸡鸣，神女乃留诗曰：
玉凝腮忆魏宫，朱丝一弄清风。
  明晨追赏应愁寂，沙渚烟销翠羽空。
织绡诗曰：
织绡泉底少欢娱，更劝萧郎尽此壶。
  悲见玉琴弹《别鹤》，又将清泪滴真珠。
旷答二女诗曰：
红兰吐艳间夭桃，自喜寻芳数已遭。
  珠佩鹊桥从此断，遥天空恨碧云高。
神女遂出明珠翠羽二物赠旷曰：“此乃陈思王赋云‘或采明珠，或拾翠羽’，故有斯赠，以成《洛神赋》之咏民。”龙女也轻绡一匹赠旷曰：“若有胡人购之，非万金不可。”神女曰：“君有奇骨异相，当出世，但淡味薄俗，清襟养真，妾当为阴助。”言讫，超然蹑虚而去，无所睹矣。后旷保其珠、绡，多游嵩岳，友人尝遇之，备写其事，今遁世不复见焉。
  太学郑生
垂拱中，驾在上阳宫。太学进士郑生，晨发铜驼里，趁晓月渡洛桥。桥下有哭声甚哀。生下马察之，见一艳女，翳然蒙袂曰：“孤养于兄嫂，嫂恶苦我，今俗赴水，故留哀须臾。”生曰：“能随我归乎？”应曰：“婢御无悔。”遂载与之归所居，号曰汜人。能诵楚词《九歌》、《招魂》、《九辨》之书。亦尝拟词赋为怨歌，其词艳丽，世莫有属者。因撰《风光词》曰：隆光秀兮昭盛时，播薰缘兮淑华归。顾室没兮有处尊，方潜重房以饰姿。 
 见耀态之韶美兮，蒙长褐以为帷。 
 醉融光兮眇眇弥弥。元千里兮涵烟眉， 
 晨陶陶兮暮熙熙。无娜之条兮，
  盈盈以披迟。酬游颜兮倡蔓卉，
  流情电兮发随施。
生居贫，汜人尝出轻缯一端卖之，有胡人酬千金。居岁余，生将游长安。是夕，谓生曰：“我湖中蛟室这姝也，谪而从居。今岁满，无以久留君所。”乃与生诀，生留之不能得。去后十余年，生兄为岳州刺史，会上巳日，与家徒登岳阳楼，望鄂渚，张宴乐酣，生愁思吟曰：“情无限兮荡洋洋，怀佳期兮属三湘。”声未终，有画舫浮漾而来。中为彩楼，高百余尺。其上，花帷帐栏笼画囊，有弹弦鼓吹者，旨神仙峨眉，被服烟电，裾袖皆广尺。中一人起舞，含颦怨慕，形类汜人，舞而歌曰：“祈青春兮江之隅，拖湖波兮袅绿裾。荷拳拳兮来舒，非同归兮何如。”舞毕，敛袖怅然。须臾，风涛崩怒，遂不知所在。 
 邢凤
宋时，有邢凤者，字君瑞，寓居西湖，有堂曰“此君”。水竹幽雅，常偃息其中。一日独坐，见一美女度竹而来。凤意为人家宅眷，将起避之。女遽呼曰：“君瑞毋避我，有诗奉观。”乃吟曰：
娉婷少女踏春阳，无处春阳不断肠。
  舞袖弓弯浑忘却，罗衣虚度五秋霜。
凤听罢，亦口占挑之曰：
意态精神画亦难，不知何事出仙坛？
  此君堂上云深处，应与萧郎驾彩鸾。
女曰：“予心子意，彼此相同。奈夙效未及，当期五年，君来守土，相会于凤凰山下。君如不爽，千万相寻。”言讫不见。 
 后五年，凤随兄镇杭，乃思前约，具舟泛湖。默念间，忽闻湖浦鸣榔，遥见一美人，架小舟举手招之曰：“君瑞，信人也。”方舟相叙曰：“妾西湖水神也。千里不违约，君情良厚矣。”君瑞喜，跃过舟，荡入湖心，人舟俱没。后人常见凤与采莲女，游荡于清风明月之下，或歌或笑，出没无时焉。 
 辽阳海神传
程宰士贤者，徽人也。正德初元，与兄某挟重赀商于辽阳数年。所向失利，展转耗尽。徽俗，商者率数岁一归，其妻孥宗党，全视所荻多少，力贤不肖而爱憎焉。程兄弟，暨皆落莫，羞惭惨沮，乡井无望，遂受佣他商，为之掌计以糊口。二人联屋而居，抑郁愤懑，殆不聊生。至戊寅秋，又数年矣。辽阳天气早寒。一夕，风雨暴作。程已拥衾就枕，苦寒思家，揽衣起坐，悲歌浩叹，恨不速死。时灯烛已灭，又无月光。忽尽室明朗，殆同白日。室中什物，毫发可数。方疑惑间，又闻异香氤 氲，莫知所自。风雨息声，寒威顿失。程益惜愕，不知所为。亟 启户出视，则风雨晦寒如故。闭户入室，即别一境界矣。疑鬼物所幻，高声呼怪，冀兄闻之。兄寝室，才隔一土壁，连呼救十，寂然不应。愈惶恐无计，遂引衾幂首，向壁而卧。
  少顷，又闻空中车马暄闹，管弦金石之音。自东南来。初犹甚远，须臾，已入室矣。回眸窃视，则三美人，皆朱颜绿鬓，明眸皓齿，约年二十许。冠帔盛饰，若世所图画后妃之状。遍体上下，金翠珠玉，光艳互发，莫可测识。容色风度，夺目惊心，真天人也。前后左右，侍女数百，亦皆韶丽。或提炉，或挥扇，或张盖，或带剑，或持节，或捧器币，或秉花烛，或挟图书，或列宝玩，或荷旌幢，或拥衾褥，或执巾，或奉盘。或擎如意，或举肴核，或陈屏障，或布几筵，或奏音乐。虽纷纭杂沓，而行列整齐，不少错乱。室才方丈，数百人各执其事，周旋进退，绰然胡余，不见其隘。门窗皆扃，不知何自而入。俄顷，冠帔者一人，前逼床，抚程微笑曰：“果熟寝耶？吾非祸人者。子有夙缘，故来相就。何见疑若是？且吾已到此，必无去理。子便高呼终夕，兄必不闻，徒自苦耳。速起，速起！”程私 度：“此物灵变若斯，非仙则鬼。果欲祸我，虽卧不起，其可逭乎。且彼既有夙缘语，亦或无害。”遂推枕下榻，匍匐前拜曰：“下界愚夫，不知真仙降临，有失虔迓，诚合万死，伏乞哀怜。”美人引手掖程起，慰令无惧，遂一南面同坐，其二人者东西相向，皆言：“今夕之会，数非偶尔，慎勿自生疑阻。”遂命侍女行酒进馔，品物皆生平所未睹。才一举箸，珍美异常，心胸顿爽。俄以红玉莲花卮进酒。卮亦绝大，约容酒升许。程素少饮，固辞不胜。美人笑曰：“郎惧醉耶？此非人间曲蘖所酝，奈何概以狂药见疑。”遂自举卮奉程。程不得已，为之一吸。酒凝厚如饧，而爽滑异甚，略不粘齿。其甘香清冽，醴泉甘露弗及也，不觉一卮俱尽。美人又笑曰：“郎已信吾朱？”遂边酌数卮，精神愈开，略无醉意。酒每一行，必八音齐奏，声调清和，令人有超凡遗世之想。酒阑，东西二美人起曰：“夜已向深，郎夫妇可就寝矣。”遂为褰帷拂枕而去。其余侍女，亦皆随散。凡百器物，瞥然不见。门亦尚扃，又不知何自而出。独留同坐美人，相与解衣登榻。则帷褥衾枕，皆极珍奇，非向之故物矣。程虽骇异，殊亦心动。美人徐解发绾发，黑光可鉴，殆长丈余。肌肤滑莹，凝脂不若。侧身就程，丰若有余，柔若无骨。程于斯时，神魂飘越，莫知所为矣。已而，交会才合，丹流浃藉；若喜若惊，若远若近，娇怯婉转，殆弗能胜，真处子也。程既喜出望外，美人亦眷程殊厚。因谓：“世间花月之妖，飞走之怪，往往害人，所以见恶。吾非若比，郎慎无疑。虽不能有大益于郎，亦可致郎身体康胜，资用稍足。倘有患难，亦可周旋。但不宜漏泄耳。自今而后，遂当恒奉枕席，不敢有废。兄虽至亲，亦慎勿言。言则大祸踵至，吾亦不能为子谋矣。”程闻言甚喜，合掌自誓云：“某本凡贱，猥蒙真仙厚德，恨碎骨粉身，不能为报。伏承法旨，敢不铭心。倘违初言，九殒元悔。”誓毕，美人挟程项谓曰：“吾非仙也，实海神也。与子有夙缘甚久，故相就耳。”忽邻舍鸡鸣至再，美人揽衣起曰：“吾今去矣，夜当复来，郎宜自爱。”言毕，昨夕二美人及诸侍女齐到，各致贺词，盥洗严妆，捧拥而出。美人执程手，瞩令勿泄，叮咛数四，去复回顾，不忍暂舍。爱厚之意，不可言状。程益倾喜发狂，不能自禁。转盼间已失所在。谛视门扉，犹昨夕所扃也。回视室中，则上炕布衾，荆筐芦席，依然如旧。向之瑰异无有矣。程茫然自失曰：“岂其梦耶？”然念饮食笑语，交合誓盟之类，皆在历明甚，非梦境也。且惑且喜。顷之，曙色辨物，出就兄室，兄大骇曰：“汝今晨神彩发越，顿异昨日，何也？”程恐见疑，谬言：“年来失志，乡井无期，昨夕暴寒，愁思殊切，展转悲叹，竟夕不寝，兄必闻之。有何快心而神彩发越耶？”兄言：“我亦苦寒，思家不寐。静听汝室，始终阅然，何尝闻有悲叹声耶？”已而，商伙群至，见程容色，皆大惊异，言与兄合。程但唯唯谦晦而已。然程亦自觉神思精明，肌体润腻，倍加于前。心窃喜之，惟恐其不复至也。是日，频视晷影，恨不速移。才至日晡，托言腹痛，入室扃扉，虔想以伺。及街鼓初动，则室中忽然复明，宛如昨夕。俄顷，双炉前导，美人至矣。侍女数人耳，仪从不复畴昔之盛。彼二人者亦不复来。美人笑曰：“郎果有心若是。但当终始如一耳。”即命侍女行酒荐馔，珍腆如昨；欢谑谐笑，则有加焉。须臾，撤席就寝，侍女复散。顾视床褥，又锦绣重叠矣。然不见其铺设也。程私念：“吾且诈跌床下，试其所为。”方欲转身，则室中全衬锦，地无寸隙矣。是夕，绸缪好合，愈加亲狎。晨鸡再鸣，复起妆沐而去。自后，人定即来，鸡鸣即起，率以为常，殆无虚夕。虽言语喧闹，音乐迭奏，兄室甚迩，终不闻知。莫知其何术也。程每心有所慕，即举目便是，极其神速。一夕，偶思鲜荔枝，即有带叶百余颗，香味色皆绝珍美。他夕，又念杨梅，即有白色一枝，长三四尺，二百余颗，甘美异常，叶殊鲜嫩。食余，忽不见。时已深冬，不知何自而得，况二物皆非北地所产也。又夕，言及鹦鹉。程言：“闻有白者，恨未之见。”转盼间，已见数鹦鹉飞舞于前。白者，五色者相半。或诵佛经，或歌诗赋。皆汉音也。
  一日，市有大贾，售宝石二颗，所谓硬红者，色若桃花，大于拇指，价索百金。程偶见之。是夜言及，美人抚掌曰：“夏虫不可语冰，信哉。”言绝，即异宝满室。珊瑚有高丈许者，明珠有如鹅卵者，五色宝石有如栲栳者，光艳烁目，不可正视。转睫间，又忽空空矣。是后，相狎既久，言及往年贸易耗折事，不觉嗟叹。美人又抚掌曰：“方尔欢适，便以俗事婴心，何不洒脱若是那！虽然郎本业也，亦无足异。”言绝，即金银满前，从地及栋，莫知其数，指谓程曰：“子欲是乎？”程歆艳之极，欲有所取。美人引箸夹食前肉一脔，掷程面曰：“此肉可粘君面否？”程言：“此是他肉，何可粘吾面也。”美人笑指金银：“此是他物，何可为君有那。君欲取之，亦无不可。但非分之物不足为福，适取祸耳。吾安忍祸君也。君欲此物，可自经营，吾当相助耳。” 
 时己卯初夏，有贩药材者，诸药已尽，独余黄檗、大黄各千余斤不售，殆欲委之而去。美人谓程：“是可居也，不久大售矣。”程有佣值银十余两，遂尽易而归。其兄谓弟失心病风，谇骂不已。数日，疫疠盛作，二药他肆尽缺，即时踊贵，果得五百余金。又有荆商贩彩缎者，途间遭湿蒸热，发斑过半，日夕涕泣。美人谓程：“是亦可居也。”遂以五百金，获四百余匹。兄又顿足不已，谓弟福薄，得此非分之财，随亦丧去，为之悲泣。商伙中无不相咎窃笑者。月余，逆藩宸濠反于江西，朝廷急调辽兵南讨，师期促甚，戎装衣帜，限在朝夕，帛价腾踊。程所居者，遂三倍而售。庚辰秋，有苏人贩布三万余匹，已售十八矣，尚存粗者十二。忽闻母死，急欲奔丧。美人又谓程：“是亦可居也。”程往商价，苏人获利己厚，归计又急，只取原值而去。盖以千金易六千余匹云。明年辛已三月，武宗崩，天下服丧。辽既绝远，布非土产，价遂顿高。又获利三倍。如是屡屡，不能悉纪。四五年间，展转数万，殆过昔年所丧十倍矣。 
 宸濠之变也，人心危骇，流言屡至。或谓据南都即位矣，或谓兵渡淮矣，或谓过临清、近德州矣。一日数端，莫知诚伪。程心念乡邑，殊不能安。私叩美人。美人晒曰：“真天子自在湖湘间，彼何为者，止速死耳，行且就擒矣。何以虑为。”时七月下旬也。月余报至，逆徒果以是月二十六日兵败。程初闻真天子在湖湘之说，恐江南复遭他变，愈疑惧。美人摇首曰：“无事，无事。国家庆祚灵长，天下方享太平之福，近在一二年耳。”更叩其详，曰：“其已近矣，何必预知再期。”今上中兴，海字于变，悉如美人之言。其明验之人者如此，余细弗录。 
 他夕，程问：“天堂地狱、因果报应之说，有诸？”曰：“作善降之百祥，作不善降之百殃，心所感召，各以类应，物理自然。若谓冥冥之中必有主者，铢铢两两，而较其重轻以行诛赏，为神抵者不亦劳乎。”“轮回之说有诸？”曰：“释以为有，诬也。儒以为无，亦诬也。人有真元完固者，形骸虽毙，而灵性犹存，投胎夺舍，间亦有之。千亿中之一二也。”“人死而为厉，有诸？” 曰：“精神未散，无所依归，往往凭物为厉。所谓游魂为变耳。”“人间祭把，鬼神歆飨有诸？”曰：“精诚所至，一气感通，自然来格。非鬼而祭，徒自耳。所谓神不散非类，民不祀非族也。” “人有化为异类者，何也？”曰：“人之心术，既与禽兽无异，积之至久，外貌犹人，而五内先化。一旦改形，无足深讶。”。“异类亦有化人者，何也？”曰：“是与人化异类，同一理耳。”“人有为神仙者，何也？”曰：“异类犹有化人者，况人与仙，本一阶耳，又何足异。”“雷神巧异，往往有迹，何也？”曰：“阳能变化，理所自然。人得几何而智巧若是。况雷实至阳，其为神变，何足怪乎。”“龙能变化，大小不常，何也？”曰：“龙亦至阳，故能屈伸变化，元足问也。”“蜃气能为山川城郭，楼台人物之形，何也？”曰：“天地精明之气，游变无常，两间所有，时或自现，此可验天地生物之机。所谓在天成象，在地成形也。蜃何能为。”程平生所疑，皆为剖析，词旨明婉，如指诸掌。又夕，问：“美人姓氏为何？”曰：“吾既海神，有何姓氏。多则，天下人尽吾同姓；少则，一姓亦无也。”“有父母亲戚乎？”曰：“既元姓氏，岂有亲戚。多则，天下人尽吾同胞；少则，全无瓜葛也。”“年几何矣？”曰：“既无所生，有何年岁。多则，千岁不止；少则，一岁全无。”言多类此。
  迨嘉靖甲申，首尾七年，每夜必至，气候悉如江南二三月。琪花宝树，仙音法曲，变幻无常，耳目迎接不暇。有时或自吹 签鼓琴，浩歌击筑，必高彻云表，非复人世之音。盖凡可以娱 程者，无不至也。两清缱绻愈固。一夕，程忽念及乡井，谓美人口：“仆离家二十年矣，向因耗折，不敢言旋。今蒙大造，丰饶过望。欲暂与兄归省坟墓，一见妻子，便当复来，永奉欢好。期在周岁，幸可否之。”美人欷叹曰：“数年之好，果尽此乎！郎宜自爱，勉图后福。”言讫，悲不自胜。程大骇曰：“某告假归省，必当速来，以图后会。何敢有负恩私，而夫人乃遽弃捐若是耶？”美人泣曰：“大数当然，非关彼此。郎造所言，自是数当永诀耳。”言犹未已，前者同来二美人及诸传女、仪从一时皆集。萧韶迭奏，会宴如初。美人自起酌酒劝程，追叙往昔。每吐一言，必泛滥哽咽。程亦为之长恸，自悔失言。两情依依，至于子夜。诸女前启：“大数已终，法驾备矣。速请登途，无庸自戚。”美人犹执程手泣曰：“子有三大难近矣，时宜警省，至期吾自相援。过此以后，终身清吉，永无悔吝，寿至九九，当候子于蓬莱三岛，以续前盟。子亦宜宅心清净，力行善事，以副吾望。身虽与子相远，子之动作，吾必知之。万一堕落，自干天律，吾亦无如之何矣。后会迢遥，勉之，勉之。”叮咛频复，至于十数。程斯时神志俱丧，一辞莫措，但零涕耳。既而，邻鸡群唱，促行愈急，乃执手泣诀而去。犹复回盼再四，方忽寂然。于时，蟋蟀悲鸣，孤灯半灭，顷刻之间，恍如隔世。亟启户出现，见曙星东升，银河西转，悲风萧飒，铁马叮当而已。情发于中，不觉哀拗。才号一声，兄即惊呼间故。盖不复昔之若聋矣。兄细诘不已，度弗能隐，乃具述其会合始末，及所以丰裕之由。兄始骇悟，相与南望瞻拜。至明，而城之内外，传皆遍矣。 
 程由是终日郁郁，若居伉俪之丧。遂束装南归。俾兄先部货贿，自潞河入舟，而自以轻骑，由京师出居庸，至大同省其从父，留连累日未发。忽夕梦美人催去甚急曰：“祸将至矣，犹盘桓耶？”程忆前言，即晨告别。而从父殷勤留饯，抵暮出城。时已曛黑，乃寓宿旅馆。是夜三鼓，又梦美人连催速发云：“大难将至，稍迟不得脱矣。”程惊起，策骑车奔四五里，忽闻炮声连发，回望城外，则火炬四出，照天如昼矣。盖叛军杀都御史张文锦，胁城内外壮了同逆也。及抵居庸，夜宿关外。又梦美人连促过关，云：“稍迟必有狴犴忧矣。”程又惊起，叩关，候门启先人。行数里，而宣府檄至，凡自大同入关者，非公差吏人，皆桎梏下狱诘验。恐有好细入京故也。是夜，与程偕宿者，无一得免。有禁至半年而释者，有瘐死于狱者。程入舟，为兄备言得脱之故，感念不已。及过高邮湖，天云骤黑，狂风怒号，舟掀荡如簸。须臾，二桅皆折，花零落如粉，倾在瞬息矣。忽闻异香满舟，风即顿息。俄而，黑雾四散，中有彩云一片，正当舟上，则美人在焉。自腰以上，毫发分明，以下则霞光拥蔽，莫可辨也。程悲感之极，涕泗交下，遥瞻稽首。美人亦于云端举手答礼，容色犹恋恋如故也。舟人皆不之见。良久而隐，从是遂绝矣。 
 戊子初夏，余在京师闻其事，犹疑信间，适某企宪、某总戎自辽入京，言之详甚，然犹未闻大同以后事。今年丙申，在南院，客有言程来游雨花台者，遂令邀与偕至，询其始末。程故儒家子，少尝读书，其言历历具有原委。且已六秩，容色仅如四十许人，足征其遇异人之无疑，而昔之所闻不谬也。作辽阳海神传。 
 洞箫记
徐鏊字朝楫，长洲人，家东城下，为人美丰仪，好修饰，而尤善音律。虽居廛陌，雅有士人风度。弘治辛酉，年十九矣。其舅氏张镇者，富人也。延鏊主解库，以堂东小厢为之卧室。
  是岁七夕，月明如昼，鏊吹箫以自娱。人二鼓，拥衾榻上，鸣未休。忽闻异香酷烈，双扉自开。有巨大突入，项缀金铃，绕室一周而去。鏊方讶之，闻庭中人语切切，有女郎携梅花灯，循阶而上。分两行。凡十六辈。最后一美人，年可十八九。瑶冠凤履，文犀带，著方锦纱袍，袖广几二尺，若世所画宫妆之状。而玉色莹然，与月光交映，真天人也。诸侍女服饰略同，而形制差小，其貌亦非寻常所见。人门各出笼中红烛，插银台上，一室朗然，四壁顿觉宏敞。鏊股栗，罔知所措，美人徐步就榻坐，引手人衾，抚鏊体殆遍。良久趋出，不交一言。诸侍女导从而去。香烛一时俱灭。鏊惊怪，志意惶惑者累日。
  越三夕，月色愈明。鏊将寝，又觉香气异常，心念昨者佳丽，得无又至乎。逡巡问，侍女复拥美人来。室中罗设酒肴，若几席架之属，不见有携之者，而无不毕具。美人南向坐，顾盼左右，光彩烨如也。使侍女唤鏊，鏊整衣冠起揖之。美人顾使坐其右。侍女向鏊，捧玉杯进酒，酒味醇烈特异。而肴核精腆，水陆珍错，不可名状。美人谓鏊曰：“卿勿疑讶，身非相祸者。与卿宿缘，应得谐合。虽不能大有补益，然能令卿资用无乏，饮食恒足，远味珍错，缯素绝锦，亦复都有，世间之物，惟卿所欲，即不难致。但忧卿福薄耳！”复亲酌劝鏊，稍前促坐，辞致温婉，笑语款洽。鏊唯唯不能出一言，饮食而已。美人曰：“昨听得箫声，知卿兴致非浅，身亦薄晓丝竹，愿一闻之。”顾侍女取箫授鏊。吹罢，美人继奏一曲，音调清越，不能按也。且笑曰：“秦家儿女，才吹得世间下俚调，如何解引得凤凰来？令渠萧生在，应不羞为徐郎作奴。”逡巡去。起明夕又至。饮酒间，侍女请曰：“夜向深矣。”因拂榻促眠。美人低面微笑。良久，乃相携登榻，帏帐茵藉，穷极瑰丽，非复鏊向时之比也。鏊心念：“吾试诈跌入地，观其何为。”念方起，榻下已遍铺锦褥，殆无隙地。美人解衣，独著红绢裹肚一事，相与就枕交会，已而，流丹泱藉，宛转诓怯难胜。鏊于斯时，情志飞荡，颠倒若狂矣。然竟莫能一言。天且明，美人先起揭帐。侍女十余，奉沃盥。良久，妆讫言别。谓鏊曰：“感时追运，猥得相从，良非容易。从兹之后，欢好当复无间，卿举一念，身即却来。但忧卿此心还易翻覆耳。且多言可畏。第此来，诚不欲令世间俗子辈得知，惟卿牢为秘密而已。”遂去。 
 鏊恍然自失。徘徊凝睇者久之。昼出，人觉其衣香气酷烈 异常，多怪之者。自是，每一举念，则香发，美人辄来，来则携酒相与欢宴，频频向鏊说天上事，及诸仙人变化。言甚奇妙，非世所闻。鏊心欲质其居止所向，而相见辄讷于辞。乃书小札问之，终不答。曰：“卿得好妇，适意便足，何烦穷问？”间自言：“吾从九江来，闻苏杭名郡多胜景，故尔暂游。此世中处处是吾家。”其美人虽柔和自喜，而御下极严，诸侍女在左右，惴惴跪拜惟谨，使事鏊必如事己。一人以汤进，微偃蹇，辄摘其耳，使跪谢乃已。 
 鏊时有所需，应心而至。一日出行，见道旁柑子，意甚欲之。及夕，美人袖出数十颗遗焉。市场有不得者，必为委曲方便致之。鏊有佳布数匹，或剪六尺藏焉。鏊方动觉，美人来语其处，令收之。解库中失金首饰，美人指令于黄牛坊钱肆中寻之。曰：“盗者已易钱若干去矣。”诘朝往访焉，物宛然在，径取以归。主人者徒瞪目视而已，鏊尝与人有争，稍不胜，其人或无故僵卧，或以他事横被折辱，美人辄告曰：“奴辈无礼，已为郎报之矣。”如此往还数月，外间或微闻之。有爱鏊者，疑其妖，劝使勿近。美人已知之，见鏊曰：“痴奴妄言，世宁有妖如我者乎？”鏊尝以事出，微戾邸中，美人欹床坐于旁，时时会合如常。其眠处人虽甚多，了不觉也。数戒鏊云：“勿轻向人道， 恐不为卿福。”而鏊不能忍口，时复宣泄，传闻浸广，或潜相窥伺，美人始愠。会鏊母闻其事，使召鏊归，谋为娶妻以绝之，鏊不能违。美人一夕见曰：“郎有外心矣，吾不敢复相从矣。”遂绝不复来，鏊虽念之，终莫能致也。
至十一月望后，鏊夜梦四卒来呼。过所居萧家巷，立土寺词外。一卒人呼土神，神出，方巾白袍老神也，同行曰：“夫人召。”鏊随之。出胥门，蹑水而度，到大第院。墙里外乔木数百章，蔽翳天日。历三重门，门尽朱漆兽环，金浮沤钉，有人守之。至堂下，堂可高八九切，陛数十级。下有鹤，屈头缩一足立卧焉。彩绣朱碧，上下焕映。小青衣遥见鏊，奔人报云：“薄情郎来矣。”堂内女儿捧香者、调鹦鹉者、弄琵琶者、歌者、舞者，不知几辈，更迭从窗隙看鏊。亦有旧识相呼者、笑者、微谇骂者。俄闻佩声泠然，香烟如云。堂内逆相报云：“夫人来。”老人牵鏊使跪，窥帘中，有大金地炉，燃兽炭，美人拥炉坐，自提著挟火。时或长叹云：“我曾道渠无福，果不错。”少时，闻呼卷帘。美人见鏊，数之曰：“卿大负心者。昔语卿云何，而辄背之。今日相见愧否？”因欷泣下曰：“与卿本期终始，何图乃尔！”诸姬左右侍者或进曰：“夫人无自苦。个儿郎无义，便当杀却，何复云云。”颐指群卒，以大杖击鳌。至八十，鏊呼曰：“吾诚负心，念尝蒙顾覆，情分不薄，彼洞箫犹在，何无香人情耶？”美人因呼停杖，曰：“实欲杀卿。感念畴昔，今贳卿死。”鏊起，匍匍拜谢。因放出，老人仍送还。登桥失足，遂觉。两股创甚，卧不能起。又五六夕，复见美人来，将繁责之如前。语云：“卿自无福，非关身事。”既去，疮即瘥，后诣胥门，踪迹其境，杳不可得，竟莫测为何等人也。
余少闻鏊事，尝面质之，得其首未如此，为之叙次，作 《洞箫记》。

艳异编卷三龙神部
柳毅传
凤中，有儒生柳毅者，应举下第，将还湘滨。念乡人有客于径阳者，遂往告去。至六七里，鸟起马惊，疾逸道左。又六七里，乃止。见有妇人，牧羊于道畔。毅怪视之，乃殊色也。然而娥脸不舒，中袖元光，凝听翔立，若有所伺。毅诘曰：“子何苦而自辱如此？”妇始笑而谢，终泣而对曰：“贱妾不幸，今日见辱问于长者，然而恨贯肌骨，亦何能愧避，幸一闻焉。妾洞庭龙君少女也。父母配嫁径川次子。而夫婿乐逸，为婢仆所惑，日以厌薄。既而将诉于舅姑，舅姑爱其子，不能御。逮诉频切，又得罪于舅姑。舅姑毁黜以至此。”言讫，欷流涕，悲不自胜。又曰：“洞庭于兹，相远不知其几多也？长天茫茫，信耗莫通，心目断尽，无所知哀。闻君将还吴，密迩洞庭，欲以尺书寄托侍者，未卜将以为可乎？”毅曰：“吾义夫也。闻子之说，气血俱动，恨无毛羽，不能奋飞。是何可否之谓乎！然而，洞庭深水也，吾行尘间，宁可致意耶？惟恐道途显晦，不相通达，致负诚托，又乖恳愿，子有何术，可导我耶？”女悲泣再谢曰：“负戴珍重，不复言矣，脱获回耗，虽死必谢，君不许，何敢言。既许而问，则洞庭之与京邑，不足为异也。”毅请闻之。女曰：“洞庭之阴，有大橘树焉，乡人谓之社橘。君当解去兹带，束以他物。然后举树三发，当有应者。因而随之，元有碍矣。幸君子书叙之外，悉以语之。心诚信托，千万勿渝。”毅曰：“敬闻命矣。”女遂于襦间解书，再拜以进。东望愁泣，若不自胜。毅深为之戚。乃置书囊中，因复问曰：“吾不知子之牧羊，何所用哉？神岂宰杀乎？”女曰：“非羊也，雨工也。”曰：“何为雨工？”曰：“雷霆之类也。”毅复视之，则皆矫顾怒步，饮甚异。而大小毛角，则无别羊焉。毅又曰：“吾为使者，他日归洞庭，慎勿相避。”女曰：“宁止不避，当如亲戚耳。”语竟，引别东去。不数十步，回望女与羊，俱无所见矣。
其夕，至邑而别其友，月余到家。乃访于洞庭之阴，果有社橘。遂易带向树三叩。俄有武夫出波间，再拜请曰：“贵客将自何所至也？”毅不告其事，曰：“徒谒大王耳。”武夫揭水指路，引毅以进。谓毅曰：“当闭目，数息可达矣。”毅如其言，遂至其宫。始见台阁相向，门户千万；奇草珍木，无所不有，武夫乃指毅上于大室之隅，曰：“客当居此以伺。”毅曰：“此何所也？”夫曰：“此灵虚殿也。”毅视之，则人间珍宝，毕尽于此。柱以白壁，砌以青玉，床以珊瑚，帘以水晶；雕琉璃于翠媚，饰琥珀于虹栋。奇秀深杳，不可殚言。然而王久不至。毅谓夫曰：“洞庭君安在哉？”曰：“君方幸玄珠阁，与太阳道士讲《火经》，少选当毕。”毅曰：“何谓《火经》？”夫曰：“吾君，龙也。龙以水为神，举一波可包陵谷。道士乃人也。人以火为神，发一炬可燎阿房。然而灵用不同，玄化各异。太阳道士精于入理，吾君邀以听焉。”言粗毕，而宫门问景从云合，见一人披紫衣，执青玉。夫跃曰：“此吾君也。”乃至前以告之。君望毅而问曰：“岂非人间之人乎？”毅曰：“然。”遂入拜，君亦拜，坐于灵虚之下，谓毅曰：“水府幽深，寡人暗昧，夫子不远千里而来，将有为乎？”毅曰：“毅，大王之乡人也。长于楚，游学于秦。昨下第，闲驱泾水之，见大王爱女牧羊于野，风鬟雨鬓，所不忍视。毅因诘之，谓毅曰：‘为夫媚所薄，舅姑不念，以至于此。’悲泗淋漓，诚怛人心。遂托书于毅，毅许之，念至此。”因取书进之。洞庭君览毕，以袖掩面而泣目：“老父之罪，不诊鉴听，坐贻聋瞽，使深闺孺弱，远罹辱害。公乃陌上人也，而能急之。幸被齿发，何敢负德！”词毕，又哀咤良久。左右皆流涕。时有宦人密侍君者，君目以书授之，令达宫中。须臾，宫中皆恸哭。君惊谓左右曰：“疾告宫中，元使有声，恐钱塘所知。”毅曰：“钱塘何人也？”曰：“寡人爱弟也，昔为钱塘长，今则致政矣。”曰：“何故不使知？”曰：“以其勇过人耳。昔尧遭洪水九年者，乃此子一怒也。近与天将失意，穿其五山。上帝以寡人有薄德于古今，遂宽其同气之罪。然犹摩系于此。故钱塘之人，日来候焉。”词未毕，而大声忽发，天坼地裂，宫殿摆簸，云烟沸涌。俄有赤龙长万余尺，电目血舌，朱鳞火须；项掣金锁，锁牵玉柱；千雷万霆，缴绕其身，霰雪雨雹，一瞬皆下，乃孽青天而飞去。毅初恐蹶仆地，君亲起持之曰：“元惧，固无害。”毅良久安抑，乃获自定，因告辞曰：“愿得生归，以避复来。”君曰：“不必如此，其去则然，其来则不尔。幸为少尽缱绻。”因命酌，互举以人事。俄而祥风庆云，融融恰恰，幢节玲珑，箫韶以随，红妆千万，笑语熙熙。中有一人，自然蛾眉，明满身，绡参差。迫而视之，前所寄辞女。然而若喜若悲，零泪如丝。须臾，红烟蔽其左，紫气舒其右，香凝环旋，入于宫中。君笑谓毅曰：“泾水之囚人至矣。”君乃辞人宫。须臾，又闻怨苦不已。有顷，君复出，与毅饮。又有一人，披紫裳，执青玉，貌耸神溢，立于君左右。谓毅曰：“此钱塘也。”毅起趋拜之，钱塘亦尽礼相接。谓毅曰：“女侄不幸，为顽童所辱，赖明君子信义昭彰，致达远冤。不然者，是为泾陵之土矣。飨德怀恩，辞不渝心。”毅退辞谢，俯仰唯唯。钱塘乃告兄曰：“适者，辰发灵虚，巳至泾阳，午战于彼，未还于此。申间驰至九天，以告上帝。上帝知其冤，而宥其失，前所谴执，因而获免。然而刚肠激发，不逞辞候。惊扰宫中，复忤宾客，愧惕惭惧，不知所还。”因退而再拜。君曰：“所杀几何？”曰：“六十万。”“伤稼乎？”曰：“八百里。”“无情郎安在？”曰：“食之矣。”君怃然曰：“顽童之为是心也，诚过忍，然汝亦大草草。赖上帝灵圣，谅其至冤。不然者，我何辞焉。从此已往，勿复如斯。”钱塘复再拜坐定，遂宿毅于凝光殿，明日，又宴毅于凝碧宫。会友戚，张广乐，具以醪醴，罗以甘洁。初笳角鼙鼓，旗旌剑乾，舞万夫于其右。中有一夫前曰：“此《钱塘破阵乐》。”族杰气，顾骤悍，坐客视之，毛发皆竖。复有金石丝竹，罗绮珠翠，舞千女于其左。中有一女前进曰：“此《贵主还宫乐》。”清音宛转，如诉如慕，坐客听之，不觉泪下。二舞既毕，龙君大悦。赐以纨绮，颁于舞人，然后密席贯坐，纵酒极娱。酒酣，洞庭君乃击席而歌曰：“大天苍苍兮，大地茫茫。人各有志兮，何可思量。狐神鼠圣兮，薄社依墙。雷霆一发兮，其孰敢当！荷贞人兮信义长，令骨肉兮返故乡。永言惭愧兮何时忘！”洞庭君歌罢，钱塘君再拜而歌 曰：“上天配合兮，生死有途。此不当妇兮，彼不当夫，腹心辛苦兮，泾水之隅。鬟鬓风霜兮，雨雪罗襦。赖公明兮引素书，令骨肉兮家如初。永言郑重兮无时无。”钱塘君歌阂，洞庭君俱奉觞于毅。毅躇而受爵。饮讫，复以二觞奉二君，乃歌曰：“碧云悠悠兮，径水东流。伤嗟美人兮，雨泣花愁。尺书远达兮，以解君忧。哀冤果雪兮，还处其休。荷君和雅兮盛甘羞。山家寂寞兮难久留，欲得辞去兮悲绸缪。”歌罢，皆呼万岁。洞庭君因出碧玉箱，贮以开水犀；钱塘君亦出红珀盘，贮以照夜玑，皆起进毅。毅辞谢而受。既而宫中之人，咸以绡彩珠璧，投于毅侧。重叠焕赫，须臾埋没于前后。毅笑语四顾，愧揖不暇。泊酒阑欢极，毅辞起，复宿于凝光殿。翌日，又宴毅于清光阁。钱塘君因酒作色，谓毅曰：“子不闻‘猛石可裂不可卷，义士可杀不可羞’者耶？愚有衷曲，一陈于公。为可，则俱履云霄；如不可，则绵夷粪壤。足下以为何如哉？”毅曰：“请闻之。”钱塘曰：“泾阳之妻，则洞庭君之爱女也。淑性茂质，为九姻所重。不幸见辱于匪人，今则绝矣。将欲求托高义，世为亲宾。使受恩者知其所归，怀爱者知其所付。岂不为君子始终之道耶？”毅肃然而作，笑曰：“诚不知君孱困如是。毅始闻，跨九州，攘五岳，泄其愤怒；复见断金锁，掣玉柱，赴其急难。毅以为刚决明直，无如君者。盖犯之者不避其死，感之者不受其生。此真丈夫之志。奈何萧管方洽，亲宾正和，不顾其道，以威加人，岂仆之素望乎。若遇公于洪波之内，玄山之中，鼓以鳞须，被的云雨，将迫毅以死，毅则以禽兽视之，亦何恨哉。今体被衣冠，坐谈札义，尽五常之至性，穷百行之微旨，虽人世贤杰，有不如者，况江湖灵类乎？而欲以介然之躯，悍然之性，乘酒假气，将迫于人，岂近直哉！且毅之质，不足以藏王一甲之间，然而敢以不伏之心，胜王强暴之气，惟王筹之耳。”钱塘逡巡致谢曰：“寡人生长深宫，不闻正论。迩者词述狂狷，唐突高明，退自循顾，戾不容责，幸君子不为此乖间也。”其夕复与欢宴，其乐如旧。毅与钱塘君遂为知心友。明日，毅辞归。洞庭君夫人别宴毅于潜景殿。男女仆妾，悉出预会。夫人泣谓毅曰：“骨肉受君子深恩，恨不得展愧戴，遂至睽别。”使前泾阳女当席拜毅以致谢。夫人又曰：“此别岂有复相遇之日乎？”毅于始虽不诺钱塘之请，然当此席，殊有叹恨之色。宴罢辞别，满宫凄然。赠遗珍宝，怪不可述。毅于是复循出途上岸。见从者十余人，担囊以随，至其家而辞去。
毅因适广陵宝肆，鬻其所得，百未发一，财已盈兆。故淮右富族，咸以为莫如。遂娶于张氏，亡。又娶韩氏，数月又亡。徒家金陵，常以鳏旷多感，欲求继。媒氏来曰：“有卢氏女，范阳人也。父曰浩，尝为清流宰。晚岁好道，独游云泉，今则不知所在矣。母曰郑氏。卢氏女前年适清河张氏，无何而张子夭亡。今母怜其少艾，惜其独居，欲择德以配焉。尊意可否？”毅乃卜日就礼。是则男女二姓，俱为豪族，法用礼物，极其丰盛。金陵之士，莫不健仰。居月余，毅视其妻，俄忆类于龙女，而逸艳丰状，则又过之。因与话昔事，妻曰：“世间岂有是理乎？”经岁余，生一子，端丽奇特，毅益爱重之。逾月，乃饰焕服，殷勤笑谓毅曰：“君不忆余之于昔耶？”毅曰：“昔非姻好，何以为忆？”妻曰：“余即洞庭君之女也。泾川之辱，君能救之。自此，誓心求报。洎钱塘季父论亲不从，乖负宿心，怅望成疾。中间父母欲配嫁于濯锦小儿，妾遂闭户剪发，以明无意。虽君子弃绝，分无见期。而当初之心，死不自替。他日父母怜志，复欲驰白于君。值君累娶张、韩，不可申志。怠张、韩继卒，君卜居于兹，父母得以为心矣。不意今日获奉君子，感喜终世，死何恨焉。”因泣下，复谓毅曰：“始不言者，知君无重色之心。今乃言者，知君有爱子之意。妇人匪薄，不足以欢厚永心。故因君之爱子，以托贱质，未知君意若何？愁惧兼心，不能自解。君附书之日，笑谓妾曰，‘他日归洞庭，慎勿相避；诚不知当此之际，君岂有意于今日之事乎？其后季父请于君，君不许。君乃诚为不可邪，抑忿然耶？君其语之。”毅曰：“似有命者。仆始见君于长泾之隅，枉抑憔悴，诚有不平之志。然自约其心，以达君之命，余无及也。初言慎勿相避者，偶然耳，岂有意哉。洎钱塘君逼迫之际，惟理有不可，是乃激人之怒耳。夫始以行义为志，宁有杀其婿而纳其妻者耶！一不可也。某素以操直为志尚，宁有屈于己而负于心者乎？二不可也，因率肆胸臆，酬酢纷纶，惟直是图，不遑避害。然而将别之日，见子有依然之容，心甚恨之。终以人事扼束，无由报谢。吁！今子卢氏也，又家于人间，则吾始心未为惑矣。从此以往，永奉欢好，心元纤虑也。”妻深感，悲喜交至。复谓曰：“勿以异类，遂为无心，固当知报耳。”夫龙寿万岁，今与君同之。水陆无往不适，君不以为妄也？”毅嘉之曰：“吾不知国客，乃复为神仙之饵。”乃相与觐洞庭。既至，而宾主盛礼，不可备纪。后徙居南海。仅四十年，其邸第舆马，珍鲜服玩，虽侯伯之室，无以加也。毅之族，咸遂濡泽。以其春秋积聚，容状不衰。南海之人，靡不惊惑。
及开元中，上方属意于神仙之事；精索道术。毅不安，遂归洞庭。凡十余岁，殆莫知迹。至开元末，毅之表弟薛暇，为京畿令，谪官东南。经洞庭，晴昼长望，俄见碧山出于远波，舟人皆侧立曰：“此本无山，恐水怪耳！”指顾之际，山与舟稍相逼，乃有彩船，自山驰来，迎问于。其中有一人呼之曰：“柳公来候耳！”省然记之，乃促至山下，摄衣疾上。山有宫阙如人世。见毅立于宫室之中，前列丝竹，后罗珠翠，物玩之盛，殊倍人间。毅词理益玄，容颜益少。初，迎于砌，持曰： “别来瞬息，而毛发已黄。”　  笑曰：“兄为神仙，弟为枯骨。命也。”毅因出药五十丸，遗曰：“此药一丸，可增一岁。岁满复来，无久居人世。”欢宴毕，乃辞行。自是以后，遂绝影响。
尝以是说传于人世。殆四纪亦不知所在。
陇西李朝威，叙而叹曰：“五虫之长，必以灵者，别斯见矣。人，裸也，移信鳞虫。洞庭含吐大直，钱塘迅疾磊落，宜有承焉。诛而不载，独可怜其意矣。愚义之，遂为斯文。”
灵应传
泾州之东二十里，有故薛举城。城之隅，有善女湫。广袤数里，蒹葭聚翠，古木萧疏。其水湛然而碧，莫有测其浅深者。水族灵怪，往往见焉。乡人立祠于旁，曰九娘子神。岁之水旱禳，皆得祈请焉，又州之西二百余里，朝那镇之北，有湫神。因地而名日朝那神。其灵应，则居善女之右。唐乾符五年，节度使周宝在镇日，自仲夏之初，数数有云气，如奇峰者，如美女者，如鼠如虎者，由二湫而兴。至于丛激迅风，震雷掣电，发屋拔树，数刻而止。伤人害稼，其数甚多。宝责躬厉己，谓为政之未效，致阴灵之所谴也。至六月五日，午，视事之暇，昏然思寐，乃解巾就枕。寐犹未熟，见一武士，冠鍪披铠，持钺而立于阶下曰：“有女客在门，欲申参谒，故先听命。”宝曰：“尔为谁乎？”曰：“某即君之阍者，效役有年矣。”宝将诘其由，已见二青衣历阶而升，长跪于前曰：“九娘子自郊墅特来告谒。故先使下执事致命于明公。”宝曰：“九娘子非吾通家亲戚，安敢造次相面乎。”言犹未终，而见祥云细雨，异香袭人。俄有一妇人，年可十六八，衣裾素淡，容质窈窕，凭空而下，立庭庑之间，容仪绰约，有绝世之貌。侍者十余辈，皆服饰鲜洁，有如妃主之仪。顾步徊翔，渐及阶所。宝将稍避之，以俟其意。侍者趋而言曰：“贵主以君之节义可申，诚信可托，故将冤抑之状，上诉明公，明公忍不救其急难。”宝遂命升阶相见，宾主之礼，颇甚肃恭。登席而坐，祥烟四合，紫气充庭。敛态低鬟，若有忧戚之貌。宝命酌醴设馔，厚礼以待之。俄而敛袂离席，逡巡而言曰：“妾幸以寓止郊园，绵历多祀，醉酒饱德，蒙惠诚深。虽以孤枕寒床，甘心没齿。茕嫠有托，负荷逾多。但以显晦殊途，行止乖互。今乃迫于情礼，岂暇缄藏。倘鉴幽情，当敢披露。”宝曰：“愿闻其说，兼冀识其宗系。苟可展分，安敢以幽显为辞。君子杀身以成仁，徇其毅烈，蹈赴汤火，旁雪不平，乃宝之志也。”对曰：“妾家世会稽之县，十筑于东海之潭，桑榆坟垄，百有余代。其后遭世不造，瞰室贻灾，五百人皆遭庚氏焚炙之祸，纂绍几绝。不忍戴天，潜遁幽岩，庾冤莫雪。至梁天鉴中，武帝好奇，召人通龙宫，人枯桑岛，以烧燕奇味，结好于洞庭君宝藏主第七女，以求异宝。寻闻家仇庾昆罗自县白水，即弃官解印，欲承命请行，阴怀不道，因使得人龙门，假以求货，覆吾宗嗣。赖杰公敏鉴，知渠挟私请行，欲肆无辜之害。虑其反贻伊戚，辱君之命，言于武帝，武帝遂止。乃命合浦郡落黎县，欧越罗子春代行。妾之先宗，羞其共戴，虑其后患，乃率其族，韬光灭迹，易姓变名，避仇于新平真宁县安村。披榛盘穴，筑室于兹。先人敝庐，殆成胡越。今三世卜居，先为灵应君，寻受封应圣侯。后以阴灵普济，功德及民，又封普济王。威德临人，为世所重。妾即王之第九女也。弃年配于象郡石龙之少子。良人以世袭猛烈，血气方刚，宪法不拘，严父不禁，残虐视事，礼教蔑闻。未及期年，果贻天谴，覆宗绝嗣，削迹除名。惟妾一身，仅以获免。父母抑遣再行，妾终违命。王侯致聘，接珍交辕。诚愿既坚，遂欲援刀自劓。父母斥其刚烈，遂遣屏居于兹土之别邑，音问不通，于今三纪。虽慈颜未复，温清久违，离群索居，甚为得志。近年为朝那小龙，以季弟未婚，潜行礼聘。甘言厚市，峻阻复来。灭性毁形，殆将不可。朝那遂通好于家君，欲成其事。遂使其季弟权徙居于王畿之西，将质于我王，以成姻好。家君知妾之不可夺情，乃令朝那纵兵相逼，妾亦率其家童五十余人，付以兵仗，逆战郊原。众寡不敌。三战三北。师徒倦毙，犄角无怙。将欲收拾余烬，背城万一，而虑晋阳水急，台城火炎，一旦攻下，为顽童所辱。纵没于泉下，元面石氏之子。故《诗》云：泛彼柏舟，在彼中河，髡彼两髦，实维我仪。之死矢靡他，母也天只，不谅人只。
  </div>
  <div class="pagination">
   <a href="艳异编_page7.html">
    上一页
   </a>
   <span>
    ...
   </span>
   <a href="艳异编_page3.html">
    3
   </a>
   <a href="艳异编_page4.html">
    4
   </a>
   <a href="艳异编_page5.html">
    5
   </a>
   <a href="艳异编_page6.html">
    6
   </a>
   <a href="艳异编_page7.html">
    7
   </a>
   <span class="current-page">
    8
   </span>
   <a href="艳异编_page9.html">
    9
   </a>
   <a href="艳异编_page10.html">
    10
   </a>
   <a href="艳异编_page11.html">
    11
   </a>
   <a href="艳异编_page12.html">
    12
   </a>
   <a href="艳异编_page13.html">
    13
   </a>
   <span>
    ...
   </span>
   <a href="艳异编_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
