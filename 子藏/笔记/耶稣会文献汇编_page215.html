<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 215 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 215 页/共 368 页</h1>
    <div class="content">“我为善，子孙为恶，则将举我所当享之赏而尽加诸其为恶之身乎，可为义乎？我为恶，子孙为善，则将举我所当受之刑而尽施诸其为善之躬乎，可为仁乎？非但王者，即霸者之法，罪不及胄。天主舍其本身而惟胄是报耶，则信哉？天堂地狱之赏罚，为天主至公、至仁、至义之大典，毫无可疑焉者。
九、不可因轮回而疑天堂地狱
“倘必执佛氏六道轮回之说，而概疑天堂地狱为诞言，且出自佛言，反久相信从；出自西儒天主之教，反执不相入；是许劫盗杀人，而不许士师之杀人也，不亦惑乎？”
第四节  天堂地狱释疑
客曰：“吾子已曾见有天堂地狱乎？而必曰有。”
一、有天主必有天堂地狱
曰：“世之儒已曾见无天堂地狱乎？而必曰无。夫死后无永报，必天壤间无主也。果有天地人物之真主，身后必有善恶之永报矣。
二、死后相信天堂地狱无益
“倘曰必待死后，既亲见吾则信焉，则先失天堂之永福，堕地狱之永苦而后始信实有天堂地狱，岂不甚晚？纵信，将何益耶？
三、灵才可明天堂地狱之理
“常见聪明智慧之儒，灵才所具，亦既实见至理，深信天堂地狱之必有矣。
四、不因无知而免地狱之罚
“而狃於俗情，不肯急迁其善、急涤其恶，谬自宽解曰：‘天主之教固甚精美矣，第吾侪儒也，姑不从信。不知者，或不罪乎。’夫朝廷设立大法，原欲人人遵奉。岂惟是知法犯法者方罪，而乡愚无知之人，可以其未曾读律知法，辄纵容其劫盗杀人之罪，而不之罪耶？噫！宁独天不可欺，想自心亦不能自欺。掩耳盗铃，知必嘿然而自笑也。”
第五节  来世利害释疑
客曰：“行善以致现世之利，远现世之害，君子犹且非之。吾子何谆谆论来世之利害为？
一、来世利害为真利害
曰：“来世之利害甚真，大非今世所可比也。吾今所见者，利害之影耳。
今世如戏声
“故今世之事，或吉或凶，俱不足言也。吾闻师之喻曰：‘人生世间，如俳优在戏场；所为俗业，如搬演杂剧；诸帝王、宰官、士人、奴隶、后妃、婢媵，皆一时妆饰之耳。则其所衣，衣非其衣；所逢利害，不及其躬。搬演既毕，解去妆饰，漫然不复相关。故俳优不以分位高卑长短为忧喜，惟扮所承脚色，虽丐子，亦真切为之，以中主人之意而已。盖分位在他，克位在我。
今世为暂时
“吾曾在於兹世，虽百岁之久，较之后世万祀之无穷，乌足以当冬之一日乎？
世利非真
“所得财物假贷，为用非我，为之真主，何徒以增为悦、以减而愁？不论君子小人，咸赤身空出，赤身空返。临终而去，虽遗金千笈，积在库内，不带一毫，奚必以是为留意哉？今世伪事已终，即后世之真情起矣。而后，乃各取其所应得之贵贱也。
二、世利有限
“夫世利最小，非他人贫，我不得富；非多人贫，我不得独富。不取之此，不得予彼。世之利也，如是耳矣。
三、来世之利至大至真
“吾所指来世之利，至大也，至真也，而实无相碍。纵尽人得之，莫相夺也。
四、来世之利有助王化
“以此为利，王欲利其国，大夫欲利其家，士庶欲利其身。上下争先，天下方安，方治矣。重来世之利者，必轻现世之利。轻现世之利而好犯上争夺，未之闻也。使民皆望后世之利，於为政乎何？
五、天主以天堂酬善人
“有先贤谓世界无全福，且无真福？盖真福，惟善人得而有之；世界之福，善与恶均受焉，甚且恶者反享福利，而善人弗得享也。则谁谓世福之果真哉？然则长生而享无穷之真福，信非身后之天堂，天主无以酬善人矣。”
第六节  灵魂不灭
客曰：“常生而享无穷之真福，人所欲无大於是。第吾儒谓人死之后，魄归於土，魂则无不之也，终归散灭而已。则纵有真福，谁其得而享之？”
一、人魂不灭异于禽兽
曰：“为此说者，是未知人魂之灵异，将等之於禽兽、草木之魂，而概归之散灭也。人有魂魄，两者全而生焉。死则其魄化散归土，而魂则常在不灭。必如是，然后善恶之报无尽，然后可以劝善而惩恶。顾犹有不觉不力者焉！藉其尽归散灭，岂不令小人幸免，而君子枉受为善之苦劳乎哉？
二、魂有三品
“夫世界之魂有三品：
下品曰生魂
“下品名曰生魂，即草木之魂是也。此魂附草木以生长，草木枯萎，魂亦消灭。
中品曰觉魂
“中品名曰觉魂，则禽兽之魂也。此魂附禽兽以长育，而又使之以耳目视听，以口鼻啖嗅，以肢体觉物情。但不能推论道理，至死而魂亦灭焉。
上品曰灵魂
“上品名曰灵魂，即人魂也。此兼生魂、觉魂，能附人长养，及使人知觉物情，而又使之能推论事物、明辨理义。人身虽死，而魂非死。盖永存不灭者焉。
三、灵魂与生觉二魂之别、二魂有灭
灵魂不灭
“凡知觉之事，倚赖身形。身形死散，则觉魂无所用之。故草木、禽兽之魂依身为本。情身殁，而情魂随之以殒。若推论明辨之事，则不必倚据於身形，而其灵自在。身虽没，形虽涣，其灵魂仍复能用之也，神故也。故人与草木、禽兽迥不同也。
觉魂倚赖身形
“盖长育身体之事，无身体，则无所长育矣。视之以目司焉，听之以耳司焉，知觉物情之以四肢知觉焉。然而色不置目前，则不见色矣；声不近於耳，则声不闻矣。嗅近於鼻，则能辨；远，则不辨也。味之咸、酸、甘、苦，入口则知；不入，则不知也。冷热硬懦合於身，我方觉之；远之，则不觉也。况声同一耳也，聋者不闻；色同一目也，瞽者不见。故曰：‘觉魂赖乎身，身死而随熄也。’
灵魂为身之主
“若夫灵魂之本，用则不恃乎身焉。盖恃身，则为身所役，不能择其是非。如禽兽一见可食之物，即欲食，不能自己，岂复能明其是非？人当饥饿之时，若义不可食，立志不食，虽有美味当前，不屑食矣。又如人身虽出游在数千百里外，而此心一点默忆家乡，则山川里社景物，靡不色色宛现目前。则此明理之魂，赖身为用乎哉？有夫形之魂不能为身之主，独人之魂能为身主，而随志之所纵止。故志有专向，力即从焉。虽有私欲，岂能违公理所令乎？则灵魂信专，一身之权属於神者也，不与有形者埒也。
四、以形神二性证灵魂为神
人有二心二性
“盖物之生一物，惟得一心。若人之生，则兼有二心，兽心人心是也；则亦有二性：一乃形性，一乃神性也。人之过一事也，且同一时也，而有两念并兴，两相悖逆。如吾或惑酒色，既似迷恋欲从，忽又虑其非理矢不肯从。彼谓之兽心，与禽兽无别；不从彼谓之人心，与天神相肖也。
两悖之情由两悖之心性
“夫人止一心乎？一时一事，不得两情相悖并立。如目也，不能一时睹一物，而并不睹之也。如耳也，不能一时听一声，而并不听之也。是以两相悖之情，必由两相悖之心；两相悖之心，必由两相悖之性。
人性兼有形与无形
“故着形之性，惟着形之事为爱恶；而超形之性，则恒以无形之事为爱恶。彼禽兽所贪娱者，惟味色四肢安佚耳已；所惊骇者，惟饥劳四肢伤残耳已。是以断曰：‘此诸类之性不神，乃着形之性也。’若人之所爱恶虽亦有有形之事，然德善罪恶之事为甚，皆无形者也。是以断曰：‘人之性兼得有形、无形两端者也，此灵魂之为神也。’
五、灵魂不灭的证明
以人心至神证灵魂不灭
“全如人观百雉之城，可置之於方寸之心。非人心至神，何以方寸之地能容百雉之城？能神所受者，自非神也，未之有也。形则有灭，神则乌得而散灭哉？
以人爱善名证灵魂不灭
“今夫人心皆欲传播善名而忌遗恶声，是故行事期胁公评，以邀人称赏。或立功业，或辑书册，或谋术艺，或致身命，凡以求令闻广誉於后世，虽捐生不惜。此心人大概皆有之，而愚者则无。愈愚则愈无焉。试问死后，吾闻知吾所遗声名否？如以形论则骨肉归土，未免朽化，何为能闻？维有灵魂常在不灭，所遗声名善恶，实与我生无异。若谓灵魂随死销灭，尚劳心以求休誉。譬或置妙画以己既盲时看焉，或备美乐以己既聋时听焉。此声名何与於我，而人人求之至死不休？．
以事祖证灵魂不灭
“彼孝子慈孙，四季修其祖庙，设其裳衣，荐其时食，以悦考妣。使其形神尽亡，不能听吾告哀、视吾稽款，知吾事死如事生、事亡如事存之心，则固非。自国君至于庶人之大礼，毋乃童子之空戏也欤夫？
六、人以德罪饰灵魂
“灵魂者，正前所云天生造成亚当、厄袜之身，而赐之以亚尼玛者也。灵性一赋，常存不散。第善者，藏心以德，似美饰之；恶者，藏心以罪，似丑污之。如兼金然，或以之造祭神之爵，或以之造藏秽之盘，皆我自为之耳。然其藏秽盘，独非兼金乎？增光於心，则卒腾天上之大光；增瞑於心，则卒降地下之大瞑，谁能排此理之大端哉？”
第七节  登天之路
客曰：“吁！今吾方知人所异於禽兽者，非几希也。灵魂不灭之理，甚至、甚明矣。夫夫也！弗信天堂之永福，因弗信地狱之永苦，而实先自今同于禽兽草木也。而可乎？然必何如而后可望天上之永福，可免地下之永苦，惟吾子昌言之。”
一、守天主诫命可升天堂
曰：“至大也，至难也，而实至平、至易也。顺天者昌，逆天者亡，吾圣贤固常言之矣。今亦无他说，祗予前所常言畏天爱人四字而已，四字总括天主十诫之义。十诫云何？一钦崇一天主万物之上。二，毋呼天主名而设发虚誓。三，守瞻礼之日。此三者，爱敬天主之事也。四，孝敬父母。五，毋杀人。六，毋行邪淫。七，毋偷盗。八，毋妄证。九，毋愿他人妻。十，毋贪他人财物。此七者，皆推广爱天主之心以爱人事也。右十诫，总归二者而已：爱慕天主万物之上，与夫爱人如己。此在昔天主降谕，令普世遵守。顺者，升天堂受福；逆者堕地狱加刑。此教要也，其详另有专书备论。
二、领洗归依天主为第一
“其工夫下手，则在先以圣水洗其习染之污，而以净心归诚於天主。痛悔其过，而迁善焉。尝譬此工如治囿然。先缮地，拔其野草，去其荆棘，除其瓦石，注其泥水於沟壑，而后艺嘉种也。
三、先去恶而后能致善
“学者先去恶，而后能致善，所谓有所不为，方能有为焉。夫天堂无穷之真福，世间绝无能比之美好也。故诚欲见此美好，先宜瞽；欲闻此美好，先宜聋；欲论此美好，先宜喑；欲得此美好，先宜失；欲尝此美好之味，先宜不知味。何以故不绝世见，不能见此美好；不绝世闻，不能闻此美好；不绝世论，不能论此美好；不绝世得，不能得此美好；不绝世味，不能尝此美好。
四、当勇于克己以进德
“当其未学之初，习心横肆，其恶根固深透乎心。抽使去之，可不力乎？勇者，克己之谓也，既已知学矣，尚迷乎色欲，则何以建於勇毅？尚骄傲自满欺人，则何以进乎谦德？尚惑非义之财物，不返其主，则何以秉廉？尚溺乎荣显功名，则何以超於道德？尚将怨天尤人，则何以立於仁义？秬盈以醯醢，不能斟之郁鬯矣。知己之恶者，见善之倪，而易入於德路者也。
五、当省察深悔己恶
“欲剪诸恶之根而兴己於善，须逐日再次省察。凡已半日间所思、所言、所行善恶，有善者，自劝继之；有恶者，自惩绝之。久用此功，虽无师保之责，亦不患有大过。然勤修之至，恒习见天主於心目。俨如对越至尊不离於心，枉念自不萌起。不须他功，其身莫之禁，而自不适於非义矣。故改恶之要，惟在深悔。悔其昔之已犯，自誓弗敢再蹈。心之既沐，德之宝服可衣焉。
六、众德以仁为要
“夫德之品众矣，不能具论。论其纲，则仁为要焉。得其纲，则余者随之。《易》云：‘元者，善之长。’君子体仁，足以长人。
七、仁兼爱天主与爱人
“夫仁之说，可约而以二言穷之。曰：‘爱天主，而天主无以尚。而为天主者，爱人如己也。’行斯二者，百行全备矣。然二亦一而已。笃爱一人，则并爱其所爱者矣。天主爱人，吾真爱天主者，有不爱人者乎？此仁之德所以为尊。其尊非他，乃因上帝。故曰：‘仁，天之尊爵也。’借令天主所以成我者，由他外物，又或求得之，而不能得，则尚有歉，乃皆由我心中一念，特在一爱云耳。孰曰吾不能爱乎？人人知爱，人人相爱，止一转念间即是，孰谓不至平、至易乎哉？
八、爱天主与爱人之意
爱天主由畏敬而生
“然真爱天主者，必由畏起敬，由敬起爱，必显其功德，扬其声教，传其圣道。
爱天主以爱人为效
“其爱天主之效，又莫诚乎爱人也。所谓仁者爱人，不爱人，何以验其诚敬上帝欤？
十四哀矜为爱人之实
“爱人非虚爱，必将渠饥则食之，渴则饮之，无衣则衣之，无屋则舍之，忧患则恤之，慰之愚蒙则诲之，罪过则谏之，侮我则恕之。故经有形神哀矜之十四端，以着其爱人之实。
九、畏天爱人者必升天堂
“果能畏天爱人，而实尽其道乎，无论异日者，必升天堂，必不堕地狱。即今在生一日，将天之所以与我者，庶几不失，而於仰不愧天，俯不怍人之乐，不亦快然有契乎哉？
十、作者以畏天爱人劝人
“此予小子日夜汲汲，宁弃其所已学旧学、近学，而不顾好奇、喜新之讥。且逢人举似，不厌谆复，不惮强聒，而每每阐译之者，职此故耳。
十一、人当致力于畏天爱人
“如谓畏天、爱人，吾圣贤久已言之，此中谁不知之，不必复事阐译乎。夫圣贤固已言之，然非徒言之而已也，亦非徒令人知之而已也，固欲人人日日设诚致行之。
十二、天学言圣贤欲言之道
“倘果人人日日设诚致行之，真不必复事阐译。若犹未也，圣贤救世之念，迄今犹未满也。即反覆阐译，庸何伤？况亦有圣贤所欲言而未尝言者乎？稍有其书，稍有其言，便谓已足，则尧舜之后，安用孔孟真法？尧舜孔孟者，必不据尧舜孔孟未尽之言，而讵人千里之外也。”
第八节  客以西学为圣贤之学
客於是洗然嘉叹曰：“嗟呼，悲哉！世人不为二氏所诞误，则荡荡如无牧之群，直以苦世为乐地天堂耳。今聆吾子反覆数百千言，句句依理而谈，强於利刃，剖我心疑多矣，且明论昭然。钦崇一主，既开世人归元之路；而力排邪说，极证人魂不灭，与夫真正大赏罚之不爽，令人既有所望，又有所畏，此仁人之用心欤！今而后，予盖弥信吾子为真善学圣贤人矣。请於异日齐沐，再叩相与，尽穷西儒未尽之奥旨。”
余曰：“嘻！有是哉？先生之虚也。辄肯不鄙余言之迂腐，而翻然改听之若此。余
</div>
    <div class="pagination">
<a href="耶稣会文献汇编_page214.html">上一页</a><span>...</span><a href="耶稣会文献汇编_page210.html">210</a><a href="耶稣会文献汇编_page211.html">211</a><a href="耶稣会文献汇编_page212.html">212</a><a href="耶稣会文献汇编_page213.html">213</a><a href="耶稣会文献汇编_page214.html">214</a><span class="current-page">215</span><a href="耶稣会文献汇编_page216.html">216</a><a href="耶稣会文献汇编_page217.html">217</a><a href="耶稣会文献汇编_page218.html">218</a><a href="耶稣会文献汇编_page219.html">219</a><a href="耶稣会文献汇编_page220.html">220</a><span>...</span><a href="耶稣会文献汇编_page216.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
