<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 84 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 84 页/共 368 页</h1>
    <div class="content">其香曰：“请问雷电之说。”
司铎曰：“雷之为物也，乃空中四元行所渐结而成。惟受密云包裹，奋不得出，遂殷殷有声。一遇云薄之处，则迸击而下，遇物而震碎矣。电则结而未成，故只闪铄，有光而不能有声，且亦不能下击也。”
二、雷电是上主所命
其香曰：“雷之击物也，或出于偶。若人之被震而死，岂出于偶然者乎？”
司铎曰：“雷虽无情之物，然非上主所命，亦不能妄击一人。即如水火皆无情之物，然其焚人、溺人也，非有上主允命，不可。是皆可推类而齐观者也。”
论补赎之功有三而施赎为尤切，，凡五则
一、犯罪三端的补赎之道
初九日，主日瞻礼。
司铎论道于堂曰：“凡人不能无过，其所以补赎之者有三：一祷赎、一斋赎、一施赎。所以然者，人之犯罪有三端，惟此三者赎之，庶可以相补耳。
祷赎
“何谓三端？人之罪，有从中心而出者，如喜怒爱欲之类，则以祷赎之。如诵经、告解诸功，悉由中而出也。
斋赎
“有从肉身生者，如妄视、妄听、妄言之类，则以斋赎之。如大小斋，及鞭策、束带诸功，皆所以罚此肉躯而补炼其过者也。
施赎
“有从人我交际而生者；人生财物相交，多种种不平，则惟施可以补之。如食饥、饮渴之类，皆以破此悭心，以赎贪罪者也。
“斯三者，斋切于祷，而施尤切于斋，是皆不可缺一者已。
二、当存施赎之心
“顾施赎之功，人率称难。曰：‘无财可施耳。’是大不然。夫所谓施财者，非必概定几何也。一缕之微、一粒之细，皆可以为功，但不可不存是心与是事耳。
“昔如德亚国主堂前尝置一柜，凡入堂者，投钱物其中，收之以供主施贫者。惟时富贵之人，所投金银钱甚众，独一老妪贫不能自存，亦投铜钱二。耶稣见之，顾谓宗徒曰：‘向所投者孰多乎？’宗徒举某某以对。耶稣曰：‘非也，多投者惟此妪耳。盖富贵人舍其所有余，而老妪舍其所不足。故曰：多也。’由此观之，凡人施舍，不在所舍之多寡。资愈贫，舍愈微，而功愈大矣。
三、施人即施主
“乃所谓施舍者，又非徒施之贫人也，即施之吾主而贫人代为受者也。盖吾主甚爱人，人有施人之贫者，即不啻吾主受之。
“西有玛而听者，戍士耳。一日王命出征，路见一贫人，天寒而裸。玛而听怜之，返顾囊中，无物可舍。因取己所披之裘，割其半与之。是夜梦醒间，忽见耶稣穿半体之裘，呼其名而慰劳之。今子等奉教，如遇耶稣在世，鲜不争取衣食以敬奉焉。孰知施舍于贫人之手，即不啻吾主之自受者乎？
四、喜施之报在生前
“至若喜施之报，又不专在身后，而即在生前。
方济各的故事
“昔圣方济各赴一富室之筵，席间，谓主人曰：‘吾子奉教，而不信耶稣。何也？’主人悚然对曰：‘耶稣之教，乃吾所极信者，虽致命亦甘之。而乃云不信，所不敢当。’圣方济各曰：‘有人于此，欲贷十金，而许偿以百。子尚信其言而贷之乎？’主人曰：‘信其言，必贷之也。’圣人曰：‘吾主耶稣有云：人能为我而施贫者，吾将以今世百倍偿之，不独于其身后也。夫圣训皇皇，而子乃拥财如故，曾不一施之贫人，是谓极信吾主者乎？’主人彷徨谢过，自后每为主施贫，而富乃更倍矣。
“故人勿谓贫不能施也，我施一而主且偿百。往迹孔多，殊难枚举。虽然，吾辈当为上主而舍，勿为觊报而舍。为上主而舍贫，舍贫之报自存。若一有觊报之念，是舍之时已带一贪罪矣，是又不可不辨也。
施舍是神粮
“吾所以言此者，以今日《万日略经》云：有一富室，命主管者司钱谷之数。厥职弗称，主人将出之。其人虑既出后，无以为生也，因散其钱物，分诸亲友，冀日后或得其报。耶稣闻而叹曰：‘世俗之人，巧于为世俗之事，尤胜道德之人，巧于为道德之事也。’
“后贤推论此意，以富室者，譬之天地大主也。主管司财，譬之富贵之家，财非其自有，乃为主而守财者也。拥赀弗舍，厥职弗称，无望于天国，是主人将出之也。斯时也，若能熟虑而悔改焉，散其余赀，分之贫人，其得报也，有厚望矣。《古经》有云：‘水能灭火，财能灭罪。’然则施舍者，尤神粮之最切也，子等其留意焉？”
论圣母救危之恩，
一、人当临危呼救圣母
十七日，为圣母升天瞻礼。
司铎诏众于堂曰：“凡人有危险，则呼救圣母。圣母之加恩人也，种种异迹，虽行实中，犹未尽万分之一也。
二、圣母求危的故事
西人的奇遇
姑就余所目击者两事，为子言之。西有一人，性质朴。生平无他念，惟口诵耶稣玛利亚五字。虽行止坐卧，不替也。一日行涉一小溪，中流，溪水暴涨，为水所夺。危急间，仰呼圣母，不知身之忽然至岸也。
梁司铎的奇遇
敝会毕今梁司铎，向入圣母会，奉圣母甚虔。一日适远方敷教，天已暝，未反宿次。所乘马，忽失足，跌入深坑，无计可出，自分必死矣。毕司铎仰呼圣母，马忽一跃而上，因得递迤投宿。但跌时，伤其右手，弗能动止。忽有老人自外入，提其手，俾之转动，而手已如故矣。起谢之，老人忽不见。因共谢圣母洪恩，无求不应。此二事，皆余所亲知者。子等若奉圣母加虔，一遇危险，未有不遂所求也。”
答教法因人而施，
廿二日，艾司铎燕坐。
其香问曰：“标奉教于诸司铎，六七位于兹矣。诸司铎教规，划然归一。至若教法之宽严缓急，则微有不同。斯随其性之所近乎？抑教之初辟利用宽，其大行也，利用严乎？”
司铎曰：“然！昔圣保禄语其徒曰：‘凡初奉教之人，如始孩然。饫以厚味，不能受也，只宜饮之以乳。’夫厚味于人，非为无补，然于始孩则非宜也。教之缓急次第，亦复如是。且《古经》有云：‘因衣而降雪。’斯言可深思也。”
其香曰：“云何？”
司铎曰：“大主之赐人窘难也，必视其人之力量。其人之力量能胜几何，然后以几何窘难试之。不则，未有不蹶者矣。今吾辈奉行主教，亦当以主心为心。可不随其人之力量，而概然混施之乎？”
论升天不易须去其私欲，
一、升天不易
廿六日，圣把多禄茂瞻礼。
司铎曰：“天堂之门甚窄，非强勉努力者，鲜有克入。何也？凡人升上难，堕下易。盖上之路甚高，又甚陡，非历尽艰难险阻，未有能入者。非若地狱之门，一堕而即是矣。
二、圣把多禄茂升天
“圣把多禄茂，其升天也，被王之恶弟活剥其皮。虽灵魂得升天国，其肉身之痛苦备极矣。
三、升天当去私欲
“今子等欲升天国，亦须剥去私欲之皮，庶几升天有路。若夫不义之财，损人利己；顾我之饱，不恤人饥；顾我之暖，不恤人寒。究至五官百体，无一非藏私之薮，是皆多此私欲之皮也，可不刚毅果断，必刮净之为慊乎？”
 论人之聪明皆主所启不可遽生傲念，；
一、人身之病有二
三十日主日瞻礼。
司铎训众曰：“人身之病有二：一为肉身之聋瞽；一为灵魂之聋瞽。夫聋瞽之在肉身者易见；其在灵魂者，人莫之觉也。
二、人对两种病医治的认识
人感激主医治肉身聋瞽
“今有生而聋且瞽者，大主开其聋，启其瞽，其感激当何如？若幸而不聋不瞽，其受恩有大焉者，乃不知感激领主。奚可哉？
人以为己能医治灵魂聋瞽
“矧夫灵魂之聋瞽，主启其衷而锡之聪明，人乃不归功颂主，傲然侈为己能也，其为聋瞽孰大于是？
三、奥斯定的认识
“圣奥斯定有云：‘凡人欲见主容者，当以瞽；欲闻主训者，当以聋；欲言主之事者，当以哑。’诚以人之聪明，悉上主所赐。若不虚心抑志，自视为聋瞽之人，未免为真聋瞽者矣。
四、奥斯定的成长
“昔圣奥斯定聪明智慧超绝凡众，然染于异端，于大道未有省也。一日往弥郎名都，聚四方多闻之士，往游其地，表己所学，声誉日著。有司教圣人盎博恤者，见而启之。虽中心有动，然浮名尚切，未及矢志精修也。比年三十有三，忽悟浮浪半生，茫无归宿，因矢志苦修，四十余年所著圣教诸书，悉切近精微，然犹不自足，时质于高闻之士，历耄年不替云。
五、对奥斯定的评价
“夫圣奥斯定于三十余年之前，聪明智慧，非不超凡众也，其实与聋瞽奚殊？藉非主启其衷，则冥冥没世矣。惟其不聋不瞽，复不肯以明聪自居，斯为真明聪者矣。
六、当效法奥斯定
“今子等未闻道之先，亦有自负才智，与之言圣教，而未遽信者乎？有言之未信，甚且加之疑谤者乎？即今既闻矣、既信矣，幸脱聋瞽而明聪矣。亦有明聪自居，遽生满足，而犹然聋瞽者乎？视圣奥斯定，宜亦知所法已。”
答妄念易杂宜时时颂主，；，凡三则
八月朔日，陈广文葵伯偕其弟叔侃至堂。
一、仰祈天主可除妄念
葵伯问曰：“丹之奉教，祈朝夕进修，其如妄念之易杂何？”
司铎曰：“固也，然仰祈上主之灵宠，自可无患。譬之鸟焉，假以羽毛，其飞必高矣。
二、时时颂主可除杂念
盖人所以多杂念者，以不知转念颂主故也。如凡所见闻，悉有颂主之念，则杂者可纯。始也强勉，久自安适矣。
昔圣意纳爵游苑囿，偶闻一花香，因仰天颂主曰：‘造物主之生物，其悦人五官也如是。’夫一花之微，乃因香而颂主恩，圣人之爱慕大主切矣。学圣人者，何不仰法焉？
三、时时念主，快心满志
且物之美好，不过分造物主无穷美好万分之一耳。于其万分之一，尚可以悦人心目。一神想乎无穷之美好，其快心满志，又何如耶？
“圣意纳爵时时念主，靡有停刻。一日冗次，偶辍片时，即自责曰：‘此片刻不念天主，如禽兽然。’吾辈学道之人，尽如圣意纳爵之用心，又何患杂念之扰乎？
四、时时颂主的果效
“昔有修士，每触目，辄生搅乱。厥后切用神工，凡有所见，非复如前矣。如遇一美色，即颂主曰：‘造物主之生人，其美好也如是。’向时邪念，毫不复萌也。夫均一所见耳，向之见如彼，今之见如此。芳秽殊途，判若天壤。斯亦修身之要法也。”
论圣教诸书为性命神药，
徐问叔侃曰：“比来向主，亦颇有心否？”
对曰：“承贶诸书，悉翻阅之，弗敢置也。”
司铎曰：“读书固佳，但徒涉猎，无益也。惟视为性命之神药，将一字一句，必熟玩而详味之。譬如病者，简视方书，逐方详审，即一味亦不敢苟，而况于性命之神药乎？”
答杂念为原罪之迹惟仰祈主佑，，凡三则
廿六日，其香至堂。
问曰：“省察之功，其在言行者易见已。至若念虑之萌，初非着意而为者，其为罪与否，未易明也。无论他事，即如对主持诵，至严肃矣。而妄念憧憧，其来也无端。罪乎？非罪乎？”
一、杂念为原罪之迹
司铎曰：“念非着意而成者，似未为罪。然其来不能禁，此亦原罪之迹也。盖人惟染原罪，则不胜薄弱。故虽当对主严肃之时，亦不禁妄念之窃发耳。”
二、善功唯祈主佑
其香曰：“然则奈何？”
司铎曰：“惟有祈主祐耳。夫人之善功，非蒙主佑，即纤毫难自成也。即如至短之经，有能诵之至竟，而无一念之杂者乎？夫一经尚不能纯念、持诵，而况于大善行、大善功，而可傲然自多曰：‘此我自为之，而不关主佑者乎？’昔圣保禄有云：‘人非上主佑，无一善可能；人若蒙主佑，即无一善不可能。’斯言可绎也。”
三、杂念如蝇
其香曰：“杂念之来，虽圣人亦有之乎？”
司铎曰：“杂念乘人，如苍蝇之偶集，虽驱之复至，但不为所累，斯可耳，未敢必其无也。
四、圣人不免杂念
“昔圣方济各亦尝患此，时揭以语人，旁有对者曰：‘吾诵经时，何以独无？’圣人曰：‘而能之乎？试诵主经一遍，如果无他念之杂，当以疋马相酬。’其人甫诵在天一句，遽谓圣人曰：‘愿并鞍以相送。’由此观之，杂念之萌，虽圣人不免。然非着意用工，自不觉耳。”
</div>
    <div class="pagination">
<a href="耶稣会文献汇编_page83.html">上一页</a><span>...</span><a href="耶稣会文献汇编_page79.html">79</a><a href="耶稣会文献汇编_page80.html">80</a><a href="耶稣会文献汇编_page81.html">81</a><a href="耶稣会文献汇编_page82.html">82</a><a href="耶稣会文献汇编_page83.html">83</a><span class="current-page">84</span><a href="耶稣会文献汇编_page85.html">85</a><a href="耶稣会文献汇编_page86.html">86</a><a href="耶稣会文献汇编_page87.html">87</a><a href="耶稣会文献汇编_page88.html">88</a><a href="耶稣会文献汇编_page89.html">89</a><span>...</span><a href="耶稣会文献汇编_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
