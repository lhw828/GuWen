<!DOCTYPE html>
<html>
<head>
    <meta charset="UTF-8">
    <title>说郛 - 第 334 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 334 页/共 601 页</h1>
    <div class="content"><子部,杂家类,杂纂之属,说郛>
　　钦定四库全书
　　説郛卷七十下　　　　　元　陶宗仪　撰忠经【马融】
　　天地神眀章第一
　　昔在至理上下一徳以征天休忠之道也天之所覆地之所载人之所履莫大乎忠忠者中也至公无私天无私四时行地无私万物生人无私大亨贞忠也者一其心之谓也为国之本何莫由忠忠能固君臣安社稷感天地动神眀而况于人乎夫忠兴于身着于家成于国其行一焉是故一于其身忠之始也一于其家忠之中也一于其国忠之终也身一则百禄至家一则六亲和国一则万人理书云惟精惟一允执厥中
　　圣君章第二
　　圣君以圣徳监于万邦自下至上各有尊也故王者上事于天下事于地中事于宗庙以临于人则人化之天下尽忠以奉上也是以兢兢戒慎日増其眀禄贤官能式敷大化惠泽长乆黎民咸怀故得皇猷丕丕行于四方扬于后代以保社稷以光祖考盖圣君之忠也诗云昭事上帝聿怀多福
　　冢臣章第三
　　为臣事君忠之本也本立而后化成冢臣于君可谓一体下行而上信故能成其忠夫忠者岂惟奉君忘身狥国忘家正色直辞临难死节已矣在乎沉谋潜运正国安人任贤以为理端委而自化尊其君有天地之大日月之眀隂阳之和四时之信圣徳洋溢颂声作焉书云元首眀哉股肱良哉庻事康哉
　　百工章第四
　　有国之建百工惟才守位谨常非忠之道故君子之事上也入则献其谋出则行其政居则思其道动则有仪秉职不囘言事无惮茍利社稷则不顾其身上下用成故昭君德盖百工之忠也诗云靖共尔位好是正直
　　守宰章第五
　　在官惟眀莅事惟平立身惟清清则无欲平则不曲眀能正俗三者备矣然后可以理人君子尽其忠能以行其政令而不理者未之闻也夫人莫不欲安君子顺而安之莫不欲富君子敎而富之笃之以仁义以固其心导之以礼乐以和其气宣君徳以宏大其化眀国法以至于无刑视君之人如观乎子则人爱之如爱其亲盖守宰之忠也诗云岂弟君子民之父母
　　兆人章第六
　　天地泰宁君之徳也君徳昭明则隂阳风雨以和人赖之而生也是故祗承君之法度行孝悌于其家服勤稼穑以供王赋此兆人之忠也书云一人元良万邦以贞
　　政理章第七
　　夫化之以徳理之上也则人日迁善而不知施之以政理之中也则人不得不为善惩之以刑理之下也则人畏而不敢为非也刑则在省而中政则在简而能德则在博而乆徳者为理之本也任政非徳则薄任刑非徳则残故君子务于徳脩于政谨于刑固其忠以眀其信行之匪懈何不理之人乎诗云敷政优优百禄是遒
　　武备章第八
　　王者立武以威四方安万人也淳徳布洽戎夷禀命綂军之帅仁以怀之义以厉之礼以训之信以行之赏以劝之刑以严之行此六者谓之有利故得师尽其心竭其力致其命是以攻之则克守之则固武备之道也诗云赳赳武夫公侯干城
　　观风章第九
　　惟臣以天子之命出于四方以观风听不可以不聪视不可以不眀聪则审于事眀则辩于理理辩则忠事审则分君子去其私正其色不害理以伤物不惮势以举任惟善是与惟恶是除以之而陟则有成以之而出则无怨夫如是则天下敬职万邦以宁诗云载驰载驱周爰谘诹
　　保孝行章第十
　　夫惟孝者必贵于忠忠茍不行所率犹非其道是以忠不及之而失其守匪惟危身辱及亲也故君子行其孝必先以忠竭其忠则福禄至矣故得尽爱敬之心以养其亲施及于人此之谓保孝行也诗云孝子不匮永锡尔类
　　广为章第十一
　　眀主之为国也任于正去于邪邪则不忠忠则必正有正然后用其能是故师保道徳股肱贤良内睦以文外威以武被服礼乐隄防政刑故得大化兴行蛮夷率服人臣和悦邦国平康此君能任臣下忠上信之所致也诗云济济多士文王以宁
　　广至理章第十二
　　古者圣人以天下之耳目为视听天下之心为心端旒而自化居成而不有斯可谓至理也已矣王者思于至理其逺乎哉无为而天下自清不疑而天下自信不私而天下自公贱珎则人去贪彻侈则人从俭用实则人不伪崇让则人不争故得人心和平天下淳质乐其生保其夀优游圣徳以为自然之至也诗云不识不知顺帝之则
　　圣章第十三
　　君徳圣眀忠臣以荣君徳不足忠臣以辱不足则补之圣眀则之古之道也是以虞有徳咎繇之文王之道周公颂之宣王中兴吉甫咏之故君子臣于盛眀之时必之盛徳流满天下传于后代其忠也夫
　　辩忠章第十四
　　大哉忠之为用也施之于迩则可以保家邦施之于逺则可以极天地故眀王为国必先辩忠君子之言忠而不佞小人之言佞而似忠而非闻之者鲜不惑矣夫忠而能仁则国徳彰忠而能知则国政举忠而能勇则国难清故虽有其能必由忠而成也仁而不忠则私其恩知而不忠则文其诈勇而不忠则易其乱是虽有其能以不忠而败也此三者不可不辩也书云旌别淑忒其是谓乎
　　忠谏章第十五
　　忠臣之事君也莫先于谏下能言之上能听之则王道光矣諌于未形者上也谏于已彰者次也諌于既行者下也违而不諌则非忠臣夫諌始于顺辞中于抗议终于死节以成君休以宁社稷书云木从绳则正后从諌则圣
　　证应章第十六
　　惟天监人善恶必应善莫大于作忠恶莫大于不忠忠则福禄至焉不忠则刑罚加焉君子守道所以长守其休小人不常所以自陷其咎休咎之征也不亦眀哉书云作善降之百祥作不善降之百殃
　　报国章第十七
　　为人臣者官于君先后光庆皆君之徳不思报国岂忠也哉君子有无禄而益君无有禄而已者也报国之道有四一曰贡贤二曰献猷三曰立功四曰兴利贤者国之干猷者国之防功者国之将利者国之用是皆报国之道惟其能而行之诗云无言不酬无徳不报况忠臣之于国乎
　　尽忠章第十八
　　天下尽忠淳化行也君子尽忠则尽其心小人尽忠则尽其力尽力者则止其身尽心者则洪于逺故眀王之理也务在任贤贤臣尽忠则君徳广矣政敎以之而美礼乐以之而兴刑罚以之而清仁惠以之而布四海之内有太平音嘉祥既成告于上下是故播于雅颂传于无穷






　　唐进女孝经表【陈邈妻郑氏】
　　妾闻天地之性贵刚柔焉夫妇之道重礼义焉仁义礼智信者是谓五常五常之敎其来逺矣总而为主实在孝乎夫孝者感鬼神动天地精神至贯无所不达盖以夫妇之道人伦之始考其得失非细务也易着乾坤则隂阳之制有别礼标羔鴈则伉俪之事实陈妾毎览先圣垂言观前贤行事未尝不抚躬三复叹息久之欲缅想余芳遗踪可躅妾侄女特天恩防为永王妃以少长闺闱未闲诗礼至于经诰触事面墙夙夜忧惶战惧交集今戒以为妇之道申以执巾之礼并述经史正义无复载乎浮词总一十八章各为篇目名曰女孝经上至皇后下及庶人不行孝而成名者未之闻也妾不敢自专因以曹大家为主虽不足藏诸岩石亦可以少补闺庭辄不揆量敢兹闻达轻触屏扆伏待罪戾妾郑氏诚惶诚恐死罪死罪谨言

　　女孝经【郑氏】
　　开宗眀义章第一
　　曹大家闲居诸女侍坐大家曰昔者圣帝二女有孝道降于妫汭卑譲恭俭思尽妇道贤眀多智免人之难汝闻之乎诸女退位而辞曰女子愚昧未尝接大人余论曷得以闻之大家曰夫学以聚之问以辩之多闻阙疑可以为人之宗矣汝能听其言行其事吾为汝陈之夫孝者广天地厚人伦动鬼神感禽兽恭近于礼三思后行无施其劳不伐其善和柔贞顺仁眀孝慈徳行有成可以无咎书云孝乎惟孝友于兄弟此之谓也
　　后妃章第二
　　大家曰闗雎麟趾后妃之徳忧在进贤不淫其色朝夕思念至于忧勤而徳敎加于百姓刑于四海盖后妃之孝也诗云鼓钟于宫声闻于外
　　夫人章第三
　　居尊能约守位无私审其勤劳眀其视听诗书之府可以习之礼乐之道可以行之故无贤而名昌是谓积殃徳小而位大是谓婴害岂不诫欤静专动直不失其仪然后能和其子孙保其宗庙盖夫人之孝也易曰闲邪存其诚徳博而化
　　邦君章第四
　　非礼敎之法服不敢服非诗书之法言不敢道非信义之徳行不敢行欲人不闻勿若勿言欲人不知勿若勿为欲人勿传勿若勿行三者备矣然后能守其祭祀盖邦君之孝也诗云于以采繁于沼于沚于以用之公侯之事
　　庶人章第五
　　为妇之道分义之利先人后己以亊舅姑纺绩裳衣社赋蒸献此庻人妻之孝也诗云妇无公事休其蚕织
　　事舅姑章第六
　　女子之事舅姑也敬与父同爱与母同守之者义也执之者礼也鸡初鸣咸盥潄衣服以朝焉冬温夏凊昏定晨省敬以直内义以方外礼信立而后行诗云女子有行逺兄弟父母
　　三才章第七
　　诸女曰甚哉夫之大也大家曰夫者天也可不务乎古者女子出嫁曰归移天事夫其义逺矣天之经也地之义也人之行也天地之性而人是则之则天之眀因地之利防闲执礼可以成家然后先之以泛爱君子不忘其孝慈陈之以徳义君子兴行先之以敬譲君子不争导之以礼乐君子和睦示之以好恶君子知禁诗云既眀且哲以保其身
　　孝治章第八
　　大家曰古者淑女之以孝治九族也不敢遗卑防之妾而况于娣侄乎故得六亲之懽心以事其舅姑治家者不敢侮于鸡犬而况于小人乎故得上下之懽心以事其夫理闺者不敢失于左右而况于君子乎故得人之懽心以事其亲夫然故生则亲安之祭则鬼享之是以九族和平萋菲不生祸乱不作故淑女之以孝治上下也如此诗云不愆不忘率由旧章
　　贤眀章第九
　　诸女曰敢问妇人之徳无以加于智乎大家曰人肖天地负隂抱阳有聪眀贤哲之性习之无不利而况于用心乎昔楚庄王晏朝樊女进曰何罢朝之晚也得无倦乎王曰今与贤者言乐不觉日之晚也樊女曰敢问贤者谁欤曰虞丘子樊女掩口而笑王怪问之对曰虞丘子贤则贤矣然未忠也妾幸得充后宫尚汤沐执巾栉备扫除十有一年矣妾乃进九女今贤于妾者二人与妾同列者七人妾知妨妾之爱夺妾之宠然不敢以私蔽公欲王多见博闻也今虞丘子居相十年所荐者非其子孙则宗族昆弟未尝闻进贤而退不肖可谓贤哉王以告之虞丘子不知所为乃避舍露寝使人迎孙叔敖而进之遂立为相夫以一言之智诸侯不敢窥兵终霸其国樊女之力也诗云得人者昌失人者亡又曰辞之辑矣人之洽矣
　　纪德行章第十
　　大家曰女子之事夫也纚笄而朝则有君臣之严沃盥馈食则有父子之敬报反而行则有兄弟之道受期必诚则有朋友之信言行无玷则有理家之度五者备矣然后能事夫居上不骄为下不乱在丑不争居上而骄则殆为下而乱则辱在丑而争则乖三者不除虽和如琴瑟犹为不妇也
　　五刑章第十一
　　大家曰五刑之属三十而罪莫大于妬忌故七出之状标其首焉贞顺正直和柔无妬理于幽闺不通于外目不狥色耳不留声耳目之欲不越其事盖圣人之敎也汝其行之诗云令仪令色小心翼翼古训是式威仪是力
　　广要道章第十二
　　大家曰女子之事舅姑也竭力而尽礼奉娣姒也倾心而罄义抚诸孤以仁佐君子以智与娣姒之言信对賔侣之容敬临财防取与譲不为茍得动必有方贞顺勤劳勉其荒怠然后慎言语省嗜欲出门必掩蔽其面夜行以烛无烛则止送兄弟不逾于阈此妇人之要道汝其念之
　　广守信章第十三
　　立天之道曰隂与阳立地之道曰柔与刚隂阳刚柔天地之始男女夫妇人伦之始故乾坤交泰谁能间之妇地夫天废一不可然则丈夫百行妇人一志男有重婚之义女无再醮之文是以芣苡兴歌蔡人作诫匪石为叹卫主知惭昔楚昭王出游留姜氏于渐台江水暴至王约迎夫人必以符合使者仓卒遂不请行姜氏曰妾闻贞女义不犯约勇士不畏其死妾知不去必死然无符不敢犯约虽行之必生无信而生不如守义而死防使者还取符则水髙台没矣其守信也如此汝其勉之易曰鹤鸣在隂其子和之
　　广名章第十四
　　大家曰女子之事父母也孝故忠可移于舅姑事姊妹也义故顺可移于娣姒居家理故理可闻于六亲是以行成于内而名立于后世矣
　　谏诤章第十五
　　诸女曰若夫防贞孝义事姑敬夫扬名则闻命矣敢问妇从夫之令可谓贤乎大家曰是何言欤是何言欤昔者周宣王晚朝姜后脱簮珥待罪于永巷宣王为之夙兴汉成帝命班婕妤同辇婕妤辞曰妾闻三代眀王皆有贤臣在侧不闻与嬖女同乗成帝为之改容楚庄王耽于游畋樊女乃不食野味庄王感焉为之罢猎由是观之天子有诤臣虽无道不失其天下诸侯有诤臣虽无道不失其国大夫有诤臣虽无道不失其家士有诤友则不离于令名父有诤子则不防于不义夫有诤妻则不入于非道是以卫女矫齐桓公不听淫乐齐姜遣晋文公而成霸业故夫非道则諌之从夫之令又焉得为贤乎诗云猷之未逺是用大谏
　　胎敎章第十六
　　大家曰人受五常之理生而有性习也感善则善感恶则恶虽在胎养岂无敎乎古者妇人姙子也寝不侧坐不边立不跛不食邪味不履左道割不正不食席不正不坐目不视恶色耳不听靡声口不出傲言手不执邪器夜则诵经书朝则讲礼乐其生子也形容端正才徳过人其胎敎如此
　　母仪章第十七
　　大家曰夫为人母者明其礼也和之以恩爱示之以严毅动而合礼言必有经男子六岁敎之数与方名七岁男女不同席不共食八岁习之以小学十岁从以师焉出必告反必面所游必有常所习必有业居不主奥坐不中席行不中道立不中门不登髙不临深不茍訾不茍笑不有私财立必正方耳不倾听使男女有别逺嫌避疑不同巾栉女子七岁敎之以四徳其母仪之道如此皇甫士安叔母有言曰孟母三徙以敎成人买肉以敎存信居不卜邻令汝鲁钝之甚诗云敎诲尔子式糓似之
　　举恶章第十八
　　诸女曰妇道之善敬闻命矣小子不敏愿终身以行之敢问古者亦有不令之妇乎大家曰夏之兴也以涂山其灭也以妹喜殷之兴也以有莘氏其灭也以妲己周之兴也以太任其灭也以褒姒此三代之王皆以妇人失天下身死国亡而况于诸侯乎况于卿大夫乎况于庶人乎故申生之亡祸由骊女愍懐之废衅起南风由是观之妇人起家者有之祸于家者亦有之至于陈御叔之妻夏氏杀三夫戮一子弑一君走两卿防一国盖恶之极也夫以一女子之身破六家之产吁可畏哉若行善道则不及于此矣


　　女论语【尚宫】
　　曹大家曰妾乃贤人之妻名家之女四徳兼全亦通书史因辍女工间观文字九烈可嘉三贞可慕深惜后人不能追步乃撰一书名为论语敬戒相承敎训女子若依斯言是为贤妇罔俾前人传美千古立身章第一
　　凡为女子先学立身立身之法惟务清贞清则身洁贞则身荣行莫囘头语莫露唇坐莫动膝立莫揺裙喜莫大笑怒莫髙声内外各处男女异羣莫窥外壁莫出外庭窥必掩靣出必藏形男非眷属莫与通名女非善属莫与相亲立身端正方可为人
　　学作章第二
　　凡为女子须学女工纫蔴缉苎粗细不同机车纺织切莫匆匆防蚕煑茧晓夜相从采桑摘柘防雨占风滓湿即替寒冷须烘取叶饲食必得其中取丝经纬文匹成工轻纱下轴细布入筒绸绢苎葛织造重重亦可货卖亦可自缝刺鞋补袜引线绣绒补聫纫缀百事皆通能依此语寒冷从容衣不愁破家不愁穷莫学懒妇积小痴慵不贪女务不计春冬针线粗率为人所攻嫁为人妇耻辱门风衣裳破损牵西遮东遭人指防耻笑乡中奉劝女子听取言终
　　学礼章第三
　　凡为女子当知女务女客相过安排坐具整顿衣裳轻行缓步敛手低声请过庭户问通时从头称叙答问殷勤轻言细语备办茶汤迎来递去莫学他人台身不顾接见依稀有相欺侮如到人家且依礼数相见传茶即通事务説罢起身再三辞去主若相留礼筵待过酒畧沾唇食无又筯退盏辞壶过承推拒莫学他人呼汤呷醋醉后颠狂遭人所恶身未囘家已遭汚当在家庭少游道路生面相逢低头防顾莫学他人不知朝暮走遍乡村説三道四引惹恶声多招骂怒辱贱门风连累父母损破自身供他笑具如此之人有如犬鼠莫学他人惶恐羞辱
　　早起章第四
　　凡为女子习以为常五更鸡唱起着衣裳盥潄已了随意梳籹拾柴烧火早下厨房磨锅洗镬煮水煑汤随家丰俭蒸煮食尝安排蔬菜炮防舂姜随时下料甜淡馨香整齐碗碟铺设分张三飡饭食朝暮相当侵晨早起百事无妨莫学懒妇不解思量黄昏一觉直到天光日髙三尺犹未离床起来已宴却是惭惶早起梳洗突入厨堂容顔龌龊手脚慌忙煎茶煮饭不及时常又有一等餟餔争尝未曽炮馔先已偷藏丑呈乡里辱及爹娘被人传説岂不羞惶
　　事父母章第五
　　女子在堂敬重爹娘每朝早起先问安康寒则烘火热则扇凉饥则进食渴则进汤父母检责不得慌忙近前听取早夜思量若有不是改过从长父母言语莫作寻常遵依敎训不可强良若有不是借问无妨父母年老朝夕忧惶补聮鞋袜做造衣裳四时八节孝养相当父母有疾身莫离床衣不解带汤药亲尝求神拜佛指望安康莫敎不幸或致身亡痛入骨髓哭断肝肠三年乳哺恩徳难忘衣裳装殓持服居防安埋设祭礼拜烧香追修荐防超上天堂莫学忤逆咆哮无常才出一语应答千张便行抛掉説着相伤如此妇女敎壊村坊
　　事舅姑章第六
　　阿翁阿姑夫家之主既入他门合称新妇供承防养如同父母敬事阿翁形容不覩不敢随行不敢对语如有使令听其嘱付姑坐则立使令便去早起开门莫令惊忤换水堂前洗濯巾布齿药肥皂温凉得所退步堦前待其浣洗万福一声即时退步备办茶汤逡巡递去整顿茶盘安排匙筯饭则软蒸肉则熟煮自古老人牙齿疎蛀茶水羮汤莫敎虚度夜晚更深将归睡处安置辞堂方回房户日日一般朝朝相似传敎庭帏人称贤妇莫学他人跳梁可恶咆哮尊长説辛道苦呼唤不来饥寒不顾如此之人号为恶妇天地不容雷霆震怒责罚加身悔之无路
</div>
    <div class="pagination">
<a href="说郛_page333.html">上一页</a><span>...</span><a href="说郛_page329.html">329</a><a href="说郛_page330.html">330</a><a href="说郛_page331.html">331</a><a href="说郛_page332.html">332</a><a href="说郛_page333.html">333</a><span class="current-page">334</span><a href="说郛_page335.html">335</a><a href="说郛_page336.html">336</a><a href="说郛_page337.html">337</a><a href="说郛_page338.html">338</a><a href="说郛_page339.html">339</a><span>...</span><a href="说郛_page335.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
