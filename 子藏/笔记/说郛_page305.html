<!DOCTYPE html>
<html>
 <head>
  <meta charset="utf-8"/>
  <title>
   说郛 - 第 305 页/共 601 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说郛 - 第 305 页/共 601 页
  </h1>
  <div class="content">
   金华防録【方凤】
　　己丑嵗正月谢翺皋羽方凤韶卿约防洞天十一日辛夘韶卿防子肖翁入邑与皋羽及陈公凯君用弟公举帝臣防韶卿夜赋诗示同逰者十二日壬辰隂寒韶卿拂晓取道上洛之吴溪过吴似孙续古约俱行至横溪访栁时声父子君用不至帝臣従五路岭先过门羽继至防宿时声居十三日癸巳枕上闻雨是晚以雨宿栁明府新居各赋一首十四日甲午隂未晓即行午度太阳岭晚泊上坦欲访双岩郑子有子有闻之先至旅寓邀宿陵云山房城友叶谨审言适相遇于陵云约翌日同至赤松是夕子有出家藏先资政北山先生遗墨及乆近诸贤书帖共观至夜分韶卿书北山感雪竹赋后皋羽亦题十五日乙未晓闻窻外叶声疑雨起而视之则霁既饭话良乆子有之侄复畱饮凝香阁晩抵赤松自源口入一里许万松矗翠有亭跨中路扁赤松山旧枢密潜斋王公埜书今徃观唐元素易以他书矣沿溪入桥亭扁金华福地郡人潘继先篆过桥入三门勑寳积观额大中祥符元年所赐与殿中四锦旛及献花四木孩俱今犹存入门而右有堂临池上为濯缨堂黙成先生潘待制良贵书入而为松逰亭又入而为枕流亭观之前为卧羊山即皇初平叱石成羊处也道士王元台谢天与欵宿谒冲应养素二真祠二真初起初平兄弟也松下有遇仙石坐其上相传徃年唐公李度有目眚寓观中尝憩兹石遇二仙问故采草拂其目遂明且祝曰后十八年当相见郴州及唐登第授郴教有二道士过之唐不知省道人曰子亦记松下治眼时语乎既而邀之不知所适方知为二仙云时韶卿病目甚故道士言之为详囘宿王谢房各赋上元逰赤松诗十六日丙申微阳道士水竹唐元素妙虚王徳厚竹泉倪守约房中观羊石其详具皋羽观羊石记中云金华洞为皇初平叱石处予髫而闻之髪种种乃一至而叱石处复不在金华洞未至洞十五里有山曰赤松今为寳积观观旁祠二仙二仙即皇初平兄弟是其处也石故在山之巅变怪抵牾宛然如羊形多为樵牧及好事者取去道士拾其余蓄观中余得借而观者三处其一在天井东仅十数角崭然羣伏且起状无抵触意苔蒙茸若草借地可近而玩其一并曲池之岸累石为山参布伍列犬牙其上卧者十八九伏者十七抵者蹶者十五履险而跂者十三倚而龁跪而乳者十一若观古尊之迹于石形不求全而意自足其一积小坻位置加密跂伏龁乳抵蹶与前变态畧同复有拱而人立者竒崛特甚非前所有道士易以他名使不与羣羊伍余曰是不可易左元放之遇曹瞒其化而为羊与兹羊之化为石是或一物也今而后观兹石冯而防若脱而休茫乎曰与之对而泊不知所求其有不复化为是物乎道士顾笑众皆沉寂起立若植以余言为然故书以启后之逰者其所观三处道士曰倪守约唐元素王徳厚云石去初平仙后若干年为樵牧好事所取又若干年为樵牧好事所取又若干年道士悉能言之于逰者非有系故不书妙虚石旁有方竹一丛萧疎可爱堂名萧闲楼有减笔物化二字极佳水竹畱饍王倪各为煮茗入小桃源路口有小桃源物外洗耳三石刻竒古皆余杭虞似良仲房八分书未过桥为物外亭过桥有亭泉上有台名沧浪溪石皆磊块水激射为峭峡为盘过道士徐南华防酒肴并青窻王易所书赵元清梦逰小桃源四时诗来青窻即故枢密王公之孙名进思官惠院号淳斋善书而好吟以避世立兄子为子使出赘复分田送其妻归母家而自为道士于此南华酌酒沧浪防槲隂下行至岩扉间新搆小亭名别有天地复酌亭上岩扉有诸公题墨新种桃梅来道道士周云岩世昌要防酌楼上石泉之徒王徳谦益之防琴鼓再行午従观右登丹山行穷林巨石间观丹灶及丹石相传某年丹光见石上有道人养鸡见鸡啄丹取之丹即飞去今立祠与庵祠前旧有老树并其一中断倒架上半于其一附着而生下半则僵立不相接状甚竒怪今为改祠道士伐去曾逰者以为言丹山而左稍下有丹井泉极甘冷一径出小桃源之上抵二仙祠囘宿寳积观中西庑石刻赤松山三大字李阳氷篆伟甚以赤字従大下作火揭之有火灾故置不用而存其迹云十七日丁酉雨徃欲三洞不可遂入城泊祥符寺待霁取道智者以徃十八日戊戌雨畱祥符皋羽有塔影雾中深之句韶卿足之十九日己亥隂入寳婺观谒星祠登八咏楼寳祐丙辰嵗郡守谢奕修改创潜斋王埜书扁今易以他书矣时拏丁夫急所带奚奴不敢出市衢韶卿自同皋羽访芙蓉盛太傅共谈世故晩归祥符二十日庚子新霁约审言自兰溪门防于北栅韶卿父子续古审言登七寳寺塔楼拂塔院至道年碑石遇且庵徐玉汝于卢士安卜肆韶卿皋羽甚欲畱访诸老以雨余得霁重于妨众遂行既出城遇抑斋刘权院梅居邵深道成斋王玉成于菱塘之东王谢二道士自赤松来西鹿田寺僧懐玉畱而相导韶卿赋北山道中众客皆和晡至智者寺山路有亭扁北山唐乾元二年八月缙云县令李阳氷篆书入而为倚松亭过桥有亭扁灵源小憩亭上又潜斋王公书灵源胜地四大字寘之云堂后庑寺僧莫之贵也日夕过凤凰山法清院山形如凤凰旧为法朗石晋开运二年为国泰今改法清山西有一怪松偃蹇如盘龙院僧圎矩云昔潜斋王公尝防以阑楯逰憩其下是夜宿院中二十一日辛丑有徐生馆法清酒狂士也晓起防诗见赠有凤凰山上凤凰翔之句聨中又以耕田鹿化石羊为对临别密谓审言曰余以鹿比僧羊比道士凤凰比诸君子审言途中述其语众皆絶倒従法清而西过故康懿秦国长公主坟园未至观半里有岐径行五十里自金华观登山可至九龙寺上有刘先生讲堂刘孝标读书处也三洞上为朝真中为氷壶下为双龙三石扁皆飞白书立下洞口观有天下名山四大字观之左为椒亭所従入洞路也以山下平地言之此则山巅然而迢逓寛衍观之前居民成聚则此乃洞天之趾尔双龙洞口石室明浄坐可二三百人仰视石室绀碧其隠约可名状者为云物为仙桃为道人比肩而立龙首见其左而尾悬右石壁上又悬石至地独黄色俗呼吕先生藏身霞衣挂其旁有北斗星窠洞穴如蟇頥水淙淙従中出即流入右偏暗出洞外溪涧众束炬揭裳伛偻水入内洞凡三数丈首背皆擦石旧卧小舟而入今敝漏閤水际既入复虚旷如外洞水従右流莫测其浅深执炬者一一相指告见蜂窠石水蛙石石钟手捶之钟声仙珠累累贯岩上石门限雪山山前雪山后雪梁之皎然仙笠悬岩石石鼔捶之鼔声有形蜿蜒头角须尾凡三屈蟠见爪尖皆白石如玉所谓双龙也猫一狮子一头足尾其额有珠大龟黑色白蛇斜绕其背首入甲下竒甚笔格一霜崖粲如繁霜有巻石小窍指面大有水正滴窍中名仙人砚滴片时才一滴仰视洞中他无漏泉独此尔浴室石櫺三足蟾悬钟寳盖如名刹讲防上所设而加高大海角虎蹲立云霞五色欲飞极里従暗处俯伏逺望洞口水中所従入处仅一小隙透明如十五夜月名仙人望月又大象足二小一仙桂水波石粼粼然大者如浪转雪山后而左为滑防为池为田畦町高下可数仙人挂衣横十数丈衣纯素袪褏蹙折皆天成又仙人眠石方整可卧仙人防日月二宫复従洞口踏水而出凡洞中所见不假一毫镌凿而形状自然其妙处殆不可言也登山防半里至中洞洞口视深处乃暗穴但闻潺潺水声束数炬相后先若入井然稍斜向内众鱼贯而下石滑且险约三十丈至水帘自高岩喷出下有巨石盛之即不知水之所徃水帘出处前有悬石如钟又如飞凤视水帘以下复沉沉深黑人多不敢复入皋羽毅然扬炬而前韶卿续古従之由水帘之右转而深入巨石无数回视水帘乃在目前愈入愈深下复无水有石笋入空旷中高可三四丈色莹如玉従石笋而下极底有石室燥洁曾逰者畱题在焉回至水帘渐可望明而上不如入之险也然不能深入则不得尽其竒来逰者率望水帘而止尔又登山二里韶卿父子皋羽续古倩两山童买竹薪束炬至上洞入洞而右为观音洞従岩罅越石限而入展转愈高扳援至观音前其石像天成垂衣伸一足如土偶者但高入岩罅以炬烛之仅得其半而臂与面莫尽见也旁有潭深不可近名观音井又名龙潭复路出従大洞正面而入歴三数坡陀其石上云霞波浪霜雪屋室之类皆不减下洞所见洞口天日之光斜射洞中石崖上淡如月色竒甚内有石梁高挂深可二三十丈白龙防其左苍龙防其右又入有天池深广四畔峻壁不可下池之里有崖如两扉而启其一极黑暗中逺望石扉启处天光下烛葢洞天漏明而人莫知其处名一线天既隔天池不得复深入也双龙洞口题名石上韶卿赋三洞云金华山北三洞天垂髫欲徃今华颠春风吹衣雨洗履瘦笻忽拄苍山烟山高地平走幽涧根络石上森楠楩步従飞桥瞰石洞厓色阅世知防年风痕雾迹化异物龙首昂左尾右旋就中暗穴如蟇頥急水防碧鸣娲弦遡流束炬照徒涉肩皆擦石行拳挛水穷路夷内景得以炬交烛穷幽细纹蹙波涌接皎彩凝雪飞霜鲜大为狮子虎犀象琐碎亦复蜂屯然蜿蜒双蟠角尾具一一玉爪拏苍坚穷龟负甲色深墨长蛇白质相萦纒钟能钟声鼔能鼓不假枞簴知谁悬直櫺斜槛藏湢室短畦长町移原田青云白霓五色霞笑尽败絮畱丹铅中途经过最深窅伏身低眺洞口泉空时一隙隔逺见秋蟾浴海光婵姢左岩袈衣颇横亘叠折众皱垂蹁跹自余神怪不可极似凿非凿镌非镌出登山腰叩中洞外视石井声潺潺入深踏险思捶绠长竿揭炬后且先水帘可俯心为掉到此十九归言遄嗜竒不惮歴磊砢足以目故差轻便翻身却望水帘处银河天落悬吾前常情疑复下百尺积水定作神龙渊石干径辟却易进玉笋拔地修而圎宜为渊处乃为屋亦或摩挲题新篇同逰疑我乆未出笑谓岂欲井底眠林幽风起日已晚犹晲高洞山之巅薪蒸可买樵我导不逺数里仍攀縁傍従右壁入深圻如铁户限琼为檐俨然海相挂珠络熟视岂信非夸左为朝真正面入便想笙鹤遨羣仙云霞波涛仙衣裳竒诡岂必下洞専歘然修梁架岩起左右苍白龙形全望中极底胜漆黑双扉隠隠起半边天光一道烛扉内知此明罅従何穿深壁峭不可徃安得挿羽如飞鸢嗟余兹逰尚牵俗身所骤歴辞难宣但思乞水学坡老洗眼看字消余年是夕僧懐玉同归西鹿田寺止宿寺丈室后有竒石峭立罅坼间可行林泉幽胜特甚黙成先生潘公大书其处云余徃东南北两山余二十年独未曾至鹿田绍兴七年四月十七日同智者长老法铨来于﨑岖险隘之中得虚旷寛闲之地修篁乔木巨石瀑泉气象雄伟此盖未之见不独甲于金华也自是评吾乡山水以此为第一云其丈室遂榜第一轩上为思贤阁是夜聴雨轩中二十二日壬寅晓霁过东鹿田寺廊庑列诗石内有叶丞相衡集杜五言四韵中二聨云水花分堑弱山木抱云稠更宿招提境还同惠逺逰又僧舍壁间有郡倅金陵吴琳题诗中一聨云云暗雨来疑是夜山深寒在不知春潜斋王公尝和其后行数里至潜斋所营山桥穆陵御书山桥书堂四大字下有懒瓉岩岩上有亭亭之西有石笋又旁岩临溪为亭防逺望州城城中之塔鑚小双溪如篆纹路口有亭扁北山今亭防皆芜废既下山王谢道士登山取别径归赤松至潜岳寺前帝臣审言同入城韶卿皋羽续古肖翁取赤松源口虎头岩下道遇雨抵上坦旅宿二十三日癸卯晓霁近午度太阳岭晚宿栁时声居圣之兰溪畱诗以待续古先归二十四日甲辰过松岩陈粹翁午与皋羽别晚复雨二十五日乙巳韶卿父子囘抵吴氏书塾客有问金华胜逰者韶卿以诗序其槩云赤松上下雨霏微八咏楼头重拂衣西港晴来汀草长北岩幽处洞泉飞风敲定磬鹿春过月满丹墀鹤夜归歴览因知古词客盛夸云梦未全非皋羽归后作金华洞人物古迹记














　　大岳志【方升】
　　刻志畧之阅四月将讫事升述所以作之意授之工曰升少时则闻武当竒胜甲天下裹粮走观之亡一乗之便卒莫能徃嘉靖癸巳督屯唐邓间庶防望见诸道子之宫而又不敢越他境以劝邑人乃止甲午提调命下升奉以趋曰【缺】命也【缺】得以指挥其宫事行有辞矣明年三月既至【缺】　亭乐曰美哉岩岩乎上逼太紫而下压城闉也【缺】　大者三十六焉今见其一未覩其余也
　　【缺】　　　　　有大焉其又【缺】之余烈乎吾闻之【缺】
　　美哉神仙窟宅也其东则
　　【缺】　　　之所无也其南则桃源希夷之所【缺】
　　曰美哉天作之者欤地生之者欤人及之者欤观
　　于紫霄曰美哉传有之天下七十二福地此其一也观于太和曰美哉亭亭乎吾莫知其防千万里矣其去地
　　益逺而去天益迩也乎日月出没【缺】　　　　　　不
　　足言矣既归【缺】志【缺】　　　　　　　　　　　读之卒篇曰夸【缺】
　　十之五【缺】十之三为之【缺】　　　四十六处杜
　　述者十有九首类为五卷既脱藳惟灾木是惧质之少监【缺】公曰虽然不可无刻也遂刻之嘉靖丙申长至日
　　太和宫四图述
　　宫在天柱峯之上旧有小铜殿一永乐十四年始彻小殿改治大殿涂以黄金制极工致其梁【缺】　　　浑成若不假绳削者殿之外为防防外为【缺】　　　城防下置石梯悬崖间高出木末飞鸟皆俯其下人行其上若乗空按掌局趾目不敢旁防举武则股【缺】搏乃防以石槛聨以铁锁使可慿可引尽数十【缺】　横折其磴使稍就平可坐城辟四天门以象天阙俨然上界五城十二楼也殿上观日之出如火之发于足观灏气之徃来太虚如呼吸之气之出于口殿旁诸峯不可尽名其对峙而起逼几案者呼蜡烛峰其下跪者揖者拜且舞者罗而立者执防而卫者【缺】　而侍者冉冉而下如羣仙之拥綘节者源源而来如【缺】　之【缺】玉帛者【缺】　朝谒状盖天造地设以【缺】　文皇神道设教之盛心耳宫之制随地之力不能相属其大顶为殿顶南北缩五之四东西揆者复十之一益以飞栈为更衣二小室地既穷右折而下于颏规山之曲为圣朝殿为元君殿为圣父母殿为讲经防为真官堂为龙池龙庙为钟鼓之楼厨库之室地又穷又左折而逾小崦出右脇之下或山曲四倍之复规为方丈为廊庑为寮室地又穷陟自故道石折而度朝圣门绕出天柱峯后下三天门门下昔传有尹喜岩絶壁不可従三门皆连磴千尺従高山直落或侧道钩出于石芒间下临不测之壑堦累数十百级强直如投以小石子従栏间一跃便翛然下不及趾不止行者攀危栏縁长絙仰脇息者数四然后得望一二其旁负土而争出者为巘累石而欲坠者为崖山曲无复可窥者地又益穷遂刓磛碞夷龂腭以益之为道房为斋堂为灵官祠为祖师殿为防星楹大小五百二十
　　南岩宫七图述
　　宫即天一真庆故址自大顶东走二十里有丘焉可屋有泉焉可瀹莫如南岩其旁多重崦曲阜呀咽之壑嵌空之洞访洙入时坐榔梅祠望北壁下悬崖置屋如栈道劔阁殊竒絶可爱由祠右行南崖百余步度北崖崖深峭不可测中通一道如横堵行者侧足而上既度升自南天门循山左支行数十步折行右支百步复折而左入小天门并崖陡折而行过大岩下山将穷而崖见擘崖之半为大殿毕诸楹山复起突为小阜复即其上为圎光殿殿下则黑虎岩也岩大如侧钟口处仅可状従大殿后左折而东皆循崖縁石栏屈曲而行俯视栏外数千尺目穷处正黑不得底投之以石无敲落声隂风生于谷中若生骑数百弛枚而驰迅突不可当寒蝉暝禽鸣声悲切令人毛髪洒淅战掉不能休既东二十步折而陟崖上方转西行过元君殿入南薰亭亭穷崖杪为之大可罗胡床七八其上松风响细而长异他处有禽自呼我师常栖止崖上亭外有石枰従衡十八道类今俗所弹者相传为洞賔故物复従元君殿折而下自是直东过砖室一石室一砖室曰独阳岩石室曰紫霄岩对榔梅祠前所望北壁下者也岩前刻龙头横出栏外四五尺其奉神谨者则縁龙头置一瓣于其上以为敬旁礼斗防崛起灌莽中莫知所従登崖上片石刻灵官像高五六尺乱置小窍中其数不能遍阅曰五百云又东过风月双清亭值岩穷处二面皆倚石壁壁下坐可各数人可卧可眺可以觞咏然乱吹不时发亦不能乆畱也亭外石枰一如南薰所见者复従故道抵大殿后西望舍身崖空悬若垂天之翼状甚可怖其上为飞升防帝改服于此台下为试心石又下为谢天地岩殿并山为楮室一为神厨一为碑亭二泉二曰甘泉曰甘露泉言形露言色池二曰太一曰天一太一水生气天一水生数也殿之前偏右为方丈其堂曰蓬莱之署従方丈左折行堂后其上分为二道左出双杉下为五师殿右乱穿道院中为圜室为浴堂为沧水库池池上有小间道従之可通鉢堂由鉢堂陟翠微折行山之后则寻邓真君所谓歘火岩者又转而前平行山上北折而观于崇福岩西下而复于南天门南岩之防于是乎始穷矣
　　紫霄宫五图述
　　宫在展旗峯下故宫之侧故宫今名香火殿负东小阜始使者入山将新是图则观其貌于堂树于防者赫如蔚如也于是乃议不毁别治于西大麓殿楹三故宫石属十之其他建置百之日池一宫前左月池一宫后左七星池一宫前右真一泉宫后右上善泉一东方丈堂北大如盆中石钩塞者半水従旁窍出日可数千斗宫中皆属厌焉旧为池名弗称今更曰泉従殿后又转陟山之椒根石壁为龛者太子岩也岩前横书太子岩三字其左曰蓬莱第一峯亦横书岩下小圜亭松风四入如敌百道岩上余沥飘牕前其散如沫下而出道院左复北上者炼丹岩也下而出道院右复西上者七星岩也又上为三清岩石顶不可到其下为榔梅园正徳年间令守臣嵗取榔梅以贡太监吕宪乃移植数本于园自榔梅园东下又转而南上为福地殿殿两堦下丹井二北为万松亭东为赐劔防相距不数武左右山断而复圆起如小儿擎拳状者大小寳珠峯也诸岩之水合而东流于石脇者金水渠也渠广八九尺北折过宫前抵小寳珠不得出凿其项以行为后渠既出复东趋大寳珠溢于其趾为禹迹池池大仅一亩湛湛堦戸间尤为高山胜槩旧传禹导山至此因名桥一亭一并縁池设池上仰见三公五老灶门福地诸峯矗矗霄汉之表或竖如笏或倚如劔或列如墙或错如碁锐者毫攒斜者圭葵止者鹄跱奋者鹘突千态万状左右盻而目不敢暇焉自始释乎地下上五六十里至是凡得三大观栖危巅慿大虚如承露仙掌擎出数十百丈日月出没皆在其下不如太和立神以扶栋宇凿翠以开户牖逞伎巧于悬崖乱石间因险为竒随在成趣不如南岩右虎左龙前雀后武虽当亷贞贪狼二宿之下而环抱天成楹石所栖各有次第则非太和南岩之所得而有也故论太和之胜者于其高不于其大论南岩之胜者于其怪不于其丽论紫霄之胜者于其整不于其竒太和在上南岩紫霄并列于下足成三台矣
　　五龙宫八图述
　　宫在灵应峯山曲南岩之游既穷従其中以望五龙诸殿宇在扉屦之下去岩而北过滴水岩仙侣岩下青羊涧二十六七里山行多虎逆旅无三户行者始持兵涧防大麓下如行檐底已而南岩五龙皆失所在逾涧而西复寻山行隂磴苔甚滑﨑岖二三里山忽平树忽壮景物忽佳于是南岩所望青羊所失者始欣然获一投足焉顾瞻南岩又复如在目睫之上矣宫东向逆折其门北向就涧道也宫门内为道九曲十八折蔽以崇垣行者前后不相见帝启圣二殿堦合九重前五重为级八十一后四重为级七十二望之如在天上真所谓上帝居也殿前天地池二防石龙上中而垂其首于池水従龙口出注焉龙井五左三井右二井井痕不及栏者才二尺寒冽可食碑亭三防二丈有竒亭倍防之半右廊之隂日月池碧色防緑月池深缁色字金鱼各可数十头殿之左为玉像殿紫玉像一披髪跣盘右膝而坐沉香像一披髪跣端坐旧白玉像入供于内今像则当时所易者也苍玉像一冕而垂绅云履菜玉像一首饰不可辨额微起至后如抹帕氅袍圎履碧玉像一顶左右结双鬟素袍锐履诸像皆貌帝而大小各不同似非一时所为者其余従神二龟蛇二香炉连葢一皆菜玉制龟蛇大者如蟹小者仅如钱香炉葢刻狮子为双纫系小毬隆起旁窄不掩炉瘗殿前丹墀内掘得之无欵识不知为何时物也殿之右出山坎大林下六石碑在焉皆元物也一为崇封真武诰碑一为揭徯斯所撰宫碑一为揭徯斯所撰瑞应碑二为戒臣下碑碑尾书至元三年其下又系以龙儿年牛儿月盖当时制如此一仆于地苔藓所蚀漫灭不可读宫门左従曲道北折陟左山为榔梅防防上榔梅一株方盛发防后有小石碑载赏李素希衣物勑二道其隂则尚书胡濙述上前面领论素希语也下而折左出大门外尽门下皆为真官堂为云堂自云堂并山西行下小谷涧水出焉所谓磨针涧也涧上有老姥祠涧出为蒿口东流入于缁水宫门右従碑亭下南折陟右山为启圣防折而南下行土途数百步侧出一小山平耸如防陈希夷诵经处也直下为凌虚岩复従故道折而西上规山微曲处为自然庵庵前石作小池而桥其上金鱼十数头闻人咳唾従桥下羣起嗾之庵藏李素希故物数事青袍一斜领博袖制不甚古衲袭里各一皆用五防布裁为方寸间缀以成袭衣领直下不交襟不裳袖径三尺二寸边皆縁里衣促制小袖襟左右交腰以下叠褶而舒其末不縁吕公縚一五色丝揽结而三令焉绥长寸半皆文皇时所赐也其顶为灵应岩其外又有长生岩近岩数丈皆絶壁百仭下临大壑横一木于树上以通徃来嵗乆木腐不可度
　　玉虚宫六图述
　　宫在展旗峯北遇真故址为真仙张三丰之庵真仙尝语人曰此地他日必大兴既而去之四方声迹寂然文皇遍访物色不可得遂大其宫以为祝厘之所殿之属三曰大殿帝所栖也大殿之隂曰启圣殿尊其所自出也左曰元君殿明授受也又左曰小观殿初出之制未大也三殿合诸楹得大殿者半之元君小观则入隘坞中夷山址以奠石焉亭之属三西坞西山下曰仙衣亭真仙昔尝授衣者也亭后砖室一曰张仙洞神所防也室外铜碑一阉之遗也左圣水池池上室大如斗仅可置几案沭都尉读书处也宫之前曰左右碑亭厨之后曰神泉井亭楼之属一西坞北山下曰望仙葢真杖履所及招之以其故也楼外雪洞一有两台洞光台容相辉映虽亭午如出月状堂之属五石渠北曰斋堂石涧西曰浴堂宫门左曰鉢堂宫门右曰云堂西坞北曰圜堂故西坞则呼小圜以别之斋堂前老桂三其最大者以指絜之得二十二围虽柯干方盛然叶迟如子母钱花枝间时时缀数防不能多独异香不减他植一本十围空中立枯犹屈强如平昔一本十三围偃蹇墙下若付是非欣戚于人者葢皆百余年物也院之属二涧之东曰东道院智者居之山之西曰西道院仁者居之桥之属六曰遇真曰仙源曰游仙曰东莱曰仙都曰登仙而石渠之所建不与焉门之属三曰东天曰西天曰北天而殿中之所辟不与焉石渠一宫门之内广八尺深四尺夹以石栏而桥焉中为中桥左为西桥右为东桥渠首起西山之麓水泉不甚大仰盈于骤霤淫潦以成其停蓄之势延袤数十百武斗折蛇行入于东涧石涧一宫之东九度之所经也自高山倾防而下澎湃数十里出右脇之间与石渠合西北为梅东会于淄东北入于汉石鼓四南山之阳鼓大径二尺二寸高杀其一以象四时或曰取其镇也真灵祠二祀于门下媚灶之义也天地坛一前左南向礼以义起者也太山庙一前右北向时所奔走者也八仙防一仙桃观一华阳亭一莲花池一宫外可游眺者也曰方丈曰寮室曰书房曰宾所曰仓曰厨曰库宫室之事不一皆非茍完者也
　　遇真宫三图述
　　宫在仙闗外始入山自草店行二三十里忽两山扼于涧口口不复可辨循山趾下穷之始得其坎然状従其上却望若逆流于山因忆桃源小口意其中必有佳境者前数武开朗夷旷可耕之地数百堘皆官壤也故遂为诸道子所业阡陌相通殆不异桃源今代既非秦诸道子类非避世者冠盖相属于道无复昔日渔人之迷矣按宫先曰会仙舘真仙张三丰所筑也真仙去今百四十年追寻遗迹于山水间无复存者行束廊下得观所谓铜像西向坐戴笠内加小冠左右侍僮二杖一扇一笠径一尺八寸中外旋揽如椒眼状寸约二眼平布其里防汉间呼为斗蓬杖刻龙头左侍者执焉扇镂蕉叶右侍者执焉皆糜铜以成形而袭之以金葢三物真仙平时所御者也宫中道士云故物藏之内府入东方丈得观所谓遗像身长五六尺面方紫平頬丰頥项腴如瓠自须以上隠隠中起眉目修而锐其末防钩而下垂髪才二寸半纳于冠半披两耳后髪黑而疏在颔下者握之不盈把在口上者横出磔如防紫木冠蓝袍袍制甚促直领窄袖不縁独裠飘飘然有乗风上征之意系吕公縚芒履见踵防两袴胫尽露于外右足侧半武睨之若短荷笠曵杖行于松下考之图志真仙居庵时常独栖大树下猛兽不近鸷鸟不攫想像其人当如野鹤冥鸿臞然物表今观其状貎殊不类岂所谓仙者固亦土木其形骸耶
　　迎恩宫一图述
　　宫在石板滩旧有闗王庙盖郧防官道也滩合山前诸小涧之水骤为一川雨甚则溃潦四出行者半陟而水大至则漂溺随之有司以涨落不常舟楫不时具于是初作石桥成化二年州大水桥囓且絶者百数而兹桥独完或者谓武实相之乃治宫于桥南崖以报神功以祈神庥宫成而诸美毕集焉清泠者日与耳遇飞泳者日与目遇天风弗作烟霾消歇则天柱紫霄诸峯划见面目遂为胜地始来游者惟亟亟山行也过者仅立宫门外伸首一望竟去用是弗大显宫落成于成化十七年中为殿十六楹以祀帝殿之左为堂十二楹六以祀启圣六以祀真官殿之右为庙十楹以祀闗羽外又为方丈为书房为寮室为仓库之舍为庖湢之所百五十楹以居道众太监韦贵疏其事以额请于朝赐曰迎恩观
　　浄乐宫二图述
　　宫在均州城北诸宫高或于山于岩下或于谷独浄乐于市葢即其所封治宫焉考之图经均古麇地也传称帝降生于浄乐之国浄乐治麇按春秋文十一年楚子伐麇注水国近楚左氏败麇师于防复伐麇至于锡穴应劭曰锡穴今均州郧县则入春秋麇固在也与传所载不合今不可考矣麇君音旧志作縻縻音糜糜字相近传冩之误也宫半于城中居民敞不及玉虚而壮丽过之崇其堂峩其陛豁其绮疏文其璇题堦墀门庑皆石平布旛幄之末缀玉以垂宫右为帝启圣殿者也宫左紫云亭亭之制八棱其上去梁桶重檐叠拱而璇结于顶如揽囊口圎起城中状类垂葢江行者皆见之亭下石堦石栏二级可以环而走修竹长松遍植栏外类村坞亭外舍居者为道人李大瓢不知何许人年八十余人问其姓字不答与之钱不受饮之酒醉则起去亦不告也杖上悬方寸木书不语二字可否诸事任首长以瓢自随因号大瓢宫右香钱库凡镪楮输于山者悉辇以入累朝所赐诸器物金钟玉磬之属皆藏焉又折而右为三方丈为斋堂为浴堂为宾客之所为道子之室为案牍之房为蔬药之圃宫前亭二以庋御碑祠一以祀真官进贡厰一嵗时上物以贡则董其役于此内臣主之宫外左为提督之署前左为提调之署前右为五龙行宫出大东门望江东岸为巨石立于山麓昂耸如马首平如几高数十尺其上有亭曰沧浪之亭其状酷似严濑钓防然钓防逺于濑非百丈不可及又不如此之可以垂纶于亭也下而左行江岸百余武复上观音阁阁后有小石洞广步有半入坐虽盛夏无暑气与人语不甚了了相与奕其中敲子声隠壁案间乆不得出下阁复拿舟顺流行六七里抵龙山山横絶水口屹然有一夫当闗之势地理家所谓华表捍门者也山上禹王庙一玉皇阁一卧云亭一山下三义庙一皆附于宫可防者也


　　说郛卷六十四下
&lt;子部,杂家类,杂纂之属,说郛&gt;
　　钦定四库全书
　　说郛卷六十五上　　　元　陶宗仪　撰
　　来南录【李翺】
　　元和三年十月翺既受岭南尚书公之命四年正月己丑自旌善第以妻子止船于漕乙未去东都韩退之石濬川假舟送予明日及故洛东第访东野遂以东野行濬川以妻疾自漕口先归黄昏到景云山居诘朝登上方南望嵩山题姓名记别既食韩孟别予西归戊戌予病寒饮葱酒以解表暮宿于巩庚子出洛下河止汴梁口遂泛汴流通河于淮辛丑及河阴乙巳次汴州疾又加召医察脉使人入卢又二月丁未朔宿陈留戊申医人自卢又来宿雍丘乙酉次宋州疾渐瘳壬子至永城甲寅至涌口丙辰次泗州见刺史假舟转淮上河如扬州庚申下汴渠入淮风帆及盱眙风逆天黑色波水激顺潮入新浦壬戌至楚州丁卯至扬州戊辰上栖灵浮图辛未济大江至润州庚辰至常州壬午至苏州癸未如虎丘之山息足千人石窥剑池宿望梅楼观走砌石将游报息水涸舟不通无马道不果游乙酉济松江丁亥官艘隙水溺舟败戊子至杭州己丑如武林之山【即灵隐天竺寺】临曲波观轮登石桥宿髙亭晨望平湖孤山江涛穷竹道上新堂周眺羣峰听松风召灵山永吟叫猿山童学反舌声癸巳驾涛江逆波至富春丙申七里滩至睦州庚子上杨盈川亭辛丑至衢州以妻疾止行居开元佛寺临江亭后三月丁未朔翺在衢州甲子女某生四月丙子朔翺在衢州与侯髙宿石桥丙戌去衢州戊子自常山上岭至玉山庚寅至信州甲午望君阳山怪峰直耸似华山丙申上干越亭己亥直渡担石湖辛丑至洪州遇岭南使游徐孺亭看荷叶五月壬子至吉州壬戌至防州己丑与韩泰安平渡江游灵应山居辛未上大庾岭明日至浈昌癸酉上灵屯岭见韶石甲戌宿灵鹫山居六月乙亥朔至韶州丙子至始兴公室戊寅入东荫山看大竹笋如婴儿过浈阳峡己卯宿清逺峡山癸未至广州自东京至广州水道出衢信七千六百里出上元西江七千一百有三十里自洛川下黄河汴梁过淮至淮阴一千八百有三十里顺流自淮阴至邵伯三百有五十里逆流自邵伯至江九十里自润州至杭州八百里渠有髙下水皆不流自杭州至常山六百九十有五里逆流多惊滩以竹索引船乃可上自常山至玉山八十里陆道谓之玉山岭自玉山至湖七百有一十里顺流谓之髙溪自湖至洪州一百有一十八里逆流自洪州至大庾岭一千有八百里逆流谓之漳江自大庾岭至浈昌一百有一十里陆道谓之大庾岭自浈昌至广州九百有四十里顺流谓之浈江出韶州谓之韶江




　　入蜀记【陆游】
　　六日过荆门十二碚皆髙崕絶壁崭岩突兀则峡中之崄可知矣过碚望五龙及鸡笼山嵯峨正如夏云之奇峯荆门者当以险固得名碚上有石穴正方髙可通人俗谓之荆门则妄也晚至峡州泊至喜亭峡门在唐爲硖州后改爲峡而印文则爲陕州元丰中郎官何洵直建言峡与陜相乱请改铸印文从山事下少府监而监丞欧阳发言湖北之陕州从阜从夹【夹从两入】陜西之陜州从阜从夹【夹从两人】偏旁不同本不相乱恐四方谓少府监官皆不识字当时朝士之议皆是发而卒从洵直言改铸云至喜亭记欧阳公撰黄鲁直书七日见知州叶安行以小舟游西山甘泉寺竹桥石磴甚有幽趣有静练洗心二亭下临江山颇疎豁法堂之右小径数十步至孝妇泉谓姜诗妻厐氏也泉上有厐氏祠然欧阳公不以爲信故其诗曰业祠已废姜祠在事迹难寻楚语讹又此篇首章云江上孤峰蔽绿萝初谓孤峰蒙藤萝耳及至此乃知山下爲绿萝谿也又至汉景帝庙及东山寺景帝不知何以有庙于此欧阳公爲令时有祈雨文在庙中东山寺亦见欧阳公诗距望京门五里寺外一亭临小池有山如屏环之颇佳晚羣集于楚塞楼遍歴尔雅台锦障亭亭前海棠二本亦百年物尔雅台者图经以爲郭景纯注尔雅于此八日过下牢闗夹江千峰万嶂有竞起者有独拔者有崩欲压者有危欲坠者有横裂者有直坼者有凸者有洼者有罅者奇怪不可尽状初冬草木皆青苍不雕西望重山如阙江出其间则所谓下牢谿欧阳公有诗云入峡水渐曲转滩山更多即此也登三游洞蹑石磴二里其崄处不可着脚洞大如三间屋有一穴通人过然阴黑峻崄缭山腹伛偻自岩下至洞前差可行然下临溪潭石壁十余丈水声恐人又一穴后有壁可居钟乳岁久垂地若柱正当穴门上有刻云黄大临弟庭坚同辛纮子大方绍圣二年三月辛亥来游旁石壁上刻云景祐四年七月十日夷陵欧阳永叔下缺一字又云判官丁下又缺数字丁者宝臣也字元珍今丁字下二字亦髣髴可见殊不类元珍字又永叔但曰夷陵不称今洞外溪上又有一崩石偃仆刻云黄庭坚弟叔向子相侄儆同道人唐履来游观辛亥旧题如梦中事也建中靖国元年三月庚寅按鲁直初谪黔南以绍圣二年过此岁在乙亥今云辛亥者误也泊石牌峡石穴中有石宛如老翁持鱼竿状九日过扇子峡重山相掩正如屏风扇疑以此得名登虾蟆碚水品所载第四泉是也虾蟆在山麓临江头鼻吻颔絶类而背脊疱处尤逼真造物之巧有如此者自背上深入得一洞穴石色绿涧泉泠泠有声自洞出垂虾蟆口鼻间成水帘入江是日极寒岩岭有积雪而洞中温然如春碚洞相对稍西有一峯孤起侵云名天柱峰自此山势稍平然江岸皆大石堆积弥望正如濬渠土状晚次黄牛庙山复髙峻村人来卖茶茶如柴枝草叶苦不可口庙灵感神封嘉应保安侯皆绍兴以来制书也其下即无义滩乱石塞中流望之可畏然舟过乃不甚觉葢操舟之妙也传云神佐夏禹治水有功故食于此门左右立小石马庙后丛木似冬青而非叶有黑文类符篆然叶各不同欧诗刻石庙中又有张文忠一赞其词曰壮哉黄牛有大神力辇聚巨石百千万亿劒防齿牙磥硊江侧壅激波涛险不可测威胁舟人骇怖失色刲羊酾酒千载庙食张意似谓神聚石壅流以胁人求祭飨葢过论也夜舟人来告请无击更皷云庙后山中多虎闻皷则出十日早过鹿角虎头史君诸滩水缩已三之二然湍险犹可畏泊城下归州秭归县界也与儿曹步沙上回望正见黄牛峡庙后山如屏风疉嵯峨挿天第四疉上有若牛状其色赤黄前有一人如着帽立者昨日及今早云冒山顶至是始见之因至白沙市慈济院见主僧志坚问地名城下之由云院后有楚故城今尚在因相与访之城在一冈阜上甚小南北有门前临江水对黄牛峡城西北一山蜿蜒回抱山上有伍子胥庙大抵自荆以西子胥庙至多城下多巧石如灵壁湖口之类十一日过达洞滩滩恶乃陆行过滩滩际多奇石五色粲然可爱亦或有文成物象及符书者犹见黄牛峡庙后山太白诗云三朝上黄牛三暮行太迟三朝又三暮不觉鬓成丝欧阳公云朝朝暮暮见黄牛徒使行人过此愁山髙更逺望犹见不是黄牛滞客舟葢谚谓朝见黄牛暮见黄牛一朝一暮黄牛如故故二公皆及之欧阳公自荆渚赴夷陵而有下牢三游及虾蟆碚黄牛庙诗者葢在官时来游也晚泊马肝峡口两山对立修耸摩天略如庐山江岸多石颇碍牵百丈十一日过东滩入马肝峡石壁髙絶处有石下垂如肝故以名峡其旁有狮子岩岩中有一小石蹲踞张颐碧草被之如青狮子泉泠泠自岩中出溪上又有一峯孤起秀丽略如小孤舟晚抵新滩十三日舟上新滩南岸曰官漕【平声】北曰龙门龙门水湍急多暗石官漕差可行故舟率由南上然石多锐易穿船故爲峡中最崄处必空舟乃利往舟人利重载鲜不及也游江渎北庙庙正临龙门下温泉出石隙常不涸一村赖之妇人负木盎汲盎长二尺三足以杓挹水即倒坐旁石束盎于背而去大抵峡中多役妇负物不独水也有妇负酒沽如负水状呼买之长跪以献未嫁者率戴髙二尺同心髻挿银钗多至六只后挿牙梳如手大十四日留驿中晚渡江南登山至江渎南庙有碑前进士曽华旦撰言因山崩石壅爲舟害于是着令自十月至二月禁行舟知归州赵诚闻于朝禁行舟疏凿之而滩害始去皇祐三年也葢江絶于天圣中至是而复通然滩害至今未悉去若乘冬春间水落石出时可并力尽镵去锐石则滩害可除然滩上居民皆利于败舟贱卖板木及滞留货卖或赂石工以爲石不可去须断以必行乃可成又舟之所以败皆失于重载当以大字刻石置驿前则过者必自惩创矣十五日过白狗峡泊舟兴山口肩舆游玉虚洞去江岸五里许隔一溪所谓香溪也源出昭君村水味载水品色碧如黛已度过溪又里余洞门小才袤丈既入则可容数百人宏敞壮丽如入大宫殿中有石成幢盖幡旗芝草竹笋仙人龙虎鸟兽之属千状万态莫不逼真其絶异者东石正圆如日西日半规如月予平生所见岩窦无及者有熙宁中谢师厚岑岩起题名又有陈尧咨所作记叙此洞本末云猎者得之山中云十六日到归州馆于报恩光孝寺距城一里许归之为州才三四百家负卧牛山临江前即人鲊瓮城中无尺寸土滩声常如暴风雨至隔江有楚王城亦山谷间然地比归州差平或云楚始封于此山海经夏启封孟除于丹阳城郭璞注云在秭归县南疑即此也然史记成王封熊绎于丹阳裴骃乃云在枝江县未详孰是十七日羣集于望洋堂玩芳亭亦皆沙石荦确之地十九日访宋玉宅在秭归县之东今为酒家旧有石刻宋玉宅三字近以郡人避太守家讳去之可惜也二十日早离归州出巫峡门过天庆观少留观唐天寳元年碑载明皇梦老子事巴东太守刘瑫所立字画颇清逸碑侧题当时郡官吏胥姓名字亦佳又有周显德中荆南判官孙光宪爲知归州髙从譲所立碑从譲葢南平王家子弟光宪亦知名国史有事迹葢五代时归峡皆隶荆渚也殿前有栢数百年物观下即叱滩乱石无数饭于灵泉寺遂登舟过业滩亦名滩也水落舟轻俄顷遂过二十一日舟中望石门闗仅通一人行天下至险也晚泊巴东县江山雄丽大胜秭归但井邑极萧条邑中才百余户自令廨而下皆茅茨谒冦莱公祠堂登秋风亭临江山遂登双栢堂下旧有莱公所植柏今已槁死然南山重复秀丽可爱白云亭则天下幽奇絶境羣山环拥层出间见古木森然往往二三百年物栏外双瀑泻石涧中跳珠溅玉冷入肌骨其下是爲慈溪奔流与江防予自吴入楚行五千余里过十五州亭榭之胜无如白云者而正在县廨防事之后二十二日发巴东山益奇怪有夫子洞者一窦在峭壁絶髙处人迹所不可至然髣髴若有栏楯不知所谓夫子者何也过三分泉自山窦中出止两俗云三有年两沠中熟一或絶流饥馑泊疲石二十三日过巫山凝真观谒妙用真人祠真人即世所谓巫山神女也祠正对巫山峯峦上入霄汉山脚直挿江中议者谓太华衡庐皆无此奇然十二峯者不可悉见所见八九峯惟神女峰最爲纎丽奇峭宜爲仙真所托祝史云每八月十五夜月明时有丝竹之音往来峰顶上峰顶上猿皆鸣达旦方渐止庙后山半有石坛平旷传云夏禹见神女授符书于此坛上观十二峯宛如屏障是日天宇晴霁四顾无纎翳惟神女峰上有白云数片如鸾鹤翔舞徘徊久之不散亦可异也祠旧有鸟数百送迎客舟自唐幽州刺史李贻诗已云羣乌幸胙余矣近乾道元年忽不至今絶无一乌不知其故泊清水洞洞极深后门自山后出黮闇水流其中鲜能入者岁旱祈雨颇应二十四日早抵巫山县在峡中亦壮县也市井胜归峡二郡隔江南陵山极髙大有路如线盘屈至絶顶谓之一百八盘葢施州正路黄鲁直诗云一百八盘擕手上至今归梦绕羊肠即谓此也县廨有故铁盆底锐似半瓮状极坚厚铭在其中葢汉永平中物也缺处铁色光黑如佳漆字画淳质可爱玩有石刻鲁直作盆记大略言建中靖国元年予弟叔向自涪陵尉摄县事予起戎州来寓县廨此盆旧以种莲余洗涤乃见字云游楚故离宫俗谓之细腰宫有一池皆当时宫中燕游之地今堙没略尽矣三面皆荒山南望江山奇丽又有将军墓东晋人也一碑在墓后跌陷入地碑倾前欲压字才半存二十六日入瞿唐峡两壁对耸上入霄汉其平如削成仰视天如疋练然水已落峡中平如油盎过圣姥泉葢石上一罅人大呼于旁则泉出屡呼则屡出可怪也晚至瞿唐闗唐故防州与白帝城相连杜诗云白帝防州各异城葢言难辨也闗西门正对灔滪堆堆碎石积成出水数十丈土人云方夏秋水涨时水又髙于堆数十丈入谒白帝庙气象甚古松柏皆数百年物有数碑皆孟蜀时立庭中石笋有黄鲁直建中靖国元年题字又有越公堂隋杨素所创少陵爲赋诗者已毁近所筑亦宏壮自闗而东即东屯少陵故居也二十七日早至防州州在山麓沙上所谓鱼腹永安宫也今爲州仓而州治在宫西北甘夫人墓西南景德中转运使丁谓薛顔所徙比白帝颇平旷然失闗险无复形势在瀼之西故一曰瀼西土人谓山间之流通江者曰瀼云州东南有八阵碛孔明之遗迹碎石行列如引绳每岁江涨碛上来数十丈比退阵石如故







　　揽辔录【范成大】
　　乾道六年闰五月戊子成大被命以资政殿大学士与崇信军节度使康谞为奉使大金国信使副六月甲子出国门八月戊午度淮金遣尚书兵部郎中田彦臯行侍御史完顔德温爲接伴使副皆带银牌金法出使者必带牌有金银木之别上有金国书准勑急递字及阿固达花押宣差者所至视三品朝防差者视五品庚申过虞姬墓墓在路左双石门出藂草间往来观者成蹊甲子至南京金改爲归德府过雷万春墓环以小墙额曰忠孝雷公之墓西门外南望有宋玉台及张巡许逺庙世称双庙睢阳人又谓之双王庙丙寅过雍丘县二十里过空桑世传伊尹生于此一里过伊尹墓道左有砖堠石刻云汤相伊尹之墓过陈留县县有留侯庙西门外十里孟庄有孟姜女庙丁卯过东御园即宜春苑也頽垣荒草而已二里至东京金改爲南京入新宋门即朝阳门也金改曰仁门弥望悉荒墟入旧宋门即丽景门也金改爲賔矅门过大相国寺倾檐缺壁无复旧观横入东御廊门絶北驰道出西御廊门过交钞所交钞所者金本无钱惟王亮尝一铸正隆钱絶不多余悉用中国旧钱又不欲留钱于河南故仿中国楮币于汴京置局造官会谓之交钞拟见钱行使而阴收铜钱悉运而北过河即用见钱不用钞钞文曰南京交钞所准户部符尚书省批降检会昨奏南京置局印造一贯至二贯例交钞许人纳钱给钞河南路官私作见钱流转若赴库支给即时给付每贯输工墨钱五十文七年纳换别给钱以七十爲陌僞造者处斩偿钱三百千前后有户部管当令史干当官交钞库使副书押四围画云鹤爲饰焉入都亭驿歇泊旧京自城破后创痍不复炀王亮徙居燕山始以爲南都独崇饰宫阙比旧加壮丽民间荒残自若新城内大抵皆墟至有犁爲田处旧城内市肆皆茍完而已四望时见楼阁峥嵘皆旧宫观寺宇无不頽毁民亦久习其俗态度嗜好与之俱化最甚者衣装之制尽改革矣自过淮已北皆然而京师尤甚惟妇人之服不甚改而戴冠者甚少多绾髻贵人家即用珠珑璁冐之谓之方髻庚午出驿循东御廊百七十余间有面西櫺星门大街直东出旧景灵东宫也过櫺星门侧望端门旧宣德楼也金改爲承天门五门如画两傍左右升龙门东至西角楼转东逾匙头街御廊对皇城俱东出廊可二百许间过左掖门至皇城东角楼廊亦如画出樊楼街转土市马行街出封丘门即安逺门也金改爲元武门门西金水河旧交城曲江之处河中卧石礧磈皆艮岳所溃过药市桥街蕃衍宅龙德宫撷芳撷景二园楼观俱存撷芳中喜春堂犹岿然所谓八滴水阁者使属官吏望者皆殒涕不自禁也今以爲上林胜宫过清辉桥出新封丘门旧景阳门也金改爲柔逺馆壬申过伏道有扁鹊墓墓上有幡竿人传云四傍土可以爲药或于土中得小圎黑褐色亦可以治病伏道艾医家最贵之十里即汤阴县也癸卯过河河上有羑里城四垣俨然居民林木满其中过相州市有秦楼翠楼康乐楼月白风清楼皆旗亭也秦楼有一妇衣金缕鹅黄大油袍金缕紫勒帛褰帘吴语云是宗室女郡守家也遗黎往往垂涕嗟愤指使人云此中华佛国人也老姬跪拜者尤多昼锦堂尚存今尝更修饰之过漳河入曹操讲武城周遭十数里城外有操疑塜七十二散在数里间传云操塜正在古寺中髙飜墓在道傍碑云魏侍中黄钺大尉录尚书事渤海髙公飜墓飜字飞爵事不见于史甲戌过台城镇故城延袤数十里城中有灵台坡陁邯郸人春时倾城出祭赵王歌舞台上城傍有廉颇蔺相如墓三十里至邯郸县墙外居民以长竿磔白犬悬其首别一竿防茅浸酒揭于上云金国人用以祭天祷病甲子过河六十里至柏乡县县人云沙河直东有尧山县古尧山也尧葬焉有放勲庙乙酉过良乡县是日大风几拔木接伴吏云此谓之信风使人逺来此风先报使入城也丙戌止燕山城外燕賔馆燕毕与馆伴使副并马行栁堤缘城过新石桥中以杈子隔絶道左边过桥入丰宜门即外城门也过石玉桥石色如玉桥上分三道皆以阑楯隔之雕刻极工中爲御路亦防以杈子两傍有小亭中有碑曰龙津桥入宣阳门金书额两头有小四角亭即登门路也楼下分三门中门爲御路常阖皆画龙两傍门通行皆画凤入门北望其阙由西御廊首转西至会同馆戊子早入见上马出馆复循西御廊至横道至东御廊首转北循檐行几二百间廊分三节每节一门路东出第一门通街第二门通毬第三门通太庙庙中有楼将至宫城廊即东转又百许间其西亦有三门但不知所通何处望之皆民居东西廊中驰道甚濶两傍有沟沟上植栁两廊屋脊皆覆以青琉璃瓦宫阙门户即纯用之驰道之北即端门十一间曰应天之门旧尝名通天亦开两挟有楼如左右升龙之制东西两角楼每楼次第攒三檐与挟楼皆极工巧端门之内有左右翔龙门日华月华门前殿曰大安殿使人入左掖门直北循大安殿东廊后壁行入敷德门自侧门入又东北行直东有殿宇门曰东宫墙内亭观甚多直北面南列三门中曰集英门云是故寿康殿母后所居西曰会通门自会通东小门北入承明门又北则昭庆门东则集禧门尚书省在门外又西则有右嘉会门四门正相对入右嘉会门门有楼与左嘉会门相对即大安殿后门之后至幕次有顷入宣明门即常朝后殿门也门内庭中列衞士二百许人贴金双凤幞头团花红锦衫散手立入仁政门葢隔门也至仁政殿下大花氊可半庭中团双凤两傍各有朶殿朶殿之上两髙楼曰东西上阁门两傍悉有帘幙中有甲士东西御廊循檐各列甲士东立者红茸甲金纒杆枪黄旗画青龙西立者碧茸甲金纒杆枪白旗画黄龙直至殿下皆然惟立于门下者皂袍持弓矢殿两阶立仪物幢节之属如道士醮坛威仪之类使人由殿下东行上东阶却转南由露台北行入殿金主幞头红袍玉带坐七宝榻背有龙水大屏风四壁帟幕皆红绣龙拱斗皆有绣衣两楹间各有焚香大金狮借地铺礼佛毯满一殿两傍玉带金鱼有金带金鱼者各十四五人相对列立遥望前后大殿屋崛起处甚多制度不经工巧无遗力所谓穷奢极侈者也











　　骖鸾录【范成大】
　　石湖居士以乾道壬辰十二月七日发吴郡帅广西泊舟姑苏馆十七日至湖州十九日游北山石林乘轻舟十里余登篮舆小憩牛氏岁寒堂自此入山松桂深茂幽絶无尘事过大岭乃至石林则栋宇倾頽两廊尽拆去成菜畦矣正堂无恙亦有旧牀榻在凝尘中堂正面十山髙峰层峦空翠照衣袂略似上天竺白云堂所见而加雄尊自堂西过二小亭佳石错立道周至西岩石益奇而多有小堂曰承诏叶公自玉堂归守先陇经始之初剏有此堂后以天官召还受命于此因以爲志焉其旁登髙有罗汉岩石状怪诡皆嵌空装缀巧过防劖自西岩回步至东岩石之髙壮礧碕又过西岩小亭亦頽矣叶公好石力剔山骨森然发露若林而开径于石间亦有自他所移徙置道旁以补缺空者方公著书译经于堂上四方学士闻风仰之如璇玑景星语石林所在又如仙都道山欲至不可得葢棺未几而其家不能守委而弃之灌莽丛薄间游子相与徘徊叹息不能去或谓此地离人太逺岑蔚荒虚非大官部曲众多者难久处又云公没后山鬼抢攘暮夜与人错行妇子不能安室故诸郎去之云出石林饭旌善寺叶氏坟祠也霅川有两玲珑山石林爲大玲珑又有小玲珑在长兴县界路口闻其山尤胜小玲珑今属沈氏沈氏之父死二子幼方检校于官此山石色微黄而更奇古一丘在空中洞穴十数皆旁相通贯故名玲珑泉声泻坏嶝中窈如深谷堂前小池石如马虺隤其中池后山屏上洗出之石襞积嵌岩巧怪万状缺罅清泉渟丛桂覆其上亭馆既无人居亦渐荒废霅川特无好事者能损厚资买之沈氏虽不得山亦足以豪矣杜牧之所游玲珑即石林是也小玲珑晚出而加胜由沈家步登舟回至城下一鼓后矣二十一日宿德清县泊舟左顾亭孔愉放处也庭前两大枯木可千年而挺立不朽德清古之余不地今孔侯墓庙在焉庙居墓前与其夫人像皆盘膝坐二十三日宿余杭县苕溪馆二十八日宿富阳县三十日发富阳雪满千山江色沉碧夜小霁风急寒甚披使北时所作锦袍戴氊帽坐船头纵观不胜清絶剡溪夜泛景物未必过此晚宿严州桐庐县癸巳岁正月一日巳午间至钓台率家人子登台讲元正礼谒三先生祠登絶顶扫雪平石上诸山缟然冻云不开境过清矣臧获亦贪殊景皆忍寒犯滑来登始予自绍兴己夘岁以新安户曹沿檄来始识钓台题诗壁间后十年以括苍假守被召复至自和二篇及今又四年葢三过焉复自和三篇薄宦区区如此岂惟愧羊裘公见篙师滩子惭顔亦厚二日至严州泊定川馆七日至兰溪泊澄江馆九日至婺州泊金华驿十二日宿龙游县龙丘驿十三日至衢州十八日过常山县十九日宿信州玉山县玉川驿二十五日过弋阳县二十六日过贵溪县二十七日过饶州安仁县二十八日至余干县闰月一日宿邬子口邬子者鄱阳湖尾也名爲盗区非便风张帆及有船伴不可过四日至隆兴府泊南浦亭五日登滕王阁其故址甚侈今但于城上作大堂耳十一日过丰城县十二日宿临江军十六日宿新喻县十七日宿分宜县十八日至袁州闻仰山之胜久矣去城虽逺特往游之二十五里先至季惠庙庙祠兄弟二王不血食其神龙也旧传二龙昔居仰山中以其地施仰山祖师迁居于此庙有阳氏神称吴时加封司徒竹册尚存又称保大元年余向居乡得吴江村寺石幢所记亦以保大纪年葢钱氏有浙时或尝用杨氏正朔此二证爲甚确也出庙三十里至仰山履乔松之磴甚危岭阪之间皆田层层而上至顶名梯田晚出山复入袁州二十六日宿萍乡县萍实驿人以此地爲楚王得萍实之地然去大江逺非是三十日宿潭州醴陵县二月三日泛湘江七日宿衡山县十二日至衡州北行冈陇将尽忽一峰特起如大矶浸江中蒸水自邵阳来绕其左潇湘自桂林零陵来绕其右而皆会于合江亭之前并爲一水以东去石鼓雄踞要会大畧如春秋霸主号令诸侯勤王蒸湘如兄弟同奔来会禀命载书乃同轨以朝宗葢其形胜如此十五日舍舟遵陆登回鴈峰十八日宿永州祁阳县十九日游浯溪浯溪近山石涧也喷薄有声流出江中临石崖数壁才髙寻丈中兴颂在最大一壁碑之上余石无几所谓石天齐者说者谓或是天然整齐之义二十日渡湘水即至愚溪二十六日入桂林界有大石表跨官道榜曰广南西路家人举头惊咤以爲何爲至于此也二十八日至灵州县又六十里至八桂堂桂林北城之外圃也未至桂林二三里泊八桂堂旬日三月十日入城交府事郡治前后万峰环列与天无际按桂林自唐以来以山川竒秀称韩文公虽不到然在潮熟闻之故诗有参天带水翠羽黄柑之语末句乃曰飞鸾不暇骖葢歆羡之如此故余行记以骖鸾名之若其风土之详则有桂海虞衡志焉

　　吴船录【范成大】
　　石湖居士以淳熙丁酉岁五月二十九日戊辰离成都泊舟合江亭下合江者乃岷山江别自永康流入成都又彭蜀诸郡水皆合于此以下新津绿野平林烟水清逺极似江南风景亭之上曰芳华楼前后植梅甚多蜀人入吴者皆自此登舟其左则万里桥诸葛孔明送费袆使吴曰万里之行始于此后人因以名桥杜子美诗曰门泊东吴万里船正爲吴人设余在郡时每出东都过此桥辄爲慨然六月己巳朔发家属舟下睂州彭山县泊单骑转城过东北门又转而西自侍郎堤西走岷山道中五十里至郫观者塞途严籹盛饰帟幕相望葢自来无制帅行此路者庚午至永康军崇德庙在军城西门外秦太守李氷父子庙食处也辛未登城西楼其下岷江对江即岷山最近者曰青城其尤大者曰大面山大面之后皆西【阙】山矣西门名玉垒闗将至青城当再渡绳桥每桥长百二十丈分爲五架桥之广十二绳相继排连上布竹笆钻立大木数十于江沙中辇石固其根每数木作一架挂桥于半空大风过之掀举幡幡然大略如鱼人晒网染家晾彩帛之状又须舍舆疾步稍从容则震掉不可行望者皆失色郡人云稍迂数里有白石渡可以船济然极湍险也晚至青城山曰宝仙九空洞天夜宿丈人观观在丈人峯下防峙如屏观之台殿筑于岩腹丈人峯自唐以来号五岳丈人储福定命真君传记略云真君姓甯名封与黄帝同时帝从之问龙蹻飞行之道本朝赐名会庆建兔宫癸酉自丈人观西登山五里至上清宫宫在最髙峰之颠以板阁挿石作堂殿下视丈人峰如墙堵耳岷山数百峰悉在防槛之下如翠浪起伏势皆东倾一轩对大面山更上六十里有夷坦道曰芙蓉坪道人于彼种芎非留旬日不可登且涉入夷界虽羽衣辈亦罕到此雪山三峯烂银珠玉闯出大面后雪山在西域去此不知几万里而了然可见则其峻极可知上清之游真天下伟观哉夜有灯出此山以千百数谓之圣灯圣灯所至多有说者不能决或云古人所藏丹药之光或草木之灵者亦有光或有谓神龙山鬼所作其深信者则以爲先圣之所设化也甲戌下五里复至丈人观二十里早顿长生观范长生得道处也乙亥十五里发青城县丙子二十里早顿周家庄十里至蜀州郡圃内西湖极广芦花正盛呼湖船泛之系缆修竹古木间景物甚野爲西州胜处湖中多小菱可食蜀无菱至此始见之丁丑三十里早顿江源县四十里宿新津县成都及此郡送客毕会邑中借居僦舍皆满市人以爲盛成都万里桥下之江与岷正流于此戊寅爲送客住一日饭罢发遣令各归留者尚十五六己夘以小舟至彭山与孥累船会即解维午后至睂州城外江即玻瓈江也冬时水色如此方夏潦怒涛涨皆黄流耳辛巳招送客燕于睂馆与叙别壬午发睂州六十里午后至中岩号西川林泉最佳处相传爲第五罗汉诘矩那道又爲老慈姥龙所居凡五里至慈姥岩岩前即寺也甲申早出山至嘉定日未晡自睂至嘉百二十里中岩其半涂也乙酉泊嘉州壬寅食后发嘉州仅行二十里至王波渡宿蜀中称尊老者爲波祖及外祖皆曰波又曰有所谓天波日波月波雷波者皆尊之之称此王波葢王老或王翁也宋景文尝辨之谓当作皤字鲁直贬涪州别驾自号涪皤或从其俗云癸卯发王波渡四十里至罗汉镇百里至犍爲县过县三十里至下坝宿甲辰发下坝百里至宣化县百二十里至叙州才亭午叙古戎州也山谷当谪叙居小寺中号大死庵后人遂作祠堂乙巳发叙州十五里广南江来合大江通百二十里至南溪县四十里至江安县百二十里至泸州方申时近城有渡泸亭不知诸葛孔明的从何处渡或云叙正对马湖江马湖入诸夷路也当自此渡戊申发泸州百二十里至合江县己酉发合江二百四十里至恭州江津县二十里过渔洞宿泥培村庚戌发泥培村六十里至恭州自此入峡路大抵西川至东川风土已不同至峡益陋矣辛亥恭州嘉陵江自利阆果合等州来合大江百四十里至乐温县蒲氏墨旧出此县大韶死久矣其族犹卖墨不复能佳亦以价日贱故也七十里至涪州排亭之前波涛大汹淖如屋不可捎船过州入黔江泊此水自黔来合大江江怒涛水色黄浊黔江乃清冷如玻璃其下悉是石底自成都登舟至此始见清江涪虽不与蕃部杂居旧亦蛮俗号爲四种人者谓华人巴人及廪君与盘瓠之种也壬子发涪州百二十里至丰都县数十里至竹平宿癸丑发竹平七十里至忠州百十里至万州宿甲寅发万州六十里至开江口水自开建来合大江四十里至下岩四十里至云安军又十余里风作水涌泊舟宿乙卯行百四十里至防州余前年入蜀以重午至防鱼复方涨八阵在水中今来水更过六十四蕝不复得见颇有遗恨峡江水性大恶饮辄生瘿妇人尤不能免前过此时婢子辈汲江而饮数日后发热一再宿项胫肿起十余人悉然至西川月余方渐消散丙午泊防州早遣视瞿塘水仅能没灔滪之顶盘涡撒出其上谓之灔滪撒发人云水势如马尚不可下况撒发邪是夜水忽骤涨渰及排亭及明走视灔滪则已在五丈已下或可以侥幸入峡而防人尤难之丁巳水复涨遂决解维十五里至瞿塘口水平如席独灔滪之顶犹涡文瀺灂舟拂其上以过摇橹者皆汗手死心面无人色葢天下至险之地行路极危之时旁观者莫不神惊余在舟中一切付之自然不暇他问据胡床坐招头处任其荡漾每一舟入峡数里后舟发方续水势急怒恐猝相遇不可解折也帅司遣卒执一旗次第立山下上一舟平安则簸旗以招后舟旧图经云灔滪大如朴瞿塘不可触灔滪大如马瞿塘不可下此俗传灔滪大如象瞿塘不可上葢非是也后人立石辨之甚详峡中两防髙岩峻壁斧凿之痕皴皴然而黑石滩最号险恶两山束江骤起水势不能平余来水势适平俗所谓茶槽者又水大涨渰没草木谓之青草齐则诸滩之上水寛少浪可以犯之余之来此未能尽漫草木但多草根齐亦不可涉然犯难而行不可回首也十五里至大溪口水稍濶亦差逺防峡之险纡矣七十里至巫山县宿县人云昨日水大涨灔滪恰在船底故可下防峡巫峡则不然却须水退十丈乃可是夕水骤退数丈同行者皆有喜色戊午乘水退下巫峡滩泷稠险濆淖洄洑其危又过防峡三十五里至神女庙庙前滩尤汹怒十二峯俱在北岸前后映带不能足其数十二峰皆有名不甚切事不足录所谓阳台髙唐观在来鹤峰上亦未必是神女之事据宋玉赋本以讽襄王后世不察一切以儿女子防之今庙中石刻引庸城记瑶姬西王母之女称云华夫人助禹令鬼神斩石疏波有功见纪今封妙用真人庙额曰凝真观庙前有驯鸦客舟将来则迓于数里外舟过亦送数里土人谓之神鸦二十里至东奔滩髙浪大涡巨艑掀舞不当一槁叶或爲涡所使如磨之旋三老挽招竿叫呼力争以出涡二十里过巴东县九十里至归州未至州数里曰叱滩其险又过东奔连接新城下大滩曰人鲊瓮己未泊归州八月戊辰朔发归州五里至白狗滩三十里至新滩此滩名豪三峡八十里至黄牛峡上有沼川庙黄牛之神也亦云助禹疏川者庙皆大峯峻壁壁有黄迹如牛上一墨迹如人牵之云此其神也顺而下流黄牛峡尽则爲扇子峡过此尽峡中滩矣三十里得南岸则尽平地曰平善坝舟出峡至是人皆相庆如更生舟师篙工皆有犒赐己巳发平善坝三十里至峡州登至喜亭亭弊甚不称醉翁之记百四十里至杨木寨宿庚午发杨木寨八十里至江陵之枝江县四十里至松滋县二百一十里至荆州南之沙头乙亥移舟出大江宿江渎庙前丙子发江渎庙七十里至公安县百二十五里至石首县丁丑发石首百七十里至鲁家洑自此至鄂渚有两涂一路遵大江过岳阳及临湘嘉鱼二县经岳阳通洞庭波浪连天有风即不可行故客舟多避之一路自鲁家洑入纯纯者江旁支流如海之神防其广仅通舟不畏风浪两岸皆多芦荻时时有人家但支港通诸小湖故爲盗区自鲁家洑避大江入纯月明行三十里宿戊寅己卯皆行纯中庚辰行过所谓百里荒者皆湖泺茭芦不复有人迹巨盗之所出没也壬午行不止辰出大江午至鄂渚泊鹦鹉洲前己丑解维小泊汉口午后风息通行百八十里至三江口宿三江口之名所在皆有凡水参会处皆称之庚寅发三江口辰时抵赤壁泊黄州临皋亭下辛巳发黄州四十里过巴州河通行二百三十里至桐木沟宿壬辰发桐木沟八十里至马头宿癸巳发马头百二十五里至江州泊琵琶亭前戊戌发江州回望庐山渐东过湖口望大孤如道士冠立碧波万顷中亦奇观也九十里至交石夹宿己亥发交石夹东望孤山如艾炷澎浪矶在其南风起浪作食顷通行八十里宿庚子风未止强移舟数里至马当对岸小港中泊辛丑风少缓移舟五六里至波斯夹中泊癸卯发波斯夹行几三百里至长风洑下口宿甲辰发长风洑百里午至池州十数里风作泊清溪口戊申发清溪宿长沙己酉发长沙入夹行晚泊太平州辛亥发太平州壬子至建康府泊赏心亭下丙辰发建康丁巳泊长芦襆被宿寺中此爲达磨一苇浮渡处戊午至州己未至镇江府壬戌买小舟发镇江久去江浙奔走川广乍入舴艋萧然有渔钓旧想不知其身之自天来归也甲子至常州丙寅发常州平江亲戚故旧来相迎迓者陆续于道恍如隔世焉冬十一月丁卯朔雨中放舟行戊辰未至浒墅十里泊己巳入盘门





　　泛舟录【周必大】
　　三月乙丑乘便风渡湖渰达宜兴妇家来迎方知外舅以二月十九日不禄四月戊辰朔癸酉地理僧净如来乙亥邑中迎社颇盛云周孝侯生日也癸未早仲寜仲贤过善权设水陆斋约同登舟风水俱逆其行甚缓晡时掠桐渚晚望杨氏坟庵颇壮丽由小港登焉方坟阙角僣侈非度自此至寺才数里乃肩舆以行过离墨山最髙或谓与善权通号离墨云稍前即董山囤碑在焉欲上而日已落径入善权勑额曰广教而龙图阁待制傅楫兴化人尝爲徽宗端邸宫僚既死援王陶例未至执政特赐功德院而不改广敎之额楫墓在寺侧其羣从亦有依寺而居者按旧碑寺本齐武帝赎祝英台庄所置山东北有石坛号九斗坛世传梁武帝祷雨于此会昌废寺田产归钟离寺咸通八年凤翔节度使李蠙奏云臣大和中尝肄业此寺崖洞有白龙之异愿以已俸赎田复旧诏可之其碑并蠙诗尚存仍画像以祀南唐时尝爲道观后主复爲寺宣政间傅氏子狗时又请爲崇道观建炎间复旧单氏图经云殿屋乃庐州刺史张崇造寺多唐人题名今独干符以来塑像役人姓名班班可考殿柱上有雷部鬼书曰骆审火者一谢钧火者二字皆倒书于柱视之不见所谓唐匠姓名及骆审火字其谢钧火入木寸余又有诗米等字皆遒劲可爱客馆崖石竒秀潴水爲池颇立亭宇于其上壁间有元丰甲子秋九月彭城刘彛执中夜宿寺中追怀陈襄述古诗云精识世所稀友道古难有伊人虽云亡遗德不可朽尝厌石渠游是邦爰出守浚河纳湖波股活畎亩学宫啓城隅涂人或薪槱既富而敎之薄俗适忠厚矧予平生时昬弱赖磨揉共颐姬孔微肯出皋稷后醇源浩罔涯实行靡容茍犹其老崖阿寂寞待同扣天乎夺大成旅葬宜兴阜我未薙荆榛雨泪滴杯酒恸哭起秋风落叶纷林薮永怀三益思语报乏琼玖愿子生人间世世笃亲友古人于交游情谊葢如此述古墓去寺十余里甲申晴宜兴人谓尧时夏雨甲申而致九年之水故甚畏之早同仲贤仲宁地理僧净如过丁墅卜地去寺约二十里饭于吴寺丞庵回至怀相坞入吴秀才庵少休天气骤热将至善权由傅公神道绕寺后访二洞约行里余度小岭乃至焉干洞在上有大石当户其四周髣髴数叠墙宝葢下垂鹅管悬缀有塩堆米堆惟肖视张公洞差小然亦可容千人水洞在干洞之下水自山出未至洞口披石斗泻滙而爲湫细流入洞洞中石田皆成疆畔每丘才盈尺髙髙下下水满其中石文蹙成花草如雕镌者陈述古诗云阴阳融结此山川便有塩堆与石田风俗每来占水旱却疑干洞有神仙注谓干洞中有塩米堆石田数坵乡人岁时祷祈以占水旱若田中有水则爲丰年之兆又诗云水洞深无百尺泉白龙腾蛰已多年谁知此物能云雨常济山南万顷田注谓图经云水洞中有泉大旱不竭常有云气升腾太和中白龙出于洞中予观石田在水洞而述古乃言于干洞不知何故白龙即李蠙所见者水既入洞即伏流达寺中昨日所游崖石亭宇正临其上时有四足鮎鱼出游村夫或击而食之今日僮仆辈亦有见之者水由寺而出灌溉之利逺矣游洞毕回视傅公冢乃归寺在宜兴西南陆行四十里舟行六七十里张舜民南迁时过黄州闻东坡云近获一鱼似鮎而有四足能履地而行或云鲵鱼也乙酉早肩舆二三里至董山按三国志金陵实录孙皓因国山有石自立遣司空董朝太常周处封禅刻石埋银龙铜马于其下其石如囤故俗呼囤碑山髙数十丈与徐宗策杖同登碑字三面可辨惟东向皆剥裂糢糊葢无屋以芘之也俗呼董山谓董朝也碑词载所遣官姓名而无周处史氏误矣前长老法济参斋罢登舟归邑初行十里四望尘沙涨天既入湖渰西北风大作浪涌舟驶逼暮到家庚寅大风而晴早同仲宁仲贤如师再出南门卜地一里许曰画店二三里曰山门葢自此入山地南来诸山聚于阳羡界太湖而止对县治号铜棺山【一曰君山】尤雄拔故此邑多富贵之家壬辰早约庄德迈饭讫泛舟数里至言村访胡茂老松年枢密旧居有堂榜曰万幅平逺邑人第呼横山堂堂去湖渰才百余步湖外峯峦横陈又其外逺山如屏方茂老所筑时陆艺花木水植荷莲死才二十一年皆湮废不治而第宅頽坏予甲戌岁尝与外舅具舟欲来大风而止今日亦遇风雨甲午早同仲寜仲贤净如出南门过横涧入袁氏庵观地投宿洞灵观知观邵惟道字集虚极有干才支倾补弊观遂复兴登张公洞中路回望太湖宜筑小亭焉山非甚大而洞极广葢一山皆空耳其间肖像不一而数柱若擎之者乙未早过湖洑镇跨溪有桥号侍郎桥或曰谓陆希声而图志颇疑其称呼不相应也饭于金沙寺登颐山访讲易台酌潜虬泉皆希声遗迹也寺有岳飞己酉岁留题刻石词甚壮游李福坟庵即李显忠斩之者入镇中观潜泉仲宁兄弟同净如过山中观地予乃与道士王见志字全隐者游惠氏南园久之过北园仲宁兄弟至遂买舟泛湖洑而归两防多朱藤故号罨画溪歴唐贡山净如云唐贡茶之社也又过冡山蠡湖甲夜抵邑中
  </div>
  <div class="pagination">
   <a href="说郛_page304.html">
    上一页
   </a>
   <span>
    ...
   </span>
   <a href="说郛_page300.html">
    300
   </a>
   <a href="说郛_page301.html">
    301
   </a>
   <a href="说郛_page302.html">
    302
   </a>
   <a href="说郛_page303.html">
    303
   </a>
   <a href="说郛_page304.html">
    304
   </a>
   <span class="current-page">
    305
   </span>
   <a href="说郛_page306.html">
    306
   </a>
   <a href="说郛_page307.html">
    307
   </a>
   <a href="说郛_page308.html">
    308
   </a>
   <a href="说郛_page309.html">
    309
   </a>
   <a href="说郛_page310.html">
    310
   </a>
   <span>
    ...
   </span>
   <a href="说郛_page306.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
