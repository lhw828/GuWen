<!DOCTYPE html>
<html>
<head>
    <meta charset="UTF-8">
    <title>里乘 - 第 10 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>里乘 - 第 10 页/共 12 页</h1>
    <div class="content">　　再议，杜妹抵之曰：“汝始终不免固执！科名迟早难定，吾侄乡荐已属侥幸，人生能得几回侥幸？青春几何，何忍令其孤负耶！”卢不得已，准其亲迎。杜夫妻大喜，遂涓吉为两人毕姻。同里有周生、韦生者，皆名诸生。以杜藏书多，皆幞被下榻其家，与有美同窗肄业，意气相得。周生是科亦登副车，情谊益洽。吉期当九月下旬，杪秋天气，已凉未寒。届期，周生窃语韦生曰：“有美与慧娟天生嘉耦，得谐琴瑟，煞费周折，当此良辰定情，不知若何欢洽。我两人当设法侦听，以快所闻。”韦曰：“唯唯，是不难，青庐上是藏书之楼，我与尔预伏楼上，大好侦听。”正窃议间，适有美在屏后闻之，点首匿笑，默筹预防之法。先是，有美之乳母朱媪，有子曰阿笨，游惰无赖，酷嗜赌博，负辄盗杜家物，典鬻以偿赌逋。有美亲迎，铺张务极奢华，慧娟周卢爱女，妆奁亦颇壮观。杜素恶阿笨行止不端，患其盗物，戒阍者不许入门。阿笨果早萌胠箧之念，以杜家不许入门，心益衔之。是日，新娘下舆，观者如堵，阿笨在人丛中慁上书楼，计俟人静，蹈隙行事。漏二下，宾客甫散。有美脱去冠服，将次就寝，蓦忆日间周生言———欲觇二人所为，以博一笑，乃蹑足轻步上楼。于时，残月初升，阿笨正凭栏凝眺，有美窥之，以为必是周生，悄从背后出两手于面，反掩其目。阿笨固强有力，意有美特来己，既惊且恨，急回身，紧抱有美颈而扼其喉，须臾气绝，倒卧楼上。时慧娟坐帏中，方命伴媪出具汤沐更衣，见有美蹑足上楼，不知何意；俄闻楼上窸窣作响，心甚讶之。阿笨见有美已死，陡起恶念，欲犯慧娟，爰脱衣履塞藏书箱下，将有美短褐靴褫下自着之，大步下楼，知新娘在帏中，亟吹灭双烛入帏，遽抱慧娟求欢。慧娟念有美平日温存，何忽狂暴？况两人逑好不易，今幸觌面，无数款曲，合当絮诉，何将烛吹灭，得勿有所不慊耶？心殊不快。阿笨近身，遂极力撑拒。阿笨知难强合，急探手脱去慧娟两腕缠臂金，并摸索头上簪珥等物，慧娟益复骇异。适伴媪秉烛携沐汤进房，阿笨恐被人窥破形迹，急以袖掩面，夺门越墙而遁。伴媪不知谁何，大惊，急燃双烛，搴帏见慧娟披发汗喘，神魂不定，叩问所以，慧娟备诉顷间情状。方共诧愕，忽闻楼上欷歔有声，命伴媪烛之，则见有美赤身卧楼上，吁息不已，盖扼喉一时气绝，须臾气复流行，故得再生，然暴苏身体绵软，猝难起立。伴媪另取衣履着之，缓缓扶掖下楼，偃卧绣榻，默不一语。慧娟情不能忍，急腼腆傍身，低问所苦，有美自指其喉，摇手令其勿语。慧娟莫喻其故，只得怏怏对镜，绾发添妆以待。延至五更，有美甫能起坐出声。彼此各述所见，互相慨叹。有美以为素待周生不薄，何竟如此恶作剧？继念虽劫去钗珥等物，犹幸慧娟不为所欺，又复转怒为喜。然变出意外，气血究难骤舒，竟体疼痛，未免良宵虚度矣。是夜客散，周生以中酒酣卧斋中，韦生以周生既醉，遂独自归家。及周生酒醒，见韦生已归，趁月色甚明，亦踉跄归家，将出大门，会司阍者起溺，见周生暮夜短衣着靴，仓皇径去，形迹可疑。诘旦，举室喧传昨夜之事，证以司阍所见，佥谓必周生无疑。杜固长者，以慧娟幸不受辱，又不欲暴人之过，遍戒家人，秘勿播扬。不图卢某闻之，勃然大怒，特造杜面数其讳盗之罪，且言周系名士，所行如此，诚衣冠禽兽。似此浇风不整，转相效尤，何以为训！乃具状诉诸邑宰。邑宰素与周相契，见状大骇。招周至署，以状示之。周阅之，骇汗满面，谓与韦生曾有此说，后各归家，实无此事。小生虽不肖，亦断不肯逢场作戏，戕人之生，以图苟合者，尚祈明公察之。邑宰亦信周决无此事，慰令暂归。爰使人风示卢某，为周辨诬，欲寝其事。乃卢固执莫解，谓确有左证，复何诬枉？如邑宰左袒周生，便当赴诉大府，以求水落石出。展转牵缠，两年有馀，未敢定谳。亡何，邑宰任满迁去。新令某公，素号健吏，阅及此牍，反复细意寻绎。越日，集两造会审，公一一研讯，拈髯寻思久之，忽有悟。曰：“无论是否周生所为，杜家钗饰等物，固明明有人劫去，且据若曹言，有美赤身卧楼上，短褐靴被其人着去，其人自着衣履必脱藏楼上。搜得衣履，便可昭晰。”乃自率吏役，亲往楼上穷搜，果于书箱下索得破衣鞋袜数事，并腰橐内有信一函，阅之，固某某与阿笨招赌书也。公笑曰：“得之矣。”付两造观之，始各恍然。亟命拘阿笨来，一讯尽吐其实，周冤以白。遐迩颂神明焉。 
　　
　　里乘子曰：谚云：“好事多磨折。”观此而益信其言不谬也。夫有美慧娟，天生嘉耦，其为婚配，宜也。不谓卢某固执拒婚，业许婚矣，又必俟成名方准亲迎。向使有美遇同梁灏，将奈之何？不遇如罗隐，又将奈之何？所幸一战而捷，公然准其亲迎矣。乃侦听之谋，胠箧之举，突而凑合，致使变生意外，虚度良宵。所谓好事多磨折者，竟如是乎？邑宰为周辨诬、第欲颟顸了事，愦愦可笑。一经健吏听断，是非立见。要之读律无异读书，苟能得间，自无不析之义；特患粗心人不肯反复细意寻绎耳。彼颂神明者，岂有异术哉？ 
　　
　　守贞 
　　
　　中州某甲，少失怙恃。弱冠娶妻某氏，伉俪甚敦。甲有族叔在京贸易，因挟薄资往依之，颇有营获，十年始归。夫妻久别重逢，情倍亲切。晚间灭烛登床，甲纵体入怀，忽狂叫一声顿绝。某氏大惊，急起火而烛之，则见血流殷席，甲势已阉割不留馀蒂，竟不能再苏矣。某氏抱尸大哭，骇惧悲恸，莫测所以。诘旦，亲党邻舍毕集，互相猜疑，以某氏帷薄素谨，何忽罹此惨变？乃共商议，不得不具状诉官。官咨诸幕友，谓必因奸谋杀无疑，官然其说。穷诘某氏，备受榜虐，卒不肯承。展转年馀，不能定谳，而某氏奄奄一息，寻将瘐死狱中矣。勾越有商先生者，年逾七十，精申韩家言。老游中州，善断疑狱。官厚聘延至，与议此狱。商阅爰书，再四思忖，固疑某氏冤枉，爰招某氏至，审其举止温存，语言和婉，毫无凶悍之态，益疑之。乃屏去左右，谕令某氏毋羞毋恐，可将当日床笫情形，从直缕述，我当设法为汝雪冤。某氏见商皤然老者，温霁和蔼，知非轻薄者。闻言，感激垂涕，稽颡有声，历将当日床笫情形，一一从直缕述。商拈髯谛听，忽然思得一法。谕令某氏归房，赤体偃卧，毋容腼腆；乃索猪肉少许，切作人势状，以铁钩贯其中，命接生某媪将肉塞入某氏阴道中，以觇其变。某媪如言试之，阴道中果有一物，力衔其肉，如鱼吞饵然。急拔出视之，其物长七寸许，竟体黄毛，四足修尾，酷类鼯鼪。始悟某甲变生意外，固是物作祟也。见者无不咋舌称异，佥曰：“非商先生高见，而某氏之冤终难暴白矣。”或谓此物名守贞，亦名血鳖，孀妇暮年多有之；他如老处子，比邱尼亦间有之，大率多因旷怨郁结而成。然究不知出何书，当俟质之博雅者。 
　　
　　褪壳龟 
　　
　　扬州某甲，家颇小康。所蓄鸡鸭犬豕等物，无故多亡去，举家窃窃称怪，亦姑听之。忽有游方丐者过其门，默相其室，卒然问曰：“君家蓄物，颇多亡去不？”甲曰：“然。汝何由知之？”丐冷笑曰：“君祸不远矣。不亟亟预防，人且难保，何况物乎？”甲骇问：“汝有术可解不？”丐曰：“此妖物作祟，不知伎俩何若，试可乃已。功成，当以钱十千缗犒我作沽酒资；不则勿怨也。”甲曰：“诺。”丐命导其遍相宅中，至厨，见水瓮一具，瞪视良久，曰：“殆在是矣。”乃命市猪肉一方，煮半熟，以铁钩贯其中，绳系其端，缳柱上。将熟肉置水瓮畔，人遥从壁隙窥之。果见瓮下一物，闻肉香，探首出，张血口遽衔其肉，钩挂喉际，痛甚，急缩首欲遁，缘绳缳柱，猝不能脱。丐急出，将物缚住，令甲视之，状如守宫，长尺有半。丐曰：“此褪壳龟也。厥名曰蜥。”因贺甲曰：“君幸遇我，此物化尚未久，易制；再过年馀，便能变化食人，即非人力所能制。君家将无噍类矣。”甲大惊。因忆家固蓄一大龟，亡去年馀，意即是物所化，试以叩丐，丐曰：“是也。”乃共觅其壳，果于猫窦得之。盖窦狭壳宽，龟偶入窦，如羝触藩，猛力向前，遂褪壳化为此物。丐谓：“此壳为化骨妙药，或去龋齿，或去痈疽腐骨，皆立效，可善藏之。”爰索利刃，将此物剁为肉泥；凡地上血迹，铲刮净尽，盛以瓦缶，坎埋深山之中。笑谓甲曰：“小人为君料理尽善，可以高枕无忧矣。”甲喜，款以酒饭，酬钱十千而去。越岁，甲家客作，暑天畏热，取门支床露宿。诘旦，竟体化为水，惟发独存。甲大惊，急诉于有司。验其形迹，茫无端绪，甲坐是系狱，而家业荡然矣。忽前丐又来，见甲家状甚萧条，怪问甲妻，妻告之故。丐自批其颊曰：“此小人之过也。”盖当日杀此物时，曾有点血溅门上，以不足为患，故未拭去，不谓竟波及客作。亟赴有司，为甲讼冤。试取鸡犬置门血迹处，俱化为水。官赏丐者，而出甲于狱。 
　　
　　里乘子曰：此扬州土人为予言之，凿凿可据。并谓其壳今尚存药肆中，惜未一见之也。褪壳龟厥名曰蜥，究不知所出何书。彼丐者不惟有术，且亦博雅，有司赏之，宜也。吾愧丐者矣！ 
　　
　　某令 
　　
　　甘肃某令，精明干练，能伺长官喜怒。尝有剧盗多名，历久缉不得，檄某令往捕。乃与长官幕友谋，出资另购七人，申报塞责。长官听幕友言，遂将七人付诸大辟。某令一日从外归，忽心如刀割，痛不可忍。俄顷，大叫一声而卒。某令素嗜饮茶，其鬼忽附妾身曰：“快烹好茶我饮。我近为七人所诉，受刑甚苦，尔曹速焚纸钱，以济我用，多多益善。”又嘱妻妾等应如何奉养老母，如何教育诸子，所遗官资应如何经营生活。一一处分毕，便以手拊胸叹曰：“我今日悔之晚矣。”众审其声音、言笑、举止，固宛然某令也。少选鬼去，妾苏，问之茫然。后有扶鸾者降坛，系已故谢明府。谢固忠厚长者，沙书：“阴曹以我生前为人正直，命作此方土地。近为某令七人一案，日在城隍庙讯办，颇甚劳形。”人问：“公素与某令同寅，能赐袒护否？”曰：“阴律不比阳世，丝毫不敢徇情。不但某令，恐将来某幕友亦要到案对质也。”此吾邑张德昭在甘肃所目见，为予言之，并云：“现某幕友已渐颓敝矣。” 
　　
　　里乘子曰：观某令之鬼以手拊胸叹曰：“我今日悔之晚矣。”嗟乎！千古权臣猾吏及一切小人，到撒手时，大都同不免有此一叹，惜乎当势焰炙手时，皆梦梦而不自觉耳！孽海茫茫，不早回头，虽悔何益？ 
　　
　　孙明府 
　　
　　山右孙翘江明府，一字兰皋，以进士为直隶肃宁县令。元旦，各庙拈香回，道遇女鬼，从至署内，声言索命。且谓明府前世亦姓孙，宰肃宁，女为强暴所污，堂判和奸，致女羞忿投环死。系某年月事，尚有旧牍可稽也。明府命吏稽旧牍，果有此案，官果姓孙，大骇，乃牒城隍，诘问：“既系前世冤，何以迟至今世甫报？”越日，明府梦城隍传谕云：“汝前世甚孝，且居官甚好，再世故复以甲科来宰是邑，鬼何敢报？今汝政声顿杀，鬼得乘间而入，汝何尤焉？”明府知冤难解，不得已，向鬼乞怜。鬼不肯，再三哀之，鬼曰：“虽贷汝命，亦不容汝在此作宰！”明府无奈，乃上其事于大府。时沈阳琦侯为直隶总督，檄保定守熊公往询，鬼附明府身，历历诉冤。守复命，琦侯异之，为抗疏暴白其事，改孙校官回籍。此道光十六年事。葛菊人、史仲皋皆能言之。 
　　
　　里乘子曰：后阅福建梁敬叔笔记亦载此，则旧案在乾隆五十一年。孙前世姓黄。保定守熊公名守谦，字虚谷。或曰河间守。 
　　
　　倪公春岩 
　　
　　倪公春岩廷谟，由进士出宰吾皖潜山县。廉明公正，四民爱戴，皆呼之曰“倪青天”。公尝于冬月有事至乡，忽有蝇成群飞缭舆前，左右挥之不去。意时方苦寒，那得有此？得勿冤鬼作祟耶？因默祝如有冤屈，蝇当导我为之伸冤。祝毕，蝇果群飞前导，不里许，路过一山，旋风骤起，将群蝇卷入山中。公急命停舆，自徒行入山迹之，步上山凹，见一坟新筑，湿土未燥，群蝇栖集其上，心益惊异。比呼亭长问，知为前村某甲新冢。问：“甲年几何？向作何生业？何疾而死？家中尚有何人？”亭长对谓：“甲年二十许，系病瘵而死。”又问：“甲妻年几何矣？”对曰：“小人不知，大约与甲齿相若耳。”公点首寻思，乃命舆径至甲家，直升其堂，召其妻出见问话。甲妻某氏，闻公至，大惊，急毁妆斩齐出拜，伏地干泣。公见某氏态度妖荡，知非善类，乃厉声谓曰：“我至汝家非为别事，缘昨夜梦见汝夫，赤身喋血，跽我床前，诉称被汝所害，横遭惨死，哭求伸冤。汝知之乎？”某氏闻公言，急起趋入屏风后，与公抗辩，硬语牴牾。公见其暴悍，益信其必非良善。即召其族长并左右邻至，一一研诘，所对大略与亭长相同，再四钩稽，茫无端绪。公心终不释，乃执意开墓启棺检验，以决其疑。佥谓关系甚重，倘检验无据，恐于公多有不利。公笑曰：“我以穷措大，侥幸弋获科第，忝膺民社，如遇冤狱，不为伸理，其何以为民父母乎？我意已决，如检验无据，甘心坐罪，虽粉身勿悔也。”诘旦，乃率领族长、左右邻等，登山开墓启棺。甲尸以天寒丝毫未曾腐坏，伍伯承公意旨，由首而足，由腹而背，细意检验，竟无微伤，惟骨瘦如柴，确系病瘵而死，公无奈何，只得仍命盖棺封墓。某氏大声诃曰：“公以莫须有之言，开人之墓，启人之棺，翻覆人之尸骨，死者何辜，遭此屠毒！既启棺而又欲盖之，既开墓而又欲封之，此非未亡人所敢从命也！”公笑谢曰：“汝言良是，吾已具文请命于大府，甘任其罪矣。死者无辜，而令其暴露，是益重吾之罪也。吾何忍焉！”卒命盖棺封墓而去。公已具文上请，复自踵谒大府，面陈梗概。大府素重公之为人，此举殊怪公孟浪，例应登诸白简，难以袒救。公请展限三月，当密加访察，如真不得确耗，甘罪无悔。大府许之。公旋任，路经城隍庙，式舆默祝，祈神示梦。夜果梦城隍神遣人赠万年青草一盆，惊寤，不解所谓。乃易服，貌为卜人，至乡访察。日晡，见一渔人垂钓河滨，就而问路。渔人戏谓：“先生善卜，能卜小人今日钓得鱼若干，当作东道主，不则此处苦无逆旅，恐栖止无所也。”公信口戏答曰：“卜汝连得三鱼，计重五斤有馀。一尾烹以款客，两尾兑钱行沽。”果连得一鲤一鲂一鲫，鲜美可爱。渔人大喜，笑曰：“先生其神仙耶？何言之验也。寒舍不远，敢请税驾。”公笑从之。不半里，至其家，茅屋数椽，一老妪当门而坐，笑问渔人：“归何早也？”渔人笑曰：“儿幸遇神仙，卜应连得三鱼，果然。”因将鲤付妪，请烹以待客。又笑谓公曰：“此老母也，幸尚强健。年八十有二矣，齿目俱幸无损，惟重听耳。”因请公少坐，自携两鱼，就邻翁兑秫酒一大瓶而归。老妪烹鱼已熟，渔人请公南向坐，老妪西向坐，自居主位北向坐。老妪不能饮酒，饭罢独自归卧。公与渔人酒量俱豪，荐鱼劝饮，意甚相得。公问知渔人姓万，并问何以当此壮年，尚无妻室？渔人笑曰：“先生谓小人尚壮年耶？小人今年已六十有四矣。里党见小人生平不形老态，因共以‘万年轻’呼之。自知命薄，不乐有家室，徒以有老母在，不然早已披发入山矣。”公闻万年轻三字，顿忆前梦，因笑以言餂之曰：“君何言之激也。我相汝大运将至，如娶妻，当连得二子，老福甚隆，慎毋自弃。”时渔人酒已微醺，益复忘形。闻公言，急摇手曰：“天下最毒者莫如女子。娶妻一事，请勿再言。”公笑问何谓，渔人但摇首不语。公曰：“暮夜无人，汝有何意见？告我何害？”渔人叹曰：“先生长者，当不泄语。小人少酷嗜赌，负辄偶作穿窬，藉偿赌债。以俱罹法网，辍而改业。昨醉后，有友邀赌，大负，不得已，聊作冯妇。稔知前村某甲家颇小康，久病卧床，尚易为计。时夜漏三下，甲宅仆媪俱已睡熟，万籁寂然，予由屋一跃至地，见甲房灯尚未息，姑伏窗窥之，乃不窥则已，窥之真令人骇然也。”公问：“如何？”渔人又摇首不语。公曰：“言之矣，复何嗫嚅为也！”渔人复坚属曰：“先生必无泄语，乃敢毕其词。”公正色指天信誓：“必不泄语。”渔人乃谓：“小人伏窗潜窥，但听病者卧床呻吟，其妻侧坐床前，默默若有所思，忽起身挑灯燃烛，向床后招手，一男子轻步而出，两人附耳小语。其妻出绢一匹，登床将甲口缠闭。两人又将甲缚伏行床，褫裈露尻。启盎出一小蛇，将蛇首纳入竹管，以竹管对尻，取香火炙蛇尾，蛇负痛由谷道窜入腹中，闻甲大喘一声，其气遂绝。两人相视而笑，复解甲缚，扛置床上。小人惨不忍睹，复一跃上屋，恨恨而返。至今思之，怒发犹为上指也。先生试思，娶妻如此，有何恩爱？岂非天下最毒者莫如女子耶！”公曰：“甲如此惨死，其亲疏岂无一人肯为伸冤耶？”渔人叹曰：“甲虽惨死，身无微伤，何由伸冤？昨闻甲鬼托梦求倪青天伸冤，倪公开墓启棺，检验无伤，将来不惟去官，并有馀罪，此真抱屈也！”公笑曰：“汝何不投官自首？当得重赏。”渔人摇手曰：“否否，倪青天最恶穿窬，如言不见信，不惟无赏，恐反受罚，不如安分缄口为妙。”公又笑曰：“我相汝晚福甚隆，即此未尝不是机缘，汝其图之。”渔人摇首不语。诘旦，公与渔人作别。返署，急遣人拘万年轻至。公招至记室，渔人战兢伏地，不敢仰视。公拈髯笑曰：“汝第举首，尚识卜人否？”渔人仰视公，急叩首曰：“小人死罪，求公见恕。”公笑慰之曰：“我不汝罪，汝其毋恐。某甲之冤，汝肯为具控，不吝厚赏也。”渔人叩首答曰：“谨从尊命，谨从尊命。”乃具词控诉。公立飞签拘某氏，并族长、左右邻至。令渔人与某氏对质，某氏犹强辨不已。公谓非再检验不可，比具文上达，并叙入万年轻之词。爰重率众登山，开墓启棺。时交仲春，甲尸已溃烂，脏腑毕见，肠中死蛇犹存。公令某氏观之，某氏犹不肯承。公怒甚，叱鞭其背，某氏娇不胜刑，乃吐其实。初，某甲得疾，某氏有中表兄时来省视。甲疾日剧，某氏料不能起，遂与表兄有私，计甲死当据其产，永为夫妇。甲虽绵惙床蓐，一息猝难遽绝。适见丐者蓄有小蛇，二人有触于心，以百钱购得，而致甲命。死果无伤可验，智亦巧矣。自是，甲冤既白，某氏凌迟处死，其中表兄亦立斩以殉。公又命族长择族中子侄，立为甲嗣，以延血食。遐迩闻之，无不称快。公感城隍示梦，刑牲致祭以酬之。又以此事非万年轻莫白，且嘉其孝，乃召母子至署，为万娶妻生子；给钱小作贸易，俾温饱以终身焉。 
　　
　　里乘子曰：公自筮仕吾皖，历宰剧邑，所断奇狱甚多，皖人至今犹津津乐道之。其最著者，莫如某甲之狱。好事者已谱入传奇，播之管弦矣。偶阅《蝶阶外史》，载黎襄勤公世序宰江西时，曾雪冤狱，与此相类。顾同一用蛇致命，此由谷道窜入腹中，彼由口窜入腹中，为小异耳。 
　　
　　张船山先生讯盗 
　　
　　遂宁张船山先生问陶，以翰林出守莱州，恃才傲上，上官以先生才望素著，皆优容之。会长白某公巡抚山东，先生来谒，公谓其无礼，心甚嗛之。语方伯曰：“莱州张守，书生结习未除。太守为一郡表率，渠能胜任耶？”方伯固与先生齐年契好，为之说曰：“张守虽系书生，闻尚不误民事。”时有剧盗桀骜狙诈，屡断屡翻，承讯官皆莫可如何。公冷笑谓方伯曰：“君谓张守不误民事，如某盗，渠能定谳，当即令其旋任；否则，予将登诸白简，莫怪老夫无情也。”方伯唯唯。出语先生，问：“君能定谳否？”先生笑曰：“有何不能。”方伯大喜。商诸廉访，即延先生至臬署讯盗。佥问：“先生计几日可以了结？”先生笑曰：“此细事耳，三日足矣。”又问：“需用何刑？”先生笑曰：“刑具俟用时再议。所最要者，金华极精干脯一大盘，绍兴佳酿一大瓮，藉此聊助舌锋，断不可少。”佥笑曰：“诺。”翌辰，先生至臬署客厅，箕坐炕上。几置金华极精干脯一大盘，阶下置绍兴佳酿一大瓮，一僮扇炉暖酒，一僮执壶侍侧，一书吏在旁录供。呼盗跽膝前，先生左手把杯，右手翻阅案牍，而问盗曰：“汝郯城人耶？”盗对曰：“然。”“汝年几何矣？”曰：“三十有七矣。”“汝居乡乎？居城乎？”曰：“居城。”“汝有父母乎？”曰：“小人不幸，父母俱亡矣。”“汝有兄弟乎？”曰：“兄弟三人，小人其长也。”“汝有妻子乎？”曰：“小人有二子，长年十八，能猎兽矣；幼年十三，尚未能猎兽也。”“汝家何业也？”曰：“无所事事也。”斯时，方伯与廉访诸公俱在屏后窃听，以先生素工言语，必能摘奸发覆，不料所问皆琐琐细事，殊与原案无涉，佥相视匿笑。又恐不能了结，无以复某公之命，深以为虑。越日，先生至臬署，又问盗曰：“汝郯城人耶？”盗对曰：“然。”“汝年几何矣？”曰：“小人三十有九，明年且四十矣。”“汝居乡乎？居城乎？”曰：“居乡。”“汝有父母乎？”曰：“小人父早亡，母已下堂矣。”“汝有兄弟乎？”曰：“兄弟三人，小人其次也。”“汝有妻子乎？”曰：“小人有一子一女，皆孩提也。”“汝家何业也？”曰：“薄田数亩，务农为业也。”诸公俱复窃听，以先生所问与昨无异，益复吃吃匿笑。至第三日，先生至臬署，方伯与廉访问曰：“君言三日了结，今三日矣，果能了结耶？”先生笑曰：“下官向不打诳语。今日下午，当可了结，公等请无虑也。”因传谕皂隶人等，预备刑具，听候结案。先生至客厅，依旧箕坐炕上，以干脯下酒，呼盗跽膝前。问曰：“汝郯城人耶？”盗对曰：“然。”“汝年几何矣？”曰：“去年四十，今又添一岁矣。”“汝居乡乎？居城乎？”曰：“时而居城，时而居乡也。”“汝有父母乎？”曰：“小人有母，年逾七十矣。”“汝有兄弟乎？”曰：“小人有两兄，皆亡故矣。”“汝有妻子乎？”曰：“小人有子，尚呱呱在抱也。”“汝家何业也？”曰：“无田可耕，或渔而或樵也。”诸公窃听，益复相视匿笑，谓先生所问，如老妪絮语，何能定谳？至日晡后，先生乃命僮取巨觥来，连满饮三巨觥，命将酒脯彻去，传集皂隶，准备刑具听用。先生正色危坐而语盗曰：“今当问及正案矣。我观案牍，前承讯各官所谳一一属实，汝何屡断屡翻也？”盗叩首曰：“小人实系负冤，尚求矜察。”先生拍案叱曰：“汝休矣！人谓汝桀骜狙诈，实属不谬。我与汝絮语三日，皆家常琐事，汝三日所答，前后迥不相符，琐事尚如此反覆，况正案耶！汝果从直吐实，尚不愧为好汉，如再敢饰言强辩，我即将三日所答琐事，以证汝之反复，虽严刑处死，亦不为过。汝须自忖，毋自讨苦吃也！”盗犹欲强辩，先生叱左右严为用刑，毙命勿论。盗急叩头乞命，情愿吐实，誓不再翻。先生大喜，立命画供，其案遂结。方伯与廉访诸公在屏后闻之，叹服不置。比复命某公，公叹曰：“名下固无虚士，不谓张守有才如此。今而后不敢轻量天下士矣！”一时历下传为美谈云。 
　　
　　张静山观察折狱 
　　
　　滇南张公静山观察其仁，由进士为蜀中令。所至舆诵洋溢，计典屡膺上考。道光乙巳夏，以蓬州牧特擢新安太守。甫下车，有两姓争坟互控者，稽核旧牍，自嘉庆甲戌年兴讼，至是已三十馀年矣。公诧问书吏：“何迟久不能判断？”书吏对谓：“此案每新太守莅任，例来互控，缘两姓俱无契据，无从剖决，只合置之不理。”公叱曰：“天下岂有三十馀年不结之案！”立命传谕两姓，五日后登山验看，听候判断。翌日，公沐浴斋戒，祈祷城隍，夜宿庙中，求神示梦。五日后，亲自登山讯断。两姓俱至，一姓系望族，其人纳资以郡丞候选，衣冠华美，容止甚都；一姓系老诸生，年已七十许，貌甚寒俭。公大声谕之曰：“汝两姓为祖兴讼，历久不懈，孝思可嘉。惟闻自经具控，彼此阻祭，为汝祖者，毋乃馁而实甚，汝心安乎？”两姓皆伏地稽颡，唯唯请罪。公笑曰：“吾稽旧牍，见汝两姓名执一说，皆近情理，所恨两无契据耳。既思天下事，有一是必有一非，有一真必有一伪，非求神示梦，究不能决。昨特沐浴斋戒，祷宿城隍庙中，果见神传冢中人至，自称为某某之祖，被某某诬控，求我判断，我已许之矣。顾一经明白宣示，真伪既分，是非立决，此后，是其子孙，方准登山展祭；非其子孙，即不准过问。吾怜汝两姓皆系孝思，劳苦多年，孰真孰伪，孰是孰非，皆当别祖，过此以往，不能并至其陇矣。汝两人以为何如？”两人皆稽颡对曰：“谨从尊命。”于是阄拈，老诸生居先，郡丞次之。老诸生乃勉整敝冠，次且走伏墓前，草草三叩首毕，起身干哭，颜色忸怩，口中喃喃，不解所谓。公笑谓郡丞曰：“渠已别墓，次当轮至汝矣。”郡丞闻言，涕泪泫然，乃侧身伏拜墓前，大声泣曰：“子孙为祖宗兴讼多年，不辞劳苦。今郡伯祷神得梦，一言判断，究不知真伪，可否不谬，倘所梦不实，为子孙者，此后不能与祭矣！兴念及此，能勿悲乎！”言毕，痛哭卧地，晕不能兴。斯时观者如堵，见之无不恻然太息。公笑谓众曰：“观两人别墓情形，真伪是非，汝众人当其喻之，尚待吾明白宣示乎？”众人等罗拜对曰：“微公言，小人等皆喻之矣。”因共赞郡丞为真孝子，而不直老诸生。公命众扶郡丞起，拳拳奖慰。老诸生惶愧俯首，默无一语。公谓老诸生：“汝别墓情形，众目共见，抚心自问，尚有何说？”老诸生汗流满面，自称知罪。公笑曰：“汝既知罪，吾亦不汝咎。但自今以后，凭众剖断，山归郡丞，毋得再讼，汝心甘乎？”老诸生唯唯听命，誓无反覆。公乃亲笔书判，令两姓画押。三十馀年难了葛藤，一旦斩绝，众口称快。盖此山本郡丞祖墓，老诸生侦知其久失契据，意图骗占。初与郡丞之祖兴讼，至郡丞已历三世。历任太守皆意郡丞家为望族，未免欺老诸生式微，咸有矜怜左袒之心。而孰知腐儒叵测，以朴陋文其奸诈。向非公巧以神道设教，黑白何由昭晰耶？是年秋，公举行郡试，延予襄校试卷。公固善饮，酒酣，尝为予述之，颇自得意。予叩公祈梦城隍，究竟果得梦兆否？公笑曰：“此姑妄言之耳。吾思两姓既无契据，只合令其别墓，以察其情形，果系真子孙，自有缠绵难舍之状；否则出于勉强，仓猝间难以掩著矣。大抵人即无良，于稠人广众之前，断未有甘心厚颜而真忍以他人之祖为祖者，天良未尽梏亡，只在此刻。人之所以异于禽兽也。吾悬揣此情，姑托言神梦以微察之，不谓果以此而竟决是非真伪也。”合座闻之，无不叹服。予特笔而识之，凡留心折狱者，遇疑难事，亦可以此为法。而神而明之，存乎其人，是又未可泥而不化也。 
　　
　　里乘卷九 
　　
　　节录《土司婚礼记》 
　　
　　向阅昔人所纪滇黔瑶僮风俗，凡男女婚配，大都不外吹芦踏歌，插竹为标；先野合生子，而后成礼，以为陋习，殊不足取。顷阅江阴陈定九先生鼎所撰《滇黔土司婚礼记》，则甚堪艳羡。兹姑撷其大略云。滇黔土司，其先本鹫氏，《左传》所载罗人、鸗人是也。楚灭宋、蔡、罗、鸗四国，俘其家室，放之南徼，遂成苗四家。各有后裔，冠、婚、丧、祭、衣食，一秉周礼，仍从周以建子之月为岁首。后鸗氏伯仲佐武侯平蛮有功，兄王于滇东，去鸟为龙氏；弟王于滇南，加凡为凤氏，同受爵于蜀汉。今宅第仍王家规模。四家多为姻好。嫡长女为嫡，长妇必媵八人，犹古诸侯一娶九女遗意也。定九先生十岁时，从季父宦滇中，逾年，季父殁，随其季庶母钱、并钱之兄伯可侨寓滇中，境甚窘。钱所存不上百金，交其兄伯可服贾，贩售建烟，藉得什一。伯可由是得与龙姓土司官交往。定九幼慧，从季庶母受书，年十四通举业，兼攻诗古文词。会诏改八股为论策，滇人虽老生宿儒，多不知论策体裁，知陈孺子幼而能文，庞首皓发，皆愿执贽门下，岁可得脩脯数百金，用遂不乏。定九冒滇籍，十六岁举于乡。初名太夏，字禹鼎，因官瓯削籍，乃以一字行，而就军功。初，伯可因贾识龙氏土官，遂罢贾而馆于其家。龙氏极爱才，以定九幼而能文，遂字以嫡长女。十七岁毕姻，嫁资足埒王侯。龙女少定九三岁，名继桓，字幼君，美而慧；幼通僰文，工僰书，兼工绘事。媵者八人，曰兰彷，曰甄姑，曰郑重，曰琬香，曰蕙雪，曰安节，曰蕊珠，曰琼钿，皆殊色。或养于同姓，或选于良家，或由于庶产。中国士大夫娶彼嫡长女，礼亦媵八人，以王臣加于诸侯也。龙土司以定九贫，为大治第，而后成礼。第凡十三层，极轮奂之美。中十层各五楹，有头门、仪门、大堂、二堂、三堂，皆平屋。其后即书楼、妆楼、藏楼、绣楼、护楼。层各有厢二楹。三堂后，左右各五层，皆楼，各三楹，厢各二楹。左右各分贮四媵，媵各侍女四人，老媪一人。器物多紫檀、花梨，最爱爇沉速、安息等香。长官女有缠足者，民间多不然。而缠足极易，山有草曰“威灵仙”，煎其根，濯之数日，即纤如新月。女子尚短衣，长只齐腰；裙尚百折、或二百折，富者常穿五重，贫亦二三重。男亦然。其衷衣及裩，冬夏皆纻。处女夜卧，不脱不沐，临嫁方沐。嫁后，日一沐，沐毕必涂以苏合油，贫者以羊脂，故肤皆如凝脂。衷衣与裩相接，皆联金扣，扣以百数。裩口与罗袜接，亦密扣之。扣圆而扁，贫家以铅锡为之。合卺定情始解，定情后，复着如故，生子始去。亲迎之日，奏蛮乐，苗女数十辈衣绯，击诸葛铜鼓，盘旋环绕于庭中，歌声如莺啼芳树，笔难形状。以朱丝一缕系婿左臂，引丝入室，系女右臂，牵女出，以锦蒙头，傧相赞拜。如礼毕，傧相乃更锦衣舞蹈，击铜鼓，讴苗词，请新人登车，举家哭送，诸媵母亦拥女泣涕登车。既至婿家，一媪着绯衣，持钥启舆门，引新妇臂上朱丝付新郎，牵妇下车；侍女扶诸媵出，共拥新妇入青庐；夫妇交拜，媵皆随新妇后行礼；席地坐饮交杯，诸媵亦雁行列坐，新郎新妇各一饮，挨递诸媵。饮毕，相者击铜鼓、歌喜词，撒红豆为祝多男。奏乐毕，相者引新郎安诸媵室；绯衣媪即房门，为新妇更衣履、进香汤，凡三沐焉。相者引新郎从右安室，其俗尚右，故先右。侍者扶媵参新郎，郎坐受二拜，答二拜；老媪进媵者酒，手奉郎饮半，媵接跽饮毕，起鞠躬者四，侍女扶媵入帏，相者复引新郎安第二室，礼亦如之。左右八媵，次第安毕，相者引新郎还正室更衣。相者出，新妇出迎，鞠躬者四，新郎答以四揖，携手入帏。媵新沐毕，更衣，俱至帏中，亦鞠躬者四，新郎新妇答礼毕，告辞各归卧房。鸡鸣，诸媵栉沐，至新房递茶贺喜，候新妇妆毕，均随新郎新妇至姑寝门外递茶，姑受茶不接见，令婢辞焉；郎率妇及媵于寝门外再拜而退。第六日，张乐设席后堂，郎与妇拜天地、祖先及灶，次拜姑，次女亲，次小姑；诸媵随妇后行礼。南向一席，坐新妇；东向八席，坐诸媵；西向四席，坐诸女亲；西北向一席，则姑与小姑主焉。姑递杯箸，妇跽辞，小姑代行礼毕，妇递姑杯箸，次女亲，次小姑。饮三爵，彻席更衣。再饮三爵，妇率诸媵下堂，拜讫，随姑入室，为姑进帏帐、衾枕、衣服、首饰，奉沃浣；候姑寝，乃率媵退。自是，每鸡鸣必起栉沐，率诸媵至姑寝门，如未醒，即默候；既醒，则呼内侍女启门入，为姑着衣履，栉漱沐浣，进早膳讫，乃退。中午亦率媵奉饭。每日以一媵侍其役，旦暮为姑涤溺器、整衾枕候寝，然后退，日日如是。若有疾，则请假，俾诸媵奉事如前。三月，请设三代祖先神主，夫妇率媵谒焉。肆筵设席，大堂会男，后堂会女，夫妇执贽遍拜长者，各受贻赠而成妇焉。每室除侍女外，另有室媪，一室均受约束。又总立一室老，室老者，宗人中年老婺妇之有品德者也，聘请掌一家之事，皆听其指挥，不敢违命。其人能僰文，家中事事登簿，以报岳家；性极端严，妇及诸媵并侍女人等，稍不合则骂詈，轻则掴以掌，重则杖之，见之无不胆落。各媵女独处，卧则不许偃仰纵横，既覆以衾，外加绣袱，四角镇以铜兽，重或二三斤，若不令其转侧者；寝后即禁复起溲溺。帏外彻夜张灯，榻前每夕轮一婢伺值，室老时行潜察，一闻鼾声，即排闼入，捉其发而扑之。每二鼓即寝，鸡初鸣，室老即击铜版者七，各室媪亦各击铜版以应之，促诸妇起。栉沐毕，俱集正室，为主妇治妆，妆毕，偕往候姑。凡有身者，立少不端，坐少不正，卧或偃仰纵横，及酣酒茹荤者，室老辄严诫之。又妇凡为姑涤溺器、浣衣服、治裳履、整衾枕、进饮食，生子者连三日，生女者二日，未生者一日，次第挨班，无或少紊，皆室老主之。虽主妇必身亲其役，不敢假手于人，有疾请假始免。至主人欲与诸媵坐，必其卧榻乃可；若于短足几等类，室老知之，必加挞责。媵或逢怒主人，室老亦必勒其褫去下衣，当庭痛扑不宥；故举室媵婢，从无喧哗，其畏室老如三军之禀令大帅也。其俗，岳父母极爱怜婿。龙媪故时至定九家，先是定九亲迎，后龙媪初月一至，后则月两三至或四五至，至则必熟视女眉目及婿眉目，时与室老作密语。定九不解所言何事，以意揣之，似以婿年幼，尚未知与乃女定情也。又时时密问女，女辄融然面赤，俯首不答；固问，固不答，龙媪辄咨嗟顿足而去。定九及其母均不解，惟纳闷吁叹而已。他日，又来密问女，见女不答，辄垂涕，女不得已，密附母耳语数言，龙媪幡然大喜，起抚定九肩者再，欣然含笑而去。定九有表妹钱氏，名洁，字素瑜，少定九四岁，伯可女也。亦美而慧，工书能诗，尤善长短句。初，陈母见龙媪与室老密语，不解所谓，心甚忧之。钱女以在苗中久，悉解其语，乃宽慰陈母曰：“毋忧也，无他事耳，我知之矣。”陈母叩之，又羞不能答，盖难于启口也。陈母忧疑益甚。半载后，彼此渐通汉苗语言，定九私询妇，乃母向日垂涕顿足之故，妇一以告，果不出定九所揣也。定九幼时，胆最弱怯。常闻舅氏伯可言，龙凤四家在苗中风气颇正，亲子弟奸僮仆妇女，杀必不宥，闻之心益悚。方合卺后，安诸媵室，自以为皆送亲来之女，我有主道，礼当安其室。至诸媵奉酒，又以为内家之人，敬我娇客耳，益不敢或犯。后见其同妇事姑，稍稍怪其为侍妾；又见其与妇同起居，若非卑贱之流，见婿辄侍立，不敢抗坐。夫妇彼此言语不通，无从问讯，竟不识其为何等人。盖诸媵半属宗人，半选良家，大都皆家臣之女。其齿以新娘居中，上而递长至四龄，下而递幼至四龄，是犹仿周制也。服饰器皿皆与主妇同，惟主妇多一金项环，耳钏则以金起花，他皆素金耳钏，此小异也。一夕，龙媪携酒筵来，大张花烛，于下房盛设帏帐衾枕，令媵者兰彷严妆出拜陈母，次拜定九夫妇及室老诸人，后拜龙媪，各奉酒三爵毕，归下房。日昳，龙媪去，新妇携双烛，引定九寝下房。定九笑问：“何为？”妇曰：“寒门家法，凡女适人半载不孕，即令媵妾入值，期早生子。今妾空侍巾栉六阅月矣，兰姊长，当首入侍，家慈故特送花烛来耳。且男子结褵，敝乡风俗期一年举子，不则嗣续艰矣。家慈前所以皇皇者，为妾之不娠也。”自是，间两日，兰必入值，鸡初鸣即去。《诗》所谓“戴星而往还”者，非欤？两月，兰不孕，龙媪又如前携花烛酒肴来，送甄姑入值，一切如兰仪。月馀，大妇及两媵均有孕。孕者，室老即不令入值，且有厉禁。盖苗中婴儿，最忌出痘，百无一二生者；痘气又易沾染，即壮夫染之亦无不痘，痘无不死。常因一儿出痘，祸延一乡，竟绝噍类。惟一受孕，即禁与男子接，儿生即决不出痘；故大家皆设室老，专司其事；小户则其姑严察之。凡妇今夕受胎，翌晨眉间即有一缕红丝隐约现出，大家妇人每早必参见室老，室老一见即知，曰：“若有孕矣。”立为移榻独宿，夜必扃钥，室老日夜防闲，不少疏忽；至七月胎成，方敢解严，以关系非一人家故也。龙媪以三女皆孕，大悦，以次备花烛筵席，送媵者郑重、琬香、蕙雪、安节、蕊珠、琼钿六女入值乃已。八媵中惟琬香与妇里面酷似，定九每误认为妇，辄拉手与语，琬香每诮让曰：“我非乘卷娘子，郎君幸尊重。”人皆恒以为笑。他日，妇故与定九戏，以九环纳琬香项，令入寝室，定九方踞坐榻上，以为己也妇者，拉手与语，琬香翩若惊鸿，踉跄趋出，定九深讶之。少选妇入，项无环，则以为琬香也，急问娘子焉往，妇笑曰：“谁为娘子者？”辄与郎并坐于榻，定九又深讶之，以为媵向不敢与主人抗也。无何，琬香入，探环还纳妇项，顾而嗤曰：“还郎君娘子。”举室哄然大笑。大抵苗中山峰峦相同者多，故人之面目亦多相肖，不独妇与琬香为然也。惟惜龙女十七岁即罹产难而卒。定九继娶者，即表妹钱洁也。初，洁与龙女最相亲爱，定九出游，洁即与龙女同起居，长枕大被，相拥而卧，不啻同怀姊妹。及龙女永诀时，告之父母，以服饰珍玩罄室与之，且曰：“愿二老视如己出，藉慰亲心，儿目亦瞑矣。”既殁，洁悲哀甚切。龙氏翁媪见待女真挚，爰喜而继为己女，以归定九，奁赠较倍于亲女。洁以媵中名蕊珠者，色尤艳丽，乃自教之书画，并谙九章数法，能推日月蚀，丝毫不爽。未几，定九北上，会吴藩叛滇，阻兵不能遽归。洁以忧思抑郁，寻卒。不逾年，蕊珠亦卒。定九所记甚长，予撷其十之四五如此。 
　　
　　里乘子曰：往予观丛书所载，才人遇合之隆，或托之神仙，或托之龙宫，甚或托之鬼怪梦寐，大抵不过《庄》、《列》寓言，未必实有其事，所谓子虚乌有，姑存其说可也。今阅定九先生所记，虽出苗中，其妆奁富厚，礼节雍容，服食起居之安适，求之世家巨室，亦不可多得。况龙女与八媵，和悦不妒，闺中善戏谑兮，诚如张京兆所云：“殆有甚于画眉者。”而继配又得钱女，遇合亦不可谓不隆，人生如此，南面不易也！惜定九不达，轻离远别，卒使冰弦再断，美同凋，岂艳福太稠，书生命薄，不足以消受耶！ 
　　
　　撷录《海上纪略》 
　　
　　曩在都中，见达君经圃所刊郁君沧浪《裨海纪游》一书，系于役台湾，按日笔记。后附《海上纪略》数则，所志异闻异见，并滨海各国人情风俗甚详，意者亦有心人也，爰撷录以公同好。郁君名永河，武林人，官闽省牧令。达君名纶，襄平人，仕隐未详。 
　　
　　海吼 
　　
　　海吼，俗呼海叫。小吼如击花鼓，点点作撒豆声，乍远乍近，若断若连，临流听之，有成连鼓琴之致。大吼如万马奔腾，钲鼓响震，三峡崩流，万鼎共沸，惟钱塘八月怒潮差可彷佛，触耳骇愕。余常濡足海岸，俯瞰溟渤，而静渌渊渟，会无波灂，不知声之何从出。然远海云气已渐兴，而风雨不旋踵至矣。海上人习闻不怪，曰是“雨征”也。若冬月吼，常不雨，多主风。 
　　
　　天妃神 
　　
　　海神，惟马祖最灵，即古天妃神也。凡海舶危难，有祷必应，多有目睹神兵维持、或神亲至救援者，灵异之迹，不可枚举。洋中风雨晦瞑，夜黑如墨，每于樯端现神灯示祐。又有船中忽出爝火如灯光、升樯而灭者，舟师谓是马祖火，去必遭覆败，无不奇验。船中例设马祖棍，凡值大鱼水怪欲近船，则以马祖棍连击船舷，即遁去。相传神为莆邑湄州东螺村林氏女，自童时已具神异，常于梦中飞越海上，救人于溺；至长不嫁，没后屡昭灵显，人为立庙祀之。自前代已加封号。康熙二十三年六月，王师攻克澎湖，靖海侯施烺屯兵天妃澳，入庙拜谒，见神衣半身沾湿，自对敌时，恍见神兵导引，始悟战胜，实邀神助。又澳中水泉，仅供居民数百人饮，是日驻师数万，方以无水为忧，而甘泉沸涌，汲之不竭。表上其异，奉诏加封“天后”。”至今湄州林氏宗族妇人将赴田者，辄以其儿置庙中，曰：“姑好看儿。”遂去，去常终日，儿不啼不饥，亦不出阈；至暮妇归，各认己子携去。神犹亲其宗人之子云。 
　　
　　木龙 
　　
　　凡海舶中，必有一蛇，名曰“木龙”，自船成日即有之。平时会不可见，亦不知所处。若有木龙去，则舟必败。 
　　
　　水仙王 
　　
　　水仙王者，洋中之神，莫详姓氏，或曰帝禹、伍相、三闾大夫，不一其说。帝禹平成水土，功在万世；伍相浮鸱夷；屈子怀石自沉，宜为水神，神爽不泯。划水仙者，洋中危急，不得近岸之所为也。海舶在大洋中，不啻太虚一尘，渺无涯际，惟藉樯舵坚实，绳碇完固，庶几乘波御风，乃有依赖。每遇飓风忽至，骇浪如山，柁折樯倾，绳断底裂，技力不得施，智巧无所用，斯时惟有叩天求神，角崩稽首，以祈默宥而已。爰有水仙拯救之异。余于台郡遣二舶赴鸡笼淡水，大风折舵，舶腹中裂。王君云森居舟中，自分必死，舟师告曰：“惟有划水仙可免。”遂披发与舟人共蹲舷间，以空手作拨棹势，而众口假为钲鼓声，如五日竞渡状，顷刻抵岸，众喜幸生，水仙之力也。余初不信，曰：“偶然耳，岂有徒手虚棹，而能抗海浪、逆飓风者乎？”顾君敷公曰：“有是哉！曩居台湾仕伪郑，从澎湖归，中流舟裂，业已半沉，众谋共划水仙，舟复浮出，直入鹿耳门，有红毛覆舟在焉，竟庋舟底。久之，有小舟来救，众已获拯，此舟乃沉，抑若有人暗中持之者，宁非鬼神之力乎？”迨八月初六日，有陈君一舶自省中来，半渡遭风，舟底已裂，水入艎中，首欲俯，而柁又中折，辗转巨浪中，死亡之势，不可顷刻待。有言划水仙者，徒手一拨，沉者忽浮，破浪穿风，疾飞如矢，顷刻抵南莰之白沙墩，众皆登岸，得饭一盂，稽颡沙岸，神未尝不歆也。陈君谓当时虽十帆并张，不足喻其疾。鬼神之灵，亦奇已哉！ 
　　
　　糠洋蕈洋 
　　
　　糠洋，水面积糠粃半尺，香。蕈洋，水面有物，形如蕈，亦积半尺许。皆水沫所成。风涛鼓荡，不淆不徙。自浙中往日本者必过之。 
　　
　　大昆仑 
　　
　　林道乾，明季海寇。啸聚在郑芝龙、刘香老前。图据闽粤，不遂；又遍历琉球、吕宋、暹罗、东京、交阯诸国，无隙可乘，因过大昆仑，山名，在东京正南三千里，与暹罗海港相近。见其风景特异，欲留居之。其山最高且广，四面平壤沃土，五谷俱备，不种自生；中国果木无不有，百卉烂漫，四时皆春。但苦空山无人。道乾率舟师登山结茅，自谓海外扶余，足以据土立国。奈龙出无时，风雨倏至，屋宇人民多为摄去，海舟又倾荡不可泊。意其下必蛟龙窟，宅不可居，始弃去。复之大年，国名，在暹罗西南。攻得之，今大年王是其裔也。台湾有老人经随道乾至大昆仑者，尚得详言之。前郑成功以台湾小隘，有卜居大昆仑之志，咨访水程、风景甚悉，会病亡，不果行。 
　　
　　琉球 
　　
　　琉球国，在闽省正东。去中国最近，然最小弱，又最贫。商舶从无贸易琉球者，以其贫且陋也。其王于诸国悉朝贡，为通货贸易计。诸国鄙其贫弱，不萌侵夺之念，彼反得以贫弱自安。其于中国，率三岁一贡，所贡硫黄、皮纸而已。其所携财货，惟螺与蚌壳。螺可为栗吹，即城头晓角是；蚌壳断之，可以镶带。外此，则有纸扇、烟筒，其制陋劣，傭儿所不顾。忆吾乡俗语，谓厌憎之物，辄曰“琉球货”，陋劣不自今日始，古语已云然矣。 
　　
　　里乘子曰：唐末五代时，各国纷争，惟高氏窃据一隅，所向称臣，人呼为高赖子，获利甚溥。琉球朝贡诸国，殆亦袭其故智欤！孟子谓：“仁者乐天，以大事小；智者畏天，以小事大。乐天者保天下，畏天者保其国。”彼琉球者，亦可谓善于保国者矣。 
　　
　　日本 
　　
　　日本，即古倭夷。于海外为莫强之国，恃强不通朝贡，且目中华为小邦；彼则坐受诸国朝贡，夜郎自大，由来久矣。其国事一听将军主之，国君如赘疣，垂拱而已。故其国中搆兵，惟将军是争。会无有放弑其主者，以国柄非所操篡，弑无益，虚被恶名，用是得长守其国。余谓琉球贫弱，日本不闻国政，其开创之主，殆深得黄老之学者乎？又治尚酷刑，小过辄死。死有三等；其一灌水，水满腹，则遍挞其身，令水散入肢体，又灌之，如此者三，如枵然大瓠，膨胀而死。其二悬肠，割人肛系巨竹梢，一纵而竹梢上腾，肢体倒悬，大肠尽出。甚者为活烧，以罪人锁系杙上，围绕干柴，四面举火，其人辗转良久而死。又进于此为倒悬，殊不即死，三数日后，头胀如斗，五脏从口中出。皆非刑，较地狱罗鬼之惨尤甚。故其民皆畏法，有道不拾遗风。其先，大西洋人觊觎其国，以天主教之言惑之，事露，悉被夷戮。今商舶至彼，必问有无天主教人，又铸天主像，令人足践而登。若误携一人往，则以其船牵置岸上，尽纳舟人于艎底焚之，自此西洋人无复敢至日本者。其与诸国通贸易处曰“长畸岛”，男女肉色最白。中国人至彼，暴露风日中，犹能转黑为白，虽使桓宣武、黑王相公往，亦当改观。妇人妍美，白皙如玉人，中国人多流连不归者。今长畸有大唐街，皆中国人所居也。 
　　
　　里乘子曰：相传秦始皇使徐市浮海求仙，徐至日本，即自立国，以所携童男女三千人相为妃匹，滋生蕃衍，今其国王，仍徐苗裔。当秦焚书，惟徐所携至日本者独能幸免，故《十三经》完书皆在日本。向其国厉禁，不许将书盗卖出国；近闻其国已惑入天主教，遂目《十三经》为妖书，下令尽付诸火，凡臣民等，如敢私藏不火者，杀毋赦。丧心病狂，何其烈也！夫中华之所以为大国者，自有天地以来，所行皆五帝、三王、周公、孔子之道，天下不变，道亦不变，此中华之所以为中，所以为大也。乃日本夜郎自大，竟敢目中华为小邦，井蛙不知有天，殊属可笑。况《十三经》为五帝、三王、周公、孔子载道之书，自遭秦燔，远遗外域，已为不幸，果使彼国之人能始终宝重护惜，犹不幸中之幸；兹忽天夺其魄，尤效祖龙，绝灭遗编，务趋邪说，良可浩叹！然吾谓此或传闻之过，彼国崇正黜邪，素严号令，何忍，一旦改辄耶？ 
　　
　　红夷 
　　
　　红毛，即荷兰国，又曰红夷，一名波斯胡，亦在西海外，实大西洋附庸也。性贪狡，能识宝气，善货殖，重利轻生，贸易无远不至。其船最大，用板两层，斫而不削，制极坚厚；中国人目为夹板船，其实圆木为之，非板也。又多巧思，为帆如蛛网盘旋，八面受风，无往不顺。较之中国帆樯，不遇顺风，则左右戗折，戗读锵，去声。因逆风从对面来，故作斜行，左右拗折，以趁风力之谓也。欹侧倾险，迂回不前之艰，不翅天垠。其在大洋中，恃船大帆巧，常行劫盗。使数人坐樯巅，架千里镜四面审视，商舶虽在百里外，望见，即转柁逐之，无得脱者。常至日本贸易，日本倭知其为盗，必使中国商舶先归，计程已远，然后遣之。余友顾君敷公，能悉其理。谓彼帆虽巧，然巧于逆风，反拙于乘顺。凡物之巧者，不能兼擅，理固然也。若与中国舟航并驰顺风中，彼反后矣。故遇红毛追袭，即当转柁，随风顺行，可以脱祸；若仍行戗风，鲜不败者。况彼船大如山，小舟既畏其压，与战又仰攻不便，安能与抗？彼既恃所长，于诸国舟航，一切易视。常屡侵交阯，交阯人创为小舟，名曰“轧”，音空。船长仅三丈，舷出水面一尺，两头尖锐，仿佛端阳竞渡龙舟，以二十四人操檝，飞行水面；欲退则反其棹，变尾为首，进退惟意，俨然游龙。船中首尾各架红衣巨炮，附水施放，攻其船底，底破即沉，虽有技巧，无所施设，于是大败。至今红毛船过广南，见轧船出，即胆落而去。中国东南半壁皆大海，不无侵扰之虞，轧船之制，亦所宜讲。往时，郑成功取台湾，与红毛陆战。彼所长惟火器，机发即燃，不劳点焠，尺寸小物，力侔巨炮，外此，则攻战之理皆谬；又足蹑高低，不便疾行，多被杀伤，卧不能起，将卒前取其首，辄为鸟炮所中，皆不敢近。复视其尸，盖两胫间皆缚小炮，以膝对人，其炮自发，犹以伤残之躯计毁人命，可谓至死不僵者矣。又凡所居处，下必藏火药，事急辄发其机，屋与人皆为飞灰，志不受戮辱。舟底亦然，急则自毁，帆樯之巧，终不示人，故诸国罕闻效其制者。有红毛船，遭风误过半线洋，遇浅船胶，彼知无复去之理，乃以布帆围蔽其舟，即于舟中另造小船，三日而成。郑氏视为釜鱼，方集战舰攻之，彼悉登小船，扬帆而去。良久，机发，大船自毁，人服其机警。又舟中百物俱备，造作小船需用物料，不假外求，叹不可及。 
　　
　　里乘子曰：予曩游镇海，见海舶之大者，其高如山，若以轧船环而攻之，彼虽高大，必不能逞。方今寰海镜清，梯航靖谧，固无论矣；然未雨绸缪，《诗》有明训。鄙意海疆各要隘，不妨多制轧船，无事以之巡哨，有事即以之制敌，则灵利安稳，较之寻常炮船，似有过之而无不及也。 
　　
　　西洋国 
　　
　　西洋国在西海外，去中国极远。其人拗目隆准，状类红毛，然最多心计，又具坚忍之志。析理务极精微，推测象纬，历数不迨。器用小物，莫不尽其奇奥，用心之深，将夺造化之秘，欲后天地而不朽。苟有所为，则静坐默想，父死不遂，子孙继之，一世不成，十世为之。既穷其妙，必使国人共习而守之。务为人所难为。其先世多有慧人，入中国窃得六书之学。又有利马窦者，能过目成诵，终身不忘。明季来中国，三年，遍交海内文士，于中国书无所不读；多市典籍归，教其国人悉通文义。创为《七克》等书，所言虽孝悌慈让，其实似是而非；又杂载彼国事实，以济其天主教之邪说，诱人入其教中。中国人士被惑，多皈其教者。凡各省郡、县、卫、所，皆有天主堂，扃闭甚密，外人曾不得窥见所有。不耕不织，所用自饶，皆以诱人入教为务，谓之“化人”。彼国多产白金。自明时已窃处粤之香山澳，虽纳贡赋，而丑类实据我边陲矣。又岁运白金巨万至香山澳，转送各省郡邑天主堂，资其所用。京师天主堂，屋宇宏丽，垣墙周复。又制为风琴、自鸣钟、刻漏、浑天仪诸器，皆神镂鬼斧，巧夺天工，为费不可量。穷年积岁，制造不辍，不藉中国一钱。余谓红毛密迩西洋，自是同类，英圭黎、咬留巴皆西海小国，宜为并兼，不足深怪。独怪吕宋在东海外，远过中国万里，亦为所踞，此其心宁有厌足乎！闽人多有逐利吕宋者，谓红毛政令，一如西洋之法。分吕宋地为二十四郡，有西洋化人共操其柄。禁民不得昼作，必使昼寝夜兴。又寝室不容闭门，夫妇共寝榻上，逻者时时绕榻前侦视。有女及笄，父母不得主婚配，必侯巴黎按选。[称僧曰巴黎。]其稍有姿者，率为巴黎所留，色衰放归，始令择配。父母死，人子不得殓埋，巴黎假度亡之说，舁置万人坑中；积久坑溢，扬灰弃之。民人有资，岁与中分，四岁之后，十不存一矣。其禁昼作者，防民之叛也。岁中分其资者，务贫其民，使不得为所欲为也。死者不令瘗埋，恐由川毓灵，欲无复生英杰与争国也。用意设想，皆在人情之外。夫秦皇焚书坑儒，禁偶语、徙豪杰以弱天下之民，欲令子孙自一世、二世以至万世，长有天下，虽同此心，未至若是酷。假令此辈得志，其祸尚忍言哉！人情莫不恋故乡而安本俗，若弃父母、捐家室，而反为利己者，已非人情矣！计中国郡、邑、卫、所，天主堂何止二千馀百区，而居堂中丑类不下三四万人，皆捐其父母妻子，远来必有所为矣！为名乎？为利乎？为游中华之名山大川、观中华之礼乐政教乎？其国君岁驱其民于中国，又岁捐金钱巨万资给之，曾无厌倦，果为朝会纳贡来乎？抑岁岁饥馑，移民以就食于中国乎？既无一于此，殆复何求？其有大欲存焉，不待智者然后知也！而堂堂天朝，曾无一人能破其奸，已为丑类齿冷。脱有不信余言者，试问日本何以禁绝丑类，不令蹈其境乎？今而后，尚有从其教而褒扬之者，请以巴黎选女之事告之。 
　　
　　里乘子曰：昔客宁波，有客告予言，凡入天主教者，至天主堂拜其酋长，给银三十两，比授红丸，趣吞之，自后，心日昏迷，久之，遂视祖孙父子皆为平等，除天主外，凡天地神祗祖先，一概不祀；天理人道，绝灭殆尽。有诸生某甲，素恶此教，以贫难自存，欲骗其银，又虑其丸作祟，商之妻，使预浓煎下药，以待既拜其酋长，吞丸携银归，急索药服之，果将丸泄出。爰取刀斧劈之，不能开，怒甚，投诸炉火，亦竟不灰。方惊诧间，忽闻剥喙声，启户视之，乃其酋长使人来，责甲悖教，并索取银丸，词色甚厉。甲强与辨，其人笑曰：“君休饶舌，顷丸神已归，诉汝投诸炉火，可速取还，免罹后患也。”甲无如何，遂并归之。初，甲颇能文，自后忽忽若失，文思顿踬矣。又言凡入天主教者，其家人有病，必报知酋长为之医治。如不能起，当濒危时，酋长先入其房，闭门密幕窗棂，为之诵咒，度其生天，俟气绝乃开门，令所亲入房举哀殡殓。有某一家，素奉天主教甚虔，其母病革，酋长如例为之闭门诵咒。有戚某，不信其说，以房故有楼，悄伏其上，钻隙下窥，见酋长扶病者坐床上，以被靠其后，怀取一物塞其口；又出一针，长三寸许，刺其两目，血涔涔出；又取一小铜圆盒承其血；复袒其胸，以针刺其心，血又涔涔出，又取一小铜方盒承之。既拭去血迹，出膏药贴其两目并当胸小孔，口中喃喃诵咒，不知云何。乃开门大声呼曰：“病者已生天矣。”举家罗拜伏地称谢讫，然后入房举哀。戚某自上窥之最确。后以语人，闻者无不匿笑。然则由前而论，吞丸之作法甚诡；由后而论，取血之居心更毒。彼给银三十两者，固为欲买两盒血计耳。吾窃怪匹夫匹妇纷纷入教，一身受其害而不知；一家受其害而亦不知，趋之若狂，执迷不悟，亦不重可悲哉！ 
　　
</div>
    <div class="pagination">
<a href="里乘_page9.html">上一页</a><span>...</span><a href="里乘_page5.html">5</a><a href="里乘_page6.html">6</a><a href="里乘_page7.html">7</a><a href="里乘_page8.html">8</a><a href="里乘_page9.html">9</a><span class="current-page">10</span><a href="里乘_page11.html">11</a><a href="里乘_page12.html">12</a><a href="里乘_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
