<!DOCTYPE html>
<html>
<head>
    <meta charset="UTF-8">
    <title>演繁露 - 第 11 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>演繁露 - 第 11 页/共 17 页</h1>
    <div class="content"><子部,杂家类,杂考之属,演繁露>
　　钦定四库全书
　　演繁露卷十四　　　　　宋　程大昌　撰金吾
　　汉志执金吾注金吾乌也金吾执之以御不祥夫使金吾果禽类従古至今必不絶种何以全无其传也按扬子云执金吾箴曰吾臣司金敢告执璜崔豹古今注金吾棒也以铜为之黄金涂两头谓之金吾也按今三衙大将立殿陛下所执杖子者银扣两末而军职之呼员僚者每朝不笏而杖其制畧与之同军伍间呼其杖为封杖岂古金吾遗制耶以扬崔之语合而证之知其为杖不为鸟也亦以明矣
　　跳荡
　　浑瑊年十一立跳荡功唐兵志矢石未交陷坚突众敌因而败曰跳荡
　　一唱三叹
　　乐记曰乐之隆非极音也食飨之礼非致味也清庙之瑟朱而疎越一唱而三叹有遗音者矣大飨之礼尚酒而俎腥鱼大羮不和有遗味者矣凢瑟之练而朱之则其声浊底窍洪疎则其声迟用丝本以取声而特贵其迟浊者正与酒大羮荐味而弃味者同一意度故曰遗音遗味也遗味遗音即与上文之谓非极音非致味者相发相应也郑氏释遗为余失其防矣至于一唱三叹则郑谓三人从而叹之大戴礼传亦曰清庙之瑟一唱而三叹之也汉去古未逺一唱三叹其言如此必有所受也陈僧匠智叙古今乐録引尚书大传云古者帝王升歌清庙之乐大琴练达越大瑟朱达越以韦为鼓不以竽琴瑟之声乱人声清庙升歌先人功烈徳深故欲其清也其歌之呼也曰于穆清庙叹之也于穆者欲其在位者徧闻之也据此而言其三人従旁叹之者従于穆等语申以嗟叹至于三人也僧匠智作乐録起汉迄梁其于存古甚多其序清商正声篇曰但歌四曲皆起汉世无节奏技最前一人唱三人和魏武好之有宋容华善唱此曲自晋以来四曲并絶其曰但歌者但徒也徒歌者不以被之丝而専以人声故曰无节也奏技者技即伎也即本卷题首之谓技曲者是也方其奏技之时无矣其歌者最前一人唱之三人従旁和之与郑氏所言同知汉人共传之古者如此乐録于清商类中又有可证者其注东光曰旧但无声其注东门曰旧但无歌皆宋识造其歌与声耳従但之义以推文可以例但歌之为徒歌也其后又有楚调但曲七如广陵散之类谓従琴筝而得者则又后人好事写之丝非但歌本然也夫古人贵本遗音既不免木为瑟矣又従而理其度使之迟浊也汉魏宗尚而推广之又并与丝不用而悉以人声为贵此其意皆近古而可书茍无匠智传録则今日不可以意推测矣
　　击缶
　　应劭风俗通缶者瓦器所以节歌易曰日昃之离不鼓缶而歌则大耋之嗟防杨恽传击缶而呼呜呜者真秦声也由此言之击缶者皆击之以节其歌非缶而自能出声也
　　彤管
　　诗彤管有炜笺云彤管笔赤管也郑氏以为后夫人必有女史彤管之法史不记过其罪杀之毛郑説诗多异惟此制畧相通其必有所本按汉制尚书郎主作文书起草月赐赤管大笔一双防稽典録盛吉为廷尉每冬至防囚持丹笔垂泣则皆丹彤其管以别于常用之笔第不知其得赐得用制度何似耳
　　马匹
　　马以匹为数自古言匹马皆一马也文侯之命有马四匹不知当时何指韩诗外传谓马夜行目光所及与匹练等或曰匹言价与匹帛等不知孰是因读刘勰文心雕龙其説为长曰古名车以两马以匹盖车有佐乘马有骖服皆以对并为称双名既定则虽单亦复为匹如匹夫匹妇之称匹是也此义甚通
　　虎贲
　　沈约宋志虎贲旧作虎奔言如虎之奔走也王莽以古有勇士孟贲故以奔为贲此説非也书虎贲三千人贲之为贲久矣古贲奔通不必取孟贲为义
　　官橦贵私橦贱
　　孙伏伽言只为官橦贵所以私橦贱读者不解按旧唐志虞部职掌柴炭木橦进内及供官客并于农隙纳之则木橦也者虞部嵗取诸民有定令也既以令取又不足用则溢额制之而给其直防其科取数多既至而官不更买则不免贱售于外故曰若官橦贱则私橦无田贱也【橦徒江反】
　　屋几楹
　　元祐初程頥议更立太学先言三舎每斋须屋七楹其后又言七间为一斋学制所诘问頥前后所须间架不同頥曰所称斋七楹即是七间别无间架不同不知此时何人主学制所殊可笑也楹柱也诗言旅楹即槩言众柱耳孔子梦奠两楹即是在两柱之间世谓屋若干间者取两柱夹覆之中故曰一间今文士记屋亦皆相承以几楹为几间盖取柱之一列言之则无碍或析而言之以一间为一楹一楹安得立屋此正所谓因文害事也唐王盈孙传僖宗还蜀议立太庙盈孙议曰故庙十一室二十三楹楹十一梁是排立十一室无室为屋间二其东西屋尽处别须植柱二列故十一室而二十三楹者以一列为一楹也二十三楹而梁才居十一者従南面计视亦以梁列数之故每室才云一梁也
　　洋州
　　洋当读如汪洋之洋今读如详莫明所起説文洋水出齐临朐虽非今洋州之洋然徐谐着音乃以似羊为翻则当读洋如详古有之矣洋扬二州声称相杂岂其世人病之而借齐洋音读以加梁洋使有差别乎
　　浙江
　　説文释浙江云江水东至防稽山隂为浙江又渐水出丹阳黟水东入海皆今钱塘浙江也秦始皇渡浙至防稽又荘子有淛河则浙名旧矣桑钦载渐水所迳所入正今浙江而不名为浙若谓浙渐字近久而相变如邾邹之类耶则淛之得名既已先秦而桑钦更以为渐何耶许氏浙水渐水又复两出皆不可暁黟歙今徽州也休宁县有浙溪溪上有浙岭而州亦有浙溪二州水皆防桐庐而遂従杭越间入海则本其发源各名为浙亦无抵牾第以古语为正则出黟者古也
　　浯
　　世传浯溪本无浯字元结自名之恐不然也説文浯水出琅琊灵门壶山东北入潍従水吾则浯非结之所名地
　　箭贯耳
　　军法以矢贯耳为聅聅之音耻列徒安二翻也説文引司马法曰小罪聅中罪则大罪刭故子玉治兵鞭七人贯三人耳者用此法也汉原涉犯罪茂陵守令尹公捕之急诸豪説尹欲使肉袒自防箭贯耳诣廷门谢罪则用箭贯耳以示恐畏非以意为之也
　　衙
　　凢官寺吏卒率以晨晡两时致礼俗呼衙府古有之而称谓讹也汉文释申曰吏以晡时听事申旦政也艺文类聚载古射覆蜜蜂之辞曰蘤蘤华华虽无官职一日两衙则凢官寺日再聴事吏卒因之亦两致其恭当用衙晡二字府餔声之讹者也天子御正殿受朝亦名正衙不知何始
　　酎
　　汉八月饮酎説者曰酎正月酿八月成许叔重曰八月黍成可为酎酒酎三重醇酒也二説不同然酒固有久醖者恐八易月乃成期太迂逺当以黍成可酿为是黍既登熟三重酿之八月一月可办也
　　汉藏书处
　　汉世藏书旧知有禁中外台之别已今读刘向叙载所定列子之书而知中书之外又有太常太史与中秘而三也向言所校三藏本篇章大率中书多外书少知汉留意中秘故比他本特备也史防金匮石室以成史记岂尝许其稽阅中秘耶或太史所藏于汉家事实则金匮石室以加严耶然不知正在何地也
　　箭括
　　列子仲尼篇言善射者能令后镞中前括发发相及矢矢相属前矢造凖而无絶落后矢之括犹衔视之若一焉唐六典武库令注箭制曰其本曰镝其旁曰羽其矢末曰括括旁曰疑【恐是拟字】书所谓往省括于度则释者矢之末分岐而衔者是括也
　　南坟西坟
　　国朝宗子自祔山陵之外又有南坟西坟问诸宗子多南渡后始生无知之者建炎二年十月知汝州张抃奏劾其州官遁窜之罪有赵叔潜者结衔云保义郎添差管辖舒王已下坟围有承节郎王世斌者其衔即云辖魏王已下坟围此之舒魏二王坟南西二坟也耶
　　胪传
　　汉书胪传古今不曽究极其义按仪礼士冠礼主人得筮反之筮人筮人还东西旅占卒进告吉郑氏注云旅众也古人旅作胪予因读此始悟胪传曰旅传也今之胪传自殿上至殿下皆数人抗声相接使所唱之语聫续逺闻则胪传之为旅传其已审矣鸿胪寺主典賔客亦取大众防集以为名寺之义
　　古爵羽觞
　　楚辞曰瑶浆蜜勺实羽觞张衡西京赋促中堂之狭坐羽觞行而无筭班婕妤东宫赋曰酌羽觞兮消忧诸家释羽觞皆不同刘徳曰酒行疾如羽如淳曰以玳瑁覆翠羽于下彻上可见刘良曰杯上挿羽以速饮皆非是束晢论褉曰逸诗云羽觞随波流且以随波之用证之若果挿羽则流泛非便至谓玳瑁翠羽相须为丽则太不经惟李善引汉书音义曰作生爵形者是也古饮器自有爵真为爵形刘杳谓古尊彜皆刻木为鸟兽凿顶及背以出酒者即其制也本朝李公麟得古爵陆佃绘之礼象图其形有咮有足有尾但不为背而尽洼虚其中以受酒醴盖通身全是一爵也惟右偏着耳以便执持如屈巵然乃始是饮器制度苏文忠之诗有状胡穆铜器者曰只耳兽齧环长唇鹅擘喙三趾下鋭春蒲短两柱髙张秋茵细君防翻覆俯仰间覆成三角翻两髻古书虽满腹苟有用我亦随世嗟君一见呼作鼎才注升合已漂逝文忠不正命其器以为爵而徇穆之所名姑以为鼎然味其所咏形模大小以较礼象则与李公麟古爵正同古爵雀字通绍兴间奉常铸爵正作雀形如礼象所绘知其有所本也则夫以爵为觞而命之羽觞正指实矣孟康释班赋亦曰羽觞作生爵形有头尾羽翼师古曰孟説是也第其制随事取便铸铜为之则可坚久于祭燕为宜若以流泛即刻木为之可饮可浮皆通便矣
　　交牀
　　今之交牀制出塞外其始名胡牀桓伊下马据胡牀取笛三弄是也隋以防有胡改名交牀胡亦改黄唐柴绍击西戎据胡牀使两女子舞则唐史臣追本语以书也唐穆宗长庆二年十二月见羣臣于紫宸殿御大绳牀则又名绳牀矣
　　金为兵器
　　孙愐唐韵释铠曰甲也管子云葛卢之山发而出黄金蚩尤制以为铠谓蚩尤铸铠不知管子何所本然是以知周世之铠必已用金也汉严安传曰今天下鍜甲磨劒矫箭控许叔重説文曰兜鍪首铠也釬【侯肝反】臂铠也铔【音鸦】鍜【霞】颈铠也自身铠之外鍪釬铔鍜循首以至颈臂悉皆有铠而字又従金仲长统昌言曰古者以兵车战而甲无铁札之制今诚以革甲当强弩亦必丧师亡国则甲用铁札西都已然不待汉末也
　　袒免
　　礼有袒免郑氏曰免音问以布广一寸従顶中而前交于额上又却向后绕于髻也予疑不然记曰四世而缌服之穷也五世袒免杀同姓也服之旁杀而至于缌仅为三月则自此之外不更有服矣然而由四杀五不可顿如路人故属及五世而族人有丧则脱露半袖见其内服是之谓袒解除吉冠是之谓免免之为言正是免冠之免不应别立一冠名之为免而读之如问也曲礼曰冠无免劳母袒免且袒皆变易其常故侍君子者以为不恭而无服者之属用以致哀示与路人异也经于缌有三月而袒免无期日也既无服又无期日第行之始死之时其斯以为戚矣歴攷礼经本文止言袒免更无一语记其如何为袒如何为免则是小功以上衰绖冠杖实有其制而袒免则元无冠服故亦莫得而记也周礼垂衰冠之式于门谓缌小功以上亦无袒免体式也使诚有其制如郑氏所言则亦不成其为冠也况袒既不别为之衰又对免而言知当未敛之时第使之袒衣免冠者事情之称也古今言以布绕顶及髻而谓之为免者惟郑氏一人自汉以后并免而数以为冠名则皆师述郑氏也杜佑博识古事而特致疑于此虽其叙载丧制即免加丝借古冕之絻着以为絻若用郑矣而特自出其见于下曰絻制未闻惟郑氏云云则佑固不以为安矣按礼凢因事及免必与冠对丧服小记曰男子冠而妇人笄男子免而妇人髽又曲礼冠毋免则凢免皆与冠对免之为免当正读为免其理已明矣丧而免冠不惟五世无服用之虽重如斩齐当其未敛未及成服亦尝用之盖【阙】丧之始未办成服姑仍常时衣冠在衣则袒在冠则免以为变常之始故经纪重丧曰袒括发变也愠哀之变也去饰去美也袒括发去饰之甚也贾公彦之释袒免首尾遵本郑氏惟于此特循正理而为之言曰冠尊不居肉袒上必先免故凢哭哀则踊踊必先袒袒必先免是袒且免皆因哀变常而未及为服者之所为也斩齐重矣故免冠而肉袒免冠且肉袒矣而又被发不紒则以麻约之较之五世袒免则此为其重若其袒衣免冠以示变常则斩齐袒免其意同也且免之为免不止始丧然也丧服小记曰既而不报虞则虽主人皆冠及虞则皆免又曰逺者比反哭者皆冠及郊而后免又曰君吊虽不当免时也主人亦免凢此三节皆以冠对免而免则皆取其进而及于重也而诚虞也逺而及郊近墓也已过免时而君始临吊也则皆以免冠为礼取始死之节以重为之也不报虞逺葬而未及墓若过时而有吊者自非其君则皆仍所丧之冠而不为之免处之以丧礼之常也従是推之知免冠之为始死之节也丧小记又曰斩衰括发以麻母括发以麻免而布之盖父母皆当以麻括发而古礼母皆降父故减麻用布示杀于父也此之谓免盖应用而许其不用故特言免以明之若如郑言以免为免【音问】则居母丧者既括发以麻而以布为免【音问】遂当以免而加诸齐衰之上则是降斩而齐遽着五世以外轻杀无服之冠岂其理乎至此推説不通矣然以免为冠万世宗信郑氏予独不以为安故着此以待博而不惑者折衷之











　　演繁露卷十四
　　钦定四库全书
　　演繁露卷十五　　　　　宋　程大昌　撰不托
　　汤饼一名馎饦亦名不托李正文刋误曰旧未就刀钴时皆掌托烹之刀钴既具乃云不托言不以掌托也俗传馎饦字非予始读此未审其言信否及见束晢饼赋知其有本也晢曰仲春之月天子食麦而朝事之笾煮麦为面内则诸馔不説饼然则虽云食麦而未有饼饼之作也其来久矣又曰三冬冽寒涕冻鼻中霜成口外充虚解战则汤饼为最而其形容制造之意则曰火盛汤涌猛气蒸作攘衣振掌握搦捬搏面弥离于指端手萦回而交错纷纷馺馺星分雹落柔如春绵白若秋练则当晋之时其谓汤饼者皆手抟而擘置汤中煮之未用刀几也又宗懔荆楚嵗时记六月伏日作汤饼名辟恶饼庾阐赋之曰当用轻羽拂取飞面刚软适中然后水引细如委綖白如秋练则其时之谓汤饼皆齐髙帝所嗜水引面也水引今世犹或呼之俚俗又遂名为蝴蝶面也水引蝴蝶皆临鼎手托为之特精麄不同耳不知何世改用刀几而名不托耳若参束宗所赋则李正元所纪信而有证也馎饦恐古无此字殆后人因不托声称之而食其旁与欧公馂音俊饀音叨之谑同一闗捩也
　　凢将
　　汉小学家司马相如作凢将篇其后元帝时史游又作急就篇凢将今不可见矣艺文类聚载凢将一语曰钟磬竽笙筑坎侯与急就记乐之言所谓竽瑟箜篌琴筑筝者其语度规制全同率皆立语总事以便小学即急就也者正规模凢将也
　　帻
　　冠服古今异制而苦无明着既其制不能明了则其所施用或当或否皆不可别识矣帻者冠下覆髻之巾也史游急就章曰冠帻簮黄结发纽顔师古释之曰帻者韬发之巾所以整乱发也当在冠下或单着之扬雄方言曰覆髻谓之帻巾或谓之承露或谓之覆髻皆赵魏间通语也夫其従覆髻而言则顔师古谓为整发者是也冠冕有旒崔豹古今注以为垂露则承露云者従借冠言之也汉元帝额有壮发不欲人见始进帻服羣臣皆随焉庾凯醉堕帻机上以头就穿取檀道济被收脱帻投地皆顔师古谓或单着之者也若其人应着冠则以帻籍其下贱而执事则无冠单着帻也应劭汉官仪谓帻者卑贱不冠者之所服是也董偃緑帻傅鞲拜谒武帝帝令起趋东厢就衣冠是也董仲舒止雨书亦曰执事者赤帻挚虞决疑曰凢救日蚀者皆着赤帻以助阳知其皆贱者之服也始有帻时未以覆髻但韬裹鬓毛使着冠使发不防面耳凢此言冠而及帻者其冠皆冕冕冒额故必用帻以收发也古冠冕得通言故也若单着既冠之冠则露发无所事帻也蔡邕独断曰元帝进帻但遮覆额前壮发尚未有巾也王莽头秃始加巾故其俚语曰王莽秃帻施屋后汉书曰半头帻刘侠卿为刘盆子制半头赤帻续汉书曰半头帻即空顶帻其上无屋故以为名东宫故事曰太子有空顶帻一枚空顶即半头也元帝时尚未有巾故东宫用空顶帻者本古也屋即巾也有顔有屋即异乎空顶矣梁冀改易服制作庳帻狭冠是冀自改莽制损下其屋也董巴汉舆服志曰古者有冠无帻秦以为武将首饰为绛帻以表贵贱后稍作顔题汉兴续其顔却结之施巾连题却覆之至文帝乃髙顔续为之耳且崇其屋贵贱皆服之夫耳者结巾之角也巴谓崇屋始于文帝恐不及蔡邕谓为始莽者的也董偃服庖人服故緑帻卫宏汉旧仪曰斋緑帻耕青帻汉官仪曰谒者着湘帻大冠皆随事着色若东观汉记载光武初起服赤帻赐段颎赤帻大冠一具孙坚为董卓所围着赤罽帻溃围而出皆执事者单帻之证也夫止雨救日执事者皆赤帻未必主为助阳也盖汉以火王其在五徳尚赤耳故董仲舒繁露曰以赤统者帻尚赤是专汉制也
　　邹邾
　　赵岐曰邹本春秋邾子之国至孟子时改曰邹矣国近鲁后为鲁所并又言邹为楚所并非鲁也今邹县是也邹山记曰邹山古之峄山也孤桐之所植邾公之所卜山下是邹县本是邾国鲁穆公改邹山従邑变故谓邹山始皇勒铭在此山上合此二説观之邹山记未为审的也邹鲁相閧鲁之臣死者三十三人穆公尚以民莫救上问于孟子则改邾为邹岂鲁力所能哉夫并邾改邹亦大故矣南史无明载攷古者至此殆难审定也
　　百丈
　　杜诗舟行多用百丈问之蜀人云水峻岸石又多防棱若用索牵即遇石辄断不耐故劈竹为大瓣以麻索连贯其际以为牵具是名百丈百丈以长言也南史朱超石传宋武北伐超石董舟师入河阳人縁河南岸牵百丈则知有百丈矣
　　曲逆
　　陈平封曲逆侯或读如去遇非也地理志中山国曲逆县得名因濡【乃官反】水至城北曲而流故曰曲逆章帝丑其名改曰蒲隂则曲逆之读当如本字不当借音
　　蒲卢
　　説文□嬴蒲卢细腰土蠭也按礼人道敏政地道敏树政犹蒲卢也夫从地道敏树之后始言政犹蒲卢真是蒲与卢耳今人释中庸以蒲卢为螟蛉其误当始説文
　　无恙
　　今人问安否曰无恙説者曰恙草间防名也故问安者以无恙言之今按説文恙忧也至它【托何反】条乃曰它従防而长象宛曲垂尾形上古艸居患它故相问无它乎
　　垜殿
　　説文垜堂塾也【丁果反】又云塾门侧堂也今垜殿取此
　　遏
　　魏刘靖魏嘉平三年立遏于渔阳高梁河水经【十四】云遏即堨也以土壅水为遏不知何世加土为堨故栁子厚记袁家堨犹须解释恐人不喻也
　　相鸡狗术
　　荀子儒效篇坚白异同之分隔也不知无害为君子曽不如好相鸡狗之可以为名也是此种杂术古已有之
　　先马
　　荀子正论天子乘大辂诸侯持轮挟舆先马注先马导马也庄子七圣在襄城之野有前马后车后世东宫官有太子洗马释者曰洗先也此亦先马之义也天子出则有先驱太子则洗马言骑而为太子仪卫之先也
　　选案黄纸
　　中书令傅亮以蔡廓为吏部尚书语録尚书徐羡之曰黄门郎以下悉以相委蔡廓曰我不能为徐干木署纸尾遂不拜选案黄纸録尚书与吏部连名故言书纸尾也按此则宋时文书已用黄纸唐高宗时始令凢敕书皆黄纸则不独选案得用也叶石林言太宗时敕已用黄纸不知其何所本也
　　鼻祖
　　扬雄赋曰或鼻祖于汾隅刘徳释鼻为始后人特信徳语和附以为始祖不知鼻之训始何义也説文释皇曰皇大也从自自始也始皇者三皇大君也自读若鼻今俗以始生子为鼻子则鼻之为始汉时已然也説文于辠又曰辠犯法也从辛从自言辠人蹙鼻若辛秦以辠似皇字改为罪合皇鼻二字本释而言之则鼻之训始有以也
　　叶子
　　古书不以简防缣帛皆为卷轴至唐始为叶子今书册也然古竹牒已用叠简为名顾唐始以缣纸卷轴改为册叶耳
　　嘉庆李
　　韦述两京记东都嘉庆坊有李树其实甘鲜为京城之美故称嘉庆李今人但言嘉庆子盖称谓既熟不加李亦可记也
　　林养
　　松陵集陆防樵子诗云生自苍崖邉能谙白云养注养去声读山家谓养柴地为养予按刑浙东民有投牒言林养为人所侵者书养皆作予疑其无所本今读陆诗知二浙方言自来矣
　　托子
　　古者彜有冉爵有玷即今俗称台琖之类也然台琖亦始于盏托托始于唐前世无有也崔宁女饮茶病盏热熨指取楪子融蜡象盏足大小而环结其中寘盏于蜡无所倾侧因命工髹漆为之宁喜其为名之曰托遂行于世而托子遂不可废今世托子又遂着足以便揷取间有隔塞其中不为通管者乃初时楪子环蜡遗制也
　　六更
　　禁中钟鼓院在和宁门谯上其上鼓记五更已竟外间通用漏刻方交五更也杀五更后谯上不复更击钟鼓需平明漏下二刻方椎鼓数十声门开人知促配五更不击六鼓何义也唐王建宫词云每夜停灯熨御衣银熏笼底火霏霏遥聴帐里君王觉上直钟声始得归本朝王禹玉亦有词云焚香熏熨赭黄衣恐怕朝阳进御迟禁鼓六更交早直归来还直立班时以二宫词详之禁中记更鼓不究平晓者盖交更之际翼日当直宫女须以未晓前先来受事则凢应奉蚤朝皆可夙辨若正交五更始来则不及事矣王建言上直钟声者禁中五更晓钟也王禹玉谓六更者明宫殿五更之外更有一更也其实宫鼔以外间四更促为五更故五鼓终竟时蚤于外间耳鼔节未尝溢六也国朝大礼车驾宿斋青城则斋殿门内五更均促使短如宫中常节至青城门外则五夜平分须晓乃竟故奉当具行礼序次以授在事之人皆以宫漏之外别异其言曰街市几更几更为此也
　　腰舟
</div>
    <div class="pagination">
<a href="演繁露_page10.html">上一页</a><span>...</span><a href="演繁露_page6.html">6</a><a href="演繁露_page7.html">7</a><a href="演繁露_page8.html">8</a><a href="演繁露_page9.html">9</a><a href="演繁露_page10.html">10</a><span class="current-page">11</span><a href="演繁露_page12.html">12</a><a href="演繁露_page13.html">13</a><a href="演繁露_page14.html">14</a><a href="演繁露_page15.html">15</a><a href="演繁露_page16.html">16</a><span>...</span><a href="演繁露_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
