<!DOCTYPE html>
<html>
<head>
    <meta charset="UTF-8">
    <title>仕学规范 - 第 11 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仕学规范 - 第 11 页/共 28 页</h1>
    <div class="content">　　吾阅人多矣乆而不变是为难

　　寡欲则事简识理则事无碍

　　公元勲盛徳如此闻人一善则曰某不及

　　君子循理而动静以处之祸福之来非所惑也

　　君子能扶人之危赒人之急固是美事能不自谈益善矣

　　处已以难处人以易则无往而不服

　　君子业履须当精微放过一事便为小人所窥也

　　公之客有被召而请教者公曰富贵易得名节难保

　　凡人语其所不平气必动色必变辞必厉惟公不然更说至小人忘恩背义欲倾己处辞和气平如道寻常事

　　仁宗朝李都尉喜延士大夫尽声色之乐一时馆阁佳流无不往者公于其间虽最年少独未尝往焉李数召公而数以事辞人有强之者公曰固欲往但未有名耳然公处不失和李莫得致怨同时诸公莫不被凌谑而独未尝侵公也公曰以诚待之耳【已上出名贤遗范录】

　　范文正公仲淹少贫悴依睢阳朱氏家常与一术者游会术者病笃使人呼文正而告曰吾善炼水银为白金吾儿幼不足以付今以授子即以其方与所成白金一斤封志纳文正懐中文正方辞避而术者已絶后十余年文正为谏官术者之子长呼而告曰而父有神术昔之死也以汝尚幼故俾我收之今汝成立当以还汝出其方并白金授之封识宛然【出东轩笔录】

　　公曰君子言欲孙而行欲严盖不孙则召祸不严则受侮孔子曰吾执御乎又曰丘也幸茍有过人必知之此虽逊何伤也若言媚灶则曰获罪于天无所祷也盖恐伤乎行不得不厉尔后世君子言之不孙者多矣扵行则未尝严也

　　问人之治身何者为先人之所戒何者为急公言易曰闲邪存其诚孔子曰思无邪则是人之治身以诚为本而所戒者以邪为急盖正心诚意而行乎正则动容举措无非正也正之气充于四体发于面目可以望而知其为正人也茍不正心诚意而存乎邪则形容动作亦皆不正充于四体发于面目可以望而知其为邪人也至扵国之兴亡亦以正与不正况于人乎【并出节孝先生语录】

　　胡文恭公平生守道不以进退为意在文馆二十余年每语后进曰富贵贫贱莫不有命士人当修身俟时无为造物者所嗤世以为名言【出渑水燕谈】

　　韩魏公在大名日有人献玉盏二只云耕者入壊塜而得表里无纤瑕可指亦絶寳也公以百金荅之尤为寳玩每开宴召客特设一卓覆以锦衣置玉盏其上一日召漕使且将用之酌酒劝坐客俄为一吏误触倒玉盏俱碎坐客皆愕然吏且伏地待罪公神色不动笑谓坐客曰凡物之成毁亦自有时数俄顾吏曰汝误也非故也何罪之有坐客皆叹服公寛厚不已公帅定武时夜作书令一侍兵持烛扵旁侍兵他顾烛燃公须公遽以袖摩之而作书如故少顷回视则已易其人矣公恐主吏鞭之亟呼视之曰勿易渠已解持烛矣军中感服

　　魏公言狄青作定副帅一日宴公惟刘易先生与焉易性素疎讦时优人以儒为戏易勃然谓黥卒敢如此诟詈武襄不絶口至掷樽爼以起公是时观武襄气殊自若不少动笑语益温次日武襄首造刘易谢公扵是时已知其有量【并出韩魏王别录】

　　邹公浩虽遇冗剧事处之常优游因论易曰常杂而不厌若杂而厌非所以为常

　　韩治与同僚处一日有卒悍厉众皆怒之唯韩不顾凝如平时徐言曰无忿疾于顽惟顽能致人忿故也人谓其家学盖魏公之后

　　一切世间君子小人好恶不常若要一时周遍冠昏丧祭往还饮食之礼一一过当周至时费尽一生心力只得人道是个好周至人然又不能使君子小人皆喜所谓外慕也只有一个诚意千古万今使不尽

　　君子所以不言人之过者何也未说口不臧否人也未说先自治而后人也秖是自治为急常恐自家身心错了念念在此何暇管他别人夫子曰夫我则不暇

　　君之视臣如土芥则臣视君如国人此为君而言也非为臣者所以责君父子之间不责善此为父而言也非为子者所以责父

　　出无谓之言行不必为之事不如其已

　　以简傲为髙以谄谀为礼以刻薄为聪眀以阘茸为寛大胥失之矣

　　事上之道莫若忠待下之道莫若恕【已上出晁氏客语】

　　叶道卿自浙漕罢以母老求司宫钥长子经临江军修谒方入客次闻众宾聚首言道卿被罪叶揖而问得报耶宾曰传闻耳曰叶道卿乃某之家君以祖母老求便实无过众宾负赧几失所措信知稠人中不可妄谈是非昔人有言客次与茶酒肆中最宜谨黙可不信乎【出和氏谈选】

　　给事中徐禧殁于王事朝廷录其子弟十余人以弟秘为太庙斋郎秘自陈愿阁此恩以待兄有嫡孙日推授朝廷嘉而许之秘为太学生有声名而孝悌廉退之行又如此

　　长安隐士曰髙绎有古人絶行庆歴中召至京师朝廷欲命以官固辞归山特赐安素处士家甚贫妻子寒馁终不以困故受郷人财闭门读书而已【并出文昌杂录】

　　李文正尝曰士人当使王公闻名多而识面少此最名言盖宁使王公讶其不来无使王公厌其不去如子尚何求名惟在养其髙致尔荐以此言如佩韦弦也【出师友谈记】

　　仕学规范卷十一

　　●钦定四库全书

　　仕学规范卷十二

　　（宋）张镃 撰

　　○行己

　　谢子与伊川别一年往见之伊川曰相别又一年做得甚工夫谢曰也只是去个矜字曰何故曰子细点检来病痛尽在这里若按伏得这个罪过方有向进处伊川点头因语在坐同志者曰此人为学切问近思者也余问矜字罪过何故恁地大谢子曰今人做事只管要夸耀别人耳目浑不关自家受用事譬如人食前方丈便向人前吃蔬食菜羮却去屋里吃也

　　或问吕与叔问常患思虑纷扰程夫子荅以心主扵敬则自然不纷扰何谓敬谢子曰事至应之不与之往非敬乎万变而此常存奚纷扰之有夫子曰事思敬正谓此耳

　　申颜自谓不可一日无侯无可或问其故曰无可能攻人之过一日不见则吾不得闻吾过矣

　　门人有初见请教者先生曰人须先立志志立则有根本譬如植木须先有个根本然后培养能成合抱之木若无根本又培养个甚

　　李泌不娶妻食肉见他己甚必不能乆亦自无此理如今只是学个依本分

　　今人有眀知此事义理有不可尚吝惜不肯舍去只是不勇与月攘一鸡何异天下之达道三智仁勇如斯而已

　　有所偏且克将去尚恐不恰好不须虑恐过甚曽本此下注云矫揉就中之谓也

　　问一日静坐见一切事平等皆在我和气中此是仁否曰此只是静中工夫只是心虚气平也须扵应事时有此气象方好

　　敬是常惺惺法心斋是事事放下其理不同

　　或曰矜夸为害最大先生曰舜传位与禹是大小大事只称他不矜不伐若无矜伐更有甚事人有己便有夸心立己与物几时到得与天为一处须是克己纔觉时便克将去从偏胜处克克己之私则见理矣曰独处时未必有此心多是见人后如此曰子路衣敝缊袍与衣狐貉者立而不耻许大子路孔子却只称其如此只为他心下无事此等事打迭过不怕此心因事出来正好着工夫不见可欲却无下工夫处曰有人未必有所得却能守本分何也曰亦有之人之病不一此是贤底病人却别有病处

　　谢子见河南夫子辞而归尹子送焉问曰何以教我耶谢子曰吾徒朝夕从先生见行则学闻言则识譬如有人服乌头者方其服之颜色恱泽筋力强盛一旦乌头力去将如之何尹子反以告夫子夫子曰可谓益友矣【已上出上蔡语录】

　　物有圭角多刺人眼目亦易玷阙故君子处世当浑然天成则人不厌弃矣

　　君子之治心养气接物应事唯直而已直则无所事矣康子馈药孔子既拜而受之矣乃曰丘未达不敢尝此疑于拂人情然圣人谨疾岂敢尝未达之药既不敢尝则直言之何用委曲微生髙乞邻酰以与人是在今之君子盖常事耳顾亦何害然孔子不以为直以所以辞康子之言观之信乎其不直也学者必欲进徳则行己不可不直盖孔子之门人皆扵其师无隐情者知直故也如宰我短丧之问之类

　　曽子曰士不可以不洪毅人须能洪然后有容因言陈述古先生云丈夫当容人勿为人所容

　　忠信乃为进徳之基本无忠信则如在虚空中行徳何以进

　　正心到寂然不动处方是极致以此感而遂通天下之故其于平天下也何有

　　章郇公在私第子弟有夜叩门禀事者公曰若是公事眀早来待漏院理会若是私事即扵堂前夫人处禀复在中书一日坐处地陷徐起使人填之不以为怪家人闻之甚忧及公还家亦不言至晚公与弟虞部者对饮虞部问公今日闻中书地陷是否曰中书地陷何干汝事竟不言前辈大抵有此气象卒乍摇撼不动【已上出龟山语录】

</div>
    <div class="pagination">
<a href="仕学规范_page10.html">上一页</a><span>...</span><a href="仕学规范_page6.html">6</a><a href="仕学规范_page7.html">7</a><a href="仕学规范_page8.html">8</a><a href="仕学规范_page9.html">9</a><a href="仕学规范_page10.html">10</a><span class="current-page">11</span><a href="仕学规范_page12.html">12</a><a href="仕学规范_page13.html">13</a><a href="仕学规范_page14.html">14</a><a href="仕学规范_page15.html">15</a><a href="仕学规范_page16.html">16</a><span>...</span><a href="仕学规范_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
