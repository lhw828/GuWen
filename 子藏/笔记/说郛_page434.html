<!DOCTYPE html>
<html>
<head>
    <meta charset="UTF-8">
    <title>说郛 - 第 434 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 434 页/共 601 页</h1>
    <div class="content">





　　益州名画録卷中
　　妙格下品十一人
　　李升
　　李升者成都人也小字锦奴年才弱冠志攻山水天纵生知不从师学初得张藻员外【唐时名士善画山水】山水一轴玩之数日云未尽妙矣遂出意写蜀境山川平逺心思造化意出先贤数年之中创成一家之能俱尽山水之妙毎含毫就素必有新奇桃源洞图武陵溪图青城山图峨眉山图二十四化山图好事得之为箱箧珍后学得之为亡言师明皇朝有李将军擅名山水蜀人皆呼升为小李将军葢其艺相匹尔悟达国师自京入蜀重其高手请于圣夀寺本院同居数年因于防壁画出峡图一堵雾中山图一堵既而又请于大圣慈寺真堂内画汉州三学山图一堵彭州至徳山一堵时称悟达国师真堂四絶常粲写真僧道盈书额李商隠赞李升画山水今见存
　　张
　　张者简州金水石城山人也攻画人物尤善罗汉当王氏偏霸武成年声迹喧然时呼为张罗汉荆湖淮浙令人入蜀纵价收市将归本道前辈画佛像罗汉相传曹样呉样二本曹起曹弗兴呉起呉暕曹画衣纹稠叠呉画衣纹简略其曹画今昭觉寺孙位战胜天王是也其呉画今大圣慈寺卢楞伽行道高僧是也画罗汉呉样矣今大圣慈寺灌顶院罗汉一堂十六躯见存
　　杜齯
　　杜齯者其先本秦人避禄山之乱遂居蜀焉齯少能博学涉猎经史専师常粲写真杂画而妙于佛像罗汉王蜀少主以高祖受唐深防将兴元节度使唐【道袭】私第为上清宫塑王子晋为逺祖于上清祖殿命齯写大唐二十一帝御容于殿堂之四壁每三防五猎差太尉公卿荐献宫内殿堂行事斋宫职掌并依太清宫故事又命齯写先主太妃太后真于青城山金华宫授翰林待诏赐紫金鱼袋今严君平观杜天师【光庭】真大圣慈寺华严阁东廊下祐圣国师【光业】真并齯笔见存
　　刁光
　　刁光者雍京人也天福年入蜀攻画湖石花竹猫兎鸟雀性情高洁交游不杂入蜀之后前辈有攻花雀者顿减价矣有师问笔法者黄筌孔嵩二人亲授其诀孔类升堂黄得入室刁公居蜀三十余年笔无蹔暇非病不休非老不息卒时八十以来豪贵之家及好事者收得其画将为家寳传视子孙大圣慈寺炽盛光院明僧録房傍小壁四堵画四时雀竹广政中黄居寀重妆雀蝶精奇转甚三学院大防小壁花雀两堵光画时年已耄矣
　　蒲师训
　　蒲师训者蜀人也幼师房从真画人物鬼神蕃马长兴年值孟令公改元兴修诸庙师训画江渎庙诸葛庙龙女庙及先主殂画陵庙鬼神蕃汉人物旗帜兵仗公王车马礼服仪式纵横浩瀚莫不周至授翰林待诏赐紫金鱼袋甲寅嵗春末蜀王或夜梦一人破帽故襴厐眉大目方頥广颡立于殿堦跂一足曰请修理之言讫寝觉翌日因检他籍见此古画是前夕所梦者神故绢穿损画之左足遂命师训令验此画是谁之笔师训对云唐呉道之笔曽应明皇梦云痁者神也因令重修此足呈进后蜀主复梦前神谢曰吾足履矣上虑为崇即命焚之青城山丈人观真君殿内五岳四渎部属诸神张素卿笔广政中山水泛溢冲损数堵蜀王命师训曰素卿之笔公往继之可矣四堵师训笔也【今丈人观圣朝广其殿宇重新兴创别画无旧踪矣】王蜀先主祠堂东畔正门东畔鬼神一堵寳厯寺天王阁下天王部属房后真笔从人妆损师训再修兼自画两堵大圣慈寺南廊下观音院门两金刚邻壁请塔天王并师训笔见存
　　赵忠义
　　赵忠义者徳子也徳自雍襁负入蜀及长习父之艺宛若生知孟氏明徳年与父同手画福庆禅院东流传变相一十三堵位置铺舒楼殿台阁山水竹树蕃汉服饰佛像僧道车马鬼神王公冠冕旌旗法物皆尽其妙冠絶当时蜀王知忠义妙于鬼神屋宇遂令画闗将军起玉泉寺图于是忠义画自运材立基以至丹楹刻桷皆役鬼神叠拱下防地一坐佛殿将欲起立蜀王令内作都料看此画图枋栱有准的否都料对曰此画复较一座分明无欠其妙如此授翰林待诏赐紫金鱼袋先是毎年杪冬末旬翰林攻画鬼神者例进钟馗焉丙辰嵗忠义进钟馗以第二指挑鬼眼睛蒲师训进钟馗以拇指剜鬼睛二人钟馗相似唯一指不同蜀王问此画孰为优劣筌以师训为优蜀王曰师训力在拇指忠义力在第二指二人笔力相敌难议升降并厚赐金帛时人谓蜀王深鉴其画矣今衙北门大安楼下天王院自濮阳呉公【行曽】镇蜀之日创兴其中有唐时名画数堵及高道兴杜齯房从真赵徳齐画佛像罗汉经验变相广政初忠义与黄筌蒲师训合手画天王变相十堵以来各尽所能愈于前辈淳化五年甲午兵火焚尽今余王蜀先主祠堂正门西畔神鬼大圣慈寺正门北墙上西域记石经院后殿天王变相中寺六祖院傍药师经变相并忠义笔见存
　　黄居寳
　　黄居寳字辞玉筌之次子也画性最高风姿俊爽前辈画太湖石皆以浅深墨淡嵌空而巳居寳以笔端摤攃【上七赏反下七葛反】文理纵横夹杂砂石棱角峭硬如此虎将踊厥状非一也其有画松竹花雀变态旧规皆如湖石之类授翰林待诏赐紫金鱼袋不幸早亡秀而不实者也
　　黄居寀
　　居寀字伯鸾筌少子也画艺敏赡不让于父蜀之四主崇奢宫殿苑囿池亭世罕其比居寀父子入内供奉迨四十年殿庭墙壁门帏屏帏图画之数不可纪録授翰林待诏将仕郎试太子议郎赐金鱼袋淮南通好之日居寀与父同手画四时花雀图青城山图蛾眉山图春山图秋山图用荅国信使命将发秋山全未及画蜀王令取在库秋山图入角居寀与父奉命别画经月方毕工更愈于前者翰林学士徐光进秋山图歌以纪之广政甲子嵗蜀王令居寀徃葛仙山修葢仙化回至彭州栖真南轩画水石一堵自未至酉而毕敏而复妙者也今见存居寀有四时野景图湖滩水石图春田放牧图当时卿相及好事者得居寀子父图障卷簇家藏户寳为稀世之珍今衙防余理毛啄苔鹤两堵水石两堵龙门图一堵武侯庙龙水一堵并居寀笔见存圣朝克蜀之后居寀赴京颇为翰长陶尚书【谷】殊礼相见因收得名画数件请居寀验之其中秋山一图是故主荅淮南国信者画绢缝之内自有衔名陶公云此是淮王所遗看之果符其説圣朝授翰林待诏朝请大夫寺丞上柱国赐紫金鱼袋淳化四年充成都府一路送衣袄使时齿六十一于圣兴寺新禅院画龙水一堵天台山图一堵水石两堵工夫虽少大体宛存
　　李文才
　　李文才者华阳人也攻画人物屋木山水善写真罕及周昉之亚也蜀广政中荆南高太王令邸务丁晏入蜀请文才写兴义门两双石笋兼徴其故实将归本道文才告道士范徳昭皆云真珠楼基或云是海眼未审孰是徳昭曰吾闻诸至人斯乃蚕丛启国镇蜀之碑中以铁柱贯之下以横石相连埋于地际上有文字言嵗时丰俭兵革水火之事诸葛曽掘验之真珠楼基海眼皆非也蜀人少知云出圆方记未详广政末主置真堂大圣慈寺华严阁后命文才写诸新王文武臣僚等真授翰林待诏将仕郎试太子司议郎赐绯鱼袋画未毕圣朝吊伐尽已除毁三学院经楼下西天三藏真定惠国师真华严阁迎廊下奉圣国师真应天寺无智禅师真并文才笔见存
　　阮知诲
　　阮知诲者成都人也攻画女郎笔踪妍丽及善写真王氏干徳年写少主真于大圣慈寺三学院经楼下孟氏明徳年写先主真于三学院真堂内写福庆公主真玉清公主真于内庭知诲两朝多写皇姑帝戚渥泽累迁授翰林待诏银青光禄大夫检校尚书左仆射兼御史大夫上柱国
　　张玫
　　张玫者成都人也父授蜀翰林写貌待诏赐绯珉有超父之艺尤精写貌及画妇人铅华姿态绰有余妍议者比之张萱之俦也孟先主明徳年于大圣慈寺三学院置真堂珉曽与故东川董太尉【璋】写真先主恶之不为写巳乃命阮知诲独写已真文武臣僚玫之笔也【今并涂抹无画踪矣】授翰林待诏赐紫金鱼袋玫有自汉至唐治蜀君臣像三卷
　　能格上品十五人
　　吕嶤【竹防附】
　　吕嶤者京兆人也唐翰林待诏自京随僖宗皇帝车驾至蜀授将佐郎守汉州雒县主簿赐绯鱼袋今大圣慈寺华严阁上天王部属诸神及王波利真并嶤之笔见存竹防者雍京人也攻画人物佛像闻成都创起大圣慈寺欲将呉道地狱变相于寺画焉广明年随驾到蜀左全已在多寳塔下画境遂与华严阁下后壁西畔画丈六天花瑞像一堵
　　周行通
　　周行通者蜀人也攻画人物鬼神蕃马衣服器械氊帐鹰犬羊鴈之类及川原放牧尽得其妍有李陵送苏武图夺马图三困图射雕图隂山七骑图蜀人皆传周胡蕃马为妙行通多髯故也
　　孔嵩
　　孔嵩者一名景蜀人也幼攻花雀长遇刁处士入蜀师其笔法至晩年巾裹衣服言论动止俱斆刁公在蜀公侯门四十余载图画甚多人皆寳之黄筌于石牛庙画龙一堵黄居寀于诸葛庙画龙一堵嵩于广福院画龙一堵蜿蜒怪状不与常同逼视逺观势欲躩跃时人异之此三公画龙宗师孙位位宗顾恺之曹弗兴行龙之笔谢赫古画录云弗兴之笔代不复传秘阁之内一龙而已魏赤乌元年冬十月【此赤乌是呉太祖年号非魏武帝】武帝游青溪见一赤龙自天而下凌波而行遂命弗兴图之武帝讃曰赤乌孟冬不时见龙青溪深涧奋鬛来空有道则吉无徳则凶匪兼云雨靡带雷风弗兴画毕未讃奇工我因披阅蕴隆忡忡至宋文帝时累月亢旱祈祷无应乃取弗兴画龙置于水上应时畜水成雾经旬霶霈其所画流落人间至今相传
　　石恪
　　石恪字子専成都人也幼无羁束长有声名虽博综儒学志唯好画攻古体人物斆张南本笔法有田家社防图鼈灵开峡图夏禹治水图新罗人较力图陈子昻卢藏用宋之问高适毕搆李白孟浩然王维贺知章司马承祯仙宗十友图严君平拔宅升仙图五星图南北斗图夀星图儒佛道三教图道门三官五帝图虽豪贵相请少有不足图画之中必有讥讽焉城中寺观壁画亦多兵火后余圣夀寺经阁院女堂六十甲子神龙兴观仙游阁下龙虎君并见存
　　杜措
　　杜措者蜀人也幼慕李升山水长亦勤学廿年中昼夕不舍今大圣慈寺六祖院傍地藏菩萨竹石山水一堵并院内罗汉阁上小壁翠防寺禅和尚真三学院经堂上小壁太子舍身喂饿虎一堵善惠仙人布髪掩泥一堵并措之笔见存
　　杜义
　　杜义者蜀州晋原人也攻画佛像罗汉今寳厯寺东廊下一堵文殊西廊下一堵普贤及行道高僧十余堵见存蜀人相传杜老朱罗汉为妙老朱义小字
　　杜子瓌
　　杜子瓌者成都人也擅于赋采拂淡偏长唯攻佛像王蜀时于龙华泉东禅院画毗卢佛据红日轮乗碧莲花座每夸同辈云某妆此圆光如日初出浅深莹然无笔玷之迹见存
　　杜敬安
　　敬安子瓌子也美继父踪妙于佛像今大圣慈寺普贤阁下北方天王三学院罗汉阁下无量夀尊并敬安笔蜀城寺院敬安父子图画佛像罗汉甚众蜀偏霸时江呉商贾入蜀多请其画将归本道孟氏明徳年授翰林待诏赐金鱼袋
　　蒲延昌
　　蒲延昌者师训养子也笔力遒健甚得师法广政中进画授翰林待诏赐绯鱼袋时福感寺礼塔院僧模写宋展子防狮子于壁延昌一见曰但得其样未得其笔尔遂画狮子一图献通进王昭逺公有嬖妾患痁是夕悬于卧内其疾顿减王公召而问其神异延昌云宋展氏子处于金陵延祚寺佛殿之内画此二狮子患人因坐壁下或有愈者梁昭明太子偶患风恙御医无减呉兴太守张僧繇模此二狮子宻悬寝堂之内应夕而愈故头曰辟邪有此神验乆矣展氏古本狮子一则奔走奋迅一则回掷咆哮僧繇后亦继之二狮子翻身侧视鬃尾俱就八分爪牙似二龙拏珠之状其本至今相传延昌于诸葛庙壁画亦多兵火后余圣夀寺青衣神庙神鬼人物数堵见存
　　赵才
　　赵才者蜀人也攻画人物鬼神甲马广政年才与蒲师训子父较敌其艺浣花甘亭侯庙颇当神庙鬼神人物旗帜甲马及资福寺门南北二方天王甲午嵗兵火倒损已尽今存诸葛庙第三门两畔鬼神两堵见存
　　程承辩
　　程承辩者眉州彭山人也攻画人物鬼神当孟氏广政中与蒲师训蒲延昌赵才逓相较敌其艺皆推妙手兼善雕刻机巧人物鬼神怪异禽兽之类奇絶当时今彭山县洞明观天蓬黑杀武火铃一堂有丘山王堂游变神鬼一堵见存
　　丘文播
　　丘文播者汉州人也后改名潜攻画山水人物佛像神仙今新都干明禅院六祖汉州崇教禅院罗汉紫极宫二十四化神仙皆文播笔见存其有花雀文播男余庆画
　　阮惟徳
　　惟徳者知诲子也袭承父艺美继前踪子父同时入内供奉画贵公子夜晏图宫中赏春图宫中戏秋千图宫中七夕乞巧图宫中熨铁图宫中按舞图宫中按乐图皆画当时宫苑亭台花木皇妃帝后富贵之事精妙颇甚授翰林待诏将仕郎试太常寺斋郎赐绯鱼袋蜀广政初荆湖商贾入蜀竟请惟徳画川样美人卷簇将归本道以为奇物
　　杨元真
　　杨元真者石城山张外族也攻画佛像罗汉兼善妆銮当王氏武成中善塑像者简州许侯东川雍中本二人时推妙手今圣兴寺天王院天王及部属炽盛光佛九曜二十八宿天长观龙兴观龙虎宫并雍中本塑大圣慈寺炽盛光佛九曜二十八宿华严阁下西畔立释迦像并许侯塑皆元真妆肉色髭髪衣纹锦绣及诸禽类备着奇功时辈罕及今四天王寺壁画五台山文殊菩萨变相一堵元真笔见存
　　真容二十二处
　　蜀自炎汉至于巨唐将相理蜀皆有遗爱民怀其徳多写真容年代既逺頽损皆尽唯唐杜相国及圣朝吕侍郎二十二处见存六处有写貌人名一十六处亡失写貌人姓氏皆评妙格

　　益州名画録卷下
　　能格中品五人
　　陈若愚
　　道士陈若愚者左蜀人也师张素卿画遂衣道士服师事素卿受其笔法王氏永平废兴圣观为军营其观有五金铸天尊形明皇御容一躯移在大圣慈寺御容院供养余道门尊像殿堂皆就龙兴观起立今精思院北帝殿是也殿上壁画有青龙君白虎君朱雀君武君四像并若愚笔见存
　　张景思
　　张景思者金水石城山张之裔也思之一族世传图画佛像罗汉景思王氏永平年于圣夀寺北廊下画降魔变相一堵见存
　　麻居礼
　　麻居礼者蜀人也幼师张南本笔法亲得其诀光化天福年声迹已喧资简卭蜀州寺观壁画甚多今圣夀寺偏门北畔画八难观音一堵见存
　　僧楚安
　　僧楚安蜀州什邡人也俗姓句氏攻画人物楼台有明皇幸华清宫避暑图呉王宴姑苏台图此二图皆画于墙壁图簇团扇之上其墙壁图簇团扇大小虽殊功夫并无减者奇巧如此当时公侯相重皆称妙手今大圣慈寺三学院大防后明皇帝幸华清宫避暑图一堵楚安笔见存僧惠坚者蜀人也亦好图画而最谬焉广政中三学院僧请画姑苏台一堵对句楚安避暑宫图识者以为无鉴之甚也今亦见存恐后人误认故附而正之
　　滕昌祐
　　滕昌祐字胜华先本呉人随僖宗入蜀以文学从事唯昌祐不婚不仕书画是好情性高洁不肯趋时常于所居树竹石菊种名花异草木以资其画殁时年齿八十有五初攻画无师唯写生物以似为功而已有虫鱼图蝉蝶图生菜图折枝花图折枝果子图杂竹样造夹纻果子随类傅色并拟诸生攻书时呼滕书今大圣慈寺文殊阁普贤阁萧相院方丈院多利心院药师院天花瑞像数额并昌祐笔也其画蝉蝶草虫谓之防画葢唐时陆果刘襃之类也其画折枝花下笔轻利用色鲜妍葢唐时边鸾之类也
　　能格下品七人
　　姜道隠
　　姜道隠者蜀州绵竹人也年才龆齓尽日不归父母寻之多于神佛庙中画处才见及长为人木讷不务农桑唯画是好不畜妻孥孑然一身常戴一竹笠布衣草履笔墨而已虽父母兄弟亦罕测其行止人皆呼为木柔头【蜀语谓其鬓髪蓬松】伪相赵国公【昊】知其性迹请画屏风相公问何姓名蜀语对云姜姓无名相国曰既无名何不以道隠名之自此始名焉宋王赵公【庭隠】于净众寺创一禅院请道隠于长老方丈画山水松石数堵宋王与诸侍从观其运笔道隠未尝回顾旁若无人画毕王赠之十缣置僧堂前拂衣而去他皆放此今绵竹县山观寺多有画壁见存
　　禅月大师
　　禅月大师婺州金溪人也俗姓姜氏名贯休字徳隠天福年入蜀王先主赐紫衣师号师之诗名高节宇内咸知善草书图画时人比诸怀素师阎立本画罗汉十六帧厐眉大目者朶頥隆鼻者倚松石者坐山水者胡貌梵相曲尽其态或问之云休自梦中所覩尔又画释迦十弟子亦如此类人皆异之颇为门弟子所寳当时卿相皆有歌诗求其笔唯可见而不可得也太平兴国年初太宗皇帝搜访古画日给事中程公【羽】牧蜀将贯休罗汉十六帧为古画进呈
　　西岳高僧名贯休高情峭拔凌清秋天教水墨画罗汉魁岸古容生笔头时帧大绡泥高壁闭目焚香坐禅室或然梦里见真仪脱下袈裟防神笔高握节腕当空掷窣窣毫端任狂逸逡巡便是两三躯不似画工虚费日碎石安排嵌复枯真僧列坐连跏趺形如痩鹤精神健骨似伏犀头骨麤一倚松根傍岩缝曲緑腰身长欲动看经弟子拟同声瞌睡山童欲成梦不知夏腊几多年一手搘頥偏袒肩口开或若共人语身定复疑初坐禅案前卧象低垂鼻崕里老猿斜展臂芭蕉花里刷轻红苔藓文中晕深翠硬节笻杖矮松牀雪色眉毛一寸长绳闗梵夹两三片线补衲衣千万行林间落叶纷纷堕一印残香断烟火皮穿木履不曽拖笋织蒲团镇长坐休公休公逸艺无人加声誉喧喧遍海涯五七字诗一千首大小篆字三十家唐朝歴歴多名士萧子云呉道子若将书画比休公只恐当时浪生死休公休公始自江南来入秦于今到蜀多交亲诗名画手皆奇絶覰你凡人事事精瓦棺寺里维摩诘舍衞城中辟支佛若将此画比量看最是人间为第一
　　张询
　　张询者南海人也爰自乡荐下第乆住帝京精于小笔中和年随驾到蜀与昭觉寺休梦长老故交遂依托焉忽一日长老请于本寺大慈堂后留少笔踪画一堵早景一堵午景一堵晩景谓之三时山葢貌呉中山水颇甚工画毕之日遇僖宗驾幸兹寺尽日叹赏王氏朝皇太子简王欲要迁于东宫为壁泥通枋移损不全乃寝前命今见存
　　宋艺
　　宋艺蜀人也攻写真王蜀时充翰林写貎待诏模写大唐二十一帝圣容及当时供奉道士叶法善禅僧一行沙门海防内侍高力士于大圣慈寺宗御容院上壁今见存
　　李夀仪
　　道士李夀仪者卭州依政人也壮年慕道于本县有徳观为道士斋醮之外専精画业人呼为李水墨多画道门尊像徃来青城山丈人观宗师张素卿笔法每防簇五岳四渎部属归家习学之如此数年简州开元观有张素卿画十二仙君一堂【干徳四年遭火所焚】广政中夀仪往彼焚香斋洁模写将归卭州天师观西院上画其壁但穷精粹笔力因于素卿神彩气韵有过时流一堂六堵见存
　　僧令宗
　　僧令宗丘文播异姓弟也攻画山水人物佛像天王今大圣慈寺三学院下经楼院下两畔四天王两堵放生池掲谛堂内六祖并令宗笔见存
　　丘文晓
　　丘文晓播弟也攻画花雀人物佛像今浄众寺延夀禅院天王祖师及诸高僧竹石花名二十余堵广徳癸卯嵗文晓与僧令宗合手描画今见存
　　有画无名
　　大圣慈寺六祖院罗汉阁上峨眉山青城山罗浮山雾中四堵中和年画不留姓名评妙格中品
　　三学院旧名东厨院门两畔画东北二方天王两堵王蜀先主修改后移在院内北廊下亡失姓名评能格上品
　　多寳塔下南北二方天王弥勒佛防师子国王菩萨普贤阁外北方天王不记画人姓名评能格中品
　　圣夀寺东廊下维摩诘堂内画居士方丈花竹芭蕉山水松石风云气三堵景福年画不留姓名评能格中品
　　昭觉寺大悲堂内四天王两堵堂外观音一堵寺门后两畔东西天王两堵并中和年画不知画人名姓评能格中品
　　无画有名
　　益州学馆记云献帝兴平元年陈留高朕为益州太守更葺成都玉堂石室东别创一石室自为周公礼殿其壁上图画上古盘古李老等神及歴代帝王之像梁上又画仲尼七十二弟子三皇以来名臣耆旧云西晋大康中益州刺史张收笔古有益州学堂图今已别重妆无旧迹矣刘瑱齐永明十年成都刺史刘悛再修玉堂礼殿灵宇严肃悛弟瑱性自天真时推妙手画仲尼四科十哲像并车服礼器今已重妆别画无旧踪矣薛少保者名稷天后朝位至太子少保文章学术名冠当时而好图画画品録云秘书省有薛少保画鹤时称一絶又闻蜀郡多有公画卢求成都记云府衙院西防少保画鹤与青牛幷少保自眉州司马迁移文记今改旧制无画踪矣
　　王宰者大厯年家于蜀川善画山水树石意出像外故杜甫歌云十日画一水五日画一石能事不受相促迫王宰始肯留真迹壮哉昆仑方壶图挂君高堂之素壁巴陵洞庭日本东赤岸水与银河通中有云气随飞龙舟人渔子入浦溆山水尽亚洪涛风尤工逺势古莫比咫尺应须论万里焉得并州快剪刀剪取呉松半江水今蜀中寺观亦无画踪唯好事者收得画品録定为妙格
　　韦偃者京兆人也寓止蜀川善画马韩干之亚也故杜甫歌云韦侯别我有所适知我怜君画无敌戯拈秃笔扫骅骝歘见骐驎出东壁一匹龁草一匹嘶坐看千里当霜蹄时危安得真置此与人同生亦同死蜀中寺观亦无笔踪唯好古者收得画品録定为妙品
</div>
    <div class="pagination">
<a href="说郛_page433.html">上一页</a><span>...</span><a href="说郛_page429.html">429</a><a href="说郛_page430.html">430</a><a href="说郛_page431.html">431</a><a href="说郛_page432.html">432</a><a href="说郛_page433.html">433</a><span class="current-page">434</span><a href="说郛_page435.html">435</a><a href="说郛_page436.html">436</a><a href="说郛_page437.html">437</a><a href="说郛_page438.html">438</a><a href="说郛_page439.html">439</a><span>...</span><a href="说郛_page435.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
