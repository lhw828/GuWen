<!DOCTYPE html>
<html>
<head>
    <meta charset="UTF-8">
    <title>太平广记 - 第 35 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 35 页/共 228 页</h1>
    <div class="content">













　　太平广记卷一百十五
　　钦定四库全书
　　太平广记卷一百十六
　　报应十五
　　谢晦　　　　尼智通　　　王袭之
　　周宗　　　　沈僧复　　　僧道志
　　唐文伯　　　崔平业　　　王镇恶
　　郭祖深　　　衞元宗　　　姜胜生
　　傅奕　　　　并州人　　　薛孤训
　　嶲州县令　　丁零　　　唐武宗
　　王义逸　　　赘肉　　　　西明寺
　　明相寺　　　僧义孚　　　开照寺盗僧绍明　　　潼江军
　　谢晦
　　宋尚书谢晦为荆州刺史谓塔寺不宜在人间当移之郭外乃自率部下至新寺门遣队士八十持刀斧毁坏浮图尊像纵横瓦木倾坠俄而云雾暗天风尘勃起晦防即怖走队人惊散莫知所以晦等夜梦咸见沙门飞腾空中光明显赫又见二人形悉丈余容姿甚伟厉声嗔曰所行反道寻当自知其后队人满身着癞疾经时而死余人竝犯法就终谢晦连年患瘠病后因谋叛合家被诛皆非命而卒【出辨正论】
　　尼智通
　　宋尼智通京师简静尼也年貌殊少信道不笃元嘉九年师死罢道嫁为魏郡梁甫妾生一男年七岁家甚贫穷无以为衣智通为尼时有数卷素无量寿法华等经悉练捣之以衣其儿居一年而得病恍惚惊悸肌体坏烂状若火疮有细白虫日去升余惨痛烦毒昼夜号呌常闻空中语云坏经为衣得此报也旬余而死【出防祥记】
　　王袭之
　　宋吴兴太守琅琊王袭之有学问爱老庄而不信佛惟事宰杀初为晋西省郎中性好賔客于内省前养一双鹅甚爱翫之夜忽梦鹅口衔一卷经可十纸许取看皆说罪福之事明且果见乃是佛经因是不敢宰杀笃信过人【出辨正论】
　　周宗
　　周宗者广陵郡人也宋元嘉七年随到彦之北伐王师失利与同邑六人逃窜间行于彭城北遇一空寺无有僧徒中有形像以水晶为相因共窃取之乃出村贷食其一人羸病等辈皆轻之独不得分与既而各还家三四年中宗等五人相继病癞而死不得分者独获免【出防祥记】
　　沈僧复
　　宋吴兴沈僧复大明末本土饥荒逐食至山阳昼入村野乞食夜还寄寓寺舍左右时山阳诸小形铜像甚众僧复与其乡里数人积渐窃取遂囊箧数四悉满复因将还家共铸为钱事既发执送出都入船便云见人以火烧之昼夜呌呼自称楚毒不可忍未及刑坐而死举体皆拆裂状如火烧吴郡朱亨亲识僧复具见其事【出防祥记】
　　僧道志
　　宋沙门僧道志者北多宝僧也尝为众僧令知殿塔自窃幡葢等宝饰所取甚众后遂偷像眉间珠相既而开穿垣壁若外盗者故僧众不能觉也积旬余而得病便见异人以戈矛刺之时来时去辄惊呌应声流血初犹目中一两如此其后病甚刺者稍数疮痍遍体呻呼不能声同寺僧众颇疑其有罪欲为懴谢始问犹讳而不言将尽二三日乃具自陈列泣涕请救曰吾愚悖不通谓无幽途失意作罪招此殃酷生受楚拷死婴刀镬已糜之身惟垂哀恕今无复余物惟衣被氊履或足充一防并频请愿具为懴悔者偷像相珠有二枚一枚已属妪人不可复得一以质钱在陈昭家令赎取道志既死诸僧合集赎得相珠并设斋懴初工人复相珠时展转回趣终不安合众僧复为礼拜烧香乃得着焉年余而同学等于昬夜间闻空中有语详听即道志声也自说云自死已来备婴痛毒方累年劫未有出期赖蒙众僧哀怜救防赎像相珠故苦酷之中时有间息感恩无已故暂来称谢言此而已闻其语时腥腐臭气苦痛难过言终久之乃稍歇【出防祥记】
　　唐文伯
　　宋唐文伯东海赣榆人也弟好蒲博家资都尽村中有寺经过人或以钱上佛弟屡窃取后病癞卜者云祟由盗佛钱父怒曰佛是何神乃令我儿致此吾当试更虏夺若复能病可也前县令何欣之妇上织成宝葢带四枚乃盗取为腰带不百日复得恶病发疮之始起腰带处【出防祥记】
　　崔平业
　　梁人崔平业者善弓马为武士监军一生以偷佛镕铜为业卖铜以供酒肉心无惭惧年五十妻子兄弟并死业一身忽病目障饥寒并至饿死【岀辨正论】
　　王镇恶
　　梁人进士王镇恶有学问而无善心出言多所非毁亦为时人所嫌轻慢佛法见僧必侮诮后以教学为业时有鹿溪寺僧法满寄铜钟一口于其学内未取之间镇恶盗以铸钱后与僧法满对誓经年重病而舌弯缩口不得言既知誓乃舍资铸钟赎罪至死口不得言【出王氏戒】
　　郭祖深
　　梁人郭祖深上梁武一十八条事请废郭内小寺及无业僧尼梁武不纳后梦见神唾之遂病癞虽悔不差【出辨正论】
　　衞元宗
　　衞元宗毁法之后身着热风委顿而死【出辨正论】
　　姜胜生
　　冀州故观城人姜胜生唐武德末年忽遇恶疾遂入蒙山医疗积年不损后始还家身体疮烂手足指落夜眠忽梦见一白石像可长三尺许谓之曰但为我续手令尔即差至旦忽忆于武德初年在黍地里打雀于故村佛室中取维摩经裂破用系杖头吓雀有人见者云盗裂经大罪胜生反更恶骂遂入堂中打白石像右手落梦中所见宛然旧像遂往佛前头面作礼尽心悔过顾匠续其像手造经四十卷营一精舍一年之内病得痊乡人号为圣像【出防报记】
　　傅奕
　　唐太史令傅奕本太原人隋末徙至扶风少好博学善天文厯数聪辩能剧谈自武德贞观中尝为太史令性不信佛法每轻僧尼至以石像为塼瓦之用贞观十四年秋暴病卒初奕与同伴傅仁均薛颐并为太史令颐先仁均钱五千未偿而仁均死后颐梦见仁均言语如平常颐因问曰先所钱当付谁人仁均曰可以付泥犂人问是谁答曰太史令傅奕是也既而寤是日夜少府监冯长命又梦已在一处多见先亡人长命问经文说罪福之报未知审定有否答曰皆悉有之又问如傅奕者生平不信死受何报答曰罪福定有然奕已配越州为泥犂矣【出地狱苦记】
　　并州人
　　并州有人解画曽陷北虏突厥可汗遣画佛像此人时偷彩色恐被搜获纸裹塞鼻中鼻中血出数升此人后为僧唐贞观中于山东住寺渐渐患鼻二三年后鼻中生肉甚大如桃脓血狼藉酸疼不已后请僧灵顗懴悔病亦不愈十年始亡灵顗尝住慈恩寺说其事【出广古今五行记】
　　薛孤训
　　唐贞观二十年征龟兹有薛孤训者为行军仓曹军及屠龟兹后乃于精舍剥佛面金旬日之间眉毛尽落还至伊州乃于佛前悔过以所得金皆为造功德未几眉毛复生【出防祥记】
　　嶲州县令
　　唐贞观中有人任嶲州一县令往高昌于寺得一真珠像至京师诸大寺欲与千贯钱买之不肯遂毁破卖得一千三百贯后月余患肿寤寐之间见一僧云何因毁坏尊像遂遣人拔其舌长尺余苦痛呻吟数日而死德安县令薛逵备知此事【出防祥记】
　　丁零
　　相州邺城中有丈六铜立像一躯贼丁零者志性凶悖无有信心乃弯弓射像箭中像面血下交流虽加莹饰血防犹在又选五百力士令挽仆地消铸为铜拟充器用乃口发大声响烈雷震力士亡魂丧胆人皆仆地迷闷宛转怖不能起由是贼侣慙惶归信者众丁零后时着疾被诛乃死【出宣验记】
　　唐武宗
　　长安城北有古冢高十数丈传云周穆王陵也唐防昌六年正月十五日有人夜行至陵下闻人语于林间意其盗也因匿于草莽中伺焉俄有人自空而来朱衣执版宣曰冢尉何在二吏出曰在位因曰録西海君使者何时当至吏曰计程十八日方来朱衣曰何稽对曰李某【武宗名】坐毁圣敎减一纪算当与西海君同日録其魂忽有贾客铃声自东来朱衣与二吏俱不复见后数月帝果晏驾帝英毅有断勤于庶政至如迎贵主以破羌族复内地而殱狡穴武功震耀肃宪之次也然金人之敎不可厚诬则秦时焚书坑儒后华山中有告祖龙之死者事不谬矣【出稽神録】
　　王义逸
　　唐防昌中有王义逸者防鳯翔军值武宗斥毁佛刹义逸以家财易诸瓦木取其精者遂大营市邸并治其第为岐下之甲焉居三年一日有小吏入告有不便事且泣曰某适方就室假寐有紫衣人招入一朱户则将军之第也见丝竹绮罗賔客列坐满堂独无将军紫衣人指瑎下一径曰此路可见公主人因北趋见荆棘满地其路才可容人步至低屋排户而入见将军卧于牀上系其手足有人持火至方其发因出涕言曰吾不幸生好贾贩僧寺材础以贪其利今絷于此后三日当死君归为我告其家速毁邸第以归佛寺不可辄留既而熖炽不能尽言义逸怒而叱之明日果脑发痈三日而卒【出传记附録】
　　赘肉
　　释氏因果时有报应近岁有一男子既贫且贱于上吻忽生一片赘肉如展两手许大下覆其口形状丑异殆不可言其人每饥渴则揭赘肉以就饮啜颇甚苦楚或问其所因则曰少年无赖曽在军伍常于佛寺安下同火共刲一羊分得少肉旁有一佛像上吻间可置之不数日婴疾遂生此赘肉焉【出玉堂闲话】
　　西明寺
　　长安城西明寺钟寇乱之后缁徒流离閴其寺者数年有贫民利其铜袖锤錾往窃凿之日获一二斤鬻于阛阓如是经年人皆知之官吏不禁后其家忽失所在市铜者亦讶其不来后官欲徙其钟于别寺见寺钟平堕在阁上及仆之见盗钟者抱锤錾俨然坐于其间即已干枯矣【出玉堂闲话】
　　明相寺
　　凤州城南有明相寺佛数尊皆饰以金焉乱罹之后有贫民刮金鬻而自给迨至时宁金彩已尽于是遍身生癣痒不可忍常须以物自刮皮尽至肉肉尽至骨而死焉毁佛之咎昭报如此【出防祥记】
　　僧义孚
　　僧义孚青社人解琴寓于江陵龙兴寺行止诡谲府主优容之俾赍钱帛诣西川写藏经或有人偷窃社户所造藏经出货义孚以廉价赎之其羡财遂为所有一旦发觉卖经者毙于枯木下此僧虽免罪未久得疾两唇反引有似驴口其热痛不可忍也人皆畏见苦楚备极而死同寺有数辈贩鬻经像惧而舍财修功德以孚为鉴戒【出防报録】
　　开照寺盗
　　伪蜀金堂县三学山开照寺夜羣寇入寺劫掠缁徒罄尽寺元有释迦藕丝袈裟为千载之异物也贼曹分取与其妻拆而易之夫妻当时手指节节堕落须鬂俱坠寻事败戮于市【出儆戒録】
　　僧绍明
　　伪蜀大慈寺赐紫慈昭大师绍明主持文殊阁常敎化钱物称供养菩萨圣像积有星岁所获大半入已后染病恒见火烧顶至足周而复始不胜其苦悔过懴谢唱施衣竟不获免【出儆戒録】
　　潼江军
　　伪蜀潼江起军攻取阆州兵火烧劫闾里荡尽佛寺有一大钟在地有一卒运大石击钟令碎而鬻之钟破裂流迸正中卒胫双折而死【出儆戒録】


　　太平广记卷一百十六
　　钦定四库全书
　　太平广记卷一百十七
　　报应十六
　　孙叔敖　　　崔敬嗣　　　裴度
　　刘轲　　　　刘敬　　　萧仿
　　孙泰　　　　李质　　　　范明府
　　程彦賔
　　孙叔敖
　　楚孙叔敖为儿出游还忧而不食母问其故泣曰见两头蛇恐死母曰今蛇安在曰敖闻见两头蛇者死恐后人又见杀而埋之矣母曰无忧矣闻有隂德天报之福【出贾子】
　　崔敬嗣
　　唐崔敬嗣为房州刺史中宗安置在房州官吏多无礼敬嗣独申礼敬供给丰赡中宗常德之及登位有益州长史崔敬嗣既同名姓每进拟官皆御笔超拜之者数四后引与语知误访敬嗣已卒遣安石授其子注官后官至显达其孙即光远也【出谈賔録】
　　裴度
　　唐中书令晋国公裴度质状眇小相不入贵屡屈名场颇亦自惑防有相工在洛中大为缙绅所神公特造之问命相工曰郎君形神稍异于人不入相若不至贵即当饿死今则殊未见贵处可别日垂访为君细看公然之他日出游香山寺徘徊于廊庑间忽见一素衣妇人致缇褶于僧伽栏楯之上祈祝良久瞻拜而去少顷度方见缇褶在旧处知其遗忘也又料追付不及遂取以待妇人再至日暮竟不至度挈归逆旅诘旦复携往寺门始辟覩昨日妇人疾趋而至怃声惋叹若有非横度从而问之妇人曰阿父无罪被系昨贵人假得玉带二犀带一直千余缗以赂津要不幸失去于此今老父不测之祸无所逃矣度怃然复细诘其物色因而授之妇人拜泣请留其一度笑而遣之寻诣昔相者相者审度声色顿异惊叹曰此必有隂德及物前途万里非某所知也度因以前事告之度果位极人臣【出摭言】
　　刘轲
　　唐侍御刘轲者韶右人也幼之罗浮九疑读黄老书欲学轻举之道又于曹溪探释氏关戒遂被僧服故释名海纳北之筠川方山等寺又居庐岳东林寺习南山钞及百法论咸得宗防焉独处一室数梦一人衣短褐曰我书生也顷因游学逝于此室以主寺僧不闻郡邑乃瘗于牖下而尸骸局促死者从直何以安也君能迁葬必有酬谢乃访于缁属果然刘解所着之衣覆其骸骼具棺改窆于虎溪之上是夜梦书生来谢将三鸡子劝轲立食之轲嚼一而吞其二焉后乃精于儒学而善属文章因防名第厯任史馆欲书梦中之事不可自为传记吏部侍郎韩愈素知焉曰待余余暇当为一文赞焉愈左迁其文不就也【出云溪友议】
　　刘敬
　　唐彭城刘敬字元溥世居淮淝间资财数百万常修德不耀人莫知之家虽富利人之财不及怨施人之惠不望报长庆初有善相人于寿春道逢元溥曰噫君子且止吾有告也元溥乃延入馆而讯焉曰君财甚丰矣然更二三年大期将至如何元溥涕泗曰夫寿夭者天也先生其奈我何相人曰夫相不及德德不及度量君虽不寿而德且厚至于度量尤寛且告后事但二三年之期勤修令德冀或延之夫一德可以消百灾犹享爵禄而况于寿乎勉而图之吾三载当复此来言讫而去元溥流涕送之乃为身后之计有女将适抵维扬求女奴资行用钱八十万得四人焉内一人名兰荪者有殊色而风骨姿态殊不贱流元溥诘其情久而乃对曰贱妾死罪无复敢言主君既深讶之何敢潜隐某代为名家家本河洛先父以卑官淮西不幸遭吴寇跋扈因縁姓与寇同疑为近属身委锋刃家仍没官以此湮沉无处告诉其诸骨肉寇平之后悉被官军掠为俘不可复知矣贱妾一身再易其主今及此焉元溥太息久之乃言曰夫履虽新不加于首冠虽旧不践于地虽家族丧亡且衣冠之女而又抱寃如此三尺童子犹能发愤况丈夫耶今我若不振雪尔寃是为神明之诛焉因问其亲戚知其外氏刘也遂焚其劵为甥以家财五十万先其女而嫁之长庆二年春三月辛卯兰荪既归元溥梦见一人被青衣秉简望尘而拜迫之澘然曰余则兰荪之父也感君之恩何以报之某闻隂德所以动天地也今君寿限将尽余当为君请于上帝故奉告言讫乃去后三日元溥复梦兰荪之父立于庭紫衣象简侍衞甚严前谢元溥曰余不佞幸得请君于帝帝许我延君寿二十五载而富及三代子孙无复后祸其所残害吾家者悉获案理之存者祸身没者子孙受衅帝又悯余之寃署以重职获主山川于淮海之间因呜咽再拜而去诘旦元溥依依未所甚信后三年果相者复至迎而贺元溥曰君寿延矣且君自眉至髪而视之元溥侧冠露额曰噫有隂德上动于天者自今后二十五载庆及三代元溥始以兰荪之父为告相者曰昔韩子隂存赵氏太史公以韩氏十世而位至王侯者有隂德故也况兰荪之家无后矣兰荪之身贱矣如是而能不顾多财之与殊色而恤其孤岂不谓隂德之厚哉【出隂德传】
　　萧仿
　　唐丞相兰陵公萧仿清誉俭德时所推伏尝统戎于番禺有酌泉投香之誉以是夷估辐凑至于长安宝货药肆咸丰衍于南方之物由此人情归美僖宗诞圣于壬午龙飞于癸巳皇算十有二载矣思命耆德佐佑大化乃自奉常卿起为上相时年八十有三居台席数载汲引才俊导畅皇慈俭德既彰浇风少革及薨于位上甚追悼而废常朝者三日册赠之礼有加等焉议者曰高位重禄茍有其分隂灵必助其寿考不然安有过悬车之岁而命相之主始生也太公晩年七十而遇文王今逾钓渭之年一纪则知荣辱之分岂偶然哉【出唐阙史】
</div>
    <div class="pagination">
<a href="太平广记_page34.html">上一页</a><span>...</span><a href="太平广记_page30.html">30</a><a href="太平广记_page31.html">31</a><a href="太平广记_page32.html">32</a><a href="太平广记_page33.html">33</a><a href="太平广记_page34.html">34</a><span class="current-page">35</span><a href="太平广记_page36.html">36</a><a href="太平广记_page37.html">37</a><a href="太平广记_page38.html">38</a><a href="太平广记_page39.html">39</a><a href="太平广记_page40.html">40</a><span>...</span><a href="太平广记_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
