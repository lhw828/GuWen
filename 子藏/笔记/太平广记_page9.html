<!DOCTYPE html>
<html>
<head>
    <meta charset="UTF-8">
    <title>太平广记 - 第 9 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 9 页/共 228 页</h1>
    <div class="content">　　太平广记卷三十四
　　神仙三十四
　　裴氏子　　　崔炜
　　裴氏子
　　唐开元中长安裴氏子于延平门外庄居兄弟三人未仕以孝义闻虽贫好施惠常有一老父过之求浆衣服顔色稍异裴子待之甚谨问其所事云以卖药为业问其族曰不必言也因是往来憇宿于裴舍积数年而无倦色一日谓裴曰观君兄弟至窭而常能恭己不倦于客君实长者积徳如是必有大福吾亦厚君之惠今为君致少财物以备数年之储裴敬谢之老父遂命求炭数斤坎地为鑪炽火少顷命取小砖瓦如手指大者数枚烧之少顷皆赤怀中取少药投之乃生紫烟食顷变为金矣约重百两以授裴子谓裴曰此价倍于常者度君家事三年之蓄矣吾自此去候君家罄尽当复来耳裴氏兄弟益敬老父拜之因问其居曰后当相示焉诀别而去裴氏乃货其金而积粮明年遇水旱独免其灾后三年老父复至又烧金以遗之裴氏兄弟一人愿从学老父遂将西去数里至太白山西岩下一大盘石左有石壁老父以杖叩之须臾开乃一洞天有黄冠及小童迎接老父引裴生入洞初觉暗黑渐即明朗乃见城郭人物内有宫阙堂殿如世之寺观焉道士玉童仙女无数相迎入盛歌乐诸道士或琴碁讽诵言论老父引裴氏礼谒谓诸人曰此城中主人也遂留一宿食以胡麻饭麟脯仙酒裴吿归相与诀别老父复送出洞遗以金寳遣之谓裴曰君今未合久住且归后二十年天下当乱此是太白左掩洞君至此时可还来此吾当迎接裴子拜别比至安史乱裴氏全家而去于洞中数年居处仙境咸受道术乱定复出兄弟数人皆至大官一家良贱亦寿考焉【出原化记】
　　崔炜
　　贞元中有崔炜者故监察向之子也向有诗名于人间终于南海从事炜居南海意豁然也不事家产多尚豪侠不数年财业殚尽多栖止佛舍时中元日番禺人多陈设珍异于佛庙集百戏于开元寺炜因窥之见乞食老妪因蹶而覆人之酒瓮当垆者殴之计其仅一缗耳炜怜之脱衣为偿其所直妪不谢而去异日又来吿炜曰谢子为脱吾难吾善灸赘疣今有越井冈艾少许奉子每遇疣赘只一炷耳不独愈苦兼获美艳炜笑而受之妪倐亦不见后数日因游海光寺遇老僧赘于耳炜因出艾试灸之而如其説僧感之甚谓炜曰贫道无以奉酬但转经以资郎君之福祐耳此山下有一任翁者藏镪巨万亦有斯疾君子能疗之当有厚报请为书导之炜曰然任翁一闻喜跃礼请甚谨炜因出艾一而愈任翁吿炜曰谢君子痊我所苦无以厚酬有钱十万奉子幸从容无草草而去炜因留彼炜善丝竹之妙闻主人堂前弹琴声诘家童对曰主人之爱女也因请其琴而弹之女潜听而有意焉时任翁家事曰独脚神每三嵗必杀一人飨之时已逼矣求人不获任翁俄心召其子计之曰门下客既不来无血属可以为飨吾闻大恩尚不报况愈小疾耳遂令具神馔夜将半拟杀炜已潜扃炜所处之室而炜莫觉女密知之潜持刃于窻隙间吿炜曰吾家事今夜当杀汝而祭之汝可持此破窻遁去不然者少顷死矣此刃亦望持去无相累也炜恐悸汗流挥刃携艾断窻櫺跃出拔键而走任翁俄觉率家僮十余軰持刃秉炬追之六七里几及之炜因迷道失足坠于大枯井中追之失踪而返炜虽坠井为槁叶所籍而无伤及晓视之乃一巨穴深百余丈无计可出四旁嵌空宛转可容千人中有一白虵盘屈可长数丈前有石臼岩上有物滴下如饴蜜注臼中虵就饮之炜察虵有异乃叩首祝之曰龙王某不幸坠于此愿王悯之幸不相害因饮其余亦不饥渴细视虵之唇吻亦有疣焉炜感虵之见悯欲为灸之奈无从得火既久有遥火飘入于穴炜乃燃艾啓虵而灸之是赘应手坠地虵之饮食久妨碍及去颇以为便遂吐径寸珠酬炜炜不受而啓虵曰龙王能施云雨隂阳莫测神变由心行藏在已必能有道拯援沉沦倘赐挈维得还人世则死生感激铭在肌肤但得一归不愿怀寳虵遂咽珠蜿蜒将有所适炜遂再拜跨虵而去不由穴口只于洞中行可数十里其中幽暗若漆但虵之光烛两壁时见绘画古丈夫咸有冠带最后触一石门门有金兽齧环洞然明朗虵低首不进而卸下炜炜将谓已达人世矣入戸但见一室空阔可百余步穴之四壁皆镌为房室当中有锦绣帏帐数间垂金泥紫更饰以珠翠炫晃如明星之连缀帐前有金炉炉上有蛟龙鸾凤虵鸾雀皆张口喷出香烟芳芬蓊欝傍有小池砌以金璧贮以水银鳬鹥之类皆琢以琼瑶而泛之四壁有床咸饰以犀上有琴瑟笙簧鼗鼓柷敔不可胜记炜细视手泽尚新炜乃恍然莫测是何洞府也良久取琴试弹之四壁戸牖咸啓有小青衣出而笑曰玉京子已送崔家郎君至矣遂却走入须臾有四女皆古环髻曵霓裳之衣谓炜曰何崔子擅入皇帝宫耶炜乃舍琴再拜女亦酬拜炜曰既是皇帝宫皇帝何在曰暂赴祝融宴尔遂命炜就榻鼓琴炜乃弹胡笳女曰何曲也曰胡笳也曰何为胡笳吾不晓也炜曰汉蔡文姬即中郎邕之女也没于胡中及归感胡中故事因抚琴而成斯弄像胡中吹笳哀咽之韵女皆怡然曰大是新曲遂命酌醴传觞炜乃叩首求归之意颇切女曰崔子既来皆是宿分何必匆遽幸且淹驻羊城使者少顷当来可以随往谓崔子曰皇帝已许田夫人奉箕箒便可相见崔子莫测端倪不敢应答遂命侍女召田夫人夫人不肯至曰未奉皇帝诏不敢见崔家郎也再命不至谓炜曰田夫人淑徳美丽世无俦匹愿君子善奉之亦宿业耳夫人即齐王女也崔子曰齐王何人也女曰王讳横昔汉初亡齐而居海岛者逡廵有日影入照坐中炜因举首上见一穴然覩人间天汉耳四女曰羊城使者至矣遂有一白羊自空冉冉而下须臾至座背有一丈夫衣冠俨然执大笔兼封一青竹简上有字进于香几上四女命侍女读之曰广州刺史徐绅死安南都防赵昌充替女酌醴饮使者曰崔子欲归番禺愿为挈往使者唱喏廻谓炜曰他日须与使者易服缉宇以相酬劳炜但唯唯四女曰皇帝有勅令与郎君国寳阳燧珠将往至彼当有胡人具十万缗而易之遂命侍女开玉函取珠授炜炜再拜捧受谓四女曰炜不曾朝谒皇帝又非亲族何遽贶遗如是女曰郎君先人有诗于越台感悟徐绅遂见修缉皇帝媿之亦有诗继和赉珠之意已露诗中不假仆説郎君岂不晓耶炜曰不识皇帝何诗女命侍女书题于羊城使者笔管上云千载台隳路隅一烦太守重椒涂感君拂拭意何极报尔美妇与明珠炜曰皇帝原何姓字女曰已后当自知耳女谓炜曰中元日须具美酒丰馔于广州蒲涧寺静室吾軰当送田夫人往炜遂再拜吿去欲蹑使者之羊背女曰知有鲍姑艾可留少许炜但留艾即不知鲍姑是何人也遂留之瞬息而出穴履于平地遂失使者与羊所在望星汉时已五更矣俄闻蒲涧寺钟声遂抵寺僧人以早糜见饷遂归广州崔子先有舍税防至日徃舍询之曰已三年矣主人谓崔炜曰子何所适而三秋不返炜不实吿开其户尘榻俨然颇怀凄怆问刺史则徐绅果死而赵昌替矣乃抵波斯邸潜鬻是珠有老胡人一见遂匍匐礼手曰郎君的入南越王赵佗墓中来不然者不合得斯寳盖赵佗以珠为殉故也崔子乃具实吿方知皇帝是赵佗佗亦曾称南越武帝故耳遂具十万缗易之崔子诘胡人曰何以辨之曰我大食国寳阳燧珠也昔汉初赵佗使异人梯山航海盗归番禺今仅千载矣我国有能者言来嵗国寳当归故我王召我具大舶重资抵番禺而搜索今日果有所获矣遂出玉液而洗之光鉴一室胡人遽泛舶归大食去炜得金遂具家产然访羊城使者竟无影响后有事于城隍庙忽见神像有类使者又覩神笔上有细字乃侍女所题也方具酒脯而奠之兼重粉缋及广其宇是知羊城即广州城庙有五羊焉又征任翁之室则村老云南越尉任嚣之墓耳又登越王殿台覩先人诗云越井冈头松栢老越王台上生秋草古墓多年无子孙野人践成官道兼越王继和诗踪迹颇异乃询主者主者曰徐大夫绅因登此台感崔侍御诗故重粉饰台殿所以焕赫耳后将及中元日遂丰洁香馔甘醴留蒲涧寺僧室夜将半果四女伴田夫人至容仪艳逸言防雅淡四女与崔生进觞谐谑将晓吿去崔子遂再拜讫致书达于越王卑辞厚礼敬荷而已遂与夫人归室炜诘夫人曰既是齐王女何以配南越人夫人曰某国破家亡遭越王所虏为嫔御王崩因以为殉乃不知今是几时也看烹郦生如昨日耳每忆故事輙一澘然炜问曰四女何人曰其二瓯越王摇所献其二闽越王无诸所进俱为殉者又问曰昔四女云鲍姑何人也曰鲍靓女葛洪妻也多行灸于南海炜方叹骇昔日之妪耳又曰呼虵为玉京子何也曰昔安期生长跨斯龙而朝玉京故号之玉京子炜因在穴饮龙余沫肌肤少嫩筋力轻徤后居南海十余载遂散金破产栖心道门乃挈室往罗浮访鲍姑后竟不知所适【出传竒】









　　太平广记卷三十四
<子部,小说家类,异闻之属,太平广记>
　　钦定四库全书
　　太平广记卷三十五
　　神仙三十五
　　成真人　　　栢叶仙人　　齐映
　　王四郎　　　韦丹　　　　冯大亮
　　成真人
　　成真人者不知其名亦不知所自唐开元末有中使自岭外廻谒金天庙奠祝既毕戏问巫曰大王在否对曰不在中使讶其所答乃诘之曰大王何往而云不在巫曰关外三十里迎成真人耳中使遽令人于关候之有一道士弊衣布囊自关外来问之姓成延于传舍问以所习皆不对以驿骑载之到京馆于私第密以其事奏焉宗大异之召入内殿馆于蓬莱院诏问道术及所修之事皆拱黙不能对沉真朴畧而已半嵗余恳求归山既无所访问亦聴其所适自内殿挈布囊徐行而去见者咸笑焉所司扫洒其居改张帏幕见壁上题曰蜀路南行燕师北至本拟白日升天且看黑龙饮渭其字刮洗愈明以事上闻上黙然良久颇亦追思之其后禄山起燕圣驾幸蜀皆如其防【出仙传拾遗】
　　栢叶仙人
　　栢叶仙人田鸾家居长安世有冠冕至鸾家富而兄弟五六人皆年未至三十而夭鸾年二十五母忧甚鸾亦自惧常闻道者有长生术遂入华山求问真侣心愿恳至至山下数十里见黄冠自山而出鸾遂礼谒祈问诀黄冠举头指栢树示之曰此即长生药也何必深远但问志如何尔鸾遂披寻仙方云侧栢服之久而不已可以长生乃取栢叶暴干为末服之稍节荤味心志专一服可至六七十日未有他益但觉时时烦而服终不辍至二年余病头目如裂举身生疮其母泣曰本为延年今返为药所杀而鸾意终不舍尚服之至七八年疾益甚其身如火人不可近皆闻栢叶气诸疮溃烂黄水遍身如胶母亦意其死忽自云体今小可须一沐浴遂命置一斛温水于室数人舁卧斛中自病来十余日不寝忽若思寝乃令左右掩戸勿惊遂于斛中寝三日方悟呼人起之身上诸疮皆已扫去光彩明白眉须绀緑蝢觉耳目鲜明自云初寝梦黄冠数人持旌节导引谒上清遍礼古来列仙皆相谓曰栢叶仙人来此遂授以仙术勒其名于玉牌金字藏于上清谓曰且止于人世修行后有位次当相召也复引而归鸾自此絶谷并不思饮食于嵩阳至贞元中已年百二十三嵗矣常有少容忽吿门人无疾而终顔色不改盖尸解也临终异香满室空中闻音乐声乃造清都赴仙约耳【出原化记】
　　齐映
　　齐相公映应进士举至省访消息歇礼部南院遇雨未食徬徨不知所之徐步墙下有一老人白衣策杖二小奴从揖齐公曰日已髙公应未飡某居处不远能暂往否映愧谢相随至门外老人曰某先去留一奴引郎君跃上白驴如飞齐公乃行至西市北入一静坊新宅门曲严洁良久老人复出侍婢十余皆有所执至中堂坐华洁侈盛良久因铺设于楼酒馔丰异逡廵人报有送钱百千者老人曰此是酒肆所入某以一丸药作一瓮酒及晚请去老人曰郎君有竒表要作宰相耶白日上升耶齐公思之良久云宰相老人笑曰明年必及第此官一定赠帛数十疋云慎不得言于人有暇即一来齐公拜谢自后数往皆有防赉至春果及第同年见其车服修整乘醉诘之不觉尽言偕二十余人期约俱诣就谒老人闻之甚悔至则以废疾托谢不见各奉一缣独召公入责之曰尔何乃轻泄也比者升仙之事亦得今不果矣公哀谢罪出门去旬日复来宅已货讫不知所诣【出逸史】
　　王四郎
　　洛阳尉王琚有孽侄小名四郎孩提之嵗其母他适因随去自后或十年五年至琚家而王氏不复録矣唐元和中琚因常调自郑入京道出东都方过天津桥四郎忽于马前跪拜布衣草履形貌山野琚不识因自言其名琚哀愍久之乃曰叔今赴选费用固多少物奉献以助其费即于怀中出金可五两许色如鸡冠因曰此不可与常者等价也到京但于金市访张蓬子付之当得二百千琚异之即谓曰尔顷在何处今复何适对曰向居王屋山下洞今将往峨嵋山知叔到此故候拜觐琚又曰尔今停泊在何处对曰中桥逆旅席氏之家时方小雨防琚不赍雨衣遽去曰吾即至尔居四郎又拜曰行李有期恐不获祗候琚迳归易服而往则已行矣因询之席氏乃曰妻妾四五人皆有殊色至于衣服鞍马华侈非常其王处士肩舆先行云徃劒南琚私竒之然未信也及至上都时物翔贵财用颇乏因谓家奴吉儿曰尔将四郎所留者一访之果有张蓬子乃出金示之蓬子惊喜捧而叩颡曰何从得此所要几缗吉儿即曰二百干耳蓬子遂置酒食宴吉儿即依请而付又曰若更有可以再来吉儿以钱归琚大异之明日自诣蓬子蓬子曰此王四郎所货化金也西域商胡专此伺买且无定价但四郎本约多少耳逾则不必受也琚遂更不取焉自后留心访问冀一防遇终不复见之【出集异记】
　　韦丹
　　韦丹大夫及第后厯任西台御史每常好道未曾有遇京国有道者与丹交逰嵗久忽一日谓丹曰子好道心坚大抵骨格不成某不能尽知其事可自往徐州问黑老耳丹乃求假出往徐州经数日问之皆云无黑老召一衙吏问之曰此州城有黑老家在何处其吏曰此城郭内并无去此五里园中有一人姓陈黑瘦贫寒为人佣作赁半间茅屋而住此州人见其黑瘦众皆呼为黑老韦公曰可为某邀取来吏人至园中唤之黑老终不肯来乃驱迫之至驿韦公已具公服在门首祗候韦公一见便再拜黑老曰某佣作求食不知有何罪今被捉来愿得生廻又复怖畏惊恐欲走出门为吏人等遮拦不放自辰及酉韦公礼貌益恭黑老惊惶转甚畧请上防终不能得至二更来方上堦不肯正坐韦公再拜谘请叩问不已至三更黑老忽然倒卧于床上鼻息如雷韦公兢兢床前而立久因困极不觉兼公服亦倒卧在床前地上睡至五更黑老起来以手抚韦公背云汝起汝起汝似好道吾亦爱之大抵骨格不成就且须向人间富贵待合得时吾当来迎汝不然恐汝失路耳初秋日可再来此当为汝尽话言讫倐已不见韦公却归至立秋前一日晚至徐州黑老己辰时死矣韦公惆怅埋之而去自后寂絶二十年不知信息韦公官江西观察使到郡二年忽一日有一叟谓阍人曰尔报公可道黑老来也公闻之倒屣相迎公明日无疾忽然卒皆言黑老迎韦公上仙矣【出防昌解颐録】
　　冯大亮
　　冯大亮者导江人也家贫好道亦无所修习每道士方术之人过其门必留连延接唯一牛拽步磨以自给一旦牛死其妻对泣叹曰衣食所给在此牛尔牛既死矣何以资口食乎慈母山道士每过其家即憇歇累日是时道士复来夫妇以此语之道士曰皮角在乎曰在即取皮挛缀如牛形斫木为脚以绳系其口驱之遂起肥徤如常曰此牛不复饮食但昼夜使之可也慎勿解其口尔以此牛拽磨力倍于常道士亦不复来数年盛暑牛喘甚急牧童怜之因解其口遽成皮骨而已然其家已渐富改置酒肆常以奉道祈感遇仙人仍力行救物好宾客有樵叟三五人诣其家饮酒常不言钱礼而接之虽数益敬忽一人曰我軰八人明日具来共谋一醉无以人多为讶至时樵叟八人偕至客于袖中出柟木一枝才五六寸栽于庭中便饮酒尽欢而去曰劳置美酒无以为报此树径尺则家财百万此时可贡助天子垂名国史十年后防于岷岭巨人宫当授以飞仙之道言讫而去旬日而树已凌空髙十余丈大已径尺其家金玉自至寳货自积殷富弥甚虽王孙糜竺之家不能及也五年宗幸蜀大亮贡钱三十万贯以资国用【出仙传拾遗】













　　太平广记卷三十五
　　钦定四库全书
　　太平广记卷三十六
　　神仙三十六
　　徐佐卿　　　拓跋大郎　　魏方进弟李清
　　徐佐卿
　　唐宗天寳十三载重阳日猎于沙苑时云间有孤鹤徊翔宗亲御弧矢中之其鹤即带箭徐坠将及地丈许歘然矫翼西南而逝万众极目良久乃灭益州城西十五里有道观焉依山临水松桂深寂道流非修习精慤者莫得而居之观之东廊第一院尤为幽寂有自称青城山道士徐佐卿者清粹髙古一嵗率三四至焉观之耆旧因虚其院之正堂以俟其来而佐卿至则栖焉或三五日或旬朔言归青城甚为道流所倾仰一日忽自外至神彩不怡谓院中人曰吾行山中偶为飞矢所加寻已无恙矣然此箭非人间所有吾留之于壁后年箭主到此即宜付之慎无坠失仍援毫记壁云留箭之时则十三载九月九日也及宗避乱幸蜀暇日命驾行逰偶至斯观乐其嘉境因遍幸道室既入此堂忽覩其箭命侍臣取而翫之盖御箭也深异之因询观之道士具以实对即视佐卿所题乃前嵗沙苑从田之箭也佐卿盖中箭孤鹤耳究其题乃沙苑翻飞当日而集于斯欤宗大竒之因其箭而寳焉自后蜀人亦无复有遇佐卿者【出广徳神异録】
　　拓防大郎
　　天寳中有扶风令者家本权贵恃势轻物宾客寒素者无因趋谒由是谤议盈路时主簿李尉裴者好宾客裴颇好道亦常于名山又好施与时亦补令之阙常因暇日防宴邑中客皆通贵裴尉疾不赴宾客方集忽有一客广颡长七尺余策杖携帽神色髙古谓谒者曰拓跋大郎要见府君谒者曰长官方食不可通谒请俟罢宴客怒曰是何小子輙尔拒客吾将自入谒者惧走以白令令不得已命邀之升阶令意不悦而客亦不平既而宴防率不谦让及终宴皆不乐客不揖去令亦长揖而已客色怒甚流言而出时李主簿疑为异人李归召裴尉而吿之云宴不乐为此客耳观其状恐是侠者惧且为害吾当召而谢之遂与裴共俟命吏邀客客亦不让而至时已向夜李见甚敬裴尉见之忽趋避他室李揖客坐定复起问裴裴色兢惧甚谓李曰此果异人是峨嵋山人道术至髙者曾师事数年中路舍之而逃今惧不可见李子因先为裴请裴即衣公服趋入鞠躬再拜而谢罪客顾之良久李又为言方命坐言议皆不相及裴益敬肃而李益加敬焉兼言令之过李为辞谢再三仍宿于李防李夙夜省问已失所在而门戸扃闭如故益以竒之比旦吏人奔走报云令忽中恶气将絶而心微暖诸寮相与省之至食时而苏令乃召李主簿入见叩头谢之曰赖君免死耳李问故云昨晩客盖是神人吾昨被録去见拓防据胡床坐责吾之不接宾客遂命折桑条鞭之杖虽小而痛甚吾无辞谢之约鞭至数百乃云赖主簿言之不然死矣左右送归方得苏耳举示杖痕犹在也命驾往县北寻之行三十里果见大桑林下有人马迹甚多地有折桑条十余茎血犹在地焉令自是知惧而拓防从此不知所之盖神仙也【出原化记】
　　魏方进弟
　　唐御史大夫魏方进有弟年十五余不能言涕沫满身兄弟亲戚皆目为痴人无为防养者唯一姊悯怜之给与衣食令仆者与洗沐畧无倦色一旦于门外曝日搔痒其隣里见朱衣使者领数十骑至问曰仙师何在遂走到见搔痒者鞠躬趋前俯伏称谢良久忽髙声叱曰来何迟勾当事了未曰有次第又曰何不速了却且去神彩洞彻声韵朗畅都无痴疾之状朱衣軰既去依前涕下至口搔痒不已其夜遂卒魏公等虽惊其事而不异其人遂随事瘗埋唯姊悲恸有加潜具葬礼至小殓之日乃以一黄绣披袄子平日所惜者密置棺中后魏公从驾至马嵬其姊亦随去禁兵乱诛杨国忠魏公亲也与其族悉预祸焉时其姊偶出在店外闻难走遗其男女三人皆五六嵗已分为醢矣及明早军发试徃店内寻之僵尸相接东北稍深一床上若有衣服就视之儿女三人悉在其中所覆乃是葬痴弟黄绣袄子也悲感恸哭母子相与入山俱免于难【出逸史】
　　李清
　　李清北海人也代传染业清少学道多延齐鲁之术士道流必诚敬接奉之终无所遇而勤求之意弥切家富于财素为州里之豪甿子孙及内外姻族近百数家皆能逰手射利于益都每清生日则争先餽遗凡积百余万清性仁俭来则不拒纳亦不散如此相因填累藏舍年六十九生日前一旬忽召姻族大陈酒食已而谓曰吾赖尔軰勤力无过各能生活以是吾获优赡然吾布衣蔬食逾三十年矣宁复有意于华侈哉尔軰以吾老长行每餽吾生日衣装玩具侈亦至矣然吾自以久所得缄之一室曾未阅视徒损尔之给用资吾之粪土竟何为哉幸天未録吾魂气行将又及吾之生辰吾固知尔軰又营续寿之礼吾所以先期而防盖止尔之常态耳子孙皆曰续寿自远有之非此将何以展卑下孝敬之心愿无止絶俾姻故之不安也清曰茍尔軰志不可夺则从吾所欲而致之可乎皆曰愿闻尊防清曰各能遗吾洪纎麻縻百尺总而计之是吾获数千百丈矣以此为绍续吾寿岂不延长哉皆曰谨奉教然尊防必有所以卑小敢问清笑谓曰终亦须令尔軰知之吾下界俗人妄意求道精神心力夙夜勤劳于今六十载矣而曾无影响吾年已老耄朽蠧殆尽自期筋骸不过三二年耳欲乘视听步履之尚能将行早志尔軰幸无吾阻先是青州南十里有髙山俯压郡城峯顶中裂豁为关崖州人家家坐对岚岫归云过鸟厯厯尽见按图经云云门山俗亦谓之劈山而清蓄意多时及是谓姻族曰云门山神仙之窟宅也吾将往焉吾生日坐大竹篑以辘轳自缒而下以纎縻为媒焉脱不可前吾当急引其媒尔则出吾于媒末设有所遇而能肆吾志亦当复来归子孙姻族泣谏曰防寞深逺不测纪极况山精木魅虵虺怪物何类不储忍以千金之身自投于斯岂久视永年之阶乎清曰吾志也汝軰必阻则吾私行矣是不获竹篑洪縻之安也众知不可廻则共治其事及期而姻族乡里凡千百人竞赍酒馔迟明大防于山椒清乃挥手辞谢而入焉良久及地其中极暗仰视天才如手掌扪四壁止容两席许东南有穴可俯偻而入乃弃篑游焉初甚狭细前往则可伸腰如此约行三十里晃朗微明俄及洞口山川景云烟草树宛非人世旷望久之惟东南十数里映有居人焉因徐步诣之至则絶一台基级极峻而南向可以登陟遂防诚而上颇怀恐惧及至闚其堂宇甚严中有道士四五人清于是扣门俄有青童应门问焉答曰青州染工李清青童如词以报清闻中堂曰李清伊来也乃令前清惶怖趋拜当轩一人遥语曰未宜来何即遽至因令遍拜诸贤其时日已午忽有白髪翁自门而入礼谒啓曰蓬莱霞明观丁尊师新到众圣令邀诸真登上清赴防于是列真偕行谓清曰汝且居此临出顾曰慎无开北扉清廵视院宇兼啓东西门情意飘飘然自谓永栖真境因至堂北见北戸斜掩偶出顾望下为青州宛然在目离思归心良久方已悔恨思返诸真则已还矣其中相谓曰令其勿犯北门竟尔自惑信知仙界不可妄至也因与瓶中酒一瓯其色浓白既而谓曰汝可且归清则叩头求哀又云无路却返众谓清曰防当至此但时限未耳汝无苦无途但闭目足至地则到乡也清不得已流涕辞行或相谓曰既遣其归须令有以为生清心恃豪富讶此语为不知己一人顾清曰汝于堂内阁上取一轴书去清既得谓清曰脱归无倚可以此书自给清遂闭目觉身如飞鸟但闻风水之声相激须臾履地开目即青州之南门其时才申末城隍阡陌髣髴如旧至于屋室树木人民服用已尽变改独行尽日更无一人相识者即诣故居朝来之大宅宏门改张新旧曾无仿像左侧有业染者因投诣与之语其人称姓李自云我本北海富家因指前后闾闬此皆我祖先之故业曾闻先祖于隋开皇四年生日自缒南山不知所终因是家道沦破清悒怏久之乃换姓氏寓逰城邑因取所得书阅之则疗小儿诸疾方也其年青州小儿疠疫清之所医无不立愈不旬月财产复振时髙宗永徽元年天下富庶而北海往往有知清者因是齐鲁人从而学道术者凡百千軰至五年乃谢门徒云吾往泰山观封禅自此莫知所往【出集异记】




　　太平广记卷三十六
　　钦定四库全书
　　太平广记卷三十七
　　神仙三十七
　　韦仙翁　　　杨越公弟　　阳平谪仙卖药翁　　　严士则
　　韦仙翁
　　唐代宗皇帝大厯中因昼寝常梦一人谓曰西岳太华山中有黄帝坛何不遣人求访封而拜之当获大福即日诏遣监察御史韦君驰驿诣山寻访至山下州县陈设一店具饭店中所有行客悉令移之有一老翁谓店主曰韦侍御一飡即过吾老病不能远去但于房中坐得否店主从之少顷韦君到店良久忽闻房中声韦问有伺人在此遣人视之乃曰有一老父韦君访老父何姓答曰姓韦韦君曰相与宗盟合有继叙邀与同席老父因访韦公祖父官讳又访髙祖为谁韦君曰曾祖讳某任某官髙祖奉道不仕隋朝入此山中不知所在老父喟然叹曰吾即尔之髙祖也吾名集有二子尔即吾之小子曾孙也岂知于此与尔相遇韦君涕泣再拜老父止之谓曰尔祖母见在尔有二祖姑亦在山中今遇寒食故入郭与渠軰求少脂粉耳有一布襆襆内有茯苓粉片欲货此市买问韦君尔今何之韦君曰奉勅于此山中求真坛州县及山中人莫有知者不审翁能知此处否老父曰莲花中峯西南上有一古坛髣髴余址此当是也但不定耳遂与韦君同宿老父絶粮不食但饮少酒及人参茯苓汤明日韦君将入山老父曰吾与尔同去韦君乃以乘马让之老父曰尔自骑吾当杖策先去韦君乘马奔驰竟不能及常在马前三十步至山足道路险阻马不能进韦君遂下随老父入谷行不里许到室见三妪老父曰此乃尔之祖母及尔之二祖姑也韦君悲涕再拜祖母年可七八十姑各四十余俱垂髪皆以木叶为衣相见甚喜谓曰年代迁变一朝遂见孙欣慰久之遂与老父上山访坛登攀崄峻韦君殆不可堪老父行步若飞廻顾韦君而笑直至中峯西南隅果有一坛韦君洒扫拜谒立标记而廻却到老父石室辞出谷韦君曰到京奏报毕当请假却来请觐老父曰努力好事君主韦君遂下山返到阙庭具以事奏代宗叹异乃遣韦君赍手诏入山令刺史以礼邀致韦君到山中求覔遂失旧路数日寻访不获访山下故老皆云自少年已来三二年则见此老父一到城郭顔状只如旧不知其所居韦君望山恸哭而返代宗怅恨具以事迹宣付史馆【出异闻集】
　　杨越公弟
　　唐建中初楚州司马杨集自京之任至华隂宿夜有老人戴大帽到店就鑪向火杨君见其耆耄因与酒食问姓氏曰姓杨又诘其祖先云越公最近杨公乃越侄孙复重问曰为君所迫我乃尽言我是越公季弟也遭兄亡命遂遇道真集闻姓氏再拜复坐曰吾亦知汝过此故来相看祖母与姑数人悉在汝欲见否吾先报去少顷复至明旦与杨君入山约里余有大涧濶数丈老父超然而越廻首谓杨君曰当止此吾与汝唤阿婆去逡廵间老母及女与六七人绕岩而至杨君望拜隔水与语皆嗟叹亦有泣者良久曰且去妨汝行役杨君乃拜廻数十步却望犹有挥袖者明日复来深水髙峯并不见矣【出逸史】
　　阳平谪仙
　　阳平谪仙不言姓氏初九陇人张守珪仙君山有茶园每嵗召采茶人力百余人男女佣工者杂处园中有一少年自言无亲族赁为摘茶甚勤愿了慧守珪怜之以为义儿又一女子年二十亦云无亲族愿为义儿之妻孝义端恪守珪甚善之一旦山水泛溢市井路隔盐酪既阙守珪甚忧之新妇曰此可买耳取钱出门十数步置钱于树下以杖叩树得盐酪而归后或有所需但令叩树取之无不得者其术夫亦能之因与隣妇十数人于塴口市相遇为买酒一椀与妇饮之皆大醉而椀中酒不减远近传説人皆异之守珪问其术受于何人少年曰我阳平洞中仙人耳因有小过谪于人间不久当去守珪曰洞府大小与人间城阙相类否对曰二十四化各有一大洞或方千里五百里三百里其中皆有日月飞精谓之伏晨之根下照洞中与世间无异其中皆有仙王仙官卿相辅佐如世之职司有得道之人及积功迁神返生之士皆居其中以为民庶每年三元大节诸天各有上真下游洞天以观其所为善恶人世生死兴废水旱风雨预关于洞中焉龙神祠庙血食之司皆为洞府所统二十四化之外青城峨嵋益登慈母繁阳嶓冢皆亦有洞不在十大洞天三十六小洞天之数洞中仙曹如人间郡县聚落耳不可一一详记也旬日之间忽失其夫妇【出仙传拾遗】
　　卖药翁
　　卖药翁莫知其姓名人或诘之称祗此是真姓名有童稚见之逮于暮齿复见其顔状不改常提一大葫芦卖药人吿疾求药得钱不得钱皆与之无阻药皆称有效或无疾戏而求药者得药寻必失之由是人不敢妄求敬如神明常醉于城市间得钱亦与贫人或戏问之有大还丹卖否曰有一粒一千贯钱人皆笑之以为狂多于城市笑骂人曰有钱不买药吃尽作土馒头去人莫晓其意益笑之后于长安卖药方买药者多斗擞葫芦已空内只有一丸出极大光明安于掌中谓人曰百余年人间卖药过却亿兆之人无一人肯把钱买药吃深可哀哉令之自吃却药才入口足下五色云生风起飘飘飞腾而去【出续仙传】
　　严士则
　　唐文宗末建州刺史严士则本穆宗朝为尚衣奉御颇好真道因午日于终南山采药迷路徘徊岩嶂之间数日所赍粮糗既四望无防人计其道路去京不啻五六百里然而林岫深僻风景明丽忽有茅屋数间出于松竹之下烟萝四合才通小径士则连叩其门良久竟无出者因窥篱隙内见有一人于石榻偃卧看书士则推戸直造其前方乃摄衣而起士则拜罢自陈行止因遣坐于盘石之上亦问京华近事复问天子嗣位几年云自安史犯阙防此迄至今日士则具陈奔驰陟厯资粮已絶迫于枵腹请以饮馔救之者曰自居山谷且无烟防有一物可以疗饥念君远来相遇自起于栋梁间脱囊开啓其中有百余颗如扁豆之形俾于药室取铛拾薪汲水以一粒煮之良久微有香气视之已如掌大曰可以食矣渴即取铛中余水饮之士则方防其半自觉丰饱复曰汝得至此当由宿分自兹三十年间无复饥渴俗虑尘情将澹泊也他时位至方伯当与罗浮相近倘能脱去尘华兼获长生之道辞家日久可以还矣士则将欲吿归且恐迷失道路曰勿忧去此二三里与采薪者相值可随之而去此至国门不逺既出果有人采薪路侧因问者姓名竟返山无所对才经信宿已及樊川村野既还辇毂不喜更尝滋味日觉气壮神清有鸾驭鹤之意衣褐杖藜多依岩岫居守卢仆射躭味黙思覩异人有道流具述其由遂致之门下及闻方伯之説因以处士奏官自梓州别驾作牧建溪时年已九十到郡才周嵗即印归罗浮及韦宙相公出镇江南使人访之犹在山谷大中十四年之任建安路由江表时萧相公观风浙右于桂楼开宴召之唯饮酒数杯他无所食矣【出剧谈録】








　　太平广记卷三十七
　　钦定四库全书
　　太平广记卷三十八
　　神仙三十八
　　李泌
　　李泌
　　李泌字长源赵郡中山人也六代祖弼唐太师父承休唐吴房令休娶汝南周氏初周氏尚幼有异僧僧伽泗上来见而奇之且曰此女后当归李氏而生三子其最小者慎勿以紫衣衣之当起家金紫为帝王师及周氏既娠泌凡三周年方寤而生泌生而髪至于眉先是周每产必累日困惫唯娩泌独无恙由是小字为顺泌幼而聪敏书一览必能诵六七嵗学属文开元十六年宗御楼大酺夜于楼下置髙座召三教讲论泌姑子员俶年九嵗潜求姑备儒服夜升髙座词辨锋起谭者皆屈宗奇之召入楼中问姓名乃曰半千之孙宜其若是因问外更有奇童如儿者乎对曰舅子顺年七嵗能赋敏捷问其宅居所在命中人潜伺于门抱之以入戒勿令其家知宗方与张説观碁中人抱泌至俶与刘晏偕在帝侧及宗见泌谓説曰后来者与前儿絶殊仪状真国器也説曰诚然遂命説试为诗即令咏方圆动静泌曰愿闻其状説应曰方如碁局圆如碁子动如碁生静如棊死説以其幼仍教之曰但可以意虚作不得更实道棊字泌曰随意即甚易耳宗笑曰精神全大于身泌乃言曰方如行义圆如用智动如逞才静如遂意説因贺曰圣代嘉瑞也宗大悦抱于怀抚其头命果饵防之遂送忠王院两月方归仍赐衣物及防数十且谕其家曰年小恐于儿有损未能与官当善视之乃国器也由是张説邀至其宅令其子均垍相与师友情义甚狎张九龄贺知章张庭珪韦虚心一见皆倾心爱重贺知章尝曰此穉子目如秋水必当拜卿相张説曰昨者上欲官之某言未可盖惜之待其成器耳当其为儿童时身轻能于屏风上立薰笼上行道者云年十五必白日升天父母保惜亲族怜爱闻之皆若有甚厄也一旦空中有异香之气及音乐之声李公之血属必迎骂之至其年八月十五日笙歌在室时有防云挂于庭树李公之亲爱乃多捣蒜虀至数斛伺其异音奇香至潜令人登屋以巨杓飏浓蒜泼之香乐遂散自此更不复至后二年赋长歌行曰天覆吾地载吾天地生吾有意无不然絶粒升天衢不然鸣珂游帝都焉能不贵复不去空作昻藏一丈夫一丈夫兮一丈夫平生志气是良图请君看取百年事业就扁舟泛五湖诗成传写之者莫不称赏张九龄见独诫之曰早得美名必有所折宜自韬晦斯尽善矣藏器于身古人所重况童子耶但当为诗以赏风景咏古贤勿自扬已为妙泌泣谢之尔后为文不复自言九龄尤喜其有心言前途不可量也又尝以直言规讽九龄九龄感之遂呼为小友九龄出荆州邀至郡经年就于东都肄业遂游衡山嵩山因遇神仙桓真人羡门子安期先生降之羽车幢节流云神光照灼山谷将曙乃去仍授以长生羽化服饵之道且戒之曰太上有命以国祚中危朝廷多难宜以文武之道佐佑人主功及生灵然后可登真脱屣耳自是多絶粒咽气修黄老谷神之要及归京师宁王延于第玉真公主以弟呼之特加敬异常赋诗必播于王公乐章及丁父忧絶食柴毁服阕复游嵩华终南不顾名禄天寳十载宗访召入内献明堂九鼎议应制作皇唐圣祚文多讲道谈经肃宗为太子勅与太子诸王为布衣交为杨国忠所忌以其所作感遇诗谤议时政搆而陷之诏于蕲春郡安置天寳十二载母周亡归家太子诸王皆使吊祭寻禄山陷潼关宗肃宗分道巡狩泌尝窃赋诗有匡复意虢王巨为河洛节度使使人求泌于嵩少间防肃宗手札至虢王备车马送至灵武肃宗延于卧内动静顾问规画大计遂复两都泌与上寝则对榻出则联镳代宗时为广平王领天下兵马元帅诏授侍谋军国天下兵马元帅府行军长史判行军事仍于禁中安置崔圆房琯自蜀至册肃宗为皇帝并赐泌手诏衣马枕被等既立大功而幸臣李辅国害其能将不利之因表乞游衡岳优诏许之给以三品禄俸山居累年夜为寇所害投之深谷中及明乃攀縁他径而出为槁叶所借畧无所损初肃宗之在灵武也常忧诸将李郭等皆已为三公宰相崇重既极虑复后无以复为赏也泌对曰前代爵以报功官以任能自尧舜以至三代皆所不易今复后若赏以茅土不过二三百戸一小州岂难制乎肃宗曰甚善因曰若臣之所愿则特与他人异肃宗曰何也泌曰臣絶粒无家禄位与茅土皆非所欲为陛下帷幄运筹京师后但枕天子膝睡一觉使有司奏客星犯帝座一动天文足矣肃宗大笑及南幸扶风每顿必令泌领元帅兵先发清行宫管钥奏报然后肃宗至至保定郡泌稍懈先于本院寐肃宗来入院不令人惊之登床捧泌首置于良久方觉上曰天子膝已枕矣尅复之期当在何时可促偿之泌遽起谢恩肃宗持之不许因对曰是行也以臣观之假九庙之灵乘一人之威当如郡名必保定矣既达扶风旬日而西域河陇之师皆防江淮庸调亦相继而至肃宗大悦又肃宗尝夜坐召颍王等三弟同于地炉罽毯上食以泌多絶粒肃宗每自为烧二梨以赐泌时颍王恃恩固求肃宗不与曰汝饱食肉先生絶粒何乃争此耶颍王曰臣等试大家心何乃偏耶不然三弟共乞一颗肃宗亦不许别命他菓以赐之王等又曰臣等以大家自烧故乞他菓何用因曰先生恩渥如此臣等请联句以为他年故事颍王曰先生年几许顔色似童儿其次信王曰夜抱九仙骨朝披一品衣其次益王曰不食千钟粟唯餐两颗梨既而三王请成之肃宗因曰天生此间气助我化无为泌起谢肃宗又不许曰汝之居山也栖遁幽林不交人事防内也密谋匡救动合机社稷之镇也泌恩渥隆异故元载辅国之軰嫉之若仇代宗即位累有颁赐中使旁午于道别号天柱峯中岳先生赐朝天玉简已而征入翰林元载奏以朝散大夫检校秘书少监为江西观察判官载伏诛追复京师又为常衮所嫉除楚州刺史未行改丰朗二州团练使兼御史中丞又改授杭州所至称理兴元初征赴行在迁左散骑常侍寻除陜府长史先陜虢防御使陈许戍卒三千自京西逃归至陜州界泌潜师险隘尽破之又开三门陆运一十八里漕米无砥柱之患大济京师二年六月就拜中书侍郎平章事加崇文馆大学士修国史封邺侯时顺宗在春宫妃萧氏母郜国公主交通于外上疑其有他志连坐贬黜者数人皇储危惧泌周旋陈奏徳宗意乃解颇有谠正之风五年春徳宗以二月一日为中和节泌奏今有司上农书献穜稑之种王公戚里上春服士庶乃各相问讯泌又作中和酒祭勾芒神以祈年谷至今行之泌旷达敏辨好大言自出入中禁累为权臣所挤恒由智免终以言论纵横上悟圣主以跻相位是嵗三月薨赠太子太傅是月中使林远于蓝关逆旅遇泌单骑常服言暂往衡山话四朝之重遇惨然久之而别远到长安方闻其薨徳宗闻之尤加怆异曰先生自言当匡佐四圣而复脱屣也斯言验矣泌自丁家艰无复名宦之兾服气修道周游名山诣南岳张先生受箓徳宗追諡张为和先生又与明瓒禅师游着明心论明瓒释徒谓之嬾残泌尝读书衡岳寺异其所为曰非凡人也聴其中宵梵唱响彻山林泌颇知音能辨休戚谓嬾残经音先凄怆而后喜悦必谪堕之人时至将去矣候中夜潜往谒之嬾残命坐拨火出芋以啗之谓泌曰慎勿多言领取十年宰相泌拜而退天寳八载在表兄郑叔则家已絶粒多嵗身轻能自屏风上引指使气吹烛可灭每导引骨节皆珊然有声时人谓之鏁子骨在郑家时忽两目防然不知人事既寤见身自顶踊出三二寸傍有灵仙挥手动目如相勉助者如自足及顶乃念言大事未毕复有庭闱之恋愿终家事于是在傍者皆见一人仪状甚巨衣冠如帝王者前有妇人礼服而跪如帝王者责曰情之未得因欲令来使劳灵仙之重跪者对曰不然且教伊近天子于是遂寤后二嵗为宗所召后常有者八人容服甚异来过郑家数自言仙法严备事无不至临去叹曰俗縁竟未尽可惜心与骨耳泌求随去曰不可姑与他为却宰相耳出门不复见因作八公诗叙之复有者携一男六七嵗来过云有故须南行旬月当还縁此男有痢疾既同是道者愿且寄之又留一函曰若疾不起望以此瘗之既许乃问男曰不骄留此得乎曰可遂去泌求药疗之终不愈八九日而殂即以函盛瘗庭中蔷薇架下累月其人竟不廻试发函视之有一黑石天然中方上有字如锥画云神真链形年未足化为我子功相续丞相瘗之刻玉仙路何长死何促泌每访选异采怪木蟠枝持以居号曰养和人至今效而为之乃作养和篇以献肃宗泌去三四载二圣登遐代宗践祚乃诏追至阙舍于蓬莱殿延喜阁由给事以上及方镇除降代宗必令商量军国大事亦皆泌叅决因语及建宁王灵武之功请加赠太子代宗感悼久之云吾弟之功非先生则世人不知岂止赠太子也即于彭原迎防赠承天皇帝葬齐陵引至城门奏以龙輀不动代宗自蓬莱院谓曰吾弟似欲见先生宜速往酹祝兼宣朕意且吾弟定策大功追加大号时人未知可作一文以传不朽用慰魂泌曰已发引矣他文不及作挽歌词可乎代宗曰可即于御前制之词甚凄怆代宗览之而泣命中人驰授挽者泌至宣代宗命祝酹歌此二章于是龙輴行疾如风都人观之莫不感涕先是建宁王倓有艰难定策之功于代宗为弟人或谮于肃宗云有图嗣害兄之心遂遇害及肃宗追悟倓无罪泌虑复及诸王因事言曰昔髙宗有子八人皇祖睿宗最幼武后生者自为行第故皇祖第四长曰孝敬皇帝监国而仁明为武后所忌而鸩之次曰雍王贤为太子中宗睿宗常所不安晨夕忧惧虽父母之前无由敢言乃作黄防摘词令乐人歌之欲微悟父母之意冀天皇天后闻之歌曰种黄台下熟子离离一摘使好再摘令稀三摘犹尚可四摘抱蔓归然太子竟亦流废终于黔州建宁之事已一摘矣慎无再摘肃宗曰先生忠于宗社忧朕家事言皆为国镜岂可暂离朕耶时宗有诰只要剑南一道自奉未议北廻泌请肃宗奉表请归东宫次作功臣表述马嵬灵武之事请上皇还京初肃宗表至宗徘徊未决及功臣表至乃大喜曰吾方得为天子父下诰定行日且曰必李泌也肃宗召泌且泣且喜曰上皇已下诰还京皆卿力也又天寳末员外郎窦庭芝分司洛邑常敬事卜者葫芦生每言吉凶无不中者一旦凌晨生至窦门颇甚嗟叹庭芝请问良久乃言君家大祸将成举家啼泣请问求生之路生曰若非遇中黄君但见谷子亦可无患矣生乃具述形貌服餙仍戒以浃旬求之于是与昆弟羣从奴仆晓夕求访殆遍洛下时泌居于河清因省亲友策蹇入洛至中桥遇京尹避道所乘骡忽惊轶而走径入庭芝所居与仆者共造其门车马罗列将出忽见泌皆惊愕而退俄有人云分司窦员外宅所失骡在马廐请客入座主人当愿修谒泌不得已就其防庭芝既出降阶再拜延接慇懃遂至信宿至于妻子咸备家人之礼数日吿去赠遗殊厚但云遭遇之辰愿以一家奉托时泌居于河清信使旁午于道庭芝初与泌相值葫芦生适在其家云既遇斯人无复忧矣及朱泚搆逆庭芝方亷察陜西车驾出幸奉天遂于贼庭归欵銮舆反正德宗首令诛之时泌自南岳征还行在便为宰相因第臣僚罪状遂请庭芝减死徳宗意不解云卿以为宁王姻懿耶宁王以庭芝妹为妃以此论之尤为不可然莫有他事俾其全否卿但言之于是具以前事闻由是特原其罪泌始奏上密遣中使乘传于陜问之庭芝録奏其事徳宗曰言中黄君盖指朕耶未知呼卿为谷子何也或曰泌先茔在河清谷前谷恐以此言之也兴元四年二月徳宗谓泌曰朕即位以来宰相皆须姑息不得与其较量理道自用卿以来方豁朕意是乃天授卿于朕耳虽夷吾骐骥传説霖雨何可以及兹其军谋相业载于国史事迹终始具邺侯传泌有集二十卷行于世【邺侯外传】





</div>
    <div class="pagination">
<a href="太平广记_page8.html">上一页</a><span>...</span><a href="太平广记_page4.html">4</a><a href="太平广记_page5.html">5</a><a href="太平广记_page6.html">6</a><a href="太平广记_page7.html">7</a><a href="太平广记_page8.html">8</a><span class="current-page">9</span><a href="太平广记_page10.html">10</a><a href="太平广记_page11.html">11</a><a href="太平广记_page12.html">12</a><a href="太平广记_page13.html">13</a><a href="太平广记_page14.html">14</a><span>...</span><a href="太平广记_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
