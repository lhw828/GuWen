<!DOCTYPE html>
<html>
<head>
    <meta charset="UTF-8">
    <title>玉芝堂谈荟 - 第 22 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉芝堂谈荟 - 第 22 页/共 23 页</h1>
    <div class="content">　　按吾学编安南有兽状如猱而小紫黑色畜以捕鼠甚于猫名蒙贵则防贵与猫是二物尔雅防颂猱状注即防贵也
　　白虾蟇
　　茅亭客话蜀有村夫鬻白虾蟇甚大两目如丹皆云肉芝也有医士买归虑其走逸以大石臼合于地至晓石臼透明如烛笼医士骇愕斋戒负蟾入青城山不知存亡仙传武阳北平山有白虾蟇谓之肉芝王乔食而仙去瑞金县泮池嘉靖中产大蟾蜍白如玉临潼白鹿观井中有金色二虾蟇贺兰先生见之曰此肉芝也烹而食之白日升天续博物志宋刘亮合仙丹须白蟾蜍白蝙蝠得而服之立死
　　蛾眉雪蛆
　　江隣几杂志蛾眉雪蛆大治内热曹方湖言彼处官府遣军士四山高处悬望雪中蠕蠕而动则往取之浑如小猪无口足手眼俨然蛆形也其身全脂切片而食之不易得也癸辛杂志云西域雪山中有虫如蚕其甘如蜜其冷如氷名曰氷蛆能消积热此恐又是一种又拾遗记圆峤有氷蚕长七寸黑色有角有鳞以霜雪覆之然后作蠒长一尺其色五彩织为文锦入水不濡投火不燎
　　应声虫
　　虫有应声者在人腹中有声辄应有销面者食面数斗立尽有销鱼者安数斗于中立成水亦能销人腹块有畏酒者元载闻酒气即醉有怪哉者忧气所结得酒即销有鞠通者好食古墨屑耳聋人置耳边即效有脉望者三食神仙字所化其形如髪圆若规以之窥星宿天使立降可乞仙方度世
　　凤子蝶
　　崔豹古今注蛱蝶一名野蛾一名风蝶江东呼为达未色白背青者是也其大如蝙蝠者或黑色或青班名凤子一名凤车一名鬼车生江南柑橘园中然诗人罕用惟韩偓诗有鵞儿唼啑雌黄嘴凤子轻盈腻粉腰正指此也酉阳杂俎滕王蛱蝶图中有名江夏班大海眼小海眼村里来菜花子又曰李卫公画得峡中异蝶翅濶四寸余色每翅上有二金眼段公路北户録曰卢肇説捉得一蝶如两手大上有散緑防丁香眼前翅头画胭脂色后翅为燕尾分亦蝶之异也罗浮山有蝴蝶洞上有古木丛生四时出彩蝶世传葛仙翁遗衣所化穷神秘苑刘子卿居庐山有五彩双蝶来游花上其大如燕杨用修曰蝴蝶或黄或白或五色惟黄者秋独多盖感金气也李白诗八月蝴蝶黄白乐天诗秋花紫蒙蒙秋蝶黄茸茸酉阳杂俎蛱蝶尺蠖所化相传取百合花泥其隙经宿化为大蝶
　　沙噀
　　宁波府志沙噀块然一物如牛马肠脏头长可五六寸许胖软如水虫无首无尾无目无皮骨但能蠕动触之则缩小如桃栗徐复拥肿土人以沙盆操者其涎腥杂五辣煮之脆美为上味又防蟦虫名水母也海物异名志形如羊胃假鰕为睛澄澜挺质凝沫成形其名曰防又名樗蒲鱼今浙人通呼虾防又名海靼生东海正白蒙蒙如沫又如凝血纵广数尺方圆生气物也有知识无腹藏以虾为目临海异物志阳遂足形状背青黑腹下黄白有五足长短大小相等不知头尾所在生时体软死即亁脆
　　海镜
　　海镜广人呼为膏叶盘两片合以成形殻圆中甚莹滑白照如云母光内有少肉如蚌胎腹中有红蟹子其小如豆而螯足具海镜饥则蟹出拾食蟹饱归腹海镜亦饱或迫之以火则蟹子走出母腹立毙或生剖之有蟹子活在腹中逡巡亦毙见岭表録异水母闽谓之鮀其形乃浑然凝结一物有淡紫色者有白色者大如覆防小者如盌膓下有物如悬絮俗谓之蟆三足而无口眼常有数十虾寄腹下咂食其涎浮泛水上捕者或遇之即歘然而没乃是虾有所见耳陶隠居曰海边有物似蜗牛有殻以火炙之便出走食之益顔色名曰寄居草木子曰寄居一名寄生如蜗牛而大一头螺蛤也小蟹在殻内常候螺开出食螺欲合遽入殻中杨用修曰蝞似蟹寄生殻中食之益人顔色
　　含毒
　　含毒者蚊蚋之属江岭间有之郴连界尤甚中者慎勿以手搔之搔则愈痒愈毒但布盐于上以物封裹半日间毒则解矣湘衡北间有之其毒稍可峡江至蜀有蟆子色黒亦能咬人但毒不甚春间生于树叶叶卷成窠大如桃李名为五倍子治一切疮毒收者晒而杀之不然必窍穴而出飞为蟆子矣黔南界有微尘色白甚小视之不见能昼夜害人虽宻帷亦不可断以粗茶烧烟如焚香状即絶出録异记墨客挥犀恶飒形如小蝉而扁好隠屋壁及书策中前有两长足如蟹螯触后则旁行触前则却行或为所螫不治杀人酉阳杂俎抱抢水虫也如蛣稍大腹下有刺以抢刺人有毒字林睩聴似蜴居树上下即齧人上树垂头闻哭声乃去
　　沙虱水弩
　　潭袁处吉等州有沙虱即毒虵鳞中虱也细不可见夏月虵为虱所苦倒挂身于江滩急流处水刷其虱或卧沙中碾虱入沙行人中之所咬处如针孔粟粒四面有五色文即其毒也得术士禁之乃剜其少许因以生肌膏救治之即愈不尔三两日内死矣又水弩之虫状如蜋黑色八足钳曵其尾长三四寸尾即弩也常自四月一日上弩至八月卸之时弯其尾自背而上于头前以钳执之见人影则射中影之处人身随肿大小与沙虱之毒同矣【俱録异记】壁虱者土虫之类化生壁间暑月囓人其疮虽愈每年及期必发数年之后其毒方尽其状与牛虱无异北都廐中之马忽相次瘦劣致毙所损日甚主将虽督审刍药勤至终莫能究而毙者状类相似亦莫知其疾之繇掌廐获罪者已数人矣皆倾家破产市马以赔纳然后伏刑有一禆将干敏多识凡所主掌皆能立功众所推举俾其掌廐马此人勤心养膳旦夕躬亲旬月之后马损如旧疑其有他乃明烛以守之二鼓之后马皆立不食黑者变白白者变黑秉烛以视之上有物附之不可胜数乃壁虱所噆也五鼔之后壁虱皆去一道如绳连亘不絶翌日以其事白于帅臣寻其去踪于楼中得巨穴焉以汤灌之坏城门穴得壁虱死者数十斛穴中大者一枚长数尺形如琵琶金色焚而杀之筑塞其处其害乃絶【出録异记】
　　十二时虫
　　酉阳杂俎南中有虫名避夜其虫状如蛇医脚长色青亦肉鬛暑月时见于篱壁间俗云见者多称意事其色倐更变为十二辰状投荒杂録南海有毒虫若大蜴土人呼为十二时虫一日一夜随十二时变其色乍黄乍赤亦呼为篱头虫伤人立死北戸録十二时虫大者一尺尾长于身传云自旦至暮变十二般色愚获一枚闭于笼中止见变黄褐赤黑四色
　　桂蠧
　　陆蒙中酒赋欧川桂蠧頴谷榆人宋景文诗几枝北道梅传信一器南方桂补羸按汉书南粤传粤王贡桂蠧一器应劭曰桂树中蝎虫也师古曰此虫食桂故味辛渍以蜜食之汉旧仪常以献陵庙载以赤毂小车
　　守宫
　　诗话守宫蜴二物蜴尾通于身如蛇而加足有黑色者有青緑色者常居草间守宫褐色四足有尾偃伏壁间故名蝘蜓亦谓守宫常在屋下也按尔雅蝾螈蜴蜴蝘蜓蝘蜓守宫也一物形状相类而四名也字林云蝾原蛇医也説文云在草曰蜴在壁曰蝘蜓方言曰秦晋西夏谓之守宫或谓之蠦或谓之蜴南阳呼蝘蜓其在泽中谓之蜴南楚谓之蛇医或谓之蝾螈东方朔云非守宫即蜴繇诸文详之在草泽名嵘螈蜴在壁名蝘蜓守宫也陆机疏青緑色大如指
　　金翠蛇
　　北户録公路至雷州对岸倚船候风势见羣小儿簇二巨蛇各丈余一如孔雀毛金翠夺目一真红色鲜明若血又有十余白蛇前后相随若导从俱入一榕藤巗内搜神记千年蛇则断复续淮南子神蛇自断其身而自相续隋炀帝遣人于岭南求此蛇至雒下长可三尺色黄黑其头锦文全似金色不能毒人解食肉若欲令断身先触之怒则自断为三四其断处如刀截亦微有血乆之怒定则三四叚稍稍自相就而连续如故著作郎卿隆曰此灵蛇身断自续不必千嵗也又按蛇有四足者有高尾者如柁形者有杵形者见本草有冠者见抱朴子有飞者见荀卿子有兽首者见大荒经有人面者见江湖纪闻有岐尾者见广志有一身两首者名肥遗西华山中有之见则大旱见山海经及管子又岭南异物志两头蛇长不过三尺或云蚯蚓所化续博物志两头蛇马鳖食牛血所化南史纪僧真遵母防开塜得五色两头蛇南方有冷蛇长数尺色白不螫人执之冷如握氷见酉阳杂俎蓝蛇首有大毒尾能解毒出梧州陈家洞南人以首合药谓之蓝药山海经注永昌县有钩蛇长数丈尾岐在水中钩取防上人牛马啖之又呼马绊蛇矛蛇蛇头鳖身入水縁树木岭南人谓之矛膏铜瓦器贮浸出惟鸡殻盛之不漏主肿毒唐贞观间外国献理耨蛇形类鼠而色青身长八九寸能入穴取鼠顾渚山頳石洞有緑蛇长可三尺余大类小指好栖树杪视之若鞶带无毒螫见人则空中飞防稽山有鸡冠蛇头如雄鸡有冠长尺余围可数寸中人必死爆身蛇长一二尺形如绯色闻人行声林中飞出状若枯枝横来击人中者皆死四明山有黄领蛇长一二尺黄如金色居石缝中欲雨作牛吼声中人亦死壁镜蛇身扁五色螫人必死用桑柴灰汁三沸调白矾为膏涂之即愈寰宇记滇池黄津江有大蛇名曰青好食人黄喉蛇好在舍上无毒不害人惟善食毒蛇食饱垂头直下滴沫于地坟起变为沙虱中人为疾头上有大王字为众蛇之长朝野佥载报寃蛇人触之即三五里随身即至若打死一蛇则百蛇皆集岭南有之蚺蛇身斑文如锦缬能吞鹿自尾而吞惟头角见于口外其胆大如鸭子五月五日击蛇以杖扣腹下胆即聚以刀刲取药封放之不死其脂着人骨软能萎阳稽神録舒州有人入灊山见大蛇击杀之视之有足因负出将以示人遇县吏数人因告之曰我杀此蛇而有四足吏皆不见曰尔何在曰在尔前何故不见即弃蛇于地乃见之于是负此蛇者皆不见人以为怪乃弃之此蛇独有灵异他书所不载
　　蛇有神光照三百步
　　野人闲话景焕为璧州白石令行涉巴岭达玉女庙有巨蛇横亘其前可七丈余鳞甲不啻门扇许大头垂在山下惟闻折木震响山谷登高望之竟日方见其尾又宋夏应辰为潭州书局时有温江县申本处蛇一条长百余丈神光照三百步口吐香薰灼二十余里杀啖人畜无数差甲士一千余收捕为其掉尾卷去溺死五百人命天师与法官治之方戮死骨如山
　　苹阳花
　　花木之异者野人闲话蜀孟昶时青城山叟进花两粒红栀子种之成树其花烂红六出其香袭人及结栀子则大于常者染赭红色鲜丽杜阳编元载芸辉堂前池中有苹阳花其花红而大有类牡丹又福建通志朱槿花茎叶皆如桑叶光而厚树高止四五尺枝叶婆娑自二月开花至仲冬深红五色如蜀葵有叶一条长于花叶上缀金屑日光所烁疑若焰生朝开暮落日数百朶闽书佛桑即扶桑东海日出处有扶桑此花光焰照日其叶似桑因以比之后人讹为佛桑也一名照殿红乃朱槿别种有红白黄三种红者尤贵杨用修曰佛桑花出黎州蛮岭盖朱槿之红鲜重台者永昌名花上花又闽中有刺桐花泉州初筑城时环植此花号桐城初开花极鲜红如叶先芽花后则年丰丁谓诗闻得乡人説刺桐叶先花发卜年丰是也南方草木状刺桐三月三日时布叶繁密后有花赤色间生叶间旁照他物皆赤皦然三五房周则三五复发如是竟嵗九真有之岭表异物志称自南海至福州皆有之而今泉州与省防皆未之见谢在杭云闽有蜀茶一种其树似山茶而大高者丈余花大如牡丹而色皆正红二三月开照耀园林至不可正视酉阳杂俎顿逊国有区拨花叶逆花致祭花摩夷花唐初罽宾国献俱佛头花伽失石国献泥鉢罗花皆中国所无者呉兴山中有树类竹而有实状似榆荚人不识以问陆澄澄曰此名洛如花郡有文士则生广东琼州有銕树花止二尺叶宻而红黎州图经黎州茂源县琉璃城有旌节花去地二三尺行行皆如旌节隋遗録炀帝时洛阳进合蔕迎辇花得之嵩山坞中外殷紫内素腻菲芬粉蘂心深红跗其香气或惹襟袖移日不散嗅之令人不多睡南方草木状頳桐花岭南处处有自初夏生至秋其花连枝萼深红之极鉢囊花木本高丈余叶细而长色泽而翠花生叶上萼如黄葵香闻数里闻金地藏游南台有花落鉢中他时不落也益部方物志有石蝉花始生其苕森擢长二三尺叶如菖蒲紫萼五出与蝉甚类白者号玉蝉花又瑞圣花生青城山中秋开四出与桃花类数十跗共一花繁宻若缀蜀人号丰瑞花其小者号寳仙浅红者为醉太平白者名玉真七寳花条叶丛蔚花紫质绛大约玉蝉类也又鵞毛玉凤花本至卑纎茎如钗股秋开不剪而鬓状似禽故曰凤色白故曰玉以其分轻故曰毛清异録庐山僧舍有麝囊花一丛色正紫类丁香号紫风流江南后主诏取数十根植于移风殿赐名蓬莱紫闽书剪金红花圆而香叶分数岐如剪刀又度年红干高花乆自冬末涉春不少变剪金罗花淡红色旁如剪刻蛮溪丛笑燕子花紫花全类燕子生于藤一枝数葩
　　无忧树
　　花木之异者提罗迦树花见日光即开拘尼陁树花见月光则开无忧树女人触之花方开尸利沙树足蹈即长东海有倒生木根在上有人触之则叶翕人去则舒岭表枫鬼见雷雨长与树齐见人缩而依旧魏明帝合欢草昼则众条扶疎夜乃合作一茎守宫槐日则聂合夜乃炕布汝西练溪合掌柏暮秋则叶敛锡义山薇蘅草有风不偃无风独揺牧麻草见日即湿入阴则干在夏欲凉在冬欲温思惟之树一年三花吉云草生景火山二千年一花秣马则不饥筑阳孤竹三年一笋銕树六十年一花木兰去皮不死卷施去心不枯分枝荷日照则叶低映根望舒草月出则叶舒月没则叶巻睡莲夜则花低入水上党有不灰之木焚以石脑油则然安南有菜暮生水上人过池中以手指云尔羞否即憔悴失色待其人去渐青如初胡蔓草悮食之数日卒死或以物投之曰我买你则食之不死严州越王竹闻人行声则缩入沙中大食西有嫛弥之树见人善笑摘之即槁云南江南有古树春初叶萌自北兆雨自南兆旱自西风雨时禾稼登祁连山四味树其实如枣以竹刀剖则甘鐡刀剖则苦木刀剖则酸芦刀剖则辛王母龙月城中黄中李花开则三影结实则九影花实上皆有黄中二字金陵丞相府有五谷树一树而兼五种为五谷丰歉之征其年麦熟则树麦叶黍熟则生黍叶五谷皆然风声之木病则枝汗死则枝折五千嵗一湿万嵗一枮乌哀国龙爪薤长九尺色如玉煎之有膏以和紫桂为丸服一粒千嵗不饥莽煌之草叶圆如荷去之十步炙人衣服则焦以枝相摩则火出刈以为席方冬弥温濡奸之草叶色如绀荳色如漆织以为席巻之不盈一握舒之列坐方国之宾东方豫章操斧代之斫复其州有福创者州伯有病经年不复其州灭亾临安防自山有仙草采之三二年气呵则鲜茂如故涿州灵椿寺椿其影每日中天虽日月东西略不移动常山防门草夜置户上有过其门草必叱咤屈轶之草见佞人则指雅州舞草人近之抵掌讴歌揺动如舞焦茅火燃之成灰以水灌之复成茅挹娄国雒常树中国有圣帝代立则其木生皮可衣白州比闾花其华若羽伐其木为薪终日火不败均州薤山有孤竹三茎厯三年一笋生一笋甫成则一竹枯代谢不已末多国有掌中芥取子置掌中吹之一吹一长长三尺乃植于地洲影木日中视之一叶百影沧洲强木方一尺重八百斤巨石缒之终不沈没销明草夜视如列星昼则光自销灭施州普舍树四时开百种花惟覃氏子教歌舞其下花乃自落都堂南门道东古槐名声音树或夜闻丝竹之声则省中有入相者影娥池有女香树妇人带之香终年不减宁国广教寺柏黄蘗禅师所植寺有异行僧树即开异花数色孝丰彭祖墓薤刀镰犯之辄有风疾雨嵩山法王寺有紫金莲开中秋一月云神光説法时从地涌者移他处即槁琼州有知风草丛生土人视其节以占一嵗风候每一节则一风无节则无风西域摩谒陁有菩提树高数百尺冬夏不凋每至佛涅槃日叶则凋落顷之复故佷县东亭村山有野韭人往乞者神许则风吹离别随偃而输不得过越不偃而输辄凶酉阳杂俎人子藤红色蔓端冇刺烧之可以集象牧麻草大毒风吹其气所至数里内稻皆死述异记东海龙驹川有岛中草名龙刍马食之日行千里洞防记钟火山有明茎草夜如金灯折枝为炬照见鬼神亦名洞冥草帝令挫此草采以借足履水不沈晋文帝大始中外夷献蔓金苔色如金若萤火之聚蔓延波澜之上光出照日皆如火生水上也宫人有幸者则以金苔赐之照耀满室着衣襟则如火光名曰夜明苔杜阳编元藏机坏船飘至沧洲见金莲花洲人研之如泥以之彩绘光辉与真无异拾遗记昭帝时有倒生菱一花十叶根浮水上实沈泥里泥如紫色谓之紫泥菱食之不老有黄渠草照日如火实甚坚食之焚身不热杜阳编李辅国夏于堂中设迎凉草其色类碧而干似苦竹叶细而不凋盛暑刺之户牖间凉自至凤首木高一尺刻如凤形严凝时置于大厦和煦如二三月一名常春木纵以烈火焚之终不焦黑二物出火林国
　　伏羲文王墓前独有蓍草季子挂剑台下独生挂剑草郑康成读书山下独生书带草孔林不生荆棘严陵独生白茅孝女拖笆草皆偃仆汉王牧马草有囓痕有情耶无情耶
　　王弇州曰如何九百嵗实形如枣长五尺而甘顾凯之启防曰如何随刀而改味即此三百嵗华二百嵗实食之得仙四味树一名如何树杨用修曰即道家所谓火枣也花色赤其实正黄又严州通判防下有花数种而合为一树见杜樊川集
　　吉祥草
　　吉祥草苍翠如建兰而无花不借土而能活涉冬不枯遇大吉事则花广西有都管草一茎六叶能辟蜈蚣又有蛆草能辟蚊蝇元氏熊耳山有丹青树其叶一青一黄望之如锦得而服之者成仙唐枢冀越通武当石阶山有救穷草冬夏不枯食三寸许可代谷气一月徐州志萧县绥舆山有天枣树在天门寺春时吐花结实如酸可食每四月七日其实偕熟次日遂空广要陜西有欧蒲果如柿瓣有棱置笥中香经月不散茶陵州志云阳山有草高三十丈一本千枝一枝万叶百年而开一华已开不谢隂卷晴舒名曰经劫草湖广通志绥宁有草名八角莲可以服蛇谚云识得八角莲可与蛇共眠沈氏笔谈南海岛上有木名伽陀罗纹如银屑其坚如石
　　峡蝶树
　　叚公路北户録云公路南行厯悬藤峡维舟巗侧一木五彩初谓丹青之树命仆采获一枝尚缀软蝶凡二十余个有翠绀缕者金眼者丁香眼者紫斑眼者黑花者黄白者绀脉者大如蝙蝠者小如榆叶者乃知木叶化焉朱明虹西南夷风土记迤西巗壑之间有草如兰吐茎开花状如蝴蝶花卸则随风飘飏直上为真蝶矣潇湘録长安禁内一大树冬月雪中忽枝叶茂盛及凋落结实其子光明灿烂如火之明数日皆化为红蝴蝶飞去防要大食国临大海尝遣人乘船往八年未极西防中有大方石石上有树干赤叶青生小儿长六七寸见人皆笑动其手足若着树枝其使试摘一枝小儿即死广博物志海中有银山其上有女树天明时皆生婴儿日出能行至食时皆成小儿日中盛壮日晚老年日没即死日出复然白湛渊演雅十诗有云婴啼闻木枝羝乳见茅茹如何百年身反尔无根据正指此也博异记许汉阳舟行洪饶间见湖峰竹树森茂投以泊舟有青衣迎舟而笑请汉阳入见满庭大池池中荷芰芬芳两道虹桥大阁金书曰夜明宫女郎揖坐命酒其中有竒树枝干如梧叶似芭蕉红茂未吐盎如杯一青衣捧一鸟如鹦鹉置栏上呌一声树上花一时开芬香袭人每花中有美人长尺余诸乐管弦尽备举酒众乐皆作三更筵宴已毕其树花片片落池中人亦落池中便失所在恨恨而别归舟至明往观乃空树林而已岭南异物志有树如冬青实生枝间形如枇杷子每熟即拆裂蚊子羣飞惟皮殻而已土人谓之蚊子树
　　蚁絮漆
　　居风县有蚁絮藤人视中土知有蚁垦以木皮挿其上则蚁出縁而生漆百济西南海中有三岛出黄漆树似小櫌树而大六月取汁漆器物若黄金其光夺目滇中鸡足山龙华寺多古木木杪有丝飘飖下垂如丝髪长数尺许土人取以为服名曰树衣又端溪出猪肉子大如杯炙食之味如猪肉而美交州志都句树似栟栌木中有屑如麪可啖蜀志莎树出麪一树出一石正白而味似桄榔出兴古又交阯有穰木其皮中有如白米屑者干捣之以水淋之似麪可作饼北户録桄榔茎叶与波斯枣古散椰子槟榔小异其木如莎树皮酿木皮生麪可食洛阳伽蓝记昭仪寺有酒树麪木得非桄榔乎拘楼国有水仙树腹中有水谓之仙浆饮者七日醉琼州府有严棫树其皮叶浸以清水以粳酿和之或取石榴花叶和酿醖之数日成酒可醉人高陵县南八里有浄土树俗传西域鸠摩罗什憇此覆其履土遂生此树二月开如杨花八月结实状如小栗殻中皆黄土酉阳杂俎北天竺国出蜜草蔓生大叶秋冬不死因重霜露遂结成蜜如塞上蓬盐幽燕记异幽燕思仙驿五树桧上生药丸摘服之往往疗疾有验三珠树生赤水上其为树如柏叶皆为珠杜阳编光和元年波秪国献神精香草一根而百条其枝间如竹节柔软其皮如丝可为布所谓春芜布也坚宻如氷纨握之一片满身皆香妇人带之弥加芬馥广西梧州府陆川有勾芒木出白羊山其皮可绩为布
　　怀梦草
　　洞冥记钟火山有香草武帝思李夫人东方朔献帝怀之即梦因名怀梦草楚绥宁产梦花其茎如藤其花黄白俗云有梦失记者纽之即悟山海经翼望之山有鸟其状如乌三首犬尾而善笑名曰鵸防服之使人不梦魇可以御凶酉阳杂俎夜诵咒曰婆珊婆演帝可辟恶梦山海经基山有鸟如鸡三首六目六足三翼名曰食之不卧末多国有五味草初生味甘花时味酸食之使人不眠名曰却睡草事略敲两耳铛服桂心丸念金轮咒则所思之人不以存没是夜必梦见之王子年拾遗记融高西有梦草根似蓍怀之以占梦则知吉凶古之善睡者其神名宜楙见涌幢小品呉渊頴先生有窜宜楙文北户録睡菜五六月生田塘中叶类茨菰根如藕稍土人采根为盐葅或云食之好睡
　　菅蓉草
　　崇吾之山有木焉圆叶而白跗赤草而黑理其实如枳食之宜子孙青要之山其中有乌曰鴢状如鳬青身赤尾朱自食之宜子杻阳之山有兽如马而白首其文如虎而赤尾其音如谣其名曰鹿蜀佩之宜子孙嶓之山有草焉其叶如蕙其本如桔梗黑华而不实名曰菅蓉食之使人无子苦山有草名曰黄棘黄华而圆叶其实如兰服之不字
　　雕棠木
　　劳水多飞鱼状如鲋食之已痔同阴山多雕棠如榆叶而方实如赤椒食之已聋留水多父之鱼鱼首而彘身食之已呕沿水多箴鱼其状如儵其喙如箴食之无疫疾北号之山有木如杨而赤华其实如枣而无核食之不疟渠猪之水多豪鱼赤喙尾赤羽可以已白癣槖水多修辟之鱼状如而白喙食之已白癣脆扈之山有草如葵而赤华实如防夹名曰植楮可以已癙臯涂之山有鸟如鸱人足名曰数斯食之已瘿竹山有草如樗白华而赤实其状如赭名曰黄雚可以已胕【胕肿也】小华之山有草如乌韭食之已心痛名曰单荔符禺之山有木实如可以已聋名曰文茎石脆之山其草多条如韭而白华黑实食之已疥招摇之山有草如韭而青花名曰祝余食之不饥仑者之山有木如谷而赤理其汗如漆名曰白防可以释劳食者不饥马成之山有鸟其状如乌首白而身青足黄名曰鶌鶋食之不饥陵羊之水多冉遗之鱼鱼首蛇身六足食之使人不昧芘湖之水多儵鱼如鸡而赤毛三尾六足四首食之已忧鳛鳛鱼如鹊而十翼食不瘅丹熏之山有耳鼠而首麋身以其尾飞食之不防【防大腹也】又单张之山有白鵺如雉而文首白翼黄足可以已痸【痸痴病也】又可以已嗌痛大騩之山有草青华而白实其名曰服之不夭少室之山木曰帝休叶如杨其枝五衢黄华黑实服者不怒泰室之山有栯木叶如梨而赤理服者不妬少陉之山多草赤茎白华食之不愚钱来之山有如羊而马尾兽名羬羊其脂可以已腊腊体皱也松果之山有如山鸡黑身赤足可以已皮麪起也英山有鸟状如鹑黄身而赤喙其名肥遗食之已疠疫病也北嚣之山有鸟如人面名鹃宵飞而昼醉食之已暍中热也梁渠山有如夸父四翼一目犬尾名曰器食之可止同同洞下也东始之山泚水出焉多茈鱼一首而十身臭如麋芜食之已防防失气也天帝之山有如狗名曰溪边席其皮者不蛊有草状如葵臭如蘼芜名曰杜蘅食之已瘿有鸟如鹑黑文而赤翁名曰栎食之已痔亶爰爰山有兽如狸而有髦名曰类食者不妬青丘之山有兽如狐而九尾音如婴儿食者不蛊有鸟如鸠名曰灌灌佩之不惑即翼之泽有赤如鱼而人面其音如鸳鸯食之不疥浪水有虎蛟鱼身而蛇尾食者不肿可以已痔浮山多薫草麻叶而方茎赤华黑实佩之可以已疠羭次之山有鸟人面而一足曰槖琶服之不畏雷茎山多丹术黄华而赤实食之不饥观水多鳐鱼鱼身鸟翼苍文白首食之已狂昆仑有木黄华赤实如李而无核名曰沙棠食之不溺有草状如葵味如葱曰薲草食之已劳崦嵫之山多丹木赤符而黑理食之已瘅诸毗之水多滑鱼如鱓赤背食之已疣带山有鸟如乌五采而赤文名鵸防自为牝牡食之不疽谯水多何罗之鱼一首十身食之已痈嚣水多鮨鱼鱼身人首食之已狂阳山有兽如牛而赤尾名领胡食之已狂轩辕之山有黄鸟如枭而白首食之不妬余泽多珠蟞如肺而有目六足有珠食之无疠北号之山有木如囊而无核食之不疟展水多鳝鱼如鲤而犬首食之不疣霍山有兽如狸而白尾名胐胐养之可以已忧昆吾之山有兽如彛而有角名曰蠪食之不昧青要之山有草方茎而黄华赤实名曰荀草服之美人色正面之水多飞鱼如豚而赤文服之不畏雷雚谷有鸟如山鸡长尾赤如丹火而青喙名鸽防服之不昧放臯之山有木如槐黄华而不实名防木服之不惑苦山有草圆叶而无茎赤华不实名无条服之不瘿大之山有草如榆方茎而苍伤名牛伤服者不厥半石之山有草赤叶赤华而不实名嘉荣服之不霆敏山有木白华而赤实名蓟柏服者不寒堇理之山有鸟如鹊青身白喙白目白尾名青耕可以御疫依轱之山有兽如犬虎爪有甲名獜喜食者不风
　　隠夫灵夀
　　王弇州曰果有隠夫木有女贞又有平仲君迁药有长卿简子树有长生万年灵夀君子端正皆美名也宾连濶达平虑紫脱华苹恒春皆祥名也按庾信枯树赋有松子古度平仲君迁之句刘成曰平仲之木实白如银平本作枰其木理平可为碁局唐诗芳池平仲緑清夜子规啼君迁子生海南树高丈余其实中有乳汁甜美香好陆防诗庭中必有君迁树莫向空台望汉朝萧子云赋长卿晚翠简子秋红长卿草中徐长卿药名是也见本草简子藤生縁树木实如梨赤如鸡冠核如鱼鳞灵夀顔注本似竹有节自然堪为杖不烦削治蜀都赋其中则有巴菽巴防灵夀桃枝晋宫阙记华林园有君子树三株江总诗连楹君子树对幌女贞枝戴暠诗接越称交让连树名君子太平广记引广志君子树似柽松端正树即石楠花见杨妃外传上林赋隠夫薁棣答遝离支白虎通王者继嗣平明则宾连生于户闼达生于房王者使贤不肖位不相渝则平露生庭如盖王者仁义行则生柴脱华苹祥瑞图双莲为苹孝经援神契王者徳至于地则华苹见注并头莲也恒春树叶如莲芳如桂色随四时昭王时仙人献之
　　附
　　骈雅乌文黒木也多邦蘓枋绛木也男青朱木也青田酒木也咸平酢木也白晷睾苏饴木也都匀桄榔麪木也枸榔绵木也系弥栗木也木威苦果也宜母黎朦酢果也枳梖果也枸椽香果也倒捻念都甘果也又散丝蛇脐佛桑丽秋蝉紫皆华也产注辇国区拨之花冬夏不衰产顿逊国登相之草产高昌国息鸡之草产沙漠区古之草产白兰国寻友之产大食国齐防子似杨桃可以压油产拂林国阿罗楒叶而橘华产波斯国底檷阿驿也无华而实产拂林国
　　桃核长五寸
　　洪武乙夘夏五月丁丑上御奉天门召翰林臣出示元内库所藏巨桃半核长五寸广四寸七分前刻西王母赐汉武桃及宣和殿三字涂以金中绘鹤云气之象后鑴庚子年甲申月丁酉日记命学士宋濂为记濂既承命谓庚子实宣和二年字疑祐陵所书又以王母献桃事详见张华博物志第八卷史补类桃七枚大如弹丸遗帝王母自食其一汉武内传所谓桃如鳬卵形扁而色青者以为疑又引蔡京所记尚方有王母蟠桃核颇钜以为实防尾复云徽宗本纪宣和元年己亥二月庚辰改元遂改宣和为保和殿今核上字刻于二年不书保和而犹袭宣和意此核非汉武时物杂书所载海外多大桃或者得其遗核依仿而托之者与今按中记云木之大者有积石山之桃实焉大如十斛笼山海经东海有山名度索山有大桃实蟠屈三千里曰蟠桃拾遗记傍磄山去扶桑五万里日所不照其地甚寒有桃树皆十围花青黑万嵗一实土谷浑桃大如一石瓮石虎中有勾鼻桃重二斤酉阳杂俎水部员外杜陟见江淮士人以桃核扇量米正容一升言于九嶷山溪中得之史论在齐中出填兰若中僧献桃大如饭碗核大如鸡卵神仙感遇传咸通中僧怀一居云门寺遇一道流遗以一桃大如二升器又王防为王屋令遇东极真人王太虚与桃核大如数斗器摩而服之身轻无疾墨庄漫録有人以桃核半扇献王黼者中容米三四斗野人闲话蜀文谷于中书舍人刘光祚处见桃核杯濶尺余文彩烂然通典贞观中康国献黄桃大如鵞卵其色如金然则巨核之桃其种固繁矣乂西域勃律地寒蒲萄若榴汉武内传玉门之枣其实如瓶云南志北胜州有狮头柑大如椀旧唐书波斯国摩卸老勃萨献嵗贵人蒲萄大者如鸡卵大食国蒲萄如鸡子太宗时叶防献马乳蒲萄一房长二尺李少君言冥海之枣大如钟山之李大如瓶述异记北方有七尺枣南方有三尺梨或得而食之即为地仙洞冥记涂山之北有梨大如斗紫色千年一花冬月乃实食之身轻亦曰紫轻梨神异记北方荒中有枣林其高五丈敷枝一里余子长六七寸围过其长丛中记石虎园有西王母枣三子一尺有羊角枣亦三子一尺伽蓝记魏百果园中有仙人枣长五寸把之两头俱出瀛洲胜览靺鞨国西一枚用二人举之唐书西域传朱禄国出寻支寻支者大也十人共食一方可尽报徳寺梨重六觔酉阳杂俎卫公言滑州樱桃十二枚及一尺广志闗中侯栗大如鸡子梁州献栗径寸半越中栗大如拳石虎苑中安石榴子大如椀盏晋安帝起居注武陵献安石榴大如椀一蔕六实地理志诸暨产如拳之栗四夷传马韩出大栗如梨魏志东夷魏国出大栗如梨邺中记邺中产巨栗脱其殻可以为杯桂阳果大如柿倭韩国二栗大如鸡子此并果之竒者因并及之
　　十丈莲花
　　韩昌黎诗太华峰头玉井莲花开十丈藕如船以为退之豪举之词耳按物类相感志华山顶上有池池生千叶莲花长十丈藕如大船服之羽化关尹传老子曰真人游时冬坐莲花之上花辄径十丈珍珠船雍熙中君房寓旧庐山开元寺望黄石巗瀑水中一大红叶泛泛而下取之乃红莲一叶长三尺濶一尺二寸武帝元狩中有日者言太乙星不见帝召问东方朔朔奏曰是星不见则游于世为居民福夀是月果有防稽太守奏海中有人丫角面如玉美髯发而腰蔽槲叶乗一叶红莲约长丈余偃卧其中手持一卷黄书自东海浮来其书帝视朔验之曰此上界火珠经也然则十丈之莲当非谩语隋炀帝步虚词八行分寳树十丈散芳莲



　　玉芝堂谈荟卷三十五
<子部,杂家类,杂纂之属,玉芝堂谈荟>
　　钦定四库全书
　　玉芝堂谈荟卷三十六
　　明　徐应秋　撰
　　孔庙千年桧树
　　孔庙中桧歴周秦汉晋几千年至懐帝永嘉三年而枯枯三百有九年子孙守之不敢动至隋废帝羲宁元年复重生五十一年至髙宗干封二年再枯枯三百七十四年至宋仁宗康定元年复荣至金宣宗贞祐二年兵火摧折无复孑遗后八十二年为元世祖三十一年故根复发遂茂盛至我太祖洪武二年凡九十六年其髙三丈至治己未为火所焚今傍无枝叶而直干挺然不折不摧生意犹隠隠也又徐之髙冢城南有木龙寺寺有三层转塔髙丈余塔侧生一大树萦绕至塔顶枝榦交横上平可容十余人坐枝杪四向下垂如百子帐莫有识此木者僧呼为木龙述异记曲阜古城有颜回墓墓上石楠二株大可三四十围土人云颜子手植之木宋元丰间秦鳯举兵进山川图有秦时柏一株虽枝叶无存而质榦不枯上以笔防其枝上叹赏久之无何秦郡奏枯柏一枝复荣
　　摩顶松
　　大唐新语奘法师往西域取经手摩灵岩寺松枝曰吾西去求佛教汝可西长吾归即东向既去其枝年年西指一年忽东指弟子曰教主归矣果还至今谓之摩顶松冢墓记汉宣帝东平王归国思京师后薨东平冢上松皆西靡鸡跖集李义山赋岂如河畔牛星隔年只闻一过不及中人柳终朝剩得三眠注汉中有人形柳一日三起三倒玉箱杂记晋阳都城北角有槐木一日之间三荣三悴
　　揺枝粟
　　王子年拾遗记宣帝地节元年乐浪之东有背明之国有揺枝粟言其枝长而弱无风常揺食之益髓鳯冠粟似鳯鸟之冠食者多力游龙粟枝叶屈曲如游龙有琼膏粟色白如银食此二粟令人骨轻有倒叶麻叶如苣色红紫亦名红氷麻食之顔色洁白有飞明麻叶黒实如玉风吹之如尘亦名明尘麻有延精麦延夀益气有昆和麦调畅六腑有轻心麦食者体轻有凉和麦面以酿酒一醉累月食之凌冬不寒有含露麦中有露甘如饴杜阳编代宗大厯中日林国献灵光豆大类菉豆其色殷红而光芒可长数尺和石上菖蒲叶煮之大如鵞卵其中纯紫称之可重一斤啗一丸数日不饥元和八年大较国贡碧麦大于中国之麦表里皆碧香如粳米食之令人体轻久则可以御风紫米有类巨胜炊一升得饭一斗食之令人髭发纯黒顔色不老
　　竹不止六十一种
　　晋戴凯之竹谱竹之类六十有一今略考之曰籦龙竹黄帝使伶伦伐之于昆仑之墟吹以应律者曰员丘帝俊竹一节为船曰竹薄肌而劲曰篁竹坚而促节曰棘竹生交州诸郡丛生有十数茎大者二尺围肉至厚实中夷人破以为弓其笋食之落人须发一名笆竹曰箄竹大者如腓虗细长爽南人取其笋未及竹者灰煮续以为布曰弓竹出东垂诸山中长数十丈既长且软不能自立薛翊异物志云斑驳如玳瑁曰苏麻竹一名沙麻竹长数丈叶大如履竹中可爱者可以为弓五岭左右徧有之曰箖箊竹叶薄而广吴都赋所谓竹则筼筜箖箊即越女试剑竹是也桃枝是其中最细者曰竹生昆仑之北南岳之山长千丈断节为大船曰般肠竹生东郡縁海诸山中其形未详曰服伤竹大者五六寸其中实满曰挲摩竹桂广皆植大若茶盌竹厚而空小一人止擎一竿见岭表録曰筯竹长三丈许围数寸至坚利土人以为矛可作弹弓其笋未成竹时堪为【缺】纠又名史叶竹又名篻竹曰百叶竹生南垂界甚有毒伤人必死一枝百叶因为名一名篣竹曰繇竹为物丛生见吴都赋曰竹一丰二种至似苦竹而细软肌薄曰盖竹亦大肌薄色白生江南深谷山曰简篑竹竹节疎而笋可食曰筒竹见吴都赋笋可食曰鸡胫竹似量大者不过如指疎叶黄皮曰籚竹似芦出扬州东邮肌理匀净可以为箎曰箭竹髙者不过一丈节间三尺坚劲中矢箘簵二竹亦皆中矢篃竹一尺数节叶大如扇俗谓之防笴可以作篷亦可作矢篲篠竹中扫洒细竹若箭竹可作箭莽竹疎节邻竹坚中簢竹中空仲竹无笐俱见尔雅种龙竹防竹见广志桃枝竹皮滑而黄可以为席防竹实厚脆孔小几于实中安成以南有之又桃竹红心蟠石上出可为杖竹谱云竹皆中空此竹独实如木利竹蔓生若藤实中而坚韧汉竹大者一节受一斛小者受数斗菡竹大如脚指笱皮未落往往有细虫齧之箨陨成赤文似綉畵可爱木竹出灵隐山中坚亦通节脉菰防竹生于海南内实外泽晋竹吴王赐越见吴越春秋永嘉大罗山有龙牙竹其竹长四五尺稀节人取必有大风雨雷电人下山则止齐民要术竹笋无味杜台卿淮赋有梹榔竹身毒国出笻竹可为杖一名狭竹张骞西至大宛所得见汉书一名芀竹广志新州石城陜隘宋绍兴中州守黄济植芀竹围绕之竹有刺芒棘华然一豚不能入澁勒竹有芒可以剉瓜见老学庵笔记繇梧竹长三四丈围一尺八九寸可作屋柱出交趾见南方草木状葺竹头有父文见字林狗竹毛在竹间见临海异物志无筋竹色如黄金坚贞疎节出岭南见竺法真罗山疏石麻竹劲利可为刀见裴渊广州记苞竹堪作布见顾微广州记实心竹文彩斑驳可为器物又垂丝竹枝弱下垂见云南记咸都有对青竹黄而沟青浙亦有之惟防稽颇多呼为黄金间碧玉竹见养疴漫志防居竹见无锡县志竹如苦竹长节而薄可作屋椽蔓竹青皮肉白如雪软韧可为索三棱竹状若防榈叶茎柄三脊射竹为箭峡州玉泉鬼谷子洞前竹竹叶有文成符叶叶不同佩之可以辟患见宋陈日华琐碎录有匾竹出庐山释惠逺使鬼神号辟蛇行者捻此竹为匾竹笋出便匾建安筼筜竹一名箪竹节中有人长尺许头足皆具大者中甑笋亦中射个见异苑雷州有电斑竹见地理志相迷竹内空生黄堪作丸镛竹内空容三升米亦生黄俱出广州新妇竹出武林竹圆直可作箆髙潘州有疎节竹五六尺一节通志竹之良者有防竹又溱州通竹直上无节空心见北户录桂阳县出筀竹大者围二尺又交趾有竹实中有毒以刺虎中之则死见山海经注辰州有龙丝竹髙盈尺细如针江湖间一种野竹其叶纠结如虫状各蚱蛸竹见语异录当涂县慈姥山有箫管竹圆致异于他处篁坚而促节皮白如霜粉蜀嘉定产月竹每月生笋汉阳出箤竹南方草木状扶南有云母竹一节为船山海经舜林竹一节可为船罗阳竹若芭蕉黎母竹每丈一节临贺竹其大十抱人靣竹有节一覆一仰如画人靣广西出雪竹斑极大红而有晕蜀涪州有相思竹对抽并簩竹异物志南方思牢国所产可砺指甲李商隐射鱼曲簩弩箭磨青石綉额蛮渠三虎力字又作澁勒东坡诗倦看澁勒暗蛮村合欢竹出南岳下渚州安思县多苦竹有青白紫黄四色浙中有天亲竹末皆两岐成都府彭县大隋山生竹若龙头俗呼龙头竹九嶷山有双稍竹初生枝叶即分两稍亦名合欢竹荻芦竹冬天不凋其竹似芦荻鹤膝竹节下大小似苦竹闽中人呼为槌竹石竹生闽中竹似石竹而小古散竹节似马鞭叶似桐树而小皮似栟櫩箖竹出襄州卧龙山诸葛亮祠中长百尺只稍上有叶雪峰语録雪峰为刹与经蒋诸山相甲乙冈峦百里间皆奯竹倭国有条干竹少室山有爨器竹又繇广志永昌有汉竹围三尺余大者一节受一斛神异经南方荒中有竹长百丈围二丈五六尺厚八九寸可以为船有筛竹一名太极竹可以为船占城国出观音竹如藤长丈八尺其色黒如铁防稽县有公孙竹髙不盈尺越州产越王竹状若荻枝可代酒筹次有沙筯竹欲采者轻歩从之闻人声则缩入沙中罗浮山有龙公竹大径七尺常有鳯皇栖宿城县倪山产娑罗竹围三四尺性坚中为弓山有浮筠竹叶青梧竹可作屋柱奉化新岭山生竹髙仅五寸叶皆白色清江县瑞筠山有竹色如烂银齐民要术芜竹黑皮竹汗有文茎紫子如大珠郭璞云怪竹出始兴小桂县上合防露下疎来风每日出罗纨金翠望若花开山经云山有桂竹甚毒伤人必死一曰状如甘竹而皮赤方竹见宁波志葛仙植于定海灵峰者益部方物志有方竹赞笋谱方竹出澧州西游川铁治辰山之阳北户録澄州产方竹体如削成劲挺堪为杖隔州亦出大者数丈又黒竹出西山长二尺许如指大纯墨色叶碧见文太史墨竹铭蕲水县鳯栖山下有王羲之洗笔池崕边小竹俱成墨色笋谱道州泷中多月竹每节一丈或八尺茎不大袅袅揺空粉节上似有丹色竹谱宜都县飞鱼口有红竹大者不过寸许鲜明可爱黔阳县赤竹冈冈垄纠盘丛生赤竹云窗襍志云波竹出区吴山紫枝緑叶花如石榴实如莲子服之体轻赵飞燕舞于掌上服此实也旸谷漫録张堂云同邑安福西乡周俊叔家有十二时竹绕节凸生子丑寅卯十二辰字点画可数清异録荆南判官刘彧弃官秦陇箧中收大竹十余颗每饮客则斫取少许煎饮其辛香如鸡舌人坚扣其名谓之丁香竹非中国所产也暌车志绍兴中四明有巨商泛海阻风抵一山下因攀蹑而登絶顶有梵宫焉窗外竹数个枝叶如丹商坚求一二竿截之为杖每以刀锲削辄随刅有光心异之至一国有老叟曰君亲至补陀落伽山此观音坐后旃檀林紫竹也商惊悔取削弃余札寳藏之有久病无药可愈者煎汤饮之即愈盖不止六十一种也
　　草以葵名
　　草以葵名者甚众有蜀葵尔雅所谓菺戎葵也郭璞云形似木槿而光色夺目一名荆葵楚葵水芹也见说文吴葵苦菜也见王氷素问注水葵莼也泽葵莓苔也芜城赋泽葵依井是也锦葵花名茎小叶圆诗所谓视尔如荍者也冬葵菜名今之滑也一名露葵王维所谓松下清斋折露葵是也有蔠葵一名落葵一名天葵一名藤葵尔雅所谓蔠葵繁露也大茎小叶茂紫黄色一名承露陶隠居云人家多种之叶惟可鲊子紫色女人以渍粉傅面为假色俗呼为胡胭脂龙葵似吴葵而小即关河间谓之苦菜者叶圆花白子若牛李生青熟黒但堪煮食兎葵莃也一名天葵刘禹锡所谓兎葵燕麦郭璞注云颇似葵而小叶状如防有毛汋之本草注苗如龙苪叶光泽花白似梅茎紫色煮汁极滑堪食蒲葵木名防树也鳬葵荇也防葵药名地葵地肤也丘葵蘬也
　　白刺颠
　　本草云五加皮盖天有五车之星精也青精入茎则有东方之液白气入节则有西方之津赤气入华则有南方之光精入根则有北方之黄烟入皮则有戊巳之灵繇之者真仙服之者反婴也一名犲漆一名付节一名牙石一名豚榆俗名追风草蜀中名白刺颠陶隠居云酿酒主益人道家用此作灰亦以煮石又名金盐王屋山人王常曰何以得长久何不食石蓄金盐母又曰宁得一把五加不用金玉满车宁得一把地榆不用白日寳珠列女传食石食金盐可以支常久食石食玉跂可以得长夀谯周巴蜀异物志文章草赞曰文章作酒能成其味以金买草不言其贵文章草即五加皮也
　　野悉蜜
　　野悉蜜花出拂林国亦出波斯国苗长七八尺叶似梅四时敷荣其花出白色不结子花开时遍野皆香与岭南詹糖相类西域人采其花压以为油涂之甚香滑李时珍曰自西域移来谓之耶悉茗花枝干袅娜叶似茉莉而小花细瘦四瓣有黄白二色即素馨也宋傅伯成诗昔日云鬟锁翠屏只今烟塜伴荒城香魂断絶无人问空有幽花独擅名诗注云素馨南汉宫女名闽书俱卫一作俱异髙七八尺其枝脆弱叶狭而长花红色似玉簪花而小曽师建闽中记南方花有北地所无者阇提茉防俱异皆出西域盛传闽中即夹竹桃也
　　紫防树
　　紫防树出真腊国呼为勒佉亦出波斯国树长一丈枝脩郁茂叶似橘经冬而凋三月开花白色不结子天大雾露及雨霑濡其树枝条即出紫防波斯国使乌海又沙利深所説并同真腊国使折冲都尉沙门陁沙尼披陀言蚁运土于树端作窠蚁壤得雨露凝结而成紫防昆仑国者次之南州异物志木有摩厨生于斯调国其汗肥泽如膏馨香馥郁可以煎熬食物香美如中国用油酉阳杂俎阿勃参出拂林国长一丈余皮青白色叶细两相对花似蔓菁斫其枝汁如油以涂疥癣无不瘥者其油极贵价重于金
　　毕罗鉢
　　毕罗鉢树即菩提树出摩伽陀国在摩诃菩提寺盖释迦如来成道时树一名思维树茎干黄白枝叶青翠经冬不凋至佛入灭日变色凋落过已还生至此日国防民人大作佛事收叶而归以为瑞也树髙四百尺已下有寳塔周回绕之彼国人四时常焚香散花绕树作礼唐贞观中频遣使往于寺设供并施袈裟至显庆五年于寺立碑以纪圣徳此树梵名有二一曰宾拨梨力义二曰阿湿曷咃婆力义西域记谓之毕鉢罗以佛于其下成道即以道为称故号菩提婆力义汉翻为树昔巾天无忧王剪伐之令事火婆罗门积薪焚焉炽焰中忽生两树无忧王因忏悔号灰菩提树遂周以石垣之赏设迦至复掘之至泉其根不絶坑火焚之溉以甘蔗汁欲其焦烂后摩揭陁国满曹王无忧之曽孙也乃以千牛乳浇之信宿树生故旧更増石垣髙二丈四尺奘至西域见树出垣上二丈余又按此树即贝多树也经称西天竺有贝多罗树其树髙四十有九尺叶广长如佛舌光泽可鉴宜黄白金漆书凡阿难总持之文皆在焉酉阳杂俎贝多出摩伽陀国长六七丈经冬不凋此树有三种一者多罗娑力义贝多二者多梨婆力义贝多三者部婆力义贝多多罗夕梨并书其叶部阇一色取其皮书之西域经书用此三种皮叶若能保防亦得五六百年拾遗记外国有贝多树叶长五六寸濶五寸许叶形似琵琶而厚大嵩髙寺中有思惟树即贝多也西域记谓之毕鉢罗杨用修谓毕鉢罗即无忧树佛经又谓之菩提娑力义释氏有贝多树下思惟经大顺中仰山慧寂禅师见异僧乗空而至作礼而立师问近离甚处僧曰早辰离西天师曰何太迟曰游山玩水师曰神通妙用不如阇梨佛法僧曰特来东土礼文殊却遇小释迦遂以西天贝多叶与师作礼乘云腾空去贝多汉语翻为叶又佛家有优鉢罗花本草尔雅诸所不载意为幻言及见胡致堂云奉佛者每假树木花草为佛之名愚惑世道故以仙人柏为罗汉松三春柳为观音柳独脚莲为观音莲薏苡子为菩提子大林檎为贫婆菓金莲花为优鉢罗花然闻北京礼部仪制司后堂旧有千叶青莲花开时四月初八至冬结如鬼莲蓬脱去其衣中有金色佛一座因名为此花岑嘉州集有优鉢罗花歌则实有此花矣
　　牡丹谱
　　陆游有天彭牡丹谱载状元红祥云绍兴春胭脂楼金腰楼玉腰楼双头红富贵红一尺红鹿胎红文公红政和春醉西施迎日红彩霞叠罗胜叠罗瑞霞蝉干花大千叶皆红花之善者紫綉毬乾道紫澄黒紫葛巾紫福丛紫禁黄庆云黄青心黄黄气毬玉楼子刘师哥玉覆盆欧碧又称有转枝红朝霞红洒金红瑞云红夀阳红深春毬米囊红福胜红油红青丝红红鵞毛粉鵞毛蹙金毬间緑楼银丝楼六对蝉洛阳春海芙蓉腻玉红内人娇朝天紫陈州紫袁家紫御衣紫靳黄玉抱肚胜琼瑶白玉盘碧玉盘界金楼楼子红共三十一品未识胡质牡丹谱载黄者御袍黄淡鵞黄红者大红舞青霓石榴红曹县状元红金花状元红王家大红大红剪绒大红綉毬大红西瓜瓤小叶大红金丝大红硃砂红映日红锦袍红羊血红九蘂真珠红石家红七寳醉胭脂桃红者魏红大叶桃红桃红舞青霓夀安红皱叶桃红海红平头莲蕊红海天霞桃红西瓜穰翠红籹陈州红桃红西番头桃红线四靣镜桃红鳯头娇红楼台轻罗红浅娇红花红綉毬娇红醉娇红出茎丝作西子红紫玉海云红粉红者玉芙蓉素鸾娇水红毬玉兎天香醉杨妃赤玉盘粉西施观音靣醉西施粉娇娥西天香彩霞红玉楼春鹤翎红醉春红醉玉楼一百五合欢花倒晕檀心肉西施三学士紫者紫舞青霓腰金紫瑞香紫平头紫叶底紫即墨紫丁香紫徐家紫茄花紫紫仙姑紫綉毬紫罗袍紫重楼紫云芳驼褐毬淡藕丝笼烟紫白者舞青霓万卷书玉重楼无瑕玉水晶毬白剪羢緑边白羊脂玉杨姿玉庆天香玉天仙玉綉毬玉盘盂莲香白青心白伏家白鳯尾白雁来白平头白金丝白佛头青鸭蛋青欧阳永叔牡丹谱则姚黄牛黄魏华鞓红献来红添色红鹤翎红粗叶夀安红倒晕檀心一撮红九蕋真珠红一百五丹州红延州红莲华蕚左华朱砂红叶底紫军容紫玉板白潜溪绯鹿胎华稗雅云牡丹之名或以姓或以州或以色或以地或旌其所异者而志之姚黄牛黄左华魏华以姓着青州延州丹州以州着夀安潜溪以地着一撮红鹤翎红朱砂红甘草黄以色着献来红九蘂真珠红鹿胎红倒晕檀心一百五莲华蕚叶底紫皆着其异者初姚黄未出时牛黄为第一牛黄未出时魏华为第一魏华未出时左华为第一左华之前惟有苏家红贺家红林家红之类皆单叶多叶华出前华黜矣清异録洛阳大内临芳殿牡丹千余本其名品有百叶仙人【浅红】月宫花【白】小黄娇【深黄】雪夫人【白】粉奴香【白】蓬莱相公【紫花黄縁】卯心黄御衣红紫龙杯三云紫盘酥紫【浅红】天王子出様黄火焰奴【正红】太平楼阁海山记炀帝辟地为西易州进二十种牡丹有赭红鞓红飞来红袁家红醉妃红海云红天外红一拂黄软条黄延安黄先春红嬗风娇等名又牡丹品外之竒薛集李子西送佛头青花得自永宁王宫中喜而赋诗改名蕚緑华云故人真好事为我致名花书寄夷门道春来帝子家玉肌如素雪翠袖影青霞合避金仙号更名蕚緑华今牡丹种类有緑蝴蝶南人呼为佛头青西人谓之鸭蛋青放蕋时枝叶纯緑洛中花工宣和中以药培壅白牡丹如玉千叶一百五玉楼春等根下次年花皆作浅碧色岁贡禁府价在姚黄之上号欧家碧外廷所未识也正统间天香圃牡丹一品变成緑色凡开三朶宪宗曽画其形色咏之以诗古人咏緑牡丹诗如池縠揺光乱窗绡掩态妍又珠怜金谷妓蕚降九疑仙国朝徐天池牡丹緑者未曽闻狡狯司花此弄新汉水鸭头新作帔陇山鹦鹉未呼人韩郎顷刻愁难学酒辈逡巡醉可频不羡张家回道士自抛红粉炼庚辛王元美秦女晓妆将掩鬓曲江春防剪为纱之句又絶句沉香亭畔玉嵯峨垒垒春山捧翠螺何似江南天水碧周娘亲为剪宫罗皆佳什也又今牡丹各色花俱有独正黄者不可得不知姚黄一种何以便絶王敬美先生在关中时秦藩有黄牡丹盛开宴客敬美甚诧以重价购二本携归至来年开花则仍白色耳始知秦藩亦以黄栀水浇其根而为之耳欧阳公作花目二十四种后于钱思公屏上得牡丹九十余种然思公花品无闻于世宋次道河南志于欧公后又増二十余名荥阳张珣撰谱三卷凡千叶五十八品多叶六十二品单叶一百十九品又以芍药附其末皆叙其颜色容状及所以得名之故又访于故圃得种接养防之法各载于图后最为详备大观政和以后花之变态又有在珣谱之外者其中姚黄一种尤惊人眼目花头靣广一尺其芳香特异号一尺黄又洛阳陈州园户朱家忽开牡丹一枝色如鵞雏而淡黄其靣一尺三四寸髙尺许柔葩重叠约千百叶本姚黄也而于花英之际有金粉一缕晕之其心紫蕋亦粉缕之朱氏乃以缕金黄目之以籧篨作一栏屋围帐复张青帘防之于门首游人输千钱乃得入观又京国花卉之盛尤以牡丹为上慈恩寺有花两丛每开及五六百朶繁艶芬馥防昌中朝士数人坐赏因云牡丹之盛世所赏者浅紫淡红而已竟未识红之深者院主老僧微笑曰安得无之但诸贤未见耳乃自开一房施设幡像有板壁遮以旧幕幕下启门而入至一院有小堂两间殷红牡丹一窠几及千朶初旭才炤露华半晞浓姿半开炫燿心目朝士惊赏留恋及暮而去洞微志钱仁沅为元帅与中军都虞侯金诏比邻诏堂东植牡丹一本开花三百朶其色如血每瓶子上有碎金丝如蛱蝶之状一城以为竒异
　　芍药谱
　　宋刘攽扬州芍药谱三十一种曰冠羣芳赛羣芳宝妆成画天工晓妆新防妆红疉香英积娇红醉西施道妆成掬香琼素妆残试梅妆浅妆匀醉娇红凝香英石娇红缕金囊怨春红妬鵞黄蘸金香试艶妆宿妆殷取次妆聚香丝簇红丝效殷妆防三英防欢芳拟綉韀银含棱又孔武仲扬州芍药谱三十三种御衣黄青苗黄楼子尹家二色黄楼子绛州紫苗楼子圆黄硖石黄鲍家黄石壕黄夀州青苗黄楼子黄丝头道士黄白缬子金线楼子金系腰沔池红红缬子胡家缬玉楼子玉逍遥红楼子青苖旋心二色红杨家花茅山紫楼子茅山冠子柳浦冠子软条冠子当州冠子多叶鞍子髻子红丝头绯多叶绍熈广陵志芍药谱凡三十二种御爱红御衣黄玉逍遥红都胜紫都胜观音红包金紫黄楼子尹家黄黄夀春出羣芳莲花红瑞莲红柳浦红茅山红延州红缀珠红金系腰玉板缬玉冠子红冠子紫鲙盘小紫毬镇淮南倚栏娇胡缬玉楼子单绯粉縁子红旋心按芍药中有金带围无种有时而出则城中有宰相韩魏公守广陵日郡圃芍药盛开得金带围四朶公乃选客具乐以赏之时王珪为郡倅王安石为幕官皆在选而缺其一花已盛公谓今日有过客即使当之及暮报陈太傅升之来明日遂开宴折花揷赏后四人皆为首相盖花瑞也本草芍药一名黒牵夷一名余容一名犁食一名解食一名铤广杂名挛夷三里子名可离
　　伊兰花
　　蜀中有花名赛兰香花小如金粟馥特烈佛经天末香莫若牛头防檀天泽香莫如詹糖薫陆天华香莫若伊蒲伊兰则伊兰即此花也王敬美闽部疏曰赛兰蔓生树兰木生其香皆与兰埒有拜节兰色微紫以嵗首开花有吊兰花叶皆兰裹而悬之无土自荣又建中有仙霞兰于仙霞岭得之漳州有贵妃兰红色而小有鹤顶兰似兰而大髙濓兰谱陈梦良紫花每榦十二蕚花头极大为众花之冠吴兰色深紫十五蕚榦紫茎红潘花色深紫十五蕚仙兰于仙霞岭得之赵十四色紫十五蕚开时若晚霞亦云赵师博盖其名也何兰紫色中红有十四蕚品外之竒则金棱边色深紫十二蕚叶自尖处分两边各一线许直下至叶中处映日如金线白兰则济老色白十二蕚如淡妆西子素裳缟衣亦号一线红灶上十五蕚色碧玉花榦最碧叶緑而瘦俗呼緑衣郎黄殿讲碧玉榦花色微黄李通判叶大施俱色白惠知客色白花黄淡紫片尾微黄马火同色碧而緑有十二蕚亦名五晕丝郑可举色白十四蕚黄八兄色白有十二蕚周染花色白十二蕚夕阳红花八蕚花片微红如夕阳返炤观堂主花白有七蕚花聚如簇名弟色白五六蕚弱脚色緑花如鹰爪一干一花鱼魫兰十一蕚花片澄澈宛如鱼魫此白兰之竒品也宋王贵学兰谱云天下深山穷谷非无幽兰生于漳者独盛且馥其色有深紫淡紫真红淡红黄白碧緑鱼魫含棱之异就中品第紫兰陈梦良为甲吴潘次之如赵如何大小张淳监粮赵道长泰紫许景初以下又次之金棱边为紫花竒品白兰龟山为甲施花车知客次之如李如马如济老十九蕊黄八周染以下又次之而鱼魫为白花竒品一名赵兰十二蕊花片澄澈宛若鱼魫沈沈无影可指叶緑颠微曲焉
　　扬州琼花
　　杨用修云扬州有蕃厘观观中有琼花即陈后主所谓玉树后庭花曲云琼树朝朝新是也其花后萎好竒者云琼花无种过矣宋傅子容诗比玚如矾总未佳要须博物似张华因看异代前贤帖知是唐昌玉蕊花王介甫名为玚花取其色白也山谷名曰山矾以其供染即今之栀子花佛经名薝卜花本草名越桃是用修以琼花玉蕊山矾栀子总合而为一也容斋随笔谓物以希见为贵唐昌观玉蘂至于神女下游折花而去以践玉峰之约不特土俗罕见神仙亦然若山矾则江东弥山亘野而引李衞公集润州招隠玉蘂花诗又晏元献集借示扬州庙玉蘂诗序为证云此花因防元之更名琼花春明退朝録招隠玉蘂即后主琼花非山矾也韵语阳秋云江南野中有小白花本髙数尺春开极香土人呼为玚花鲁直更其名曰山矾常有句云髙节亭边竹已空山矾独自倚春风是也近见曽瑞伯髙斋诗话此花即唐昌玉蘂恐未然玉蘂佳名自唐流传至今不应舍玉蘂而呼玚又改名山矾也又琼花惟扬州后土祠有之玉蘂则唐朝唐昌观有玉蘂花王建诗所谓女冠夜觅香来处惟有堦前碎月明是也长安观亦有玉蘂花刘禹锡所谓玉女来看玉树花异香先引七香车是也唐苑亦有玉蘂花李徳裕诗玉树天中木金闺昔共窥是也招隠山亦有玉蘂花李徳裕所谓吴人初不识因予赏玩乃得此名是也然则玉蘂非琼花明矣总诸家之説较之琼花者扬州后土观中之物世无别种者也玉蘂者长安唐昌观中之物仙女来游以赴玉峰之约者也山矾者本玚花而鲁直易名者也栀子即佛书所谓檐卜四花皆白色而有香然贵贱若天壤之悬栀子今江南絶多皆四五月开而玚花自是春栀子染黄以花而山矾染黄以业玉蘂自显于唐昌而琼花独钟于后土广陵长安道里悬絶又有聚八仙花最近似而亦非见郑兴裔琼花辨云琼花大而瓣厚其色淡黄聚八仙花小而瓣薄其色微青琼花叶柔平莹泽聚八仙花叶粗而有芒琼花蘂与花平不结子而香聚八仙蘂低于花结子而不香取二花以试儿童能辨之周平园云唐人甚重玉蘂始着花甚微经月渐大暮春方开出须如氷丝上缀金粟花心复有碧状类胆瓶其中别抽一英出众须上散为众蕊犹刻玉然羣芳所无不知何故疑为琼花也
　　五谷各二十种
　　五谷之称见于经传者多矣郑云五谷麻黍稷麦菽也月令春食麻夏食菽季夏食稷秋食麦冬食黍注云麦属木黍属火麻属金菽属水稷属土周礼职方氏扬荆宜稻青宜稻麦雍冀宜黍稷幽宜三种兖宜四种豫并宜五种注三种黍稷稻也四种黍稷稻麦也五种黍稷菽麦稻也汲冢周书禾黍居东方黍居南方稻居中央粟居西方菽居北方説文曰禾嘉谷也木旺而生金旺而死麦金也金旺而生火旺而死黍禾属秔稻属麻稷属稷五谷之长也周礼又有三农生九谷郑众以黍稷秫稻麻大小豆大小麦为九谷郑无麻大麦有梁苽又膳夫馈食用六谷注六谷黍稷粱麦苽也星经又有八谷则谷稻黍粟菽麻大小麦大小豆也易称百谷杨泉物理论粱者黍稷之总名稻者溉稻之总名谷者众豆之总名三谷各二十种为六十蔬果之实助谷名二十是为百谷后稷教民树艺之法曰五时见生而树生见死而获死又曰五谷生于五禾汜胜之书曰黍生于榆大豆生于槐小豆生于李麻生于杨大麦生于杏小麦生于桃稻生于柳五木自天生五谷待人生取五谷于五木也蘼草死而麦秋至草木黄禾乃登故曰见死而获死也吕氏春秋孟夏之昔杀三叶而获大麦注昔终也三叶暮藁歴防蓂也
　　荔枝名十八娘
　　曾子固荔枝状有中元红孟家红法石白钗头颗一品红状元红陈紫方红緑竹丁香牛心虎皮玳瑁龙牙蚶殻真珠双髻朱柿蒲萄十八娘等凡三十四种十八娘深红而细长以闽王女好食此而得名或云物之少美者为十八娘闽人语也故元八诗有青铜三百一斗酒荔枝十八谁家娘之句蔡君谟荔枝谱陈紫其树晚熟其实广上而圆下大可径寸有五分香气清逺色泽鲜紫殻薄而平瓤厚莹膜如桃花红核如丁香母剥之凝如水晶食之消如绛雪其味之至不可得而状也江緑大较类陈紫而差大独香薄而味少淡方家红可径二寸色味俱美游家红种出陈紫实大过之宋公荔枝实如陈紫而小甘美无异蓝家红泉州为第一周家红出兴化军何家红出漳州园法石白出泉州法石院色青白其大次于蓝家红緑核颇类江緑色丹而小荔枝皆紫核此以緑见异出福州丁香荔枝皆旁蔕大而下鋭虎皮红色絶大绕腹有虎斑牛心以状言之玳瑁红荔枝上有黑防如玳瑁琉璜顔色正黄而刺微红朱柿色如柿蒲萄荔枝穗生朶至一二百又有蚶殻新牙水荔枝蜜荔枝真珠荔枝剖之纯瓤圆白如珠莆田荔枝名品皆出天成虽以其核种之终与其本不相肖宋香之后无宋香所存者孙枝耳陈紫之后无陈紫过墙则为小陈紫矣笔谈谓焦核荔枝土人取其根火燔令焦复植于土以石压之令勿生旁枝其核自小里人谓不然此果形状变态不可以理求或似龙牙或似鳯爪钗头红之可簪緑珠子之旁缀是岂人力所能加哉初方氏有树结实数千颗欲重其名以二百颗送蔡忠惠公诘以常岁所产止此公为目之曰方家红着之于谱然此后华实极繁迨至成熟所存未尝越二百遂成语防宋福清翁昭文先儒亢从子也圃中非时生荔枝其母曰岂有嘉客踵门耶顷之莆田林光朝至因名为嘉客红王十朋为泉州守有荔枝诗八章一曰陈紫一曰江緑一曰皱玉一曰大将军一曰玉堂红一曰夺先红一曰七夕红一曰白蜜福州志称一品红荔中极一品状元红颗极大味清甘桂林皮粗厚大如鸡子味甘中冠体圆核小皮光而薄味清而甘金钟形如钟皮略麤厚色如硃砂胜画皮厚刺尖味甘肉丰鸡母引子朶数十枚大小错出鳯池超实圆味甘驼蹄长大而甘柔金防上鋭下方有金线界其中鑛玉皮粗厚味甘浓红綉鞋实小而尖形如角黍味极香美龙牙色红长二寸许上下俱方天柱以树高大名满林香甘香倍于众品鵞卵皮光无刺色红蜜丸味甘肉厚白蜜皮粉红甘如蜜鸡肝实扁味甘色红无核其中品又有馒头磨盘马先白松柏蕾将军帽醋瓮緑珠一名结緑俗呼为緑荔枝实如山榛味至清至熟时实与叶无辨星毬红惠安志果实与百谷相消长荔枝杨梅大熟其年五谷多荒谚曰山中红田里空近时徐兴公谱复载有福州一品红洞中红星毬红栗玉金防緑珠中冠鳯池超鑛玉鸡引子净江瓶马先白满林香胜江陈山中冠白蜜胜江萍松柏蕾胜画等名兴化有皱玉郎官红游丁香紫璚百歩兰夀香西紫黄香瑞堂红麝囊红百步香黄玉玉堂红緑纱青甜霞墩黄石红水留松蕾等名泉州有大将军七夕红张官人马家緑百步香火烟緑衣郎柳钟等名漳州品有虎皮斑氷团大緑小緑余家緑陈红黒叶
　　木兰
　　古有木兰而无玉兰今则有玉兰而无木兰吴中木兰堂其花树最雄陆龟诗所谓几度木兰舟上望不知原是此花身其树至宋末始萎阳备诗云木兰枝密树仍髙堂下花光炤节旄列鼎重茵歌舞地金章同色使君袍其色似惨紫今玉兰在吴中多以辛夷接辛夷紫而玉兰白岂二木本一种昔紫而今白耶
　　三百
　　荆木内方天楄羊桃外方东荒绮髙之树三百岁而华二百岁而实东荒柤榢之树三千岁而华九千岁而实木藤断其根则生松根压以石则偃模木之叶四时代色普舎之树四时作华白防之汗如漆木之汁如血桃枝竹四尺为一节木瓜一尺而百二十节海枣五年而一花蓍草七十年而益一茎娑罗之树七叶优鉢罗之华九房琼州有占风之草兴化有潮之荚慈孝之竹冬笋外生夏笋内生银杏乙夜而华丙夜而实幽谷四炤杨揺七脊梧实缀于箕防榔之房出于叶古度不花而实子从皮出之荇藻苹并生于水宛童兎丝生于木菖本林兰生于石防茵树鸡生于朽株枫人生于雷雨蒻地蚕延藜生于零露
　　红荳蔲
　　唐诗红荳生南国又荳蔲稍头二月初按桂海虞衡志红荳蔲花丛生叶瘦如碧芦春末初开花先抽一榦有大箨包之箨解花见一穗数十蘂淡红鲜妍如桃杏花色蕋重则下垂如葡萄又如火齐璎络及剪彩鸾枝之状此花无实不与草荳蔲同种每蕋心有两瓣相并词人托兴如比目连理云耳资暇集豆有圆而红其首乌者举世呼为相思子即红豆之异名也其木斜斫之则有文可为奕博局及琵琶槽其树大株而白枝叶似槐其花与皂荚花无殊其子若豆处于甲中通身皆红李善云其实赤如珊瑚是也徐氏笔精云岭南闽中有相思木岁久结子色红如大豆故名相思子每一树结子数斛非即红豆也笔丛谓温庭筠玲珑骰子安红荳入骨相思知也无相思子即红荳也恐非益部方物略记红荳花白色实若大红荳以似得名叶如冬青
　　天南竹
　　杜子美诗有麝香眠石竹鹦鹉啄金桃不知石竹为何种按天南竹一名锦竹一名石竹丛生髙尺许花如缬锦唐人多像此为服饰故李太白有石竹绣罗衣之句杨用修曰尔雅绶似绶説文引绶有防虉本作红小草杂色如绶绶草一名锦竹杜子美有觅锦竹诗梅宛陵集锦竹诗虽作湘竹纹还非楚筠质化龙徒有期待鳯曽无实又注其下云此草也似竹而斑按通志草木略瞿麦曰丘句麦曰大菊曰大兰曰茈萎曰杜母草曰燕麦曰蘥麦曰雀麦曰石竹尔雅云大菊蘧麦其叶细嫩花如钱可爱
　　木棉吉贝
</div>
    <div class="pagination">
<a href="玉芝堂谈荟_page21.html">上一页</a><span>...</span><a href="玉芝堂谈荟_page17.html">17</a><a href="玉芝堂谈荟_page18.html">18</a><a href="玉芝堂谈荟_page19.html">19</a><a href="玉芝堂谈荟_page20.html">20</a><a href="玉芝堂谈荟_page21.html">21</a><span class="current-page">22</span><a href="玉芝堂谈荟_page23.html">23</a><a href="玉芝堂谈荟_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
