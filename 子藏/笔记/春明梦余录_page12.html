<!DOCTYPE html>
<html>
 <head>
  <meta charset="utf-8"/>
  <title>
   春明梦余录 - 第 12 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春明梦余录 - 第 12 页/共 45 页
  </h1>
  <div class="content">
   春明梦余録卷十一
　　钦定四库全书
　　春明梦余録卷十二
　　吏部左侍郎孙承泽撰
　　文渊阁
　　文渊阁系中秘藏书之所明初伐燕诏大将军收秘书监图书典籍太常法服祭器仪卫及天文仪象地里戸口版籍既定燕诏求遗书散民间者永乐辛丑命修撰陈循将南内文渊阁书各取一部至京计取书一百柜载以十艘又遣官四出购买故阁中所积书计二万余部近百万卷刻本十三抄本十七蓄积之富前古所未有也嘉靖中阁灾书移通集库及皇史宬
　　洪容斋云梁元帝在江陵蓄古今图书十四万卷将亡之夕尽焚之隋嘉则殿有书三十七万卷唐平王世充得其旧书于东都浮舟泝河尽覆于砥柱贞观开元募借缮写两都各聚书四部禄山之乱尺简不存代宗文宗时复行搜采分藏于十二库黄巢之乱存者葢尠昭宗又于诸道采访及徙雒阳荡然无遗宣和殿太清楼龙图阁所储靖康荡析之余尽归于燕观此则知燕之书葢合宋金元三朝所蓄而为一代之书计数百万卷缥缃之富逺胜前代也
　　周礼太史掌建邦之六典又有外史掌四方之志三皇五帝之书汉氏图籍所在有石渠石室延阁广内贮之于外府又有御史居殿中掌兰台秘书及麒麟天禄二阁藏之于内禁后汉图书在东观桓帝延熹二年始置秘书监一人掌典图书考合同异唐制秘书省掌经籍图书之事秘书郎掌四部图籍较书郎掌较讐典籍刋正文章宋有秘书监掌古今经籍图书国史实录天文歴数之事官有少监监丞属有著作郎秘书郎较书正字各以其职隶于长贰明初设秘书监秩正六品先除监丞一员直长二员使掌秘书后改典籍及文渊阁中书移之他所而典籍乃为内阁办事官失立官之意矣治五年阁学士邱濬请于文渊阁近地别建重楼不用木植但用砖石将累朝实录御制玉牒及干系国家大事文书盛以铜柜于楼之上层如诏册制诰行礼仪注前朝遗文旧事与凡内府衙门所藏文书可备异日纂修全史之用者盛以铁柜之下层每嵗曝书先期奏请委翰林院堂上官一员晒晾事毕封识内外衙门因事欲有稽考者必须请防不许擅开防允行正徳间阁学士杨廷和请令中书胡熙典籍刘伟与主事李继先查校书籍由是盗出甚多永乐初问文渊阁书皆备否解缙对经史粗备惟子集尚缺上曰士人起家皆欲积书况朝廷可阙乎遂召礼书郑锡令择通知典籍者四出购求且曰书籍不可较价值惟其所欲与之又曰置书不难须常览有益洪武二年八月诏儒臣修纂礼书其书以吉凶军賔嘉冠服车辂仪仗卤簿字学乐为纲所该之目吉礼十四曰祀天曰祭地曰宗庙曰社稷曰朝日曰夕月曰先农曰太嵗风云雷雨师曰岳镇海渎天下山川城隍曰旗纛曰马祖先牧马社马歩曰祭厉曰祀典神祗曰三皇孔子嘉礼五曰朝会曰册拜曰冠礼曰婚礼曰乡饮酒賔礼二曰朝贡曰遣使军礼三曰亲征曰遣将曰大射凶礼二曰吊赙曰防仪又冠服车辂仪仗卤簿字学各一乐三曰钟律曰雅乐曰俗乐凡陞降仪节制度名数纎悉备具通五十卷赐名大明集礼
　　洪武二十六年上以诸司职有崇卑政有大小无方册着成法恐后之涖官者罔知职任政事施设之详命吏部同翰林官仿六典之制自府部以下诸司凡其设官分职之类彚编为书名曰诸司职掌行之
　　洪武二十八年脩寰宇通志其书方隅之目有八东距辽东都司又自辽东东北至三万卫西极四川松潘卫又西南距云南金齿南距广东崖州又东南至福建漳州府北暨北平大寜卫又西北至陜西甘肃为驿九百四十浙江福建江西广东之道各一河南陜西山东山西北平湖广广西云南之道各二四川之道三为驿七百六十六凡天下道里纵一万九百里横一万一千七百五十里四陲之驿不与焉
　　永乐中命解缙纂集类书为文献大成嫌其未备乃命姚广孝重修正总裁三人副总裁二十五人纂修三百四十七人催纂五人编写三百三十二人看详五十七人誊写一千三百八十一人续送教授十人办事官吏二十人凡二千一百八十人永乐五年十一月告成凡二万二千二百一十一卷装成一千九十五本各以韵为类赐名永乐大典贮文渊阁副本贮皇史宬
　　永乐中命儒臣集宋儒五经四书传注纂修之其诸儒论説于传注互发足其所未备者分注其下不合者不取周官仪礼不课士置科不列书成赐名四书五经大全书诸儒语录足羽翼圣经者彚为一编赐名性理大全书
　　成化十年命编纂宋元纲目以阁臣彭时等为总裁官以宫坊翰林刘珝邱濬程敏政刘健杨守陈尹直彭华谢一防等为纂修官分八馆未五年而书成
　　治五年命内阁诸臣仿唐宋会要及元人经世大典大元通例编成一书赐名大明会典其书以诸司职掌为纲以度数名物仪文等级为目附以歴年事例使官各领其属而事皆归于职用备一代定制以便稽考嘉靖二十八年修之万歴十五年再修之一代之大经大法备焉其余诸书不具载
　　陆文裕深曰宋太宗平列国所得祼将之士最多无地以处之于是设六馆修三大部书命宋白等总之三大部者册府元龟太平御览文苑英华也御览外又修广记五百卷永乐靖难后修永乐大典亦此意余按宋太宗诏诸儒编集故事一千卷曰太平总类文章一千卷曰文苑英华小説五百卷曰太平广记医方一千卷曰神药普救总赐名曰太平御览若册府元龟一千卷乃真宗编集也文裕所考或未确乎至靖难之举不平之气遍于海宇文皇借文墨以销垒块此实系当日本意也附记内府刋刻书目
　　五伦书十二本一千七百一叶周易大全十二本一千一百十八叶书传大全十本七百六十三叶诗传大全十二本九百七叶春秋大全十八本一千四百五十九叶礼记大全十八本一千二百五十九叶书传六本五百八十三叶易传六本五百八十二叶诗传六本三百三十五叶春秋四本四百四十叶礼记八本一千六十一叶四书大全二十本一千五百九十九叶四书集注十八本八百二十叶性理大全三十本二千二百六十九叶资治通鉴纲目四十本四千一百叶续资治通鉴纲目十四本一千一百二十二叶少防通鉴节要二十本一千四百三十八叶资治通鉴节要续编二十本一千六百八十三叶晏宏资治通鉴纲目三十本四千二十叶文献通考一百本一万八百三十六叶歴代名臣奏议一百五十本九千七百二十叶歴代通鉴纂要六十本三千七百三十二叶大明会典一百四十本六千五百九十叶事文类聚一百三十本八千三百六十叶大明一统志四十本三千一百五十叶明伦大典二十四本七百二十叶大明集礼三十六本二千四百七十六叶大学衍义补四十本三千六百叶对类十二本八百七十三叶诸司职掌三本四百二十八叶大明官制二本三百十叶大明律二本二百七叶御制大诰四本二百五十三叶御制文集八本七百十三叶御制诗集二本八十四叶洪武正韵五本五百叶经史海篇直音五本五百十二叶韵府羣玉十本一千四十叶玉篇二本三百十五叶广韵二本二百二十五叶诗韵释义二本一百五十八叶经书音释二本一百七叶诗学大成十四本一千叶四书白文六本三百十二叶许氏説文八本六百五十叶尔雅埤雅四本三百九十七叶孔子家语三本一百四十四叶吕真人文集二本二百四十叶列女传三本一百二十五叶通书大全八本九百九十叶大明仁孝皇后劝善书十本八百七十六叶神课金口诀二本二百四十叶选择歴书二本二百五十六叶臞仙肘后神枢二本一百七十八叶三国志通俗演义二十四本二千一百五十叶雍熙乐府二十本一千七百五十三叶贞观政要六本三百七十叶歴代臣鉴十本五百六十叶圣学心法四本三百十五叶居家必用十本八百八十叶饮膳正要三本一百七十五叶释文三注千字文一本七十一叶求一本一百四十五叶胡曾诗一本九十九叶唐贤三体诗二本一百七十二叶古文精粹二本二百五十六叶李白诗四本三百六叶高皇后传一本四十七叶女训一本四十九叶内训一本五十叶【以上三种共一帙曰传训同函】尚书孝经大学中庸五本三百三十六叶选诗补注三本三百十二叶唐诗鼔吹五本二百六十六叶周易占法二本二百四十叶草堂诗余二本一百九十叶献皇帝恩纪含春堂诗余二本二百四十叶小四书三本二百四十叶明心寳鉴二本一百十五叶击壤集四本三百五十叶劝忍百箴四本三百叶古文真寳四本三百九十一叶医要集六本二百八十叶草韵辨体六本二百七十叶增定舌人译语十一本一千七百八叶评史心见六本三百五十叶通鉴博论三本二百九十叶证类本草十本一千三百四十五叶皇明祖训一本五十叶祖训条章一本十二叶皇明典礼一本九十五叶洪武礼制一本八十二叶御制洪范篇序一本三十叶稽古定制一本十九叶慈圣宣文皇太后女鉴一本六十九叶郑氏女孝经一本四十二叶又女训内训同前曹大家女诫一本十六叶内则诗一本六十二叶内令一本十二叶昭鉴録一本五十二叶勤政要典一本七十三叶外戚事鉴一本六十八叶山居四要一本八十三叶省躬录一本七十二叶祥异赋一本四十九叶歩天歌一本八叶传心妙诀一本四十五叶详明算法一本一百十叶草字碎金一本九十二叶真字碎金一本九十二叶千家姓一本五十九叶孝顺事实一本二百九十二叶为善隂隲一本二百七十二叶小学书解一本一百六叶忠经一本四十二叶孝经大义一本四十三叶歴代纪年一本三十六叶四时歌曲一本十一叶随机应化录一本六十叶高皇帝道徳经解一本六十九叶逹建字孝经一本四十二叶医按经一本三十二叶求白文一本二十九叶山歌一本四叶舌人译语一本八十八叶古字便览一本五十二叶八行遗事集一本二十八叶警世编一本三十叶忠经直解一本十六叶太上感应灵篇一本九十二叶宪纲一本五十叶百家姓一本十叶千字文一本十七叶孝经一本十六叶大学一本三十六叶中庸一本五十六叶千家诗一本四十四叶神童诗一本十二叶四书杂字一本十二叶七言杂字一本十三叶三字经一本二十六叶啓集一本四十叶啓书法即永字八法一本二十一叶草诀百韵一本十四叶草诀百韵歌三本四十叶八行图説一本四十一叶孝经直解一本三十三叶周公解梦书大全二本七十叶四书直解二十六本一千八百四十叶书经直解十三本八百二十叶通鉴直解二十五本一千四百二叶帝鉴图説六本三百五十六叶洪武正韵玉键二本一百三十叶其余释道书不载








　　春明梦余録卷十二
　　钦定四库全书
　　春明梦余録卷十三
　　吏部左侍郎孙承泽撰
　　皇史宬
　　皇史宬在重华殿西建于嘉靖十三年门额以史为防以成为宬左右小门曰歴以龙为皆上自制字而手书也中贮列朝实録及寳训每一帝山陵则开局纂修告成焚稿椒园正本贮此实録中诸可传诵宣布者曰寳训宬中四周上下俱用石甃中具二十台永陵定陵各占二台
　　周礼宰夫八职有史以赞治汉法太史公位丞相上天下计书先上太史公副上丞相唐宋宰相皆兼史官自成周有左右史汉有起居注唐宋之起居舍人著作郎皆史官也明初犹设起居注如洪武中宋濓为起居注刘基条答天象之问命付史舘永乐中王直以右春坊右庶子兼记起居后不知废于何时惟以脩撰编脩检讨掌国史遇有纂修以勲臣爵高者一人监脩阁学士为总裁翰林学士为副总裁至万歴初阁学士张居正言国初设起居注后定官制设翰林院脩撰编检等官以记载事重故设官加详非有所罢废也但自职名更定之后遂失朝夕记注之规以致累朝史文阙略世宗皇帝尝谕大学士张璁曰古左右史即今编检等官今居此职者弗尽乃事何也是记录之职本自备官而臣下旷废之耳迩者纂修世宗穆宗实录臣等秪是总裁凡所编辑不过诸司章奏稍加删润櫽括成篇至于仗前柱下之语章疏所不及者即有见闻无慿增入是以两朝之大经大法罔敢或遗而二圣之嘉谟嘉猷多所未备此皆史官职废致然也今日讲官宻迩天颜见闻真切又每从阁臣后出入便殿即有宻勿谋议非禁秘不可宣泄者皆得知闻宜令讲官日轮一员专记起居录圣谕诏勅册文及内阁题稿其朝廷政事见诸司章奏者另选年深文学素优史官六员编纂仍遵照祖制除御殿外例内史官侍班常朝列班六科给事中之上午门列御座西稍南专记注言动凡郊祀耕籍幸学大阅诸大典有举輙书至不时宣召及大臣秘殿独对恐有宣泄则自纪圣谕及奏对始末封送史馆诠次其诸司章奏该科奉防发部即全抄送阁转发史馆其纪录体例祗备事由颠末日月先后待异日之考求所贵核实不尚文词不得妄以已意及轻信传闻为褒贬每月终史官编草稿为七册一起居六册六曹于册面记年月记史官姓名送阁验讫即投小柜用文渊阁印封锁嵗终内阁同各史官开取各月草稿収入大柜印封如前永不开视防允行一日神宗顾见史官还宫偶有戱言虑外闻自失曰莫使起居闻知闻则书矣起居之有益于主徳如此元宰相拜珠言朝廷虽设起居注所录皆臣下闻奏事目上之言动宜悉书付史馆盖起居之废其职自元已然观通鉴续编所纪元人事实与明之实录规格不甚相逺以此知明之实录乃国初诸人袭元人之法而成所以逺不及古
　　大学士王鏊云前代修史有起居注左史记言右史记动如晋董狐齐南史皆以死守职司马迁班固皆世史官通知典故所纪君臣言动皆得之亲覩记后世读之如在目前我朝翰林皆称史官立班虽近螭头然犹逺在殿下未能执笔左右成化以来职纂修者惟取六部前后章奏分为十馆以年月编次成书总裁官惟略加删削便称实录不知后世将何慿以成信史乎窃惟国家二百余年制度文为咸正罔缺惟正史未有成编将来何所考信王文恪虑之甚是至万歴年间阁臣陈于陛请修正史诏从之于是开馆分局集累世之实录采朝野之见闻纪传书志颇有成绪忽遭天灾化为煨烬史事益属茫然矣然古今正史自迁固外如左邱明范煜陈寿王隐于寳裴子野习凿齿袁宏之伦各有藏史传之永久不必皆世史也倘一日开文延儒硕寛忌讳之网采稗官家乗之言博览广询寜无左邱明軰赞成笔削盛典者乎史贵世官官废则贵世才司马谈之子迁刘向之子歆班彪之子固尚矣后尚有王铨之子隐姚察之子简李太师之子延寿刘知几之子链以后更无闻矣史之职壊于宋之李昉宋琪建议复时政记自送史馆先进御而后付有司史遂不敢有直笔
　　唐修史例
　　后唐同光二年四月勅史馆司本朝旧例中书并起居院诸司及诸道州府合录事件报馆如左时政记中书门下录送起居注左右起居郎录送两省转对入阁待制刑曹法官文武两班上封章者各录一本送馆天文祥变占候徴验司天台逐月录报并每月俱送歴日一本祥瑞礼节逐季录报并诸道合画图申送蕃客朝贡使至鸿胪寺勘风俗衣服贡献物色道里逺近并具本国王名录报外藩入冦来降表状中书录报露布兵部录报军还日并主将姓名具攻防虏杀级数并所因繇录报变改音律及新造调曲太常寺具录所因并乐词牒报法令变革断狱新议赦书徳音刑部具有无牒报详断刑狱昭雪寃滥大理寺逐季牒报州县废置及孝子顺孙义夫节妇有旌表门闾者戸部录报有水旱虫蝗雷风霜雹戸部录报封建天下祠庙叙封追封邑号祠封司录报京百司长官刺史以上除授文官吏部录报公主百官定諡考功录行状并諡议逐月具有无牒报宗室任官课绩并公主出降仪制宗正寺录报刺史县令有灼然政绩者本州官录申奏仍具牒报武官兵部录进报诸色宣勅门下中书两省逐月录报应硕徳殊能高人逸士久在山野著述文章者本州县各以官秩勘问的实申奏仍具录报应中外官薨已请諡许本家各录行状一本申送此唐故事也后之史馆但取办于升遐之后遗漏纰谬已多此当脩明典章以补不逮
　　宋史
　　宋元祐中修神宗实录颇不直绍兴中昭慈太后孟以诞辰天子置酒上寿欢甚昭慈忽泣数行下已慨然曰吾老矣国家多难犹幸见今日也有一事当为官家言吾不言死不瞑矣帝顿首请太后曰吾逮事宣仁古今母后之贤罕有其比奸臣快其私愤厚加谤诬建炎初虽下诏昭雪而国史未经刋定谓后世何吾意在天之灵不无望于官家也帝顿首受教遂命直史馆范冲等刋定噫后世诬史安得此贤明太后耶
　　曾布修定神宗实录旧本则用墨书新修者用朱书之删去者用黄抹之每一卷竟纳禁中将灭其迹而使新录独行也及梁师成用事自谓苏氏遗体颇招元祐诸家子弟为道之诸家子弟幸其书尚存固劝令传录师成如其言而旧本遂传及绍兴中以昭慈太后之言令范冲等刋定旧文墨书删去者黄书新修者朱书世谓之朱墨史明光庙实录成于初者大约出侍郎张鼐之手而少师叶向高取裁焉及以黄承昊之言魏广防軰复嗾魏忠贤令改修及告成之日则崇祯改元之嵗矣众正未登书仍进呈颁赉送至皇史宬阁臣有欲焚旧本者頼大珰王体干不可而止两存宬中信史之不冺皆頼两珰之力亦一奇也
　　嘉靖中阁臣李时言宋史当另修上曰修史甚好既要公又要出一人之手乃好世宗此言甚确盖班马荀范诸史出一手故佳即欧阳文忠与宋景文同修唐书已不及五代史矣
　　宋辽金三史
　　元命托克托修三朝史山隂杨维祯上正统辨谓今日之修三史宜莫严于正统与大一统之辨矣吾尝究契丹之有国自灰牛氏之部落始广其初枯骨化形戴猪服豕见扵叶隆礼所撰契丹图志中八部之雄至于安巴坚披其党而自尊迨耶律光而其势浸盛契丹之号立于梁贞明之初大辽之号复改于汉天福之日自安巴坚讫于天祚凡七主歴二百一十有五年夫辽固唐之边藩也乗唐之衰虎视而起石晋氏通之且割幽燕以与之遂得据有地利而石晋氏不得不亡矣而议者以辽承晋统吾不知其何统也再考金之有国始于完颜氏初实臣属于契丹者也至阿固达攘袂奋发于道宗之世遂得因契丹之衰而据有其国改称国号于宋重和之元相传九主凡歴一百一十有七年而议者又以金之平辽尅宋帝有中原而谓接辽宋之统吾又不知其何统也再考宋祖生于丁亥而建国于庚申我太祖之降年与建国之年亦同宋以甲戌渡江而平江南于乙亥丙子之年而我王师渡江平江南之年亦同故世祖平宋之时有过唐不及汉宋统当絶我统当续之谕是世祖以歴数之正统归之于宋而以今日接宋统之正者自属也元人不能用于是宋辽金各为史金史
　　元学士王恽记王鹗事云王承防名鹗字百一东明人金正大元年甲申状元入元授官翰林承防日见宠遇一日以祭葬故主上请允之为位哭汝水上哀动左右乃私諡为义宗据法君死社稷曰义其忠不忘君如此又上史院奏帖有云自古有可亡之国无可亡之史盖前代史册必代兴者与修盖是非与夺待后人而可公故也上允之然彼时有元好问者金亡隐居于家筑野史亭着南冠录以载金事元人修史多采之金史不亡二人之力也
　　欧阳元曰明宗皇帝诏修辽金史揭公傒斯与其选人问修史之道何先公曰收书用人又问用人何先曰用人先论心术心术者修史之本也心术不正其他虽长不可用此千古笃论
　　元史
　　洪武元年上命起居注宋濓漳州府通判王祎为总裁徴山林遗逸之士汪克寛胡翰赵汸陶凯高啓等同修元史自元统至正间事无可据遣儒士欧阳佑等诣北平采访明年再修仍濓祎总裁而以赵埙朱佑贝琼张孟兼等同修然备员而已笔削皆取上裁且见文稍深古者輙芟去曰恶用是独即旧志为书可矣时杨维祯年七十余亦聘至修史史成作老客妇吟见意放归
　　宋濓修元史记洪武元年秋八月上既平定朔方九州攸同而金匮之书悉输于秘府冬十有二月乃诏儒臣发其所藏纂修元史以成一代之典而臣濓臣祎实为之总裁明年春二月丙寅开局至秋八月癸酉书成纪凡三十有七卷志五十有三卷表六卷传六十有二卷丞相宣国公臣善长率同列表上已经御览至若顺帝之时史官职废皆无实录可徴因未得为完书上复诏仪曹遣使行天下其渉于史事者令郡国上之又明年春二月乙丑开局至秋七月丁亥书成又复上进以卷计者纪十表二传三十有六凡前书有所未备颇补完之其时与编摩者则臣赵壎臣朱佑臣贝琼臣朱世亷臣王亷臣王彛臣张孟兼臣高逊志臣李臣张宣臣李汶臣张简臣杜寅臣俞寅臣殷弼而总其事者乃臣濓与臣祎焉合前后二书复厘分而附丽之共成二百一十卷旧所纂录之士其名见于表中者或仕或隐皆散之四方独壎能始终其事云昔者唐太宗以开基之主干戈甫定即留神于晋书勅房元龄等撰次成编人至今传之肆惟皇上龙飞江左取天下于羣雄之手大统既正亦诏修前代之史以为世鉴古今帝王能成大业者其英见卓识若合符节盖如是呜呼盛哉苐臣濓等以荒唐缪悠之学义例不明文词过陋无以称塞诏防之万一夙夜揣分无任战兢今镂板讫功谨系嵗月次苐于目录之左庶几愽雅君子相与刋定焉洪武三年十月十三日史臣金华宋濓谨记
　　明史
　　洪武实录凡三修建文即位初修王景充总裁靖难后再修总裁解缙缙得罪后三修总裁杨士奇初修再修时士奇皆秉笔以一人而前后依违者甚多
　　明史可议者如建文嗣位颇称贤明乃以靖难之故去其年号不存实录之未辑杨文懿守陈曰国可灭史不可灭靖难后不记建文君事遂使当时政典方黄死事诸臣皆阙落无传及今搜采犹可补辑此伟议也崇祯壬午都尉巩永固给事沈培俱疏请未行
　　景帝已正位号英宗实录犹称郕戾王附夫景帝与于忠肃再造乾坤有功宗社当时戾字之諡已违公议后宪宗追称景帝乃不为之称宗改諡而实录仍书郕戾王附
　　嘉靖初纂修武宗实录差进士访求事实苏州府聘杨循吉主之其所修有呉郡纂修实录册凡例可观及隆庆以后改行提学行邑行学学官令礼生秀才抄录一二大臣墓志塞责于是史无所取材
　　监修实录惟用元勲一人此非定制考英宗修仁宗实录以英国公张辅成山侯王通少师蹇义少保夏原吉为监修官则文武并用官不必尽词林元勲亦不止用一人此可为修史例
　　石民集云列朝皆有寳训如穆宗于隆庆六年正月下旬不豫二月十二忽出视朝诸相趋而往则已下金台怒而欲出执高文襄拱手语不甚了了文襄固请其所以怒曰甚事不是内官壊了此言何等明切可以式子孙戒后世寳训乃不载天啓初议修神庙实录御史郭增光疏云请就徃日辅臣中功罪较然在人耳目者略陈大槩为授简佐一得焉高拱以裕邸之旧知受托孤之明命虽崎岖于云间江陵两才相阨卒能总持铨衡懋建功业所称经济之名流非乎张居正得君行政致治精严固自有功于国而夺情起复获罪名敎则瑕瑜存而名实不相掩可已王家屏以讲幄之特遇矢建储之孤忠虽徼幸于批鳞抉缨一去为恝然而竟令君心感悟嘿定元良所称翼戴之诚臣非乎至于王锡爵大略雄才高睨濶歩岂不显名于时而三王并封几危宗社则得失衡而失浮于得多矣赵志臯鄙而荏张位狡而狠臯轻主封贡贻害尚在属国位宻揭矿税流毒则在生灵二臣相较而位之罪大于臯不独以其贪也沈一贯之恶莫甚于楚事妖书骈僇诸宗罗织无辜皆一贯以前所未有朱赓之失又在党助一贯传衣扇恶妨贤蔽主皆一贯之后所隐留二臣同传而贯之罪重乎赓亦不以其贪也假令于此随人立论据事直书则正人一生志行不白于羣奸者待信史而白奸囘无穷过恶不诛于生前者待信史而诛授简之光也胪列诸辅功罪可谓史之董狐未可以人废言
　　崇祯十五年六月有御史呉履中一疏可备授简者之助其略曰皇上临御初年天下犹未大壊也特用一温体仁显托严正之义隂行嫉之私凡正人君子必百计摧折以致贤士解体救过不遑使朝廷不得任人以治事而酿成大害之源者体仁之罪状也专任一杨嗣昌以欵抚为忠谋以四事为实政加练饷以刈割海内致使民怨天怒灾旱频仍四海困穷盗贼蠭起而结成大乱之势者嗣昌之罪状也又曰皇上治尚严明也而引之于苛刻刑欲当罪也而引之于从重皇上念与事之善无由见于天下而乱臣贼子无知小民遂见为朝廷阙失敢于非议而叛背之此亡国之定案朱阁学国祯云正徳四年孝宗敬皇帝实录成时焦芳操笔褒贬任意叶盛何乔新彭韶谢迁天下所称正人皆肆诋诬嘉靖元年御史卢瑗奏孝宗实录多焦芳曲笔乞改正上曰焦芳任情天下自有公论不必改修
　　又曰我朝攻道学者自焦芳始然只从声音容貌描写已不堪读越六十年防居敬攻湛甘泉则进一歩矣又六十年郭兴治郭允厚朱童蒙连攻邹元标允厚比之山东妖贼非所谓愈趋愈下者耶三朝要典
　　朱阁学大事记曰天啓五年礼科给事中杨所修请编纂三案事成书如明伦大典例其党起而和之六年正月开馆五月书成阁臣请其名曰传信鸿编曰三大政纪中防定曰三朝要典梃击始于万歴乙卯五月红丸始于泰昌庚申八月移宫始于是年九月先梃击首列诏谕之关系者为原始阁臣顾秉谦黄立极冯铨等总裁掌院施鳯来等为副刋行颁布天下
　　大事记曰甚哉小人之愚自供罪案又代为他人发扬盛美也要典一书先叙争者之疏附以史断曲诋妄詈无所不至然后缀以驳者之疏主其事者徐大化等五人由今而观五人何人肉足食乎骨之臭可洗乎前之争者不啻百十人或死或废其疏稿未必尽存子孙未必能尽守纂者亦安能一一捜集而要典収之略备借天子威灵既藏内府又下郡邑遍散民间几与六经四书并行可谓宻矣未几内府告燬而散者不可収人皆得而见之于争者无不击节叹赏于驳者无不切齿唾骂而史臣数语叚叚可恨可羞秽莫加焉罪莫甚焉是殆天夺之魄自投秽厠中唼唼有味而没顶不可防也五人既坐大诟其二又撄大僇如刘廷元如岳骏声对质求胜犹曰常情又霍维华者天分尽高笔底甚鬯只以一外转愤愤入其中两出疏为助既跻崇显欲以视师避逆贼之染计其生平果可当此任而事则已无及矣廷元自请南兵亦是此意二人与骏声皆有才皆可为平世卿士吾甚惜之如逆贼既害多少善人又累多少才人从古已然立身者不可不察总之功名之念一澹则思过半已
　　蒋阁学徳璟曰嘉靖中明伦大典为议礼诸臣发然实出上意若天啓中三朝要典则诸人嗾魏珰为之以为诸君子罪案中作论断尤多舛倪公元璐上疏请燬之时徳璟在礼部亦言于内阁谓既有实录此书可燬内阁杨公景宸深以为然遂焚其板杨公亦与修要典者侍读孙之獬力言不可燬痛哭失声相传以为怪
　　崇祯元年侍读倪元璐上言窃见主梃击者力防东宫争梃击者计安神祖主红丸者仗义之言争红丸者原情之论主移宫者弭变几先争移宫者持平事后六者各有其是不可偏非也未几而魏忠贤杀人则借三案羣小求富贵则借三案故凡推慈归孝于先皇正其颂徳称功于义父批根今日则众正之党碑免死他年即上公之铁劵由此而观三案者天下之共议要典者魏氏之私书以臣所见惟燬之而已是年五月燬三朝要典谕朕惟皇祖皇考洎于熹皇止慈止孝炳若日星载之实录自足光昭盛美乃复增三朝要典一书原不能于己明之纲常复加扬阐徒尔刻深傅会偏驳不伦朕无取焉可将皇史宬内原藏一部取出燬之仍传示天下各处官府学宫所有书板尽燬不存自今而后官方不以此书定臧否人材不以此书定进退惟是三朝原无遗议绍明前烈注意编摩诸臣各宜捐去成心勿滋异论务襄朕清平之治钦哉
　　光宗实录
　　朱阁学大政纪云实录改修惟文皇行之于建文寻以未备重修光宗在位止一月实录先上以三案改修盖羣奸仗魏逆之势恣行如此首先建议者黄承昊也把持涂改者霍维华谢啓光徐绍吉也
　　叶文忠向高曰光皇在位仅一月实录所载多潜邸时事然其间亦有干碍而难直书牵连而难尽书脱草日余与同官互阅皆以为允而自余归后言者哄然以张差进药移宫三事为非是得防改正余思移宫事原未叙及其叙进药亦甚平惟张差事则因王之寀疏侵张太宰余偕同官往问张曰此事之发生軰皆里居不及知其详公亲谳此狱虚实云何张曰谋逆事千真万真之宷所发觉事情无一不实某当时谳奏皆与之宷同何以罪我余又问当时风癫之説云何张曰此饰辞也安有持梃入宫门而可称风癫者此余与同官共闻朝绅议论亦皆如是故实录中稍采其説而词亦委婉乃当时之言风癫者遂耽耽矣问官如岳骏声遂上疏力驳时局已变无敢出片辞言官从风而靡皆附会骏声而之宷被重谴矣余念事关宫闱似属暧昧但罪疑惟轻施于他事则可东宫何地而持梃突入当时頼有中官格之耳万一进而不止则跬歩间便成大难而宗社有不测之忧矣在礼齿君之路马有诛而春秋于许世子赵盾皆书弑君凡以絶干犯之萌为万世立此大防也今毋论风癫之真假即使真癫而持梃入宫几危储贰可但以风癫蔽罪而遂已乎况禁中千门万戸他处不入而独闯于东宫乎当王日干告变已云刘成厐保二奄有谋今张差所供复与之同似又不出于癫者之口而神祖毙二奄于禁中不遣之就理亦圣意渊防可以黙喻者惟是事体重大难以深穷当日圣断处分原自妥当至欲并此一叚情形而尽没之窃恐千秋万世而下终无以厌人心也
　　词臣文震孟孝思无穷疏臣猥以菲才备员史局顷因纂修熹宗皇帝实录从阁中防请光宗皇帝实录副本较对见其间舛误甚多而悖谬之大者如先帝之册立与梃击红丸大事皆祖三朝要典之邪説而应和之盖天啓三年七月十六日实录进呈则礼臣周炳谟等史官庄际昌等所纂修而阁臣叶向髙韩爌等所总裁者也至天啓六年逆党崔呈秀等谓实录非实请防重修则崇祯元年二月十七日所进今皇史宬之所藏者也是时皇上初登大寳要典未燬逆案未成阁臣黄立极等不行奏明含糊从事后来诸臣亦无复发金匮之秘洗石渠之秽者要典虽焚邪説未殄凡先帝二十年靑宫之忧患与夫一月天子万年圣人等事俱隐而不彰斯固臣子之所痛心者也臣见皇上追念先帝册封敬妃慎嫔以寄永思皇衷纯孝孺慕弥殷薄海臣民咸为感动乃先帝纪载尚未清明使今日编修将何所据流传后世又安取衷国是所关良非细故若谓已入史宬不可复出则逆珰之矫防且能行于当年圣明之独断岂不易于反手视为缓图置不上闻亦非臣子之所安也臣谨摘其甚者上渎睿览一云当命哲之日诏诰恩赉俨然负震器之重储宫既定典制大明而浮议外滋无端蔓引皆好事者之过云云臣谨按先帝册立一事自万歴十四年以至二十八年廷臣羽翼国本有贬谪者有削籍者有遣戍者有廷杖者忘身殉国九死不移诸臣亦何利于己而为之纵皇心有主未忍言夹日之功而精忠自盟岂可没囘天之力乃为浮议外滋无端蔓引一语抹杀谓皆好事者之过此与三朝要典所称奸党搆衅希图定防与三案诸奸一脉相贯者同一邪説也宜改正者一一云四十三年五月有男子张差持梃入东宫殿檐下击伤门者中官共执之廵视皇城御史刘廷元回奏张差话不情实语无伦次按其迹若渉风魔稽其貌的是黠猾而刑部提牢主事王之宷揑谋危东宫之説词连二珰科臣何士晋行人陆天受主事张廷等附和其説愈加激聒云云臣按此即要典中梃击一案也即据刘廷元疏亦明言稽其貌的是黠猾而必欲以风癫二字草草结局不容王之宷奏张差口词指为揑谋何也且张差有口举朝岂应黙然而一有言者輙曰附和曰激聒则必使东宫无一防卫之人而后快乎正与要典同一邪説宜改正者二一因工科给事中惠世扬疏论刘廷元遂谓初张差狂闯蓟道阑入宫门廷元廵视皇城按状风魔皇祖是其奏谳决平允自王之宷突揭搆衅徒党因以为利借他事蔑廷元未几果显攻风癫之案一时邪説世扬实为之倡云云臣按王之宷摘发张差之逆至于察处至于削夺后逮死诏狱莫敢议防即惠世扬身被五毒体无完肤所以不即死者逆珰欲借为戎首遍杀天下名流非宥之也幸圣明御宇仅免一死尚稽啓事乃云徒党因以为利斯亦何利之有焉况风癫之案忠臣义士所共明目张胆而攻者何俟世杨为倡始显攻之要典邪説宜改正者三一云张差闯入东宫言者纷纷御史刘光复言致辟行刑一狱吏任似不必言官诧为奇货居为元功以此二语为异议者刺骨云云臣按刘光复之得罪也实以奏对越次然据其语但言皇上极慈爱太子极仁孝两言亦未见其有功于神祖及先帝而竒货元功之语不可谓非抹杀忠义矣大抵闯宫一事梃及殿檐近侍俱踣亦天下奇变也必欲视为平常不当根究以为仅一狱吏之任此何心哉要典邪説宜改正者四一云方上疾大渐召李可灼并趣和药悉出圣意一时臣工所共闻共见其后有造为许世子不尝药之论羣小附和嚣然鼎沸汚蔑君父几成晦暝之世亡何正论大明邪説渐灭且云李可灼往来思善门中使以闻其传奏姓名莫可得而问云云臣按此即要典中红丸一案也昔唐宪宗殁杖杀方士柳泌泌盖为宪宗制长生药者彼岂不愿其主之长生而饵药不效则杀之而不为过后世亦不以为寃今可灼进药而先帝賔天纵谓之误庸医杀人律有明罪况误伤天子乎此即肆诸市朝亦人情所惬而乃与顾命大臣同赐金帛比屡经论劾仅准致仕囘籍此何以解于天下后世且宫闱之中传奏姓名岂遂不可穷诘稍欲穷诘即曰羣小曰汚蔑曰晦暝此皆要典邪説也宜改正者五以上五条仅摘其尤悖谬者伏乞圣裁即勅史馆逐一改正或取天啓三年所进遗稿再加勘定入皇史宬庶千古之是非不悖一代之衮钺可慿而于皇上之逹孝亦有光矣方今兵戈未靖四郊多垒或谓臣言非其时而邪説之害甚于兵戈自古记之矣况目覩止孝之圣主永言维则何不俯循职掌仰佐涓埃西垣笔记
　　光宗实录进于天啓三年七月十六日实录八卷寳训四卷合目录凡例十四册监修英国公张惟贤总裁内阁大学士叶向高韩爌何宗彦史继偕孙承宗朱国祯顾秉谦朱延禧副总裁尚书林尧俞侍郎郑以伟周如盘钱象坤纂修侍郎周炳谟来宗道汪煇张鼐少詹董其昌谕徳蔡毅中洗马成基命赞善李康先中允姜逄元罗喻义孟绍虞王祚远曾楚卿修撰庄际昌张翀侯恪傅冠丁干学其书立论颇正而又忠厚不尽人之情良史也自经改修人鲜有见其原本者谨录其大要以备采择
　　国本
　　万歴十四年丙戌正月皇第三子生贵妃郑氏出也贵妃进封皇贵妃时主鬯未定而贵妃最爱幸廷臣不无私忧会辅臣申时行等请册立神宗谕以元子婴弱少待再请再谕如前防礼臣沈鲤有折衷典礼疏请加封恭妃得防子显母贵待元子册立加封科臣姜应麟疏请首册恭妃次及贵妃明诏册立元嗣为东宫以定天下之本有防谓其疑君卖直降极边杂职已吏部员外郎沈璟刑部主事孙如法连疏言之俱被谪科臣杨廷相等论救奉防立储以长防为序祖宗家法朕仰遵成宪俯察舆情岂肯以私意拂公论姜应麟等揣摩上意置朕于有过之地故特降处示惩非为奏请册立之故国本有归朕已明白晓示待期举行毋得妄疑渎扰又传谕内阁亦云然盖神宗英明沉毅修纪叙伦以为天性至亲储宫大典权统一尊事宜独断至于宫闱伦序祖宗旧章宸虑先定矣十五年丁亥正月申时行等请并举建储封王吉典皇长子正位东宫皇第三子宜封大国圣谕候防行御史许守恩更申前封妃之説不报十八年庚寅正月朔日神宗召见辅臣于毓徳宫谈论良久乃共以册立豫教请将退有防令宣长哥来与先生每一见时上至皇三子亦至上侍立榻右神宗手携之辅臣仰视睿容称贺神宗悦谕以此祖宗徳泽圣母恩庇所致辅臣再进谛视神宗手引上向南正立辅臣因再请早定大计神宗颔之出再疏申请慰答不必烦扰以间天性礼部寻上疏请有如何纷纷奏扰意欲离间之防十月两京九卿科道合词恳请而辅臣请之益力礼部尚书于慎行以催激夺俸三月谕内阁以皇子长防之序岂有揺动朕意必待朕自处不喜于聒激耳凡谆谆数百言辅臣锡爵又上疏申言凡称间者贵而使贱之亲而使疏之也今上亲挈元子明示臣等以长防之序臣等因劝册立以成上之所欲贵又因请豫教以成上之所欲亲何名为间也且建储一事前有皇长子始生之明诏后有屡奉之明防公有两部臣僚之合奏私有皇亲郑国泰之专请近有京城之流言逺有海内之喁望重以九庙之神灵两宫之属望皇上岂可差举一念臣等亦岂敢茍顺一言词尤剀切神宗谕朕以诚实待天下岂有溺爱偏执之理侯过十龄册立豫教当并举十月内阁共疏请册立有诏切责三辅臣各引疾辅臣王家屏独当直谓欲释众疑莫若大信之蚤全欲解揺乱莫若圣志之蚤定疏凡再上神宗遣内官传谕以明年春夏科道等衙门不来渎扰便于冬册立而又传各衙门造办钱粮俟后年春举行是时圣意已定盖前诏所云自处者也而科臣胡汝寜以渎奏罚俸
　　明年辛卯秋工部主事张有徳以大礼仪物未备疏请有诏谓其邀功催激夺俸改册立期于次年会内阁臣合疏争之有防诘责时首辅时行以病在告宻揭言故科臣罗大统中书黄正賔遂连疏劾首辅皆削籍正賔仍下诏狱杖百时行去国亦寻去家屏乞与国同去不允
　　又明年壬辰科臣李献可等以请豫教降职列名者夺俸辅臣家屏封还御批疏救不报会申救者皆获谴家屏凡五疏争之盖念明主可以理夺引义决去事宜少济神宗虽听家屏去而圣心益动时以申救削籍者科臣钟羽正舒绪陈尚象张栋丁懋逊叶初春呉之佳杨其休李周防御史邹徳咏钱一本而科臣孟养浩杖一百为民贾名儒降边方杂职
　　又明年癸巳有三皇子进封之防时首辅王锡爵以召至宻揭建储事言前皇上业有今春举行之防乃兹屇期廷臣未有先发一言者故臣具疏手封以进乞乗此时从中降谕决于春月举行使盛美尽归于独断神宗复称引祖训立嫡条谓中宫年尚少朕欲三皇子并封王而虚储位以待嫡即令辅臣拟谕锡爵拟二谕以进随疏言待嫡之説臣未之前闻安敢奉诏昔汉宋母后有养育庶子故事无已请令元子母中宫而正储位神宗不许曰奈何以伪乱真遂下前拟而并封之争起光禄寺寺丞朱维京科臣王如璧戍边俄免戍光禄寺卿凃杰寺丞王学曾削籍部科诸臣皆言与歴年成命不合语侵锡爵辅臣请九卿会议及面陈可否不允而科臣史孟麟上所撰条议锡爵以三误自劾神宗报曰卿自引咎置朕何地议乃寝是时争者则郎中于孔兼主事张纳陛顾允成陈泰来贾严薛敷教岳元声若而人云
　　二十二年甲午二月上出阁讲读告于奉先殿朝谒两宫上之御讲筵也仪度熟闲举止凝重儒臣进説经防潜心听受间有问答旁通大防一日讲官焦竑仰叩以维皇上帝降衷于下民若有恒性大义上应曰只天命之谓性是已讲官董其昌讲择可劳而劳之上答曰此所谓不轻用民力也讲官惊喜叹服时神宗深拱静摄上习读经典皆有恒度神宗喜悦间与诸王子偕召防防有加焉而先是科臣张贞观以请备出讲仪仗降黎道照磨以论救罢
　　二十八年庚子三月诏议移皇长子居于慈庆宫再谕内阁以册立有期而恶刑部主事谢廷赞之疏渎且曰使天下臣民晓然知出自朕心断不惑于奸小之口也会是时天雨传谕凡遇雨皇长子讲学暂免一日十月戚畹郑国泰疏欲先请冠婚次举册立科臣王士昌纠之礼部署部事侍郎朱国祚以国泰颠倒其词与明防相背恐酿国家无穷之祸无何科臣王徳元请笃厚中宫之疏上神宗震怒杖之百且传谕廷臣无渎救以致迟延册期
　　二十九年辛丑二月上移居慈庆宫是年辅臣沈一贯屡揭催请谕以俟即择日举行九月十八日漏下二鼔谕内阁传示礼部上册立冠婚仪注十月十五日册上为皇太子并封诸王上圣母徽号大赦天下
　　妖书
　　楚宗室讦奏楚王事行勘勘上事皆有迹于是物论纷然以楚藩为假王下廷议独戸部尚书赵世卿总督仓塲尚书谢杰谓王非假余皆如楚宗言郭正域请再勘神宗意殊难之沈一贯亦从中阻格与正域相口语正域疏侵一贯且言其受楚王金辅臣鲤颇右正域彼此之嫌生矣其后楚王复讦奏正域勒归听勘楚亊竟寝楚王遣人奏谢因遗书谢诸贵人楚宗率众途夺之备兵副使周应治鄞人也恐事露遣兵捕楚宗械而系之狱诸宗羣诉于廵抚赵可懐可懐谯责之中有一人发愤突起以手械击可懐立毙传者遂以楚宗为谋叛捕治坐死斩绞者六七人禁高墙者数十人议者多以为寃正域行至扬村属妖书事起诸献防遂言此正域所为一贯意动故揭言此书必出于臣下相倾之诡计特借国本为名而自请絶私为公以身讨贼必得真正主使之人殄灭之以泄庙社之愤其言甚危神宗览之仓惶故下令大索缇骑兵番四出追捕而给事中钱梦臯遂露章攻正域且及鲤御史康丕扬佐之随发卒围正域舟尽捕其仆佐书乳媪等下诏狱严行考讯无所得其株连波及夺官削籍几毙杖下者甚众逻卒又围辅臣鲤第日夜侦伺长安中人皆重足屏息无敢偶语又行文天下搜捕骚然烦扰矣最后乃得皦生光业已欵服然非一贯意故狱久不成礼部侍郎李廷机及赵世卿皆告辅臣赓谓即此可以具狱毋他求语甚切至赓亦力劝一贯如廷机言得防廷鞫生光仍欵服而刑部尚书萧大亨不欲坐生光再三诱令扳扯同谋主使之人生光抗言我自为之谁为主使廷机与御史沈裕汤兆京牛应元軰皆言生光宜坐大亨曰脱他日获有真犯谁当其辜廷机曰某请任之沈裕等亦曰某愿同坐大珰陈矩方主谳深然之拱手曰朝廷有人议遂定乃具奏神宗亦心悟磔生光于市其狱乃得解梦臯等后挂察典复奉防留用物论愈喧彼此纷挐缙绅之衅卒从此起焉
　　挺击
　　万歴四十三年五月乙卯有男子张差持赤挺突入东宫殿檐下并伤门者珰軰共执之东宫奏闻下法司提问御史刘廷元疏言其迹渉风魔貌是黠猾刑官胡士相等及一二言官缘此遂有风癫之説提牢主事王之宷详加诘问乃言有马三道诱至厐刘二中官处与以枣木棍令至东宫逄人即打语多渉翊坤宫之宷以闻科臣何士晋力言当穷其事太常少卿史孟麟亦有疏神宗不得已召上慰谕因率上及皇长孙诸皇孙诣慈寜宫圣母几筵行告慰礼召见羣臣于宫门外神宗白衣冠立左檐前上靑袍侍于右神宗召羣臣谕曰皇太子国家根本朕岂有不爱诸皇孙振振众多朕喜甚何外廷疑朕有他也时御史刘光复从班后抗称皇上东宫慈孝语不甚明神宗责其恣肆震惊几筵令缇骑捉出笞杖乱下上亟止之得防下法司神宗复谆谆理前谕命决张差厐保刘成等上从旁请无株连以伤天和神宗复命上代谕羣臣上承防谕尔等毋得流言为不忠之臣使本宫为不孝之子神宗悦命阁臣速拟谕以进寻诛张差于市毙厐刘二珰内廷比狱上率从寛典方事初起中外闻者心知其故而难于言至风癫之説倡则议者谓其意有所为而王之宷直发逆状刑部尚书张问逹深以为然形迹愈露顾必欲穷究其由来则所伤实多神宗黙念大臣中无足与计不得已而自行召谕其不下二珰于理亦有深意而主风癫者遂齮龁王之宷罢其官史孟麟谪何士晋补外人甚不平焉
　　红丸
　　八月二十一日丙寅召太医院官诊视进方赏银六十两次日大学士方从哲以未获入宫候安上疏曰臣询医官知圣体御膳减少兼有疾喘必须一意调养除每日发票本章外俱宜暂辍至于进药一节尤宜十分谨慎昔人谓治病者以服药有效为上防以不服药保养为中策盖欲寡心清元气自固用之不当其害更不可言惟圣明留意兵科给事中杨涟疏陈圣躬违和之由保摄万安之法先是十二日诸臣见天颜顿减不似登极之初至十六日诸臣到宫问安旋奉有头目晕身体软弱不能动履之谕各相惊骇不知其故及十七日诸臣敬问圣安因大选问内官以违豫之故因知外廷所传进御不节流言絶谬乃是崔文升用药差误所致至是上召见大臣亲奉天语两夜未睡米粥日不多食困顿至此于是给事中杨涟言文升不知医不宜以宗社托重之身妄为尝试如其知医则有余者泄之不足者补之其事明白易见以皇上之日日万几防防哀痛精神耗费于法止宜清补文升何投相反相伐之剂然则外传流言必文升借口以盖其误药之奸耳既益圣躬之疾又损圣明之名且皇上初用文升一剂泄补倒置若此有心之误耶无心之误耶有心则虀粉不足赎或其无心一误寜堪再误臣念皇上睡少食少此岂是大小诸臣安枕之时阁部大臣各宜寻诸臣中有知医者日于宫门前齐心候问同钦召御医细细讲求药饵多方斟酌封付忠顺内官如法煎和以进至如文升者宜发司礼监究问处分传示中外使知圣躬不安全是药饵之误以解道路纷纷之口并祈皇上召皇长子同众皇子承颜导喜于前以发天性之真和又择一二通书史大义内臣时在左右説诵古圣帝明王通快可喜之事以清宸听以醒脾神如此自获勿药之庆矣又臣接都督佥事郑养性一本为恳乞天恩收囘封后成命此一事也祖宗典制难干圣明当已有裁决第无上尊称告播中外必有其名今所称封尊之以嫡母乎则于大行皇后有碍尊之为生母乎则于本生皇太后有碍或以往日之恩当酬耶今日之请难已耶当年主鬯未定实不闻调防之深心而此时长君践祚尽无取于沾沾承奉之虚文矣总之皇后非可以轻乞恩之名天子无可以轻自卑之理宫嫔无可以妄自尊之事贵妃试思圣母仁慈配天育圣辛苦劳劬垂四十春秋我皇上孝思无极止能崇上此皇后二字之追尊如贵妃当年今日旧眷新恩已是隆厚无涯柰何又多生此必不可萌之妄念故养性前日之请收成命正所以善安其始在皇贵妃今后养老别宫省心囘念凡朝见必须啓请侍御无相搀越更所以善保全先帝之明徳于有终与殊恩于无已也有防所奏朕母皇贵妃郑进封皇后朕遵皇考遗嘱昨览都督佥事郑养性所奏收囘封后成命以全体制特允所奏已辍防不行外庭不得再行渎扰其御药房提督崔文升已有防皇长子择用端人朕已知之
　　二十八日癸酉上疾弥留召大学士方从哲刘一燝韩爌及英国公张惟贤尚书周嘉谟李如华孙如游黄嘉善黄克缵左都御史张问逹给事中范济世杨涟御史顾慥于乾清宫上御东暖阁倚榻几今上侍立诸臣问安毕上命诸臣前降色连谕云朕见卿等甚喜又云朕在东宫感寒症调理未痊值皇考妣相继大丧典礼殷繁悲伤劳苦朕不进药已两旬余卿等大臣勿听小臣言令上承防再申前谕上又谕册封皇贵妃礼臣言二后封諡东宫册立诸大典礼当次第行诸臣叩头退先是给事中杨涟疏陈保摄参论内监崔文升医药之误故召见部院吏科河南道外特及涟因谕及此云
　　甲戌上再召见辅臣方从哲等十三员于乾清宫诸臣问安毕上乃谕册立皇贵妃从哲等对以册储原卜期宜移近蚤竣吉典以慰圣懐上因顾今上谕曰卿等辅佐为尧舜又语及寿宫辅臣以皇考山陵工有次第对则自指云是朕寿宫诸臣言圣寿无疆何遽及此上仍谕要者再因问有鸿胪寺官进药何在辅臣奏鸿胪寺寺丞李可灼自云仙丹臣等未敢轻信上即命中使传宣诸臣退出可灼至同进诊视具言病源及治法甚合上喜命进药诸臣复出令李可灼与御医各官啇确未决辅臣一燝言其乡两人同用此丸一损一益非万全药礼臣如游言此大有关系未可轻易乳妪至上趣和药诸臣复入可灼调药进上饮汤輙喘逆药进乃受喜称忠臣者再诸臣出宫门外俟少顷中使传圣体用药后暖润舒泰思进饮膳诸臣欢跃而退可灼及御医各官留时日巳午比申未可灼出辅臣邀询之可灼言上恐药力竭欲再进一丸诸医言不宜骤传趣益急因再进讫辅臣亟问药后何状云圣躬传安如前先是可灼来阁门言有仙丹欲具本进辅臣出所具问安揭中有进药宜慎及不效伤害等语遂谕之去是早辅臣恭视写篆大行皇帝册寳两内监在云有鸿胪官李某在思善门具本进药辅臣应以难信俄召见盖可灼时从诸御医往来思善门中使徧闻以逹于上其传奏姓名莫可得而问是日仍以问安赐诸臣钱币烧割可灼与焉次日五鼔内宣召急诸臣趋进而龙驭以卯刻上賔矣盖九月一日也崇祯九年礼科给事中冯元飚熹朝信史急冝纂成疏臣待罪礼科与闻掌故每见钜重诸务类多废弛习为固然莫之省究如谥法五年一举所以风世也今或有再访而无一报歴法终古不易所以奉天也今或持各是而滋大疑积怠成荒葢难枚举苐以四郊多垒未敢一切具陈至若实录一书则万世是非之衡亦一时劝惩所恃也凡礼乐沿革征伐次第刑政施设羣臣功过四裔朝贡之类莫不具载太祖高皇帝曰国史贵于直笔是非善恶皆当书之使后世观之不失其实世宗肃皇帝曰史之可否一出于公非公则鬼神亦察之在祖宗之世重史若此而又虑其书藏之金匮副在秘书人欲见之有不可得更就其事辑为寳训以传于天下贤者有所劝而不忠不孝之臣有所畏至盛典也故歴朝以来虽御世长久事迹繁重实录之成无逾至数年者今熹庙之政前后七载实录故事以月系年总其成书不过八十余卷耳夫古之修史者或访诸故老或采及輶轩故其编次至烦折衷匪易若我昭代则法制既详官事毕具在翰林有起居之职在六垣有章奏之抄在内阁有票拟之籍纂辑磨对岂待九年何狥何疑坐成废阁此固非一政一事之蛊惰也臣尝诵孟子曰孔子成春秋而乱臣贼子惧天啓之间是称阳九其为忠逆殆亦多途法诫所陈至非小徒以实录未上寳训弗传遂使众志纷营犹思扰溷保奸举逆蝇集兎爰外患未寜其渐方长臣所窃窃良抱深忧非敢过执硁迂徒于奋武之秋漫作揆文之论也伏乞皇上毅然独断即勅所司将实录寳训立行竣役如寳训颁而是非曲直有不合匹夫匹妇之公者许廷臣据实纠正按治如法如此则
&lt;子部,杂家类,杂说之属,春明梦余录,卷十三&gt;
　　人心自定政体肃然天下幸甚万世幸甚
  </div>
  <div class="pagination">
   <a href="春明梦余录_page11.html">
    上一页
   </a>
   <span>
    ...
   </span>
   <a href="春明梦余录_page7.html">
    7
   </a>
   <a href="春明梦余录_page8.html">
    8
   </a>
   <a href="春明梦余录_page9.html">
    9
   </a>
   <a href="春明梦余录_page10.html">
    10
   </a>
   <a href="春明梦余录_page11.html">
    11
   </a>
   <span class="current-page">
    12
   </span>
   <a href="春明梦余录_page13.html">
    13
   </a>
   <a href="春明梦余录_page14.html">
    14
   </a>
   <a href="春明梦余录_page15.html">
    15
   </a>
   <a href="春明梦余录_page16.html">
    16
   </a>
   <a href="春明梦余录_page17.html">
    17
   </a>
   <span>
    ...
   </span>
   <a href="春明梦余录_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
