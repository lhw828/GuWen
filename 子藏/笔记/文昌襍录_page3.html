<!DOCTYPE html>
<html>
<head>
    <meta charset="UTF-8">
    <title>文昌襍录 - 第 3 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文昌襍录 - 第 3 页/共 4 页</h1>
    <div class="content">　　祥符中开寳寺福胜院舍利防上光明或似水晶或似金色于相轮上或隠或显又降下舍利于地面砖石上约五千余粒僧俗防心求觅必获霑足直宗幸防下焚香有舍利见大如拳色如水晶召从臣同观洎赐食退舍利复见于西北铃索上往来飞动臣庶莫不瞻覩今庆夀崇因阁慈圣光献太皇太后所建即其地也閤门旧仪大宴更衣降坐羣臣退再坐羣臣先升殿既就坐御羣臣谢花拜于坐次天禧中司谏祖士衡上言欲望每更衣再坐有司引羣臣班于殿廷俟升御坐谢花于廷乃分引上殿自此始也
　　礼部王员外説昔有一举子恩泽牓授三班借职作歇后诗诗云官资得个三班借请给全胜録事参从此罢称乡贡进这回走马东西南唐宰相郑棨好作歇后句此诗亦甚工也
　　元丰三年髙丽国王王徽以疾表乞太医朝廷遣阁门通事舍人王舜封押至彼国舜封上言十二月一日徽生辰北辽遣起居郎知制诰马尧俊充使留仙宾馆尧俊献徽诗云始从钩裂海东天世世英雄禀自然掌上寳符钤造化胷中神剑画山川太宗莫取龙州道炀帝难乗鸭緑船真是金轮长理国岂论八万四千年徽以锦防八百匹为谢云
　　给事中徐禧没于王事朝廷録其子弟十余人以弟秘为太庙斋郎秘自陈愿阁此恩以待兄有嫡孙长日推授朝廷嘉而许之秘为太学生有声名而孝悌防退之行又如此
　　开寳六年翰林学士李昉知贡举放进士及诸科及第者凡三十八人下第进士徐士防自陈屈抑即诏贡部以八等第进士并终经学人并亲覆于殿廷内出未明求衣爵待士诗进士宋准等一百二十七人并放及第昉所放退落者十人责授昉太常少卿御试举人自此始也
　　淳化中有司言油衣帟幕损者万数欲毁弃诏令煮而浣之命尚方染以杂色刺为旗帜焉
　　元丰元年详定礼文所言古者祀天于地上圆丘在国之南祭地于泽中之方丘在国之北其牲币器色歌诗奏乐亦皆不同凡以顺隂阳因髙下而事之以其类也汉元始间以祀乐旣各有合而礼又有夫妇共牢之文于是合祭天地以隆一体之义后汉魏晋及唐以来皆因仍之本朝亲祀上帝即设皇地祗位稽之典礼有所未合勑详定更改礼文闻奏陈襄议曰汉元始中奸臣妄议不原经意附会周官大合乐之説谓当合祭于帝从而用之故天地共犊礼之失自此始矣臣以谓既罢合祭则南北二郊自当别祀伏请毎遇亲祠之嵗先以夏日祭地祗于方丘然后以冬日至祀昊天于圆邱李清臣议曰欲乞毎遇亲郊七日戒之后三日宿之时宿太庙以告宿北郊以祭宿南郊以祀所以先太庙者告祖为配也所以先北郊者先卑后尊也然虽自北郊至南郊相去为逺则中道不可以无舍请为帷宫止而后进王存议曰国家用冬夏至遣官摄事于二郊盖周礼未尝废也其三年一有事于南郊实同汉制若因三嵗之期渐辍郊丘之祀间有事于北郊如先朝亲耕祫享之比则不失恭事天地之意陆佃议曰今或冬日至亲祠昊天上帝因即圆邱之北别祠地祗不崇朝而天地之祠毕举矣张璪议曰窃谓阳生于十一月隂生五月则隂阳之生天地致用之始故天神地祗可得而礼然当今万乘仪卫加倍于古方盛夏之时不可以躬行臣以谓宜即郊祀之嵗于夏至之日盛礼容具乐舞遣冡宰摄事虽未能皆当于礼庶几先王之遗意犹有存焉勑如璪议其亲祠南郊罢皇地祗并从祀位六年五月二十八日夏至适当亲祀之嵗于是左相王公摄事礼部黄尚书太常李少卿为亚终献中书蔡舍人读册文且用备乐愚以谓祠官当给本品卤簿方可为盛礼容也
　　礼部黄尚书上言伏覩覆定臣寮諡议其法质明入内废务一日假故既频事易停壅欲乞自今集官覆諡午刻入省勑依乃罢酒食故事尚书省集请諡之家自设醪馔旧从官给今方罢之
　　吏部颁给印歴六曹尚书侍郎左右仆射左右丞批都司郎官左右丞批二十四司郎中员外本曹尚书侍郎批以书逐考功过焉
　　六月二日三省官集于吏部寓治都防讲求奉上仁宗皇帝英宗皇帝徽号初四日两省官与尚书省左右司郎已上又赴门下中书都堂再议执政官在中设羣官位重行皆北向焉
　　晋志云袴褶之制未详所起近代车驾亲戎中外戒严则服之唐制三品以上紫褶五品已上绯褶通用细绫七品已上緑褶九品已上碧褶通用小绫玉藻云禅为防【音扄】引急也帛为褶今袷也郑云单为防有衣裳而无里者也帛为褶有表里而无著者也周迁舆服杂事云赵武灵王缦胡之缨戎服有袴褶之制始有汉武近世服以从戎隋制纉严文武百官咸服之车驾亲戎则缚袴使不舒散皇朝导驾官袴褶盖马上之服也
　　太子太师张公升大中祥符八年嵗在乙夘登科熈宁九年丙辰终于许州阳翟县里公起布衣致使相自初仕至薨谢歴一甲子近世所无也
　　真宗皇帝东封选次太平驿赐从臣辟寒丸仁宗每崇政殿亲试进士亦赐大臣七寳茶至今以为故事以礼部尚书黄履为御史中丞
　　详定礼文所言谨按仪礼曰夫妇一体故昏礼则同牢而食合而饮终则同穴祭则同几同祝同馔明夫妇一体未有异庙者也恭惟孝惠皇后太祖皇帝元妃淑德皇后太宗皇帝元妃章懐皇后真宗皇帝元妃而孝章皇后实太祖皇帝继后当时议者或以其未尝正位中宫或以其继而不许其配有司因循不究其实皆祭以别庙在礼未安伏请升祔太庙以时配享勑恭依仍于今年大礼前更不行孟冬荐享止俟升祔礼毕遍享太庙并祭七祀配享功臣其太庙祏室三省看详合以配继先后为序云
　　以太常少卿李常为礼部侍郎以司勲郎中叶均为秘书少监以户部员外郎黄好谦为司勲员外郎以提防开封府界常平仓张询为户部员外郎
　　通典梁御史中丞给威仪十人其八人武冠降韝一人缃衣执鞭杖依行列行七人唱呼入殿引喤【音横】至阶一人执青仪不喤国朝故事御史中丞告官呵引至朝堂门两朱衣吏告引入朝堂至文德殿门止盖亦引喤之比也
　　长安隠士曰高绎有古人絶行庆厯中召至京师朝廷欲命以官固辞归山特赐安素处士家甚贫妻子寒馁终不以困故受乡人财闭门读书而已昔王霸怜其子蓬发投耒愧卧不起前贤之所难而处士蹈之有余裕也尝见古老説种放隠终南山召拜起居舍人赐告西归有一髙士隠居三世以野防一盘诗一篇赠放云接得山人号舍人朱衣前引到蓬门莫嫌野菜无多味我是三追处士孙放国史有传若夫志意修则骄富贵道义重则轻王公惟安素可以无慙矣
　　旧三司使防屏风崔白画芦雁用意极工昨为仆丞都堂此屏在后閤及迁都省左仆射命移于尚书令防后亦近世之竒笔也
　　闰六月以新差权知曹州井亮采为户部员外郎二十四日尚书令防集三省官上仁宗皇帝英宗皇帝徽号奏议羣官杂压非故事也愚以谓左仆射当坐东偏南向门下侍郎次之左省官列于东北壁下重行南向右仆射坐西偏南向中书侍郎次之右省官于西北壁下重行南向左丞东相对如学士太常卿皆赴即坐于正南北向虽未必尽合旧仪犹愈于杂压也
　　七月十二日后升祔于太庙兵部黄麾仗太常鼓吹一千八百余人重翟车四乗是日五鼓神主自后庙升防殿宗室正任已上步导进行直南防城入太庙至南神门外防綘殿入幄升腰舆各祔本室太祖室曰孝惠次孝明次孝章太宗室曰淑德次懿德次明德次元德真宗室曰章懐次章穆次章献次章懿旣升祔行遍享之礼雍王曹王濮阳郡王充三献礼毕百官诣东上閤门奉表称贺
　　以户部尚书安焘为司知枢宻院事以吏部侍郎李承之为户部尚书以户部侍郎陈安石为吏部侍郎以河北都转运使蹇周辅为户部侍郎以左司郎中呉雍为直龙图阁河北转运使以吏部员外郎曽伉为左司员外郎又以司勲员外郎黄好谦为郎中以户部员外郎井亮采为金部员外郎
　　唐德宗正元十年七月赐故唐安公主諡庄穆盖公主赐諡始于此也
　　韩文公永正行云公然白日受贿赂火齐磊落堆金盘南史中天竺国説火齐状如云母色如紫金有光辉别之则如蝉翼积之则如纱縠之重沓又王子年拾遗记曰董偃尝卧延清之室上设火齐屏风所谓磊落者亦珠琲之谓也
　　二十五日文武百官诣太庙奏请上仁宗徽宗号曰体大法道极功全德神文圣武濬哲明孝皇帝左相行事起居郎蔡京著作郎丰稷读祝其祝言皇帝谨遣百官奏请徽号之意云
　　二十八日诏门下升祔礼毕宜覃庆泽以暨后昆四后之家各与最长者初等官已仕者改一官
　　干德五年正月十六日诏以朝廷无事年谷屡丰上元观灯可更増十七十八日两夜自后毎至十六日开封府以旧例奏闻皆诏更放两夕雍熈二年十月下元节张灯赐近臣宴于枢宻使王显私第夜分命中使赐御制诗一章其后毎灯夕皆命中书枢宻分往大寺焚香就赐御筵遂为故事自此始也
　　杜甫紫宸退朝诗云香飘合殿春风转花覆千官淑景移又晚出左掖云退朝花底散归院栁边迷乃知唐朝殿亦种花栁今殿庭唯对植槐楸鬰鬰然有严毅之气也
　　八月左丞蒲宗孟罢出知汝州以右丞王安礼为左丞以吏部尚书李清臣为右丞以端明殿学士知蕲州曽孝寛为吏部尚书以都官员外郎叶温叟为郎中礼部李侍郎説秘书少监孙莘老庄居在高邮新开湖边尝一夕隂晦庄客报湖中珠见与数同人行小草径中至水际见防有光彩俄而光明如月隂雾中人面相覩忽见蚌蛤如芦蓆大一殻浮水上一殻如张帆状其疾如风舟子飞小艇竞逐之终不可及旣逺乃没九月以吏部郎中吕嘉问为光禄卿以司勲郎中黄好谦知扬州是月都官员外郎许安世以忧去官
　　皇祐二年大享明堂仁宗谓辅臣曰前代礼神有祭玉燔玉二品今独燔玉无乃阙礼文邪辅臣等对曰唐大和中太常卿王起以当时祀事止有燔玉而无礼神美玉请下有司造苍璧等七玉祭讫藏之燔玉即用珉唐末以来祀典废阙礼神之玉不复备用以至于今勑其令有司议如典礼是时适回纥贡玉璞数十剖之命匠者制为苍璧黄琮四圭有邸青圭赤璋白琥黝璜尤温粹祭玉之备始复于此
　　十月以右司郎中杨景略为起居郎以钱勰为左司郎中以孙览为右司员外郎又以大理卿杨汲为刑部侍郎
　　十一月十二日大庆殿遣上仁宗皇帝英宗皇帝玉册玉宝上服綘纱袍再拜廷中跪授册寳使旣出大庆门礼仪使奏礼毕上犹立廷中册寳升辂旣逺从官方前导归御幄云
　　十五日迁寓治礼部入新省自尚书令列曹员外郎防屏风皆书周官一篇在位何以称上所以戒责之意邪南郊大驾上乗旧玉辂户部王员外説辂上有欵识唐髙宗显庆年造髙宗麟德三年宗开元十三年真宗皇帝祥符元年封禅此辂凡三至泰山开元十一年祥符四年亦两至濉上真所谓万乗之器也
　　司封员外郎王祖道出知汀州以礼部员外郎王子韶为库部员外郎以太常博士何洵直为礼部员外郎以驾部郎中呉安持为太府少卿以柯述为司封郎中以苏注为司勲员外郎以王兢为仓部员外郎以蒲宗闵为都官郎中
　　十九日车驾诣万夀观恭谢毕由天波门幸尚书新省至令仆防遂徧至六曹传宣尚书侍郎郎中员外郎各转一官主事已下等第支赐凡二万缗至礼部上顾谓侍郎李常曰唐尚书省亦止于四千楹又问吏额多少常具以对又宣谕云朝廷待遇责任之意非轻卿等各宜自勉虽千载难逢之期顾羣臣何以上报圣恩邪十二月一日文德殿视朝仗卫如式是日大风诏移御紫宸殿百官起居正如唐唤仗入阁之仪也
　　右省赵谏议説王汾学士皆言梦中见人云君要如意须逢元公了不晓所谓后数年得知兖州其字即元公方悟前梦之可信也
　　二十八日以鲁国大长公主薨辍朝五日是日北辽贺正旦使副见于崇政殿赐茶而已上御靴袍自延和乗辇至崇政非后殿常仪也
　　文昌杂録卷四
　　钦定四库全书
　　文昌杂録卷五
　　宋　厐元英　撰
　　元丰甲子正月五日宴北辽国信使于紫宸殿酒七行不作乐以鲁国大长公主在殡故也是时上元节有司已设山楼诏撤之罢御端闱鲁国仁皇帝之女恩礼加隆焉
　　熈宁二年朝廷始命两浙福建等路转运司招接高丽入贡时舟人傅旋至彼国述朝廷之意王徽喜甚次年二月十五日然灯如中华上元旋适在彼见徽赋感天朝招接拟侍中华然灯夜述懐诗云宿罪应深近契丹歴年徒贡事多般忽防舜日龙纶召便侍尧天佛防观灯艳似莲装阙熖月华如水泄云寒夷身幸入华胥境甚惜今宵漏滴残福建路转运使张徽上其事云以开封府推官祖无颇为驾部郎中以开封府判官胡宗愈为吏部郎中乂以司勲员外郎苏注为郎中二月五日太师致仕文公自西京造朝修谢对于垂拱诏是日特开宴酒五行命御药院内侍梁从政特以大觞酌御樽酒以赐之且命饮侍臣拭目以观防礼之隆遇焉慈圣光献太皇太后天圣中册为皇后其文丞相吕公夷简之辞元丰二年奉上尊諡诏同知枢宻院事吕公着撰册文丞相之子也枢宻公亦自陈遭遇中外莫不感异云
　　滕正议甫知安州苦风久不差有一道人赠药方名筠遇丹因修合服之旧恙顿愈自此遂常服旣罢官赴阙至都城久之未有除授因旦服筠遇丹谓其门人云久服此药岂非得筠州邪不数日遂知筠州礼部何员外正议子壻也质之信然
　　三月二日太师潞公西归诏宰相执政官三省近臣学士待制宴饯于琼林院赐御诗以宠行前此令有司不得收河东印节又令都水具舟由洛河以归清明日特宴于玉津园唯执政官得预太师以诗述感遇之意以遗丞相次日赐御诗俯同元韵防数之隆盖如此公卿耸羡云
　　十八日集英殿大宴再坐延安郡王侍立百官称贺廷中旣升殿上遣内侍引王揖宰相辅臣皆再拜以谢酒再行方还内在位瞻覩莫不悦怿抃蹈共釂赐觞焉四月初五日礼部试饶州童子朱天钖年十一念周易尚书毛诗周礼礼记论语孟子凡七经各五道背全通无一字少误者是日礼部侍郎召本曹郎官赴坐左右观者数百人此童讽诵自若畧无慑惧后数日召至睿思殿赐五经出身昔晏元献公名贯抚州近年何正臣名占临江皆童子举江南多竒伟亦山川之秀使然耶以陜西转运副使范纯粹为左司员外郎补曽伉致仕阙又以仓部员外郎王兢为郎中以湖南转运判官邹极为度支员外郎以司门郎中范百禄为吏部郎中以太常丞吕升卿为司门员外郎
　　杜甫为左拾遗作紫宸殿退朝诗云宫中毎出归东省会送防龙集凤池东省门下也鸾台在焉凤池在中书省杜诗不应有误恐唐朝别有故事又恐是时政事堂适在右省耳
　　五月户部尚书李承之以忧去官以龙图阁直学士知开封府王存为兵部尚书寻改户部以户部侍郎蹇周辅为寳文閤待制知开封以刑部侍郎杨汲为户部侍郎
　　景灵宫天元殿考宫之初灵芝产于殿栱今嵗孟夏朝献车驾诣宫前数日芝又产于殿门近臣贺于斋殿右仆射赋诗命礼曹郎官属和焉
　　登闻鼓院未知起于何代因读唐防要见显庆五年有抱屈人赍鼔于朝堂诉遂令东西都各置登闻鼔自此始也
　　六月吏部侍郎苏颂以忧去官以知桂州熊本为吏部侍郎以库部员外郎王子韶为考功员外郎以路昌衡为右司员外郎以左司员外郎范纯粹为河东转运使以工部郎中范子竒为左司郎中
　　礼部上言郊庙亲祠仪注祭日皇帝并服靴袍至大次于礼意未协谨按礼记郊特牲曰祭之日王皮弁以听祭报报谓小宗伯告时告备若今请中严奏外办也韦彤五礼精义以通天冠犹古之皮弁斋服也伏请太庙圆祭之日服通天冠绛纱袍自斋殿赴大次以应皮弁以聼祭报之仪勑依
　　新制寺监丞簿皆轮宿直长贰每五日一防宿有一卿长每防宿亦令丞簿自依日赴直谓长贰防宿乃防检之义按学士舍人新拜官有儤直旧官间数日乃防检直欲新来者稍休也岂防检之谓邪士大夫不可以不知故事一防字其误如此
　　书奏之奏谓进也汉田蚡奢侈后房妇女以百数诸奏珍物狗马玩好不可胜数注奏进也
　　晋州州学教授陆长愈上言朝廷追封孟轲为邹国公窃谓春秋释奠宜与顔子并配文宣王礼部看详孟子于孔圣之门堂在顔子之列伏请自今春释奠以邹国公孟子配食文宣王设位于兖国公顔子之次勑依礼部上言近年礼文屡经改定而正辞録其间尚有差误如先农正座帝神农氏祝文云以后稷配神作主配座后稷云作主侑神谨按春秋公羊传曰郊则曷为必祭稷王者必以其祖配王者则曷为必以其祖配自内出者无匹不行自外至者无主不止何休曰必得主人乃止者天道暗昧故推人道以接之然则古者作主配神之意本施于祖宗其间有虽非祖宗而施祝辞可以言作主配神者如五人帝之于五天帝是推人道以接天神勾龙之于社后稷之于稷是推人道以接土谷之祗其祝辞俱云作主可也若并为外祭而正配座又皆人鬼则以正座为主其配座但合食从祭而已礼曰蜡之祭也主先啬而祭司啬説者谓以先啬从祭今仪享先农亦是以先啬为主以司啬为合食而配座祝辞乃云作主侑神于正座祝文亦曰以后稷配神作主伏縁先农为外祭正配座均为人鬼而以司啬主先啬盖自唐以来失之伏请于神农祝文云以后稷配于后稷配云配食于神如此类数十条皆删修改正协礼意元丰令诸私忌给假一日逮事祖父母者准此枢宻安公祖妣忌方二嵗时祖妣已没疑逮事以问礼部何员外答曰礼记云生不及祖父母説者曰子生所不见又曰子生之时祖父母已死故曰生不及祖父母元丰令所逮事祖父母逮及也谓生而及见祖父母者也夫生而及见祖父母者礼许其税服则今令于私忌给假不违礼意子之生未有不逮母者故郑氏以逮为及识也然则及识当以几嵗为限曰子生三月则父名之以其三月一时天气变有所识别故也生三月之后可谓之及识耳事者为成人言之也成人然后知事父母之道也
　　七月左丞王安礼罢以端明殿学士知江宁府范纯粹为右司员外郎以右司员外郎孙览为河东转运使左仆射防西贮廊右仆射正防各产芝草一本绘图以闻
　　礼部林郎中言昔见宋赐道説唐朝帝王帯虽犀玉然皆黒鞓五代始有红鞓潞州明皇画像黒鞓也其大臣亦然余昔通判滑州见州衙设防东西有贾魏公祠堂皆黒鞓玉带不知红鞓起于何时也
　　八月膳部郎中鲁有开罢为提举亳州明道官以通判延州呉安宪为膳部员外郎
　　流苏五采毛杂而垂之挚虞决疑要注曰凡下垂为苏张衡东京赋飞流苏之骚杀其注云骚杀垂貌盖流苏骚杀皆下垂也
　　宗室子漪説书于秘书省特授通直郎服绯令馡士淝等数人应进士举取解别试所衣白襴一时新事也栁子厚作馆驿使记云万国之会四表之来天下之道涂毕出于邦畿之内故馆驿之制于千里之内尤望自万年至于渭南其蔽曰华州其闗曰潼闗自华而北界于栎阳其蔽曰同州其闗曰蒲津自灞而南至于蓝田其驿六其蔽曰商州其闗曰武闗自长安至于盩厔其驿十有一其蔽曰洋州其闗曰华阳自武功而西至于好畤其驿三其蔽曰凤翔府其闗曰陇闗自渭而北至于华原其驿九其蔽曰坊州自咸阳而西至于奉天其驿六其蔽曰汾州由四海之内总而合之以至于闗由闗之内束而会之以至于王都言唐都畿之制如此虽六典所在亦不得其详今司门职方谓宜举唐旧制而复京畿之壮观焉
　　九月驾部郎中祖无颇知颍州
　　二十一日以立冬祀黒帝祠官受誓戒于尚书省始举质明故事从新勑也前此四鼔初羣官皆集多宿于近坊礼部上言以谓质也明也仍请蠲其日朝谒勑依不准礼合经据而奉祠者免后至之弹劾焉
　　天下诸路文武职事官总四千一百一十八员开封府界约五十员京东路约三百七员京西路约三百八员河东路约二百七十员河北路约四百二十员陜西路约五百二十二员淮南路约三百五员两浙路约三百一员江南东路约一百九十四员江南西路约一百六十四员荆湖南路约一百二十员荆湖北路约一百五十三员福建路约一百一十四员成都府路约一百五十八员梓州路约一百五十员利州路约一百四十二员防州路约一百一十一员广南东路约一百六十一员广南西路约一百六十八员盖十九路总数大约如此幕职判司簿尉又在其外因颁降拟举陞陟人数式遂得见天下具员他处则无也
　　礼部郎中防东直皇城其内即广圣宫林子中云毎清旦风顺闻浓香东来此宫三清閤晨炷也主客又在其北正对后苑春夏燕鹘无数飞翥往来上林乔木之所栖止也
　　起居郎杨景畧左司郎中钱勰奉使髙丽七月二十四日同自密州发洋杨起居至大洋过东风飘回登州八月初二日再发洋十三日方至髙丽境上钱左司郎八月四日已达彼国一海之中风势如此又可异
　　开寳寺试国学进士景德寺又为别试所旣开院以车营务驴车数十量载试卷赴礼部架阁数日方毕所落人数可知也
　　十月四日礼部试饶州进士朱天申年十二念周易尚书毛诗周礼礼记孝经论语孟子扬子老子凡十经各有一百通前日所试童子天锡之再从兄也亦召至睿思殿赐五经出身
　　以给事中韩忠彦为礼部尚书以左司郎中钱勰为中书舍人以吏部郎中范百禄为起居郎以直集贤院满中行为左司郎中以太常丞吕希绩为吏部员外郎世言市井市防未晓其义如何因读风俗通曰市亦谓之市井言人至市有鬻卖者当于井上洗濯令香洁然后【阙】市或曰古者二十亩为井田因井为市故云又市中空地谓之防顔师古乃云凡言市井者市交易之处井共汲之所总而言之也
　　余尝见枢密都承防张诚一説昔年使北国因问耶律萧姓所起彼人云昔天皇王问大臣云自古帝王英武为谁邪其大臣对曰莫如汉髙祖又问将相勲臣孰为优对以萧何天皇王遂姓耶律氏译云刘也其后亦锡姓萧氏欧阳少师作五代史乃曰天皇王阿保机以其所居撗帐地名为姓
　　世里世里译者谓邪律昔萧翰为契丹大族其号阿鉢本无姓氏李松为制姓名曰萧翰于是姓萧二者不知孰是也
　　世谓胡饼者释名云以胡麻着之也前赵録曰石季龙讳胡改胡饼曰麻饼今俗字増食非也齐书曰永明九年诏太庙四时荐面起饼岂今之蒸饼邪
　　二十七日礼部试抚州进士黄居仁年十二诵尚书毛诗并正义礼记周礼孝经孟子老子及太经凡九经合七十五通又试论语大义三道文理稍通勑赐五经出身閤门送袍笏至礼部给赐焉
　　太师潞公归开封府推官赵君锡作小诗二十篇纪恩宠以送行其尤为人传诵者有若乐人都用教坊家席上羣公换口夸内里宣来蕉叶盏御前赐出缕金花全上才初佳句传中官写得便闻天圣人含笑搜寻了依韵当时赐和篇西苑重排饯会时新篇御制降彤墀明朝上已无公事赴宴臣寮总进诗虽王建宫辞无以过此也
　　十一月职方员外郎黄莘出知汝州以秘书省著作佐郎邢恕守职方员外郎以司门员外郎吕升卿为兵部员外郎以秘书丞陈宗古为司门郎中又以曽肇为户部郎中
　　十二月司勲郎中穆珣出知润州以彭次云为司勲员外郎以左司员外郎路昌衡为江淮发运副使以中散大夫李之纯为右司郎中
　　急告宁皆休假名也释名曰急及也言切之使相逮及也李斐汉书曰告请也言请休谒也宁安也吉曰告凶曰宁又曰休沐汉律吏五日得一休沐言休息以洗沐也
　　礼部投纳试卷因国学至天下所解进士者诸科赴省试者约六千人辞场之盛未有今日之比也
　　昔年有一大臣留守北京方暑至上闗因得诗句云河上荷花何处好坐上幕客河朔人也应声对云市中柿子是谁甜诸官莫不为之恐悚而大臣终不见怒也







　　文昌杂録卷五
　　钦定四库全书
　　文昌杂録卷六
　　宋　厐元英　撰
　　元丰乙丑正月以司勲员外郎彭次云为郎中
　　开宝寺为礼部贡院二月十八日火凡本部贡牋与夫所考试卷须臾灰烬畧无遗者自正月九日鏁院方定二十八日奏号至是火诏以太学为贡院再令引试前此未有也
　　元丰六年癸亥大庆殿元会初设五辂于廷除夜三更大风自北木拔幕屋壊新玉辂右轮入池数尺玉饰皆碎观者莫不骇愕八年正月二日先帝不豫二月五日遽宣遗制方悟为变之兆也
　　二月二十七日内出白麻丞相而下进官一等是日麻案在宗政殿门百官素服序班于门外南北相向通事舍人宣麻于正东西向示变礼也
　　元丰八年春太史奏荧惑守心是时太清宫道士王太初奏章于太一宫真室殿之中坛回云至九天门下有传上章之命者曰已付南陵使者告行太初因敬问曰南陵使者谓谁答云见守心者是也已而又拜章于坛上回云复有传上帝之命者云已再付南陵使者依命告行自此京师大火焚庐舍开寳寺为甚未几宫车晏驾太初方敢传此事于人间也余昨充北朝贺同天节接伴使三月五日至深州安平县前一夕大风是日寒甚雪深数尺林木多折至雄州泣覩遗制河朔人言虽极寒暮春未尝有此异也
　　度支员外郎陈向权兼京西转运使以修奉山陵増员也事毕如故云
　　四月以左司郎中范子竒为直龙图閤河北转运使以右司员外郎范纯粹为直龙图閤京东转运使以吏部员外郎刘奉世为京西北路提防刑狱以户部郎中刘理为京西转运副使以金部郎中端彦为利州路转运副使以都官郎中叶温叟为秦凤路提防刑狱又以右司郎中李之纯为太仆卿以吏部郎中胡宗愈为右司郎中以工部员外郎髙遵惠为左司员外郎以职方员外郎邢恕为右司员外郎以知滑州刘挚新知信阳张汝贤并为吏部郎中以潞州韩宗道为户部郎中以京西北路提防刑狱梁焘为工部郎中以知密州范谔考功员外郎吕和卿并为金部员外郎以太常博士盛陶为考功员外郎以秘书省校书郎叶祖合为职方员外郎以閤门通事舍人文贻庆为都官员外郎
　　五月左仆射王公薨以右仆射蔡公确为左仆射以知枢宻院事韩公缜为右仆射又以户部尚书王存为兵部尚书以翰林学士曽布为户部尚书以兵部侍郎许将为龙图阁直学士知成都府以吏部员外郎文及为直龙图閤直陜州以户部郎中曽肇为吏部郎以考功员外郎王子韶水部员外郎王谔并为郎中
　　六月以通判颍昌府范纯礼为户部郎中以右司谏蹇序辰为司封员外郎
　　左仆射王公珪己未七月初九日主知枢宻院韩公缜同申月日皆同惟时差异五月十八日王公薨后数日韩公拜右仆射隂阳家之説果可信邪
　　余奉使至雄州五月二十二日次白沟驿是日晚雨雹其大如拳屋瓦多碎彼人云嵗常如此尤有甚于此者目所未覩也
　　司马公光拜门下侍郎辞避甚确累遣御药院近侍召受告身只日特垂帘促令告谢押赴门下归即归私第又遣入内都都知张茂则宣召供职国朝故事惟宰相或间遣御药院近臣传防都知累朝未尝遣也召受告身双日特开延和又遣都都知宣召皆非旧例防礼之隆今昔絶拟
</div>
    <div class="pagination">
<a href="文昌襍录_page2.html">上一页</a><a href="文昌襍录.html">1</a><a href="文昌襍录_page2.html">2</a><span class="current-page">3</span><a href="文昌襍录_page4.html">4</a><a href="文昌襍录_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
