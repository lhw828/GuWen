<!DOCTYPE html>
<html>
<head>
    <meta charset="UTF-8">
    <title>说郛 - 第 524 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 524 页/共 601 页</h1>
    <div class="content">　　蒲葵
　　蒲葵如栟榈而柔薄可为葵笠出龙川
　　乞力伽
　　药有乞力伽木也濒海所产一根有至数斤者刘涓子取以作煎令可丸饵之长生
　　赪桐
　　赪桐花岭南处处有自初夏生至秋盖草也叶如桐其花连枝萼皆深红之极者俗呼贞桐花贞皆讹也
　　水葱
　　水葱花叶皆如鹿葱花色有红黄紫三种出始兴妇人怀姙佩其花生男者即此花非鹿葱也交广人佩之极有验然其土多男不厌女子故不常佩也
　　芜菁
　　芜菁岭峤已南俱无之偶有士人因官携种就彼种之出地则变为芥亦橘种江北为枳之义也至曲江方有菘彼人谓之蓁菘
　　茄
　　茄树交广草木经冬不衰故蔬圃之中种茄宿根有三五年者渐长枝榦乃成大树每夏秋盛熟则梯树采之五年后树老子稀即伐去之别栽嫩者
　　绰菜
　　绰菜夏生于池沼间叶类茨菰根如藕条南海人食之云令人思睡呼为瞑菜
　　蕹
　　蕹叶如落葵而小性冷味甘南人编苇为筏作小孔浮于水上种子于水中则如萍根浮水面及长茎叶皆出于苇筏孔子随水上下南方之竒蔬也冶葛有大毒以蕹汁滴其苗当时萎死世传魏武能噉冶葛至一尺云先食此菜
　　冶葛
　　冶葛毒草也蔓生叶如罗勒光而厚一名胡曼草寘毒者多杂以生蔬进之悟者速以药解不尔半日辄死山羊食其苗即肥而大亦如防食巴豆其大如防盖物类有相伏也
　　吉利草
　　吉利草其茎如金钗股形类石斛根类芍药交广俚俗多蓄蛊毒惟此草解之极验呉黄武中江夏李俣以罪徙合浦初入境遇毒其奴吉利者偶得是草与俣服遂解吉利即遁去不知所之俣因此济人不知其数遂以吉利为名岂李俣者徙非其罪或俣自有隠徳神明启吉利者救之耶
　　良耀草
　　良耀草枝叶如麻黄秋结子如小粟煨食之解毒功不亚于吉利始昔有得是药者梁氏之子耀因以为名梁转为良尔花白似牛李出髙凉
　　蕙
　　蕙草一名薰草叶如麻两两相对气如蘼芜可以止疠出南海







　　南方草木状中
　　木类
　　枫人
　　枫人五岭之间多枫木嵗久则生瘤瘿一夕遇暴雷骤雨其树赘暗长三五尺谓之枫人越巫取之作术有通神之验取之不以法则能化去
　　枫香
　　枫香树似白杨叶圆而岐分有脂而香其子大如鸭卵二月华发乃着实八九月熟曝干可烧惟九真郡有之
　　薫陆香
　　薫陆香出大秦在海边有大树枝叶正如古松生于沙中盛夏树胶流出沙上方采
　　榕
　　榕树南海桂林多植之叶如木麻实如冬青树榦拳曲是不可以为器也其本棱理而深是不可以为材也烧之无焰是不可以为薪也以其不材故能久而无伤其防十亩故人以为息焉而又枝条既繁叶又茂细软条如藤垂下渐渐及地藤稍入地便生根节或一大株有根四五处而横枝及邻树即连理南人以为常不谓之瑞木
　　益智子
　　益智子如笔毫长七八分二月花色若莲着实五六月熟味辛杂五味中芬芳亦可盐曝出交趾合浦建安八年交州刺史张津尝以益智子粽饷魏武帝
　　桂
　　桂出合浦生必以髙山之巅冬夏常青其类自为林间无杂树交趾置桂园桂有三种叶如柏叶皮赤者为丹桂叶似柿叶者为菌桂其叶似枇杷叶者为牡桂三辅黄图曰甘泉宫南有昆明池池中有灵波殿以桂为柱风来自香
　　朱槿
　　朱槿花茎叶皆如桑叶光而厚树髙止四五尺而枝叶婆娑自二月开花至中冬即歇其花深红色五出大如蜀葵有蘂一条长于花叶上缀金屑日光所烁疑若焰生一丛之上日开数百朶朝开暮落挿枝即活出髙凉郡一名赤槿一名日及
　　指甲花
　　指甲花其树髙五六尺枝条柔弱叶如嫩榆与耶悉茗末利花皆雪白而香不相上下亦北人自大秦国移植于南海而此花极繁细才如半米粒许彼人多折置襟袖间盖资其芬馥尔一名散沫花
　　蜜香　沈香　鸡骨香　黄熟香　鸡舌香栈香　青桂香　马蹄香
　　按此八香同出于一树也交趾有蜜香树榦似柜栁其花白而繁其叶如橘欲取香伐之经年其根榦枝节各有别色也木心与节坚黒沉水者为沈香与水面平者为鸡骨香其根为黄熟香其榦为栈香细枝紧实未烂者为青桂香其根节轻而大者为马蹄香其花不香成实乃香为鸡舌香珍异之木也
　　桄榔
　　桄榔树似栟榈实其皮可作绠得水则柔韧北人以此聨木为舟皮中有屑如麫多者至数斛食之与常麫无异木性如竹紫黒色有文理工人解之以制弈枰出九真交趾
　　诃梨勒
　　诃梨勒树似木梡花白子形如橄榄六路皮肉相着可作饮变白髭发令黒出九真
　　苏枋
　　苏枋树类槐花黒子出九真南人以染绛渍以大庾之水则色愈深
　　水松
　　水松叶如桧而细长出南海土产众香而此木不大香故彼人无佩服者岭北人极爱之然其香殊胜在南方时植物无情者也不香于彼而香于此岂屈于不知己而伸于知己者欤物理之难穷如此
　　刺桐
　　刺桐其木为材三月三时布叶繁密后有花赤色间生叶间旁照他物皆朱殷然三五房凋则三五复发如是者竟嵗九真有之
　　棹
　　棹树榦叶俱似椿以其叶防汁渍果呼为棹汁若以棹汁杂彘肉食者即时为雷震死棹出髙凉郡
　　杉
　　杉一名柀檆合浦东二百里有杉一树汉安帝永初五年春叶落随风飘入洛阳城其叶大常杉数十倍术士亷盛曰合浦东杉叶也此休征当出王者帝遣使验之信然乃以千人伐树役夫多死者其后三百人坐断株上食过足相容至今犹存
　　荆
　　荆宁浦有三种金荆可作枕紫荆堪作牀白荆堪作履与他处牡荆蔓荆全异又彼境有牡荆指病自愈取节不相当者月晕时刻之与病人身齐等置牀下虽危困亦愈
　　紫藤
　　紫藤叶细长茎如竹根极坚实重重有皮花白子黒置酒中歴二三十年亦不腐败其茎截置烟炱中经时成紫香可以降神
　　榼藤
　　榼藤依树蔓生如通草藤也其子紫黒色一名象豆三年方熟其殻贮药歴年不坏生南海解诸药毒
　　蜜香纸
　　蜜香纸以蜜香树皮叶作之微褐色有纹如鱼子极香而坚韧水渍之不溃烂太康五年大秦献三万幅常以万幅赐镇南大将军当阳侯杜预令写所撰春秋释例及经传集解以进未至而预卒诏赐其家令藏之
　　抱香履
　　抱香履抱木生于水松之旁若寄生然极柔弱不胜刀锯乘湿时刳而为履易如削瓜既干而韧不可理也履虽猥大而轻者若通脱木风至则随飘而动夏月纳之可御湿蒸之气出扶南大秦诸国太康六年扶南贡百双帝深叹异然哂其制作之陋但置诸外府以备方物而已按东方朔琐语曰木履起于晋文公时介之推逃禄自隐抱树而死公抚木哀叹遂以为履每怀从亡之功辄俯视其履曰悲乎足下足下之称亦自此始也








　　南方草木状下
　　果类
　　防榔
　　防榔树髙十余丈皮似青铜节如桂竹下本不大上枝不小条直亭亭千万若一森秀无柯端顶有叶叶似甘蕉条开破仰望眇眇如挿丛蕉于竹杪风至独动似举羽扇之扫天叶下系数房房缀数十实实大如桃李天生棘重累其下所以御卫其实也味苦澁剖其皮防其肤熟其实之坚如干枣以扶留藤古贲灰并食则滑美下气消谷出林邑彼人以为贵婚族客必先进若邂逅不设用相嫌恨一名賔门药饯
　　荔枝
　　荔枝树髙五六丈余如桂树緑叶蓬蓬冬夏荣茂青华朱实实大如鸡子核黄黒似熟莲实白如肪甘而多汁似安石榴有甜酢者至日将中翕然俱赤则可食也一树下子百斛三辅黄图曰汉武帝元鼎六年破南越建扶荔宫扶荔者以荔枝得名也自交趾移植百株于庭无一生者连年移植不息后数嵗偶一株稍茂然终无华实帝亦珍惜之一旦忽萎死守吏坐诛死者数十遂不复茂矣其实则嵗贡焉邮者疲毙于道极为生民之患
　　椰
　　椰树叶如栟榈髙六七丈无枝条其实大如寒外有麤皮次有殻圆而且坚剖之有白肤厚半寸味似胡桃而极肥美有浆饮之得醉俗谓之越王头云昔林邑王与越王有故怨遣侠客刺得其首悬之于树俄化为椰子林邑王愤之命剖以为饮器南人至今效之当刺时越王大醉故其浆犹如酒云
　　杨梅
　　杨梅其子如弹丸正赤五月中熟熟时似梅其味甜酸陆贾南越行纪曰罗浮山顶有湖杨梅山桃绕其际海人时登采拾止得于上饱噉不得持下东方朔林邑记曰林邑山杨梅其大如杯椀青时极酸既红味如崖蜜以醖酒号梅香酎非贵人重客不得饮之
　　橘
　　橘白华赤实皮馨香有美味自汉武帝交趾有橘官长一人秩二百石主贡御橘呉黄武中交趾太守士燮献
　　橘十七实同一蔕以为瑞异羣臣毕贺
　　柑
　　柑乃橘之属滋味甘美特异者也有黄者有赪者赪者谓之壶柑交趾人以席囊贮蚁鬻于市者其窠如薄絮囊皆连枝叶蚁在其中并窠而卖蚁赤黄色大于常蚁南方柑树若无此蚁则其实皆为群蠧所伤无复一完者矣今华林园有柑二株遇结实上命群臣宴饮于旁摘而分赐焉
　　橄榄
　　橄榄树身耸枝皆髙数丈其子深秋方熟味虽苦澁咀之芬馥胜含鸡舌香吴时嵗贡以赐近侍本朝自太康后亦如之
</div>
    <div class="pagination">
<a href="说郛_page523.html">上一页</a><span>...</span><a href="说郛_page519.html">519</a><a href="说郛_page520.html">520</a><a href="说郛_page521.html">521</a><a href="说郛_page522.html">522</a><a href="说郛_page523.html">523</a><span class="current-page">524</span><a href="说郛_page525.html">525</a><a href="说郛_page526.html">526</a><a href="说郛_page527.html">527</a><a href="说郛_page528.html">528</a><a href="说郛_page529.html">529</a><span>...</span><a href="说郛_page525.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
