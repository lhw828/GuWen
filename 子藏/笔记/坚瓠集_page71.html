<!DOCTYPE html>
<html>
<head>
    <meta charset="UTF-8">
    <title>坚瓠集 - 第 71 页/共 213 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>坚瓠集 - 第 71 页/共 213 页</h1>
    <div class="content">
　　虞姬庙对
　　倪鸿宝【元璐】题上虞县虞姬庙对聮云。今尚祀虞。汉世已无高后庙。斯真覇越。西施羞上范家船。按光武时斥吕后。而以文帝母薄太后。配祀高帝。

　　戏彩堂
　　赵阅道【抃】致仕家居。子■〈山几〉倅温州迎以就养。作戏彩堂。阅道题诗堂中云。我憇堂中乐可知。优游踰月意忘归。老莱不及吾儿少。且着朱衣胜彩衣。

　　长髯客
　　嘉靖初。吴县殷秀才。尝遇客道上。修髯过腹。余髭垂两颐拂唇而下者。犹尺许。殷心念彼饮食作何状。遂前揖之。因叩姓名。邀入酒肆。设馔对酌。客出袖中小银钩。络双耳而挂其须。食毕别去。殷特欲看其饮噉。初无意要结也。明年下第。自秣陵附商人舟南下。中流遇盗。皆跪伏不敢枝梧。盗忽问曰。舟中是殷秀才否。殷猝未应。睨视其人。即长髯客也。客大笑。握手请罪。邀入舟。供具甚豊。殷笑问银钩安在。令二美女捧出。以金巵送酒。酬劝再三。谢殷曰。此地不足久留。公行矣。悉还其刼物。以十束藤为赠。即扬帆去。客德殷。复厚赠之。殷抵苏。发束。内皆精金。盖刧他商物也。殷自是饶裕。八赀为郎。任光州丞。

　　君山
　　君山在澄江。春申君葬于此。故名。万历中。京山郝楚望【敬】为宰。镌诗墓旁云。有客畵山赠我者。畵出君山江之野。谓我狂歌似楚人。慷慨为问春申君。此山旧是君封邑。山色犹疑君在日。楚客登临忆楚山。丹青畵出请君看。我笑不言心自语。世事何劳更仆数。昔我飘零卧空谷。一朝天子开黄屋。十年沦落老江千。白首空嗟行路难。百岁如今已强半。五十无闻我岂叹。由来富贵水东流。诒谋何必定封侯。笑君秘计托红粉。窃国无成身已刎。三千珠履安在哉。章华寥落祗空台。只今黄山与黄水。貌君之名亦应悔。愿将此山与君分。山上我题诗山下君埋坟。沧桑异日有升沉。我诗君骨总灰尘。千秋万岁后。谁辨我与君。

　　题纸帐
　　永乐中胡克仁【寿安】为新昌令。以古灵先生教民之言。谕乡耆里甲。俾知亲睦安分之道。率皆从化。克仁性清介。不事奢侈。在官惟粗衣粝食。尝题所眠纸帐云。紫丝步障最奢华。卧雪眠云自一家。雪又不寒云又暖。扶持清梦到梅花。

　　却金亭
　　正统间。福建都司王胜。愽学能文。廉介自持。出巡则赍食自随。人呼为菜王。一日有千户奉白金不受。命造亭卫北。名却金。明年胜到亭题曰。每因性褊遭弹劾。四十年过不动心。匣内惟存三尺剑。囊中肯受四知金。平生节操何曾改。半点秋毫孰敢侵。今对此亭堪驻马。仰天无媿发长吟。时海道副使李颙曰。孔子忍渴盗泉之水。曾子回车胜母之闾。恶其名也。暮夜金不受。义也。何必求闻于人。因题云。怀金相送独能辞。高构华亭照路岐。不比当年胡剌史。【胡威父。】平生清节畏人知。

　　中流砥柱赞
　　中流砥柱赞云。此波不知东奔几千百里。此柱不知中立几千百世。非此波无以表此柱之壮。非此柱无以障此波之靡。其在人也。达而为抑洪水驱猛兽之大禹周公。穷而为作春秋距杨墨之孔子孟子。又达而为扫俗学挽正传之程子朱子。其不幸也。为二十四郡之斫舌渔阳。三百年之风沙燕市。呜呼。此其所以为中流砥柱也欤。右赞见西园杂记中。语亦简炼可诵。惜不知何人所作。一云李西涯。一云杨邃庵。未知孰是。

　　艺祖属猪
　　周驸马张永德。好延方士。尝有异人言天下将太平。真主已出。永德问谁。答曰。但覩紫黑色属猪人。宜善待之。永德见艺祖勲位渐隆。识其英表。问其生年在亥。乃倾身亲附。宋初以旧恩。礼貌终艺祖世。莫之少替。潘紫南题陈图南鼾睡图云。甲马营中紫气高。属猪人已着黄袍。此回天下都无事。可是山中睡得牢。指此也。

　　汉书下酒
　　宋苏舜钦。字子美。好饮酒。豪放不覊。客外舅杜祁公家。每夕读书。以斗酒为率。公疑。密觇之。子美读汉书张良传。至良与客狙击秦始皇帝。抚掌曰。惜乎击之不中。遂满饮一大巵。又读至良曰始臣起下邳。与上会于留。此天以授陛下。又抚案曰。君臣相遇。其难如此。复举一大巵。祁公笑曰。有如此下酒物。一斗不足多也。

　　小孩儿
　　陈峤。字景山。暮年登笫。还乡已耳顺矣。尝作闲居诗云。小桥风月年年事。争奈潘安老去何。后娶乡里儒家女。合卺之夕。文士竞集。赋催妆诗。咸有枯杨生稊之讽。峤自作云。彭祖尚闻年八百。陈峤犹是小孩儿。客皆绝倒。

　　于飞乐
　　钱某者。衣冠之后。年四十余。无室。后成婚有期。作于飞乐词云。年少踈狂。北里平康。十年占断风光。似一场春梦饮散高阳。如今休也。醉眼独自凄惶。但古人有无钱断酒。临老剃度何妨。散花红。顶花帽。作个新郎。低头失笑。几回浪子从良。

　　让墙基
　　蜀扬尚书【玢。】致仕归长安。旧居为人侵占。子弟欲白于官。以白玢。玢批纸尾云。四邻侵我我从伊。毕竟须思未有时。试上含元殿基望。秋风秋草正离离。　韵语晨钟。舒国裳【芬】在翰林日。其子数寄书云。邻人岁占墙址不休。芬覧书题其尾云。纸纸家书只说墙。让渠径寸有何妨。秦皇枉作千年计。今见城墙不见王。遂缄封却寄。子诵其诗。谓父驽下。不能助已泄愤。遂弃其书。邻人闻而觅得之。感其盛德。自毁其墙。任其筑取。已而两相让。各得其平。相安如旧。与吾乡杨仲举事同。【事见三集。】三公如此襟度。真八荒我闼。千古为侣。更何人已畛畦。足当一瞬。

　　山庄四乐

　　宋舒城李公麟。作山庄四乐诗。桃李花开春雨晴。声声布谷迎村鸣。家家场头酬酒觥。为告庄主东作兴。黄犊先破东南村。【一】火云蔽日当空浮。田头耨草汗欲流。绿竹人寂鸟声休。暂来歇午乘清幽。山妻送饷扇遮头。【二】黄云万里秋有成。村村酒熟家家迎。刲羊赛社人不醒。醉后鼓腹歌升平。欣然同乐满仓盈。【三】寒风十月雪欲飞。居人木榻添纸帏。地炉活火酒频煨。瓦杯不脱羊羔肥。醉来曲肱歌声微。【四】

　　端明不爱钱
　　司马君实置独乐园。春际草木秀茂。许人往观。游人以钱与园丁吕直。谓之茶汤钱。积至千而纳于公。公曰。吾岂少此耶。直曰。天地间只端明不爱钱。于是创一井亭。以便行客。直亦不私其钱。

　　陆沧浪
　　扬州陆沧浪。狂士也。好作俚语。正德闲从戍京师。有杨果不果。一清不清。朱安不安。朱寜不寜等语。宁知而执之。闻曰。汝作诗时。曾吃醉否。陆正色曰。我实不醉。寜竟释其罪。仅调边方而去。时有投陆诗云。落魄当年老陆郎。智囊今已作诗囊。醉中又复重来醉。狂里如何更着狂。踰海踰河何日了。奔南奔北自家忙。不如检点亲经史。一榻清风旧草堂。或云即朱所作。以复其讽已也。

　　谢蝴蝶
　　宋谢无逸。工诗。吟蝴蝶二百首。人呼为谢蝴蝶。佳句如飞随栁絮有时见。舞八梨花何处寻。又江天春暖晚风细。相逐卖花人过桥。又身似何郎全传粉。心如韩寿爱偷香。古诗有陌上斜飞去。花间到翅回。李义山诗。芦花惟有白。柳絮可能温。终不如谢意深远。后单菊坡有四绝云。暖入名园万物芳。风情多半为春忙。偶然飞向花前遇。惹得诗人讶窃香。　粉翅双翻大有情。海棠庭院往来轻。当时只羡滕王巧。一段风流畵不成。　桃红李白一番新。对舞花前亦可人。遶过东来又西去。片时游遍满园春。　从知嗜欲损天真。不道人间别有春。何似桃源千万树。却来相逐卖花人。

　　于少保口占
　　西园杂记。于少保遇难之时。从容口占一诗云。庄椿居士老婆娑。成就人间好事多。正綂再更新岁月。大明重整旧山河。功超吕望扶周室。德迈张良散楚歌。长叹一声归去也。白云堆里笑呵呵。

　　章刘友善
　　章子厚与刘子先友善。子先守姑苏。以新酝洞庭春寄子厚。子厚答诗云。洞霄宫里一闲人。东府西枢旧老臣。多谢姑苏贤太守。殷勤分送洞庭春。后契阔十年。子厚拜相。亦不通问。子厚寄书言其相忘远引之意。子先以诗谢之曰。故人天上有书来。责我踈愚唤不回。两处共瞻千里月。十年不寄一枝梅。尘泥自与云霄隔。驽马难追騕褭才。莫谓无心向门下。也曾终夕望三台。子厚得书大喜。召为户部侍郎。

　　驿壁诗
　　梦笔驿乃江淹旧居。姚金声【宏】题一绝云。一宵短梦惊流俗。千载高名挂里闾。遂使晚生矜此意。痴眠不读一行书。建州崇安分水驿一绝云。江南三月已闻蝉。麦熟梅黄茧作绵。料得放园烟雨里。轻寒犹作养花天。又鎭江丹阳玉乳泉壁间一绝云。驿马出门三月暮。杨花无奈雪漫天。客情最苦夜难渡。宿处先寻无杜鹃。诗有风人遗意。惜不如作者姓氏也。

　　滕王阁望湖亭
　　宋僧晦几滕王阁诗云。槛外长江去不回。槛前杨柳后人栽。当时惟有西山在。曾见滕王歌舞来。首句长江去不回。往事不可问矣。次句槛前杨柳亦后人所栽。三四句谓当时曾见滕王歌舞者。惟有西山在矣。含蓄无穷。感慨系之。又苏子瞻望湖亭诗云。黑云堆墨未遮山。白雨跳珠乱入船。蓦地风来忽吹散。望湖亭下水连天。阴阳变化。开阖于俄顷之间。其气雄语壮。所谓吞云梦者。后人所作皆不能及。

　　造洛阳桥
　　吕洞宾入峩眉山采药。着诗云。太乙宫前是我家。诗书万卷作生涯。春风醉酒不归去。落尽碧桃无限花。五百年后当遭雷厄。洞宾化青蛇隐于泉州蔡襄炉内。襄镕炉读书。一夕雷震。判官云。雷部速退。无惊宰相。天乃开霁。洞宾出揖曰。蒙君福荫。谢以笔墨。泉人尝讥襄曰。雨打衰鸡形。襄即曰。脚下有龙鳞。五更高声叫。惊起世间人。后登科。仁宗朝为学士。出守泉州。造洛阳桥。以洞宾笔墨为檄。使隶之海若而告之。隶叹曰。茫茫远海。何所投檄。买酒酣饮。醉卧海涯。潮落而醒。则檄已易封矣。襄启阅之。惟一醋字。襄曰。神示我矣。廿一日酉时兴工乎。至期潮水果三昼夜不进。其日正犯九良星。襄策马当之曰。你是九良星。我是蔡端平。相逢不下马。各自分前程。遂兴作无忌。或上言擅开官库。襄谢恩诗云。得饶人处且须饶。曾借龙王三日潮。十万贯钱常在世。我王恩在洛阳桥。上许之。桥成。时人以诗颂之曰。叠石为桥与路通。惠安之北晋江东。几时募化千家宝。一旦缘成万载功。五尺栏干遮巨浪。两头华表鎭危峯。往来无限行人口。日月齐休诵蔡公。

　　陶榖草制
　　玉堂嘉话。载陶榖草范质拜相制有云。十年居调爕之司。一且得变通之术。质得之泣诉艺祖。由是薄之。然袖中弹文。亦变通之尤者。榖可谓明于责人而不知自责矣。瞿宗吉香台集。有诗云。受禅文成识变迁。闲情犹到煮茶边。可怜画尽葫芦样。不与鸾胶续断弦。

　　未生保
　　正德壬申。流贼刘六軰。大扰中原。真抵湖广。有司籍民兵捍御。率三丁抽一。名为骁勇。不盈其数。捶责里老。将不成丁者塡报。又不已。伪以虚名注册。曰未生保。以塞责。各省皆然。楚城尤甚。金陵沈宝作诗曰。未生保。旧册新供査对了。寜死只愁官打拷。一丁已作三丁报。谁为里正谁屯老。过堂官恠成丁少。丁丁研审尽同名。此理看来有难晓。抱屈含啼向官道。但恨儿孙生不早。大半成丁犹襁褓。在腹名为未生保。膏血不克官一饱。春草殒霜还杀草。前年民户损七分。官廪何曾到流殍。嗟乎。国家养兵。岁縻廪禄巨万万。至冠盗生发。则选民兵及调边军土军剿之。而搃领者弗能钤制。任其刼掠屠戮。其害更甚于盗贼。今幸遇太平之世。又幸生苏杭福地。当力行善事。以报答天恩。免乱离之苦。幸甚。

　　闲忙令
　　宋真宗祥符中。命词臣撰日本国祥光记。当直者学不优。以张君房代笔。传宣甚急。而张适醉倒樊楼。促之不醒。紫薇大窘。杨大年钱希白。戏作闲忙令以诮之曰。世上何人号最闲。司监拂衣归华山。世上何人号最忙。紫薇失却张君房。

　　赋犬
　　蹇斋琐缀录。坐客偶谈有人好食犬。主人知其意。命赋犬诗。以盐字为韵。客立就云。几年辛苦伴虀盐。长夜巡行护短檐。恋恋见人浑识旧。依依向主肯趋炎。卧从芳草苔痕破。立傍梅花雪片粘。曾向山中擒狡兔。拔毫制笔与君拈。主人喜杀犬食之。

　　诗媒
　　赵德麟丧偶。欲得善配。未有。久之王氏有老女未嫁。作诗云。白藕作花风已秋。不堪残睡更回头。晚云带雨归飞急。去作西窗一夜愁。赵见诗。遂求婚焉。人以为二十八字媒也。又明初王旬。字子宣。尝作宫词云。南风吹断采莲歌。夜雨新添太液波。水殿风【一作云】廊三十六。不知何处晚凉多。仁和会元俞友仁见而悦之曰。此其得意句。遂以妹妻之。与德麟事同。列朝诗选。作黄寉山樵王蒙事。

　　小九
　　豫章洪玉父【炎。】黄山谷之甥。有侍儿小九。知书。能为玉父检阅。甚爱之。尝月夜携登滕王阁。玉父赋诗云。桃花乱打散花楼。南浦西山送客愁。为理伊州十二迭。缓歌声里看洪洲。后因兵乱失之。玉父怅恨不已。又和前诗云。西江东畔见江楼。江月江风万斛愁。试问海潮应念我。为将双泪到南洲。已而玉父复寻得之。

　　赵子昂词
　　赵松雪戏作小词赠管夫人云。我侬两个。忒煞多情。譬如将一块泥。揑一个你。塑一个我。忽然欢喜呵。将他来一齐都打破。重新下水。再团再錬再调和。重塑一个你。再揑一个我。那其间。那其间。我的身子里有了你。你的身子里有了我。

　　佛印书壁
　　东坡挟妓登金山。以酒醉佛印。戏命妓同卧。佛印醒而书壁云。夜来酒醉上床眠。不觉琵琶在枕边。传语翰林苏学士。不曾弹动一条弦。

　　钱神论
　　扬升庵集。晋惠帝之时。贿赂公行。鲁褒所为作钱神论也。余观类文。同时綦母民成公绥皆有钱神论各一篇。民之论略曰。黄金为父。白银为母。铅为长男。锡为少妇。庚辛分土。诸国皆有。长沙越嶲。仆之所守。伊我初生。周末时也。景王伊世。大俦兹也。贪人见我。如病得医。饥享太牢。未足为饴。绥之论略曰。路中纷纷。行人悠悠。载驰载驱。惟钱是求。朱衣素带。当涂之士。执我之手。门常如市。谚曰钱无耳。鬼可使。岂虚也哉。幽求子云。可以使鬼者。钱也。可以使人者。权也。盖亦同时之语。　袁中郎读钱神论诗。闲来偶读钱神论。始识人情今益古。古时孔方比阿兄。今日阿兄胜阿父。李密庵先生诗云。孔方久已谐公论。孟姑新号自蒙古。舜跖而今总混名。子舆得时跨尼父。　顾元庆檐曝偶谈云。鲁褒钱神论。世多以为然。鄙者至以兄呼之。殊可令人羞。若事钱如事兄。其于父子兄弟君臣朋友。几何不相戕贼矣。稽其为用。直人役耳。不问艰险污秽。清浊是非。转化奸回。善如人意。盖奴仆之超绝者也。古人以不言为高。太多为臭。君子不敢喻。而天下日夜羣趋之而不止。若复彰以兄名。其害将不胜言。名曰孔奴。于理为当。　或问伍蓉庵云。钱神亦有不灵时否。蓉庵曰。钱神是滛昏之鬼。遇贪邪则灵。遇廉正则死。死则不灵。

　　李南金题像
　　宋李南金登第后。画师以冠裳冩其真。自题诗云。落魄江湖十二年。布衫阔袖裹风烟。如今各样新妆束。典却清狂卖却颠。

　　张胡参禅
　　指归集。宋状元张九成。告归泉石。一日访参喜禅师曰。汝来何故。九成曰。打死心头火。特来参喜禅。师以言探之曰。缘何起得早。妻被别人眠。九成怒曰。无明真秃子。焉敢发此言。师慰之曰。轻轻扑一扇。炉中便起烟。九成惭媿不已。遂去发为僧。号无垢子。大开禅宗。　挑灯集异。载明初白云禅师。丽水人。道行高妙。将军胡深常造之曰。灭却心头火。特来参老禅。白云续之曰。将军来太早。妻伴别人眠。深怒欲刃之。白云曰。心头火未灭。略拨即生烟。深媿谢。白云曰。若问前程事。古月下西川。后深果败死。所云古月。指其姓也。与九成事同。

　　古今相较
　　西园杂记。今人于人之严肃难犯者。则称之曰包龙图。于人之清狷有守者。则称之曰赵清献。于人之秉礼嗜古者。则称之曰假司马温公。吾吴则曰朱文公。于人之唆来扇去。言行反复者。则目之曰汤思退。吾吴则曰伯嚭。于人之瞒心昧己。挟诈欺人者。则目之曰贾似道。吾吴则曰秦桧。夫人立身于千载之前。而好恶定于千载之后。可不知所自处哉。
</div>
    <div class="pagination">
<a href="坚瓠集_page70.html">上一页</a><span>...</span><a href="坚瓠集_page66.html">66</a><a href="坚瓠集_page67.html">67</a><a href="坚瓠集_page68.html">68</a><a href="坚瓠集_page69.html">69</a><a href="坚瓠集_page70.html">70</a><span class="current-page">71</span><a href="坚瓠集_page72.html">72</a><a href="坚瓠集_page73.html">73</a><a href="坚瓠集_page74.html">74</a><a href="坚瓠集_page75.html">75</a><a href="坚瓠集_page76.html">76</a><span>...</span><a href="坚瓠集_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
