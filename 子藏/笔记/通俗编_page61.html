<!DOCTYPE html>
<html>
<head>
    <meta charset="UTF-8">
    <title>通俗编 - 第 61 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通俗编 - 第 61 页/共 62 页</h1>
    <div class="content">　　
　　罗隐有先见
　　〔十国春秋〕钱武肃王初城西府。自言足备金汤之固。罗隐徐曰、敌楼不若内向为佳。及武勇都之变。援兵多自外攻内。人皆以为先见。〔按〕世俗传罗隐出语成谶。［门＜虫］中书筒滩。玉髻峯。皆留有异迹。黄滔赠隐诗云、三征不起时贤议。九转丹成道者言。隐果通道术欤。
　　
　　王彦铁［竹／高］
　　〔五代史死事传〕王彦章骁勇有力。持一铁鎗。骑而突驰。他人莫能举也。军中号王铁鎗。〔按〕小说谓彦章微时为舟师。持铁代［竹／高］。今北直琉璃河桥倚一巨橦。相传是彦章所遣铁［竹／高］。乃由铁鎗附会。
　　
　　李洪义
　　〔五代史汉家人传〕高祖皇后李氏。晋阳人也。其父为农。高祖少为军卒。牧马晋阳。夜入其家、刧取之。高祖已贵。封魏国夫人。生隐皇帝。〔宋史〕汉、李后弟六人。长洪信。少洪义。皆位至将相。洪义本名洪威。后以避周讳改。周祖起兵。汉少帝诏洪义扼河桥。及周兵至。洪义就降。汉室之亡。由洪义也。〔按〕今白兎剧、丑诋洪义。或縁其降周故耶。又何以［（忖-寸）＋呉］指为后兄也。
　　
　　刘海蟾舎金钱
　　〔湖广总志〕刘元英、号海蟾子。广陵人。仕燕主刘守光为相。一旦有道人来谒。索鶏卵十枚。金钱十枚。置几上。累卵于钱。若浮图状。海蟾惊叹曰、危哉。道人曰、人居荣乐之场。其危有甚于此者。复尽以钱擘为二。掷之而去。海蟾由是大悟。易服从道。歴游名山。所至多有遗迹。宋初于潭州寿宁观题诗。仍自写眞其旁。〔按〕海蟾二字号。今俗呼刘海。更言刘海戏蟾。舛缪之甚。
　　
　　雪夜访赵普
　　〔宋史赵普传〕太祖数微行。一日大雪。向夜。普闻扣门声。亟出。帝立风雪中。普惶惧迎拜。设［（衵-日）＋因］炽炭。坐堂中。普妻行酒。帝以嫂呼之。因与普计下太原事。
　　
　　陈抟善睡
　　〔宋史隐逸传〕抟止少华石室。毎寝处。多百余日不起。〔东南纪闻〕陈希夷之睡。乃五龙所授。蛰法也。冯翊羽士寇朝一、得其睡之大略。〔按〕马致远陈抟高卧曲云、睡时节。幕天席地。二三年唤不起。较百余日之设。已夸诞矣。而世俗云、一［ウ／（丬＋言）］千年。尤无理之甚。
　　
　　杨六郎
　　〔宋史〕杨业以骁勇闻。人号无敌。契丹望见业旌旗。辄引去。主将戌边者。多忌之。雍煕三年、以云州观察使副潘美。北征契丹。国母萧氏。领众十万。陷寰州。业议未可与战。护军王［イ＋先］沮之。业因指陈家谷言、诸君于此。张歩兵为左右翼。俟业转战至此。即以兵夹撃救之。不然。无遣类矣。美即与［イ＋先］领兵阵谷。自寅至巳。［イ＋先］使人登台望之。以为契丹败走。欲争其功。乃离谷口。俄闻业败。即麾兵却。业力战至暮。果至谷口。望见无人。抚膺大恸。再率帐下士战。身被数十创。士卒殆尽。马重伤不能进。遂为契丹所擒。其子延玉。亦没焉。业不食三日死。诏赠太尉大同军节度。録其子延朗为崇仪副使。次子延浦、延训为供奉官。延环、延贵、延彬为殿直。延朗后改名延昭。眞宗嘉其治兵有父风。在边防二十余年。官至保州防御使。契丹惮之。目为杨六郎。〔按〕延浦等。史云次子。则延昭当为长子。而目为六郎。六似非行次矣。业凡七子。延玉先没。契丹所目。或总其见在之兄弟六人欤。
　　
　　梁颢八十二歳及第
　　说详〔陈正敏遯斋闲览〕且传颢登台诗。天福三年来应试。雍煕二载始成名。饶他白髪巾中满。且喜靑云足下生云云。〔洪容斋随笔〕以国史考之。梁公太素雍煕二年延试甲科。景徳元年。以翰林学士知开封府暴卒。年四十二。子固亦进士甲科。至直史馆。卒年三十三。史臣谓梁方当委遇。中途夭谢。又云、梁之秀颖。中道而摧。明白如此。遯斋之妄。不待攻也。
　　
　　吕蒙正居破［穴／缶］
　　〔宋史〕蒙正父龟图。多内宠。与妻刘氏不睦。并蒙正出之。颇沦踬窘乏。刘誓不复嫁。及蒙正登仕。迎二亲。同堂异室。奉养备至。〔避暑録〕文穆为父所逐。衣食不给。龙门寺僧、识其贵人。延至寺中。凿山岩为龛居之。凡九年。后诸子即石龛祠堂。〔按〕元关汉卿、王实甫倶撰蒙正风雪破［穴／缶］记、贡性之有风雪破［穴／缶］图诗。破［穴／缶］之说。当即以石龛传讹。其与蒙正共沦踬者。母刘氏也。今传奇乃谓蒙正妻刘。因蒙正为妻并逐。又没龙门寺僧。而牵饭后钟事［血＋蔑］之。皆缪甚。蒙正妻宋氏。史言淳化时。右正言宋沆上疏忤旨。蒙正妻族。坐是贬官。可证。
　　
　　饭后钟
　　〔北梦琐言〕段文昌家寓江陵。少贫窭。常患口食不给。听曾口寺斋钟动。辄诣谒［冫＋食］。为寺僧所厌。乃斋后叩钟。冀其晩至。不逮食也。后段入登台座。连出大鎭。拜荆南节度。题诗曾口寺。有曾遇阇黎饭后钟句。〔［（扣-口）＋庶］言〕又传此为王播事。言播题扬州惠照寺。上堂已了各西东。惭愧阇黎饭后钟。后出鎭是邦。续云二十年前尘扑面。而今始得碧纱笼。〔按〕今以移属吕文穆。乃自元人马致远始。点鬼簿云、致远乐府有吕蒙正风雪饭后钟。
　　
　　无钱买瓜
　　〔邵伯温闻见録〕吕文穆微时。行伊水上。见卖瓜者。意欲得之。无钱可买。其人偶遗一枚于地。公怅然取食之。后作相。买园临伊水。起亭、以饐瓜为名。〔按〕今彩楼剧中演此事。
　　
　　王曾三元
　　〔宋史〕曾、字孝先。咸平中、由郷贡试礼部廷对。皆第一。〔按〕今谓曾为三元。信也。至谓曾子复为右榜三元。则无稽矣。史言曾无子。养子曰縡。又以弟融之子绎为后。又曾少孤。鞠于仲父宗元。今言具庆。亦非。
　　
　　包龙园
　　〔宋史〕包拯尝除龙图阁直学士。立朝刚毅。贵戚宦官为之敛手。京师语曰、关节不到。有阎罗包老。凡讼诉径开正门。使得至前陈曲直。吏不敢欺。〔按〕今童妇辈凡言平反冤狱。辄称包龙图。且言其死作阎罗王。因此。然阎罗包老。是并言之。非谓包即阎罗也。驾铸诗集、言客携寇莱公眞、挂于驿舎旁、题云、今作阎罗王。当时舆情。于寇公乃实有此言云。
　　
　　雷轰荐福碑
　　〔冷斋夜话〕范文正守［番＋（都-者）］阳。有书生献诗甚工。文正延礼之。书生自言、平生未尝得饱。天下之至寒饿者。无出其右。时盛习欧阳率更字。荐福寺碑墨本直千钱。文正为具纸墨打千本。使售于京师。纸墨已具。一夕雷撃碎其碑。故时人语曰、有客打碑来荐福。无人骑鹤上扬州。东坡作穷措大诗、有一夕雷轰荐福碑句。
　　
　　平妖传
　　〔居易録〕今小说演义记贝州王则事。其中人多有依据。如马遂撃贼被杀是也。所云成都神医严三点者。江西人。能以三指间知六脉之受病。以是得名。见癸辛杂志。其多目神、借用吕文靖事。指使马遂。乃北京留守贾魏公所遣。借作［シ＋路］公耳。〔按〕马遂详宋史忠义传。
　　
　　王魁传
　　〔齐东野语〕嘉佑中、王俊民为应天府发解官。得狂疾。取交股力自裁。左右抱持之。免出试院。医云、有痰。以药吐之。中夜洞泄而死。其父诉问道士。道士传冥中语云、为五十年前、打杀谢呉刘不结案事。俊民死纔二十七歳。五十年岂宿生耶。时因有人托夏□姓名作王魁传。实其事。皆不然。〔书録解题〕陈翰、唐末人。而其异闻集所载王魁。乃本朝事。当是后人剿入之耳。〔草木子〕俳优戏文。始于王魁。
　　  
　　拗相公
　　〔香祖笔记〕警世通言有拗相公一篇。述王安石罢相归金陵事。极快人意。乃因卢多逊谪岭南事。而稍附益之耳。
　　
　　蔡襄建洛阳桥
　　〔说郛〕洛阳桥记附録云、蔡公写文申报海神。乃勉承母命。自为迂诞不经也。偶命皆［白／十］隶投文海滨。隶畏溺。无人肯从命者。有一风隶、出而倡曰、吾愿赍文往。既至。即就酒肆痛饮。饮毕酣睡海涯。湖至有死而已。睡及半日。醒起视之。文书已易封矣。返呈于公。拆阅之。内一酣字在焉。公展转思惟。悟其意。曰、醋字以酉配昔。神其令我廿一日酉时兴工乎。至期、湖果退舎。泥沙壅积者丈余。遂倡建此桥。［（花-化）／召］中、愼山泉常令［シ＋章］浦。会泉州士大夫之口谈。及父老相传。眞非妄诞。〔按〕史传及公本集。均未及此事。宋荦［竹／均］廊偶笔云、明［（槿-木）＋（都-者）］人蔡锡。为泉州太守。欲修洛阳桥。以文檄海神。一醉卒趋而前曰、我能赍往。乞酒。饮大醉。自投于海。若有人扶掖之者。俄而以醋字出。锡以必酉月廿一日也。遂以是日兴工。语载锡本传中。人乃以其事附蔡端明也。
　　
　　陈慥惧内
　　〔苏诗〕龙邱居士亦可怜。谈空说有夜不眠。忽闻河东狮子吼。［（扣-口）＋主］杖落手心茫然。次公注云、龙邱居士。指言陈季常也。季常妻柳氏。最悍妬。毎季常设客。有声伎。柳氏则以杖撃照壁大呼。客至为散去。故因诗戏之。〔容斋三笔〕东坡既有诗云云。黄鲁直亦有与季常简曰、审柳夫人时须医药。今已平安否。公暮年来。想渐求淸净之乐。姫废无新。进矣。柳夫人比何所念。以致疾耶。又一帖云、承谕老境情味。法当如是。河东夫人。亦能哀怜老大。一任放不解事耶。则柳氏之妬名。固彰着于外。是以二公皆言之云。〔按〕今南剧般演跪池一事。未免已甚。北剧至有变羊一事。尤诞妄絶伦。然其事亦有本。但不属陈季常耳。艺文类聚、京邑士人妇、大妬。常以长绳繋夫足。唤使牵绳。士密与巫妪谋。因妇睡。士以绳繋羊。縁墙走避。妇觉。牵绳。而羊至。大惊、召问巫。巫曰、先人怪娘积恶。故郎君变羊。能悔。可祈请。妇因抱羊痛哭悔誓。巫乃令七日斋。举家大小。悉诣神前祷祝。士徐徐还。妇见泣曰、多日作羊。不辛苦耶。士曰、犹忆［口＋敢］草不美。妇愈悲哀。后略复妬。士即伏地作羊鸣。妇惊起。永谢不敢。
　　
　　苏小妹
　　〔欧阳文忠集〕苏明允墓志云、君三女。皆早卒。〔按〕明卒一女适其母兄程浚之子之才。一女适柳子玉。而世俗有云苏小妹者。谓其适秦少游。岂明允之最小女耶。考王应元撰少游传云、见苏轼于徐州。为赋黄楼。轼以为有屈宋才。自此以前。二人未相识也。赋于治平十年、始改知徐。而明允卒于治平三年。其三女皆已先没。则安得有轼妹适少游事。俗所传不见载记。惟元呉昌齢东坡梦杂剧为是言。并云其妹之名曰子美。杂剧之谬悠。［言＋巨］可据以为实。
　　
　　水浒传
　　〔游览志余〕銭唐罗贯中。南宋时人。编撰小说数十种。而水浒传叙宋江等事。机巧甚详。坏人心术。其子孙三代唖。〔七修类稿〕宋江乃施耐庵编。昨见点鬼簿、载宋元传记之名。而于其书之事尤多。则其书原亦有本。因而编成之。故曰编耳。〔庄岳委谈〕水浒传、今特盛行。世率以其凿空无据。要不尽尔也。余阅一小说序称。施某尝入市肆。抽阅故书。于敝楮中。得宋张叔夜擒贼招语一通。备悉一百八人所由起。因润色以成此编。
　　
　　三十六天［堽-土］
　　〔宋史张叔夜传〕宋江起河朔。转略十郡。官军莫敢［（扣-口）＋婴］其锋。〔癸辛杂志〕戴［龙／共］圣予宋江三十六人赞、备列名号。曰、呼保义宋江、智多星呉学究、玉麒麟卢俊义、大刀关胜、活阎罗阮小七、尺八腿刘唐、没羽箭张靑、浪子燕靑、病尉遅孙立、浪里白跳张顺、船火儿张横、短命二郎阮小二、花和尚鲁智深、行者武松、铁鞭呼延绰、混江龙李俊、九纹龙史进、小李广花荣、霹雳火秦明、黒旋风李逵、小旋风柴进、插翅虎雷横、神行太保戴宗、先锋索超、立地太歳阮小五、靑面兽杨志、赛关索杨雄、一直撞董平、两头蛇解珍、美髯公朱仝、没遮［（扣-口）＋阑］穆宏、［（扣-口）＋弁］命三郎石秀、双尾蝎解宝、铁天王晁葢、金鑓班徐宁、扑天雕李应、较小说多孙立、晁葢。无公孙胜、林冲。其呉学究不著名。尺八腿、一直撞绰号。大异。铁鞭、先锋。赛关索、金鎗班小异。先后次。第。尤多不同。〔宣和遗事〕卢俊义作李俊义、杨雄作王雄。关胜作关必胜。并载花石纲等事。皆似是水浒事本。而呼保义等号无之。〔按〕别籍言三十六人中、有一僧、一妇人。［龙／共］所赞未见妇人。而其燕靑赞云、平康巷陌。岂是知名。太行春色。有一丈靑。然则时固有一丈靑者。而不在数中。果复有所谓七十二地［（（急-心）＋攵）／（杰-木）］乎。
　　
　　高［イ＋求］出身
　　〔居易録〕水浒传微独三十六人姓名见［龙／共］圣予赞。篇首叙高［イ＋求］出身。与挥尘后録所载。一一［月＋（勿／口）］合。［イ＋求］本东坡小史。工笔札。坡出帅中山。留以属王晋卿。晋卿一日遣［イ＋求］送篦刀子于端王邸。値王在园中蹴［足＋（鞠-革）］。［イ＋求］睥睨之。王呼询曰、汝亦解此耶。曰、能之。令对蹴。大喜。呼隶云、往传语都尉。谢篦刀之［贝＋兄］。并送人皆辍留矣。踰月、王登大实。眷渥日厚。不次迁拜。数年间。持节至使相。传所云小苏学士、即东坡。而稍变其文耳。都尉即［言＋先］也。
　　
　　误走妖魔
　　〔钱氏私志〕徐神翁白海陵到京师时。河北贼方定。蔡京谓徐曰、且喜天下太平。徐曰、天上方遣许多魔君下生人间。作坏世界。蔡曰、如何得识其人。徐笑曰、太师亦是。〔按〕此段即是水浒楔子所由演。
　　
　　续水浒传
　　〔瓮天［月＋坐］语〕戴宋江潜至李师师家。题词于壁。〔钟嗣成点鬼簿〕康进之乐府。有梁山泊、黒旋风、负荆。黒先旋风老收心。〔按〕此等事。今倶见续传中。又陆友仁题宋江三十六人画赞云、睦州盗起尘连北。谁挽长江洗兵革。京东宋江三十六。悬赏招之使擒贼。后来报国收战功。捷书夜奏甘泉宫。则江降后自有攻讨方腊等事。续传所演皆不为无因。或谓宋鉴刘豫所害关胜。即大刀关胜。想亦有之。
　　
　　韩［（花-化）／（单＋斤）］王夫人
　　〔鹤林玉露〕夫人本京口娼。尝五更入府伺候贺朔。忽于庙柱下见一虎蹲卧。鼻息［鼻＋勾］［鼻＋勾］然。惊骇急走出。已而人至者众。复往视之。乃一卒也。因蹴之起。问其姓名。为韩世忠。心异之。告其母。约为夫妇。后封梁国夫人。〔按〕今麒麟记演其事。
　　
　　何立至［丰＋（都-者）］都
　　〔云过淡墨〕岳侯之狱。以桧妻王氏一言而死。有押衙何立者。秦命往东南第一峯勾干。恍惚有人引至阴司。见夫人带枷备刑。楚毒难堪。语立曰、告相公。东窗事发矣。押衙复命言其事。桧忧骇。数日亦死。〔江湖杂记〕桧既杀武穆。向灵隐所祷。有一行者。乱言讥桧。桧问其居址。僧赋诗、有相公问我归何处。家在东南第一山之句。桧令隶何立物色。立至一宫殿。见僧坐决事。立窃问之。答曰、地藏王决桧杀岳飞事。数卒随引桧至。身荷铁枷。囚首垢面。呼告曰、传语夫人。东［片＋（总-纟）］事发矣。又〔邱氏囲珠〕有方士伏章。见秦桧与万俟□倶荷铁枷。桧属方士曰、可烦传语夫人。东窗事发矣。〔按〕数说传闻小殊。大旨一也。元张光弼有咏何立事诗。
　　  
　　荆钗剧
　　〔鹤林玉露〕王龟齢年四十七。大魁天下以书报其弟曰、今日唱名。蒙恩赐进士及第。惜二亲不见。痛不可言。嫂及闻诗、闻礼。可以此示之。诗、礼其二子也。〔按〕此则龟齢及第甚晩。已有二子。并非新娶。而其母则已没。今之荆钗传奇。都不可检。天縁志余、谓玉莲者、王梅溪先生女。孙、汝权、宋进士、与梅溪为友。敦尚风谊。先生劾史浩八罪。汝权实怂慂之。为史所最初齿。遂妄作荆钗传奇。谬其事以［血＋蔑］之。南宋余姚许浩。尝赋荆钗百咏。葢即其事。杨升庵外集、谓潜说友、乃宋安抚使。今传奇王十朋。有此人。讹以为钱。考潜与贾似道同时。而传奇反以为梅溪前辈。亦适见其谬矣。
　　
　　玉簪剧
　　〔古今女史〕宋女贞观尼陈妙常。年二十余。姿色超羣。诗文俊雅。工音律。张于湖授临江令。宿观中。见妙常。以词调之。妙常亦以词拒。词载名媛［王＋几］嚢。后与于湖故人潘法成私通情洽。密告于湖。以计断为夫妇。即俗传玉簪记是也。
　　
　　月明度柳翠
　　〔姚靖西湖志〕宋绍兴间。柳宜教履临安尹任。僧玉通不赴庭参。柳使妓红莲计破其戒。玉通惭怩而死。托生于柳。流隶乐籍报之。久之、皐亭山僧淸了。以化縁诣柳翠。为载面具。现身说法。示彼前因。翠悟。沐浴而化。淸了一名月明。故云月明和尚度柳翠也。〔按〕咸淳临安志载、绍兴间、尹临安者、二十五人。除罢月日、秩然无紊。并无柳宜教之姓名。五灯会元、淸了字眞歇。亦无月明之号。惟张邦基侍儿小名録。载五代时僧至聪。修行十年。自以戒行具足。一日、下山。迂道旁见一美人号红莲者、一瞬而动。遂与合欢。明起沐浴。与妇人倶化。此红莲事。又其僧不名玉通。锺嗣成点鬼簿、有月明三度临岐柳传奇。乃元李寿卿撰。今见臧晋叔选百种曲中。其楔子云、观世音净瓶内杨柳枝叶。偶污微尘。罚往人世为妓。既三十年。令十六罗汉月明尊者。点化返元。则柳翠之虚仮显然。若今灯夕所演。乃武林旧事、所载元夕队之［而／女］和尚。其和尚与妇人。倶未尝有名名也。
　　
　　頼布衣
　　〔水东日记〕广东人相传、宋嘉定中。有厉布衣者。自江右来。精地理之学。名倾一事。广州林某者。宋元富家。永乐初中衰术者言其祖穴向稍偏所致。因发地得石书云。布衣厉伯韶为林某葬此。后学浅识。不许轻改。遂仍［（扣-口）＋（合／廾）］之。今林氏颇复振。广人口音称頼布衣云。
　　
　　王孝子羣亲
　　〔元史孝义传〕王觉经。建昌人。五歳遭乱失母。稍长。誓天、愿求母所在。乃渡江渉淮。行乞而往。至汝州梁县、春店。得其母以归。
　　
　　沈万三
　　〔明史高传〕呉兴富民沈秀者。助筑都城三之一。又请犒车。帝怒曰、匹夫犒天子军。乱民也。宜诛。后谏曰、妾闻法者、诛不法也。非以诛不祥。民富敌国。民自不祥。不祥之民。天将灾之。何诛焉。乃释秀。戌云南。〔按〕秀即沈万三也。或云、明初凡人戸分五等。曰哥、畸、郎、官、秀。家给戸由一纸。哥最下。秀最上。毎等中又各有等。其臣富者。谓之万戸三秀。如沈万三秀。非其名字、与行次也。沈本名富。字仲荣。柳亭诗话云、金陵水西门。有猪龙为患。相传明祖以沈仲荣聚宝盆鎭之。乃止。故名聚宝门。仲荣得张三□罐火之术。致富敌国、即鼎器也。
　　  
</div>
    <div class="pagination">
<a href="通俗编_page60.html">上一页</a><span>...</span><a href="通俗编_page56.html">56</a><a href="通俗编_page57.html">57</a><a href="通俗编_page58.html">58</a><a href="通俗编_page59.html">59</a><a href="通俗编_page60.html">60</a><span class="current-page">61</span><a href="通俗编_page62.html">62</a><a href="通俗编_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
