<!DOCTYPE html>
<html>
<head>
    <meta charset="UTF-8">
    <title>孔子改制考 - 第 10 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>孔子改制考 - 第 10 页/共 25 页</h1>
    <div class="content">　　（《春秋》有改制之说，盖初汉先师所共传共知，故淮南犹有是说，不止董子矣。）──右明孔子改制总义。
　　颜渊问为邦。子曰：行夏之时，乘殷之辂，服周之冕，乐则《韶舞》。（《论语卫灵》）
　　（此条为改制之确证。譬如今日言用元朝之历，乘明朝车，戴国朝朝帽，听宋朝戏曲，岂非大异闻乎？非圣人岂能定之？）
　　子张问：十世可知也？子曰：殷因于夏礼，所损益可知也。周因于殷礼，所损益，可知也。其或继周者，虽百世可知也。（《论语为政》）
　　（《淮南子》：殷变夏，春秋变周，三代之礼不同，以春秋为一代。《说苑》：夏道不亡，殷德不作；殷道不亡，周德不作；周道不亡，《春秋》不作。以此证之，继周者，《春秋》也。百世以俟圣人，由百世之后，等百世之王，以《春秋》治百世也。百世之后，穷则变通，又有三统也。此改制之微言也。）
　　子路曰：卫君待子而为政，子将奚先？子曰：必也正名乎！子路曰：有是哉！子之迂也。奚其正？子曰：野哉！由也。君子于其所不知，盖阙如也。名不正则言不顺，言不顺则事不成，事不成则礼乐不兴，礼乐不兴则刑罚不中，刑罚不中则民无所措手足。故君子名之必可言也，言之必可行也。君子于其言，无所苟而已矣。（《论语子路》）
　　（荀子有《正名》篇，董子有《深察名号》篇，皆孔学大义。荀子谓后王之成名，刑名从商，爵名从周，文名从礼，散名之加于万物者，则从诸夏之成俗曲期。既云从商从周，则后王非商、周可知，非孔子而何？刑名、爵名、文名、散名，非改制而何？此条为《论语》微言，孔子改制明义也。盖改制必改名，而制乃定。）
　　曾子撰斯问曰：孝文乎驳不同，何？子曰：吾作《孝经》，以素王无爵禄之赏，斧钺之诛，故称明王之道。曾子辟席复坐。子曰：居，吾语女，顺逊以避灾祸，与先王以托权。（《孝经纬钩命诀》）
　　──右孔子与弟子商定改制大义。
　　宰我曰：以予观于夫子，贤于尧、舜，远矣！子贡曰：见其礼而知其政，闻其乐而知其德，由百世之后，等百世之王，莫之能违也；自生民以来，未有夫子也。（《孟子公孙丑》）
　　（孔子、尧、舜，后世疑其差等。王阳明有“尧、舜万镒，孔子九千镒”说，固为大谬。朱子谓孔子贤于尧、舜，在事功似矣；然不知孔子改制，治定百世，乃为功德无量。不然，区区删述，仅比老彭，宰我不诚阿好哉？）
　　伤国者何也？曰：以小人尚民而威，以非所取于民而巧，是伤国之大灾也。大国之主也，而好见小利，是伤国。其于声色、台谢、园囿也，愈厌而好新，是伤国。不好循正其所以有，啖啖常欲人之有，是伤国。三邪者在匈中，而又好以权谋倾覆之人，断事其外。若是，则权轻名辱，社稷必危，是伤国者也。大国之主也，不隆本行，不敬旧法，而好诈故。若是，则夫朝廷群臣，亦从而成俗于不隆礼义而好倾覆也。朝廷群臣之俗若是，则夫众庶百姓，亦从而成俗于不隆礼义而好贪利矣。君臣上下之俗，莫不若是，则地虽广，权必轻，人虽众，兵必弱，刑罚虽繁，令不下通，夫是之谓危国，是伤国者也。儒者为之不然，必将曲辨。朝廷，必将隆礼义而审贵贱。若是，则士大夫莫不贵节死制者矣。百官，则将齐其制度，重其官秩。若是，则百吏莫不畏法而遵绳矣。关市，讥而不征，质律，禁止而不偏。如是，则商贾莫不敦悫而无诈矣。百工，将时斩伐，佻其期日，而利其巧任。如是，则百工莫不忠信而不楛矣。县鄙，将轻田野之税，省刀布之敛，罕举力役，无夺农时。如是，则农夫莫不朴力而寡能矣。士大夫务节死制，然后兵劲。百吏畏法修绳，然后国常不乱。商贾敦悫无诈，则商旅安，货通财，而国求给矣。百工忠信而不楛，则器用巧便而财不匮矣。农夫朴力而寡能，则上不失天时，下不失地利，中得人和，而百事不废。是之谓政令行，风俗美。以守则固，以征则强，居则有名，动则有功。此儒之所谓曲辨也。（《荀子王霸》）
　　（荀子所言，与孟子告齐宣王、《中庸》九经之义相出入，盖同为孔子所嫡传者也。然伪经一出，而凡百制度，遂归周制。其知为儒制者，盖亦寡焉。荀子以为儒者为之，又曰此儒者之所谓曲辨。孔子为儒教之祖，改制之义，不昭然若揭哉？）
　　礼起于何也？曰：人生而有欲。欲而不得，则不能无求。求而无度量分界，则不能不争。争则乱，乱则穷。先王恶其乱也，故制礼义以分之，以养人之欲，给人之求，使欲必不穷乎物，物必不屈于欲，两者相持而长，是礼之所起也。故礼者，养也。刍豢稻粱，五味调香，所以养口也。椒兰芬，所以养鼻也。雕琢刻镂，黼黻文章，所以养目也。钟鼓管磬，琴瑟竽笙，所以养耳也。疏房檖貌越席，床笫几筵，所以养体也。故礼者，养也。君子既得其养，又好其别。曷谓别？曰：贵贱有等，长幼有差，贫富轻重皆有称者也。故天子大路越席，所以养体也，侧载芷，所以养鼻也；前有错衡，所以养目也；和鸾之声，步中《武》、《象》，趋中《韶》、《》，所以养耳也；龙旗九斿，所以养信也；寝兕、持虎、蛟显、丝末、弥龙，所以养威也。故大路之马必倍至，教顺然后乘之，所以养安也。孰知夫出死要节之所以养生也？孰知夫出费用之所以养财也？孰知夫恭敬辞让之所以养安也？孰知夫礼义文理之所以养情也？故人苟生之为见，若者必死；苟利之为见，若者必害；苟怠惰偷懦之为安，若者必危；苟情说之为乐，若者必灭。故人一之于礼义，则两得之矣，一之于情性，则两丧之矣。故儒者将使人两得之者也，墨者将使人两丧之者也。是儒、墨之分也。（《荀子礼论》）
　　（《论语》：“有子曰：礼之用，和为贵。先王之道，斯为美。”庄子谓“墨子不与先王同，毁古之礼乐”。先王即孔子，托以制礼者也。墨子以绳墨自矫，以自苦为极，无以养人之欲，无以给人之求，乖戾不和，使人忧悲，故其道大觳，其行难为，不可以为圣王之道也。老子谓：“五色令人目盲，五音令人耳聋，五味令人口爽。驰骋畋猎，令人心发狂。难得之货，令人行妨。”塞人之情，蔽人之欲，是乱天下也。又曰：“礼者，忠信之薄，而乱之首。”开魏、晋清谈放诞之风，乖谬尤甚。老、墨皆攻孔子之礼制者也。）
　　百王之道，后王是也。君子审后王之道，而论于百王之前，若端拜而议。（《荀子不苟》）
　　故曰：欲观圣王之迹，则于其粲然者矣，后王是也。（《荀子非相》）
　　（当荀子之前，则有禹、汤、文、武谓之先王，可为百王之法，论于百王之前。后王之道如此，舍孔子其谁当之？世之治古文者，若犹以《春秋》“王正月”之王为周王者，其谬可见。）
　　今夫辟地殖谷以养生送死，锐金石、杂草药以攻疾苦，各知构室屋以避暑雨，累台榭以避润湿。入知亲其亲，出知尊其君，内有男女之别，外有朋友之际。此圣人之德教。儒者受之传之，以教诲于后世。今夫晚世之恶人，反非儒者，曰“何以儒为”？如此人者，是非本也。（《说苑建本》）
　　（耕凿、医药、宫室、五伦，刘向以为出于儒者。非知孔子改制，岂能为是言？）──右孔子弟子后学发明改制大义。
　　且夫繁饰礼以淫人，久丧伪哀以谩亲，立命缓贫而高浩居。（《墨子非儒》）
　　夫儒浩居而自顺者也，不可以教下；好乐而淫人，不可使亲治；立命而怠事，不可使守职；宗丧循哀，不可使慈民；机服勉容，不可使导众。孔某盛容修饰以蛊世，弦歌鼓舞以聚徒，繁登降之礼以示仪，务趋翔之节以劝众。（同上）
　　公孟子曰：国乱则治之，治则为礼乐，国治则从事，国富则为礼乐。子墨子曰：国之治，治之废，则国之治亦废。国之富也，从事，故富也；从是废，则国之富亦废。故虽治国，劝之无餍，然后可也。今子曰国治则为礼乐，乱则治之，是譬犹噎而穿井也，死而求医也；古者三代暴王桀、纣、幽、厉，薾为声乐，不顾其民，是以身为刑僇，国为戾虚者，皆从此道也。公孟子曰无鬼神，又曰君子必学祭祀。子墨子曰：执无鬼而学祭礼，是犹无客而学客礼也，是犹无鱼而为鱼罟也。公孟子谓子墨子曰：子以三年之丧为非，子之三日之丧亦非也（三日，当为三月）。子墨子曰：子以三年之丧非三日之丧，是犹果谓撅者不恭也。公孟子谓子墨子，曰知有贤于人则可谓知乎？子墨子曰：愚之知有以贤于人，而愚岂可谓知矣哉？公孟子曰：三年之丧，学吾之慕父母。子墨子曰：夫婴儿子之知，独慕父母而已。父母不可得也，然号而不止，此其故何也？即愚之至也，然则儒者之知，岂有以贤于婴儿子哉？子墨子曰：问于儒者，何故为乐？曰：乐以为乐也。子墨子曰：子未我应也。今我问曰：何故为室？曰：冬避寒焉，夏避暑焉，室以为男女之别也，则子告我为室之故矣；今我问曰：何故为乐？曰：乐以为乐也，是犹曰何故为室？曰室以为室也。子墨子谓程子，曰儒之道足以丧天下者，四政焉：儒以天为不明，以鬼为不神，天鬼不说，此足以丧天下；又厚葬久丧，重为棺椁，多为衣衾，送死若徙，三年哭泣，扶后起，杖后行，耳无闻，目无见，此足以丧天下；又弦歌鼓舞，习为声乐，此足以丧天下；又以命为有，贫富寿夭、治乱安危有极矣，不可损益也，为上者行之不必听治矣，为下者行之不必从事矣，此足以丧天下。程子曰：甚矣！先生之毁儒也！子墨子曰：儒固无此各四政者，而我言之，则是毁也；今儒固有此四政者，而我言之，则非毁也，告闻也。（《墨子公孟》）
　　（墨子尚质，贵用，故力攻孔子之礼乐、厚葬、久丧最甚。他篇攻三年丧皆不明，此谓以三年攻三日（三日，当三月之误），“犹果为撅者不恭”，以同非先王之制，并是创造。若是三代旧教，大周定礼，墨子岂敢肆口诋诃，且又举与自己所制之三月丧同比哉？盖当时考据通博之人，彼此皆知非三代之制矣。墨子以儒丧三年，愚若婴儿。忘本逐识，此孟子所以谓二本也。乐以为乐，乃欢乐之乐，孔子因人之情而文之，乃制度至精处。墨子听闻未审，乃谓犹“室以为室”，以此垂之箸书，非惟诞肆，亦太粗心。若夫尊天明鬼，孔学中固有之义，墨子不过窃而提倡，何得据而全有之？）
　　为圃者曰：子奚为者邪？曰：孔丘之徒也。为圃者曰：子非夫博学以拟圣，于于以盖众，独弦哀歌以卖名声于天下者乎？汝方将忘汝神气，堕汝形骸，而庶几乎！而身之不能治，何暇治天下乎？（《庄子天地》）
　　（孔子为创教之人，儒服周游，人皆得别识之。此为圃是老学者，故讥孔子。）
　　古者，非不知繁升降盘还之礼也，蹀《采齐》、《肆夏》之容也，以为旷日烦民而无所用，故制礼足以佐实喻意而已矣。古者，非不能陈钟鼓，盛管箫，扬干戚，奋羽旄，以为费财乱政，制乐足以合欢宣意而已，喜不羡于音。非不能竭国縻民，虚府殚财，舍珠鳞施，纶组节束，追送死也，以为穷民绝业而无益于槁骨腐肉也。（《淮南子齐俗训》）
　　（此道家攻儒之说，而益知《采齐》、《肆夏》、羽旄、干戚、纶组、节束为孔子所定之礼矣。）
　　夫弦歌鼓舞以为乐，盘旋揖让以修礼，厚葬久丧以送死，孔子之所立也，而墨子非之。（《淮南子泛论训》）
　　（墨子之所非，则弦歌、揖让、久丧之礼，皆为孔子所改，必非先王之旧矣。）──右据异教攻儒，专攻制度，知制为孔子所改。
　　子路性鄙，好勇力，志伉直，冠雄鸡，佩豭豚，陵暴孔子。孔子设礼稍诱子路。子路后儒服，委质，因门人请为弟子。（《史记仲尼弟子列传》）
　　（冠雄鸡，佩豭豚，可见春秋衣服甚诡，听人所为。或雄鸡之冠，为当时勇士之服乎？）孔子外变二三子之服。（《盐铁论殊路》）
　　（当时凡入儒教者必易其服，乃号为儒，可望而识，略如今僧道衣服之殊异矣。）
　　鲁哀公问于孔子曰：“夫子之服，其儒服与？”孔子对曰：“丘少居鲁，衣缝掖之衣，长居宋，冠章甫之冠。丘闻之也，君子之学也博，其服也乡。丘不知儒服。”（《礼记儒行》）
　　（儒服，衣因鲁制，冠因宋制，可考见儒服所自来。亦如殷辂、周冕，合集而成。哀公盖闻人有儒服之名而问之，孔子托于乡服而答之。然衣朝鲜之衣，冠本朝之冠，虽生长异地而装束杂沓，苟非创制，亦觉不伦矣。）
　　鲁哀公问于孔子曰：“绅委章甫，有益于仁乎？”孔子蹴然曰：“君号然也？资衰苴杖者不听乐，非耳不能闻也，服使然也。黼衣黻裳者不茹荤，非口不能味也，服使然也。且丘闻之，好肆不守折，长者不为市，窃其有益与其无益，君其知之矣。”（《荀子哀公问》）
　　（儒者创为儒服，时人多有议之者。亦以为行道自行道，无须变服之诡异。岂知易其衣服而不从其礼乐丧服，人得攻之；若不易其服，人得遁于礼乐丧服之外，人不得议之。此圣人不得已之苦心。故立改正朔、易服色之制。佛亦必令去发、衣袈裟而后皈依也。）
　　庄子见鲁哀公。哀公曰：“鲁多儒士，少为先生方者。”庄子曰：“鲁少儒。”哀公曰：“举鲁国而儒服，何谓少乎？”庄子曰：“周闻之，儒者冠圆冠者知天时，履句屦者知地形，缓佩玦者事至而断。君子有其道者未必为其服也，为其服者未必知其道也。公固以为不然，何不号于国中曰：无此道而为此服者，其罪死。”于是哀公号之，五日而鲁国无敢儒服者。独有一丈夫儒服而立乎公门。公即召而问以国事，千转万变而不穷。庄子曰：“以鲁国而儒者一人耳，可谓多乎？”（《庄子田子方》）
　　（庄子固多寓言，而鲁人化孔子之教，举鲁国皆儒服，则当时实事矣。）进贤冠，古缁布冠也，文儒者之服也。（《后汉舆服志》）
　　（汉世用孔子之制。缁布冠即玄，即章甫。孔子所创之儒冠，至是行于天下。）──右明儒服为孔子创制。
　　“九月，纪履襜来逆女。”《传》曰：“外逆女不书，此何以书？讥。何讥尔？讥始不亲迎也。始不亲迎昉于此乎？前此矣。前此，则曷为始乎此？托始焉尔。曷为托始焉尔？《春秋》之始也。”（《公羊》隐二年）
　　夫人姜氏至自齐。其不言翚之以来，何也？公亲受之于齐侯也。子贡曰：“冕而亲迎，不已重乎？”孔子曰：“合二姓之好，以继万世之后，何谓已重乎？”（《谷梁》桓公三年）
　　（古未尝有亲迎之礼。尊男卑女，从古已然。孔子始发君聘于臣，男先下女，创为亲迎之义。故当时陈于哀公，公讶其重。盖为孔子空言也，托于纪履騑逆女之事，讥其非礼，以着《春秋》一王之大义。后世行亲迎之礼，是用此制。通于此制而后敬之如宾，夫妇之道乃不苦。《谷梁》同义。伪《左》以卿为君逆女，则是巡抚委道员往直隶迎妇，何足劳孔子之笔削哉？）
　　公曰：“寡人愿有言，然冕而亲迎，不已重乎？”孔子愀然作色而对曰：“合二姓之好，以继先圣之后，以为天地宗庙社稷之主，君何谓已重乎？”（《大戴礼记哀公问》）
　　（孔子最重父子。然夫妇不重，则父子不亲，故特制亲迎之礼以重其事，至于服冕。以事非先王，故哀公疑之。）
　　孔子曰：《易》本阴阳，以譬于物也。掇序帝乙、箕子、高宗，着德《易》者，所以昭天道、定王业也。上术先圣，考诸近世，采美善以见王事。言帝乙、箕子、高宗，明有法也。美帝乙之嫁妹，顺天地之道，以立嫁娶之义。义立则妃匹正，妃匹正则王化全。（《易纬》卷上）
　　取妻身迎，祇褍为仆。秉辔授绥，如仰严亲。昏礼威仪，如承祭祀。（《墨子非儒》）儒者迎妻。妻之奉祭祀，子将守宗庙，故重之。（同上）
　　古者夫妇之好，一男一女而成家室之道。及后士一妾，大夫二，诸侯有侄姊九女而已。（《盐铁论散不足》）
　　（此条犹可考旧制男女平等。自后世尊阳抑阴，乃广备妾媵，以繁子姓。泰西一男一女，犹中国古法也。）──右明孔子亲迎之制。
　　公仪仲子之丧，檀弓免焉。仲子舍其孙而立其子。檀弓曰：“何居？我未之前闻也。”趋而就子服伯子于门右，曰：“仲子舍其孙而立其子，何也？”伯子曰：“仲子亦犹行古之道也。昔者文王舍伯邑考而立武王，微子舍其孙腯而立衍也。夫仲子，亦犹行古之道也。”子游问诸孔子。孔子曰：“否！立孙。”（《礼记檀弓》）（孔子三统，虽有世有及，而《春秋》之制，尊尊多义节，法夏法文，笃世子，立嗣予孙。《公羊》明大居正之义，《仪礼》有承重之服，与《檀弓》此条，皆明世嫡，至今制袭爵犹行之。名分既定，民无争心。立子，旧制也。立孙，孔子所改之制也。）
　　主天法商而王，其道佚阳，亲亲而多仁朴。故立嗣予子，笃母弟，妾以子贵。（《繁露三代改制》）──右明孔子立嗣之制。
　　宰我问三年之丧：“期，已久矣。君子三年不为礼，礼必坏。三年不为乐，乐必崩。旧谷既没，新谷既升，钻燧改火。期，可已矣。”子曰：“食夫稻，衣夫锦，于女安乎？”曰：“安。”“女安则为之。夫君子之居丧，食旨不甘，闻乐不乐，居处不安，故不为也。今女安，则为之！”宰我出，子曰：“予之不仁也！子生三年，然后免于父母之怀。夫三年之丧，天下之通丧也。予也有三年之爱于其父母乎！”（《论语阳货》）
　　（宰我为孔门高弟，盛德大贤。后世不肖之人，犹能勉而行三年之丧，岂有宰我反欲短丧者？证以滕国父兄百官之不欲，滕、鲁先君莫之行，可知大周通礼，本无此制。孔子厚于父子，故特加隆为三年。《礼记三年问》云，“至亲以期断”，《孟子公孙丑》曰，“为期之丧，犹愈于已”，与宰我所称“可已矣”，可见古制父母期年。《墨子》：公孟子谓墨子，“子以三年之丧为非，子之三月之丧亦非也。”墨子谓，“子以三年之丧非三月之丧，是犹果谓撅者不恭也。”三月之丧，墨子改制。墨子非儒，故攻三年之丧。以均非时制，皆是创义，故谓同为不恭也。）
　　儒者曰：亲亲有术，尊贤有等，言亲疏尊卑之异也。其礼曰：丧，父母三年，其妻后子三年，伯父、叔父、弟兄、庶子期，戚族人五月。（《墨子非儒》）
　　（此数条虽攻儒之言，然从仇家之辞，更可证改制之实。若三年丧、亲迎、好乐、立命果是三王之制，墨子称述三代者，岂能非之？）
　　子墨子谓公孟子曰：丧礼，君与父母、妻、后子死，三年丧服；伯父、叔父、兄弟期；族人五月；姑、姊、舅、甥皆有数月之丧。或以不丧之间，诵《诗》三百，弦《诗》三百，歌《诗》三百，舞《诗》三百。若用子之言，则君子何日以听治？庶人何日以从事？（《墨子公孟》）
　　（大功废业，则小功不废。墨子不知此义，其宗旨贵用，故以此相难。然所攻丧礼，即今《礼经》，所称三百之诗，即今《诗经》。可见《诗》、《礼》皆孔子之作。）
　　景公祭路寝，闻哭声，问梁邱据。对曰：“鲁孔子之徒也，其母死，服丧三年，哭泣甚哀。”公曰：“岂不可哉？”晏子曰：“古圣人非不能也，而不为者，知其无补于死者而深害生事故也。”（《墨子》佚文）
　　（无补死者，深害生事，是墨子薄葬短丧之所由。岂知乘车旷左，齿马有诛，所以广敬。况罔极之恩，创深痛巨，三年之爱，报以三年，人人亲亲而天下平。足立者数寸之土，而翔步须广庭大原。若掂足而黄泉，则数寸之土，谁敢立之？故庄子以为离天下之心，去王远也。）
　　齐宣王欲短丧。公孙丑曰：“为期之丧，犹愈于已乎？”孟子曰：“是犹或紾其兄之臂，子谓之姑徐徐云尔，亦教之孝弟而已矣。”王子有其母死者，其傅为之请数月之丧。公孙丑曰：“若此者何如也？”曰：“是欲终之而不可得也，虽加一日愈于已，谓夫莫之禁而弗为者也。”（《孟子尽心》）
　　（宰我称，“旧谷既没，新谷既升，钻燧改火。期，已可矣。”《礼记三年问》称，“至亲以期断”。此条公孙丑称，“为期之丧”，而叙为短丧，盖以孔子所改三年之制律之，故以为短丧。以宰我之问及“至亲以期断”之说考之，当时盖父母服，期也。今日本及欧洲各国皆服期，亦用谷没火改之义。罗马旧制则三年，与孔子同。孔子最本孝，故以《孝经》传曾子，以为天经地义，独加隆为三年也。）
　　晏子对曰：西郭徒居布衣之士盆成括也，父之孝子，兄之顺弟也，又尝为孔子门人。今其母不幸而死，祔柩未葬。家贫，身老、子孺，恐力不能合祔，是以悲也。（《晏子春秋外篇》）
　　（为孔子门人，从孔子之礼，故当合葬。与《诗》、《檀弓》互证。）
　　景公上路寝，闻哭声，曰：“吾若闻哭声，何为者也？”梁邱据对曰：“鲁孔丘之徒鞠语者也。明于礼乐，审于服丧。其母死，葬埋甚厚，服丧三年，哭泣甚疾。”（同上）
　　（从儒教守儒律者，丧服最其大别，时人得而辨之。）
　　刻死而附生谓之墨，刻生而附死谓之惑，杀生而送死谓之贼。大象其生以送其死，使死生终始，莫不称宜而好善，是礼义之法式也。儒者是矣。（《荀子礼论》）
　　薄葬、厚葬、殉葬，皆旧制也。墨子修薄葬之义，立短丧之制，生不歌，死不服，桐棺三寸而无椁，以为法式，是之谓刻死而附生。桓魋石椁，三年不成，孔子讥之，是之谓刻生而附死。秦穆之薨，三良殉葬，诗人哀之，是之谓杀生而送死。皆非儒者礼义之法式也。以此证丧礼之制，为孔子所改定，无疑矣。
　　故先王圣人，安为之立中制节，一使足以成文理，则舍之矣。然则何以分之？曰：至亲以期断。是何也？曰：天地则已易矣，四时则已遍矣，其在宇中者，莫不更始矣。故先王案以此象之也。然则三年何也？曰：加隆焉，案使倍之，故再期也。由九月以下何也？曰：案使不及也。故三年以为隆，缌、小功以为杀，期、九月以为间。上取象于天，下取象于地，中取则于人，人所以群居和一之理尽矣。故三年之丧，人道之至文者也。夫是之谓至隆，是百王之所同，古今之所一也。（《荀子礼论》）
　　儒者破家而葬，服丧三年，大毁扶杖。世主以为孝而礼之。（《韩非子显学》）
　　（孔子传教，盖以三年丧为第一义。父子天性，人心同具，故易于感动。世主以为孝而礼之，盖孔教流行之实情也。）
　　季武子成寝，杜氏之葬在西阶之下，请合葬焉，许之。入宫而不敢哭。武子曰：“合葬，非古也。自周公以来，未之有改也。”（《礼记檀弓》）
　　（《繁露三代改制质文》虽有别葬、合葬，而质家别葬，文家合葬。《白虎通》曰，合葬所以固夫妇之道。《春秋》定制，盖以合葬。故《诗》云“死则同穴”。孔子合葬于防，与此互证。旧制盖别葬，故《檀弓》以为非古欤？）
　　孔子既得合葬于防，曰：“吾闻之，古也墓而不坟。今丘也，东西南北之人也，不可以弗识也。”于是封之，崇四尺。（《礼记檀弓》）
　　（孔子尚魂贵精，送形而往，迎精而返，故尚庙而不尚墓。以周游，故识以四尺之坟，否则不坟矣。坟是权制，墓是经制，合葬是孔子定制。）
　　遣车视牢具，疏布飖，四面有章，置于四隅，载寔。有子曰：“非礼也。丧奠，脯醢而已。”（《礼记杂记》）
　　（丧奠脯醢，盖孔子所改之制，而有子述之。遣车视牢具，盖旧制也。）
　　夫三年之丧，非强而致之。听乐不乐，食旨不甘，思慕之心未能绝也。晚世风流俗败，嗜欲多，礼义废，君臣相欺，父子相疑，怨尤充胸，思心尽亡，被衰戴绖，戏笑其中，虽致之三年，失丧之本也。（《淮南子本经训》）
　　子生三年，然后免于父母之怀，故制丧三年，所以报父母之恩也。期年之丧，通乎诸侯。三年之丧，通乎天子。礼之经也。（同上）
　　子夏三年之丧毕，见于孔子。孔子与之琴，使之弦。援琴而弦，衎衎而乐，作而曰：“先王制礼，不敢不及也。”子曰：“君子也。”闵子骞三年之丧毕，见于孔子。孔子与之琴，使之弦。援琴而弦，切切而悲，作而曰：“先王制礼，不敢过也。”孔子曰：“君子也。”子贡问曰：“闵子哀不尽，子曰君子也；子夏哀已尽，子曰君子也。赐也惑，敢问何谓？”孔子曰：“闵子哀未尽，能断之以礼，故曰君子也。子夏哀已尽，能引而致之，故曰君子也。夫三年之丧，固优者之所屈，劣者之所勉。”
　　齐宣王谓田过曰：“吾闻儒者丧亲三年，丧君三年。君与父孰重？”田过对曰：“殆不如父重。”王忿然怒曰：“然则何为去亲而事君？”田过对曰：“非君之土地，无以处吾亲。非君之禄，无以养吾亲。非君之爵位，无以尊显吾亲。受之君，致之亲。凡事君，所以为亲也。”宣王邑邑而无以应。（《说苑修文》）
　　（惟儒者丧亲，乃服三年。然则非儒者不为三年丧，可知。此最明矣。）──右明丧葬之制为孔子改定者。
　　“何言乎王正月？大一统也。”何注：夫王者始受命改制，布政施教于天下，自公侯至于庶人，自山川至于草木昆虫，莫不一一系于正月，故云政教之始。（《公羊》隐公元年）
　　周有千八国诸侯，尽京师之地，不足以容，不合事理。（《孝经纬》附录）
　　（《王制》有一千八百国之说，此云不合事理，则周时必无此制，而为孔子所改者明矣。百里亦孔子之制。此发明孔子建国之义。）
　　李斯议曰：周文、武所封子弟同姓甚众，然后属疏远，相攻击如仇雠，诸侯相诛伐，周天子弗能禁止。今海内赖陛下神灵一统，皆为郡县，诸子弟功臣以公赋税重赏赐之，甚足易制。天下无异意，则安宁之术也。置诸侯不便。（《史记秦始皇本纪》）
　　（《春秋》开端发大一统之义，孟、荀并传之。李斯预闻斯义，故请始皇罢侯为郡县，固《春秋》义也。有列侯则有相争，故封建诚非圣人意也。）
　　──右孔子定削封建、大一统之制。
　　河阳冬言狩，获麟春言狩者，盖据鲁变周之春以为冬，去周之正而行夏之时。（《公羊》哀公十四年何注）
　　（何氏言，春言狩者，变周之春以为冬，去周之正而行夏之时，此说与《论语》颜渊问为邦之说同。苟非改制以为百王法，不几圣人为悖理之尤哉？然则历学亦孔子所改定者。）
　　孔子承周之弊，行夏之时，知继十一月正者，当用十三月也。天道左旋，改正者右行，何也？改正者非改天道也，但改日月耳。日月右行，故改正亦右行也。（《白虎通三正》）
　　──右明授时乃孔子之制。
　　圣人制井田之法，而口分之。一夫一妇受田百亩，以养父母妻子，五口为一家。公田十亩，即所谓什一而税也；庐舍二亩半。凡为田一顷十二亩半。八家而九顷，共为一井，故曰井田。庐舍在内，贵人也。公田次之，重公也。私田在外，贱私也。（《公羊》宣公十五年何注）
　　季康子欲以田赋，使冉有访诸仲尼。仲尼不对，私于冉有曰：“求来，汝不闻乎？先王制土，籍田以力，而砥其远迩；赋里以入，而量其有无；任力以夫，而议其老幼。于是乎有鳏寡孤疾，有军旅之出，则征之，无则已。其岁，收田一井，出稯禾、秉刍、缶米，不是过也，先王以为足。若子季孙，欲其法也，则有周公之籍矣；若欲犯法，则苟而赋，又何访焉？”（《国语》）
　　（鲁为秉礼之国，季为世禄之家。先祖周公之籍尚不能守，季虽不道，当不如是，此必无之事也。盖制土籍田，实为孔子定制。但世多是古而非今，故不得不托先王以明权，且以远祸矣。井田，孔子之制也。）
　　──右明孔子制土籍田之制。
　　当春秋时，废选举之务，置不肖于位，辄退绝之以生过失，至于君臣忿争出奔，国家之所以昏乱，社稷之所以危亡，故皆录之。录所奔者，为受义者，明当受贤者，不当受恶人也。（《公羊》隐公元年何注）
　　“夏四月辛卯，尹氏卒。”《传曰》：其称尹氏何？贬。曷为贬？讥世卿。世卿，非礼也。（《公羊》隐公三年）
　　（世卿之制，自古为然，盖由封建来者也。孔子患列侯之争，封建可削，世卿安得不讥？读《王制》选士、造士、俊士之法，则世卿之制，为孔子所削，而选举之制，为孔子所创，昭昭然矣。选举者，孔子之制也。）
　　──右明选举为孔子之制。
　　杀人者死，伤人者刑，是百王之所同，未有知其所由来者也。（《荀子正论》）
</div>
    <div class="pagination">
<a href="孔子改制考_page9.html">上一页</a><span>...</span><a href="孔子改制考_page5.html">5</a><a href="孔子改制考_page6.html">6</a><a href="孔子改制考_page7.html">7</a><a href="孔子改制考_page8.html">8</a><a href="孔子改制考_page9.html">9</a><span class="current-page">10</span><a href="孔子改制考_page11.html">11</a><a href="孔子改制考_page12.html">12</a><a href="孔子改制考_page13.html">13</a><a href="孔子改制考_page14.html">14</a><a href="孔子改制考_page15.html">15</a><span>...</span><a href="孔子改制考_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
