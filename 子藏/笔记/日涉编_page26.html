<!DOCTYPE html>
<html>
<head>
    <meta charset="UTF-8">
    <title>日涉编 - 第 26 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日涉编 - 第 26 页/共 115 页</h1>
    <div class="content">　　　诗
梅雨涨添春酒色麦秋黄起寿炉烟铜壶未下三更水犹是清和四月天 【事文类聚】 
　　三十日
汉成帝河平元年是日日食诏公卿百僚陈过失无有所讳大赦天下光禄大夫刘向对曰四月交于五月月同孝惠日同孝昭其占恐害继嗣 【是时许皇后专宠后宫中外皆忧上无继嗣故杜陵谷永及刘向所对皆及之上于是减省椒房掖庭用度四月已亥悔而日食故曰四月交于五月月同孝惠孝昭元年七月己亥晦日食故曰日同孝昭二帝寻皆晏驾而无嗣出白孔六帖】 
汉和帝永元十五年是日日食时帝遵肃宗孝章帝故事兄弟皆留京师有司以日食阴盛奏遣诸王就国诏曰甲子之异责由一人诸王幼稚早离顾复弱冠相育常有蓼莪凯风之哀选懦之恩知非国典且复宿留 【贤曰选懦慈恋不决之意也出汉纪】 
道悟禅师示疾命弟子曰四月三十日告终大众问疾师蓦召典座座近前师曰会么曰不会师拈枕子抛于地上即便告寂 【道悟荆州天皇寺僧神仪挺异幼而生知年十四恳求出家父母不听遂损减饮膳日纔一食形体羸悴父母不得已而许之依明州大德披削二十五诣杭州竹林寺具戒精修梵行推为勇猛或风雨昼夜冥坐丘冢身心安静一日游余抗首谒径山国师受心法服勤五载后参马祖祖重印前解法无异说以宪宗元和年四月三十日告寂是年八月五日塔于郡东出楚通志】 
日涉编卷五
楚应城陈阶升也甫编辑
邑人徐养量叔弘甫校刻
陈容淳之初　　甫　
慈溪姚宗文　　甫　
男陈凤征懿兆甫仝阅
　五月〔一〕
五月建午午长也言万物皆长大也 【合璧事类】 
蕤宾午之气也五月建焉 【周礼】 
日在东井昏亢中旦危中 【礼记】 
仲夏日出于寅入于戌 【尚书考灵曜】 
仲夏行春令则五谷晚熟百螣特起四民有饥行秋令则草木零落果实早成民殃于疫行冬令则雹霰伤谷道路不通暴兵来至 【吕氏春秋】 
为皋 【尔雅五月得戊为厉皋】 
俗称恶月 【仲夏阴阳交死生分君子斋戒止声色节嗜欲出董勋问礼俗】 
是月不可入官 【齐文宣令宋景业筮曰宜以仲夏吉辰顺天受禅或曰五月不可入官犯者卒于其位景业曰王为天子无复下期岂得不终其位出北史】 
俗忌上屋如上屋即自见其形魂魄不安 【酉阳杂俎】 
以朱索连萦施门户 【仲夏之月阴气萌作恐物不茂故以朱索出后汉书】 
古人铸刀以月之丙午日取纯火精以协其数 【合璧事类】 
月之丙午日以金锡铸为阳燧 【搜神记】 
爪哇国以是月游舡 【风俗婚姻无媒妁但纳黄金于女家以娶之五月游舡出外夷传亦出一统志】 
单于大会龙城祭其先天地鬼神 【岁正月诸少长会单于庭祠五月会龙城出白孔六帖】 
唐玄宗天鸣声若雷 【天宝十四年天鸣有声天子及大臣有忧通考】 
晋惠帝日光四散赤如血流照地皆赤 【光熙元年占曰君道失明出天文志】 
隋炀帝大流星如瓮坠于江都 【大业十三年占曰其下有大兵战流血破军杀将明年炀帝遇弒】 
唐德宗有星坠于西北光烛如昼声如雷 【贞元十四年闰五月以上通考】 
山阳济阴雨雹大如鸡子深二尺五寸杀人飞鸟皆死 【宣帝地节四年汉书□出六帖】 
雨雹如扇如斗 【献帝初平二年汉书五行志】 
临安大雨雹屋瓦皆碎有一村人多为不善夜有行人闻神过云付硬雨施行次日雨雹大损禾稼 【绍兴十七年轩渠录亦出天中记】 
有落梅风江淮以为信风
有霖霪号为梅雨沾衣皆败谓之送梅雨 【以上风土记】 
濯枝雨 【仲夏有大雨名濯枝风土记】 
邹衍仰天而哭下雪 【衍事燕惠王左右谮之五月雪出世说】 
汉女诉杀之下雪 【女居东海养姑姑女谗之于姑姑诣太守诉杀之五月雪汉书】 
雨黄毛 【熙宁元年又熙宁八年雨黄土兼细毛宋史】 
蜀地雨白毛 【晋武帝太始八年京房易传曰贤人逃天雨毛五行志】 
元顺帝元统二年天雨毛至二十五年又是月大都雨毛长尺许或曰龙须命拾而祀之 【元史】 
大雷雨下冰龟数十里随大小皆龟形具手足卦爻 【高宗绍兴八年汴京太康县宋史五行志】 
黄河是月水名爪蔓水 【水衡记】 
抚州王羲之墨池水色变黑如云 【宋咸平元年通考】 
洞庭湖水夜赤光如火亘天 【建炎四年五行志】 
饶州乐平县何冲里田陇数十百顷当霁天无云田水如为物所吸聚为一直西行高平地数尺不假堤防而水自行里南程氏家井水溢亦高数尺夭矫如长虹声如雷穿墙毁楼二水斗于杉墩且前且却约十刻乃解各反故壑 【高宗绍兴十四年与史记鲁谷洛水斗同京房曰天子弱诸侯力政厥异水斗出通考】 
宋元嘉七年武陵洪水善德山崩两石高丈余如人雕刻精奇形备古制式占者云武陵出天子其年八月孝武始诞后封武陵王即帝位 【治闻记】 
晋阳大旱得死魃长二尺面顶各二目 【北齐后主武平五年五月出北史】 
晋怀帝枹罕令严根妓产一龙一女一鹅 【永嘉五年五月京房易传曰人生他物非人所见者皆为天下大兵是时帝承惠皇之后四海沸腾寻而陷于平阳为逆胡所害此其征也出通考】 
曲阿有柳树倒地六载忽复起 【晋成帝咸和六年五行志】 
大木自拔 【嘉定六年严州淳安遂安桐庐三县占曰木自拔国将乱】 
成都太祖庙侧大木仆忽起立生三芽 【景帝四年以上宋史】 
成都民郭远因樵获瑞木一茎有文曰天下太平 【太历十二年】 
左羽林军有鸲鹆乳鹊 【太历十三年以上五行志】 
凤凰集北海安丘淳于 【汉宣帝本始四年安丘淳于二县皆属北海】 
凤凰集胶东 【汉宣帝太始元年以上符瑞志】 
鲸有大者长千里小者数千步一生数万子常以五月六月就岸边生子 【五六月后鲸引其子入海中鼓浪成雷濆沫成雨水族惊畏之皆逃匿莫敢当出古今注】 
丹水出丹鱼是月夏至前夜伺之鱼浮水则赤光上照如火 【山堂肆考】 
长山县获神龟一头腹下有巽兑卦 【齐武帝永明九年南齐书符瑞志】 
白虎见新昌县 【晋成帝咸和八年宋书符瑞志】 
驺虞见壁山有二鹿随之 【王建永平三年五代史】 
牛一头二面二口三目三耳 【世宗景明二年冀州长乐郡鸿范论曰君不明失政之所致出魏书】 
牛生犊两头六足 【晋成帝咸和二年是冬苏峻作乱通考】 
白鼠见于东宫 【晋惠帝元康元年白孔六帖】 
滑州灵河县民黄庆家蚕自成被长二丈五尺阔四尺 【景佑四年】 
北海县蚕自织绢成领带 【元佑七年以上宋史】 
　　诗
江南仲夏天时雨下如川卢橘垂金弹甘焦吐白莲 【樊珣状江南五月】 
汉宫一百四十五多下珠帘锁闭窗何处营巢夏将半茅檐烟里语双双 【杜牧村舍燕】 
挝杖来追柳外凉画桥南畔倚胡床月明舡笛参差起风定池莲自在香 【秦觐纳凉】 
秾李四弦风拂席昭华三弄月侵床家无红袖堪娱夜正要青奴一味凉 【黄庭坚字鲁直题青奴秾李昭华二妓名】 
茅檐长扫静无苔花木成蹊手自栽一水护田将绿遶两山排闼送青来 【王安石题茅檐】 
一为迁客去长沙西望长安不见家黄鹤楼中吹玉笛江城五月落梅花 【李白北榭裨】 
寂寂无聊九夏中倚岩依壁待清风北图奇策无人问不及南阳一卧龙 【刘兼仲夏昼卧】 
和如春色凈如秋五月商山是胜游当昼火云生不得一溪萦作万重愁 【赵嘏商山道中】 
春蒲猎猎弄轻柔欲立蜻蜓不自由五月临平山下路藕花无数满汀洲 【参寥】 
院僻帘深昼景虚轻风时见动竿乌池中绿满鱼留子庭下阴多燕引雏雨后看儿争坠果天晴因客曝残书幽栖未免牵尘界身在相忘在酒壶 【苏子美】 
雕玉押帘上轻谷笼虚门井汲铅花水扇织鸳鸯文回雪舞凉殿甘露洗空绿罗袖从徊翔香汗沾宝粟 【李贺乐辞】 
风帘燕引五六子露井榴开三四花 【黄孝先】 
风含翠筱娟娟静雨裛红蕖冉冉香 【杜甫】 
　　芒种
小满后十五日斗指丙为芒种 【孝经纬】 
五月芒种为节者言时可以种有芒之谷故以芒种为名 【种读去声三礼义宗】 
芒种谓谷芽始出故曰芒种 【出历疏】 
长阳云出危 【易通卦验】 
闽人以芒种后逢壬日为出梅雨 【据碎金集云芒种后逢壬入梅夏至后逢庚出梅又据神枢经云芒种后逢丙入梅小暑后逢未出梅人莫适从此必作书者各自以地方配时候而云然耳观杜少陵诗曰南京西补道四月熟黄梅湛湛长江去冥冥细雨来盖唐人以成都为南京则蜀中梅在四月矣柳子厚诗曰梅实迎时雨苍茫觉晚春此子厚岭外之作则又知南粤之梅在三月矣东坡吴中诗曰三旬久过黄梅雨万里初来舶赶风又埤雅云江湘二浙四五间有梅雨黔败人衣服今人又有诗曰千里殊风百里俗也知天地不相同江南五月黄梅黔人在鱼盐水卤中是知天地时候自有不同如此出合璧事类】 
芒种日螗蜋生 【芒种五月节也后五日鵙始鸣鵙音局百劳也本草作慱劳盖枭类也又后五日反舌无声月令】 
芒种后百舌有声候人在侧 【周书时训】 
芒种后聚畜百药 【草木蕃时出六帖】 
　　　诗
久嗟三峡客再与暮春期百舌欲无语繁花能几时谷虚云气薄波乱日华迟战伐何由定哀伤不在兹 【工部题瀼西新赁草堂反舌无声在芒种后十日今谓之欲无语乃芒种后作也】 
　　夏至
夏至金胎木废水死火旺 【金胎言金孕于火土之中也】 
芒种后十五日斗指午为夏至夏至者言万物于此假大而极至也 【夏假也至极也出韵会】 
夏至有三义一明阳气之至极二明阴气始至三见日行之北至 【三礼义宗】 
夏至一阴生是阴动用而阳复于静也 【复卦疏】 
夏至日昼六十五刻夜三十五刻 【古今历衍】 
夏至则斗南中绳阳气极阴气萌故曰夏至为刑 【刑始杀也出淮南子】 
夏至日中赤气出直离此正气也 【易通卦验】 
</div>
    <div class="pagination">
<a href="日涉编_page25.html">上一页</a><span>...</span><a href="日涉编_page21.html">21</a><a href="日涉编_page22.html">22</a><a href="日涉编_page23.html">23</a><a href="日涉编_page24.html">24</a><a href="日涉编_page25.html">25</a><span class="current-page">26</span><a href="日涉编_page27.html">27</a><a href="日涉编_page28.html">28</a><a href="日涉编_page29.html">29</a><a href="日涉编_page30.html">30</a><a href="日涉编_page31.html">31</a><span>...</span><a href="日涉编_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
