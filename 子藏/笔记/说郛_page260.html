<!DOCTYPE html>
<html>
<head>
    <meta charset="UTF-8">
    <title>说郛 - 第 260 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 260 页/共 601 页</h1>
    <div class="content">　　湘东太守常骞季慎
　　湘东泛爱仁以接物
　　武平太守常寛季恭
　　武平亹亹氷清玉嶷
　　扬烈将军梓潼内史谯登慎明
　　【阙】
　　江阳太守侯馥世明
　　【阙】
　　五公
　　司空何武　　司空赵戒
　　太尉赵谦　　司徒赵温
　　司空张皓










　　文士传【张隠】
　　成公绥
　　成公绥口不能谈而有剧问以笔答之见其湥智
　　张俨
　　张俨朱异张纯三人共诣骠骑将军朱据据闻三人才名告各为赋然后乃坐纯乃赋席曰席为冬设簟为夏施揖让而坐君子攸宜
　　孔融
　　孔融年四嵗与诸兄食梨辄取其小者人问其故答曰我小儿法当取小者由此宗族竒之
　　江统
　　江统召补洗马每有凝滞大事章奏驳议辄为同官所推常为之作草
　　束晳
　　束晳晚应司空除著作佐郎撰晋书草创三帝纪及十志
　　孙盛
　　孙盛为秘书监笃尚好学自少长常手不释卷既居史官乃着三国阳秋
　　张纯
　　吴郡张纯少有令名尝谒镇南将军朱据据令赋三物然后坐纯应声便成文不加防
　　王肃
　　王肃对明帝曰司马迁记事不虚美不隠恶刘向扬雄服其叙事有良史之才谓之实録
　　贾谧
　　贾谧与愍怀太子争道成都王厉声曰皇帝太子国之储君贾长渊何得无礼
　　张衡简
　　张衡拜侍中恒居帷幄从容风议拾遗左右
　　刘桢
　　刘桢字公干少有才辨常预魏文帝座见甄后不伏武帝尝怒配上方武帝辇至上方观作署桢故匡坐正色磨石不仰武帝问曰石何如桢因得喻已自理乃跪曰石出自荆山岩之巅外有五色之章内有含和之性磨之不莹雕之不増美禀气坚贞受兹自然顾其理枉屈纡绕犹不得申武帝顾左右大笑即日还官赦桢复署吏
　　潘尼
　　潘尼与同僚饮主人有瑠璃椀使客赋之尼于座立成
　　武帝
　　初武帝招延后进二十余人置酒赋诗不成罚酒一斗臧盾饮尽顔色不变言笑自若萧介染翰便成文无加防帝两美之曰臧盾之饮萧介之文即席之美
　　张秉
　　张秉自知短命乃作千年歌诗以自伤
　　孔炜
　　孔炜字正忠解音律弹琵琶
　　桓驎
　　桓驎字元凤伯父焉官至太尉精察好学年十三四在焉坐有宿年客焉告之曰吾此弟子颇有异才令已涉猎书殊能作诗赋爲口赋诗与之客乃为诗曰甘罗十二杨乌九龄昔有二子今则桓生参差等踪异世齐名驎即答曰邈矣甘罗超等絶伦卓彼杨乌世称贤人嗟予惷弱殊才弃年仰慙二子俯愧前言
　　顾荣
　　顾荣兼侍中安慰河北以前后功封嘉兴伯求急还既造江渚欣然自得






　　列女传【皇甫谧】
　　齐孤逐女其状甚恶又齐宿留女项有大瘤梁鸿之妻孟光丑黒而肥力能举石臼
　　防稽翟素者翟氏之女也受聘未及配适遭贼欲犯之临以白刅素婢名青青乞代素贼杀素后欲犯青青曰向欲代素恐被耻获害耳今素尚死何以生为贼复杀之
　　鲁漆室女倚柱而啸隣妇谓之曰何啸之悲也子欲嫁乎吾为子求偶女曰吾岂嫁哉吾忧鲁君老而太子少也隣妇曰此乃鲁大夫之忧也且鲁国虽有事妇人何与女曰子知其一不知其二也
　　鲁漆室之女曰昔有客系马园中马逸践葵使予终嵗不饱葵
　　汤妃有莘之女也择德髙如伊尹者为之臣佐汤致王训正后宫嫔御有序咸无嫉妬逆理之人生三子太丁外丙仲壬敎诲有成太丁早卒丙壬嗣登大位
　　有虞二妃帝尧之二女也长曰娥皇次曰女英尧举舜为相摄行王政舜每事常谋于二女舜既受禅为天子娥皇为后女英为妃事瞽瞍犹若初焉天子称二妃聪明贞仁舜陟方死苍梧二妃死于江湘之间故谓之湘君齐人杞梁袭莒战而死其妻就夫之死城下哭之七日而城崩
　　楚江乙母者当恭王之时乙为大夫有入王宫盗者令尹以罪乙请于王而黜之处无几其母亡布八寻言令尹盗之王曰令尹在上而寇盗在下令尹不知有何罪焉母曰昔日妾子为郢大夫人盗王宫中之物妾子坐之而黜令尹独何不以是为过也王曰善令吏偿母之布因赐金十镒母让金而曰妾岂贪货而干王哉怒令尹之治也遂不肯受王曰母智若此其子必不愚乃复召江乙而用之
　　鲁黔娄先生死曽子与门人往吊焉曰何以为谥其妻曰以康为谥昔先王尝赐之粟三十钟先生辞而不受是其余富也君尝欲授之以国相先生辞而弗为是其余贵也彼先生者【阙】　　之淡味安【阙】　之【阙】位不戚戚于贫贱不急急于富贵求仁而得仁求义而得义其諡为康不亦宜乎
　　广汉汝归者汝敦之妻也居世殷富兄弟早孤而嫂贪悋敦以所受田宅奴婢三百余万悉让与兄裁留园地数十畆起舍耕作土中得金一器敦以示妻妻曰本言让先祖所有也此金非其有耶敦曰固吾意也乃俱担金与兄嫂嫂初谓叔穷乏来欲借贷有不悦之色见金而喜兄乃恻然感悟弃妻还金
　　邹氏孟轲之母见孟子少而学归母方织问之曰子之废学若吾断织孟子惧因更勤不息遂成大儒



　　说郛卷五十八上
<子部,杂家类,杂纂之属,说郛>
　　钦定四库全书
　　说郛卷五十八下　　　　元　陶宗仪　撰梓潼士女志【常璩】
　　文齐字子竒梓潼人也孝平帝末以城门校尉为犍为属国迁益州太守造开稻田民咸頼之公孙述时拒郡不服述拘其妻子许之公侯招之不应乃遣使由交趾贡献河北述平世祖嘉之征拜镇逺将军封成义侯南中咸为立祠子忳有令德为北海太守
　　李业字巨游梓潼人也少执志清白太守刘咸慕其名召为功曹不诣咸怒欲杀之业径入狱咸释之公孙述累聘不应述怒遣鸿胪尹融持毒药酒逼之业笑曰名不可毁身可杀不可辱也遂饮药死述耻杀名士赙赠百匹子翚逃辞不受建武中蜀平光武下诏表其闾景毅字文坚梓潼人也太守丁羽察举孝亷司徒举治剧为沇阳侯相髙陵令立文学以礼让化民迁太守上计吏守阙请之三年不絶以子顾师事少府李膺膺诛自免久之拜成都令迁益州太守上计吏民涕泣送之至沮者七百人白水县者三百人值益州乱后米斗千钱毅至恩化畅洽比去米斗八钱鸠鸟巢其防孕育而去三府表荐征拜议郎自免归牧州刘焉表拜都尉为人亷正疾淫祠敇子孙惟修善为祷仁义为福年八十一而卒
　　杨克字盛国梓潼人也少好学求师遂业受古学于扶风马季长吕叔公南阳朱明叔颍川白仲职精究七经其朋友则颍川荀慈明李元礼京兆罗叔景汉阳孙子夏山阳王叔茂皆海内名士还以敎授州里常言图纬空说去事希畧疑非圣不以为敎察孝亷为郎卒景鸾字汉伯梓潼人也少与广汉郝伯宗蜀郡任叔本颍川李仲渤海孟元叔游学七州遂明经术还乃撰礼畧河洛交集风角杂书月令章句凡五十余万言太守某贶命为功曹察孝防举有道博士征不诣然上陈时政言经得失又戒子孙人纪之礼及遗令期死不设衣襟务在节俭甚有法度卒终布衣
　　张寿字伯禧涪人也少给事县丞杨放家放为梁贼所得寿求之积六年始知其生存乃卖家盐井得三十万市马五匹往蜀放道为羌所刼掠尽凡往三年计道逺不可得数乃单身诣【阙】涕泣自说【阙】衣其屡求遣放随还郡召为中诏书除巫尉以身佩印尽来所有财物与三弟复为郡掾章平赋役嵗出三百五十万迁功曹吏徙五官掾卒
　　李余涪人父早世兄夷杀人亡命母慎当死余年十三问人曰兄弟相代能免母否人曰趣得一人耳余乃诣吏乞代母死吏以余年小不许余因自死吏以白令令哀伤言郡郡上尚书天子与以财币图画府廷
　　寇祺字宰朝梓潼人也与邑子矦蔓俱学凉州蔓后为渤海王象所杀祺仗剑至象家值象病象谢曰君子不掩人无备安有为友报讐杀病人也祺乃还久之复往杀象由是察孝防为灞陵令济隂相
　　王晏字叔博涪人也与广汉张昌叔受业太学昌为河南吕条所杀晏叔杀条事在叔解
　　李助字翁君涪人也通名方校医术作经方颂说名齐郭王【以上多阙文】
　　李仁字德贤涪人也益部多贵今文而不崇章句仁知其不博乃游学荆州从司马德操宋仲子受古学以修文自终
　　杜微字国辅涪人也任安弟子先主定蜀常称聋阖门不出建兴二年丞相亮领州牧选为主簿舆而致之亮引见与书诱劝欲使以德辅时微固辞疾笃亮表拜谏议大夫从其所志
　　尹黙字思潜涪人也少与李仁俱受学司马徽宋忠等博通五经专精左氏春秋自刘歆条例郑众贾逵父子陈元方服防注说畧皆诵述希复案本以左传授后主后主立拜諌议大夫丞相军祭酒子宗亦为博士耳李譔字钦仲仁子也少受父业又讲问尹黙自五经四部百家诸子伎艺筭计卜数医术弓弩机械之功皆致思焉为太子中庶子右中郎将着古文周易尚书毛诗三礼左氏注解太指依则贾马异于郑与王肃初不相见而意归多同
　　李福字孙德涪人也先主初为成都令建兴九年迁巴西太守后为江州都督阳武将军入为尚书仆射封平阳亭矦延熙初以前监军司马福同郡梓潼文恭仲寳亦以才干为牧亮侍中从事丞相叅军
　　季姜梓潼文氏女将作大匠广汉王敬伯夫人也少读诗礼敬伯前夫人有子博女纪流三人季姜生康稚芝女始示凡前后八子抚育恩爱亲继若一堂祖母性严子孙虽见官二千石犹杖之妇跪受罚于堂厯五郡祖母随之官后以年老不愿逺乡里姜亦常侍养左右纪流出适分已侍婢给之博好写书姜手为作袠于是内门相化动行推让博妻犍为杨进及博子遵妇蜀郡张叔纪服姑之教皆有贤训号之三母堂亡义敇康稚芝妇事杨进如舅姑中外则之皆成令德季姜年八十一卒四男弃官行服四女亦从官舍交赴内外冠冕百有余人当时荣之王氏遂世兴
　　杜慈涪杜季女巴郡虞显妻也十八适显显亡无子季欲改嫁与同县杨上慈曰受命虞氏虞氏早亡妾之不幸当生事贤姑死就养成室存亡等但欲在终供养亡不有恨愿不易图季知不可告而夺也乃宻谋与强逼迫之慈缢死
　　敬扬涪郭孟妻杨文之女也始生失母八嵗父为梁盛所杀无宗亲依外祖郑行年十七适孟孟与盛有旧盛数往来孟家敬扬涕泣谓孟曰盛凶恶薄命为女非男比但恶讐未报未尝一日忘也虽妇人拘制然父子恩深恐卒狂惑益君祸患君宜踈之孟以告盛盛不纳安汉元年盛至孟家敬以大杖打杀盛将自杀孟止之与俱逃涪令双胜出追闻其故而止安尉二门防赦得免中平四年涪令向遵为立图表之
　　汉中士女志【常璩】
　　郑子真褒中人也静守道履至德之行乃其人也敎曰忠孝爱敬天下之至行也神中五征帝王之要道也成帝元舅大将军王凤备礼聘之不应家谷口世号谷口子真亡汉中与立祠
　　卫衡字伯梁南郑人也少师事隠士同郡樊季齐以髙行闻郡九察孝亷公府州十辟公车三征不应董扶任安从洛还过见之曰京师天下之市朝也足下犹之人耳何其在逺以虚名屡动征书若至中国则价尽矣衡笑曰时有险易道有污隆若樊季齐杨仲桓虽应征聘何益于时乎茍无所则尼轲恓恓是以君平子真不屈其志其予之徒也哉吾何虚假之有安扶服之敬其言也
　　邓先成固人也景帝时御史大夫晁错患诸矦强大建议减削防吴楚七国谋反假言诛错故吴相袁盎譛帝杀之拜盎太常使赦七国七国遂叛邓公为谒者人言军事问曰七国闻晁错死罢兵不对曰吴王即山铸钱煮海为盐谋反积数十年错患之故欲削弱为万世策诸侯谋之计画始行身死东市诸侯莫惮内杜忠臣之口外为诸侯报怨臣窃为陛下不取也帝叹息曰吾亦恨之武帝初为九卿
</div>
    <div class="pagination">
<a href="说郛_page259.html">上一页</a><span>...</span><a href="说郛_page255.html">255</a><a href="说郛_page256.html">256</a><a href="说郛_page257.html">257</a><a href="说郛_page258.html">258</a><a href="说郛_page259.html">259</a><span class="current-page">260</span><a href="说郛_page261.html">261</a><a href="说郛_page262.html">262</a><a href="说郛_page263.html">263</a><a href="说郛_page264.html">264</a><a href="说郛_page265.html">265</a><span>...</span><a href="说郛_page261.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
