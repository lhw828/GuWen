<!DOCTYPE html>
<html>
<head>
    <meta charset="UTF-8">
    <title>说郛 - 第 211 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 211 页/共 601 页</h1>
    <div class="content">













　　钱塘遗事【刘一清】
　　髙宗诞之三日徽宗幸慈宁后閤妃嫔捧抱以见上抚视甚喜顾谓后妃曰浙脸也葢慈宁后乃浙人其后驻跸于杭亦岂偶然宋太祖次陈桥驿整军从仁和门入髙宗由海道过杭闻县名仁和甚喜曰此京师门名也驻跸之意始此也
　　五代钱王射潮箭在临安府候潮门左手数步昔江潮每冲激城下钱氏以壮士数百人候潮之至以强弩射之由此潮头退避后遂以铁铸成箭样其大如柝作亭泥路之傍埋箭亭中出土外犹七尺许以示镇压之义然潮汛之来常失故道临安府置一司名脩江司马贾相当国陈蔵一作雪词讥之词曰没把鼻霎时间做出漫天漫地不论髙低并上下平白都敎一例鼓动滕神招邀巽二一任张威势识他不破只今道是祥瑞却鹅鸭池边三更半夜悮了吴元济东郭先生都不管闗上前门稳睡一夜东风三竿暖日万事随流水东皇笑道山河元是我的词名念奴娇
　　度宗崩幼君谅阴进士榜第一名黄龙潭二名路万里三名胡幼黄京师为之语曰龙在潭飞不得万里路行不得幼而黄留不得德祐元年三月太皇太后诏谕吕文焕等息兵通好诏曰贾似道专制朝政十有五年挟智行私矜已自用结怨军民失信邻国战功当赏而不赏边费当支而不支尽心力以守襄城者坐视不救备巳财以增郢兵者反受责言遂使诸将离心三军解体比者请师出督畏死偷生不战而逃莫知所在自古失律之师未有如此之谬者吾已明正其罪但念吾年七十抱病滋久嗣君幼冲防防在疚念北方之兵薄吾近地宗社危急不可以一朝居似道召祸至此老身幼主实受其殃因思尔文焕世受国恩久当事任守城六载备殚勤劳尔奕尔文虎昔受先朝之知尝任师旅之寄一时舍此度非本心三人在北岂能遂忘本朝之旧不念吾国之危兹用手披敷陈吾意尔三人为吾转道此意于师相吾老幼虽不足念生灵何辜受此荼毒不知何道可以息民何辞可以通好于北朝以成南北之交好以纾社稷之近忧愿亟为我图俾王室不坏理宗在天之灵要必降于尔衷故兹诏示想宜孚悉吕文焕囘本国书云报国尽忠自许初心之无愧居城守难岂图末路之多差兹祈转念昔日之功庶可少伸今日之欵明公问信归人欲言伏念少服戎行壮临边徼干戈满眼轻性命于鸿毛弓箭在腰系死生于马足不惮驱驰于西北誓将屏蔽于东南幸以微劳屡收薄效至若襄城之计最为淮甸之危蠢兹无厌之人指将必攻之地迅裂如水火之冲击震荡如风雨之去来坐一日为尤难居九年而可奈万山髙筑葢欲拒吾喉襟樊城尽屠其在剪我羽翼虽刘也先首于犯顺而焦然中苦于党奸孤城其若弹丸谓可靴尖之踢倒长江虽曰天堑或欲投鞭而断流凶焰如斯先声屡至臣能死尔仰天而哭伏地而哀男旣生氓析骸而防易子而食尚冀庙堂之念我急会邻郡之聚兵委病痛于九年之间案肌肉于羣虎之口思念张廵之死守不如李陵之诈降犹期后图可作内应国手局败留着此岂出寻常之机俗眼图耳观形奈不识骊黄之马岂使忠臣偶陷于他国亦从絶意不念于乡闾固知死也何补于生安有食焉不任其事因衔北命乃拥南兵视以犬马报以仇讐非曰子弟攻其父母不得已也尚何言哉臣焕等死罪幸荷今皇上亶其好生开以自新之路明公都督虽是开罪蔼然念旧之情安敢固违永为背叛见今按兵不动卧辙不惊抚此良臣伏覩景命且秦穆公之赦杀马在野人犹知报恩如齐威公之相射钩愿君子终无忌怨【出德祐太皇太后】



　　说郛卷四十七下
<子部,杂家类,杂纂之属,说郛>
　　钦定四库全书
　　説郛卷四十八上　　　　元　陶宗仪　撰朝野佥载【张鷟】
　　贞观年中定州鼓城县人魏全家富母忽然失明问卜者王子贞子贞为卜之曰明年有人从东来青衣者三月一日来疗必愈至时见一人着青防襦遂邀为设饮食其人曰仆不解医但解作犁耳为主人作之持斧绕舍求犁辕见桑曲枝临井上遂斫下其母两眼焕然见物此曲桑葢井之所致也
　　周郎中裴珪妾赵氏有羙色曾就张璟藏卜年命藏曰夫人目长而慢视准相书猪视者淫妇人目有四白五夫守宅夫人终以奸废宜慎之赵笑而去后果与人奸没入掖庭
　　洛州有士人患应病语即喉中应之以问善医张文仲经夜思之乃得一法卽取本草令读之皆应至其所畏者即不言仲乃録取药合和为丸服之应时而愈后魏孝文帝定四姓陇西李氏大姓恐不入星夜乘鸣駞倍程至洛时四姓已定讫故至今人谓之駞李焉郑愔爲吏部侍郎掌选赃汚狼籍引铨有选人系百钱于靴带上愔问其故荅曰当今之选非钱不行愔黙而不言
　　天后中契丹李尽忠万荣之破营州也以地牢囚仆俘数百人闻麻仁节等诸君欲至乃令守囚霫等绐之曰家口饥寒不能存活求待国家兵到吾等即降其四日别与一顿粥引出安慰曰吾此无饮食养汝又不忍杀汝总放归若何众皆拜伏乞命乃绐放去至幽州具説饥冻逼廹兵士闻之争欲先入至黄麞峪贼又令老者投官军送遗老牛瘦马于道侧仁节等三军弃歩卒将马先争入被贼设伏横截军将被索防之生擒节等死者填山谷罕有一遗
　　永徽年以后人唱桑条歌云桑条韦女韦也乐至神龙年中逆韦应之谄佞者郑愔作桑条乐词十余首进之逆韦大喜擢之爲吏部侍郎赏缣百疋
　　周垂拱已来苾拏儿歌词皆是邪曲后张易之小名必拏
　　赵公长孙无忌以乌羊毛为浑脱氊帽天下慕之其帽为赵公浑脱后坐事长流岭南浑脱之言于是效焉魏王为巾子向前踏天下欣欣慕之名为魏王踣后坐死至孝和时陆颂亦为巾子同此样时人又名为陆颂踣未一年而陆颂殒
　　咸亨已后人皆云莫浪语阿婆嗔三叔闻时笑杀人后果则天即位至孝和嗣之阿婆者则天也三叔者孝和为第三也
　　天后时謡言曰张公吃酒李公醉张公者斥易之兄弟也李公者言李氏大盛也
　　孙佺为幽州都督五月北征时军师李处郁谏五月南方火北方水火入水必灭佺不从果没八万人昔窦建德救王世充于牛口谷时谓窦入牛口岂有还期果被秦王所擒其孙佺之北也处郁曰飱若入咽百无一全山东人谓温饭为飱【音孙】幽州以北并爲燕地故云龙朔年已来百姓饮酒作令云子母相去离连台抝倒子母者盏与盘也连台者连盘抝倒盏也及天后永昌中罗织事起有宿卫十余人于清化坊饮为此令此席人进状告之十人皆弃市自后庐陵徙均州则子母相去离也连台抝倒者则天被废诸武迁放之兆
　　开元五年春司天奏象有见其灾甚重宗震惊问曰何祥对曰当有名士三十人同日寃死今新及第进士正应其数其年及第李蒙者贵主家壻上不言其事宻戒主曰每有大游宴汝爱壻可闲留其家主居昭国里时大合乐音曲逺畅曲江涨水联舟数艘进士毕集防闻乃逾垣奔走羣众惬望才登舟移就水中畵舸平沉声妓篙工不知纪极三十进士无一生者
　　广州録事叅军栁庆独居一室器用食物并致卧内奴有私取盐一撮者庆鞭之见血
　　夏侯彪夏月食饮生虫在下未曾沥口尝送客出门奴盗食脔肉彪还客觉之大怒乃捉蝇与食令呕出之郑仁凯为宻州刺史有小奴告以履穿凯曰阿翁为汝经营鞋有顷门夫着鞋者至凯防前树上有防窠防啄木也遣门夫上树取其子门夫脱鞋而缘之凯令奴着鞋而去门夫竟至徒跣凯有德色
　　安南都防邓祐韶州人家巨富奴婢千人恒课口腹自供未曾设客孙子将一鸭私用祐以擅破家资鞭二十杭州刺史裴有敞疾甚令钱塘县主簿夏荣看之荣曰使君百无一虑夫人早须崇福以禳之崔夫人曰禳湏何物荣曰使君娶二姬以压之出三年则危过矣夫人怒曰此獠狂语耳在身无病荣退曰夫人不信荣不敢言使君命合有三妇若不更娶于夫人不祥夫人曰乍可死此事不相当也其年夫人暴亡敞更娶二姬荣亦信矣
　　洛阳县令宋之逊性好唱歌出为连州叅军刺史陈希古者庸人也令之逊教婢歌每日端笏立于庭中呦呦而唱其婢隔窻从而和之闻者无不大笑
　　北齐南阳王入朝上问何以为乐王曰致蝎最乐遂收蝎一宿得五防置大浴斛中一人脱衣而入被蝎螫死宛转号呌苦痛不可言食顷而死帝与王坐看之周岭南首领陈元光设客令一袍袴行酒光怒令曵出遂杀之须臾烂煮以食客后呈其二手客惧攫喉而吐周瀛州刺史独孤庄酷虐有贼问不承庄引前曰若健儿一一具吐放汝遂还巾带贼并吐之诸官以为其必放顷庄曰将我作具来乃一铁钩长丈余甚铦利以绳挂于树间谓贼曰汝不闻健儿钩下死今以胲钩之遣壮士掣其绳则钩出于脑矣谓司法曰此法何似答曰吊民伐罪深得其宜庄大笑后庄左降施州刺史染病唯忆人肉部下有奴婢死者遣人割肋下肉食之歳余卒
　　周推事使索元礼时人号为索使讯囚作铁笼头【呼角反】其头仍加揳焉多至脑裂髓出又为鳯晒翅猕猴钻火等以椽关手足而转之并斫骨至碎又悬囚于梁下以石缒头其酷法如此元礼故胡人薛师之假父后坐赃贿流死岭南
　　周秋官侍郎周兴推劾残忍法外苦楚无所不为时人号牛头阿婆百姓怨谤兴乃牓门判曰被告之人问皆称枉斩决之后咸悉无言
　　周侍御史侯思止醴泉卖饼食人也罗告准例酧五品于上前索御史上曰卿不识字对曰獬豸岂识字但为国触罪人而已遂授之凡推勘杀戮甚众更无余语但为囚徒曰不用你书言笔语但还我白司马若不肯来俊即与你孟青横遭苦楚非命者不可胜数白司马坂者北邙山司马坂也来俊者中丞来俊臣也孟青者将军孟青棒也后坐私蓄锦朝堂决杀之
　　殿中侍御史王旭括宅中别宅女妇风声色目有稍不承者以绳勒其隂令壮士弹竹击之酸痛不可忍倒悬一女妇以石锤其髪遣证与长安尉房恒奸经三日不承女妇曰侍郎如此若毒儿死必诉于防司若配入宫必申于主上终不相放旭慙惧乃舍之
　　监察御史李嵩李全交殿中王旭京师号为三豹嵩为赤黧豹交为白额豹旭为黑豹皆狼戾不轨鸩毒无仪体性狂疎精神惨刻每讯囚必铺棘卧体削竹籖指方梁压髁碎瓦搘膝造仙人献果玉女登梯犊子悬驹驴儿防橛鳯凰晒翅猕猴钻火上麦索下阑单人不聊生囚皆乞死肆情鍜链证是为非任意指麾传空为实周公孔子请伏杀人伯夷叔齐求其刼罪讯劾干壍水必有期推鞠湿泥尘非不久来俊臣乞为弟子索元礼求作门生被追者皆相谓曰牵牛付虎未有出期缚防与猫终无脱日妻子永别友朋长辞京中人相要作咒曰若违心负教横遭三豹其毒害也如此
　　眞腊国在驩州南五百里其俗有客设防榔龙脑香合屑等以为赏宴其酒比之淫秽私房与妻共饮对尊者避之又行房不欲令人见此俗与中国同国人不着衣服见衣服者共笑之俗无塩铁以竹弩射虫鸟
　　五溪蛮父母死于村外閤其尸三年而葬打鼓路歌亲属饮宴舞戏一月余日尽产为棺余临江髙山半肋凿龛以葬之自山上悬索下柩弥髙者以为至孝即终身不复祠祭初遭防三年不食塩
　　岭南獠民好为蜜蝍即防胎未瞬通身赤蠕者饲之以蜜钉之筵上嗫嗫而行以筯挟取啖之唧唧作声故曰蜜蝍
　　天后中成王千里将一虎子来宫中养损一宫人遂令生饿数日而死天后令葬之其上起塔设千人供勒碑号为虎塔至今犹在
　　袁守一性行浅促时人号为料鬭鳬翁鸡任万年尉雍州长史窦怀贞每欲鞭之乃于中书令宗楚客门饷生菜除监察怀贞未知也贞髙揖曰驾欲出公作如此检挍守一即弹之月余贞除左台御史大夫守一请假不敢出乞解贞呼而慰之守一兢惕不已楚客知之为除右台侍御史于朝堂抗衡于贞曰与公罗师罗师者市郭儿语无交涉也无何楚客以反诛守一以其党配流端州
　　尚书右丞陆余庆转洛州长史其子嘲之曰陆余庆笔头无力觜头硬一朝受词诏十日判不竟送案褥下余庆得而读之曰必是那狗遂鞭之
　　周定州刺史孙彦髙被突厥围城数十重不敢诣防文符须徴发者于小窻接入鎻州宅门及贼登垒乃入匮中藏令奴曰牢掌钥匙贼来索愼勿与昔有愚人入京选皮袋被贼盗去其人曰贼偷我袋将终不得我物用或问其故答曰钥匙尚在我衣带上彼将何物开之此孙彦髙之流也
　　岐王府叅军石惠恭与监察御史李全交诗曰御史非长任叅军不久居待君迁转后此軄还到余因竞放牒往来全交为之判十余纸以报乃假手于拾遗张九龄王怡为中丞宪台之秽姜晦为掌选侍郎吏部之秽崔泰之为黄门侍郎门下之秽号为京师三秽
　　阳滔为中书舎人时促命制敕令史持库钥他适无旧本捡寻乃斵窻取得之时人号为斵窻舎人
　　杭州叅军独孤守忠领租船赴都夜半急追集船人更无他语乃曰逆风必不得张帆众大哂焉
　　王熊为泽州都督府法曹断掠粮贼惟各决杖一百通判熊曰总掠防人法曹曰掠七人熊曰掠七人合决七百法曹曲断府司科罪时人哂之前尹正义为都督公平后熊来替百姓歌曰前得尹佛子后得王癞獭判事驴咬唤人牛嚼沫见钱满面喜无镪从头喝尝逢饿夜又百姓不可活
　　滑州灵昌尉梁士防官科鸟翎里正不送举牒判曰官唤鸟翎何物里正不送鸟翎佐使曰公大好判鸟翎太多防索笔曰官唤鸟翎何物里正不送鸟翎有识之士闻而笑之
　　沧州弓髙邓廉妻李氏女嫁未周年而廉卒李年十八守志设灵几每日三上食临哭布衣蔬食六七年忽夜梦一男子容止甚都欲求李氏为偶李氏睡中不许之自后每夜梦见李氏竟不受以为精魅书符咒禁终莫能絶李氏叹曰吾誓不移节而为此所挠葢吾容貎未衰故也乃防刀截髪麻衣不濯蓬髩不理垢面灰身其鬼又谢李氏曰夫人竹柏之操不可夺也自是不复梦见郡守旌其门闾至今尚有节妇里
　　隋开皇中京兆韦衮有奴曰桃符每征讨将行有胆力衮至左卫中郎以桃符久从驱使乃放从良桃符家有黄防宰而献之因问衮乞姓衮曰止从我姓为韦氏符叩头曰不敢与郎君同姓衮曰汝但从之此有深意故至今为黄犊子韦即韦庻人其后也不许异姓者葢虑年代深逺子孙或与韦氏通婚此其意也
　　薛季昶为荆州长史梦猫儿伏卧于堂限上头向外以问占者张猷猷曰猫儿者爪牙伏门限者阃外之亊君必知军马之要未旬日除桂州都督岭南招讨使洛州杜有牛一头甚怜之夜梦见其牛有两尾以问占者李仙药曰牛字有两尾失字也经数日果失之明崇俨有术法大帝试之为地窖遣妓奏乐引俨至谓曰此地常闻弦管是何祥也卿能止之乎俨曰诺遂书二桃符于其上钉之其声寂然上笑唤妓人问云见二龙头张口向上遂怖惧不敢奏乐也上大悦
　　孝和帝令内道塲僧与道士各述所能久而不决都观叶法善取胡桃二升并殻食之并尽僧仍不伏法善烧一铁鉢赫赤两手欲合老僧头上僧唱贼袈裟掩头而走孝和抚掌大笑
　　欧阳通询之子善书瘦怯于父常自矜能书必以象牙犀角为笔管狸毛为心覆以秋兎毫松烟为墨末以麝香纸必须坚薄白滑者乃书之葢自重其书薛纯陀亦效欧阳草伤于肥钝亦通之亚也
　　宗楚客造一宅新成皆是文栢为梁沉香和红粉以泥壁开门则香气蓬勃磨文石为阶砌及地着告莫鞾者行则仰仆楚客被建昌王推得賍万余贯兄弟配流太平公主就其宅看叹曰看他行坐处我等虚生浪死一年追入为鳯阁侍郎景龙中为中书令韦氏之败斩之洛州昭成佛寺有安乐公主造百宝香炉髙三尺开四门綘桥勾栏花草飞禽走兽诸天妓乐麒麟鸾鳯白鹤飞仙丝来线去鬼出神入隐居钑镂窈窕便娟眞珠玛瑙瑠璃琥珀玻瓈珊瑚璖琬一切宝贝用钱三万府库之物尽于是矣
　　襄州胡延庆得一以丹漆书其腹曰天子万万年以进之鳯阁侍郎李昭德以刀刮之并尽奏请付法则天曰此非恶心也舍而勿问
　　则天好祯祥拾遗朱前疑说梦云则天髪白更黑齿落更生即授都官郎中司刑事囚三百余人秋分后无计可作乃于圜狱外罗墙角边作圣人迹长五尺至夜半三百人一时大呌内使推问云昨夜有圣人见身长三丈面作金色云汝等并寃枉不须怕惧天子万年即有恩赦放汝把火照之见有巨迹即大赦天下改为大足元年
　　沧州南皮县丞郭务静初上典王庆通判禀静曰尔何姓庆曰姓王须臾庆又来又问何姓庆又曰姓王静怪愕良久仰看庆曰南皮佐史总姓王
　　王婴蒋王晖皆不能廉愼大帝赐诸王名五王不及二王敕曰滕叔蒋兄自解经纪不劳赐物与之以为钱贯二王大慙朝官莫不自励皆以取受为赃汚有终身为累莫敢犯者
　　益州新昌县令夏侯彪之初下车问里正曰鸡卵一钱防颗曰三颗彪之乃遣取十千钱买三万颗谓里正曰未须要且寄母鸡抱之遂成三万头鸡经数月长成令县吏与我卖一鸡三十钱半年之间成三十万又问竹笋一钱防茎曰五茎又取十千钱付之买得五万茎谓里正曰吾未须要笋且向林中养之至秋竹成一茎十钱成五十万其贪鄙不道皆类此
　　洛州司佥严升期摄侍御史于江南巡察性嗜牛肉所至州县烹宰极多事无大小入金则弭凡到处金银为之踊贵故江南人谓为金牛御史
　　张昌仪为洛阳令借易之权势属官无不允者风声鼓动有一人姓薛赍金五十两遮而奉之仪领金受其状至朝堂付天官侍郎张锡数日失状以问仪仪曰我亦不记得有姓薛者即与锡检防内姓薛者六十余人并令与官其蠧政也如此
　　隋牛为吏部侍郎有选人马敞者形貎最陋轻之侧卧食果子嘲敞曰尝闻扶风马谓言天上下今见扶风马得驴亦不假敞应声曰尝闻陇西牛千石不用軥今见陇西牛卧地打草头惊起遂与官
　　唐髙士廉选其人齿髙有选人自云解嘲谑士廉时着木履令嘲之应声云刺鼻何曾踏面不知瞠髙生两个齿自谓得胜人士亷笑而引之
　　周张元一腹麤而脚短项缩而眼跌吉项目为逆流虾蟆
　　唐姜晦为吏部侍郎眼不识字手不解书滥掌铨衡曽无分别选人歌曰今年选数恰相当都由座主无文章案后一腔冻猪肉所以名为姜侍郎
　　唐王及善才行庸猥风神钝浊为内史时人号为鸠集池俄迁文昌右相无他政但不许令史双驴入台终日廹逐无时蹔舎时人号为驱驴宰相
　　周张衡令史出身位至四品加一阶合入三品已团甲因退朝路防见蒸饼新熟遂市其一马上食之被御史弹奏则天乃降勅流外出身不许入三品遂落甲苏颋年五嵗裴谈过其父颋方在乃试诵庾信枯树赋将及终篇避谈字因易其韵曰昔年移树依依汉隂今看揺落凄凄江浔树犹如此人何以任谈骇叹久之知其他日必主文章也
　　通川界内多獭各有主养之并在河侧岸间獭若入穴揷雉尾于獭穴前獭即不敢出去却尾即出取得鱼必湏上岸人便夺之取得多然后放令自吃吃饱即鸣杖以驱之还插雉尾更不敢出
　　垂拱年则天监国罗织事起湖州佐史江琛取刺史裴光判书割字合成文理诈为徐敬业反书以告差使推光欵书是光书欵语非光语前后三使推不能决勅令差能推事人勘当取实佥曰张楚金可乃使之楚金忧闷仰卧西窻日髙向看之字似补作平看则不觉向日则见之令唤州官集索一瓮水令琛投书于水中字一一解散琛叩头伏罪勅令决一百然后斩之赏楚金绢百疋
　　元嘉少聪俊左手画员右手画方口诵经史目数羣羊兼成四十字诗一时而就足书五言一絶六事齐举代号神仙童子
　　刑部尚书李日知自为畿赤不曽打杖行罚其事亦济及刑部尚书有令史受敕三日忘不行者尚书索杖剥衣唤令史总集欲决之责曰我欲笞汝一顿恐天下人称你云撩得李日知嗔吃李日知杖你亦不是人妻子亦不礼汝遂放之自是令史无敢犯者设有稽失众共讁之
　　王沂者平生不解弦管忽旦睡至夜乃寤索琵琶弦之成数曲一名雀啅蛇一名胡王调一名胡苑人不识闻听之者莫不流泪其妹请学之乃教数声湏臾总忘不复成曲
　　道士史崇怀州河内县缝靴人也后度为道士侨假人也附太平为太清观主金仙玉真出俗立为尊师每入内奏请赏赐甚厚无物不赐授鸿胪卿衣紫罗褐帔握象笏佩鱼符出入禁闱公私避路神武斩之京中士女相贺
　　岭南风俗家有人病先杀鸡鹅等以祀之将为修福若不差即次杀猪狗以祈之不差即次杀太牢以祷之更不差即是命不复更祈死则打鼓鸣钟于堂比至讫初死且走大呌而哭
　　景龙中瀛州进一妇人身上隐起浮图塔庙诸佛形像按察使进之授五品其女妇留内道塲逆韦死后不知去处
　　景云中西京霖雨六十余日有一胡僧名宝严自云有术法能止雨设坛塲诵经咒其时禁屠宰宝严用羊二十口马两匹以祭祈请经五十余日其雨更盛于是斩逐胡僧其雨遂止
　　则天时调猫儿与鹦鹉同器食命御史彭先觉监遍示百官及天下考使传看未遍猫儿饥遂齩杀鹦鹉以餐之则天甚愧
　　逆韦之妹冯太和之妻号七姨信邪有豹头枕以辟邪白泽枕以去魅作伏熊枕以为宜男太和死嗣虢王娶之韦之败也虢王斫七姨头送朝堂则知辟邪之枕无效矣
　　沧州东光县宝观寺常有苍鹘集重阁每有鸽数千鹘冬中毎夕取一鸽以暖足至晓放之而不杀自余鹰鹘不敢侮之
　　太宗养一白鹘号曰将军取鸟常驱至于殿前然后击杀故名落鴈殿上恒令送书从京至东都与魏王仍取报日往反数廻亦陆机黄耳之徒欤
　　吏部侍郎郑愔初托附来俊臣俊臣诛即托张易之易之被戮托韦庻人后附谯王竟被斩
　　天后内史宗楚客性謟佞时薛师有嫪毐之宠遂为作传二卷论薛师之胜从天而降不知何代人也释迦重出观音再生期年之间位至内史
　　敬宗时髙崔巍喜防痴大帝令给使撩头向水下良久出而笑之帝问曰见屈原云我逢楚怀王无道乃沉汨罗水汝逢圣明主何为来帝大笑赐物百段
　　秋官侍郎狄仁杰嘲秋官侍郎卢献曰足下配马乃作驴献曰中劈明公乃成二犬杰曰狄字犬傍火也献曰犬边有火乃是煮熟狗
　　安南武平县封溪中有猩猩焉如美人解人语知往亊以嗜酒故以屐得之槛百数同牢欲食之众自推肥者相送流涕而别时饷封溪令以帊葢之令问何物猩猩乃笼中语曰唯有仆并酒一壶耳令笑而爱之养畜能传送言语人不如也
　　彭博通者河间人也身长八尺曾于讲堂堦上临堦而立取鞋一辆以臂夹令有力者后防之鞋底中断博通脚终不移牛驾车正走博通倒曵车尾却行数十步横防车辙深二尺余皆纵横破裂曾游埠江有急风张帆博通捉尾防挽之不进
　　贞观中恒州有彭闼髙瓒二人鬬豪时于大酺塲上两朋竞胜闼活捉一豚从头齩至项放之地上仍走瓒取猫儿从尾食之肠肚俱尽仍鸣唤不止闼于是乎帖然心伏
　　巧人张崇者能作灰画腰带铰具每一胯大如钱灰画烧之见火即隐起作龙鱼鸟兽之形莫不悉备
　　则天如意中海州进一匠造十二辰车廻辕正南则午门开马头人出四方廻转不爽毫厘又作木火通铁盏盛火展转不翻
　　洛州殷文亮曾为县令性巧好酒刻木为人衣以缯防酌酒行觞皆有次第又作妓女唱歌吹笙皆能应节饮不尽即木小儿不肯把饮未竟则木妓女歌管连理催此亦莫测其神妙也
</div>
    <div class="pagination">
<a href="说郛_page210.html">上一页</a><span>...</span><a href="说郛_page206.html">206</a><a href="说郛_page207.html">207</a><a href="说郛_page208.html">208</a><a href="说郛_page209.html">209</a><a href="说郛_page210.html">210</a><span class="current-page">211</span><a href="说郛_page212.html">212</a><a href="说郛_page213.html">213</a><a href="说郛_page214.html">214</a><a href="说郛_page215.html">215</a><a href="说郛_page216.html">216</a><span>...</span><a href="说郛_page212.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
