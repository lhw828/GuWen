<!DOCTYPE html>
<html>
<head>
    <meta charset="UTF-8">
    <title>太平广记 - 第 199 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 199 页/共 228 页</h1>
    <div class="content">　　柴再用
　　龙武统军柴再用常在防事凭几独坐忽有一鼠走至庭下向再用拱手而立如欲拜揖之状再用怒呼左右左右皆不至即起逐之鼠乃去而防屋梁折所坐床几尽压麋碎再用后为庐鄂宣三镇节度使卒【出稽神録】
　　苏长史
　　苏长史将卜居京口此宅素凶妻子谏止之苏曰尔恶此宅吾必独住始宿之夕有三十余人皆长尺余衣道士冠褐来诣苏曰此吾等所居君必速去不然及祸苏怒持杖逐之皆走入宅后竹林中而没即掘之获白鼠三十余头宅不复凶【出稽神録】
　　卢枢
　　侍御史卢枢言其亲为建州刺史暑夜独出寝室望月于庭始出户闻堂西堦下若有人语笑声蹑足窥之见七八白衣人长不盈尺男女杂坐饮酒几席食器皆具而防献酬久之其席一人曰今夕甚乐然白老将至奈何因叹咤须臾坐中皆哭入隂沟中遂不见后罢郡新政家有猫名白老既至白老入堂西堦地中获白防七八皆杀之【出稽神録】
　　朱仁
　　朱仁者世居嵩山下耕耘为业后仁忽失一幼子年方五岁求寻十余年终不知存亡后一日有僧经游造其门防一弟子其形容似仁所失之幼子也仁遂延僧于内设供养良久问僧曰师此弟子观其仪貎稍似余家十年前所失一幼子也僧惊起问仁曰僧住嵩山薜萝内三十年矣十年前偶此弟子悲号来投我我问其故此弟子方孩幼迷其踪由不甚明僧因养育之及与落髪今聪悟无敌僧常疑是一圣人也君子乎试自熟騐察之仁乃与家属共询问察视其母言我子背上有一黡记逡巡验得实是亲子父母家属一齐号哭其僧便留与父母而去父母安存养育倍于常子此子每至夜即失所在晓却至家如此二三年父母以为作盗伺而窥之见子每至夜化为一大鼠走出及晓却来父母问之此子不语多时对曰我非君子也我是嵩山下防王下小鼠既见我形我不复至矣其父母疑惑间其夜化鼠走去【出潇湘録】
　　李昭嘏
　　李昭嘏举进士不第登科年已有主司并无荐托之地主司昼寝忽寤见一巻轴在枕前看其题乃昭嘏之巻令送于架上复寝暗视有一大防取其巻衔其轴复送枕前如此再三昭嘏来春及第主司问其故乃三世不养猫皆云鼠报【出闻竒録】
　　鼠狼
　　张文蔚
　　相国张文蔚庄在东都柏坡庄内有鼠狼穴养四子为蛇所吞鼠狼雌雄情切乃于穴外坋土恰容蛇头伺蛇出穴果入所坋处出头度其回转不及当腰齧断而劈蛇腹衔出四子尚有气置之穴外衔豆叶嚼而傅之皆活何防物而有情有智之如是乎最灵者人胡不思之【出北梦言】









　　太平广记巻四百四十
<子部,小说家类,异闻之属,太平广记>
　　钦定四库全书
　　太平广记巻四百四十一　宋　李昉等　编畜兽八
　　狮子
　　魏武帝　　　后魏庄帝　杂说
　　犀
　　通天犀　　　杂説
　　象
　　白象　　　　阆州莫徭　　华容庄象安南猎者　　淮南猎者　　蒋武
　　杂说
　　杂兽
　　萧至忠
　　狮子
　　魏武帝
　　魏武帝伐冒顿经白狼山逢狮子使人格之杀伤甚众王乃自率常从健儿数百人击之狮子哮吼奋迅左右咸惊汗忽见一物从林中出如狸超上王车轭上狮子将至此兽便跳于狮子头上狮子即伏不敢起于是遂杀之得狮子一子此兽还未至洛阳三十里路中鸡狗皆伏无鸣吠者【出愽物志】
　　后魏庄帝
　　后魏波斯国献狮子永安末始达京师庄帝谓侍中李彧曰朕闻虎见狮子必伏可觅试之于是诏近山郡县捕虎以进巩县山阳并送二虎一豹见狮子悉皆瞑目不敢仰视园中素有一盲熊性甚驯善帝令取试之虞人牵盲熊至闻狮子气惊怖跳踉曵鎻而走帝大笑【出伽蓝记】
　　杂说
　　释氏书言狮子筋为鼔之众皆絶西域有黑狮子棒狮子集贤校理张希复言旧有狮子尾拂夏月蝇蚋不敢集其上旧説苏合香狮子粪也【出酉阳杂俎】
　　犀
　　通天犀
　　通天犀角有一白理如綖者以盛米置羣鸡中鸡欲往啄米至輙惊却故南人名为骇鸡也得真角一尺刻以为鱼而衔以入水水常为开方三尺可得息气水中以其角为叉者将煮毒药为汤以此叉搅之皆生白末无复毒矣【出抱朴子】
　　杂説
　　犀之通天者必恶影常饮浊水当其溺时人赶不复移足角之理形似百物或理不通者是其病然其理有倒揷正揷腰鼓倒揷者一半已下通正揷者一半已上通腰鼔者中断不通故波斯谓牙为白暗犀为黑暗段成式门下医人吴士臯常职于南海郡见舶主说本国取犀先于山路多植木如狙杙云犀前脚直常倚木而息木烂折则不能起犀角一名奴角有处必有犀也犀三毛一孔刘孝标言犀堕角埋之人以假角易之【出酉阳杂俎】
　　象
　　白象
　　后魏洛水桥南道东有白象坊白象者永平二年干陁罗国所献背设五采屏风七寳坐床容数十人眞是异物常养于乘黄象常曾坏屋毁墙走出于外逢即防遇墙亦倒百姓惊怖奔走交驰太后遂徙象于此坊【出伽蓝记】
　　阆州莫徭
　　阆州莫徭以樵采为事常于江边刈芦有大象奄至卷之上背行百余里深入泽中泽中有老象卧而喘息痛声甚苦至其所下于地老象举足足中有竹丁莫徭晓其意以腰绳系竹丁为拔出浓血五六升许小象复鼻卷青艾欲令塞疮莫徭摘艾熟按以次塞之尽艾方满久之病象能起东西行立已而复卧回顾小象以鼻指山呦呦有声小象乃去须臾得一牙至病象见牙大吼意若嫌之小象持牙去顷之又将大牙莫徭呼象为将军言未食患饥象徃折山栗数枝食之乃饱然后送人及牙还行五十里忽尔却转人初不了其意乃还取其遗刀人得刀毕送至本处以头抵人左右揺耳久之乃去其牙酷大载至洪州有商胡求买累自加直至四十万寻至他人肆胡遽以苇席覆牙他胡问是何寳而輙见避主人除席云止一大牙耳他胡见牙色动私白主人许酬百万又以一万为主人绍介佯各罢去顷间荷钱而至本胡复争之云本买牙者我也长者参市违公法主人若求千百之贯我岂无耶往复交争遂相殴击所由白县县以白府府诘其由胡初不肯以牙为寳府君曰此牙防献天子汝辈不言亦终无益固靳胡方白云牙中有二龙相躩而立可絶为简本国重此者以为货当值数十万万得之为大商贾矣洪州乃以牙及牙主二胡并进之天后命剖牙果得龙简谓牙主曰汝貎贫贱不可多受钱物赐敕阆州每年给五十千尽而复取以终其身【出广异记】
　　华容庄象
　　上元中华容县有象入庄家中庭卧其足下有槎人为出之象乃伏令人骑入深山以鼻掊土得象牙数十以报之【出朝野佥载】
　　安南猎者
　　安南人以射猎为业每药附箭镞射鸟兽中者必毙开元中其人曾入深山假寐下忽有物触之惊起见是白象大倍他象南人呼之为将军祝之而拜象以鼻卷人上背复取其弓矢药筒等以授之因尔遂骋行百余里入邃谷至平石逈望十里许两崖悉是大围如巨屋森然隐天象至平石战惧且行且望经六七里往倚大以鼻仰拂人人悟其意乃擕弓箭縁上象于下望之可上二十余丈欲止象鼻直指意如令复上人知其意迳上六十丈象视毕走去其人夜宿上至明见平石上有二目光久之见巨兽髙十余丈毛色正黑须臾清朗昨所见大象领凡象百余头循山而来伏于其前巨兽躩食二象食毕各引去人乃思象意欲令其射因傅药矢端极力射之累中二矢兽视矢吼奋声震林木人亦大呼引兽兽来寻人人附防其开口又当口中射之兽吼而自掷久之方死俄见大象从平石入一歩一望至兽所审其已死以头触之仰天大吼顷间羣象五六百辈云萃吼呌声彻数十里大象来至所屈膝再拜以鼻招人人乃下上其背象载人前行羣象从之寻至一所植木如陇大象以鼻揭楂羣象皆揭日旰而尽中有象牙数万枚象载人行数十歩内必披一枝盖示其路讫寻至昨寐之处下人于地再拜而去其人归白都防都防发使随之得牙数万岭表牙为之贱使人至平石所巨兽但余骨存都防取一节骨十人舁致之骨有孔通人来去【出广异记】
　　淮南猎者
　　张景伯之为和州淮南多象州有猎者常逐兽山中忽有羣象来围猎者令不得去有大象至猎夫前鼻绞猎夫置之于背猎夫刀仗坠者象皆为取送还之于是防猎夫径入深山羣象送于山口而返入山五十里经大盘石石际无他物尽象之皮革余血肉存焉猎夫念曰得无于此防我乎象负之且过去石五十步有大松象以背依猎夫因得登木焉弓坠于地象又鼻取仰送之猎夫深怪其故象既送猎夫讫因驰去俄而有一青兽自松南细草中出毳毛髬髵爪牙可畏其大如屋电目雷音来止磐石若有所待有顷一次象自北而来遥见猛兽俯伏膝行既至磐石惧战栗兽见之喜以手取之投于空中投已接取犹未食噉猎夫望之叹曰畜兽之愚犹请救于人向来将余于山欲予毙此兽也予善其意曷可不救于是引满纵毒箭射之洞其左腋兽既中箭来趋猎夫又迎射贯心兽踣焉宛转而死小象乃驰还俄而诸象二百余头来至下皆长跪展转猎夫下前所负象又以背承之之出山诸象围绕喧号将猎夫至一处诸象以鼻破阜而出所藏之牙焉凡三百余茎以示猎夫又之至所遇处象又皆跪谢恩而去猎夫乃取其牙货得钱数万【出纪闻】
　　蒋武
　　寳歴中有蒋武者循州河源人也魁梧伟壮胆气豪勇独处山岩惟求猎射而已善于蹶张每赍弓挟矢遇熊罴虎豹靡不应而毙剖视其镞皆一一贯心焉忽有物叩门甚急速武隔扉而窥之见一猩猩跨白象武知猩猩能言而诘曰与象叩吾门何也猩猩曰象有难知我能言故吾而相投耳武曰汝有何苦请话其由猩猩曰此山南二百余里有嵌空之大岩穴中有巴蛇长数百尺电光而闪其目劎刃而利其牙象之经过咸被吞噬遭者数百无计避匿今知山客善射愿持毒矢而射之除得此患众各思报恩矣其象乃跪地洒涕如雨猩猩曰山客若许行便请挟矢而登武感其言以毒淬矢而登果见双目在其岩下光射数百步猩猩曰此是蛇目也武怒蹶张端矢一发而中其目象乃而奔避俄若穴中雷吼蛇跃出蜿蜒或挟或踊数里之内林木草芥如焚至暝蛇殒乃窥穴侧象骨与牙其积如山于是有十象以长鼻各卷其红牙一枝跪献于武武受之猩猩亦辞而去遂以前象其牙而归武乃大有资产【出传奇】
　　杂说
　　安南有象能黙识人之是非曲直其往来山中遇人相争有理者即过心者以鼻卷之掷空中数丈以牙接之应时碎矣莫敢竞者【出朝野佥载】
　　龙象六十嵗骨方足今荆地象色黑两牙江猪也咸亨二年周澄国遣使上表言诃伽国有白象口四牙身运五足象之所在其土必丰以水洗牙饮之愈疾请发兵迎取象胆随四时在四腿春在前左夏在前右如无定体也鼻端有爪可拾针肉有十二般惟鼻是其本肉陶贞白言夏月合药宜置牙于药旁南人言象尤恶犬声猎者裹粮登髙搆熊巢伺之有羣象过则为犬声悉举鼻吼呌循守不复去或经五六日困倒则下刺杀之耳穴薄如鼓皮一刺而毙胷前小横骨灰之酒服令人能浮水出没食其肉令人体重古训言象孕五岁始生【出酉阳杂俎】
　　环王国野象成羣一牡管牝三十余牝者牙才二尺迭供牡者水草卧则环守牝象死共穵地埋之号吼移时方散又国人养驯者可令代樵【出酉阳杂俎】
　　广之属郡潮循州多野象牙小而红最堪作笏潮循人或捕得象争食其鼻云肥脆偏堪作炙或云象肉有十二种象胆不附肝随月转在诸肉楚越之间象皆青黑唯西方佛林大食国即多白象刘恂有亲表曽奉使云南彼中豪族各家养象负重致逺如中夏之畜牛马也蛮王宴汉使于百花楼楼前入舞象曲动乐作优倡引入象以金羁络首锦绣垂身随拍腾蹋动头揺尾皆合节奏即天寳中舞马之类也唐干符四年占城国进驯象三头当殿引对亦能拜舞后放还本国【出岭表録异】
　　杂兽
　　萧至忠
　　唐中书令萧至忠景云元年为晋州刺史将以腊日畋游大事至罗先一日有薪者樵于霍山暴疟不能归因止岩穴之中呻吟不寐夜将艾似闻悉窣有人声初以为盗贼将至则匍匐伏于林木中时山月甚明有一人身长丈余鼻有三角体被豹鞟目闪闪如电向谷长啸俄有虎兕鹿豕狐兔雉雁骈匝百许步长人即宣言曰余冥使者奉北帝之命明日腊日萧使君当顺时畋猎尔等若干合箭死若干合鎗死若干合网死若干合棒死若干合狗死若干合鹰死言讫羣兽皆俯伏战惧若请命者老虎洎老麋皆屈膝向长人言曰以某等之命即实以分然萧公仁者非意欲害物以行时令耳若有少故则止使者岂无术救某等乎使者曰非余欲杀汝辈但今自以帝命宣示汝等刑名即余使乎之事毕矣自此任尔自为计然余闻东谷严四兄善谋尔等可就彼祈求羣兽皆轮转欢呌使者即东行羣兽毕从时薪者疾亦少闲随往觇之既至东谷有茅堂数间黄冠一人架悬虎皮身正熟寝惊起见使者曰濶别既久每多思望今日至此得非配羣生腊日刑名乎使者曰正如髙明所问然彼皆求救于四兄四兄当为谋之老虎老麋即屈膝哀请黄冠曰萧使君每役人必恤其饥寒若祈滕六降雪巽二起风即不复游猎矣余昨得滕六书知已丧偶又闻索泉家第五娘子为歌以妬忌黜矣若汝求得美人纳之则雪立降矣又巽二好饮汝若求得醇醪赂之则风立至矣有二狐自称多媚能取之河东县尉崔知之第三妹美淑娇艶绛州卢司户善酿醪妻产必有美酒言讫而去诸兽皆有欢声黄冠乃谓使者曰忆含质在仙都岂意千年为兽身悒悒不得志聊有述怀一章乃吟曰昔为仙子今为虎流落隂涯足风雨更将班毳破余身千载空山万般苦然含质谴谪已满唯有十一日即归紫府矣久居于此将别不无恨恨因题数行于壁使后人知仆曽居于此矣乃书北壁曰下八千亿甲子丹飞先生严含质谪下中天被班革六十甲子血食涧饮厠猿狖下浊界景云元纪升太一时薪者素晓书诵因密记得之少顷老狐负美人至才及笄嵗红袂拭目残妆妖媚又有一狐负美酒二瓶香气酷烈严四兄即以美女及美酒瓶各纳一囊中以朱书一符取水噀之二囊即飞去薪者惧且为所见即寻路却回未明风雪暴至竟日乃罢而萧使君不复猎矣【出怪録】






　　太平广记卷四百四十一
　　钦定四库全书
　　太平广记巻四百四十二　宋　李昉等　编畜兽九
　　狼
　　狼狈　　　　狼冡　　　　冀州刺史子
　　王含　　　　正平县村人　张某妻
　　熊
　　子路　　　　升平入山人　黄秀
　　狸
　　董仲舒　　　张华　　　　山中孝子淳于矜　　　刘伯祖　　　呉兴田父
　　孙乞　　　　黄审　　　　留元寂
　　郑氏子　　　晋阳民家
　　猬
　　费秘　　　　许钦明客　　戏塲猬
　　狼
　　狼狈
　　狼大如狗苍色作声诸窍皆沸防中筋大如鸭卵有犯盗者熏之当令手挛缩或言狼筋如织络小囊虫所作也狼粪烟直上烽火用之或言狼狈是两物狼前足絶短每行常驾两狈失狈则不能动故世言事乖者称狼狈【出酉阳杂俎】
　　狼冡
　　临济郡西有狼冡近世有人曾独行于野遇狼数十头其人窘急遂登草积上有两狼乃入穴中负出一老狼老狼至以口防数茎草羣狼遂竞防之积将崩遇猎者救之而免其人仍相率掘此冡得狼百余头杀之疑老狼即狈也【出酉阳杂俎】
　　冀州刺史子
　　唐冀州刺史子传者忘其姓名初其父令之京求改任子徃未出境见贵人家宾从众盛中有一女容色美丽子悦而问之其家甚愕老婢怒云汝是何人辄此狂妄我幽州卢长史家娘子夫主近亡还京君非州县之吏何诘问顿剧子乃称父见任冀州欲求姻好初甚惊骇稍稍相许后数日野合中路却还刺史夫妻深念其子不复诘问然新妇对答有理殊不疑之其来人马且众举家莫不忻悦经三十余日一夕新妇马相蹋连使婢等徃视遂自拒户及晓刺史家人至子房所不见奴婢至中又不见马心颇疑之遂白刺史刺史夫妻遂至房前呼子不应令人坏门开之有大白狼冲人走去其子遇食略尽矣【出广异记】
　　王含
　　太原王含者为振武军都将其母金氏本胡人女善马素以犷悍闻常驰健马臂腰矢入深山取熊鹿狐杀获甚多故北人皆惮其能而推重之后年七十余以老病遂独止一室辟侍婢不许辄近左右至夜即扄戸而寝徃徃发怒过杖其家人辈后一夕既扄其户家人忽闻轧然之声遂趋而视之望见一狼自室内开戸而出天未晓而其狼自外还入室又扄其门家人甚惧具白于含是夕于隙中潜窥如家人言含忧悸不自安至晓金氏召含且令即市糜鹿含熟以献金氏曰吾所须生者耳于是以生麋鹿致于前金氏啖立尽含益惧家人辈或窃语其事金氏闻之色甚慙是夕旣扃门家人又伺而觇之有狼遂破户而出自是竟不还【出宣室志】
　　正平县村人
　　唐永泰末绛州正平县有村间老翁患疾数月后不食十余日至夜辄失所在人莫知其所由他夕村人有诣田采桑者为牡狼所逐遑遽上树不甚髙狼乃立衔其衣裾村人危急以桑斧斫之正中其额狼顿卧久之始去村人平曙方得下树因寻狼迹至老翁家入堂中遂呼其子说始末子省父额上斧防恐更伤人因扼杀之成一老狼诣县自理县不之罪【出广异记】
　　又其年綘州他村有小儿年二十许因病后颇失精神遂化为狼窃食村中童儿甚众失子者不知其故但追寻无所小儿恒为人佣作后一日从失儿家过失儿父呼其名曰明可来我家作当为置一盛馔因大笑曰我是何人更为君家作也男儿岂少异味耶失儿父怪其辞壮遂诘问答云天比使我食人昨食一小儿年五六嵗其肉至美失儿父视其口吻内有臊血遂乱殴化为狼而死【出广异记】
</div>
    <div class="pagination">
<a href="太平广记_page198.html">上一页</a><span>...</span><a href="太平广记_page194.html">194</a><a href="太平广记_page195.html">195</a><a href="太平广记_page196.html">196</a><a href="太平广记_page197.html">197</a><a href="太平广记_page198.html">198</a><span class="current-page">199</span><a href="太平广记_page200.html">200</a><a href="太平广记_page201.html">201</a><a href="太平广记_page202.html">202</a><a href="太平广记_page203.html">203</a><a href="太平广记_page204.html">204</a><span>...</span><a href="太平广记_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
