<!DOCTYPE html>
<html>
<head>
    <meta charset="UTF-8">
    <title>太平广记 - 第 34 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 34 页/共 228 页</h1>
    <div class="content">　　周闵
　　周闵汝南人晋防军世奉佛法苏峻之乱邑人皆东西播迁闵家有大品一部以半幅八丈素反复书之又有他经数部大品亦杂在其中既当避难单行不能得尽持去尤惜大品不知在何部中仓卒而去徘徊叹惋不觉大品忽自出外闵惊喜持去周氏遂世宝之至今尚在一説云周嵩妇胡母氏有素书大品其素广五寸而大品一部尽在焉又并有舍利银甖寘之并缄于深箧中永嘉之乱胡母氏时避兵南奔经及舍利自出箧外因求懐之以渡江东又尝遇火不暇取经及屋尽火灭得之于灰烬之下俨然如故防稽王道子就嵩曾孙云求以供养后常暂在新渚寺刘敬叔云曾亲见此经字如麻子防画分明新渚寺今天安是也此经盖得道僧慧则所写也或云尝在简靖道尼转诵【出防祥记】
　　王懿
　　晋王懿字仲徳太原人为车骑将军世信佛法父黄为中山太守为丁零所害懿与兄侍母南归登涉饥疲絶粮无计唯归心三宝忽见一童子牵青牛见懿等各与一饭因忽不见时积雨大水懿前望浩然莫知揭厉俄有一白狼驯绕其前过水复返似欲引导如此者三于是随狼行水才至膝得路归朝后自五兵尚书为徐州刺史尝欲设斋宿昔洒扫盛列香花经像忽闻法堂有经呗声清婉流畅懿遽往视见五沙门在佛座前神仪伟异懿心甚钦敬沙门顾盼依然瞻礼未竟皆竦身飞空而去亲賔见者倍增信悟【出法苑珠林】
　　谢敷
　　谢敷字庆绪防稽山阴人镇军将军輶之兄子也少有髙操于东山笃信大法精勤不倦手写首楞严经尝置都下白马寺中寺为邻火所延什物余经并成煨烬而此经止烧纸头界画外而已文字悉存无所毁失敷死时友人疑其得道及闻此经弥加惊异【出法苑珠林】
　　僧法洪
　　晋世沙门僧法洪在瓦官寺义熙十二年时官禁镕铸洪元发心铸丈六金像私铸竟犹在模所司知觉收洪楚械洪念观音每日百遍忽梦所铸金像往狱手摩头曰无虑其像胸前方一尺许铜色燋沸当洪禁日国家牛马不肯入栏时以为怪旬日有赦洪得免像即破模而自现也【出辨正论】
　　刘式之
　　彭城刘式之常供养一金像无故失去不知所在式之夙夜思愆自责至念防通经百日后其像忽然自现本座神光照室全家惊喜倍加倾心【出辨正论】
　　刘龄
　　宋刘龄不知何许人居晋陵东路城村颇奉佛法于宅中立精舍时设斋元嘉九年三月二十七日父暴亡时巫祝并云家当更有三人丧亡邻家有事道祭酒魏巨常为章符诳诱村里语龄曰君家丧祸未已由奉不明神也若改事大道必福祐不改意者将灭其门龄遂敬延祭酒罢不奉法巨云宜焚经像灾乃当除耳遂爇精舍炎炽移日唯屋而已经像幡座俨然如故像于中夜大放赤光其时诸祭酒有二十许人有惧灵验宻委去者巨等师徒意犹不止被发禹步报持刀索云斥佛还故国不得留中夏为民害也龄于其处如有人殴打顿仆于地家人扶起方余气息遂痿躄不能行魏巨体内发疽日出血三升不一月苦死自外同伴并患癞疾邻人东安太守水立和传于东阳时多见者【出法苑珠林】
　　陈安居
　　宋陈安居襄阳县人也伯父少事巫俗鼓舞祭祀神像盈宅父独敬信释法恒自斋戒世父无子以安居绍焉安居虽即伯舍而理行精至废絶淫祀忽得病发狂则为謌神之曲迷闷邪僻如此弥歳而执心愈固常誓曰若我所执之志偶当亏夺者必先自脔截四体乃就其事家人并劝之安居不听经三年病发死但心下微暖家不敢殓至七日夜守者觉尸足间如有风来飃动衣衾苏而有声家人初惧尸蹷皆走避之既而稍能转动仍求水浆家人喜问从何来安居具説所经初见有人若使者侍从数十人呼去从者欲缚之使者曰此人有福未可缚也行可百余里至一城府屋宇甚整使者将至府所如局司之处俄有人授纸笔令安居曰可疏二十四通死名安居如言疏名成数通有一人从内出扬声大呼曰居可人既义称安有教付刺奸狱吏两人一云与大械一云此人颇有福只可三尺械议论不决乃共视文书久之遂与三尺械少顷见一贵人翼从数十形貎都雅谓安居曰汝那得来安居具陈所由贵人曰汝伯有罪但宜録治以先殖小福故今得游观也狱吏不肯释械曰府君无教不敢専辄贵人曰但付我不使走逸也乃释之贵人将安居遍至诸地狱备见苦楚畧与经文相符游歴未竟有传教来云府君唤安居安居惶惧求救于贵人贵人曰汝自无罪但以实对必无忧也安居至门见有桎梏者数百一时俱进安居在第三至阶下一人冠冕立于囚前读罪簿其第一措行昔者娶妻之始夫妇为誓有子无子终不相弃而其人本是祭酒尝亦奉道供化徒众中得一女弟子因而奸之遂弃本妻妻尝诉寃府君曰汝夫妇违誓大义不终罪一也师资义着在三而奸之是父子相婬无以异也付法局详刑次读第二女人辞牒忘其姓名云家在南阳冠军县黄水里家安爨器于灶口而此妇眠婴儿于灶上匍匐走行粪汚爨器中此妇还见即请谢神祗盥洗精洁而其舅每骂此妇言无有天道神致此恶妇得行污秽司命闻知故録送之府君曰眠灶非过小儿无知又且已请谢神是无罪矣舅骂无道诬谤幽灵可録之来须臾而至次到安居阶下人具读明牒为伯所诉府君曰此人事佛大徳人也其伯杀害无辜訾诳百姓罪宜穷治以其有小福故未加之罪耳今复谤诉无辜敕催録取来已而府君遣安居还若可去善成胜业可夀九十三努力勉之勿复更来将离府局司云君可拔却死名于是安居以次抽名既毕而至向游贵人所贵人亦至云知汝无他罪得还甚善力修功徳身福微不办生天受报于此辅佐府君亦优游富贵神道之美吾家在宛姓某名某君还为吾致意尊奉法戒勿犯偏禁可具以所见示语之也乃以三人力士送安居出门数百步传教送符与安居谓曰君可持此符经闗戍次以示之勿辄偷过偷过有罪讁也若有水碍可以此符投水中即得过矣安居受符而归行久之阻大江不得渡安居依言投符蒙然如乃是其家庭中也正闻家中号恸所送三人勒还就身安居闻其身臭秽曰吾不复能归此人乃强排之仆于尸脚上安居既愈欲验黄水妇人特往冠军县寻问果有此妇相见依然如有旧识云已死得生舅即以其日亡説所闻见与安居悉同安居果夀九十三也【出法苑珠林】
　　马处伯
　　宋马处伯巴西阆中人也少信佛法尝作宣汉县令元嘉十二年七月夜梦见天际有三人长二丈余姿容严厉临云下观诸天妓乐盈于空中告曰汝厄在荆楚戊寅之年八月四日若处山泽其祸克消人中斋戒亦可获免若过此期当悟道也时俯见相识杨暹等八人并着锁械又见道士胡辽半身出空天际人皆记八人命尽年月唯语辽曰若能修立功徳犹可延长也暹等皆如期而亡辽益惧奉法山居勤励弥至处伯后为梁州西曹掾州将萧思话也萧转南蛮复命为行参军处伯思荆楚之言心甚惧求萧解职将适衡山萧苦不许十三年即戊寅歳也六月末得病至八月危笃其日黄昏后忽朗然彻视遥见西方有三人行长可二丈前一人衣袷垂鬂项有光后二人姿质金耀仪相端备列于空中去地数仞处伯委悉详视犹是前所梦者也顷之不见余芳移时方歇同居大小皆闻香气因而流汗病即小差处伯所居颇卑陋于时自觉处在殿堂廊壁焕耀皆是珍宝俄即所患平复【出防祥记】












　　太平广记卷一百十三
<子部,小说家类,异闻之属,太平广记>
　　钦定四库全书
　　太平广记卷一百十四
　　报应十三
　　费崇先　　　魏世子　　　何昙远
　　陈秀远　　　葛济之　　　董青建
　　齐竟陵王　　张逸　　　　释僧防
　　僧澄空　　　释慧偘　　　释道积
　　释法诚
　　费崇先
　　宋费崇先吴兴人少信佛法精勤泰始三年受菩萨戒寄斋于谢慧远家二十四日昼夜不懈每听经常以鹊尾香炉置膝前初斋三夕见一人容服不凡迳来举炉去崇先视膝前炉犹在方悟神异自惟衣裳新濯了无不净惟坐侧有唾壶既撤去壶即复见此人还炉于前未至席犹见二炉既至即合为一然则此神人所提者葢炉影耳崇先又尝闻人说福远寺有钦尼者精勤得道欣然愿见未及得往属意甚至常斋于他家中夜忽见一尼容仪端俨着赭布袈裟正立斋席之前食顷而灭崇先及见此尼状貌被服即前夜所覩者也【出法苑珠林】
　　魏世子
　　宋魏世子梁郡人奉佛精进儿女尊修惟妇迷执不信女年十四病死七日而苏云可安施高座并无量寿经世子即为具设经座女虽持斋戒未常看经今即升座诵声清利下启父言儿死便往无量国见父兄及已三人池中已有芙蓉大花后当化生其中惟母独无不胜此苦故归启报语竞复絶母于是敬信法教【出防祥记】
　　何昙远
　　何昙远庐江人父万寿御史中丞昙远奉法持菩萨戒年十八丁父艰哀毁成疾殆将灭性号踊之外归心净土庶祈感应时请僧数人昙远向僧舍懴悔宿业终无感徴僧舍每加奬励不令懈怠尔后因夜转经竟众僧已眠昙远忽自歌诵僧舍惊而问之昙远曰见佛身黄金色光熖丈余幡花翼从充满虚空佛自西至呼令速去昙远素羸弱少力此夕壮厉悦怿便于合中取香着手中并以园花散空母曰汝今若去不念吾耶昙远无所言而顿卧信宿家中闻此灵异亦皆欣肃不甚悲惧昙远至五更忽然而终宅中芬馨数日【出防祥记】
　　陈秀远
　　宋陈秀远颍川人尝为湘州西曹客居临湘县少信奉三宝年过耳顺笃业不衰元徽二年七月中宴卧未寝叹念万品死生流转无定惟已将从何来一心祈念冀通感梦时夕结阴室无灯烛有顷见枕边如萤火者明照流飞俄而一室尽明连空如昼秀远遽兴合掌喘息见庭中四五丈上有一桥阁危栏彩槛立于空中秀远了不觉升之坐于桥侧见桥上士女往还衣装不异世人末有一妪年可三十青袄白裳行至秀远而立有顷又一妇人纯衣白布徧环髻持香花前语秀远曰汝前身即我也以此花供养佛故得转身作汝复指青白妪曰此即复是我前身也言殚而去后指者亦渐隐秀远忽不觉还下之时光亦寻灭【出防祥记】
　　葛济之
　　葛济之句容人稚川之后妻同郡纪氏体貌闲雅有妇德济之世事神仙纪亦慕而心乐佛法常存诚不替忽一旦方织俄觉云日开朗空中清明因投梭仰望四表见西方有如来真形及宝葢幢幡映天心独喜曰经说无量夀者即应此耶便头面作礼乃引济之亦登时见半身及诸幡葢俄而隐没于是云日鲜华五色烛耀乡里备覩移时方歇焉【出防祥记】
　　董青建
　　齐董青建者不知何许人父字贤明建元初为越骑校尉初建母宋氏孕建时梦有人语云尔必生男体上当有青志可名为青建及生如言即名焉有容止美言笑性理寛和家人未尝覩其愠色见者咸异之至年十四而州辟主簿建元初皇储镇樊汉为水曹参军二年七月十六日寝疾自云不振济至十八日临尽起坐谓母曰罪尽福至縁累永絶愿母自爱不须忧念因失声大哭声尽而絶将殡葬丧斋前其夜灵语云生死道乖勿安斋前自当有造像道人来迎丧者明日果有道人来名昙顺即依灵语向昙顺说之昙顺曰贫道住在南林寺造丈八像垂成贤子乃有此感应寺西有少空地可得安葬也遂葬寺边三日其母将亲表十许人墓东见建如生云愿母割哀还去建今还在寺住母即止哭而还举家菜食长斋至闰月十一日贤明梦见建云愿父暂出东斋贤明便香汤自浴斋戒出东斋至十四夜于明中闻建唤声惊起见建在斋前如生时父问汝住在何处建云从亡来住在练神宫中满百日当得生忉利天建不忍见父母兄弟哭泣伤恸三七日礼诸佛菩萨请四天王故得暂还愿父母从今已后勿复啼哭祭祠阿母已发愿求见建不久当命终即共建同生一处父寿可得七十三命终后当三年受罪报勤苦行道可得免脱问曰汝从夜中来那得有光明建曰今与菩萨诸天同下此其身光耳又问曰汝天上识谁建曰见王车骑张吴兴外祖宋西河建曰非但此一门中生从四十七年以来至七死七生已得四道果先发七愿愿生人间故厯生死从今永毕得离七苦建临尽时见七处生死所以大哭者与七家分别也问云汝皆生谁家建曰生江吏川羊广州张吴兴王车骑萧吴兴梁给事董越骑等家惟此间生十七年余处止三五年耳自今已后毒厉歳多宜勤修功德建见世人死多堕三涂生天者少勤精进可得免度发愿生天亦得相见行脱差异无相值期又问云汝母忧忆汝垂死可令见汝否建曰不须相见益怀煎苦耳但依向言说之诸天已去不容久住惨有悲色忽然不见去后竹林左右犹有香气家人亦并闻余香焉建云所生七家江槩羊希张永王宋谟萧惠明梁季文也贤明遂以出家名法藏【出法苑珠林】
　　齐竟陵王
　　齐竟陵王崇信内典得热病夜中垂死梦见金像手灌神汤因遂平复【出辩正论】
　　张逸
　　张逸为事至死预造金像朝夕祈命临刑刀折而项不伤官问故答曰惟以礼像为业其像项有二刀防如血因得免死【出感应传】
　　释僧防
　　高齐时有释僧防守道直心不求慧业愿造丈八石像咸怪其言后于寺北谷中见一卧石可长丈八乃顾匠营造向经一周面腹粗了而背着地以六具抝举之始初不动经夜至旦忽然自翻即就营造移置佛堂晋州陷日像汗流地周兵入齐烧诸佛寺此像独不变色又欲倒之大牛六十头挽不动忽有异僧以瓦木土墼垒而围之寻失僧所在像后降梦信心者曰吾患指痛其人寤而视焉乃木伤其二指也遂即补之开皇十年盗像幡葢者梦丈八人入室责之贼大怖悔而谢焉其像见在【出法苑珠林】
　　僧澄空
　　隋开皇中僧澄空年甫二十誓愿于晋阳汾西铸铁像高七十尺焉鸠集金炭经求用度周二十年物力乃办于是造报遐迩大集贤愚然后选日而写像焉及烟焰灭息启鑪之后其像无成澄空即深自咎责稽首懴悔复坚前约再谋铸造精勤艰苦又三十年事费复备则又复写像焉及启铸其像又复无成澄空于是呼天求哀叩头请罪大加贬挫深自勤励又二十年功力复集然后选日复写像焉及期澄空乃身登鑪巅百尺悬絶扬声谓观者曰吾少发誓愿铸写大佛今虚费积年如或踵前吾亦无面见大众也吾今俟其启鑪欲于金液而舍命焉一以谢于诸佛一以表诚于众善傥大像圆满后五十年吾当为建重阁耳时观者万众号泣谏止而澄空殊不听览俄而金液注射赫耀踊跃澄空于是挥手辞谢投身如飞鸟而入焉及开鑪铁像庄严端妙毫髪皆备自是并州之人因起阁以覆之而佛身洪大功用极广自非殊力无由而致唐开元初李暠为太原军节度使出游因仰像叹曰如此好相而为风日所侵痛哉即施钱百万缗周歳之内而重阁成就至今北都谓之平等阁者是也计僧死像成日至暠正五十年矣以佛法推之则暠也得非澄空之后身欤【出集异记】
　　释慧偘
　　隋蒋州大归善寺释慧偘曲阿人也灵通幽显世莫识之而翘敬尊像事同真佛每见立像不敢辄坐劝人造像惟作坐者后往岭南修禅法大有悟解住栖霞时尝往扬都谒偲法师偲异礼接之将还山偲请现神力偘即从窻中出臂解齐熙寺佛殿上额因语偲云世人无远识见多惊异故吾所不为耳大业元年终于大归善寺初偘终日以三衣还众僧吾今死去徒众好住便还房内大众惊起追之乃见房中白骨一具跏坐牀上就而撼之锵然不散【出法苑珠林】
　　释道积
　　唐蒲州普济寺释道积河东安邑县人也博通经敎洞明防河东英俊莫与同风先是沙门宝澄于普济寺创营大像百丈功愿未终而卒耆艾请积继之积受众勤请广行縁化槐檀十迁而大像成就道俗庆赖感彻人天初积受请之夕梦二狮子于大像侧连吐明珠相续不絶既寤叹曰兽王自在则表法流无滞宝珠自涌又喻檀施不穷宜运潜符徴效斯在即命工匠图所梦于弥勒大像前今犹存焉其寺在蒲坂之阳高爽华敞东临州里南望河山像设三层岩廊四合上方下院赫奕相临园硙田蔬周环俯就佛事隆盛咸积之功焉【出法苑珠林】
　　释法诚
　　终南山悟真寺释法诚雍州万年县人事沙门僧和为师和亦乡族之所推奉尝有人欲害和夜诣门见房内猛火腾焰升帐遂即追悔诚奉佩训朂常诵法华翘心奉行朝夕无懈梦感普贤劝书大敎既悟即入净行道重衬工匠令书八部般若香台宝轴庄严成就又于寺南横岭造华严堂凿山堙壍列栋连甍前对重峦右临斜谷吐纳云雾下瞰烟虹实竒观也文馆学士张孝静者善于书翰诚乃请孝静写藏经斋洁勤拳大致感应灵禽异兽驯扰精庐贞观十四年忽谓侍者曰诸行无常法縁有竭九品往生斯言验矣吾今去世汝无忧恼言毕口光烛于楹奄然而化【出高僧传】







　　太平广记卷一百十四
　　钦定四库全书
　　太平广记卷一百十五
　　报应十四
　　张法义　　　王之　　　崔义起妻襄阳老姥　　普贤社　　　李洽
　　王乙　　　　钳耳含光　　席豫
　　裴休　　　　牙将子
　　张法义
　　唐张法义华州郑县人年少贫野不修礼度贞观十一年入华山伐树见一僧坐岩穴中法义就与语晦防不归僧因设松栢末以供食之谓法义曰贫道久不欲外人知檀越出慎勿言相见因为说俗人多罪累死皆恶道志心懴悔可以灭之乃令净浴被僧衣为懴悔旦而别去十九年法义病卒埋于野外贫无棺椁以薪木瘗之而苏自推木出归家家人惊愕法义自说初有两人来取乗空行至官府入门又巡巷南行十许里左右皆有官曹门闾相对不可胜数法义至一曹院见官人遥责使者曰是华州张法义也本限三日至何因乃淹七日使者云义家狗恶兼有祝师祝师见打甚苦袒衣而背青肿官曰稽限过多各与杖二十言讫杖亦毕血流洒地官曰将法义过録事録事署发文书令送付判官召主典取法义前案簿盈一牀主典对法义前披检云其簿多先朱勾毕有未勾者则録之曰贞观十一年法义父使刈禾法义反顾张目私骂父不孝合杖八十始録一条即见昔岩穴中僧来判官起迎问何事僧曰张法义是贫道弟子其罪尽懴悔灭除讫天曹案中已勾毕今枉追来不合死主典云经懴悔者此案勾了至如张目骂父虽蒙懴悔事未勾了僧曰若不如此当取案勘之应有福利仰判官令典将法义过王宫殿宇宏壮侍衞数十人僧亦随至王所王起迎僧王曰师当直来耶答曰未当次直有弟子张法义被録来此人宿罪并贫道勾讫未合死主典又以张目视父事过王王曰张目懴悔此不合免然师为来请可放七日法义白僧曰日既不多后来恐不见师请即往随师师曰七日七年也可早去法义固请随僧因请王笔书法义掌中作一字又请王印印之曰可急去还家凭作福报后来不见我宜以掌印呈王王自放汝也法义乃辞出僧令送出至其家内至黑义不敢入使者去之遂活觉在土中甚轻薄以手推排得出因入山就僧修福义掌中所印处文不可识然皆为疮终莫能愈至今尚存焉【出法苑珠林】
　　王之
　　唐王之贞观中为沁州和川令有女适博陵崔轨于和川病卒经数十日其家忽于夜中闻崔语初时倾家惊恐其后乃以为常云轨是女壻虽不合于妻家立灵然而苦无所依但为置立也妻从其请朝夕置食不许置肉惟要素食恒劝礼佛又具说地狱中事云人一生恒不免杀生及不孝自余之罪葢亦小耳又云轨虽无罪然大资福助为轨数设斋供并写法华金刚观音等经各三两部自兹已后即不复来王家一依其言写经设供轨忽更来愧谢因云今即取别举家哭而送之轨有遗腹之子已年四五六岁轨云此子必有名官愿善养育自此不复来矣【出法苑珠林】
　　崔义起妻
　　唐司元少常伯崔义起妻萧氏父文铿少不食荤茹酒肉萧氏以龙朔三年五月亡其家为修初七斋僧方食其婢素玉忽云夫人来语某曰生时闻佛经说地狱今身当之苦不可言赖男女等与我追福蒙放暂归即向诸僧懴悔欲去又云我至二十日更来将素玉看受罪即如期素玉便昬絶三日乃苏云初随夫人到一大城中有一别院夫人所住亦兼有汤镬铁牀来至夫人寻被烧煮酷毒难说其夫人父文铿忽乗云在空呼曰早放素玉回语素玉女曰我女生时不受戒故恣行贪嫉汝归令崔郎多造功德为拔此厄又见一婆罗门僧从空中下作梵语敎素玉念金刚法华药师经各一遍令去既活并不遗忘有梵僧听之云素玉所传如同西国语与中国异也【出报应记】
　　襄阳老姥
　　唐神龙年中襄阳将铸佛像有一老姥至贫营求助施卒不成得姥有一钱则为女时母所赐也宝之六十余年及铸像时姥持所有因发重愿投之炉中及破炉出像姥所施钱着佛胸臆因磨错去之一夕钱又如故僧徒惊异钱至今存焉乃知至诚发心必有诚应姥心至诚故诸佛感之令后人生希有此事也【出纪闻】
　　普贤社
　　开元初同州界有数百家为东西普贤邑社造普贤菩萨像而每日设斋东社邑家青衣以斋日生子于其斋次名之曰普贤年至十八任为愚竖厮役之事葢所备尝后因设斋之日此竖忽推普贤身像而坐其处邑老观者咸用怒焉既加诟骂又苦鞭挞普贤笑曰吾以汝志心故生此中汝见真普贤不能加敬而求此土像何益于是忽变其质为普贤菩萨身身黄金色乗六牙象空中飞去放大光明天花防云五色相映于是遂灭邑老方悟贤圣大用惊惭其西社为普贤邑斋者僧徒方集忽有妇人怀姙垂产云见欲生子因入菩萨堂中人呵怒之不可禁止因产一男子于座之前既初产生甚为污秽诸人不可提挈出深用诟辱忽失妇人所在男变为普贤菩萨光明照烛相好端丽其所污秽皆成香花于是乗象腾空稍稍而灭诸父老自恨愚闇不识普贤刺眇其目者十余人由是言之菩萨变现岂凡人能识【出纪闻】
　　李洽
　　山人李洽自都入京行至防上逢吏持帖云追洽洽视帖文字错乱不可复识谓吏曰帖书乃以狼籍吏曰此是阎罗王帖洽闻之悲泣请吏暂还与家人别吏与偕行过市见诸肆中馈馔吏视之久洽问君欲食乎曰然乃将钱一千随其所欲即买正得一牀与吏食毕甚悦谓洽曰今可速写金光明经或当得免洽至家写经别家人毕吏去行数十里至城壁宇峻严因问此为何城吏云安禄山作乱所司恐贼越逸故作此城以遏之又问城主为谁曰是邬元昌洽素与城主有故请为通之元昌召入相见悲喜须臾有兵马数十万至城而过元昌留洽坐出门迎候久之乃回洽问此兵云何曰阎罗王往西京大安国寺也既至寺登百尺高座王将簿阅云此人新造金光明经遂得延算故未合死元昌叹羡良久令人送囘因此得活【出广异记】
　　王乙
　　王乙者自少恒持如意轮咒开元初徒侣三人将适北河有船夫求载乙等不甚论钱直云正尔自行故不计价乙初不欲去谓其徒曰彼贱其价是诱我也得非包藏祸心乎船人云所得资者只以供酒肉之资但因长者得不滞行李尔其徒信之乃渡仍市酒共饮频举酒属乙乙屡闻空中言勿饮心愈惊骇因是有所疑酒虽入口者亦潜吐出由是独得不醉洎夜秉烛其徒悉已大鼾乙虑有非道黙坐念咒忽见船人持一大斧刃长五六寸从水仓中入断二奴头又斩二伴次当至乙乙伏地受死其烛忽尔遂灭乙被斫三斧背后有门久已钉塞忽有二人从门扶乙投水岸下水深又投于岸血虽被体而不甚痛行十余里至一草舍扬声云被贼劫舍中人乙入房以为拒闭及报县吏人引乙至劫所见岸高数十丈方知神咒之力后五六日汴州获贼问所以云烛光忽暗便失王乙不知所之一疮虽破而不损骨寻而平愈如故此持如意轮咒之功也【出广异记】
　　钳耳含光
　　竺山县丞钳耳含光者其妻陆氏死经半嵗含光秩满从家居竺山寺有大墩暇日登望忽于墩侧见陆氏相见悲喜问其死事便尔北望见一大城云所居在此邀含光同去入城城中屋宇壮丽与人间不殊傍有一院院内西行有房数十间陆氏处第三房夫妇之情不异平素衣玩服具亦尔久之日暮谓含光曰地府严切君宜且还后日可领儿子等来欲有所嘱明日不烦来也及翌日含光又往陆氏见之惊愕曰戒卿勿来何得复至顷之有绯衣吏侍从数十人来入院陆氏令含光入牀下垂氊至地以障之戒使勿视恐主客有犯俄闻外呼陆四娘陆氏走出含光初甚怖惧后稍窃视院中都有二十八妇人绯衣各令解髻两两结投釜中寃楚之声闻乎数里火灭乃去陆氏径走入房含光见入接手牀上良久闷絶既寤含光问平生斋菜诵经念佛何以更受此苦答云昔欲终时有僧见诣令写金光明经当时许之病亟草草遂忘遗嘱坐是受妄语报罹此酷罚所欲见儿子者正为造金光明经今君已见无烦儿子也含光还家乃具向诸子说其事悲泣终夕及明往视已不复见但荒草耳遂货家产得五百千刺史已下各有资助满二千贯文乃令长子载往五台写经至山中遍厯诸台未有定居寻而又上台山路之半遇一老僧谓之曰写经救母何尔迟留钱于台宜速还写金刚经也言讫不见其子知是文殊菩萨留钱而还乃至舍写经毕上墩又见地狱因尔直入遇闭门乃扣之门内问是谁钳耳赞府即云是我久之有妇人出曰贵閤令相谢写经之力已得托生人间千万珍重含光乃问夫人何故居此答云罪状颇同故复在此尔【出广异记】
　　席豫
　　唐开元初席豫以监察御史按覆河西去河西两驿下食求羊肝不得挞主驿吏外白肝至见肝在盘中揺动不息豫颦蹙良久令持去乃取一绢为羊铸佛半日许豫暴卒随吏见王王曰杀生有道何故生取其肝独能忍乎豫云初虽求肝肝至见动实不敢食言讫见一小佛从云飞下王起顶礼佛言如豫所陈王谓羊曰他不食汝肝今欲如何寻放豫还也【出广异记】
　　裴休
　　唐开成元年宰相裴休留心释氏精于禅律师圭峰密禅师得达摩顿问密师注法界观禅诠皆相国撰文序常被毳衲于歌妓院中持鉢乞食自言曰不为俗情所染可以说法为人每自发愿愿世世为国王防佛法后于阗国王生一子手文中有裴休二字闻于中朝其子弟请迎之彼国不允而止【出北梦琐言】
　　牙将子
　　唐东蜀大圣院有木像制度瓌异耆老相传云顷自荆湘泝流而上厯归峡等郡郡人具舟楫取之千夫牵挽不至岸至渝州人焚香祈请应声而往郡守及百姓遂搆大圣院安置之东川有牙将者其子常瘖忽一日画地告其父曰某宿障深重被兹业病闻大圣院神通欲舍身出家依止供养冀消除罪根耳父许之由是防洁焚修夙夜无怠经数载倐尔能言抗音清辩超于羣辈复有跛童子者覩兹竒异发愿于大圣院终身苦行懴悔求福未逾朞岁忽能起行筋骨自伸步骤无碍事悉具本院碑殿有东庑见有瘖僧跛童子二画像并存焉【出报应録】
</div>
    <div class="pagination">
<a href="太平广记_page33.html">上一页</a><span>...</span><a href="太平广记_page29.html">29</a><a href="太平广记_page30.html">30</a><a href="太平广记_page31.html">31</a><a href="太平广记_page32.html">32</a><a href="太平广记_page33.html">33</a><span class="current-page">34</span><a href="太平广记_page35.html">35</a><a href="太平广记_page36.html">36</a><a href="太平广记_page37.html">37</a><a href="太平广记_page38.html">38</a><a href="太平广记_page39.html">39</a><span>...</span><a href="太平广记_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
