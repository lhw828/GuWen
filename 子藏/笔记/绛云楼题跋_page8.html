<!DOCTYPE html>
<html>
<head>
    <meta charset="UTF-8">
    <title>绛云楼题跋 - 第 8 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绛云楼题跋 - 第 8 页/共 9 页</h1>
    <div class="content">经年卧病。仰看屋梁。戚戚都无好怀。武伯示我梅游诗一帙。观其典衣命棹。却笋舆。穿犊鼻。与酒徒衲子。跳踉梅花邨中。昔人言寻花乞命。庶几近之。朗然一过。如移卧榻入众香国。补衲絮被。皆染香气。岂不快哉。犹忆崇祯初元。偕邵子僧弥观梅西山。于时明离初旦。雺雾乍涤。山中草木。欣欣向荣。游人担夫。皆有弹冠振衣之色。今何时哉。冰坚地冻。万木皆僵。前村一枝。束为薪楚。独西山老梅。居然无恙。殆眞有无量主林神。擢干舒光而为护持者耶。老人惝恍自失。如诞如梦。如赵师雄醉醒罗浮酒肆。翠羽啾嘈。月落参横。但惆怅而已。览斯卷者。有感余言。或为之辍简而慨然也。有学集卷四十八
邵得鲁迷涂集
邵得鲁以不早薙发械系僇辱。濒死者数矣。其诗清和婉丽。怨而不怒。可以观可以兴矣。得鲁家世皈依云栖。精硏内典。今且以佛法相商。优波离为佛薙发。作五百童子薙头师。从佛出家。得阿罗汉果。孙陀罗难陀不肯薙发。握拳语薙者。汝何敢持刀临阎浮王顶。阿难抱持。强为薙发。亦得阿罗汉果。得鲁即不剃发。未便如阿难陀。取次作转轮圣王。何以护惜数茎发。如此郑重。彼狺狺剃发。刀锯相加。安知非多生善知识。顺则为优波离之于五百释子。逆则如阿难之于难陀。而咨叹慨叹。迄于今似未能释然者耶。我辈多生流浪。如演若达多。晨朝引镜。失头狂走。头之不知。发于何有。毕竟此数茎发。剃与未剃。此二相俱不可得。当知演若昔日失头。头未曾失。得鲁今日薙发。发未曾剃。晨朝引镜时。试思吾言。当为哑然一笑也。有学集卷四十九
宋玉叔文集
豫章王于一。文士之不苟誉人者也。来告我曰。玉叔不独诗擅场也。其文章卓然名家。惟夫子有以表之。俾后学有职志焉。余闻之喟然叹息。余之从事于斯文。少自省改者有四。弱冠时。熟烂空同弇州诸集。至能闇数行墨。先君子命曰。此毘陵唐应德所云。三岁孩作老人形耳。长而读归熙甫之文。谓有一二妄庸人为之巨子。而练川二三长者。流传熙甫之绪言。先君子之言益信。一也。少奉弇州艺苑巵言。如金科玉条。及观其晚年论定。悔其多误后人。思随事改正。而其赞熙甫。则曰千载有公。继韩欧阳。余岂异趋。久而自伤。盖弇州之追悔俗学深矣。二也。午未间。客从临川来。汤若士寄声相勉曰。本朝文自空同以降。皆文之舆台也。古文自有眞。且从宋金华着眼。自是而指归大定。三也。毘陵初学史汉为文。遇晋江王道思。痛言文章利病。始幡然改辙。闽人洪朝选撰晋江行状。区别其源流甚晰。而弘正之后。好奇者旁归于罗景明。吴人蔡羽与王济之书。极论其侧出非古。由是而益知古学之流传。确有自来。四也。余之于此道。不敢自认为良医。而审方诊病。可谓之三折肱矣。要而言之。昔学之病。病于狂。今学之病。病于瞽。献吉之戒不读唐后书也。仲默之谓文法亡于韩愈也。于鳞之谓唐无五言古诗也。灭裂经术。偭背古学。而横骛其才力。以为前无古人。此如病狂之人。强阳偾骄。心易而狂走耳。今之人。传染其病。而不知病症之所从来。如羣瞽之拍肩而行于涂。街冲沟渎。惟人指引。不然则扪钥以为日也。执箕以为象也。幷与其狂病而无之。则谓之瞽人而已矣。玉叔之文。骨力秀拔。意匠深远。标章命意。迢然以古人为师。盖其道心文府。本之天授。俗学之熏染。无自而滓其笔端也。吾是以读之而喜。虽然。羣瞽冥行。无目诤日。虑玉叔出而空其羣也。必将羣噪吾言。吾是以滋愳。其说在吾之雹论也。亦蕲乎玉叔之自信而已矣。樊宗师之为文。艰涩不可句读。而韩子铭之曰。惟古于文必己出。降而不能乃剽贼。尹师鲁纵横论难。极谈兵事利害。而欧阳子称其文简而有法。归熙甫尝语其门人。韩子言惟陈言之务去。何以谓之陈言。门人杂然以对。熙甫曰。皆非也。惟不切者为陈言耳。玉叔以古人为师。究极文章之体要。虽世所称高文巨笔。尤将持择洮汰。以为剽贼为陈言。况夫目论耳食。嚼饭餧人者。奚足置齿颊间乎。玉叔携其文过余。抠衣避席。引古人后世谁定吾文之语。诱之使言。余故敢自仞为识道之老马。略举生平所知者以告之。亦于一所更端请益。而未能更仆者也。玉叔年力壮盛。通怀虚己。富有日新。殆不知其所至。幸深以吾言自信。余虽髦老。尚能凭轼以俟之。有学集卷四十九
赵太史鲁游藳
崇祯戊寅九月。余蒙恩湔祓南归。恭诣阙里。谒先圣林庙。赋诗一百韵。叙次其梗槩。越二十有一年己亥。锡山赵月潭太史渡淮泗。抵东兖。肃谒林庙。礼成而言归。作记一篇。赋诗数十章。自谓如太史公适鲁。登圣人之堂。见俎豆礼器。喟然而叹。心向往之。彽徊留连不能去。涉末流。处乱世。居今晞古。慨然慕西京元封之盛事。今太史犹古太史也。余读而心重之。当余谒阙里时。天步未夷。四郊多垒。箧中携茶陵李文正公东祀录。想见弘正间盛世元臣。衔命祗事。肃雝至止之彝典。俛仰江河。唏嘘嘅慕。所著诗盖三致意焉。今读太史鲁游录。天地改易。衣冠参错。墓门之荆棘未辟。城上之弦诵犹在。以石渠载笔之遗臣。偕一二周余夏肄。拱立端拜于榛芜灌莽之余。视余展谒时。已邈然如上古七十二君封云禅亭之时世。循览彻简。相向饮泣。不知清泪之渍纸也。太史肃拜坛墀。瞻仰图像。追思先皇帝视学释奠。周行两庑。亲谕儒臣。当尊崇有宋周邵程朱张六子。表章正学。圣谟洋洋。謦咳在耳。而孔子后人。不能复问诸掌故。为之沾襟掩袂。已而访问阙里诸志录。残缺失次。以谓当及时修葺。彰明先圣典录。以立千万世瞻仪之楷则。此则余之所夙昔寤叹。梦寐不忘者也。居尝谓今世宪章二祖。三教鼎立。释氏琅函珠林。宪有三藏。道流若汉天师世家谱牒。历然可观。独吾先圣一门。纪载阙如。昔人撰录。若祖庭广记。东家杂记。孔子世家谱诸书。今之儒者。有曾考览者乎。阙里谱系。宋元丰孔子四十六代孙知洪州军宗翰所编也。孔子续录。元延佑五十一代孙元祚所编也。孔圣图谱三卷。一图谱。二年谱。三编年。元大德五十三代孙津所刻也。此皆孔氏遗书。藏弆奎阁者。今之后人。有能举起名籍者乎。本朝金华宋文宪公着孔子生卒考一篇。辨正彼此疑互。吾夫子降精梦奠。端门受书之时日。儒者已付之威音往劫。不能委知。而况其它乎。从祀之典。昉于汉文翁石室图像。唐处州刺史李繁新作孔子庙。命工改为颜回至子夏十人像。其余六十二子。及后大儒公羊高。左邱明。孟轲。荀况。伏。毛。韩。董。高堂。扬雄。郑玄等数十人。皆图之壁。韩文公详记其事。历代崇重祀典。黜陟进退。凛于秋霜。而余尤有不能无议者。有元之许衡。以仕元议辍。宜也。若江汉之赵复。资中之黄泽。临川之吴澄。有功圣门。无玷仕籍者。不当补祀乎。朱子之学。一传为何基王柏。再传为金履详许谦。又传为本朝宋文宪濂。王忠文袆。文宪又传为方正学孝孺。文宪忠文以文学佐高皇帝。黼黻开天鸿业。开三百年斯文之脉。此可以无祀乎。方正学为朱子之世适宗子。九死殉国。开三百年节义之脉。此可以无祀乎。以儒林言之。新安之赵汸汪克宽。一则承资中之绝学。一则阐紫阳之遗文。其有功圣门一也。以道学言之。三原王端毅恕。其学力岂下于薛文清。石渠意见。发挥经学。河汾读书录之季孟也。是三君子者。其可以无祀乎。太史晞圣考文。逖稽遐览。志则韪矣。日尤在天。文未坠地。明君圣王。必将有祀太牢坐讲堂。如炎汉之高光者。执此以往。后死者之得与斯文也。其在斯乎。其在斯乎。杜牧有言。自古称夫子之德莫如孟子。称夫子之尊莫如韩吏部。余深望于太史。故谨书其后以竢焉。有学集卷四十九
杜苍略自评诗文
不见苍略。于今五年。遇阨而气益昌。家贫而学益富。才老心易。趾高视下。宜其所著撰。宏肆奡兀。富有日新。一至于此也。苍略不以余为老髦。过而问道于瞽。请为疏瀹其脉理。而抉摘其指要。则余固不能也。岂惟余哉。虽古之人亦有所不能。夫诗文之道。萌折于灵心。蛰启于世运。而茁长于学问。三者相値。如灯之有炷。有油有火而焰发焉。今将欲剔其炷。拨其油。吹其火。而推寻其何者为光。岂理也哉。方其标举兴会。经营将迎。新吾故吾。剥换于行间。心神识神。涌现于句里。如蜕斯易。如蛾斯术。心了矣而口或茫然。手了矣而心尤介尔。于此之时。而欲镂尘画影。寻行而数墨。非愚则诬也。柳子之读毛颖传也。曰。譬如追龙蛇。搏虎豹。欲与之角。而力有不暇。苍略之诗文。赴壑之龙蛇也。当道之虎豹也。顾欲为之诋诃利病。捃摭失得。蹈龙蛇之头。而履虎豹之尾。此则柳子之所不暇。而余能暇之乎。少陵之诗曰。文章千古事。得失寸心知。苍略之于诗文。既已自为评定。则所谓千古寸心者。苍略盖自知之矣。若其灵心浚发。神者告之。忽然而睡。涣然而兴。苍略固不能自知也。而余顾能知之也耶。有学集卷四十九
王文肃公南宫墨卷
故少保太原王文肃公。以嘉靖壬戌首举会试。试卷流布华夏。经生学子。家户诵习。而南宫故牍。锁院手书者。兵燹隳突。尚在人间。公之孙奉常时敏。购得之。捧持以示谦益。谦益窃惟国家久道化成。重熙累洽。莫盛于世宗肃皇帝。神庙显皇帝。公登科在嘉靖。入相在万历。历事三朝。身在台阶斗柄之地。长养五十余年和平盛大之福。吁谟典册。炳蔚廊庙。人皆能知之。其奋迹场屋。致身馆阁。实以是卷为先资。当此之时。风檐烧烛。笔腾墨飞。五星明聚。百神下观。不知光怪惊爆。当复何状。迨乎得君当国。天人和同。人主深拱。而薄海向风。讽议雍颂。而四彝解辫。盖其光明俊伟庞鸿深厚之气象。固已着见于蚕书蠹纸。文句点画之间。考其世。知其人。有不彷徨嗟咨。俛仰流涕者乎。奉常少侍文肃。曾覩此卷。谓出严文靖家。乱后乃得之不知何人。呜呼异哉。有唐之季。赞郑公之遗笏。记卫公之故物。承平久长。寤叹斯作。居今之世。获见斯笔。其隐心动色又如何也。周陈大训。鲁归宝玉。天之所与。有物来相。谦益敢谨书其事以示观者。其将以为西清东观。遗文未坠。而慨然有遐思焉。斯亦文肃之志也。有学集卷四十九
王周臣文稿
周臣示余新文数首。笔势俛仰精强之气。尤在眉睫间。读不盲道人说。为慨叹久之。余往作二盲说。赠锡山华仲通。谓春秋之世。举世皆盲人。独师旷与左丘明两人。四目了然在宇宙间。周臣以十年未字之女。抱五世相韩之耻。穷愁结轖。发病于目。余以为居今之世。尽皆蒙瞍拍肩。独周臣一人目光如炬耳。韩退之叹张文昌。盲于目不盲于心。厥得文昌双目再明。人谓文人之文。能笔补造化如此。今周臣坐卧一室。有比丘穿针之叹。吾辈袖退之两手。不能伸笔援救。居然为造化所聊萧。良可自愧也。元遗山有句云。无穷白日青天在。定有先生引镜年。请以斯言为周臣左券。有学集卷四十九
徐仲光藏山稿
今世达官贵人。例有文集行世。诸为序述者。诗汉魏迄李杜。文左马迄韩柳。兼工媲美。穷神极化。吾将踵为赞颂。罗无量百千万亿口为吾口。敛无量百千万亿手为吾手。聚无量百千万亿纸墨为吾纸墨。曾不足博其一顾。曰吾诗笔固如是也。少不惬顺。则愠詈随之。吾是以闻命。饮冰搜肠。掐肾惊爆。竟日夕。呜呼。何其苦也。今吾读徐仲光之文。信手翻阅。移日终卷。忽然而睡。涣然而兴。欣欣然气浸淫满大宅。何仲光之能移吾心也。仲光之文。本天咫。搜神逵。纪物变。极情伪。其雅且正者。如金石。如箴颂。其变者。如小说传奇。其喜者。如嘲戏。其怒者。如骂鬼。其哀者。如泣如诉。其诡谲者。如梦如幻。笔墨畦径。去时俗远甚。吾将为次序赞述。如上所云。仲光未必喜。即不如上所云。仲光未必恚。盖仲光之蕲得余言也不苟。而余之为仲光言也。称心出之而无所绠避。信仲光之能移吾心也。仲光贻书属余评定其文。自比李翱张籍。而以昌黎目吾。仲光等夷翱籍。斯可矣。余之观昌黎。犹天之不可阶升也。仲光于是乎失辞矣。李肇言元和已后文章。学奇诡于韩愈。学苦涩于樊宗师。昌黎称绍述之文。以为至于斯极。昌黎之于樊也。耦平云尔。张籍曰。后之学者。号为韩张。李翱曰。兄为汴州。始得见交。昌黎之于李张也。侪乎云尔。吾观翱与陆倕书。谓李观虽不永年。亦不甚远于扬雄。又曰。孟轲既殁。亦不见有过于愈者。习之之有道而文。通怀乐善。盖亦百世之师也。今之君子。执子瞻汗流走僵之言。下视籍湜。殆循箕斗之虚名而为既其实与。侏儒问天于长人。以为庶其近天也。彼长人者自诩为近天。则更为侏儒所笑。余倾倒于仲光至矣。愳二人者之更相笑也。戏书其后以交勉焉。有学集卷四十九
施秀才卷
呜呼。此吾吴郡二十年中事也。有是太守。廉办得民。辑瑞告行。黄童白叟。如免父母。有是诸生。举幡诣阙。为州人借□。扑被策蹇。不醵邑室一钱。有是孝廉。迹不入公府。蕴义生风。臿树齿牙。镞砺流俗。岂非中吴之盛举。郡志之美谈乎。城阙天沮。宫阙幽绝。匹夫庶士。靡因靡资。投匦呼天。朝上夕可。惟先帝综核吏治。周悉民隐。神心睿虑。经纬万方。深仁厚泽。庶可以想见万一。诗云。于戏前王不忘。可不念哉。有学集卷四十九
钱础日哀言
或有问于余曰。礼有之。至哀无文。又曰。斩衰之丧。唯而不对。础日之丧其亲也。而为文以告哀。礼欤。曰。礼也。今夫斩衰之哭。若往而不及。齐衰之哭。若往而反。此哀之发于声音者也。夫鸟兽之丧其羣也。越月踰时。翔回焉。鸣号焉。至于燕雀。尤有啁噍之顷。皆声音之属也。创巨者其日久。痛甚者其愈迟。哭踊无数。恻怛痛疾。志懑气盛。而托之于文。以发动其触地坏墙。痛毒凭塞之极哀。称情而生文。先王之所不禁也。颜之推曰。孝经曰。哭不偯。谓哭有轻重质文之声也。礼以哭有言者为号。则哭亦有辞也。江南丧哭时。有哀诉之言。苍颉篇有倄字。训诂云。痛而謼也。础日之告哀。是亦哭辞痛謼之类也。礼缘人情。何为而不可。或曰。然则彼都人士。相与摛词点笔。以相其哀。亦礼欤。曰。邻有丧。不相舂。古之有丧者。三日不吊则绝之。王修以社日哀母。邻里为之罢社。今为础日之友者。缠绵恻怆。各相其哀。以比于邻舂罢社之义。亦犹行古之道也。或者拱而起曰。善哉。吾未闻此言。信子游氏之儒也。以礼许人。吾不敢以汰哉目子矣。有学集卷四十九
张子石湘游篇
孟阳晚年归心禅说。作緪云诗数十章。蝉媛不休。至今巡留余藏识中。梦回灯炧。影现心口间。人生斯世。情之一字。熏神染骨。不唯自累。又足以累人乃尔。顷见子石湘游诸诗。风神气韵。居然孟阳。却恨孟阳已逝。不获摇头拊髀。共为吟赏。余读此诗。感叹宿艹。不复向明月清风。闲思往事。亦少有助于道心也。嘉平廿日蒙叟谦益题。牧斋外集卷二十五
吴江赵砥之灵巌偶论屈陶有感诗册
沅湘之兰。化为茅艾。东篱之菊。夷于枳棘。生斯世也。而有吊屈和陶之思。望古遥集。若砥之者。与吾不能和其诗。有长歌当泣而已。戊戌季秋日虞山蒙叟钱谦益书。牧斋外集卷二十五
朱漳浦赠言卷
此吾邑东可朱公主漳浦簿。而乡先生送行之诗若文也。朱公力学修行。数踬琐院。垂老折腰一官。故严文靖瞿文懿之文。咨嗟太息。至今有余憾焉。然文靖于文懿为词馆前辈。文懿甲辰登第。文靖又为对房经师。而文懿以齿踞上坐。投刺不少孙。乃其送朱公文。署名称侍教。不敢以行辈交。前辈于乡曲序德尚年。不以官阀重轻若此。虽然。亦足以知朱公矣。余又观杨宪副梦羽送公诗云。一官牢落文章在。三策周详笔砚同。其自注云。仪在场屋。第三策问多得之朱君。仪以是科得举。梦羽自负博雅。口多微词。前辈中稍称佻达者矣。今世小生。窜窃人文字。墨汁未干。即夸诩为手笔。或反唇询之。视梦羽何如哉。因读朱公卷有感。为表而出之。牧斋外集卷二十五
曹能始寿林茂之六十序
余与能始宦途不相値。晚年邮筒促数。相与托末契焉。然余竟未识能始为何如人也。今年来白下。重逢茂之。剧谈能始生平。想见其眉目嚬笑。显显然如在吾目中。窃自幸始识能始也。顷复见能始所制寿序。则不独茂之之生平。历历可指。而两人之眉目嚬笑。又皆宛然在尺幅中。天下有眞朋友。有眞性情。乃有眞文字。世人安得而知之。余往刻初学集。能始为作序。能始不多见余诗文。而想象为之。虽缪相推与。其辞藐藐云尔。读此文。益自恨交能始之晚也。虽然。能始为全人以去。三年之后。其藏血已化碧。而余也楚囚越吟。连蹇不即死。余之眉目嚬笑。临流揽镜。往往自憎自叹。趣欲引而去之。而犹怅怏能始知余之浅也。不亦愚而可笑哉。戊子秋尽虞山钱谦益撰于秦淮颂系之所。牧斋外集卷二十五
陆定尔明诗集句
定尔集唐诗句成编。余喜而为之序。今见其集明诗句益奇。盖有明三百年之诗。分门立墠。未有定论。其中识见通别。才力强弱。阡陌委曲。虽作者有不自知。而定尔能撮略标举。淘汰其杂糅而刺取其精英。其大指则存乎发挥性命。申写物状。么弦孤桐。取裁天律。而尽刊烦嚣怒张剽略补缀之词。一二幽人韵士。词林罕知其氏名。一经拣择。眉目咳唾。隐见于行墨之间。如与述作同游者。余尝戏语吾儿。定尔于明诗。岂如摩酰首罗天。大龙王降雨。皆能识其滴数者邪。不然。何其总持玄会。一至于此也。迩者中原诸才子。竞嗜古学。汉魏三唐之诗。胪列简牍。字句搜攓。殆如五都列肆。亦可谓勤古者矣。若以标解举要。领略于文句之外。则集古不若集句之为近也。吾老矣。不复措意此道。吾党有人。望古遥集。岂有意为斯世之针药乎。属吾儿传示定尔。姑秘吾言。世当有过而问焉者。牧斋外集卷二十五
德馨斋稿
富贵家子弟。能不藉祖父势焰。鲜衣怒马。豪举乡曲间。束修自励。不隤其家声。斯已难矣。若其好学笃志。深思天人之际。标举古昔格言遗行。以警浮生而诫惛俗者。则尤难之难也。里中陆子善长。荫藉高华而修韦布君子之行。著书数篇。有薙淫戒杀醒贪之目。盖率循儒门三戒。佛门五戒。而归宗于太上感应篇。其意诚而笃。其词丽而切。可以铭诸盘盂。徇之道路。其在斯世。岂非优昙钵华不见者与。余读诗抑之篇。古人解不愧屋漏曰。言屋漏之处。若有人居之。无谓无见我者。神见汝矣。晁文元公引之以证中庸慎独之义。其言最为明切。使世之人皆知屋漏有鬼神。则一切贪淫破戒负心倍理之事。不待刑辟而自寡矣。聊为拈此以助善长救世之百一云。牧斋外集卷二十五
题袁母二序后
余中年始少知学古。窃闻先生长者之绪言。笔力虺隤。旧学荒落。偶一省记。如哑子作梦。口不能言。旋即忘之矣。顷在吴门。获见松江王玠右。长洲陈鹤客赠袁母二序。翻阅一过。划然心开。作者之骨力老苍。与其意匠经营。不失古人寸度。阡陌曲折。盖举目而得之。西京记言太上皇游新丰。见其鸡犬皆识衢路。余读二子文。髣髴类此。二子才力雄健。掉鞅词林。薙剪稂莠。殆将如齐桓北伐山戎。悬车束马。刜令支。斩孤竹。而余以创残疲驽。得自比于老马之识道。顾不幸与。牧斋外集卷二十五
李尔承诗
吾友李贯之。有才子奕茂。字尔承。胚胎前光。读书好古。不得志于场屋。则入赀为大鸿胪。属思以修途自奋。椓人乱政。其从弟次见。与姑之夫缪文贞公。相继被急征。钩党促数。饮章牵连。遂请急免归。不幸先贯之以殁。其子汝集。刻其遗诗若干首。余读而叹焉。贯之晚与余定交。尔承奉手抠衣。执弟子礼甚谨。闽人有陈鸿节者。善词赋。独身游长干。丧其资斧。病卧不能起。尔承载与俱归。连床拂席。躬身诊视。病愈治装遣归。陈生泣语余。非尔承殆不能生。以此知尔承□(上草头下易)傥蕴藉。轻死重气。非独悛悛退让君子也。薄宦忧时。叹惋时政。每思奋臂出其间。念有父不可呼。愤邑郁发。病以死。盖其生平处君臣父子朋友之间。皆有可观。亦贯之方闻好修流风。今其子复能束修自励。表章先世之遗文。李氏有人矣。昔梁湘东尝言。记载忠臣孝子遗言善行。当以金银管书之。尔承之诗。读者当用此例。勿以雕虫篆刻求之可也。牧斋外集卷二十五
王德操诗卷
德操丈七十生子。羁贯成童。裒其生平所得名人胜流赠遗寄示之作。装潢成卷。以当万金之诒。而属余为之题识。偶未及点笔。此卷留箧衍中已十年所。德操墓木拱矣。今年六月。子晋携其子僧佑来见。薿然玉立。有成人之姿。余悲德操之不可作。而喜其有子也。出是卷于藏弆。亟题而归之。丧乱以来。余所畜法书名画。一一荡为刼灰。不知是卷何以独存。岂非德操有灵。能致鬼神护诃以遗其子孙耶。江左靑箱。故是王氏世业。沩其慎守之。使乌衣马粪。后世传为美谈。庶不虚德操弓冶之望也。己丑六月三日虞山蒙叟谦益书于绛云楼下。牧斋外集卷二十五
袁泰征遗稿
此吴人袁应诏泰征之遗诗也。泰征少负渊敏。读书励行。遭时轗轲。不能变奇成偶。而浮湛酒人以死。死之日。遗孤骏甫三岁。今乃能食贫奉母。为白华之孝子。而又能于虫干鱼蠹之余。采辑其父之遗诗。以传于世。人皆曰。泰征幸哉有子也。余录皇朝诗集。吴中名卿硕辅。高文大册。勒金石而征琬琰者。往往多有阙遗。而老师宿儒。小生妇孺。兔园之残册。蜡车之故纸。搜罗访求。不遗余力。余读泰征之遗诗。为三叹焉。昔梁元帝著书记述忠孝。全者用金管书之。德行清粹者。用银管书之。文章赡丽者。则以斑竹管书之。今泰征之诗。既可以传。而又得孝子以传世。有湘东王。吾知必以金银管从事焉。或者不达而比量文辞。绳以斑竹之例。则亦未之乎其为论矣。牧斋外集卷二十五
邓肯堂劝酒歌
东坡自言饮酒终日。不过五合。而谓天下之好饮无在予上者。后人掇拾东坡全集。以王无功醉乡记羼入其中。岂非以东坡慨慕东皋。庶几友其人于千载。其妙于酒德有相似者。与予酒户略似东坡。顷又以病耳戒酒。读肯堂诗。浩浩然。落落然。如与刘伶毕卓辈。执杯持耳。拍浮酒池中也。他时有编余诗者。将此首编入集中。余方醉眼模糊。仰天一笑。安知其非余作也。牧斋外集卷二十五
为邓肯堂跋丹井诗
吾乡自桑民怿后。作诗者以沿袭冗长为能。嘉靖中。邓文度独肆志古学。规摹昌黎。长篇突兀奇崛。余固度众而亟录之。肯堂此作。叙致宏硕。得其家风。时调靡靡。日趋萎弱。我深望子后文度一振起之也。牧斋外集卷二十五
山晓窗诗藳
胜国之季。诗莫盛于中吴。吾邑寥寥无闻。兵兴以来。帝车南指。骎骎再盛。而虞山蒙气如故。十余年来。后生俊民。握铅怀素。摩厉以趋词坛者。项背相望。陈子南浦其一人也。陈子家贫而学富。齿壮而才老。读其诗。选义按部。考辞就班。戛戛然有意于剔萎败。洗淟涊。而不屑以稗贩剽贼为能事。其志之所存远矣。假令世有铁厓。则可以摄齐于袁华郭翼之伦。世有靑丘。则北郭诸子。亦将轩翥其后。而伥伥焉以余为识道之老马。过而问津焉。惜乎吾愳其穷也。然诸子方掉鞅狥垒。而陈子为之职志。余虽老耄。巢车以望战尘。曳足以观鼓噪。亦庶可少作其朝气邪。聊书此而凭轼以俟之。庚子涂月江村老叟钱谦益题。牧斋外集卷二十五
偈庵诗册
孟阳仙逝去今八年。此册则癸酉之春。子羽枉吊先太夫人为书于山庄者也。八年之中。天地翻覆。劫火洞然。而孟阳残编烂简。人间藏弆者。不啻如洞章玉书。子羽此册。良可宝也。昔元裕之于金源亡后。撰次中州集。为溪南诗老辛敬之立传。敬之遂有闻于后世。孟阳之为诗与其辨论。殆非敬之可及。余近辑列朝诗集。颇思为孟阳题品。而人地卑冗。求如裕之之能为辛老重。其可得乎。因子羽索题。遂三叹而书其后。庚寅正月书于沁雪石下。牧斋外集卷二十五
杨九皋梅花百咏
学道之人。嗣如来之法。补处祖位。须有三朝天子福。八代状元材。中峯大师其人也。梅花百咏。自昔有和者。盍各言志。亦随其所得耳。重其过持杨子九皋诗示余。且去年始髫岁。噫。九皋才子。不知林君复八梅。乃和中峯百咏。其宿生慧业。当与诸老宿有文字缘。余老而栖心释典。犹汩汩故纸中。于九皋之诗。三复不能已已。中峯之才。于九皋何如邪。拾得子云。我诗亦是诗。他人唤作偈。九皋偈邪诗邪。眞应唤作诗矣。与中峯果有异同否。请明眼人辨之。牧斋外集卷二十五
冯留仙和和陶诗
子瞻以英声直节。播迁岭海。乃作和陶诗。留仙保全东南善类。触迕权臣。谪官左宦。作和和陶诗。感时危。忧国蹙。风尘行役。杯酒淋漓。长歌浩叹。申写胸臆。此留仙之和和陶诗也。留仙长身山立。乐易轩豁。酒酣执杯持耳。诙笑杂出。语及小人误国。四郊多垒。头毛植立。声泪俱下。二十年来。陵谷迁移。人才遒尽。吾眼中岂复见此忠诚奇伟之男子乎。渊明咏荆轲曰。其人虽已殁。千载有余情。吾于留仙亦云。牧斋外集卷二十五
顾伊人近诗
伊人为织帘先生之子。胚胎前光。又杰出于确庵子之门。殆宋金华所谓岂知万斗毛。难媲一角麟者也。其为诗陶冶性情。清丽婉约。名章秀句。芊眠绮合。至于孤情瘁音。苕发颖竖。或偏弦而独张。或一徽而众悲。作者有不自知。而秋士恨人。每抚卷三叹焉。确庵子赏其佳句。以为远过元人。今之称诗者。大历以下。斥为啻门小乘。于元何有。子夏不云乎。音者生人心者也。治世之音安以乐。乱世之音怨以怒。亡国之音哀以思。开元天宝之诗。其于政和安乐也已有间矣。执咸通以后之诗。而律以景龙景云升平逸豫之音。不已辽乎。情动于中。而形于声。乱世之不能不怨怒而哀思也。犹治世之不能不安以乐也。局于初盛中晚之论。是将使人不欢而笑。不病而呻。哀乐而乐哀。音不生于心。声不动于情而后可也。伊人虽盛年英妙。而不能无梦华许剑愀怆怫□(左竖心旁右胃)之辞。确庵子儗之以元人者。信也。斯可以言诗已矣。牧斋外集卷二十五
遵王秋怀诗
有客渡江。嗤点诸名士诗。谓将文选唐诗。烂熟背诵。挦攓搜略。遇题补衲。不问神理云何。警策云何。盖末流学问之误如此。予谓此非学问之误。乃胎性使然也。仙家言胎性舍于营卫之中。五藏之内。虽获良针。故难愈也。今诗人胎性凡浊。熏于荣卫五藏。虽有文选唐诗以为针药。适足长其焰烟。助其繁漫耳。学问何过之有。余苦爱退之秋怀诗云。清晚卷书坐。南山见高棱。高寒凄警。与南山相栖泊。惊绝于文字之外。能赏此二言。味其玄旨。斯可与谈胎性之说矣。遵王近作怀秋十三首。余观其有志汲古。味薄而抱明。冋冋乎南山之遗志也。故亟取焉。而遵王避席请未已。若退之梦吞丹篆。傍一人抚掌而笑。似是孟郊。余老矣。无以长子。他日丹篆文成。余为梦中傍笑之人。不亦可乎。有学集卷四十七
遵王绝句
断句诗神情轩举。兴会络绎。颇似陆鲁望。自遣三十首。殊非今人格调。良可喜也。多读书。厚养气。深造而自得之。如鲁望所谓凌轹波涛。穿穴险固。率造平淡而后已。吾有厚望焉。仲文之赋湘瑟。思公之继玉台。籛后风流。庶几再覩。吾老矣。当泚笔以俟之。钞本牧斋有学集补遗题跋
二叶子诗
览二子之诗。既蕙质而兰心。复金声而玉振。标举性情。师法风雅。百年以来。颓风俗学。无片言只字点染其笔端。岂非天姿绝出。兼有家学渊源。而能若是乎。深心勉学。重积厚发。以必及古人为期。而无以能越今人为喜。双龙两凤。踵机云之清尘。吾有厚望矣。戊子三月牧斋老人题。牧斋外集卷二十五
二陈子英社诗集
吾邑以葩经冠三吴。瞿文懿而后。首推吾顾邵暨陆魏诸君子。互踵其盛。迄今流风余韵。芬郁齿颊。而诸家子弟起而继之者。不无绍述少衰之感。司空陈旦融昆季。以诗先后起家。每津津此中。未尝不以匡说解颐自负。今其子姓恺悰辈。走锐策精。聚通国专业者。共继其声焉。殆有窥见前贤齐名追步之志。此余所乐观厥成者也。牧斋老人谦益题。英社诗集
介立诗
昔人云。僧诗忌蔬笋气。余谓惟不脱蔬笋气。乃为本色。惟清惟寒。亦玄亦澹。如佛言食蜜。中边皆甜。此眞蔬笋气。天然禅悦之味也。旦公诗托寄孤高。属意清切。庶几道人本色。不失蔬笋气味。余读而深叹之。唐僧之诗。各有原本。赞宁称抒山之诗。谓文人结习深重。故以诗句率劝。令入佛智。此昼诗之本领也。旦公从文字因缘。深入佛智。作诗如华严楼阁。弹指皆启。岂以一章半偈为能事乎。他日以今之旦配古之昼。何为不可。钞本牧斋有学集补遗题跋
后香观说书介立旦公诗卷
余用隐者之教。以鼻观论诗。作香观说。序元叹诗卷。灵嵓退老叹曰。此六根互用心手自在法也。金陵介立旦公。遣其徒遗所著诗。属余评定。余自己丑读江上诗。叹其孤高清切。不失蔬笋气味。庶几道人本色。今十余年矣。余昔者论诗。以目观。今以鼻观。余之观诗者已非昔人矣。旦公之诗。所谓孤高清切。不失蔬笋风味者。有以异乎。曰无以异也。古人以苾刍喻僧。苾刍。香草也。蔬笋。亦香草之属也。为僧者不具苾刍之德。不可以为僧。僧之为诗者。不谙熟笋之味。不可以为诗。旦公具苾刍之德。而谙蔬笋之味者也。其为诗也。安得而不香。吾规规乎目观。以色声求旦公之诗。偏弦独张。清唱寡和。诚不欲与繁音缛绣。争妍而赴节。若夫色天清迥。花露滴沥。梵猿应呼。疎锺殷床。于斯时也。闻思不及鼻观。先参一韵。偶成半偈。间作香严之观。所谓清斋晏晦。香气寂然。来入鼻中者。非旦公孰证之。非鼻观孰参之。吾今取旦公诗尽摄入香界中。用是以证成吾之香观也。不亦可乎。或曰。子向者有诃香之说。旦公矜爱其诗若是。池神则何以待之。曰。子不闻靑莲华长者之鬻香乎。池神之护香也。长者之鬻香也。其回香之大小。区以别矣。长者了知一切。如是一切香土所出之处。了达诸治病香。乃至一切菩萨地位香。知此调和香法。以智慧香而白庄严于诸世间。皆无染着具足成就。长者所鬻之香。即人间罗刹界诸欲天之香。亦即池神所护呵之香。岂有铢两差别哉。此世界熏习秽恶伊兰胖胀之臭。上达光音天。旦公现鬻香长者身。以蔬笋禅悦之香。作妙香句而为说法。池神安得而诃之。若犹是余尘瞥起。名吕命律。憎伊兰而爱栴檀。则与夫入池取花。掘根挽茎者。一间而已矣。长者之别香也。断恶生善。今诸有为。生乐着香。生厌离香。旦公。华严法界师也。吾请以鬻香长老之香。助旦公之香观。即用旦公诗句。代旦公说法。不亦可乎。作香观后说以讯旦公。幷再质之退老。以为何如。有学集卷四十八
官和尚天外游草
往年游南北两都。剑叟和尚抠衣谒余。是时为秦川贵公子。为山东英妙。已而为西东京循吏。为西台遗老。今遂坏衣髹发。修头陀行。拄杖拈锥。扬眉瞬目。作堂头老和尚。一生面目。斩眼改换。使人有形容变尽之感。而余犹刺促作老秃翁。雀入水化为蛤。我独不能。岂不悲夫。剑叟今年晤余武林。出天外游艹示余。剑叟所云天外者。欲界天外耶。色界方外耶。无欲无色。四空天外耶。欲界之顶。即色界天。色界之顶。即无色界天。安得有天外之天可游。四空天依于空。空无所依。又安得有空外之天可游。我辈波波碌碌。多生积劫。往来天上人间。安得有一天外之人。与剑叟证明此事耶。如来言有一人发眞归元。十方虚空一时消殒。虚空既言消殒。剑叟所游之天外。未知安放何处。觉浪老人近在皋亭。此老生身在空劫已前。或能知天外事。剑叟试以吾言问之。有学集卷五十
南来堂拾稿
余常谓古今禅讲诸师。文集行世者绝少。以贤首一家。征之帝心。惟法界观门一书而已。贤首惟教义还源观金师子章而已。清凉圭峯。著述弘多。皆无文集行世。古人之指意。以为后五百岁弘宗扶教。其纲要在于阐扬法界。廓清教海。而骈枝俪叶之文。固不足为有无也。末法凌夷。雪浪崛起东南。人谓窥基再来。雪浪工于讲演。解粘释缚。言语妙天下。顾不肯著书。雪浪之后。再传为菓雨苍汰。法席最盛。而四公者。皆后先顺世矣。苍老之孙行敏。掇拾其文。顶礼悲泣。乞余一言以流通于世。余谓苍老之于法门。深心誓愿。泐金石而度河沙者。在与汰师互演大钞。燃杂华法门千年垂绝之灯。此盖清凉现龙之分身。蜿蜒靑冥。百千数变之一耳。其应世酬物。取次点染之文。如龙之片甲。如麟之一鬛。固不足以为有无。而人亦不必比量其工拙也。行敏思表着乃祖绪言。如此其笃挚。而落木居士。又为评定其什一。则顺其意而流通。亦无不可者。佛言如拆金杖金体不殊。苍老之文。固不可以为是金杖之全也。抑岂可以为是拆金之杖而非金也耶。亦在乎善取之而已矣。钞本牧斋有学集补遗题跋
南云集
大慧禅师尝云。余虽学佛者。然爱君忧国之念。与忠义士大夫等。紫柏老人读李江州传。涕泪交下。侍僧有不哭者。便欲推堕万丈深坑中。余观楚南云行者。破衲如败芭蕉叶。悠悠忽忽。不颠不狂。其为诗。深幽古淡。寄托迢然。忠义之气。蟠结于笔端。如欲喷薄而出。其亦今世之径山紫柏与。南云自此将卜隐深山。一瓢一拂。在折脚铛边过活。其入道益深。其诗句当益佳。后有好事者。如闾丘太守。于嵁岩绝壁上。采录缮写。又当与寒山拾得并传。虽大慧老人。亦莫得而□之也。戊戌仲冬日虞山俗衲谦益题。牧斋外集卷二十五
鹤如禅师诗卷
洞闻长老。为紫柏憨山上首弟子。坐破山道场。说自在法。频申婆和而逝。鹤如禅师悳公。为其再世嫡孙。亲承巾瓶。妙得心印。顾不肯坐曲盝床。开堂竖拂。和光匿影。虚己酬物。以撑柱丛林。禀持清规为能事。天寒岁俭。斋厨萧然。法筵清众。锺鱼不改。庄严像设。殿无凝尘。洒扫阶除。院无宿草。禅诵之暇。焚香涤砚。贾其余闲。作为歌诗。与词人诗僧。击钵刻烛。往复酬和。其言蔼如也。诗成。持一卷求正于余。而余谓之曰。子知夫鹤乎。是仙家之骐骥。羽族之介鸟也。以喻于子。如子之孤迥洁白。枓櫢而离俗也。其鸣于九皋。声闻于天也。以喻于子之诗。如其清吟静啸。警露而唳空也。其鸣于在阴而其子和也。以喻于子之友声。如其琴心三迭。一倡而三叹也。吾向者以鹤字子。今有其征矣乎。我闻弥陀佛国。有诸众鸟。昼夜六时。宣说妙法。而白鹤居其首。今子学世间诗。说世出世间法。假宫商之调。演根力微妙之音。鹤以音声说法。子以诗句说法。又安知子之非鹤而鹤之非子乎。鹤如踊跃欢喜。合十而言曰。驱乌之岁。夫子以鹤如字。我今乃知夫子之记我也。此中山林木池沼。宛然西方。公若肯来。用迦陵仙音说法。某得如五百鹤众。闻一偈而解脱。则大幸矣。请书之以为券。钞本牧斋有学集补遗题跋
山晓上座啸堂诗
今之缁流。多喜为诗。或排列华要。如千佛名经。或摭拾偈颂。如戏场科诨。每一触目。辄为赤眚满眼。顷见天童晓上座诗。体清心远。恬虚乐古。居然衲衣本色也。余爱韩退之诗。清晓卷书坐。南山见高棱。此二语。殆为山晓写照。其诗亦仿佛似之。杼山不云乎。隳名之人。万虑俱尽。强留诗道。以乐性情。盖由瞥起。余尘未泯。岂有健羡于其间哉。上座能了此义。月下风前。么弦孤韵。色天清迥。花漏滴沥。诗当益工。禅心当益妙。以此为今之缁流。药其尘垢而疗其狂易。用诗句为牵劝。故知不后于古德也。上座此行。将木陈和尚命。请余作天童塔铭。余不敏。不能如无尽居士为石门点出金刚眼睛。却与点缀诗卷。作泥人揩背因缘。持归示木老。定当为破颜一笑。钞本牧斋有学集补遗题跋
净土咏怀诗
楚石琦公。作西斋净土诗。备陈乐邦之妙。使人如闻迦陵频伽和雅仙音。心神熙怡。便欲从之西逝。巨方上人。饱参经论。专修念佛三昧。作净土咏怀诗。名曰莲券。殆亦闻楚石之风而兴起耶。然吾闻楚石示疾时。作木马夜鸣。西方日出之偈。梦堂诃曰。西方有佛。东方无佛耶。乃厉声一喝。泊然而逝。二公熟知乐邦道路。互执契券。正恐霍光将假银城。典与单于。未有人作保。巨方以为何如。钞本牧斋有学集补遗题跋
雪堂选集
雪堂之集。余既为文弁其首。其门人吉公司李致师命以请曰。诗文之道。作必有为。美斯可传。请精择其尤者以垂于后。杨用修之张愈光朱子价例。可引也。余受命唯唯。稍为诠释。得若干卷。而复书其后曰。古今之诗。总萃于唐而畅遂于宋。至金元则靡矣。眉山横从贪负。无所不有。得杜之大而变。西江则称少陵为别祖。自命眞子。火传灯续矣。然其丰神气韵。去唐少远。金元之诗。泛滥元白。杂出中晚。而其丰神气韵。去唐反近。本朝之诗亦然。西涯之详谛安雅。弭节于元和。去唐近也。崆峒已后。槎枒奡兀。布鹄于少陵。去唐弥远也。雪堂之诗。意匠郁陶。兴会森发。未尝不取材三唐。而于金人赵闲闲元裕之诸家。尤博采而深造焉。要以陶冶性情。笼挫物变。钩索唐人之精髓。而不复规摹形似。斯其所以足传也。昔者吾友程孟阳。讲求唐诗。妙于析骨析肉。离形得髓。晚年盛谈中州麓堂。以为学唐者。当由此发轫。哲人往矣。恨其不见雪堂之诗。共相吟赏耳。余选雪堂集。采其诗得十之三。其文得十之四。皆择其出风入雅。刊落浮蔓。可爱而可传者。昔人云。后世谁相知定吾文者。感雪堂知己之言。不敢以漫应也。雪堂以天官料士于秦。得秦士曰韩圣秋张稚恭杨吉公。此三人者。空同对山之后贤。取其蝥弧先登者也。其以吾言为然乎否邪。牧斋外集卷二十五
梦禅吟
今人多好言诗。而鲜有以诗名僧者。此亦诗之幸也。长公云。雄豪而妙。苦而腴。惟有琴。聪与密殊。则世之豪而不妙。苦而不腴者。均无当于诗之义。而况于僧乎。梦父上人挟其诗以来吴。今又挟其诗以归楚。梦父之诗不尽是。而吴与楚不可不称为诗国。昔者闻而来。今者见而归。军持梵芨之间。十余年之领略多矣。亦有会于妙且腴者乎。韩昌黎世之所谓不爱禅者也。然其送皇甫灵诗篇中。备述围棋六博。饮酒嘲谐。高唱清绵之致。而终之以方将敛之道。且欲冠其颠。韩公虽谓之不爱禅。不可谓不爱灵也。梦公既以诗名。盍于两公言参之。将有进于游者。其于诗当更未可量。且存是为他日把晤券可也。牧斋外集卷二十五
峨眉仙人诗
巴陵杨一鹏。万历庚戌进士。为成都府推官。登峨眉山。有狂僧踞佛堂。睨杨笑曰。汝犹记下地时。行路远。啼哭数日夜。吾抚汝顶而止耶。杨忆儿时语。大惊。礼拜耳语达旦。临别属曰。三十年后见汝于淮上。杨后开府淮安。一日薄暮。有野僧击鼓称峨眉山万世尊。寄书发函。得绝句七首。传其五云。谪向人间仅一周。而今限满苦难留。清虚有约无相负。好觅当年范蠡舟。业风吹破进贤冠。生死关头着脚难。六百年来今一遇。莫将大事等闲看。浪游生死岂男儿。教外眞传别有师。富贵神仙君两得。尚牵疆锁恋狂痴。难将蟒玉拒无尝。勋业终归土一方。欲问后来神妙处。碧天齐拥紫金光。颁来法旨不容违。僊律森严敢泄机。楚水吴山相共聚。与君同跨片霞飞。其二首秘不传。质明大索寄书僧。已不知所往矣。□□焚凤阳陵寝。杨以失救论死西市。神色扬扬如平尝。但连呼好师傅数声而已。杨之仲子昌荐告余曰。万世尊名大傅。今尚在峨眉。往来人间无尝处。人亦时时见之。初学集卷八十六
徐阳初小令
里中徐生阳初。属其族子于王。以所著小令示余。余方摊书病卧。客有善讴者。使之按节而歌。歌竟。病霍然良已。盖余方有幽忧之疾。欷歔烦酲。而阳初词多呜咽感荡。如雄风之袭虚牝。宜其能愈我疾也。阳初博学能诗。妙解宫商。工于填词度曲。所制红梨花院本。穷日落月。身自教演。高则诚作琵琶记。歌咏则口吐涎沫不绝。按节拍则脚点楼板皆穿。阳初庶几似之。词曲虽小道。求其清新华艳。负歌山曲海之名。亦岂易言哉。昔人言关汉卿杂剧。可继离骚。汉卿仕元为太医院尹。一散吏耳。马致远为江淛行省属。张小山以路吏转首领官。郑德辉杭州小吏。宫大用钓台山长。元时中外雄要之职。皆其国人为之。中州人每每沈抑簿书。老于布素。穷困不得志。其词曲独绝于后世。阳初秦川贵公子。连蹇坎轲。故能以词曲显。于王亦恨人也。与阳初独深。吾益以此知阳初矣。初学集卷八十五
一笑散
此书传自秦酉岩氏。秦疑为康浒西之笔。余则定为章丘李中麓。以所载沉醉东风。有传自吾章弭少庵之语。且熊南沙。王遵岩。唐荆川。陈后冈。皆中麓之友。与浒西不相及也。家有中麓闲居集。贮书楼壁角中。发而观之。中麓归田后。专肆力于词。自制六院本。总名之曰一笑散。此书之所繇名也。其自序以谓无他长。独长于词。远交王渼陂。近交袁西野。足以资而忘世。乐而忘老。故此书称渼陂西野为多。又曰。借此以坐消岁月。暗老豪杰。呜呼。其尤可感也。何季公者。酉岩之友。读书好古人也。亦手钞此书。余从其孙士龙借看。题其后而归之。辛巳良月望日记。初学集卷八十五
李笠翁传奇
笠翁传奇前后数十种。横见侧出。征材于水浒。按节于雍熙。金瓶无所鬬其淫哇。而玉茗不能穷其缪巧。宋耶元耶。词耶曲耶。吾无得而论之矣。有读笠翁传奇。始而疑。既而眩。终而狂易却走。余为解之曰。子未读山海经乎。东海之外。大荒之中。有山名曰大言。有大人之市。名曰大人之堂。郭弘农曰。山形如堂宇耳。大人时集其上作市肆也。经又曰。有一人踆其上。张其两耳。由今观之。大言之国。不知其所言何事。要必非蹄涔之游。翳荟之集也。有大人者。张耳以为市。又有一大人者。张两耳而听之。言者与听者。斯可谓两相当矣。今子听笠翁之传奇。在此国土中。以为大言。惊而相告。不知笠翁之两耳。可以为市。而子以径寸之耳轮。倾侧而听之。虽欲不骇眩却走。乌乎可。笠翁闻而笑曰。渔也诚无辞于大言矣。踆于大人之堂。张耳而听之者。非夫子其谁。请书之以告世之为耳市者。辛丑夏日虞山钱谦益书于杭城之适轩。牧斋外集卷二十五
玉台新咏
玉台新咏宋刻本。出自寒山赵氏。本孝穆在梁时所撰。卷中简文尚称皇太子。元帝称湘东王。可以考见。今流俗本为俗子矫乱。又妄增诗二百首。赖此本少存孝穆旧观。良可宝也。凡古书一经庸人手。纰缪百出。便应付蜡车覆瓿。不独此集也。有学集卷四十六
宋版文苑英华
文苑英华。文选以后文章之渊薮也。闽本苦多讹阙。莫可是正。曹野臣为余言。王户部岕庵有宋刻残本七十册。购得之庙市者。属野臣借阅。岕庵欣然见授。得纵观者匝月。谚云。借书一瓻。还书一瓻。宋葛文康公好借书。尝以酒券从尚公辅假太平御览。诗在丹阳集中。词林至今以为美谈。余次韵答岕庵诗。有酒券赊文籍之句。盖谓此也。长安酒贵。余无从贳一鸱。又无酒券可以当假许之璧。余比于文康为幸。而岕庵之胜公辅。远矣。遂题而归之。他日亦可作吾两人故事也。初学集卷八十五
中州集钞
元遗山编中州集十卷。梦阳手钞其尤隽者若干篇。因为抉擿其篇章句法。指陈其所繇来。以示同志者。盖自靖康之难。中国文章载籍。捆载入金源。一时豪俊。遂得所师承。咸知规摹两苏。上泝三唐。各成一家之言。备一代之音。而胜国词翰之盛。亦嚆矢于此。孟阳老眼无花。能照见古人心髓。于汗靑漫漶丹粉凋残之后。不独于中州诸老。为千载之知己。而后生之有志于斯者。亦可以得师矣。遗山论溪南诗老辛愿曰。敬之业专而心敏。敢以是非白黑自任。每读诸人之诗。必为之探源委。发凡例。解络脉。审音节。辨清浊。权轻重。片善不掩。微颣必指。如老吏断狱。文峻网密。丝毫不相贷。如衲僧得正法眼。征诘开示。几于截断众流。同志中有公鉴而无姑息者。必以敬之为称首。遗山题中州集后云。爱杀溪南辛老子。相从何止十年迟。遗山上下百年。尚论一代风雅。而独津津于一老。岂徒然哉。吾观梦阳。殆无愧于斯人。而余之言不能如遗山之推辛老。使天下信而征之。则余之有媿遗山多矣。癸未夏日。书于玉繠轩。初学集卷八十三
明媛诗纬
本朝闺秀篇章。每多撰集。繁芿采撷。皆由章句竖儒。孟浪品题。近出屠沽俗子。回文锦字。涂抹兔园。紫凤天吴。颠倒裋褐。侍中口病。指点河汉之机丝。浑敦形残。评泊霓裳之歌舞。徒使香奁掩鼻。美嫔捧心而已。山阴王大家玉映。名刻苕华。肉齐环壁。松风入砚。金壶之汁不干。云母养笺。蠺书之体自作。游兹策府。荡我文心。绿笥丹筒。则卷盈方底。金箱玉版。则名溢缥缃。于是命绛人。敕毛颖。拂毫素。戒赫蹏。硏匣琉璃。映澈观书之秋月。笔床翡翠。欲飞点笔之风霜。出入岂但于千金。褒贬有同于一字。命名诗纬。嗣音玉台。亦诗亦玄。又香又艳。斯则聊同弃日。孝穆所以无讥。诒我彤管。蔚宗为之三叹者也。昔者上官昭容席人主并后之权。评昆明应制之什。丹铅甲乙。纸落如飞。遂使沈宋诸人。俛首一时。流艳千古。玉映以名家之女。擅绝代之姿。韲盐自将。丹黄不御。聊以偏削。消此余闲。走羣娥于笔端。笼娈诸于几上。玄音高唱。若嵩岳之会众眞。墨兵萧闲。如吴宫之教女战。吕和叔昭容书楼歌曰。自言文艺是天眞。不服丈夫胜妇人。悠悠古今。同斯永叹矣。道人心如水石。叙以梦言。匪云作戏逢场。聊亦助成水观。有学集卷四十七
钱叔宝手书续吴都文粹
吴郡钱榖叔宝。以善画名家。博雅好学。手钞图籍至数十卷。取宋人郑虎臣吴都文粹。增益至百卷。以备吴中故实。余从其子功甫借钞。与何季穆周安期共加芟补。欲成一书未就也。功甫名允治。介独自好。不妄交接。口多雌黄。吴人畏而远之。余每过之。坐谈移日。出看囊钱市糕饼噉余。老屋三楹。丛书充栋。白昼取一书。必秉烛缘梯上下。一日。语余。吾贫老无子。所藏书将遗不知何人。明日。公早来。当尽出以相赠。吾欲阅。更就公借之。何如。余大喜。凌晨而往。坐语良久。意色闵默。不复言付书事。余知其意。亦不忍开口也。辛酉冬。余北上。往别。病疡初起。疮瘢满面。冲寒映日。手写金人吊伐录本子。忽问余曹能始尚在广西。有便邮属彼觅通志寄我。余初欲理付书旧约。语薄喉欲出而止。无何。功甫卒。藏书一夕迸散。钞本及旧椠本。皆论秤担负以去。一本不直数钱也。功甫少及见文待诏诸公。尝言吴中先辈学问。皆有原本。惟黄勉之为别派。袖中每携阳明空同书札。出以示人。空同就医京口。诸公皆不与通问。勉之趋迎为刻其集。诸公皆薄之。又云。李空同言不读唐后书。左国玑为左宜人之弟。空同文称内兄。内外兄弟在小戴礼。亦唐后书耶。四部大函之书。别字讹句。堆积卷帙。两司马当如是耶。每抉擿时人制作。余每指其口失笑而止。呜呼。功甫死。吴中读书种子绝矣。余欲取吴士读书好古。自俞石磵以后。网罗遗逸。都为一编。老生腐儒。笥经蠹书者。悉附着焉。庶功甫辈流。不泯泯于没世。且使后学尚知有先辈师承在也。姑志之于此。初学集卷八十四
沈石田手抄吟牕小会前卷
</div>
    <div class="pagination">
<a href="绛云楼题跋_page7.html">上一页</a><a href="绛云楼题跋.html">1</a><a href="绛云楼题跋_page2.html">2</a><a href="绛云楼题跋_page3.html">3</a><a href="绛云楼题跋_page4.html">4</a><a href="绛云楼题跋_page5.html">5</a><a href="绛云楼题跋_page6.html">6</a><a href="绛云楼题跋_page7.html">7</a><span class="current-page">8</span><a href="绛云楼题跋_page9.html">9</a><a href="绛云楼题跋_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
