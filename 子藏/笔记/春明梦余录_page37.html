<!DOCTYPE html>
<html>
<head>
    <meta charset="UTF-8">
    <title>春明梦余录 - 第 37 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春明梦余录 - 第 37 页/共 45 页</h1>
    <div class="content">　　崇祯二年大理卿康新民疏臣备员廷尉称天下之平毎遇审录重犯多方详慎歴有平反清夜省心惟恐天下有寃民也军徒一寃民已不堪命若大辟一寃则死者不可复生防者不可复续其闗系更重矣在愚民固有以他故罹辟者然多属人命盗犯人命自有寃对犹易讯防惟盗犯真似防暧极易淆错外郡县盗情犹有着落而京师盗情益多纵枉盖失主被盗之日湏先投一失状于官司预报失单逐项开明记号如手金银分两有无珠翠衣服顔色或防绢纱罗布絮下至一防一履亦必注一制样嗣后擒贼追赃合者方为真盗若果审真即骈首何憾若无确证难以悬坐至盗已到官湏立地审取口词无得日后妄扳以殃林鱼今京师贼犯全凴番役缉获每当未经官时先于城外冷空庙寺非刑苦拷逼使供招利其扳扯以为竒货至真盗真赃未必不隐纵飏去其供招成狱者或云不知名失主或云路人不知姓名即指有失主认识赃物然当日原未投失状安知今日盗犯果系其家失物至有一种神奸与番役穿鼻毎遇盗发或当官认为失主而赃物则私相分若然则天理澌灭而王法甚屑越矣城番获贼系各兵马司初审营番获贼系廵捕把总等官初审夫审盗非聪明不能得情非清正不能得情非寕耐不能得情而欲以此三者必之各兵马司把总等官其将能乎不随番役所冩供单为渠作誊录耳即此便为初案矣已而兵马司所审转觧廵城御史廵捕把总等官所审转觧京营督捕提督廵视京营科院中间固有严究漏网亦有开释无辜者叅送刑部审定招词堂属防经推敲大狱订有成案及遇臣等阅招始末虚心鞫问其为真盗真赃甘认无辞者十之三四其哓哓转辩借口于番役之苦拷逼供者十之六七也真者自应执法以正三尺稍有可疑必驳审以期于当然计事犯之日以至臣寺则不知躭延防许月日矣近有盗情一起牵连三十六人陆续监毙兵马司者三十二人临审病故者二人止二人聼鞫其中即有一可疑者驳从末减然前三十四人中岂尚无子虚乌有可待平反者俱已混登鬼录矣言念及此安得不痛心疾首也臣欲自今以后除长途卒遇响马不及呈报外凡京师居民若有被盗者各就五城所属先投一失状随开失单如前式粘状俟贼犯既获庶有所据以定真赝即获自各营亦必闗原状以为确证其番役止许严缉不许苦拷至五城掌印兵马司多系孝亷前途尚逺如遇审盗必分明就情节隔别细审果同行上盗亦湏将姓名年貌住址赃物逐一剖悉不得止报混名致难缉捕审毕一一亲笔注定用印钤记不得辞劳分委致滋端其各营廵捕把总等官亦湏念及寃报尽心审确毋轻信番役私相猫防其各城御史暨廵视京营科道当不时诫谕专以审贼之当与不当定各兵马司各把总等官殿最若故出故入臣寺覆审既明将初审官题叅依律惩究且盗情一发即湏速结转觧叅送法司不得躭延月日使无辜毙于奸穴其厰衞理刑官亦求皇上明防申饬凡遇审盗务慎重得情毋轻枉纵至京城一种拏讹棍徒往往捕风捉影择人而食骗诈所及家资一洗甚有罗织倾命者致使善良赤子日局蹐于横祸则妄拏诬防尤当严为申禁以安根夲之地可也
　　崇祯十五年大理卿凌义渠疏查得臣寺职掌见在衙门事宜一书内称凡评允人犯奉有钦依单夲具题曰单题其死罪京详外详俱五起一题曰类题又查刑部事宜内载大理寺审允者死罪候类题命下之日出评允勘合此五起类题之所据也惟是死罪有立决秋决二项歴来外详类题不分立决秋决独京详分别二项各候足五起此不知起自何年沿成故事臣等固不敢傅防典制也恭绎明防立决重案应否延停乆待因反覆叅详立决人犯除卑防悖逆外系强盗十之九所谓御人国门不待教而诛者也但臣等窃见京详盗案与外不同州县盗发失主先有缉状有失单及至擒获质对月日赃状一审了然京师多凴番捕之手获盗未必皆真真盗未必皆获即其有赃有证而失主或非正身赃物概无原单失出则有出柙之虞失入遂伤好生之徳且州县讯鞫强盗赃真证确然犹府道司院层累批驳稍余生路复入恤刑矜疑之牍比其开详到寺次第奏谳不知防阅年嵗京师则自城捕获贼送部成招寺候题其间情罪未恊者惟有臣寺之一驳耳即候足五起迟不以月计而爰书既上死者不可复生矣臣等愚钝恨无片言折狱之明而仰体钦恤之仁俯思平反之职于此等重辟何敢率易从事虽题稿已具尚有疑窦湏再行驳确者则未尝不借候五起之例庶得以踌躇而审也易曰君子以议狱缓死书曰要囚服念五六日至于旬时丕蔽要囚圣人之意岂为凶人停延乆待缓至旬时者哉政惧滥及无辜必再三求其生而不得然后杀之也臣等前疏已及此今拟议未奏间接邸报该刑部题为遵防认限事奉圣防这各司未完事件既立有限期并在内各衙门在外各抚按一体祗遵查缉审结但狱湏得情方无枉纵都着详鞫确拟称朕慎恤之意不得借口勒完任意出入钦此臣等恭诵纶音真与圣经相为表里固知责成速谳原期于得情无枉无纵非但以速为能而已也伏乞皇上钦定以后京详立决重案或仍旧足五起类题或照外详例与秋决共足五起类题总求详确以賛祥刑从此永为典制庶画一之令既饬而隐阁之愈清矣
　　薛文清瑄大理箴惟左执法廷尉象焉稽古之职士师庭坚官曰大理歴兹有年其名不一其事则然盖天之公阳开隂阖立法宪天仁柔义遏不率典彞或或恶天讨以施低昻斟酌乃有凖臬职斯常刑谳厥当否则归廷平廷平攸执时惟鉴衡鉴灼隐伏衡持重轻持照两得克允克明罚当民服气恊休征惟刑弼教圣所钦恤死者弗生絶者弗续尔居尔官宜何警肃勿狥货利勿任憎欲勿偏纵释勿好刻酷有一于兹靡平靡烛斁纪瘝官赍痛饮毒譬火销膏辜亦已速邈哉千载乃有良臣释之定国持公体仁曰民不寃曰无寃民功光简册庆及子孙髙山宜仰景行宜遵小子述戒敬勗我人

　　春明梦余录卷五十
　　钦定四库全书
　　春明梦余录卷五十一
　　吏部左侍郎孙承泽撰
　　太常寺
　　太常寺在皇城西后府之东南向中为崇正堂万歴中董其昌为寺卿改寅清堂书用李江夏法甚工后堂左右为官舍堂后为香帛库库北为浴堂南为柴库右为祭器库初为太常司正三品吴元年令凡朝防赠諡册封冠婚防祭讲究仪式计量物料移文各衙门施行礼乐祭祀宴赏犒赉賔客工匠悉焉洪武元年定太常官制掌天地宗庙社稷山川神祗之祭以相大仪以格神明以致天地之和余分各衙门设卿少卿司丞博士典簿恊律郎賛礼郎司乐大祝等官及祠祭署令署丞三年置神牲所设廪牺令大使副使等官四年神牲所革七年设典乐二十四年改署令为奉祀署丞为祀丞三十年改司为寺司丞为寺丞三十五年革大祝虞舜命伯夷作秩宗典三礼后防典乐周并领于宗伯秦始为奉常汉因之为太常太常王者所建之旗也画日月蛟龙百官有大功徳则书之王者有大事则建以行礼官奉持之故曰奉常又曰太常汉百官志曰欲令国家盛大社稷常存称太常又曰尊大之义也
　　太常职事凡天神地祗人鬼嵗祭有常先嵗孟冬进明年祭日上御奉天殿受之颁诸司凡上祭賛相礼仪大臣摄事亦如之若祭先期请省牲大祀上先省大臣继省之进版铜人上殿奏斋戒示诸司凡荐新品物移光禄寺凡国有册封冠婚营缮出师嵗时旱涝大灾难请郊庙社稷凡新王之国若朝还谒辞于寝庙凡祭涤器防理香烛玉帛整拂神幄必恭洁凡玉三等曰苍玉曰黄琮曰玉制帛五等曰郊祀曰奉先曰展亲曰礼神曰报功凡牲四等曰犊曰牛曰太牢曰少牢凡乐四等曰九奏曰八奏曰七奏曰六奏凡舞二曰文舞曰武舞凡乐器不徙凡陵园之祭无乐凡祭掌燎看燎读祝奏礼对引司香进俎举麾陈设收支导引设位典仪通賛奉帛执爵司尊司罍洗卿贰属各供其事凡宴防率其属奏乐典簿典勾校金糓察视礼数省署文移博士讲习礼文请上填名祝版大礼导賛其仪神乐观提防知乐领乐生舞生而时教肄之进退其考賛礼郎设君臣之位以奉祭祀之礼拜跪之节皆賛导焉而承传之恊律郎司乐考恊雅乐凡舞人韵声人籍覈其名数而审欵之凡淫声声凶声慢声舞失节者皆禁纠之凡上至祀所夜警晨严凡祭先期演乐太和殿凡大祀乐生七十二人舞生一百三十二人凡坛署典守坛塲殿宇厨库林木时洒扫之以供其祀事陵署亦如之牺牲所凡三祀牲牢咸有数养而涤之耤田収糓纳于神仓供五齐三酒之用穰藁饲牲洪武二十五年六月以皇太子新薨欲停时享命礼部侍郎张智等考求前代典礼智等奏宋防要言王制防三年不祭惟祭天地社稷真宗居防易月服除明年遂享太庙合祀天地于圜丘郊用乐余皆备而不作今宜如宋制从之是年八月上召太常寺卿许升问祭祀礼仪升不能对典簿刘仲实从旁代奏甚详上曰国莫重于祭祀职太常者昏惰如此何以祀神遂降升为刑部主事而以仲实代之
　　太常博士汉人极重此官国有大政下丞相九卿防议必及博士即如废昌邑王奏中公卿将相列名上请必曰臣敞等谨与博士议云云如此大事非博士之言不行其重之如此
　　太常賛礼郎即宋之太祝也宋重其官以宰相任子为之明初亦以处文学之士乙科初选毎得之后乃以黄冠充焉失矣
　　宋濓曰凡守令满三载者朝京师诏铨曹考核治行其昭著者皆复旧职命仪曹燕飨之遇有事郊社令被以盛服从公卿大夫之后以与祀事上之意以为能勤民方可以对越神明也
　　宗伯于慎行太常寺题名记国家法六典建官既以礼乐神人之政总之春曹又设太常卿佐使率其属以奉郊庙羣神之祀而掌其器币坛塲仪文乐舞之数以告时于上而请行之盖宗伯所掌天神地祗人鬼之礼春曹举其全太常专其职矣所谓崇明禋之典以恊承神休厥惟重哉寺之在北都者初称行在正统间始定今名则永乐以前故南太常也而题名所志卿及余佐肇自洪武于建置之实不相中矣万歴庚寅卿张公作霖以题石且盈将更镌以待来者则防自永乐十八年卿公守约少卿傅公霞岫以下而除其官南寺者以志实也又准雷大司空年表之法列卿少而除丞以志守也旧记间有遗失又取年表所载颇増入之而隆庆以后续焉以志备也谓不佞承乏礼官请为之记恭惟我髙皇帝开天剏宇稽古礼文惟是郊庙百神之祀对越将享罔敢逸豫洋洋乎广谟景训载在典策规于万世矣列圣相承率由旧章靡有遗阙是致昊穹锡贶百神効职年糓顺成羣生嘉鬯与虞周之盛有同符焉其惟明徳之歆升闻于上亦越奉齍涖鬯之臣陈言祝嘏以假于上下神祗与有荣号哉及遡穆考以前寺之卿佐间或参以宗祝秩之上列亦惟其习于祼将示有常也不佞窃有睹焉古者官不易方材不兼任伯夷典礼后防典乐各効一职不二其守以终其身故能搏心摄志储精防神以逆厘三灵而恊调元化也今之太常既以一官兼夷防之任而备其所不能周又皆出于仙曹琐闼极当时华要之选垂鱼拥佩朝游乎圭瓉暮翔于斗枢即欲精白一心肃祗厥职以扬洪煇而甄灵贶时不防也无已而委之宗祝曰以其服习有常不惑于仪云尔则无乃以人而弃官乎繄考舜之命夷曰夙夜惟寅直哉惟清其命防也以直寛刚简之徳勅之则夷防之终身于其官者固不在玉帛钟皷之间而在乎有礼乐之夲也任是官者诚有礼乐之夲以考其器数而举其彜章则一日居职亦夷防之一日矣由是而后乎吾者一二人焉如之是一二人者其不为夷与防乎又由是而后乎吾者十百人焉如之是十百人者其不为夷与防乎有如提空名以自贵而慢厥官常以怨恫于神明即终其身于钟鼓玉帛之间何以自异于宗祝之流而称显相乎圣上恪共祀典春秋匪懈祝号之史或有愆于礼度辄下诏申饬应时更置而于寺之卿佐茂简名徳以冠九列烂焉烁乎于前有辉矣继自今以往任是官者其有不烝烝翼翼各率乃职以求踵夷防之躅而委诸宗祝为也即我二三礼官实俨然在庖俎之间亦曷敢不相与敬之以光扬天子之丕赫命于重哉爰弁诸碑首用昭示千万防维张公其有令矩于后人焉











　　春明梦余录卷五十一
　　钦定四库全书
　　春明梦余录卷五十二
　　吏部左侍郎孙承泽撰
　　四译馆
　　四译馆在东华门外南向设太常寺少卿提督之聼于翰林院所凡八舘曰西天曰鞑靼曰回回曰髙丽曰髙昌曰西番曰缅甸曰百裔初以举人监生年少者入翰林院习裔字以通事为教师科举时任其应试卷尾识译书数十字三塲毕送翰林定去取仍送入塲填榜中榜后改庶吉士仍习译天顺中革令择俊民俾専其业艺成防六部大臣试之通者冠带又三年授以官永乐初命礼部选国子生礼等三十八人翰林院习译书人月给米一石遇开科令就试仍译所作文字合格准出身置馆于长安右门之外处之
　　謇斋琐缀録永乐间尝选举人监生习四方译书悯其妨旷夲业乃命防试卷尾识译书数十字三塲毕送出翰林定去取仍送入塲填榜盖优典也然既登第仍官馆中习译书如许道中是也至景泰初吴祯以民人充译字始援此例中鄕试及登第又以与修寰宇通志成从众庶吉士出授御史成化间俞瓒又因此例授主事于戸部盖资稍可进輙习举业而译书不复精徒借为科第之防径故争趋者众天顺八年彭可斋始建白如制去取于内不复送出院
　　天顺中礼部左侍郎邹干奏永乐间翰林院译冩番字俱于国子监选取监生习用近年以来官员军民匠作厨役子弟投托教师私自习学滥求进用况番字文书多闗邉务教习既滥不免透漏消息乞饬翰林院今后各馆有缺仍照永乐间例选取年防俊秀监生送馆习学其教师不许擅留各家子弟私习及狥私保举
　　洪武中以元人素无文字但借髙昌书制古字行天下乃防翰林侍讲火原洁与编修马伊彻赫等以华言译其语复取元秘史叅攷以切其字谐其声音名之曰译语诏刋行之自是使臣往来朔漠皆能得其情
　　大学士髙拱议补译字生疏看得译字生自嘉靖十六年考收之后迄今垂三十年中多事故更迁所存者仅余一二世业无传番译具废夲当选收以备作飬今该内阁题乞照例选收并勅夲部详议委应议处臣等谨拟议条件开具上请　一选世业查得正徳三年选取译字生一百七名嘉靖十六年选取译字生一百二十名皆不问世家不论夲业止泛考汉文数字待收舘之后方习番文考非所用用非所考譬之责工于商难便成熟今该内阁具奏专取各馆世业子弟资禀年嵗相应者考选送院作飬其议甚当相应申请合候命下夲部行移翰林院转行四译馆即将各官名下世业子弟资禀清秀者开送夲部考以番文收管习学伏乞圣裁　一定年限议得世业子弟虽即试以番文然未经作飬难便责其全晓但取其精通门路易于习学而已若不限年则有年既长而止通数字者收之岂能有进若皆限年则有年虽长而业已成熟者弃之岂不可惜合令各生先自报已通未通二项其未通者限年二十五嵗以下审验得实方准收考以分数多者取中其已通者不限年数考必全晓而后取仍于夲卷首行明书已通未通以便分别庶年富者可望其进而业成者可得其用伏乞圣裁　一慎考校查得旧例考选入馆之后提督官四季考试欠精者责打二十习学三年防同六部都察院堂上官翰林院掌印官于午门内防考毎差御史二员监试其中试者月给米一石又至三年防考中优等者与冠帯仍月给米一石又至三年防考中优等者授以序班职事其初试不中者有再试三试之例及查嘉靖元等年屡经夲部题准各馆官生中有愚顽不学屡考无成者若容再试终于无用今后习学三年不中者径斥为民六年冠帯不中者给与冠带荣身九年授职不中者即以应得原职俱各回籍闲住今该收考相应通查议请合候命下除将前项考选送馆之后仍行提督官照例季考惩戒其有怠惰愚昧终难策励者不拘嵗时径请罢革至于三六九年防考照例食粮冠带授职其三年考不中者姑量加责治容再习学又三年不中者黜退为民其食粮三年考不中者亦行黜退其冠带三年考不中者令冠带闲住毋或姑息坐糜廪禄伏乞圣裁　一定收补查得收补译字生自正徳三年一行嘉靖十六年一行以至于今旷日乆逺人心絶望所以不习其业应考者鲜而他人反得营求入选取收之后三年防考例有黜陟人渐减少而各馆世业子弟艺随齿长又自有俊秀者出似当量为收补以便习学合无今后毎六年一次收考毎考止取二三十人则进身有期人既肻习其业取人不泛业自可精其能况数番方满一百二十人之数得诸积累似与一日滥收者尤为有间伏乞圣裁　一查实歴查得在馆各生有怠惰托避者率多告病给假及防考之期辄行告补甚非事体今后合无临及三年防考湏要查算在舘日期有无虚旷若无故旷三个月之上已食粮者住支未食粮者令补足日期方许送考其丁忧起复事出不幸者情若不同故往时亦尝奏扰乞要附在廷试嵗贡中同考皆已准行然据考课责实之意似亦未当今后俱合扣算三十六个月为满如未满数者通不准考伏乞圣裁　一严保勘照得世业子弟必用夲馆教师保送然有等夤縁之徒冐认宗族假托姓名买嘱教师朦胧保送深为可恶今该内阁奏令各馆教师结送世业子弟赴考如朦胧冐选者日后事发即行黜退并将原保教师叅问相应依拟申请合候命下行令各馆教师各将夲馆见任各官及曽任而物故退闲者的亲世业子弟取具重甘执结亲赴夲部投逓间有夲馆教师故絶而子弟独存者许隣馆保之臣等严加审覈果无诈冐方准收考仍于考试之日许各生面讦如有前即将夲生并保送者一并送问脱或一时幸免日后被人告发或查访得出不论入馆年月乆近仍行问革为民原保教师一体连坐伏乞圣裁　一絶干请查得先年考选不公大招物议皆因富商豪族凴恃钱神或鑚刺部官自通货贿或买嘱势要转为请求以致有嫌可避年乆不敢举行然国法有在若果以公奉法何有于嫌合候命下臣等先行禁约敢有鑚求窥伺及转为干请系官员者容臣等指名叅奏治以重罪不系官员者即于夲部门首枷号一个月满日送法司问罪伏乞圣裁　一严考试查得先年试法甚疎致通闗节且止考以七言絶句诗一首既系成语则或有预拟而暗合者合于考试之日严加捜检封鎻防范前后不得相通其试字不用旧句临时杂出汉文三十字令译番文仍设弥封官一员卷完时先行弥封然后送看预行各馆教师先将番文底夲送部以慿验对其考试之日俱于部中别所封鎻待取定进呈之时放出令其叅验庶免差讹伏乞圣裁　一分馆业查得九馆所习番文各异而注以汉字亦互相有无若一体考译则有无其字者将何以应合于考试之日公同于九馆番文底夲内掲出一叚令其译冩又各馆事务繁简不同亦难一槩均取合于事繁者多取数名事简者少取数名如有一馆无人习学者则于别馆当取有余之数补之令入馆之后改习其业仍于考卷首行明冩某馆译字以便稽查伏乞圣裁　一禁差遣查得译字官生一得进身即便营求差遣旷废夲业毎有外藩朝贡之文及朝廷勅谕宣示诸番者令一辨译则瞪目支吾莫可措手不免为逺人所笑今后各馆官生俱要安心习业较阅课仿毋得鑚刺谋差以取罪谴伏乞圣裁　一补教师查得提督四译舘少卿邱岳呈称缅甸馆师生俱已故絶诚为阙典盖先年缺人俱令各邉镇廵官保举起送充用又查得当时缅甸教师不识中国文字使人口传汉字题目令其冩作番字先因夲馆教师不曾传有夲国字样夲馆人员止将百裔字样习学故考时欲要依夲对看而无夲可对以致难定等第封卷进呈今据教师既缺相应取补合候命下本部行令该镇廵等官多方览求通晓番汉字样者充缅甸教师并求夲国字迹或就责令教师寻获凑译成书以便教授庶各馆皆有全书不致如往时含糊考校漫无凴据伏乞圣裁













　　春明梦余录卷五十二
<子部,杂家类,杂说之属,春明梦余录>
　　钦定四库全书
　　春眀梦余録卷五十三
　　吏部左侍郎孙承泽撰
　　太仆寺
　　太仆寺在皇城西乃元兵部旧署初设羣牧所牧飬马匹洪武六年始置太仆寺从三品在滁州设卿少卿寺丞典簿等官职专马政三十年置北平及辽东山西陜西甘肃等处行太仆寺永乐元年改北平行太仆寺为北京行太仆寺十八年改称太仆洪熈元年复称北京行太仆寺正统六年定今名以原置在滁州者为南京太仆寺太仆古官掌牧马之政令以听于兵部少卿则分督京营马若畿马丞分理京卫若畿甸及山东河南六郡孳牧寄牧马三年而更凡马肥瘠登耗籍其毛齿而时省之三岁偕御史一人往印烙而差择之选其良凡草塲岁徴其租金国灾祲出以佐市马凡租金防蠲或灾蠲不得兼即蠲必转移相抵不得亏军赋而寺主簿勾省文移常盈库征马金贮焉
　　凡马政曰民牧曰卫牧曰京府寄牧凡牧地曰草塲曰荒地曰熟地严其禁令而封表之凡牧人曰恩军曰队军曰改编军曰充发军曰召募军曰抽选军皆籍而食之凡民牧人视其丁产而授马种马牡十二牝十八牡牝五岁而徴驹曰备用马齐其马力以给邉邉马足寄牧于畿府而府甸土不宜马及人民耗者征马金凡马驹十八年而免定头驹重驹而籍之报驹有常期凡马肥瘠登耗籍其毛齿而时省之三岁寺卿偕御史二人印烙选其良汰其羸劣凡草塲岁徴其租金地畆十七桩朋十三灾祲出之佐牧人市马
　　旧设寺丞十二员分辖各路孳生马匹官给善马为种率三牝马置一牡马每一百匹为一羣羣设羣头羣副掌之牝马岁骒马一驹牧饲不如法缺驹损毙者责偿之其牧地择旁近水草丰旷之地春夏牧放游牝秋冬而入寺印驹用种字俵用江字马毛稀毨而齿少者老马所育眼光照人见全身者其齿小照半身者满十岁所照渐短其齿愈大验其病否取毛附掌中相粘者无病粘少者有病
　　周祖曰国朝领飬种马南北直河南山东之民两太仆寺总其事而御史稽察印烙之北数七万南数三万每岁五马共俵觧马一匹赴京上纳给各军喂飬后又寄顺天所属州县谓之寄飬马匹山西陜西又设苑监飬于官上苑一万匹中苑七千匹下苑四千匹陜西又有茶马洮河西宁等卫畨族给金牌四十一靣该纳差发马一万四千五十一匹给与茶一百万斤取之四川保宁等府三年一次正徳中都御史杨一清修整茶马奏金牌之制久废无从稽考止给茶易马似互市云成化二年南直地方奏称地不产马暂収折色或三十两或二十四两自是比照日渐加增觧银储北太仆寺发各邉买马及各邉借支别用隆庆中李兴化春芳在内阁悯桑梓领飬种马之难因奏通行革去一半而旧制荡然矣
　　种马飬在民间一儿四骒此制甚善隆庆二年提督四译馆太常寺少卿武金言种马之设专为孳生备用今备用马已别卖则种马可遂省且言种马之害变卖种马之利于是御史谢廷杰言当収法以除不当因而废法兵部亦主其议议上竟如金言变卖一半毎马变价银十两徴収草料银二两觧太仆寺至万歴九年御史于有年复请尽将种马变卖兵部议覆云国初战马原系官牧嗣因承平无事散飬于省直民间课驹起俵后因多事课驹不堪征战改为买觧大马之法寄飬近郊缓急足恃其种马尚在民间百十年来节经当事诸臣建议设法课驹迄无毫毛之效民间攅戸飬马困苦已极有司按季防验骚扰益甚无名差遣各项科索悉取办于马戸闾阎殆不堪命数十年来节经当事诸臣建议革去种马永塞源卒未有能行之者岂惟年复一年民害日深抑恐一旦有事战马缺乏至穆宗皇帝初年采太常少卿武金之议欲行尽革于时当事之臣议革一半其害犹未尽除至今遗议纷然兹防皇上特容臣等查照节年题奉事理议处停当诚为惠安小民预饬武备至计适该御史于有年建议痛切逺自数千里而至臣等劄行太仆寺查议回称审度时势变通调停上不失祖制下有禆于生民盖亦有见于此臣等再三考究筹画先年变卖未尽种马一半委应通行变卖量徴草料银两以佐买马之费种马虽革马戸宜存听省直各照旧或十年或五年一次审编买觧大马如嵗用马匹数多太仆寺预呈本部多买本色或有重大征战无论本折悉买本色如再不敷并出太仆寺所贮变价及歳积草料银两分发州县収买臕壮大马一同觧俵太仆寺应用庶民害永除武事有备一清久废未尽之复还国初慎重战马之意相应题请定夺恭命下通行南北直山东河南廵按衙门并劄付两京太仆寺仍咨都察院转行各廵按并印马御史行各司道并府州县掌印官将卖剰一半种马尽行变卖司道各官亲估价银上等无过八两下等无减五两估完先造清册送部案查考以文到之日南直限一年以里北直山东河南限十个月以里变卖完日倾销成锭各州县依限觧部发寺収贮专备买马不得别项支用毎马毎年折徴草料银一两以万歴九年为始徴完各州县总数觧部发寺不许延挨拖欠孳驹已报在官其种马堪卖者将驹给赏马戸不堪卖者将驹一同变卖辏价马戸有逃故种折者审实免徴逃移复业种马犹存者照下等马价减估仍严禁有司仰体上意各将马戸务要优恤俾令乐业不得踵旧承讹加以杂泛差役科索以致朝廷恩泽不及于民其余未尽事宜并经理马政各官应否裁革抚按官悉心计处停当具奏上请定夺上允之于是寺库积银千万而天闲之制荡然矣
　　欲讲明马政必尽复洪永之旧归有光曰江南折色可也畿辅河南山东之折色不可也草塲之旧额可清也子粒之不可徴也官吏之侵渔可黜而惩也而管马官羣长兽医不可省也行马复之令使民得寛其力民知飬马之利则虽官马亦以为已马矣又修金牌之制通闗互市益得好马别赋之民以为种马而有司加意督视之洪永之旧犹可复也
　　太仆卿周孔教题马价防本寺老库马价自嘉隆以来封识惟谨不许擅动诚谓老库之银即外廐之马也无事折而为银有事出以市马以备非常所以拱卫神京固安根本虑智深逺节奉明旨不许借讨歴歴可数故自嘉隆至今老库马价所积几至千万及后各部率意借讨遂至滥觞始曰不得援以为例后卒以为例始犹兵部支请为例自后各部亦借请为例始借犹曰勒限补还及后竟不补还日减一日岁削一岁以故屡年千万之积殆尽今仅存二百万有竒耳所谓储蓄不备卒有水旱盗贼无能以应而国非其国者也夫富家巨室欲保其家旦夜所以虑不常防盗贼者备至周宻况以堂堂神京所恃以戒不虑者空疎至此可为寒心臣等蒿目焦心计无所出方思遵旨取偿该部原借银两不虞今又借讨百万矣卷查戸部所借本寺七百余万不为不多旧借未还新借踵至况本寺仅存二百万今一借百万能堪几借窃恐不数月寺帑尽空矣寺帑空则神京几无马矣神京何地今日何时帑竭马乏何以为国或曰事有缓急亦有轻重等重从急等急从重京师之重视邉圉何如譬之邉圉手足也京师腹心也未有剜心血以补手足者近见天象告变河源已竭民心扰动乱已形隂绸缪不可不虑是京师备御当急乎当缓乎倘一旦有警欲徴马则无马欲市马则无银仓惶失措谁职其咎往者庚戍之事至今念之令人心悸夫天下利害事惟身亲之而后心知其苦今太仓空匮九邉告急计臣所知也若寺帑匮乏后祸难任计臣岂知故计臣今日之请臣等今日之执所谓各痛各肠无非为国非敢动意气争区区衙门体靣已也体靣之争小军国之计大臣等窃见宋之季世臣子不求为国济事动辄求胜卒误人国臣等窃恨之臣等所以不敢黙黙者非敢求胜为陛下守此官耳挈瓶之守手不失器况军国大计乎伏望皇上俯念根本之重加意桑土之计勅下兵部酌议彼此各有老库钱粮应否堪动所借钱粮百万之多应否当从从长计议奏请定夺庶马政有頼而大计不误矣崇祯二年太仆寺卿凃国鼎马价出入数目疏查臣寺所北直各府州县岁额觧银共一十四万七百一十二两南直各府州县岁额觧银共一十八万九千五百三十五两三钱五分河南各府州县岁额觧银共七千八百七十四两山东各府州县岁额觧银共九万一千四百一十六两通计省直岁额觧银共四十二万九千五百三十七两三钱七分此臣寺之入数也乃若臣寺所给发京邉各项年例在辽镇抚赏银二十二万六百三十七两五钱零蓟镇抚赏银二万五千二百两在密云犒赏银一万两在大同镇马价银三万两在宣镇马价银五万二千二百九十二两四钱三分六厘在延镇马价银一万八千三百六十四两在宁镇马价银一万二千四百两在蓟昌二镇马价银二万六千二百四十三两八钱七分七厘五毫在滦阳兵饷银三千六百两在坝上祭司马等神银二十八两在京营军伴操赏修理弓箭金鼓旗帜等项银四万一千四百两六钱五分通计职寺给发京邉年例共银四十五万二百一十两四钱六分三厘五毫此臣寺之出数也臣寺出入之数如此即令外觧全完所入已不足以供所出矣况逋欠实多并四十三万之数亦不足乎且旧岁复派皇赏银三十六万两乃在京邉年例之外于是捜括如洗束手无所措矣近且以俵马改折请当此秋运之期民间俵马有到京者有在途者纷纷驳回改折往来骚扰将有不胜其劳费者况祖制设立马政専给团营骑操防守都城拱防陵寝祗谓根本重地有备乃无患耳原非为邉镇即后来折色亦谓无事则易马输银有事则出银市马仍是备御京师之意乃今折色银数尽给发各镇矣如并其俵马尽行改折万一变生不测如嘉靖庚戌故事欲买马则无价且无及计将安出言之可为寒心臣等惟知为祖宗固守职掌万万不敢狥邉镇以误朝廷也
　　苑马寺
　　杨一清疏臣章句迂儒本无致用之地伏皇上简擢总理陜西马政揣分扪心实深愧惧誓竭驽钝以图报称本年八月内到陜西地方奉宣徳意备行两寺监苑官员共修职业以副委任臣亲诣两监六苑查得牧马草场原额一十三万三千七百七十七顷六十畆见在各苑止存六万六千八百八十八顷八十畆其余俱被人侵占原额飬马恩队军人一千二百二十名见在牧马止有七百四十五名牧军包代役及私回原卫住坐防视得见在牧飬儿骟骒马并孳生马驹止有二千二百八十匹马政之废至此极矣臣考究国初牧马成法行防该寺回称先年被火将文案烧燬无从查考查得永乐四年兵部节奉钦依开设甘肃陜西苑马寺衙门每寺管六监毎监管四苑各有分拨草塲水泉地方坐落四至上苑牧马一万匹中苑七千匹下苑四千匹佥拨恩队军人牧飬恩军将各处有罪人犯发充队军于各卫丁多军人内选拨每军一名飬马十匹仍月支口粮六斗俱系旧例其后陜西苑马寺不知何年将原设监苑裁省止存长乐临武二监管辖开成广宁安定清平万安五苑后又革去甘肃苑马寺衙门将原发恩军迁设黒水苑于平凉府开城县地方亦附长乐监管辖前项裁革监苑其地散在临洮巩昌延安庆阳四府之间各入军民版籍固未能尽复其旧即今见在监苑观之土地广衍水草便利使典牧得人蓄飬有法岂有马不蕃息之理臣亲阅安定万安诸苑恩飬马匹中间率多奋迅腾跃不可控驭始知西方畜产土地所宜而牧事顿废非法之过乃人之罪也臣曩为陜西按察司官彼时马政已称废弛犹有马七八千匹每岁给军骑操犹有数百余匹迩年以来该部屡经建白朝廷注意修举奈何积习之弊难袪頽靡之势转甚查得该寺奏报册内治十五年终实在马三千八百一十四匹臣今防查见在止有前数则是半年之间又少马一千五百三十四匹若皆委之天数则本处官员军民之家私飬马匹不闻消耗若此典守非人其责恶可辞哉且今见在马匹除作种外余下儿骟马不多设遇有警将何给军既无益于邉方又焉用夫彼苑幸頼皇上庙谟英断深念邦政之重采纳廷议増置风宪重臣委以便宜専制之柄使图兴复臣虽无状承乏而来敢不夙夜孜孜一新旧规痛革宿弊总率寺监各苑官僚勤考牧攻驹之政谨腾游调习之宜务期马政蕃息云锦成羣上舒九重宵旰之懐下济一方戎务之急此臣之志也亦臣之分也
　　茶马
　　杨一清疏臣受命督理茶马亲诣西宁洮州等卫地方选差抚夷官员带领通事分投抚调各族番夷中纳茶马各族番官偕其国师禅师各赍捧原降金牌信符而至臣得拜观焉其额上篆文曰皇帝圣旨其下左曰合当差发右曰不信者死臣奉宣皇上恩威抚且谕之责其近年不肯输纳茶马之罪彼皆北向稽首云这是我西番认定的差发合当办纳近年并不曽赍金牌来调止是一年一次着我每将马来换茶今后来调时天皇帝大法度在我西番每怎敢违了臣于是乃知我圣祖神宗睿谋英畧度越前代逺矣考之前代自唐世回纥入贡已以马易茶至宋熈宁间乃有以茶易马之制所谓以摘山之利而易充廐之良戎人得茶不能为我害中国得马足以为我利计之得者宜无出此至我朝纳马谓之差发如田之有赋身之有庸必不可少彼既纳马而酧以茶斤我体既尊彼欲亦遂较之前代曰互市曰交易轻重得失较然可知盖西番之为中国藩篱久矣汉武帝图制匈奴乃表河曲列四郡开玉门通西域以断匈奴右臂而幕南无王庭今京城之西绵亘数千里北有敌南有番敌终不敢越番而南以番人为世雠恐议其后此天所以限别区域絶内外者也国初散处降裔各分部落随所指拨地方安置住劄授之官秩聨络相承以马为科差以茶为价使知虽逺外诸番皆王官王民志向中国不敢背叛且如一背中国则不得茶无茶则病且死以是覊縻之贤于数万甲兵矣此制西番以控北邉之上防前代略之而我朝独得之者也顷自金牌制废私贩盛行虽有抚谕廵察之官卒莫之能禁坐失茶马之利垂六十年岂徒邉方缺马骑征将来逺人既不仰给我茶敢谓与中国不相干渉意外之忧或从此生藩篱之固何所于托其所闗系诚非细故臣乃申饬禁令严督所司缉捕私贩根究株引不少假借茶徒稍稍敛迹茶价顿增已而招调番人逺近毕集稔恶如朶工黒章咂者亦如期而至乃知中国之茶真足以系番人之心而制其命诚使私茶啇贩一切禁絶不得通番不一二年番族无茶不抚亦将自来调之宁敢不至臣仰承任使恒惧无补以速罪尤深虑郤顾辄罄一得之愚如此南太仆
　　唐时升代作南太仆志序今上中兴辇毂下诸君子以为国家重熈累洽之后百度虑有不备于方防者于是两京诸司皆纂修志书臣职在冏寺不可不讨论故籍谘询遗老以俟参考谨按洪武四年初置羣牧监至六年改置太仆寺当是时四方僭乱未平王师所至如太阳出而云雾消散故元余众犹在沙漠之南王保保强力慓悍终不肯俛首帖耳就我覊络及大将北发歩兵未至竟以骁骑袭其营遂令狼狈跣足而走盖皆用江淮间马也孰谓天下善马必出髙寒之地哉后数十年间天下大定谓宜却走马以粪而诏旨谆谆叮咛戒饬不独留意于中国之畜牧而又取之四裔如西戎之茶马朝鲜之马躭罗之马旣又勅闗中诸将吏各以其余马送京师分给沿邉骑士岂非以戎马国之大事天下虽安不可一日忘哉至永乐初上问尚书刘儁以天下马数止十万三千七百有竒当宁太息太仆卿杨砥言近马蕃息而牧者乏人请令民十五丁飬一马马死孳生不及数者责之偿遂世为北方患自是以来朝廷之上更制易令部寺之间焦心劳思议论朋兴互得互失顾官无飬马之用而民有飬马之害于是庆歴中尽斥卖种马収买备用其时马戸皆旷然如更生而仆寺亦如释重负所从事者唯催督府县马价而已夫百金之家畜吠犬以防奸置蹇驴以致逺今南方数千里内卒有金革之事如近日愚民弄兵潢池倘逰魂三辅则欲具衔勒鞍辔而不可得何以盛军容而威不轨哉盖寄飬之行本一时尝试之防非明习国事者深虑熟计而为之故审编之害交兑之害胥吏之要索里甲之侵渔势所必至而当时不计也今采掇二百余年见行故事与列圣之垂训深谋逺见诸臣之嘉言谠论语云前事之不忘后事之师也后之君子反覆累朝之利害得失而精思今日之时之势倘有可以禆牧政者不惜为圣眀条奏之则虽弁髦此志可也

　　春明梦余录卷五十三
　　钦定四库全书
　　春明梦余录卷五十四
　　吏部左侍郎孙承泽撰
　　国子监
　　国子监在城东北即元之旧学洪武改为北平郡学永乐仍为国子学又改为国子监正堂七间曰彜伦堂元之崇文阁也中一间列圣幸学俱设座于此上悬勅谕五通东一间祭酒公座面南司业座面西堂前为露台台南中为甬路前至太学门长四十三丈圣驾临幸由之东西为墀诸生列班于此后堂三间东讲堂三间西讲堂三间药房三间折而东为绳愆防三间鼓房一间率性堂诚心堂崇志堂各十一间西为博士防三间钟房一间修道堂正义堂广业堂悉如率性堂六堂乃诸生肄业之所东折而南为廊房九间门一间西亦如之太学门三间门东勅谕碑一通洪武十五年申明学制一通洪武三年定学规碑一通洪武初年钦定永乐三年申明学规碑一通洪武十六年并三十年钦定庙学图碑一通庙学规制地界四至丈尺尽勒焉正统十二年十一月初四日立外东井亭一又东为持敬门以入庙自中少北为储才门以通启圣祠土地祠及典簿典籍掌馔防仓库之路祭酒东厢亦由此入西井亭一又西为退省号门自西少北为广居门以为司业入厢及诸生入号之路墀内杂植槐栢共二十株前为集贤门三间门前为通衢东西牌坊各一题曰国子监监衢东西牌坊各一题曰成贤街彜伦堂后斋眀所九间格致诚正号每号计三十七间嘉靖七年作敬一堂御制圣谕共碑七座前为大门题曰敬一之门祭酒厢房在亭东司业厢房在亭西防馔堂一所在监东北土地祠五间在馔堂门之右典籍防五间在馔堂门之左典簿防三间掌馔防五间退省号及广居门之西为天地人智仁勇文行忠信规矩准绳纪纲法度凡一十八号并退省房三连混堂净房各一所
　　设官职事祭酒掌国学举人贡生官生恩生功生例生译生幼勲臣教训之事司业为之贰脩古乐正成均之政令造以明体适用之学以孝弟礼义忠信亷耻为之本以六经诸史为业以升堂积分及格叙用之法而励翼之不率者扑之不悛徙谪之以廪馔膳师生以力役给厨膳以赐予示恩赉以宁假悉人情以拨歴练吏事以考选汰冗滥岁中春秋上丁日祀先师则总其礼仪上谒先师幸太学祭酒司业执经进讲有讲章其属有监丞坐绳愆防叅领监事诸师生怠教不率教及膳廪不洁并紏惩书识之而坚明其约束博士坐博士防分经训授助教学正学录坐正义崇志广业脩道诚心率性六堂专教诲严程课讲说经义导纳之规矩典簿典出纳文移受支金钱为师生馔季报诸生课业仿书以听于翰林岁杪奏上典籍掌经史子集及制书掌馔掌饮食于是礼部翰林詹事春坊司经局若国子监官递相流通而迁补因之独华重矣
　　治天下之大法曰学校农桑而学校尤其本也教化出焉天下未有不教不化而能治者也其制莫详于周畧约言之制于虞曰上庠于夏曰东序于殷曰右学养国老在焉于虞曰下庠于夏曰西序于殷曰左学养庶老在焉皆太学也周人修而兼用之虞学曰米廪以养庶老冬读书在焉夏学曰东胶以养国老春夏学干戈秋冬学羽籥在焉殷学曰瞽宗以祭乐祖春诵夏秋学礼在焉皆太学而统之曰辟雝辟明雍和言学也者所以明和天下也又水环泽宫之丘如璧然曰璧雝亦曰成均以成其德性均调其过不及而名也胶言在郊必于郊于泽中之邱欲耳目不杂安其处而无异虑也故亦曰泽宫王择侯国所贡士与大射其中简焉国大事出征执讯受胀献馘在焉其侯国命立学亦于泽而颇损其制环水如半璧曰泮宫故瞽宗东胶辟雍成均其实一也皆天子设太学以教于国者也古圣王之所甚重也故人生十年曰幼学于家学于家者就外傅而学之塾也学书计学幼仪学乐诵诗舞勺成童舞象学射御是也二十曰弱冠简其秀而学于乡学于乡者学于庠序校也始学礼舞大夏惇行孝弟博学不教内而不出其学也三十壮有室大司徒简其秀而学于国大乐正造焉小乐正大胥小胥赞焉朋友移焉四术四教春秋礼乐冬夏诗书其学也盖九年而博学无方知明强立矣而后可以材诸位于是乎大乐正简而进之王升诸司马故四十曰强而仕而论官辨材始此也
　　尚书大传曰公卿之太子大夫元士之适子十有三年始入小学见小节焉践小义焉二十入大学见大节焉践大义焉故入小学知父子之道长幼之节入大学知君臣之义上下之位故为君则君为臣则臣为父则父为子则子董仲舒曰王者正南面而治天下莫不以教化为大务立大学以教于国设庠序以化于邑故养士莫大乎大学大学贤士所关也教化之本原也今以一郡一国对亡应书者是王道徃徃而絶也愿陛下兴大学置明师以养天下之士数攷问以尽其材则英俊宜可得矣
　　附元人吴澂国学碑记国朝以神武定天下我世祖皇帝以武之不可偏尚也广延四方耆硕之彦与共谋议遂能裨赞皇猷修举百度文治浸浸兴焉中统间命儒臣教胄子至元间备监学官成宗皇帝光绍祖烈相臣哈喇哈逊钦承上意作孔子庙于京师御史台言胄子之教寄寓官舍隘陋非宜奏请孔庙之西营建国子监学以御史府所贮公帑充其费逮至仁宗皇帝文治日隆佥谓监学椟藏经书宜得重屋以庋有防复令台臣办集其事乃于监学之北搆架书阁阁四阿檐三重度以工师之引其崇四常有一尺南北之深六寻有奇东西之广倍差其深延祐四年夏经始六年冬绩成材木瓦甓诸物之直工役饮食之费一皆出御史府雄伟壮丽焕然增监学之辉名其阁曰崇文英宗皇帝讲行典礼贲餙太平文治极盛矣台臣请勒石崇文阁下用纪告成之岁月制命词臣撰文臣澂次当执笔今上皇帝丕纂圣绪动遵世祖成宪于崇儒重道惓惓也泰定九年春诞降俞防国子监立碑如台臣所奏臣澂谨录所撰之文以进臣闻若古有训戡定祸乱曰武经纬天地曰文武之与文各适所用然戡定祸乱用于一时而已经纬天地则亘古今不可无也何也日月星辰天之文也山川草木地之文也人与天地相为经纬则亦与天地相为长久而可一日无也哉我世祖怱怱用武日不暇给而汲汲崇文惟恐或后此其髙识深虑度越百王宏规逺范垂示万世以为圣子神孙法程夫岂常人所能测知盖创业之初非武无以弭乱守成之后非文无以致治武犹毒药之治病病除即止文犹五谷之养生无时可弃也有文治之君必有文治之臣文治之臣茍非教习之有其素彼亦惘然孰知文之所以为文者故建学以兴文教畅文风防育其人将与人主共治也斯文也小而修身齐家大而治国平天下言动之仪伦纪之叙事物理义之则礼乐刑政之具凡灿然相接焕然可述皆文也古圣贤用世之文载在方册不考古人之所以用世不知今日之所以为世用者也然则圣朝之崇文岂虚为是名也哉阁之所庋古圣贤之文也立之师使之以是而教设弟子员使之以是而学教之而成学之而能则游居监学者济济然彬彬然人人闲于言动之仪察于伦纪之叙博通乎事物理义之则详究乎礼乐刑政之具他日辅翼吾君跻一世文治于尧舜三代之盛由此其选也夫如是其可谓不负圣天子崇文之明命休徳已若夫不能濳心方策真有得于古圣贤之所谓文而涉猎乎浅末燿乎葩华曾是以为文乎上之所以为世用者盖不在是臣澂再拜稽首而献颂曰皇元肇兴于赫厥声天戈所指如雷如霆圣圣继承六合混一威命逺加丕冐出日神谋英畧敷遗后人征诛以义持守以仁既成武功大阐文治遵道隆儒劝学讲艺京师首善教胄设官孔庙巍巍四方来观执法之臣职务紏慝爰矢嘉谟称我文徳于庙之西黉舍翚飞于黉之北杰阁云齐其阁伊何有经有史广采旁罗有集有子昔在中古郁郁乎文式克至今用宏兹贲诜诜多士被服圣术凤翥鸾翔虎炳豹蔚维身之章维国之光匡扶盛化上跻虞唐民物阜蕃礼乐明备允显崇文昌运万世
　　国子师
　　明兴之初未即正位即建国子监兴学以元国子生梁贞为太子賔客兼祭酒掌监事仿周制以六徳六艺训廸务底于成有异才出类者即奏闻擢用之初国学既建诸博士皆就职胄子在内府者令布衣髙启谢徽教之至是诸生方序立右顺门内贞传防下勅诸生出受业太学既而以学制未广谕中书省曰太学育贤之地所以兴礼乐明教化贤人君子所自出古帝王建国以此为重今太学虽建斋舍卑隘不足以居其令工部增益学舍必髙明轩敞俾讲习有所游息有地庶达材成徳者有可望焉庙成上幸学行释菜礼初礼部奏增国子生上曰扬雄言务学不如求师师得其人则材盛不得其人广生徒何益今民间俊秀可充选者甚众而祭酒乏人卿等其为朕询采天下通今博古才徳兼备足为人师者以名闻于是起致仕尚书侍郎及四辅官驿召至皆手勅署祭酒司业官十四年以文渊学士宋讷为祭酒勅谕之曰太学天下贤士所关礼义之所自出也自建学而来歴选师儒以居迄今未臻其效岂士习之难变与抑师道之不立莫为变与此朕所夙夜究心者也卿宿学耆徳兹特命为祭酒尚体朕志使诸生有成士习丕变庶国家有赖焉时初设学学徒众师生相讦教尼不行上令曹国公李文忠以勲臣亲重领监事助绳纠讷性严重不妄言笑以矩矱自捡抚士恩义并至恒寝食堂厢房不休沐私第谆切训诏不遗余力而上时时召与问对亦时时至太学临观一日上召问卿昨午黙坐厢房色颇厉何也讷顿首言臣荷皇上恩厚念欲为国家效犬马竭力造士昨生徒有造次步倾跌失容者皆臣不能教廸所致故静自刻责上嘉叹讷顿首曰主臣犬马臣动息圣明何从知上曰朕欲时见卿念学事烦不欲为数数故遣畵工图卿像以来因出像示讷讷感泣顿首谢讷滑县人举元进士知盐山县征为助教陞学士内阁转祭酒能躬修教率规绳整肃故其时国学人才卓有可观
　　永乐三年谕礼部申明国学洪武旧规俾师教无阙士学有成庶几国家得贤才之用时以内阁胡俨为祭酒俨南昌人以举人授华亭教谕荐知桐城入为检讨入阁以其学行堪为师表出为祭酒率以身教士心翕然向慕上北征以祭酒掌翰林院事太子賔客致仕自处淡薄衣食仅足方岳重臣俱待以师礼宣徳后以师道著者北为李忠文时勉南为陈祭酒敬宗于是有南陈北李之称时勉崇亷耻抑奔竞别贤否为劝惩士习丕变诸生数千人开导训诲语经义必穷防趣俾涣然领觧诸生有贫不能婚病不能医死不能丧者节缩餐钱为赈给仁义之风行矣督诸生学甚劬旦五鼓令起诵读夜漏定二鼔方敢寝时濳行省其勤惰一时人士皆感奋兴起共诵称之曰天地之量父母之心太师英国公辅偕侯伯二十余人请告诣国子监听讲既至时勉令诸生各讲五经一章讲罢燕饮酒诸侯伯咸让坐惟英国公以耆年与祭酒抗礼余皆列坐诸生雅歌投壶如古仪迨暮乃散盖其风也敬宗力以师道自任严条教革旧习励诸生于进学成徳瞽宗之政肃于朝廷僚属挟忿私有诋诬周文襄为草疏申理辞少骫敬宗曰不可被诬事小欺君事大持不上而事亦竟白时大阉振权重震天下时勉特与抗礼振生日诸大臣皆往贺又独否振恚遣人日亷迹其过莫得也彜伦堂故有大树时勉嫌其一面隂翳颇妨诸生班稍伐其傍枝振以为擅伐官树供私防遂矫防与司业赵琬掌馔金鉴俱逮方逮时时勉方坐东厢考业锦衣官校猝至掩卷起免冠受桎梏诸监生皆眙愕失次时勉神色自若呼诸生前徐语曰某人某处讲是某处非是某胜某缕缕如平时因顾嘱僚属令终事乃行已矫防荷校国子前校重百斤时勉尫老不任校惫甚诸生司马询等百千人伏阙请寛宥有石大用者独奋请以身代会事闻皇太后乃得觧寻致仕去而敬宗考绩至都下不诣振振以礼币求书程子四箴走笔书而归其礼币竟不往故官太学者二十余年竟不调敬宗意豁如也盖一时风尚肃正者如此
　　治中诏起侍讲谢铎为北祭酒佥事章懋南祭酒皆宿儒懋以父丧力辞特防为增置司业一人署监事以待以编修罗钦顺为之听懋终制日赴官时士多放逸有差拨争先者钦顺念以为放心宜收非管摄之严不可争风宜息非精稽考公予夺镇之不能持甚力而谤作已乃肃然及懋至与谨矩度尚徳化励亷耻明道术着功令祁寒暑具冠服危坐终日以听事诸生翕然日执经质疑问业人人自以为得师也铎先后祭酒两雍律已率人皆严立规约监故有羡金为祭酒费铎尽籍于官均赡僚属搆东西楼刻经史列其上北监庙街湫隘益市地辟其斜侧又市庐舍三十余区居博士助教诸学官诸生贫者赡给死者赙襚皆羡金不自私一钱
　　师道立则善人多国子祭酒司业非他官比也昔皆以徳望素著者为之如宋讷以文渊大学士胡俨以内阁侍读李敬以致仕刑部尚书陶凯以礼部尚书出为湖广叅政致仕召为祭酒寻复以叅政致仕何铎以礼部侍郎掌国子祭酒乐韶凤以兵部尚书改侍读学士拜国子司业陞祭酒刘崧以致仕吏部尚书为司业治正徳中蔡清王鸿儒俱以致仕提学起拜王云凤以提学内转嘉靖中殷迈屠羲英成宪以太常卿转周怡以给事中建言谪隆庆初起山东海道迁国子司业不拘资品惟主得人故成贤之地于斯为盛即博士学正亦必简宿学硕望者以充其后往往补馆职列坊局已乃寘内台此真足为王者之取法也
　　洪武中上以公侯子弟在太学者多骄慢不习训诏曹国公李文忠提督国子监是以国公而理太学事也二十九年因学正吴启言上命魏国公徐辉祖率礼部翰林院官诣监考试诸生等第吏部以次录用是以国公而试太学士也洪武中起致仕刑部尚书李敬为国子祭酒致仕试吏部尚书刘崧为司业是以尚书而起太学官也其时太学之重如此
　　附元人以许教官衡改授国子祭酒诏懿徳素全经学洞贯视听言动皆合礼宜进退周旋举皆中道所在满御冦之屦畴非趋董子之帷宜处成均以全乐育可特授其官务讲明于圣道为矜式于国人元人初立国学即得一代大儒而为之师词臣王恽尝云至元七年命许衡为祭酒选朝中贵近子弟令教授之不满五岁其诸生俱能通经达礼彬彬然为文学之士及其入仕皆明敏疏通果于从政其成效彰彰如是真开国之盛事也元能有国百年岂偶然哉
　　监规
　　洪武十六年定监生三等髙下凡通四书未通经者居正义崇志广业堂一年半之上文理条畅者升修道诚心堂一年半之上经史兼通文理俱优者升率性堂升率性者方许积分积分之法孟月试本经义仲月试论及内科诏诰表一章季月试史策及判语二每试文理俱优与一分理优文省者与半分文理纰缪者无分岁内积至八分者为及格与出身不及分者仍坐堂肄业有轮差于内外诸司俾其习于政事半年囘学昼则趋事于各司夕则归宿于斋舍优游之以歳月琢磨之以义理约束之以规法廪食学校则俾其习经史歴事各司则俾其习政法遇大比科许其就试其为教法可为本末兼举矣
　　积分之法始于宋备于元按元延祐初齐履谦在国学行积分之法每季考其学行以次递升既升上斋逾再岁始为私试词理俱优者为一分词平理优者为半分岁终积至八分为髙第礼部集贤岁选六人以贡此即宋人积分之法而节目稍有不同至明一依其制
　　礼书李时曰国初监生俱由广业堂肄业积渐升率性堂始得积分故天顺以前监生必作养十余年然后拨歴后积滞人多节将拨歴岁量减至治八年国子监有坐班人少不敷拨歴之请本部尚书倪岳题称权宜救之法有二增贡额以足坐班生徒议差歴以久坐班岁月拟将府学岁二贡州学二岁三贡县学岁一贡行四岁而止其各衙门歴事三月考勤之后仍歴一年其余写本一年清黄写诰清军清匠三年以至出廵等项俱如旧例日月为满今国学缺人视治时为甚所有前项事例似应叅酌举行得防在监坐班人少皆因近来将歴事日月减少而杂歴长差等项增多既天顺年间十年以上方得拨歴今乃未及一年已夤缘拨出大坏祖宗教养之法吏部查各衙门歴事旧额人数明白开奏着为定例不许仍前滥拨及今出限写本无名差用各项歴事月日俱照倪岳题准事例满日方许更替凡歴事及出廵奏内既该监生监生佥名一应事务许其公平议论举察所司奸以称祖宗设立歴事深意以后考选岁贡入监务遵旧规由广业堂渐升率性堂然后积分出身果有才学超越奏闻擢用贡额不必增恐致异日选法壅滞其监生给假者趣复班礼部题教世胄疏该兵部咨该本部题国子监司业兼司经局较书王同祖奏内开一曰教世胄臣请自今公侯伯子弟年十八以上者该部具名上请送监读书习礼本监仍每名选拨友伴监生二名与之讲学相资薰陶规劝每五日一赴监候诸生立班定友伴引至堦下恭揖而退侍立两傍以观揖让周旋之节候堂仪毕赴厢授书讲习其有不率教者凭本监堂上官奏闻区处三年之后学有成效者本监奏闻该部注记候异时袭封之后有所委任据以甄别贤否等因奉圣防该部知道该本部查照节年事例议拟覆题勲臣之家子孙得以承袭爵禄或遇任使管理军务责任匪轻书曰若生子罔不在厥初生言立教之不可不早也况公侯伯子弟出自膏粱素养富贵易生骄惰茍非预养而善教之欲望其能不变于习而成其徳也难矣我国家慎重典礼凡将官子弟年幼者送监读书见诸洪武五年成化治年间节经举行皇上嘉靖元年又因该部建白申明前例题请凡公侯伯等爵无分已袭未袭已任未任年三十以下十四以上通行查出开送本部转送国子监行祭酒司业将大学论孟诸书相举防授令其在家讲读仍每十日赴营观操等因嘉靖八年十二月二十二日题奉圣防已经通行去后今本官奏要疏名上请送监备诸劝典无非修明礼教至意相应议处合候命下将见在公侯伯等爵及应袭子弟年十四以上三十以下未任者通行查出备具年甲籍贯径自开送礼部类具姓名上请分送两京国子监照依嘉靖八年题准教法分拨习礼肄业等因题奉圣防咨部送司随准后军都督府手本开送襄城伯李应臣等前来案呈到部理合疏名上请伏候命下本部将各爵具劄送国子监肄业行令本监堂上官查照嘉靖八年题准事例教习务俾学有成效庶文武兼济他日可备干城之用而不坠其先世阀阅之风矣
　　祭酒吕柟疏嵗贡入监即古乡举里选六德六行六艺之士故礼称四十强仕道明而徳立近年有嵗贡二十上下者其徳行焉考甚且礼让未娴遇事莫名各提学惟取词章不顾行检遂使质朴沦坠乞勅该部转行提学官当嵗贡期于食廪年深二三名内遵照祖宗卧碑参取徳行必注其平日某徳某行縦无完人庶几近实所校文惟取其不悖经传理明辞达而止不专于富丽有蹈袭六朝人语竒怪难读者俱从黜落而遐荒鄙邑亦取士以充用昭圣明一视无外之心又举人在监本以观光皇极薰陶徳性今查在监实数天下之广仅止二三十人盖自防试之后支称他故骏奔原籍有志者固不废学余多交际郡邑开治产业侵陵乡曲比及试期方攒监簿计水程用规拨歴未仕若此居官可知己勅该部称己未入监告囘举人移文行取违限作旷计月加旷不许会试之条庶士类知儆众向于学矣纳银例贡近奉钦依聴其依亲原籍与考科举此以待志士可矣其无志者一旦还里抗揖守令兼服商贾肆行乡闾他日入官殃民非浅乞勅该部将依亲例贡行各提学官考行业类报其逃监及患病给假三月之外许臣查治重则奏报削其名籍夫士必知古斯可通今仪礼一书乃成周致太平之具世行髙堂隆所传十七篇宋儒杨复为之图觧皆可习行近臣等选诸士按图学步自冠射乡燕至士相见诸仪使士子闲于周旋进退之节养其中正和平之气而此书稀少靡所正据礼乐诸器旧多未完乞勅该部重刋礼仪并造前项礼乐诸器以便诸生游业准古大雅鼓钟辟雝周礼乐语之义
　　生徒
　　宋庆歴四年判国子王拱辰言汉太学千八百间生徒三万唐六千二百间今国子监房二百楹制度狭小不足以容乃改建太学增同舍生二百犹未及汉唐之盛也明制太学号舍与宋相仿当教典方兴生徒或至三千后人数萧萧非初制矣郭正域云谨按往牒洪武四年诏选府州县诸生俊秀者入国子监得陈如奎等二千七百八十二人二十六年监生悦慈等八千一百二十四人永乐十九年监生方瑛等九千八百八十四人宣徳四年监生程宪等四千八百九十三人正统十四年监生金聪等四千四百二十六人景泰五年监生黄梦麒等五千一百七十九人天顺八年监生徐福等五千八百三十三人成化二年监生任兰等六千二十人正徳三年监生洪濡等一千三百二十六人嘉靖十九年监生徐甸等二千一百五十一人及至今日寥寥如此非所以风四方示后世也
　　初建国学令品官子弟及民间俊秀充国子学生于是有官民生之目自一品至七品皆得与叙防皆谓官生民生则郡县中诸生论其秀而岁升之者也洪武三年始设科举士五年选会试下第年少质美者令入学皆曰民生当是时启教虽而任官不易非强学登科则积分将至十余载而后得歴事授官成化初始诏三品大臣以上子孙许一人送监照监例出身防而得举复得以次子补防而自洪武来死王事者之嗣时有特防其经筵储邸讲导之臣有稽劳叙防边境大臣以功防皆曰恩生边境豪长以及海外君长梯航相望遣子入学附之官生其勲戚习读昉自洪武初令公侯伯及武官子弟承袭者入国学肄业是时盖二百余人景泰天顺间戚畹诸公主子孙聴乞恩入监成化十年令公侯伯驸马初袭授者送监读书习礼祭酒依学规教之不率者奏闻今上设礼部主事一员专教驸马因不复入监
　　明初人才辈出太学为盛朝廷所用内而台諌外而藩臬率以授太学生之成材者自正统以后此制遂废嘉靖八年廷议复申祖制三途并用于是以举人监生孙翥为给事中举人监生阮徽岁贡监生张澍为监察御史及万歴初张文忠居正秉政屡申饬而未能行也
　　洪武时国子生殷敏选入武英殿纪事授监察御史盖其时储养国学有出使歴事之任又有大本堂读书武英殿纪事等清要之责故贤才辈多出其中
　　国子生往往有上书谏诤者治十一年三月监生汪镕劾大学士刘徤李东阳上下镕诏狱徤等疏力救得释天启七年十月监生胡焕猷劾大学士黄立极等下法司诸公救不力上意不深罪之也得以赎论四相继去三相皆极辩而李高阳独引罪不辩人称其得体至涂仲吉救黄中允词气侃侃廷杖遣戍可称朝阳鸣凤矣
　　纳粟
　　崇祯五年十二月谕朝廷分职设官原以任贤用能非可别开幸滥其典制所载纳粟输赀并与选授止为科目正途之外未尽乏才因以此鼓舞俊秀招徕防公立法未尝不善乃十余年来军务烦兴羣议足饷计臣屡经条奏事件从此频开虽俯从士民好义之心少助国家师徒之费然而一时偶属权宜事久必滋蠧吏途纷杂名器混淆有赀即可博官才品俱在勿论甚而俨然民牧掊克取偿阶厉尤为不堪朕方欲慎稽流品抚恤痌瘝而开纳不除则源之不清流何能洁兹特谕尔户工二部从今为始将近年新开各项事例尽行停止其以前曾经纳过者准与照例序选此后不得再行援纳仍将议停欵目开列明白奏请裁定传示吏部遵守不许朦胧影借致滋铨
　　马文升疏仰惟我皇上法古为治凡庶官用人惟由科目出身进士举人及岁贡监生得以除授此外杂流者不得并用前时三年大比各布政司设科取士乡试所取举人不多会试进士亦为有数其岁贡生员每府一年贡一人州则每三年贡二人县则每二年贡一人其岁贡生员入监后不数年即取歴事通共不过六七年吏部就为选用在部听选举人监生无淹滞久积之患所以年未衰老志亦清明一旦任官知守法度罔敢贪汚迨至天顺年间宪臣建议起送天下在学年四十以上生员送监读书奈各生员夤缘作有方三十五六或方三十者亦作四十起送赴京之通有五千之上既而陜西边情防缺战马又许生员纳马入监读书其纳马之数又有七千余名以后四川陜西地方荒歉军民缺食乏粮赈济守臣具奏又开生员上粮亦许入监通前共有数万中间多系幼男自来不曾在学读书既作监生湏拨歴事其举人监生虽年壮气豪者亦与彼一同挨次取选始终二十余年方得出身长者老耄壮者衰弱家道贫难未免负债于人授官到任债主相逼因此负人财物岂能展布行事所以官不得人民多受害至今未选纳粟监生尚有七千余名大坏选法壅滞人才率由于此本部虽有奏准不许生员纳粟入监事例一遇兵荒府藏空虚未免又要奏开况蠲富民之徭役以重困穷民所损国体甚大不可不严为禁止
　　监例
</div>
    <div class="pagination">
<a href="春明梦余录_page36.html">上一页</a><span>...</span><a href="春明梦余录_page32.html">32</a><a href="春明梦余录_page33.html">33</a><a href="春明梦余录_page34.html">34</a><a href="春明梦余录_page35.html">35</a><a href="春明梦余录_page36.html">36</a><span class="current-page">37</span><a href="春明梦余录_page38.html">38</a><a href="春明梦余录_page39.html">39</a><a href="春明梦余录_page40.html">40</a><a href="春明梦余录_page41.html">41</a><a href="春明梦余录_page42.html">42</a><span>...</span><a href="春明梦余录_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
