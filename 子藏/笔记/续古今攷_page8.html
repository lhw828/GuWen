<!DOCTYPE html>
<html>
 <head>
  <meta charset="utf-8"/>
  <title>
   续古今攷 - 第 8 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续古今攷 - 第 8 页/共 21 页
  </h1>
  <div class="content">
   古今攷卷十六
&lt;子部,杂家类,杂考之属,续古今攷&gt;
　　钦定四库全书
　　古今攷卷十七
　　元　方回　撰
　　有星孛于大角
　　三年秋七月有星孛于大角按春秋文公十四年秋七月有星孛入于北斗公羊传曰左传杜预注孛彗也既见而后入北斗非常所有故书之左传周内史服曰不出七年宋齐晋之君皆将死乱杜预注后三年宋弑昭公五年齐弑懿公七年晋弑灵公史服但言事征而不论其占固非末学所得详言公羊传曰孛者何彗星也其言入于北斗何北斗中有也何以书纪异也谷梁传孛之为言犹茀也其曰入北斗斗有环域也髙邮孙氏曰星孛之异经书之者三而皆曰有夫有者不宜有之辞且不知其所孛者何星阙所不知也昭公十七年冬有星孛于大辰哀公十三年冬十一月有星孛于东方明年春秋事终春秋彗星三见皆书为孛后世彗孛异书景祐新书孛星芒气四出为孛非常恶气所生亦彗也春秋书者三彗星偏指曰彗亦曰扫星除旧布新之象秦始皇十四年间彗四见回初识星象后己未年三十三嵗避地江陵府魏静斋先生之姊夫刘朔斋先生讳震孙字长翁为贾似道宣抚司参议官时鄂州解围令回藁撰贺启因言及天文朔斋谓天文之书惟景祐新书最佳后为沿江制司干官书行兵房事房吏尝为陈子华韚制使书表司传写得之予亦録得其本用此及史汉晋隋天文志作歴象攷是也今攷之大角一星在摄提中亢池北入亢二度赤道内二十六度天王座也又为天栋为纪纲也汉髙帝三年七月有星孛于大角又攷星图角亢氐房心尾箕角二星十三度亢四星九度氐四星十六度房四星五度心三星六度尾九星十九度箕四星十度东方苍龙之七宿也古之观星者以赤道界于浑天仪之中角七宿亢氐房心尾箕皆在赤道外亢四星九度在赤道内外之中而大角在赤道内有戈一星招揺一星分亢氐间梗河三星帝席三星在帝席之旁此一星曰大角在亢池六星之北【右摄提左摄提】各三星与亢池而并亢之四星跨赤道而二星在北二星在南是为天之夀星其次在辰其分野在郑楚汉方大战荥阳成臯京索间正是郑之分野有徳者昌无徳者亡项羽之为汉所灭其兆固先见于此矣
　　附论秦始皇彗星
　　秦始皇帝七年彗星见出东方北方五月见西方彗星复见西方六十日九年彗星见或竟天四月寒冻有死者彗星见西方又见北方从斗以南八十日十三年正月彗星见东方此所谓秦始皇十四年间彗星四见者也其间一嵗再见者三其三十三年明星出西方徐广曰皇甫谧云彗星见三十六年荧惑守心有坠星下东郡至地为石明年七月始皇崩天下大乱始云所以除旧布新者灭六国也终于自灭则除旧布新之尤甚者也此马迁所书也书彗不书孛迁于秦纪惠公元年书孔子行鲁相事又八公为孝公子惠文王武王昭襄王五十二年周初亡昭襄王在位五十六年又歴孝文王荘襄王而始皇立凡八公五王彗孛非无有也史缺书耳班固五行志论孛自春秋孛北斗始凡三孛董仲舒刘向申繻梓慎刘歆及诸家星传灾异之应此不具书哀公十四年冬有星孛在获麟后刘歆以为不言所在官失之也
　　附论汉武帝彗星
　　秦皇之后兵争莫若刘项用兵不辍莫若武帝汉髙帝一孛之后汉文帝后七年九月有星孛于西方刘向以为七国诛灭之兆遂至武帝其即位之建元三年秋七月有星孛于西北四年秋九月有星孛于东北此二孛班固五行志缺六年秋八月有星孛于东方长竟天纪之所书也而五行志乃书曰建元六年六月有星孛于北方纪无此一孛下文曰八月长星出于东方长终天三十日去占曰是为蚩尤旗见则王者征伐四方其后兵诛四夷连数十年或曰戾太子之生年也武帝即位六年而四见彗孛中一名长星蚩尤旗五行志论征应不必书元光元年即位之七年防贤良有曰周之成康星辰不孛日月不食然则唐虞三代太平之世其必果如此否元狩四年在位之二十二年春有星孛于东北夏有长星出于西北五行志不书孛但曰长星又出西北是时征伐尤甚元封元年在位之三十一年秋有星孛于西北又孛于三台五行志书为五月史之异同如此谓其后江充作乱京师纷然此明东井三台为秦地效也此皆不可拘泥人主当闻变而修己不可如武帝之嗜兵用刑也乃后宣帝地节元年正月有星孛于西方去大白二丈所也刘向以为大白为大将彗孛加之扫灭象也为霍光死家夷灭之兆成帝建始元年正月有星孛于营室青白光长六七丈广尺余刘向谷永以为后宫许皇后废赵姊妹害皇子无嗣卒皆伏辜之兆又元延元年七月辛未有星孛于东井践五诸侯出河戒北率行轩辕太防后日六度有余晨出东方后十三日见西方【云　云】五十六日与苍龙俱伏谷永曰上古以来大乱之极所希有也内为后宫女妾之害外为诸侯叛逆之祸刘向曰三代之亡摄提易方秦项之灭星孛大角【秦灭久矣前人作文不务太宻】志以为赵昭仪害两皇子哀帝无嗣王莽簒国之兆盖西汉十二帝一武帝之身为彗孛长星者八其余有髙之一文之一宣之一成之二凡五而元延之孛西汉遂絶云吁可畏哉东汉以下未论
　　附论景定甲子七月彗
　　回忝科第之三年景定五年甲子以随州州学教授兼湖北安抚大使司签防防居鄂州州治之宅堂西偏七月不记日夜四鼓闻天西有声如大火炮之震起登城上烟波亭视之有星如箒长丈六七尺鄂州与汉阳军对州在东岸军在西岸星正临汉阳稍北而尾扫江之顺流光焰焰然是谓彗出栁在午为周之分野然尾之所扫对宫则子也为吴之分野至十一月不灭而白气亘天理庙是时欲罢丞相贾似道不果而十一月崩或以为应在此也咸淳乙丑改元权臣得志迄至亡国甲戌年秋度庙奄忽冬十二月溶子口失守鄂州先降荆阃沿江副阃次之乙亥改元徳祐丙子正月十九日宋祚终焉吁可畏哉
　　项羽置髙爼欲杀太公
　　史汉纪不书史记项羽纪书与汉俱临广武而军为髙爼置太公其上索隠曰爼亦杌之类比太公于牲肉故置之爼上此説是李竒以为军中巢橹姚察以为楚子巢车皆非是羽告汉王曰今不急下吾烹太公汉王曰吾与项羽俱北面受命懐王曰约为兄弟吾翁即若翁必欲烹而翁幸分我一杯羮项羽怒欲杀之项伯谏止或谓寒浞烹后羿以食其子子不忍食汉王不顾其父欲分一杯羮无乃太甚乎曰不然项羽如果杀太公汉之臣子奋不顾死一举而灭项羽必矣何待于东城而后自刎古有复讐之礼父之讐弗与共戴天郑注谓父者子之天杀己之天与共戴天非孝子也行求杀之乃止寒浞杀羿羿之子亦为所杀不能报然浞簒杀夏帝相相之遗腹子少康能以一旅讐杀浞而祀夏配天史记不书左传可据天亦不容人之杀人之父也父有子而不能讐杀己之父之人天亦厌之矣越王勾践伤吴王阖庐将指而死夫差初亦不忘父讐使人于其出入语之曰夫差尔忘勾践之杀尔父乎曰不敢既而栖勾践于防稽之山杀而灭其国可也听宰嚭之反间许之行成父之讐而忘之此越之所以卒灭吴也天厌之也周幽王犬戎之艰或谓犬戎食幽王之肝申后太子宜臼是为东迁之周平王似乎怨乃父之爱褒姒而黜其母也畧无一毫报父讐之志窜迹洛邑而周室衰焉此亦天厌之也故礼有曰知有母而不知有父禽兽也靖康之难二帝尘髙庙南渡当时诸人决不以和议为然顾乃惑于秦桧之反间置父兄于不问汲汲然仅得其母韦后来归而守偏安之业絶中原之望故议者亦以周平王方之卫輙拒蒯瞆冐顿弑头曼此不可以人理论汉王一杯羮之言心知项羽必不至杀其父非忍也乃所以为善待敌也侯公一説而归固自有时也哉
　　楚大司马曹咎败汜水
　　周制天子六卿诸侯半之司徒司马司空无冡宰宗伯司防一兼二也武王伐纣有司徒司马司空矣即亦古制有所自来春秋有大司马礼记王制亦有大司徒大司马大司空秦废周制无三公三少六卿之官【汉百官公卿表三少为孤卿与六卿为九】有相国左丞右相太尉御史大夫汉因循而不革班固之言谓简易随时宜也其后颇有所改武帝建元二年省太尉元狩四年置大司马以冠大将军之号今项羽已有大司马曹咎矣汉三年九月项羽令曹咎谨守成臯勿与汉战自击彭越刘贾等约十五日还明年四月丁酉冬十月汉挑战咎大败与长史欣皆自刎汉复取成臯军广武彭越有功于汉不少哉郦食其説齐连和韩信袭破齐自立为王
　　三年九月汉王使郦食其説齐王田广罢守备与汉连和四年冬十月韩信用蒯通计袭破齐齐王烹郦生东走髙宻史记书蒯通説语在淮隂侯传汉书特立蒯通传书之将军受诏击齐而汉独发间使下之宁有诏止将军乎于是有为将军数载反不如一竖儒之言以激韩信真巇险士也且韩信已知汉王间下齐矣佯为不知进兵击之持此之心以事君即不可言忠臣矣齐破韩信既使人愿为假王史记项羽纪书韩信因自立为齐王四年十一月也时始立张耳为赵王亦韩信所请先请王张耳而已自为齐王其使人以书与汉王言假王者乃擅自立为王之后始请之宜髙祖之怒也非张良陈平汉王遂于项羽外又生一敌耳辨士如蒯通可畏哉再説之言传记其文信虽不叛卒陷信于死者此也汉书不当为蒯通立传
　　汜水有二不同音
　　曹咎渡兵汜水汉书史记注音义互有异同吕东莱曰顔师古曰臣瓒以汜水在成臯城东此説得之音杞髙帝即位于汜水之阳此水在济隂音敷剑反回曰地名有单称济隂者有专称济隂郡者张晏谓汜水在济隂界如淳曰汜音杞师古以臣瓒为是张晏为非索隠谓张晏亦未全失古济水截河而南东流溢为荥泽则成臯之汜水亦在济水之隂水南为隂但非济隂郡耳臣瓒之説尤明白也然字画巳巳防不同
　　潍水
　　四年冬十月韩信破齐史记淮隂侯得龙且韩信夹潍水陈吕东莱曰顔师古潍水出琅琊北箕县【刋本误箕为经非】东北经台昌入海【师古有即禹贡所谓潍淄既道者东莱不书史记注台昌作昌都】又曰史记正义曰括地志之潍水今俗谓百尺水在宻州髙宻县即韩信夹潍水战处沙囊壅水上流引军半渡而佯不胜以此胜龙且龙且愚人亦勇而无识者也信入临淄田广走髙宻求救于楚合从为此战遂遭虏广罢歴下守备亦愚人也
　　项羽亦军广武　钟离昧相与临广武之间而语
　　项羽闻海春侯破乃引兵还汉军方围钟离昧于荥阳东师古曰昧音莫葛反其字从本末之末汉军闻羽至尽走险阻羽亦军广武与汉相守丁壮苦军旅老弱罢转输相与临广武之间而语欲与汉王独身挑战古之帝王有亲征矣岂有独身挑战之事项羽可谓匹夫之勇耳汉王数羽十罪可谓知彼知己羽大罪杀主杀降信乎天下所不容所谓不战而气已索也至于伏弩射中汉王又不过区区盗贼之智
　　立张耳韩信黥布彭越吴芮为王
　　张耳以常山王败走归汉在二年冬十月同韩信下赵在三年十月立为赵王在四年十一月失国两年零一月称故常山王其王也韩信所请韩信下齐在四年十月张耳不从曹参将歩灌婴将骑如故韩信自立为齐王然后以假王为请汉王遣张良立为齐王在二月黥布常冠楚军项羽封为九江王都六今之镇巢军是为项羽弑义帝之人后有隙汉遣随何説布叛楚间行归汉在二年四月七月张耳韩信既王不容不立黥布为王而王淮南且淮南汉未全得之也如今之遥授耳惟彭越之王最晚在项羽死后固陵不防用张良计许之以王其地睢阳以北至谷城此四王者皆非汉王之本心张耳五年死时汉未灭楚惟吴芮故衡山王项羽降为番君助汉击楚立为长沙王在汉王立为皇帝之月乃髙祖至诚之心也韩彭英布之不终心与人主不相脗合故也然以此观之项羽西向而争天下河北右手也河南中道也淮南左手也既失右手之燕齐赵代魏又失河南淮南之英布彭越及吴芮汉王东向而争天下右手连河南淮南左手连河北三道进兵而项羽以一中道身当之虽善战掣肘多矣项羽但知兵阵之势而不知天下之大势
　　田横自立为齐王奔彭越
　　汉王遣问使郦食其説齐连和矣而韩信进兵虏齐王田广齐实无罪汉不诏止韩信又不赦齐王无乃怒其烹郦食其而然乎韩信既立为齐王田横亦自立为齐王而无措足之地奔就彭越在梁地且为汉且为楚然烧楚积聚为汉常多田横为无土之王汉是时遣使召之即归汉可也汉纪书闗中兵出益多而彭越田横居梁地徃来苦楚则田横亦为汉矣汉王既即皇帝位横犹惧诛亡入海何也得非以烹郦食其之故而髙帝终怒之欤史记髙纪不书田横自王事不书彭越田横徃来苦楚但曰彭越徃来苦楚田横徃从之





　　古今攷卷十七
　　钦定四库全书
　　古今攷卷十八
　　元　方回　续
　　初为算赋
　　四年八月初为算赋史记髙纪不书是年嵗首十月汉王中项羽伏弩驰入成臯十一月疾瘉西入闗留四日复如军军广武事如此其急也二月王韩信七月王黥布天下胜负将决未决之际遽行算赋之事无乃太早乎如淳曰汉武注民年十五以上至五十六出赋钱人百二十为一算为冶库兵车马吕东莱大事记取此注而不解其意回谓五口之家十六以上五十六以下五人则嵗出钱六百此令之下人情岂不惊扰似太早计附广税租赋攷上　附秦孝公初为赋
　　史记秦本纪孝公十四年初为赋徐广曰制贡赋之法也索隠曰谯周云初为军赋也回谓初为军赋谯周説是商鞅之法始于秦行于汉延及后世徐广贡赋之説不明厥土厥田厥赋厥贡始见禹贡周礼太宰有九赋九贡
　　附论周太宰九赋
　　周礼太宰以九赋敛财贿一曰邦中之赋二曰四郊之赋三曰邦甸之赋四曰家削之赋【削亦又作所教作稍所召二切】五曰邦县之赋六曰邦都之赋七曰闗市之赋八曰山泽之赋九曰币余之赋注财泉谷也回曰泉者钱也谷者粟也只此二字已不明白周制有出粟无出钱之例先郑曰邦中之赋二十而税一各有差也币余百工之余后郑谓赋口率出泉也今之算泉民或谓之赋此其旧名欤回读魏鹤山先生九经要义批曰汉法岂可证周贾公彦曲附后郑赋口率出泉即汉算泉又谓末作增赋若汉时贾人倍算又谓计口率出泉无泉者以财贿当鹤山又批曰未必然公彦演后郑之説又谓闗门市防其民口税出泉又谓山泽之物贮而未用有人取之为官出息口税出泉又谓取官斥币出息为官出泉又引汉法民家二十五以上【汉纪注十五以上】至六十【汉纪注五十六】出口赋钱人百二十以为算鹤山则又批曰误天下后世者郑氏之説也又后郑注邦中在城郭者四郊去国百里邦甸二百里家削三百里邦县四百里邦都五百里此平民也回谓此六者之赋指田粟而言闗市之赋指商贾买卖收其税物而言山泽之赋即王畿千里之内名山大川材植鳞介百物之所出币余之赋先郑谓百工之余后郑谓占卖国中之币斥皆未作增赋者当若今贾人倍算矣自邦中至币余各入其所有谷物以当赋泉之数回窃谓不然耕田助力即是粟租又计口数人无一人不出钱而以谷物折钱周人决无此法春秋二百四十二年孔子不曾书某侯国计口敛钱周之王畿之内必无之东迁之前有邦中及四面五百里之地东迁以后河洛之间下至列国所谓六乡六遂甸削县都皆无此等阔地郑以汉制解周礼贾公彦所附和之皆不可信又谓国中自七尺以及六十野自六尺以及六十有五皆征之此乃指力役之征非钱也又谓遂师之职亦云以征财征皆谓此赋至其注遂师财征则曰赋税之事回谓郑所注多有自为异同汉班固分税与赋二字税为收田租赋为敛口钱周以前租税贡赋四字通用周礼始分九赋九贡邦中至邦都六赋回曰此田粟也闗市山泽币余三赋回曰出杂物也周无计口数民人人出钱之理当从魏鹤山先生之言一扫郑之説
　　附论周太宰九贡
　　以九贡致邦国之用一曰祀贡二曰嫔贡三曰器贡四曰币贡五曰材贡六曰货贡七曰服贡八曰游贡九曰物贡嫔故书作賔郑司农云祀贡牺牲包茅之属賔贡皮帛之属器贡宗庙之器币贡绢帛材贡木材也货贡珠贝自然之物也服贡祭服游贡羽毛物贡九州之外各以其所贵为挚肃慎氏贡楛矢之属是也后郑稍冇异同尝攷禹贡以贡名篇曰任土作贡九州各书其物周礼之书半出刘歆撰造多端如此总之曰物贡足矣乃王畿之外五服诸侯及四夷之所贡又取于民非出于王畿之内者也
　　附论周载师任土之法
　　地官司徒下掌任土之法郑注任土者任其力势所能生育且以制贡赋也魏鹤山先生要义太宰九赋郑以为出泉鹤山批曰后郑于载师注贡赋义与此异谓任其力势所能生育此八字却不云出泉也于太宰九赋则曰出泉于载师任土则曰任其力势所能生育则所谓贡赋者非出泉明矣贾公彦正义释载师后郑贡赋谓口率出钱及军法乃有赋郑并言赋者以民有地贡即有钱赋及军赋鹤山又批曰口率军赋之説皆未然下文凡任地国宅无征园防二十而税一近郊十一逺郊二十而三甸稍县都皆无过十二唯其漆林之征二十而五回攷孟子答滕文公曰请野九一而助国中什一使自赋周礼任地五等不同恐不可深信又孟子曰五亩之宅树墙下以桑陈祥道谓井田之中公田百亩内二十亩八家为庐各二亩半国中城郭之中亦受地二亩半春出冬入合而言之为五亩之宅国宅无征者井田各出力耕公田八十亩矣又何征之有先郑以国宅为城中宅是也后郑以为官所有宫室吏所治者非也
　　附夏商周田赋土贡　禹贡八州米市易贡物
　　吕东莱又有曰赋役之制自禹贡始可见定九州之田赋矣【畧润改】又以九州土地为土贡説者谓九州土贡以田赋之所当入者市易土贡之物攷之于经亦自有证何者甸服百里赋纳总至五百里米五百里之外余四服米不运之京师必以所当输者上贡于天子所以冀州在王畿甸服之内全不叙土贡正縁已输粟米盖当时寓兵于农所谓贡赋不过郊庙賔客之奉都无养兵之费故取之畿甸而足三代皆沿此制紫阳方氏曰东莱此説甚新王畿千里食田所入故纳米而无贡八州诸侯合纳王租逺米难运故以田租易土贡之物贡于王恐其説亦未必然且列国诸侯在王畿之外者亦有乡遂都鄙大国半天子之数三乡三遂其亦用夏贡商助通为周彻田租皆什一乎天子乡遂贡法之什一王全自用之乎都鄙采地井田助法之什有四分王取一焉可信乎郑小司徒四井为邑四邑为丘【十六井】四丘为甸【六十四井】四甸为县【二百五十六井】四县为都【一千二十四井】四都方八十里旁加十里乃得方百里为一同积万井九万夫【云　云】井田之法备于一同今止于都者采地食者皆四之一其制三等百里之国凡四都一都之田税入于王五十里之国凡四县一县之田税入于王二十五里之国凡四甸一甸之田税入于王回谓以此计之三等采地大率提封万井二千五百井之税归于王七千五百井之税归于三等之采食者畿外诸侯大者提封万井其亦以四分之一田税二千五百井归之王乎二千五百井什一之税一井八十亩共二万亩助田之米归于王其果然乎大国次国小国不同皆以什一之四分一归于王乎果皆王畿不运此米入京师而许之贸易土物为贡嵗嵗如此随时而定米价不亦劳乎回窃谓田租自田租米也土贡自土贡禹贡中八州之珍异山林川泽之所出也似不必计王所合得之米令诸侯卖之而买贡物采地物三等四井田租王取一井恐诸侯之国不如是也既封建为公侯伯子男与之以地百里七十里五十里矣又必四分之一以收其田租乎自古封建由禹以来既有定制合贡之物嵗为定额米在其中矣此一条当存疑不敢痛与东莱辨也
　　附论汉初租税
　　攷史记髙纪汉纪不见汉初取民田租之法约法三章之外无所书二年春二月蜀汉民给军事劳苦复勿租税二嵗史记髙纪不书师古曰复者除其赋役也复方目反回谓纪言复勿租税止是田之租税师古不注每田一亩取民租税若干以赋役注赋者赋其钱役者役其身此必汉因秦租税法不改蜀汉民给军事劳苦以三秦之师起为军兼运饷劳苦也止是复除田土之粟米师古谓并赋役除之恐未然
　　附论古食货税赋
　　古井田之法什一之税曰租曰税二字无分别取谷粟也孟子曰国中什一使自赋则是工商之赋赋字专为取钱曰泉曰货是也故班固作食货志食谓粟货谓钱及黄金班固引洪范一食二货食谓农殖嘉谷可食之物货谓布帛可衣及金刀贝所以分财布利通有无者也二者生民之本兴自神农之世引易耒耜之利日中为市语为据文意极佳又论皇帝尧舜以至禹制土田各因所生逺近赋入贡篚顔师古注谓厥贡漆丝厥篚织文之类予然后知三代以来民田里粟皆什一食也禹之厥田是也漆丝织文则凡百需金寳杂物布帛之类出于九州诸侯之贡篚货也禹之厥赋厥贡厥篚是也古之民田无布帛之征也九夫八家私田公田班固井田之説尤明其曰有赋有税税谓公田什一及工商衡虞之入也班固先説有税有赋下文却不解赋字只解税恐有缺文公田什一是税工商衡虞是赋故师古注曰赋谓计口发财【此一句乃秦汉之算赋非三代制】税谓收其田入什一谓什取其一也回谓三代时农田取其粟工商衡虞取其技艺贩贸山泽之物征皆什一至如周制当又与禹贡之厥赋贡篚不同班固谓赋供车马兵甲士徒之役充实府库赐予之用税给郊社宗庙百神之祀天子奉养百官禄食庶事之费此乃班固以汉制及推之三代制耳以赋为钱郑説似之恐其不然
　　附论鲁宣公税亩
　　班固曰周室既衰暴君汚吏慢其经界上下相诈公田不治故鲁宣公初税亩春秋讥焉如淳曰春秋谓之履亩履践民所种好者而取之讥其贪也今案春秋宣公十五年秋初税亩杜预曰公田之法十取其一今又履其余亩复十收其一故哀公曰二吾犹不足遂以为常故曰初左氏曰谷出不过籍杜预曰周法民耕百亩公田十亩借民力而治之税不过此公羊曰什一行而颂声作谷梁曰去公田而履亩十取二也回谓左氏杜预公羊谷梁説皆是公田百亩八家除二十亩庐舎之外既出力矣私田八百亩又各取其十之一也秦之开阡陌亩收民租始此
　　附论班固计井田百亩嵗入嵗出【五段】
　　班固曰一夫挟五口治田百亩嵗收亩一石半为粟百五十石除什一之税十五石余百三十五石食人月一石半五人终嵗为粟九十石余有四十五石石三十为钱千三百五十除社闾尝新春秋之祠用钱三百余千五十衣人率用钱三百五人终嵗用千五百不足四百五十不幸疾病死丧之费及上赋敛又未与此
　　紫阳方氏曰嵗收畮一石半一石即一斛十斗曰斛谓一畮嵗收十五斗粟也古者畮狭斗斛小中原只种粟无江南西蜀之粳稻吴中田今佳者嵗一亩丰年得米三石山田好处或一亩收大小谷二十秤得米两石皆百合斗或水全无之或旱一亩计分数半收三分二分东南斗有官斗曰省斗一斗百合之七升半有加一斗加二斗加三斗加四斗民田收米用加一斗收谷一秤十六斤二百足铜钱为一斤或十五斤十四斤糯谷十三斤所至江浙不同班固嵗收畮一石半酌中而言之耳
　　粟百五十石除十一之税十五石余百三十五石班固此説乃是鲁宣公履亩之税百五十石税十五石与借民力耕公田官收八十亩庐舎二十亩八家私田各收百亩之説不同食人月一石半且以带谷未舂之粟论之一人日食五升也近世东南省斗学粮养士一餐破七合半上等白米也人家常食百合斗一餐人五合可也多止两餐日午别有防心否则加一斗加二斗加三斗每半升一饭而多矣不知古人何以一日食粟五升也恐升斗斛皆小于今五口之家一嵗食粟五十石余四十五石何以支五口一嵗菜蔬薪樵盐醯之类如之何而足
　　石三十班固酌中指汉时米价周井田未废之时班固焉知其价史记秦始皇二十一年米石钱六百何以书贵也汉初米斛大率钱五千一斛即一石也又贵之甚也汉二年夏闗中大饥米斛万钱最贵之时如此宣帝时粟石五钱湟中粟石六钱最贱之时如此王莽时闗东米石二千又贵唐太宗贞观八九年米斗四五钱十五年米斗两钱麟徳三年米斗五文永淳初米斗四百文石三十者班固东汉人想汉之承平之时米价大率相似钱之贵可知
　　读古书通其大意拘于名数之多寡音义之异同则太拘泥读经必精于义理以观天地之常读史必熟于典故以观天地之变古所谓井田法百姓虽无大饥馁亦无大富足二十受田为八家之一夫六十归田不能耕至七十以上有养老之制大率父归田子受之子多则为余夫上之人为士为大夫为公卿食采而农止于此上下相安所谓百姓日食而不知无流亡无邪末无盗贼安于田里盖皆不识字不读书之人了此一生有秀异俊造之选防出伦辈由学校升朝廷者有之圣王亦不负其民均平之中有别异理一而分殊故也后世田得买卖富者数万石之租小者万石五千石大者十万石二十万石是为富民骤盛忽衰亦不可常予徃在秀之魏塘王文政家望吴侬之野茅屋炊烟无穷无极皆佃户也一农可耕今田三十亩假如亩收米三石或二石姑以二石为中亩以一石还主家庄斡量石五以上且曰纳主三十石佃户自得三十石五口之家人日食一升一年食十八石有十二石之余予见佃户擕米或一斗或五七三四升至其肆易香烛纸马油盐醤醯浆粉麸面椒姜药饵之属不一皆以米凖之整日得米数十石每一百石舟运至杭至秀至南浔至姑苏粜钱复买物货归售水乡佃户如此山乡又不然要知佃户嵗计惟食用田山之所种纳主家租外不知有军兵徭役之事亦茍且辛苦过一世耳又尝观市井之民百工技艺富商大贾鲜衣美食不知农务长子育孙陶朱贩粥而致千金汉之洒削鼎食马医击钟市民也惟游手细民最苦无能之人乞丐满路穷民也又尝观诸营寨后世募民为兵坐食官廪江边大军有出戍征战之苦内郡厢禁为都官役使虽非古法而民有因必有革耳又尝观诸寺观不耕而食养顽钝庸人披剃之余二粥一饭老而死黠者为主首以肥其私尤为至幸之民而无益于世教者也惟有科举之法自汉唐以来多得贤士大夫将相公卿不一而足虽非三代乡举里选无调发亦因循旧制而渐有弊非得已也今军出于民为良法亦指十得五民间多有因举业成大儒者不然亦知书识道理塲屋得失有幸不幸而士之不得志者无怨尤焉故曰古之为民者四士农工商三民而食一农后之为民者士农工商之外加以军卒僧道之坐食五民而食一农而又有兼并之家不止坐收古诸侯千乘之禄虽大异于古然遇朝廷明良亦为治世是故尽复古难因今之法而行之以仁义不皆乱世也予尝谓前三代夏商周后三代汉唐宋有贤君有贤臣则法无古今后之君子不可不仿古不可专泥古
　　附论班固不言井田起军之法　附鲁作丘甲
　　班固书井田法不书起军法周礼九夫为井四井为邑四邑为丘丘十六井出戎马一匹牛三头【井八家计一百二十八家出马一匹牛三头】四丘为甸甸六十四井出长毂一乘戎马四匹牛十二头甲士三人歩卒七十二人【计五百一十二家共出车一乘马四匹牛十二头甲卒歩卒七十五人】春秋成元年作丘甲鲁重敛也甸之所赋使丘出之以一百二十八家出五百一十二家之兵甲车乘牛马一旦而加三倍可乎班固计一百五十石粟出入不曾算此古什一之外有丘甲之征有力役之征如嵗不过三日役也丘甲以从征伐车则乘之军七万五千人动輙徃返千里不止三日古人所以重用兵也
　　附论鲁用田赋
　　春秋哀十二年用田赋丘赋之法因其田财通出马一匹牛三头今欲别其田及家财各为一赋故言田赋左传曰季孙欲以田赋使冉有访于仲尼曰丘不识也【云云】私于冉有仲尼曰君子之行也度于礼施取其厚事
　　举其中敛从其薄如是则以丘亦足矣若不度于礼而贪冐无厌则虽以田赋将又不足且子季孙若欲行而法则周公之典在若欲茍而行又何访焉
　　附论汉初起军法
　　刘项之起乌合之军动数十万项羽兵四十万号百万沛公兵十万号二十万皆乌合也项羽坑秦军二十万秦闗中之民也汉王彭城军五十六万人乌合也汉二年五月汉王屯荥阳萧何悉发闗中老弱未傅者悉诣军服防曰傅音附孟康曰古者二十而傅三年耕有一年储而后役之如淳曰律年二十三傅之畴官各从其父畴学之髙不满六尺二寸以下为罢癃汉仪注云民年二十三为正一嵗为卫士二嵗为材官骑士习射御骑驰战陈及年至五十六衰老乃得免为庶民就田里今老弱未尝傅者皆发之未二十三为弱过五十六为老师古曰傅着也言著名籍给公家徭役也服音是回谓此必秦法废井田之后计口数民二十三而从军五十六而归田里然丁壮出战老弱运饷秦汉常例今差老弱俱诣军古者井田军制岂若是乎
　　附论贡助彻皆什一　附论朱文公言贡助彻
　　孟子语滕文公曰夏后氏五十而贡【云　云】至助者籍也朱文公曰夏时一夫受田五十亩而每夫计其五亩之入以为贡【云　云】至籍借也
　　朱文公注孟子贡助彻回已书于前矣孟子又曰请野九一而助国中什一使自赋文公曰野郊外都鄙之地也九一而助为公田而行助法也国中郊门之内乡遂之地也田不井授但为沟洫使什而自赋其一盖用贡法也周所谓彻法也回谓彻者通也通夏贡商助之法用之也天子六乡六遂百里之外又有甸稍县都四面各四百里其田甚广诸侯三乡三遂滕国尤小乡遂都鄙之田能有防何孟子于此教以王道贡助之外又言圭田五十亩余夫二十五亩制度精博然尝攷之周显王十九年辛未秦孝公用商鞅徙都咸阳壊井田开阡陌此周之旧邦井田赐以与秦者也乡遂不井而甸稍县都田皆井于此已不可攷周显王三十三年乙酉秦孝公卒秦惠王立车裂商鞅已二年矣孟子留梁十八年而适齐留齐七年而适宋适滕滕文公问为国而告以井田秦之废井田已四十余年矣想山东齐鲁宋滕诸国犹有周公井田之遗迹未尽废也
　　附论采地制井田异乡遂
　　周礼小司徒乃经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事后郑注此谓造都鄙也采地制井田异于乡遂此朱文公乡遂用贡法十夫有沟都鄙用助法八家同井之説所由分也十夫有沟详见遂人八家同井详见此小司徒之职后郑引孟子仁政必自经界始至分田制禄可坐而定也为注则古之善言井田者莫详于孟子矣陈祥道礼书不然郑之説与朱文公异意回谓乡遂亦有井田采地有不为井田姑存之
　　附论刘皇熊贾贡助彻妄説
　　刘氏皇氏谓夏之民多家五十亩而贡商之民稀家七十亩而助周之民尤稀家百亩而彻也二説妄也熊氏谓夏政寛简一夫之地税五十亩商政稍急一夫之地税七十亩周政极烦一夫之地尽税焉此説尤妄贾公彦谓夏五十而贡据一易之地家二百亩而税百亩也商七十而助据六遂上地百亩莱五十亩而税七十五亩也周百亩而彻据一易之地百亩全税之贾公彦此説又不亦妄乎陈祥道辟之是
　　附论秦壊井田开阡陌
　　秦孝公之立也生二十一嵗矣史记书献公四年正月庚寅孝公生名渠梁当是己亥生以先年庚申推之也元年史记徐广注曰庚申以何氏甲子纪年图攷之实周显王八年庚申孝公下令彊国商鞅初见十年壬戌公孙鞅变法秦置法官十三年乙丑秦以公孙鞅为左庶长十四年丙寅史记书秦孝公魏侯防于杜平秦僭称公曰春秋以来非一日矣书僭称而魏书本爵时梁惠王未称王也【杜平在同州际城县界】孝公二十八嵗矣十六年戊辰魏齐俱称王十九年辛未自栎阳徙都咸阳壊井田开阡陌吕东莱大事记解题曰阡陌田间之道也南北曰阡东西曰陌商君变法至是十年矣始能壊井田开阡陌蔡泽称商君之功亦曰决裂阡陌决裂云者唐虞三代井田之制分画坚明封表深固非大用力以决裂之不能遽扫灭其迹也【朱文公之説大全集中政如此东莱以为唐虞三代时之制文公以为井起于商不同】毁之之难如此则成之岂一朝一夕之积哉商君必欲变井田而为阡陌者【此又是一説与前决裂不同】其意果安在欤井田之制六尺为歩歩百为亩【古尺有今十寸之尺冇今八寸之尺六尺为歩歩百为亩百歩方六十丈今田二百四十歩为一亩而六尺四寸为歩尺尤大今一亩古田二亩半】亩百为夫一夫之地环之以遂【一亩之间广尺深尺曰亩百亩之间广二尺深二尺曰遂皆小沟也此一遂字与六遂遂人不同】遂上有经九夫为井一井之地环之以沟【广四尺深四尺】沟上有畛自沟而为洫自洫而为浍而为川经纬错综若画棊局虽有强者百亩之外不容兼并也虽有弱者百亩之内不至侵夺也强弱愚智各得其所天生民而立之君凡以为此商鞅不知代天理物之意徒欲鼓舞奸猾以利吾国故除沟洫之限立卖买之法工于耕战金多赀厚虽兼十夫百夫千夫之地曾莫之禁彼愚弱之民不能趋事赴功以利吾国虽殍死中野于我何加损哉其设心如此特盗贼之雄长耳非可与论君道也班固有言曰秦孝公用商君壊井田开阡陌急耕战之赏倾邻国而雄诸侯然王制遂灭僭差无度庶人之富者累钜万而贫者食糟糠有国强者兼州域而弱者丧社稷盖得之矣东莱又论商鞅变法曰法始于伏羲而备于周虽其间有畧有详要之皆本于伏羲也法变于秦而极于五代虽其间有革有因要之不能大异于秦也学者茍以伏羲神农皇帝尧舜禹汤文武周公之法与商鞅变法之令并观之大畧可覩矣回谓帝王之法废于秦而不复于汉此魏鹤山先生所以用汉书髙帝纪为古今攷欲以见夫秦废古法汉用秦法今之世儒者谁不斥商鞅贬秦孝公然大抵皆用商鞅秦孝公之法而不悟也孝公在位二十四年年四十五卒周显王三十一年癸未也史记书太子立【是为惠文君后为秦惠王】宗室多怨鞅鞅亡因以为反而卒车裂以徇秦国吕东莱曰按战国防史记惠王莅政有顷商君告归公子防之徒告商君欲反发吏捕商君商君亡至闗下欲舎客舎客舎人不知其是商君也曰商君之法舎人无验者坐之商君喟然叹曰为法之敝一至此哉惠王车裂之秦人不怜回曰车裂之刑古无有也必商鞅变法始为此刑而商鞅自受其刑及后嫪毐受此刑李斯受此刑而又身具五刑赵髙受此刑【见秦始皇纪末】沛公入闗约法三章杀人者死则此等酷刑虐法一旦除去矣秦之亡汉之兴以此故孟子曰不嗜杀人者能一天下
　　附论商鞅所以亡秦
　　秦之强始于孝公孝公之所以强始于商鞅太史公曰商君其天资刻薄人也迹其欲干孝公以帝王术挟持浮説非其质矣且所因由嬖臣及得用刑公子防欺魏将卬不师赵良之言亦足发明商君之少恩矣余尝读商君开塞耕战书与其人行事相类卒受恶名于秦有以也夫按商子开塞篇曰刑不能去奸而赏不能止过必乱故王者刑用于将过则大邪不生赏施于告奸则细过不失治民能使大邪不生细过不失则国治国治必强立君之道莫广于胜法胜法之务莫急于去奸去奸之本莫胜于严刑回谓大邪不生细过不失莫急于去奸莫胜于严刑则鞅也以此自无容足之地而车裂矣农战篇曰凡人主之所以劝民者官爵也国之所以兴者农战也今民求官爵皆不以农战而巧言虚道者其国必削国去言则民朴【絶言路愚黔首四谓李斯祖此】民朴则不淫民见上利之从一而出也则作壹作壹则多力多力则国强今境内之民也皆曰农战可避而官爵可得也是故豪桀皆可变业务学诗书【李斯书焚书祖此】事商贾为技艺者皆以避农战故诗书礼乐善修仁廉辨惠国有十者上无使守战敌至必削不至必贫国去此十者敌不敢至虽至必却回谓为国而皆使其民不识字不读书能使牛耕田能执兵战人而已贾谊防谓其风俗妇抱其子与翁并倨借父耰锄虑有徳色通国上下为小人为愚民而足以长治决不可也其立法诸侯之士来归者利其田宅而复之三世无知军事则山东之民无不西者杜佑通典曰商鞅诱三晋人利其田宅无知兵事而务本于内任其所耕不限多少而使秦人应敌于外又弛虞衡之禁董仲舒曰秦用商鞅之法改帝王之制除井田民得卖买富者田连阡陌贫者无立锥之地又颛川泽之利管山林之饶荒淫越制逾侈以相髙邑有人君之尊里有公侯之富吕东莱谓除井田弛虞衡之禁同时盖鞅之法不止于足以亡身又足以亡秦孝公卒子惠王立周显王四十四年丙申秦初称王明年改称后元年显王四十八年庚子卒慎靓王定立元年辛丑秦惠王在位二十七年卒子武王荡立周慎靓王之二年壬寅魏惠王卒即梁惠王孟子见梁惠王问利国对仁义在周显王二十三年乙酉是年壬寅对梁襄王天下恶乎定之问曰天下定于一孰能一之曰不嗜杀人者能一之是时商鞅既灭又有公孙衍苏秦张仪申不害韩非田忌孙膑荘周淳于髠慎到田骈接子环渊驺爕李悝公孙龙尹子之徒不可胜数独有一孟子以王道劝诸侯而不见用盖东西周已分为二君而周至显王慎靓王赧王虽未亡天下不以为王久矣秦武王死子昭襄王则一名稷立在位五十六年卒子孝文王柱立元年除丧即位三日卒子荘襄王子楚立三年卒而始皇立周赧王二年戊申孟子对滕文公言井地去周显王十九年辛未秦废井田三十有八年矣而区区之滕孟子犹告以八家同井之制则天下井田犹有存者孟子亦知滕之不能必行故曰有王者起必来取法周赧王五十八年周亡嵗在甲辰去孟子井地之对五十七年矣又自乙巳至甲午五十年秦亡明年乙未汉兴去孟子井田之对则一百八年矣至于今田终不可复井而汉革商鞅李斯之法不嗜杀人轻刑寛赋是以有唐有宋孟子仁义之言终不容冺矣鞅斯二车裂之人何足道哉
　　附论秦本纪书初者十七以见变法初为赋在内
　　太史公秦本纪书初者凡十七秦自襄公将兵救周幽王西戎犬戎之难虽不能救幽王见其死而以兵送平王东迁雒邑平王封襄公为诸侯赐以岐西之地秦始国太史公书始国始字竒亦初也乃用駵驹黄牛羝羊各三祠上帝西畤西畤本县名为坛以祭天僭也诸侯祭境内山川侯爵祭天襄公之为十羊九牲非中国之礼也襄公十二年卒文公立徙居汧渭十年初为鄜畤十三年初有史以纪事二十年法初有三族之罪四十八年太子卒諡为竫公徐广注文公之四十四年鲁隠公之元年于是入春秋文公五十年卒太子长子宁公立一作曼公四年鲁弑隠公立十二年卒子三人长太子武公次徳公次出子大庶长立出子六年而贼杀出子复立太子武公武公夷贼之三族十九年晋曲沃始为诸侯齐桓公始覇二十年卒初以人从死六十六人子白不立立徳公元年初居雍二年初伏孟康曰六月伏日初也周时无至此乃有以狗御蛊徳公二年卒子三人长宣公次成公少缪公宣公立四年作宻畤作亦初也十二年卒成公立四年卒缪公立三十九年卒从死者百七十人秦之贤君莫如缪公有秦誓入百篇末而有三良之黄鸟歌太史公君子曰一段深惜之康公防立十二年卒共公假立五年卒桓公立二十七年卒景公立四十年卒哀公立三十六年卒太子夷公早死孙惠公立元年孔子行鲁相事十年卒悼公立十四年卒孔子以悼公十二年卒出春秋子厉共公立二十一年初县频阳三十四年卒躁公立十四年卒弟懐公立懐公四年大臣杀懐公孙灵公立十三年卒子献公不得立立季父简公简公六年令吏初带剑十六年卒惠公立十三年卒子出子年一嵗立二年庶长改立灵公之子献公杀出子及其母是时秦之大臣不过庶长献公元年止从死二年城栎阳四年正月庚寅孝公生秦史谨书之以国之强始此也二十四年卒孝公立下令彊国商鞅来十二年作咸阳徙都并诸小乡为县县一令四十一县为田开阡陌不书初十四年初为赋二十四年卒子惠文君即惠王立车裂商鞅十二年初腊十四年惠王卒在位二十七年子武王立二年初置左右丞相四年卒立异母弟昭襄王十年留楚懐王十七年东周君来朝十九年为西帝三十五年初置南阳郡四十七年白起破赵长平杀四十余万人四十八年分三军五十年初作河桥五十一年西周君献其邑三十六城自归五十二年九鼎入秦周初亡五十六年郊见上帝于雍此之郊见上帝周亡而秦王宜也西畤之祀西帝僭也至于有五畤五帝非也而汉因之且令立天帝立人帝周礼刘歆五帝非真古书五十六年卒子孝文王立在位一年除丧即位三日卒子荘襄王名楚立五年卒荘襄王元年使吕不韦诛东周君入其国初置三川郡四年初置太原郡秦始皇政立二十六年初并天下为三十六郡五十一年崩二世立二年诸侯起赵髙弑二世立子婴立月余秦灭秦自襄公至二世凡六百二十七年　书初者凡十七亦有书初不书初者如作宻畤作咸阳是也壊井田亦不书初记此以攷秦以西戎渐变中国之法也
　　附论古秦纪书初者六始者一与史记不同
　　今史记广徳军版第一始皇本纪后有低两字一段班固汉明帝时所得秦纪也索隠谓与正史小有不同其文曰襄公立享国二十年初为西畤徳公享国二年初伏以御蛊宣公享国十二年初置闰月其后以十月为嵗首皆置闰余嵗终何也缪公学着人此一句絶竒索隠曰着音贮又音宁着即宁也门屏之间曰宁谓学于宁门之人故诗云俟我于着乎而是也惠公七年百姓初带剑孝公享国二十四年不书商鞅变法事惠文王十三年始都咸阳与史记不同始即初也恐此事非此以下书至秦始皇矣又更端书曰献公立七年初行为市十年为户籍相伍无初字只东莱大事记周烈王元年加初字书曰秦初为户籍相伍周烈王在位七年而显王慎靓王赧王周亡烈王元年丙午二年丁未显王八年庚申秦孝公元年下令例推之献公十年丙午是也惠文王立二年初行钱是年周显王三十三年乙酉秦惠王二年东莱书之大事记昭襄王立四年初为田开阡陌此则大不然当从史记商鞅废井田在周显王十九年辛未秦孝公十三年也此之书初者六始者一东莱取其二而加初者一姑记之以参攷秦法之始变附论秦初为赋时未用中国钱　贡赋二字之辨
　　书益稷始见鲜食艰食鲜鸟兽鱼鼈也艰播种也烝民乃粒米食曰粒是也始见懋迁有无徙有于无鱼盐徙山林材木徙川泽是也禹此数语生民之命尽在是矣禹别九州任土作贡厥土厥田厥草厥木厥赋厥贡厥篚其田任土皆随其土之所出也周官太宰九赋王畿之土所出也九贡诸侯之土之所出也自尧舜可攷至于周所取皆土物无所谓取民钱之法也秦孝公十四年初为赋谯周谓初为军赋徐广谓制贡赋之法二説不同但不知谯周所谓军赋者所赋何物耶徐广所谓贡赋者贡与赋何所别耶夏贡商助周彻此一贡字谓耕田五十亩以五亩之租税贡于公也与禹贡之贡字同而大小之意异秦惠王二年初行钱史记秦纪无之古秦史纪有之而吕东莱从之书诸大事记而曰秦前此未以钱为币也废井田在辛未初为赋在癸酉秦孝公时初行钱在乙酉秦惠王时于废井田十五年之后初用赋又十三年之后秦始学中国用钱为币年表书周天子贺秦行钱则初废井田时秦未有钱初为军赋时尚未至于取钱也而郑注周官九赋皆以为计口取民钱如汉之口算人百二十魏鹤山先生屡不然之回尤不可不辨
　　附论秦收大半之赋
　　秦废井田之后二年初为赋初为赋之后十三年初行钱自孝公商鞅变法以至始皇取天下所收田租及他赋无数目可攷史记不书杜氏通典无实数惟班固食货志有曰收大半之赋师古曰大半三分取其二亦不明言是何等赋杜氏通典曰秦孝公十二年初为赋纳商鞅説开阡陌制贡赋之法不言所以贡赋之数下文乃云始皇建守罢侯贵以自奉提封之内撮粟尺布一夫之役尽专于已夫夏之贡殷之助周之彻皆什而取一盖因地而税秦则不然舎地而税人是以贫者避赋役而逃逸富者兼并而自若加以内兴工作外攘夷狄收大半之赋发闾左之戍回谓此二句亦班固志语上句言赋下句言役师古取应劭説是始则适戍次发吏有过及赘婿贾人后以尝有市籍者发又其后以大父母父母有市籍者戍者曹辈尽复入闾取其左发之未及取右而秦亡
　　附论秦力役三十倍于古　田租口赋盐铁二十倍于古　耕豪民之田见税十五　井田法难卒行宜少近古限民名田
　　董仲舒説武帝曰古者税民不过什一其求易供使民不过三日其力易足至秦则不然用商鞅之法改帝王之制除井田民得卖买富者田连阡陌贫者无立锥之地又颛川泽之利管山林之饶荒淫越制逾侈以相髙邑有人君之尊里有公侯之富小民安得不困又加月为更卒已复为正卒一嵗平戍一嵗力役三十倍于古师古曰更卒谓给郡县一月而更者也正卒谓给中都官者也率计今人一嵗之中屯戍及力役之事三十倍于古也田租口赋盐铁之利二十倍于古如淳曰秦卖盐铁贵故下民受其困也师古曰既收田租又出口赋而官吏夺盐铁之利率计三人一嵗之中大失其资产二十倍多于古也或耕豪民之田见税十五师古曰言下户民贫人无田而耕垦豪富家田十分之中以五输本田主也故贫民常衣牛马之衣而食犬彘之食汉兴循而未改古井田法虽难卒行宜少近古限民名田以赡不足塞兼并之路盐铁皆归于民去奴婢除专杀之威薄赋敛省徭役以寛民力然后可善治也
　　紫阳方氏曰董仲舒孟子以后一人耳其善言治如此除井田民得卖买富连阡陌贫无立锥秦法至今犹然也颛管山林川泽尊富如人君公侯太史公货殖传愤闷言之至谓赵女郑姬设形容目挑心招不逺千里其言太防今之娼妓及杭吴粥女为人妾近之牛马羊彘鱼陂各有数千树枣栗橘荻千亩漆麻竹其人皆与千户侯等谓之素封今亦间有其人汉千户侯率户二百千户则一嵗入钱二十万汉谷大率一石钱三十钱三万粟千石二十万则一嵗得六千七百许石千户侯一嵗所入二千石长吏不及也民之有素封者亦似千户侯司马迁所以不平也力役三十倍于古后世募军以战守民免起军徭役如纳免役钱亦有愿雇役者有里正保长隅官小民五家一甲不至如秦人之太甚既取田租粟也又出口赋钱也后世之田至宋所在科敷不同有夏税绢有绵有秋苖米有折帛钱有义仓米有绢米有免役钱有盐钱住屋或二税地科敷如田否则有房廊白地钱江东重浙西浙西轻川广莫之攷皆僭伪诸国已平而因之亦不至如秦人之太甚也盐铁则汉初无所取武帝时东郭咸阳孔仅桑羊始征之有桓寛盐铁论甚悉今则池盐井盐塲盐坑冶金银铜铁铅锡鱼湖荻林酒醋茶矾海舶商税之利无所不征不见其足实秦人启之今民贫耕主家田田佃户率中分亩或一石或八斗七斗五斗或十二秤勺大小谷麻粟豆不等惟种麦□麦则佃户自得仅自给或不能给无温足者免于从军当役而已老苏井田论一篇文极佳而亦曰限民名田终不可行仲舒少近古实确论而后世大率悉如秦之遗制农固穷游手末作亦穷惟富家大商兼并将相富贵若大私之焉
  </div>
  <div class="pagination">
   <a href="续古今攷_page7.html">
    上一页
   </a>
   <span>
    ...
   </span>
   <a href="续古今攷_page3.html">
    3
   </a>
   <a href="续古今攷_page4.html">
    4
   </a>
   <a href="续古今攷_page5.html">
    5
   </a>
   <a href="续古今攷_page6.html">
    6
   </a>
   <a href="续古今攷_page7.html">
    7
   </a>
   <span class="current-page">
    8
   </span>
   <a href="续古今攷_page9.html">
    9
   </a>
   <a href="续古今攷_page10.html">
    10
   </a>
   <a href="续古今攷_page11.html">
    11
   </a>
   <a href="续古今攷_page12.html">
    12
   </a>
   <a href="续古今攷_page13.html">
    13
   </a>
   <span>
    ...
   </span>
   <a href="续古今攷_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
