<!DOCTYPE html>
<html>
<head>
    <meta charset="UTF-8">
    <title>耶稣会文献汇编 - 第 204 页/共 368 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>耶稣会文献汇编 - 第 204 页/共 368 页</h1>
    <div class="content">犯而不校，横逆自返，洵成德之粹语也。且天主垂训，宁人负我，毋我负人；宁有不计之怨，毋有或遗之德。而甘受屈抑于世者，必大蒙振拔于天也。或见七克中，有子被杀，母反纵其仇者，遂疑天学同异端之冤亲平等，不知史册载及此事，以见如此大仇，尚且忍得，彼小怨而终日介介者，何惨刻之甚也。
二、不必私自复仇
且人之被杀，未有无因，如有罪而被杀，似不必图报；使无罪而被杀，不特国法有三章之约，更难逃天主之刑威也，何必为私自复仇之举哉。
三、当为主而释怨
或曰，春秋大复仇，独不曰，春秋嘉释怨乎？且不事复仇，总由爱天主之情而发。彼人终日获罪于主，主犹爱之而不加灭；彼获罪于我之事，较之获罪于主者，不啻万之一，奈何欲必反乎？虽我之所仇，尚为主之所爱。
四、释怨以求主赦
经曰，如我亦免负我债者，吾时时负罪债于主，犹求主之矜宥，他人偶一负我，遂至不能释乎？故吾主有言，我于人，非一一而较不置者；天主于我，亦非一一鞠治而不赦也。
五、含忍以成君子
大约居上者贵尽法，平等者贵含忍。有忍乃有济，有容德乃大。以德报怨，虽曰无以报德，而宽深之仁则，亦不失为君子，宣尼岂无所取而言之欤。
六、当因天主而释仇
奈何今之人，侈言不共天，不反兵。竟不扪心于平日，事亲事兄之道何如。甚至真有仇不共载，义不反兵者，或为权势所挠，或为阿堵所诱，未有不甘为共天，欣然反兵者矣。何独至于天主赦人而疑之哉，可慨也夫！
第十八节  禁妾守贞之训
一、有明训则不可犯
有以不娶妾之说语余者，谓若是，则厘降二女，亦吾子之所深斥欤。曰：奚止于舜，凡古之侯王，固有一娶九女，一娶十二女之礼矣。然天下之事，有不待教而知其罪者，如杀人贪淫之类是也。但耶稣未降，未有明训，既有明训，则断断不可犯矣。
二、娶妾延后不合正道
或以为无后不孝奈何。不知得子与否，不在有妾无妾。纵使必因妾得，亦所谓得之不以其道也。得子犹得位也，君子未偿不欲仕也，又恶不由其道。况圣贤者，法天者也，法天者之训不可违，况天主自立之训哉。
三、上帝恨恶娶妾淫行
追原始造人类，一夫一妇，允合情理之中。后人淫愿太奢，强借无后之说，以肆其淫恶耳。甚至有弃正耦 而爱嬖幸，远家室而比顽童。此上帝所痛恶，而举世习之，不以为非，何耶？
四、西士守贞之意
司职祭祀
若西士之守贞不娶，不特奉天主之训，其关系于天下生死安危，亦大矣。绝一身最难绝之欲，以救万民不可穷之灾。一者司大祭，非守贞不能。耶稣以其惨难，仰献大父，以消威怒，以激矜怜，下民有罪，得不遽罚。每日弥撒之礼，司祭代耶稣献也。无守贞，则无祭祀，上帝震怒，降殃速矣。
告解罪恶
一者告解罪恶，非守贞不能。人虽修持甚密，而不有大过，必有小疵，纵免行慝，或得心违，必告解始脱。无守贞则无告解，而人俱为下坠之品矣。
远游敷教
一者远游敷教，非守贞不能。婚姻之人，上顾父母，下顾妻子，自然不容离家，则四方之人，谁从闻天主圣诲，改非易俗，而升天国乎？
耐习大劳
一者耐习大劳，非守贞不能。凡司教者，视民如子，一有病疾倾危，不问风雨昼夜，寒暑远近，竭疲以赴。或游他方，经奇险狂涛。过赤道之炎热，人物俱腐，经北极之严冷，半载冰舟。非真元不凿之人，概不敢冒此苦矣。
通彻奥理
一者通彻奥理，非守贞不能。性天二字，义极玄微。昏人聪明，莫如女色。自二十迄三十余，又嗜欲更炽之年，学习工夫，正在其际。一经娶妻，不惟明悟易昏，理不能达，而曰暮构思，殚精竭神，亦且身邀短折。
五、西士守贞以利万民
故博学大智，十七者皆不娶之士焉。若乃性孤僻而不婚，洁名誉而不肯婚，或异端灭伦而不敢婚，皆明拂造物主生生之意，诚无足取。顾不婚不宦者，人犹美之，况西土之守贞，大利于四方万民者哉。
第十九节  祀先当循正道
一、孝亲正旨
天主教中，第四诫曰，孝敬父母。所谓孝敬者，生则敬而养之，死则葬而追而思之谓也。饮食者，生人之事，形骸之需。死则弃形存神，既免饥渴，何须嘉旨。
二、祭祖正旨
试观苾苾芬芬。一奠之后，总入生人口腹，奚会沾及先人，特以子孙事死如生，事亡如存，舍此笾豆大房，亦无以为展敬致孝之地；而又不容朝夕羞行，竟埒于生人之事，则祀蒸尝，互举于四时之祭焉。然世远则情绝，故亲尽则祧，非始祖与有功之宗，亦不复祭，此犹就有位者言也。若庶人原不立庙，祭墓而已。
三、祭祖正道
今之礼法，或非古典，而礼因义起者，亦可遵用。
合祀先祖
古者，四民祭不迨祖；今则凡我所能忆者，皆合祀之，此一本遁承之意。虽非古典，而亦可守者也。
扫墓献祭
古者有庙祭，而无墓祭。故寒食野祭，欧阳氏深非之。然瞻彼松柏，能无春露秋霜之感。则今之扫墓而献，虽非古典，而亦可守者也。
生辰讳日之祭
古者有四时之祭，而无生辰讳日之祭。然生之辰，则吾祖父得有其身之日。死之日，乃后人抱痛终天之日。敬展如在，乌能已矣。此虽非古典，而亦可守者也。
燕尔新婚之祭
古者冠婚，告庙而已，不设祭也。今则加尔元服，燕尔新婚，自始祖以下，俱奠焉。此虽非古典，而亦可守者也。
设像之祭
若古者祭祀，用子弟为尸。今则易之以像设，此又今制之更妥于古者。总之祀先者，报也，非祈也，盖为人后者之孝思也。非供已死者之需求也。自后世饿鬼之说兴，始有祖宗不食则饥之惑矣。
四、祭祖邪说
自后世妖卜之主兴，始有先人索祭祀之疑矣。自后世阎王之说兴，始有冥司需赂贿之论矣。而且亲死，则祈救逆天之佛，超度则资功不德之僧，念阿弥谓黄阡白串，皆可作地府金银，焚关牒，信片楮双封，便可作冥途凭据。
五、当禁绝祭祖邪说
此等妖妄不根，吾儒所宜禁绝。昔之伊洛关闽，原笼斥而不用。即今缙绅大夫之家，亦有屡世相承，终不信行佛法者。世俗不以致敬致恪，仰答先王祀典为是，反以不追荐焚楮为非，此不过异端之语，诚无足怪，独儒其冠服者，亦从而附会之，此岂名教中所宜然乎。
第二十节  世俗鬼神皆非
一、后人失先王祭祀之义
昔先王既类于上帝，则六宗亦禋，山川亦望，君神亦遍。祉有祀，稷有祭，年有祈，岁有飨，详观先王制祀之意，而叹后人之尽失其义也。
二、上帝主宰万物
今以天学按之，所谓上帝者，即主宰万物之上帝也。
三、诸神受命于上帝
上帝常命诸神，分司天下矣。九重之天各有运动之神焉。六宗者，即司日月星辰之神也。邦国府邑，各有一神护守之。即城社山川者，亦有一神护守之。凡一人必有一神护守之。凡物之一类，亦有一神护守之。
四、一切归功于上帝
年有祈，亦祈之上帝；岁有赛，亦归功于造物。夫人受上帝之恩固大，受诸神守之恩亦不少，但诸神悉受命于上帝，以司下土人物，则其功仍归之帝也。况其荣福，本来克足，虽施大功于人。绝无所冀望于人，但令人睹兹三光河岳之奠，百谷之繁植，因而感谢大主，信爱谦事，则诸神之心，即不啻大慰矣。
五、今世淫祀之非
祭祀伪撰之鬼神
乃今世悉以道家所伪撰，为鬼神本职而礼之。城隍当境，无非已死之前人；玉帝天师，悉由世人之赠号；岁时祭谢，捏天地水府为三官；侍从神祗，扯马赵温关为四将。盖世俗之鬼神，悉非先王祀典之鬼神矣。
归祸福之权于偶像
古者能御大患则祀之，捍大灾则祀之，有功德于民则祀之。今则秦政、项籍，屡有血食之祀；妒女、五通，遍立春秋之祀。吴魏而礼云长，荆楚而祀子胥，何谓也哉。然徒仰慕其人而敬之，犹可也，乃祸福惟彼是求焉，予夺惟彼是畏焉，举降殃降祥之权，悉归于愚民所竖之土木。
以人事而祀鬼神
试以文庙律之，则种种皆淫祀矣。夫文庙二丁之外，何有掺一蹄一角而献者乎？是明知文宣正大，不可得而谄；他神邪媚，可得而渎也。甚至私自黜陟，升降任意；装束遨游，一如人事；颠倒悖理，了无顾忌。总之未尝格致，见人间事体如此，想鬼神亦当然耳。
六、感叹世人的无知
呜呼！梵宫霄峙，道观弥山；野寺淫祠，几遍海内。幸上主至仁无际，不即刑灭，竟不知愈大宽之于今日者，愈重戮之于死后也。嗟今之人，不亦大愚矣哉。
第二十一节  气质所以不齐
一、天命之性皆善
或问人生智愚强弱，良暴寿夭，判然不齐，其性有善恶乎，天主有厚薄其间乎，抑气化之自然，虽造物者亦无如之何耶？
天命之性质善
予曰：天命之性，本来皆善，尧舜之与桀跖，无以异也。顾所谓善者，质善耳，非德善也。
因性为善逆性为恶
性固可以为仁，但不得以性中有仁，而遂为仁人，行仁则为仁人。行不仁则为不仁人也。性固可以为义，但不得以性中有义，而遂为义人，行义则为义人，行不义则为不义人矣。譬如一幅良楮，可以绘佳像，而拙工以绘丑像，楮不任罪。一秉好笔，可写美字，而拙手以写恶字，笔不任罪。人性自可为善，凡为恶者，人自悖性而行，非性之罪也。
二、气质之说有三
父母之气
若夫气质之说有三：一者父母之血气。血气少而清者，其子弱以智；血气盛而强者，其子浊以愚。
山川之气
一者此方山川之秀，而仁智之乐因之。如江南之人，概多文秀；北土之人，概多质直也。
教育之影响
一者教育之迟速，父师之贤不肖，境地之观摩，习染之深浅耳。
三、心主善恶之权
盖禀受不齐，不过明愚勇怯之异。若为善去恶之权，主张在心者，非气质所能蔽。
四、气质无碍于成善成恶
不能生而知之，独不曰学而知之，困而知之乎？不能安而行之，独不曰利而行之，勉强而行之乎？况刚明者，往往作过；愚怯者，往往不能为大恶。即如生质贞洁者固美，生质好淫，而能反之于贞，则为力虽难，为功更大。生质温和者固美，生质易怒，而克之归于和，其事更苦，其功倍盛。此天主所以任气化之不齐，而不强之使齐者也。
五、三仇为灵魂之累
故天学称肉身，世俗，邪魔，为三仇，深为灵魂之累。
肉身
肉身即气质之谓也。
世俗
世俗则所习之颓风，苟非卓立，难免污染，或惧违众受讥，聊亦苟且相和。
邪魔
邪魔恒以非义投入我念，但魔能诱我，不能强我。诱惑在彼，主持在己。初发一念，机不系我，随时遏除，不惟无罪，且有克己之功。
六、圣人克胜三仇之法
淡泊以养肉身
故圣人之御肉身也，不使血气过盛，宁静淡泊以养之，俾神灵能制嗜欲。
特立独行以御世俗
</div>
    <div class="pagination">
<a href="耶稣会文献汇编_page203.html">上一页</a><span>...</span><a href="耶稣会文献汇编_page199.html">199</a><a href="耶稣会文献汇编_page200.html">200</a><a href="耶稣会文献汇编_page201.html">201</a><a href="耶稣会文献汇编_page202.html">202</a><a href="耶稣会文献汇编_page203.html">203</a><span class="current-page">204</span><a href="耶稣会文献汇编_page205.html">205</a><a href="耶稣会文献汇编_page206.html">206</a><a href="耶稣会文献汇编_page207.html">207</a><a href="耶稣会文献汇编_page208.html">208</a><a href="耶稣会文献汇编_page209.html">209</a><span>...</span><a href="耶稣会文献汇编_page205.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
