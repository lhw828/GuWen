<!DOCTYPE html>
<html>
<head>
    <meta charset="UTF-8">
    <title>广东新语 - 第 15 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广东新语 - 第 15 页/共 21 页</h1>
    <div class="content">　　昌化无喜鹊，感恩无鸦。儋州有乌鸦能食火，每衔火置人屋上，以翅煽焚，则群鸣飞舞。其名火鸦，居人多以食物禳之。
　　○鹌鹑
　　鹌与鹑其形相似。鹌色黑无斑，始由鼠化，终复为鼠，夏有冬无。鹑毛有斑黠，始由虾蟆黄鱼化，终以卵生，四时常有。今通呼为鹌鹑矣。番禺狮子里多鹌鹑，其价颇贵，斗者率以此为良。张网田中，以犬惊而得之。其麻翼黑爪而足高者雄也，黄眼赤嘴而足卑者雌也。其夫斗也，使童子左握其雄，右握其雌，时时在掌出入不离。又处之于囊，以盛其气，沃之于水，以去其肥。其将斗也。则注以金钱，诱以香粟，拂其项毛，两两迫促，于是奋怒而前，爪勾喙合，洒血淋漓，尚相抵触。斗之既酣，胜者与禄。此戏传自岭内，今广人皆以此为事。而潮人有斗鹅之戏。鹅，力鹅也，重者三四十斤，斗时以咬眼为上，咬舌次之。
　　○鸽
　　鸽之高下在目。目有黑底天青者，黑底插黄者，黄油白气者，焦油者，以此四种为上。其睛清而深，有重晕，以日照之，精光四闪，晕边复有血粒，如石榴子，则极聪慧者矣。其头宜小，尾宜短，翼宜与尾齐。翼与尾齐则飞高，飞高则可免鹰击之患。故鸽之佳者，价之重轻与金等。翼凡大毛十二茎，每出っ至二三月则调毛，四调五调六七调曰初王，则可用，调至十一十二则老。调者何？脱其胎毛更生新者，故曰调。广人有放鸽之会。岁五六月始放鸽，鸽人各以其鸽至，主者验其鸽，为调四调五调六七也，则以印半嵌于翼，半嵌于册以识之。凡六鸽为一号，有一人而印一二号至十号、百号者，有数人而合印百号者。每一鸽出金二钱，主者贮以为赏。放之日，主者分其二，一在佛山曰内主者，一在会场曰外主者。于是内主者出教，以清远之东林寺为初场，飞来寺为二场，英德之横石驿为三场，期以自近而远。鸽人则以其鸽往，既至场外，主者复印其翼，乃放鸽。一日自东林而归者，内主者验其翼印不谬，则书于册曰：某日某时某人鸽至。是为初场中矣。一日自飞来而归，一日自横石而归，皆如前验印，书于册，是为二场。三场皆中，乃于三场皆中之中，内主者择其最先归者，以花红缠系鸽颈，而觞鸽人以大白，演伎乐相庆。越数日，分所贮金，某人当日归鸽若干，则得金若干。有一人而归鸽数十者，有十人千鸽而只归一二者。当日归者甲之，次日归者乙之。是为放鸽会。
　　鸽之大者曰地白。广州人称鸽皆曰白鸽，不曰鹁鸽。地白惟行地不能天飞，故曰地白。人家多喜畜之，以治白蚁，亦以其多子可尝食。其子每四十日一乳，乳时雄者餐米至咽，米成浆液，乃吐出以喂其子。雌复受孕。性绝淫，雌尝乘雄，故多乳。富者畜至数百头，惟所指使，以谷令就掌饲之。予诗：“家余地白粮。”又曰：“地白有粮多哺っ”。っ，方言曰斗，一乳则为一斗，斗者，っ音之讹也。又斗者，窠也，乳子一窠曰一斗也，人卧处亦曰窠斗也。又斗，古作Ｆ３８。
　　○焙鸭
　　广州每北风作，则咸头大上，水母、明虾、膏蟹之属，相随而至。咸积于田者，其泥多半成盐。鸭食咸水而不肥，又咸多则稻无孙，鸭不得以为食，乃益不肥。予诗：“北风吹获后，咸早稻孙稀。”又云：“今年咸水少，鸭食稻孙肥。”故岁北风少作，则咸头小而鸭肥且多。广人善焙鸭，以鸭卵五六百枚为一筐，置之土墟，冒以衣被，环以木屑，种火文武其中。卵小温，则上下其筐而更易之，昼夜凡六七度，至于十有一日乃登之床。床第亦以衣被覆藉，时旋减之。通一月，而雏孳孳啄壳出矣。雏稍长大为子鸭。当盛夏时，广人多以茈姜炒子鸭，杂小人面子其中以食。茈音紫。《上林赋》：“茈姜荷。”《四民月令》：“生姜谓之茈姜。”张揖云：茈姜，子姜也。谚云：“老姜蒸牛，子姜炒鸭。”鸭至秋深，乃以船载至沙田食稻。稻熟农必齐获，获稍迟，往往为鸭所食，农颇苦之。
　　○白头公
　　白头公者，似瓦雀而尾稍长，头有白毛，五更鸣啁析可听。予诗：“春来催早起，最是白头公。”
　　○江鸥
　　江鸥，在涨海中随潮上下，常以三月风至，乃还洲屿，颇知风云。若群飞至岸，渡海者辄不敢渡。
　　●卷二十一兽语
　　○虎
　　高、雷、廉三郡多虎，商旅遇之，辄诟骂以夺虎气，斥之为大虫。凡风主虫，虫，风族。虎乃风族之大者，故虎之来必有风，其声飚疾。山行者闻风声有异，则知有虎。常有人入山燔木，一虎来直竖其尾，大哮吼，风起，火即尽灭。久之虎去，风飕飕犹在树间。盖虎在地上行甚缓，遇林木则其行如风，竟若风行非虎行，故曰风从虎。虎得风其威乃生，风者，虎之羽翼也。
　　木之性宜雷，草之性宜风。虎者风之兽，故虎啸而风生。风以生草，草之柔非露不能滋润。秋天多露，故虎毛滋润。虎毛如草，故以秋而变，其文炳如。粤之虎毛率短浅，不及西北边者斑而深厚。则以南方火盛，霜露少而金气微也。
　　从化山中多虎，常绯衣幞头盛陈仪从而出，夜则灯火煌煌射林薄，见者以为山神也。欲食人，则脱幞头绯衣，复变为虎，乃大哮吼而前。盖帝命山神以治虎，而虎即假山神冠服以食人。谓虎即山神耶？是帝命山神为虎也。吾不知其解矣。
　　罗浮有哑虎，不啸不至。相传葛真人上升，留二丹粒，以与其隶黄野及哑虎食。为罗浮四庵守者，今冲虚观葛真人像旁，有黄野及一蹲虎，是必哑虎也。然土人皆云：山中虎率不啸不至，从不伤人。八九十岁老人，未尝闻有虎哮吼。亦可异也。山中人即或遇虎，亦狎易之。然山中亦自少虎云。有咏者云：“捣禽应臼杵，喑虎怀仁让。”
　　○犀
　　入蚕蛊乡，饮食中以犀角搅之，有毒则白沫生，以煮毒药则无毒势也。犀角出暹罗者，内凹外凸，气微腥。出占城者，四周圆整，注沸酒且香。照之有血晕者，价两倍。
　　○鹿
　　雷州之野多鹿。鹿以清明前后三日生子，子生三日始开眼，遇雨乃起而跑，未雨虽堕地一月，其胫犹软，跬步即颠踣。故雷人每乘其候捕之。邵子云：“雨化物之走，风化物之飞。”鹿は以雨而始跑，所谓雨化物之走也。雷人喜捕鹿子，尤重胎皮及红玛瑙茸。盖鹿以一阴生而为茸，可以补阴，麋以一阳生而为茸，可以补阳。故男宜食麋，女宜食鹿。万州六连岭有鹿市，崖州左右旷野，亦多麂鹿。黎人谒州守者，必以为贽。其茸嫩者如紫茄，长三四寸，红鲜可爱。然不逾时，末溃而本干，剖之有如坚木，所谓柴茸。不如蜀产者，茸已歧枝，解开犹嫩。故入丸宜以川茸。
　　德庆青旗山有三足鹿，初秦时，龙母蒲媪，常乘白鹿以出入。农人恶其害稼，母乃断一足以放之，至今鹿有三足者。三足鹿善鸣，鸣辄有验。在山上隅鸣，则贵官诣龙母庙，自上流而至。在下隅鸣，则自下流而至，甚不爽。
　　○牛
　　上番禺诸乡，地瘠而民{此口}窳。耕者合数十家牛，牧以一人，人以一日。其牧牛之田曰牛田，所生草冬亦茂盛，食牛肥泽。其种稻者曰人田。上番禺牛田多，下番禺人田多。
　　广州凡潮田稍高者，犁必以牛。牛必以吉贝核渣饲之，乃肥有力。核中有仁，榨油已，其渣尚有润泽，故牛嗜之。牛皆水牛，春以犁田，冬以驮榨。榨者，榨荻蔗以为糖也。水牛多产神电，志云：“电白旄牛。”
　　韶州十月朔日，农家大，为米糍相馈。以大糍粘牛角上，曰牛年。牛照水见影而喜，是日牛不穿绳，谓之放闲。
　　西江有潜牛，牛身鱼尾，能上岸与牛相斗，角软，入水既坚复出。牧者歌云：“毋饮江流，恐遇潜牛。”
　　琼州多山牛。牛也而两晴红，常百十成群，见人吆喝弗避。或曰山牛有四眼，以其眼上有两旋毛，状似四眼，故云。琼州又多山马，似鹿而大，千百为群，角弯而内向无歧，眼下复有二眼，日闭夜开以烛物。善入棘丛，黎人得之，以其皮易布。皮可为卧具御湿。其毛牛也，不识者以为山牛也。
　　○果下马
　　罗定之罗镜，西宁之怀乡，产小马，高仅三尺，可骑行树下，名果下马，一曰果骝，多海石榴色。骏者有双脊骨，能负重凌高蹑险，轻疾若飞。予有山歌云：“花纟束初著时，郎乘果下马。何处遣相寻，知在荔枝下。”又云：“果下紫骝嘶，郎来自水西。折侬花不得，花不为郎低。”又有果下牛，出高凉郡，《尔雅》所谓罢牛也。郭璞云：罢牛绝卑小，可行果树下，故又呼果下牛。粤谣云：“果下马，果下相逢为郎下。果下牛，果下相逢为侬留。”果下马者，以其小而坚壮，亦名石马。粤人凡物之小者皆曰石。然果下马非有种，马中偶然产之，不可常得，故其价绝贵。
　　○马会
　　东莞盛时，喜为马会，以驰聘相雄。每会日，于平原广野，设步障，陈鼓乐，数百里外皆以名马来赴。其下者不得杂驰，即上驷，亦须主人举觞以请乃驰。有黎姓者，以控纵之道名。当其出马，皆屏气敛容以观其驰骤，有踯躅、横排、小行、大行、中行、拆脚诸法，一步不乱。时有一马，两目如紫琉璃，高项广膊，骏甚。人不能骑，两壮夫牵之，昂首频嘶，踯躅不定。黎已年老，力不逾中人，然执鞭蹑镫，马为战栗。往返十余次，奔腾超逸，足不参错，观者皆为神王。有赠以诗云：“一片红尘随电去，只闻风雨在空冥。”
　　○熊
　　岭之南，熊有三种，曰人熊，曰猪熊，曰狗熊。狗熊即《尔雅》所谓熊虎丑其子狗者也，郭璞谓熊之子名狗，非也。狗熊者，熊之小者也。以其小，故曰熊子也。璞又言：律曰：捕虎一，购钱三千，其狗半之。今岭南捕得虎与狗熊皆受上赏，以其食人之兽，而狗熊尤嗜小儿也。又熊多力，黎人搏而获之，一峒毕贺，以熊多则其地不祥。崇祯间，乐会有熊无数自山中出，捕得百余首，自是频年大旱，盖早徵云。人熊即狒狒，多力而好笑，一名山笑。见人则笑不止，以投其嗜也。胸间有脂绝美，名熊白。人患发毛黄者，以熊白一升涂之，伏床底，食顷即尽黑。有Ｅ３９Ｅ３９者，如人面，唇黑，身有毛，反踵，见人亦笑，笑则上唇掩目，大者丈余，俗呼为山都。邝氏云：山都形如昆仑，青毛有尾，见人辄闭目张口而笑。Ｅ３９Ｅ３９见人则握手而笑，人以竹筒置臂，姑与之握，握则必笑。笑而上唇掩目，因曲臂以锥穿其唇于额，格而杀之。《吴都赋》云：“猩猩啼而就擒，Ｅ３９Ｅ３９笑而被格。是也。狒狒状如猴，红发{髟丕}{髟而}，人言而鸟音，能知生死，笑似Ｅ３９Ｅ３９，上吻覆额。得之生饮其血，可见鬼物。是皆人熊之属也。又云：熊名子路，僮人于熊馆呼之子路可出，熊即出，子路可斗，熊即斗。有绿者，土司、亻僮取其皮为骏马障泥，尘不敢扬，威慑虎豹，一尺百金。其牝曰罴，披发人立，力能拔树，指爪利如锋攒，遇虎豹樵牧，皆抗其喉捏鲜血饮之。其脂亦曰罴白，味过于前掌后蹯也。猩猩人面猿身，一名熊人，谓其熊而人也。曰人熊者，谓其人而熊也。一曰红人，则谓其毛发纯红也。性机警，通八方言，声如幼女子，啼亦清越，间学虫鸟语音，一一曲肖，盖兽中之百舌也。最嗜酒，人以酒满注瓮中，复置高屐其旁。猩猩见辄毁骂而去，去已复还，姑以指染酒尝之，遂至醉，著屐而笑。人因缚取问之曰：汝饮我酒，须还我血。猩猩许以血一升，即得一升，不能多。血以染绯，久而不变，最可贵。有腾豺者，生高要西七十五里腾&lt;豸干&gt;岭，状类沐猴，头正方，发长丈许，覆其面，欲有所视，辄摇头以两手披之。一名腾&lt;豸干&gt;，上树甚捷，故以名。东粤无豺狼，惟此岭有之，疑亦人熊之类。
　　○猿
　　大庾岭有白猿洞，洞多梅树，白猿尝攀挂其上，花与猿，皓然莫辨也。行者闻风生，始知为白猿吟啸。复有绯猿，善啼，啼必三声。高州青山镇，其山多猿，有黄绯者绝大，毛彩殷鲜，有黄色玉面者，有身面俱黑者。罗浮则有金丝猿，毛如织绒，其啼声绝大。琼州多猿，射之辄腾跃树杪，于四周伐去竹木，然后张网得之。尝于石岩深处得猿酒，盖猿以稻米杂百花所造，一石穴辄有五六升许，味最辣，然绝难得。封川之北三十里有猿岭，多猿，牡黄而牝黑。牝能啸，牡不能也。或云：纯黑者雄，金丝者雌，雄者能啸，雌不能。琼州又有石猿，小者拳许，饮以井水即长。粤故多猿，予自二禺以至英德，自口以至连阳，自石夹以至东安，自六泷以至郴口，一路高峰绝，崖谷连绵，古木蔽天，百里阴黑失天日，群猿聚族其间，声声相应，恻恻凄凄。予辄落泪伤怀，不能自已。
　　○猴
　　琼州多猴，以小者为货，曰拳猴。大者曰弥猴，亦曰母猴。母，非牝也，母音转为马，犹鱼有马，{此虫}有马{此虫}，蓟有马蓟，蓝有马蓝，皆其类之特大者。凡物之特大者曰马，故又曰马猴也。
　　○狨
　　东粤山中有狨，大小类猿，色纯黄，名金线狨，一名猱，以毛柔长可缉藉也。尾绝自爱，中药矢即自啮断其尾。跷捷善缘木，猴绝怖畏之，其以猴为食也甚怪。元孝有赋云：“维猴于狨，若见大吏。缩爪战唇，相泣而跪。狨呼猴前，膝行蒲伏。伸手探喉，扪胸抵脊。验其腹腰，孰肥孰瘠。瘠者遣之，肥首戴石。使自湔洗，使自拔毛。须臾之间，饫彼贫饕。”有猓然者，生从化山中，似猴，身黑面白，其尾长过于身，数以尾自度其身以自娱，其自爱尾亦似狨。狨尾短，以金色而温柔，不能自保。猓然尾长，以无所可用而自保。亦各有幸不幸欤！
　　○兔
　　粤无兔，比年乃稍有之。盖兔者太阴之精，一兔居于月腹而顾天下之兔，天下之兔皆望之而孕，故曰顾兔。上顾而下望，其精自口而入，故兔吐而生子，兔与月相为性命。鸡在日中亦然。故曰中秋月光多兔少鱼。月者，兔之命也。北方多兔，月之世也，南方少兔，日之世也。
　　○麂
　　麂，一名，旄尾狗足，牡者有短角，黧色，喜食橄榄，高州宝山多有之，其声如破钹，每鸣则赦书至，居人以为瑞。予《高凉曲》云：“宝山春色照珠台，中有龙湫万壑回。父老时时望苍翠，鸣知有赦书来。”其皮软腻，以作履袜良，故广人以为货。或谓多智，闻犬而奔，一息已去犬千百步，亦足以免夫犬矣。乃使智以泯其迹，周遭走数匝，复膝行数匝，方一跃丈余而去。犬善闻气，亦从其迹周遭几许，又蹑其膝行奋逸之迹而追之，往往得。尽其智适足以自戕，向使不用其智，犬虽智不得而追之。
　　○獐
　　獐，似鹿而小，黄黑色，无角，雄者有牙出口外。秋冬居山，春夏居泽，猎者得之以酿酒，有消风之功，八月至十一月食之胜羊肉。谚曰：“秋冬食獐，春夏食羊。獐以酿酒，羊以为粮。”
　　○犭蒙犭贵
　　犭贵，似狸，高足而结尾，有黄、白、黑三种。其产于暹罗者尤善捕鼠，澳门番人能辨之，常以易广中货物。番人贵畜而贱人，视犭贵不啻子女，卧起必抱持不置，吾唐人因其所贵而贵之，亦何心哉！
　　○狗
　　韶州有赤狗穴居，吠则不祥。雷州有喙夜食，尾大而喙甚长，夜从树上取食不以昼，故曰喙夜食。盖狗之族，其曰豺狗者豺也，曰毛狗者狼也。粤东少豺狼，故不识者以为狗，或曰封川多狼，青色，尾特大，作声诸窍皆沸，能食犬羊，攫小儿。
　　○番狗
　　蚝镜澳多产番狗，矮而小，毛若狮子，可值十余金，然无他技能，番人顾贵之。其视诸奴囝也，万不如狗，寝食与俱，甘脆必先饲之，坐与立。番狗惟其所命。故其地有语曰：“宁为番狗，莫作鬼奴。”
　　○乳羊
　　广东绵羊，少有所产，羊肉味甚澹，惟英德乳羊食仙茅，肥甘补人。予诗：“仙茅春食乳羊肥。”凡羊脑不可食。《医经》云：“羊食百草，其病在脑。”乳羊则不然，一名茅羊。《本草》云：“羊食钩吻而肥，食仙茅而肪。”石湖云：羊食仙茅，举体即化为肪，不复有血肉，食之宜人。外有花羊、石羊。石羊色黑，类人家羊而跷捷。无闷云：羊膻而鱼腥，二者鲜食之则美，故字以鱼羊为鲜。东南少羊而多鱼，边海之民有不知羊味者。西北多羊而少鱼，其民亦然。二者少得而兼，故字以鱼羊为鲜。
　　○獭
　　水獭，一名犭扁獭，类青狐而小，喙尖足骈，能知水信高下为穴，广人以占水旱。善捕鱼，一岁二祭鱼。《淮南子》云：“畜池鱼者必去犭扁獭。”广人谓蛋家，男曰獭公，妇曰獭婆，以其能入水取鱼也。其以猿为雌者，插翘山獭也。语云：“猿鸣而獭候。”庄子云：“猿犭扁狙以为雌。”言非类为牝牡也。邝氏云：山獭性淫而无偶，亻女采樵，歌肃为猿声以诱之。山獭闻之，即跃抱亻女，因扼杀之，以其骨续骨，解箭毒，以阴茎入药，名插翘春。
　　○箭猪
　　箭猪，即封豕也。封者，大也，故象亦曰封兽。封豕初本泡鱼，泡鱼大如斗，身有棘刺，故化为毫猪。毫在项脊间，尺许如箸，白本黑端，人逐之则激毫以射人。妇女以金银镶之为簪，能止头痒，除白屑。其意如蒿然，亦曰蒿猪。又有山猪，雄大而多力，口旁出两牙，长六七寸，甚猛利，肉味美多脂，以多食禾稻故也。一名懒妇，以机轴织之器置田间，则不敢近。齿长辄入海化为巨鱼，状如蛟螭而双乳垂腹，名曰奔孚。谚曰：“朝为泡鱼，暮为蒿猪。朝为懒妇，暮为奔孚。”刺妇女之不能服勤者也。以奔孚油为烛，照饮酒则紫焰生花，照读书则昏昧作晕。湛若诗：“丁年误买奔孚烛，丙夜谁传太乙书。”箭猪以鱼始，山猪以鱼终，物之相变如是。
　　○香狸
　　雷州产香狸，所触草木生香，脐可代麝，《本草》称灵猫，自为牝牡者也，亦名果狸。其食惟美果，故肉香脆而甘，秋冬百果皆熟，肉尤肥。予诗：“食果三秋美，眠花一尺长。”又云：“果香生骨肉，花味入膏脂。”南越有狸无狐，香狸外有玉面狸，白面红爪牛尾，亦食果，饭则以水淘淡乃食。有猫狸，文如锦钱。有火狸，毛色如金钱豹，其钱差大，岁久辄化为豹。有藤狸，生长藤间，食藤实而多倒挂。有香獐，味甘性温，食之不畏蛇毒。脐名麝香，非獐也，狸之似獐者也。亻女当春时，多采生香麝子以为佩，动则香气远闻。山歌云：“生麝香吹亻女风。”
　　○硕鼠
　　广中近多硕鼠，状如兔，色白，皆以为白兔也。嗜食芭蕉、蕹叶，四十日一胎，子产一日即受孕。番舶至，购以重金。盖广中无兔，且无白兔，故以硕鼠当之，雌者多黑褐色而小。父老云：“此物颇关理乱，以少为贵。”诗人所以歌食黍云。
　　○竹&lt;鼠留&gt;
　　竹&lt;鼠留&gt;，穴地食竹根，毛松，肉肥美亦松。肉一二脔可盈盘，色紫，味如甜笋，血鲜饮之益人。亻中以为上馔，谓之竹豚。予诗：“海人花蜃蛤，山子竹鸡豚。”
　　○义象
　　癸巳夏，西师至肇庆，久攻不下。使群象往，皆缩栗，独一象牯跳跃而前，蹴死蕃兵数百，以鼻卷起人马掷于半空，既堕，复糜烂之。已而疫气大作，士卒多死，西师退，群象遂为所得。有两大象，一不跪，一不食，死，余象流涕终日。蕃帅叱之，一象怒奋起，将甘心焉，几不能制，乃悉送之入都。有为泣象行者曰：“云南象来举国嘻，缠头赤脚蛮子骑。云是粤东新战获，道出江楚北归旗。还遵前朝加品秩，照品给俸沿途支。大开城门容象进，独有一象不肯随。印官当街再拜请，象奴附耳前致词。先言礼节劳县主，后言官职如前时。去南日远北日近，此是本国知不知。象闻此言泪双垂，淋漓满路观者悲。语象且勿悲，汝来粤东五千里，即今放归归已迟。我闻西有独牙象，摧坚陷阵功尤奇。昨日被执不肯屈，掘坑纵火焚其尸。汝辈不战复不死，中道涕泣将何为。”
　　○凶年虎
　　从化县凶年多虎，猎者为机阱林中，而击土以致虎。虎每伏地，击土则必跳跃而出，出时其饱易击，饥则难，故尝以甘饵投之。传曰：“虎者戾虫，人者甘饵。”噫嘻！虎不食人，人自为甘饵以投之，奈何哉！
　　●卷二十二鳞语
　　○龙
　　南海，龙之都会。古时入水采珠贝者，皆绣身面为龙子，使龙以为己类，不吞噬。在今日人与龙益习，诸龙户率视之为蜓矣。新安有龙穴洲，每风雨即有龙起，去地不数丈，朱鬣金鳞，两目烨烨如电，人与龙相视久之，弗畏也。其精华在浮沫，时喷薄如瀑泉如雨，争承取之，稍缓则入地中矣，是为龙涎。或谓龙涎者，多积于海上枯木，如鸟遗状，其色青黎，其芗腥，杂百和焚之，翠烟千结，蜿蜒蟠空，经时不散，可以剪分香缕，然多不真。从番舶来者，出大秦、波斯，于雨中焚之，爆有声则真。盖龙本纯阳之精，故其气绝香。又龙属木，木之气得太阳多者必香。故诸香以龙涎为最。得盂水径扑其中，不落空外。龙以水为用，见水则精入焉。盖龙用精则为雨，用气则为云。
　　海中苦龙气。每龙气过，辄嘘吸舟船人物而去，置之他所，然舟船人物亦无恙也。舵师知龙起，但擂金鼓，或焚鲎壳诸臭物，或洒青矾却之。海滨多高楼，楼角兽头，每为龙气所掣，置兵器其上亦止。以龙性畏铁，铁辛，为目害故也。
　　罗浮多龙潭。尝有人小遗潭中，庵僧见之，使之蒲伏土上。俄有白气千百道，从谷中起，迅雷乘风雨如注，海上舟船已破溺无数矣。人必蒲伏土上乃免，若在木石之间，必为龙所掣矣。又有人戏投巨石岩中，巨石左右砰击，久而不下，龙惊以为雷也，即时白气四起，雨点如盘盂。盖龙与雷同类，雷出则龙出，雷入则龙入。而其气不起于潭洞中者，山泽相通，地中虚无之处，皆龙之窍穴也。又新兴有天露山，其顶有潭，岁旱，以石投之，声震如雷即雨。又有井干湖，其深莫测，岁旱，以土掊击之亦有雨。盖亦惊龙之意。龙听以角，谓之聋虫，故善惊。
　　○石龙
　　化州有石龙，其首蟠州廨之左，其尾注于江中，身多窍穴。每为风潮所激，则喷沙如雪，霏霏满空。有时鸣以一岁，鸣以二三岁，其声隐隐，与鹅鹳同。在上如石，在西如东，有探其尾于急湍之下者，皆得古钱，或为五铢，或为开元，或古或近，或缺或全，紫碧交错，青黄杂楦。其为数，歉不八九，盈不二十，虽百十人，各有所给。
　　○金龙
　　茂名灵湫中有一龙井，晋时有潘茂名真人者，以金铸五龙纳井中。自永嘉至今，每遇旱，高凉太守出五金龙祭之，雨立至。或谓金龙者，丹砂所成，然非能为雨也，为雨者祭金龙者也。然亦灵异，万历间，有太守尝窃其一，行至中途，金龙飞入于水，今止存四。然大旱时，汲龙湫之水以祷亦得雨，不必定出金龙云。
　　○土龙
　　广人亢旱，以水日雩祭于社而请雨。以土为龙，身皆黑而尾白，长九尺，使丈夫八人，小儿八人，皆衣黑衣，丈夫舁龙，小儿欢呼曰：乌龙头，白龙尾。小童求雨天公喜。”自北而南，又自南而北，乃归于社息焉。复取五虾蟆错置社之中，掘池方五尺，深一尺，置水，埋虾蟆其中而闭之。
　　○蜃气
　　东莞合兰海，其水漩洄而黝黑，三江之所汇，有龙窟焉。尝有积气如黛，或如白雾，鼓舞吹嘘，倏忽万化。其为城阙、楼台、塔庙诸状，人物、车骑，错出于层峰叠之间，尤极壮丽。舟行其中弗见也。自外望之，变幻斯见，即之辄远，离之复近，虽大风雨不能灭，人以为蛟蜃之气所为云。其气或大或小，晴则大，阴则小，五色光芒不定。或如旌旗戈甲，则兆其地有兵革，如仓廪，则兆其地丰登，居人每候之以知灾祥。岁正月初三、四、五日必一见，不见，则以为怪。或谓此乃海气，春晴始见，非也。此蜃气也。蜃者，千岁之雉所化，其为物最神。庄生云：龙合而成体，散而成章。章者，云物之气也。蜃，龙类也。其能静则为阴，动则为阳。阴而含万象于无，阳而吐万象于有，固于龙具体而微也。然蜃气之起，大抵为舟船多，为楼台者少。《天官书》云：南夷之气，类舟船幡旗。《晋志》云：南夷气如台，或类舟船。凡云气各象其山川人民所聚积。蜃气多象舟船，亦南夷之气所杂为变怪也。必以春正月见者，盖青阳始动，而龙见于田，蜃亦龙属，故其气与龙皆当春而发，至秋而收也。蜃气与海市不同。海市多见于靖康场，当晦夜，海光忽生，水面尽赤，有无数灯火往来，螺女鲛人之属，喧喧笑语，闻卖珠、鬻锦、数钱、量米麦声，至晓方止。则海市也。或曰：海上有珊瑚之市，在虎头门西，盖即海市。或曰：其地故有沉洲，每月出辄有鬼物就海中为市，所谓沉洲夜市也。陈云淙诗：“月出珊瑚输海市。”盖南海蜃气，有气而无声，海市有声而无气，以此为别。而靖康海市，又与青州不同。靖康海市见于夜，青州见于昼。《番禺杂记》云：海边有鬼市，半夜而合，鸡鸣而散，人从之多得异物。殆所谓狼荒之民也。《水经注》：狼荒之民，冥夜为市，以鼻嗅金，即知美恶是也。
　　○海鳅
　　海鳅之出，其长亘百里，牡蛎、蚌蠃积其背，&lt;血聿&gt;兀如山。舟人误以为岛屿，就之往往倾覆。昼喷水，为潮为汐。夜喷火，海面尽赤，望之如天雨火。予诗云：“势欲吞舟去，光先喷火来。”又云：“海鳅吐阴火，千里波潮红。”盖阴火生于海，阳火生于山。阳火为雷以起龙，阴火为风以起大鱼，固造化之常。而石尤风则海鳅益起，艚船弗及避，为所吞噬，犹夫且且之微。鳅非有意于吞舟也，其气呼吸所致也。有海龙翁者，大如屋宇，亦知风。
　　海酋，长数百里或千里，穴居海底。入穴则海水为潮，出穴则水潮退。其出入有节，故潮水有期，是名潮鱼。昔人多以为潮者海酋之所为，不知潮长则海酋随之出，潮消则海酋随之入，海酋之出入以潮，非海酋之自能为潮也。此海鱼之应潮者也。
　　○怪鱼
　　海上多怪鱼，大小不一，开洋时，随风鼓舞，往往飞入舶中，人不敢取。有一鱼长数十丈，其首有二大孔，喷水上出，遇舶则昂首注水舶中，须臾而满。亟以钜瓮投之，连吞数瓮则逝。有一鱼嘴长丈许，有龉刻如锯，能与力战而胜，以救海舶。又有鱼长二十余丈，性最良善。或渔人为恶鱼所困，此鱼辄为渔入解围。又大风雨时，有海怪被发红面，乘鱼而往来。乘鱼者亦鱼也，谓之人鱼。人鱼雄者为海和尚，雌者为海女，能为舶祟。火长有祝云：“毋逢海女，毋见人鱼。”人鱼之种族有卢亭者，新安大鱼山与南亭竹没老万山多有之。其长如人，有牝牡，毛发焦黄而短，眼睛亦贡，面黧黑，尾长寸许，见人则惊怖入水，往往随波飘至，人以为怪，竞逐之。有得其牝者，与之Ｅ４０，不能言语，惟笑而已。久之，能著衣，食五谷。携至大鱼山，仍没入水。盖人鱼之无害于人者。人鱼长六七尺，体发牝牡亦人，惟背有短鬣微红，知其为鱼。间出沙能媚人，舶行遇者，必作法禳厌。海和尚多人首鳖身，足差长无甲。
　　○暨鱼
　　暨鱼，大者长二丈余，脊若锋刃。尝至南海庙前，谓之来朝。或一年数至，或数十年一至。若来数，则人有疫疾。《志》称：南海岁有风鱼之灾。风，飓风，鱼谓暨鱼也。有乌白二种，来辄有风，故又曰风鱼。暨一作忌。谚曰：“乌忌白忌，不劳频至。”
　　○潜龙鲨
　　南海有巨鱼，曰潜龙鲨，盖鱼种而龙者也。有网得者，长五尺许，重百斤。其小鱼从者数千，至不可网。肉甚甘，诸骨柔脆，惟鳞坚不可食。鳞大者如掌，可为带及酒器饰，小者中杂佩。脊一行，腹二行，鳞皆十三。两翅两行，鳞皆三十。琼州唐伯元以为其脊一行，腹与翅行皆两者，五行也。天地之数各五也，脊一腹二，阳奇阴偶，天一地二也。十者天地之成数，天十而余三，三三为九，乾元所以用九也。地二十而余六，阳进而阴不能也，坤元所以用六也。翅三十者，一月之数也。两翅合而甲子一周也。总之九十九鳞，群龙所以无首，河图所以虚中，大衍之用所以不满五十也。盖《易》教也。
　　○黄雀鱼
　　有黄雀鱼者，多产惠州，八月化为黄雀，十月后复化为鱼，鱼与黄雀迭相化也。吾不知其始为鱼而终为黄雀耶，抑始为黄雀而终为鱼也。鱼与黄雀，化于何始于何终，他鱼不化，而黄雀鱼独化，其必有故矣。《交州记》云：南海有黄鱼，九月变为鹑。鹑，黄雀也。鱼本黄鱼而曰黄雀鱼，黄鱼本于黄雀，故曰黄雀鱼。闻其名则知其为黄雀所化矣，然则黄雀先而鱼后矣。然黄鱼以黄雀为始，而黄雀不以黄鱼终，则又何也。有秋风鸟，产雷州，亦鱼之所化。化必以八月望前五日，从风而起，自南至北，中秋后则无之，故曰秋风鸟。其亦黄雀鱼之为怪乎？有海鳇者，亦能化。岁二八月群至沙洲，移时化而为鸟，是曰火鸠。海人噪而惊之，化者十五，鳞鬣不开者不全化矣。食之自秋至冬，濒海皆足。有以为馈者，发之，鸟首而鱼身者二。客愀然曰：“是欲化而不可得者也，无乃人离造化之情耶？尚忍食哉！”命弃之。
　　○鼠鲇乌贼
　　有鲇者，产于南海，每暴尾沙际以绐鼠，鼠见之，谓且失水，舐而将食之，被卷入水。有乌贼者，腹中有墨，吐之以自卫。尝浮水上，乌见以为死矣，往啄之，被卷入水。二鱼皆性黠，为鼠与乌之贼。然鼠与乌，以高而为下者所食，亦可以为贪而下求者之戒。或曰：乌贼鱼相传乌所化，乌所化而还食乌，故曰乌贼。乌不贼乌，化为鱼乃以贼乌，鱼乐而乌苦矣。
　　○鱼
　　广州地多池塘，所畜者鲢、鳙、鲩、令、鲫，皆以鱼秧长之。鳙一名与，语曰：“网鱼得与，不如茹。”言不美也。鲩之美在头，鲤在尾，鲢在腹。语曰：“鲩鱼头，鲤鱼尾，鲢鱼之腹甘且旨。”又曰：“水令土鲫，病人宜食。”令浮鲫沉，可以滋阴。盖鲫属土，其性沉，长潜水中。令属水，其性浮游，长跃水上。鲫食之可以实肠，令食之可以行气。鲫守而令行，故以为美也。江海鱼之美者，语有曰：“第一仓，第二罔，第三第四马膏郎。”又曰：“黄白二花，味胜南嘉。”又曰：“寒鲚热鲈。”黄者黄花鱼，白者白花鱼也。又春曰黄花，秋曰石首也。凡有鳞之鱼皆属火，二花不然，其功补益而味甘，故美。鲚鱼至冬益肥，故曰寒鲚。鲈至夏益肥，故曰热鲈。言一以寒而美，一以热而美也。凡鲈鱼以冬初从江入海，趋咸水以就暖。以夏初从海入江，趋淡水以就凉。渔者必惟其时取之。语曰：“鱼咸产者不入江，淡产者不入海。”未尽然也。白花鱼咸淡之水皆有，黄花惟大澳乃有。大澳者，咸水之边也。自十月至十一月，以日昃尽浮出水，渔者必以暮取之。听其声稚，则知未出大澳也，声老则知将出大澳也。声老者，黄花鱼啸子之候也。其啸子必于大澳，故于大澳取之。取奥及黄皮蚬、鲚、青鳞，亦皆听其声，声齐则开え取之。鲥鱼以孟夏随鲚鱼出，其性喜浮游，网入水数寸即得。或候其自海入江，逆流至浔州之铜鼓滩，触石壁不能西上则多得。语曰：“黄鱼不上双鱼石，三Ｅ４１不上铜鼓滩。”三赤者，鲥也。黄鱼每新水长则出，嘉鱼以孟冬天大雾始出，出必于端溪高峡间。其性洁，不入浊流。尝居石岩，食苔饮乳以自养。霜寒江清，潮汐不至，乃出穴嘘吸雪水。凡嘉鱼在蜀中丙穴者，以三月出穴，十月入穴。在粤中大小湘峡者，以十月出穴，三月入穴。西水未长，则四五月犹未入穴。蜀嘉鱼畏寒而喜热，粤嘉鱼不然。白沙诗：“两山断处小湘峡，十月嘉鱼出水鲜”是也。赤鱼、曹白，皆以仲春出，大者重数十斤，入自大洋，望之如黑云。至虎门，则赤鱼之稚者多变为鲥，渔者辄合围取之。又赤鱼大至时，其下堆积至数十百丈，不可底极。以枪刺一鱼取之，次鱼饮其血复上，复枪刺取之，如是者相连不断，不可胜取。故赤鱼时节，所在人民餍饫，多糟之为终岁食。盖赤鱼放卵，雄者为雌者含卵口中，卵不分散，故类繁。彼此尾相衔，无一断续，故得其一，则千万源源可得。竹鱼产二禺连口，以盛夏出，色如筱叶青翠，鳞下多朱砂点，味甘。马膏郎以腊月出至三四月。有马伍者，以九十月出，似鲈而肉厚，为马膏郎之次，故曰马伍。贴沙一名版鱼，亦曰左介，身扁喜贴沙上，故名。市归以贴墙壁，两三犹鲜。即比目鱼也，一名鲽，一边青绿一边白，一目在青绿边，亦有两目合而为一者。《吴都赋》云：“双则比目，片则土余。”河屯以番禺茭塘所出者为美。自虎头门至茭塘六七十里许，其河屯小，色黄而味甘，少毒，与产他县大而板牙色白者异。其价贱，土人以当园蔬。秋时竞为河之会，以火燔刺，以沸汤沃涎，浣至再三，杂肥肉烹之，皮骨脱落，斯可食矣。河屯终岁皆有，入秋尤宜多食，益胃暖人，可减一衣，产妇每以为初。其腴在膏，即肝也，俗以为八珍之一云。午鱼状如鲈，肉松少刺味甘，大者重数十斤，出海丰。鲟鱼多产端州，以春时出浮阳，见日则眩，渔者辄于阳处取之。一曰鲟龙鱼，长至丈，有甲无鳞，鱼之至贵者也。鲇鱼出流水者色青白，出止水者青黄，故以滩濑中者为美。仓鱼状如扁，圆头缩尾狭鳞，肉厚而细，一脊之外，其刺与骨皆脆美。新安人每以奉客，味甘以平，食之肥健益气。一名镜鱼，以其圆也。沙有犁头沙、剑沙、斑点沙、虎鹿锯沙，背鬣而腹翅，大者丈余。皮有沙，圆细如珠，可以治木发光润。海水将潮，天将雨，毛皆起湿，虽千里外不爽。一名潮鲤，腹中有两洞，以贮水养子。子必二，皆从胎生，朝出口，暮则入脐。其肉淡而松，以翅作银丝菜，称珍品。蜡鱼产阳江，似鲫而白，肉柔腻，性喜温暖。腊月时，渔人立水中，鱼争附足，可掇也。红者肉稍粗。居鱼一名狼藉。笄鱼如笄，长尺许，与昔、二鱼皆惠州出。昔鱼大者盈丈。鱼大如指许，长七八寸，脊骨美滑宜羹。龟鱼如小儿臂大，有腹无口，其足三十如笄簪。章鱼足有八，一名章举。昌黎南食诗其五为章举鱼是也。石冷鱼似虾蟆而黑，生石穴中。倒挂鱼鲜食醉人。宜，出万州。凤尾鱼一名马鲚，其子宜醢。葵鲤出罗旁水口，圆如葵扇。已上皆鱼之美者，大率出于海者十之七，出于江者十之三，然皆美于池塘者也。其最微细而美者，曰鱼。春时自岩穴中出，状似初化鱼苗，宜干之，食以姜醋。曰银鱼，以秋九月出，九月有风，曰银鱼风。予诗：“九月银鱼出水长，银鱼风起水泱泱”是也。其出惠州丰湖之第一桥下者，长二黍许，光滑无鳞，表里朗彻，以白磁盆之，与水无异，惟见两目莹漆。希贵弗多，渔者但量器计值，煮以湖上清醒泉及姚坑水，有味无渣，而出于清明节者尤美。曰鹅毛鱼，取者不以网罟，乘夜张灯火艇中，鹅毛鱼见光辄上艇，须臾而满，多则灭火，否则艇重不能载。其气味绝香，一曰香鱼。外则锦鳞鱼者，大可二指，长寸许，身有横理十二道，鳞如错锦，具五色，尾长于身如带，金彩缕缕。以盘盂畜之，于午日中，投花一二瓣，皆争覆阴，不得者忿而相斗，翩反鼓舞，各有态度，斗罢复比目而游。又有金鱼者，分鲤、鲫二种。春深咬子，咬子者，雄以口咬雌者眼，子则出腹。子出腹宜亟取之，否则雌者还食之矣。或不食，则子著{艹犀}藻间，遇雷雨辄随电光而去。子初出色黑，由黑而红，而黄，则纯金矣。以鬣小三尾、五尾者为贵，谓之虾尾咬子，又名跌子。当跌子时，以大虾盖之，则多虾尾。尾又以撒开象木芙蓉叶者为贵，谓之芙蓉尾。此二种则鱼之可玩者也。
　　○鱼花
　　南海有九江村，其人多以纟劳鱼花为业，曰鱼花户。鱼花产于西江。粤有三江，惟西江多有鱼花。取者上自封川水口，下至罗旁水口，凡八十里，其水微缓，为鱼花所聚，过此则鱼花稀少矣。鱼花之步凡数十，步皆有饷，鱼花户承之，岁纳于朝。当鱼汕种时，雄者擦雌者之腹则卵出。卵出多在藻荇间，雄者出其腹中之覆之，卵乃出子，然见电则子不出矣。土人谓鱼散卵曰汕。者，鱼之精也。子曰花者，以其在藻荇之间若花，又方言凡物之微细者皆曰花也。亦曰鱼苗，以当春出于苗始生时，与苗俱生也。亦曰鱼秧，农人种禾兼种鱼，视鱼犹禾也。而多言鱼花者，又以其类不一，故曰花也。凡取鱼花，自三月至于八月，当日落时，望某方电脚高，则知某方无雨。某江之水不长，某方电脚低，则知某方有雨。某方之水长，长则某鱼花至矣。西南为南宁左江，其水多土令。正西为柳州右江，其水多、崇。西北为桂林府江，其水多草鱼。草鱼者，爰也。鱼花以此四种为正，畜于池易长，故务取之。他鱼花则弗取也。鲤、鲫则或取诸蛋人，以其雌者放子也。凡取鱼花，以苎布为罾，罾尾为一木筐而无底，半浮水上，鱼花从罾入至筐，乃杓于船中。罾之状如复斗帐，凡两重，外重疏，以布四十丈，内重密，以布一丈为之。大步置筐八九十，小步十或二十。上步取已，复于下步取之，其出不穷，然多在江水湾环之所。取之盛以白磁，方如针许，已能辨其为某鱼。拣为一族，其浮而在盆上者崇也，在中者，在下者爰，最下则令也。分养池中，水浅而向阳则易长。稍长者曰{艹犀}，谓可以食{艹犀}萍也。岁正月，始鬻鱼花。水陆分行，人以万计，筐以数千计。自两粤郡邑，至于豫章、楚、闽，无不之也。其鬻于近者鱼花大，远者小，日以米汤和鸭子黄饲之，又数易以生水。其在舟中者，则舟旁为两水车，昼夜转水，使新水入舟，故水不留，而后鱼花不病也。价则崇廉贵，以易长而不费草也。爰贱，以费草，每爰百尾，日需草百斤也。土令贱，以其难长，罕有重至一斤者，又必冬寒而始肥也。凡池一亩，畜爰三十，廉百二十，崇五十，土令千。日投草三十余斤，爰食之，、崇不食。或食草之胶液，或爰之粪亦可肥也。楚虽多鱼，而所产鱼花，楚人不重，率重九江人所鬻者，以粤之鱼花易长也。鱼花难伪，楚鱼胞一重而直，粤鱼胞两重，上大而下小，以此为辨也。九江之地如棋枰，周回三十余里，其黑脉者堤也，方方池塘也。池塘之水，养鱼花者十之七，养大鱼者十之三。养鱼花水浊，养大鱼水清。视其水色，则知所养为何等鱼也。地狭小而鱼占其半，池塘以养鱼，堤以树桑，男贩鱼花，妇女喂爱蚕，其土无余壤，人无敖民，盖风俗之美者也。人之富多以谷估及贩鱼花，史称水居千石鱼陂者此也。
　　鱼花产北江者不贵，以北江多石灰水，鱼花食之不肥，取之又不易畜，而北江绝少渊潭故也。凡鱼皆藏于渊潭，鱼花从渊潭出者易养。西江多渊潭，而其源从滇、黔、交趾而来甚远，故鱼花多而肥，池塘中可以多养。故谚曰：“北江鱼种让西江。”然广西人不解取，即取之，而西江上流恒不如下流。故谚又曰：“下流鱼花上流鱼。”又曰：“上江鱼放下江花。”
</div>
    <div class="pagination">
<a href="广东新语_page14.html">上一页</a><span>...</span><a href="广东新语_page10.html">10</a><a href="广东新语_page11.html">11</a><a href="广东新语_page12.html">12</a><a href="广东新语_page13.html">13</a><a href="广东新语_page14.html">14</a><span class="current-page">15</span><a href="广东新语_page16.html">16</a><a href="广东新语_page17.html">17</a><a href="广东新语_page18.html">18</a><a href="广东新语_page19.html">19</a><a href="广东新语_page20.html">20</a><span>...</span><a href="广东新语_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
