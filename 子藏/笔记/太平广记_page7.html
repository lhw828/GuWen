<!DOCTYPE html>
<html>
 <head>
  <meta charset="utf-8"/>
  <title>
   太平广记 - 第 7 页/共 228 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平广记 - 第 7 页/共 228 页
  </h1>
  <div class="content">
   许宣平新安歙人也唐睿宗景云中隐于城阳山南坞结庵以居不知其服饵但见不食顔色若四十许人行如奔马时或薪以卖担常挂一花瓠及曲竹杖每醉腾腾拄之以归独吟曰薪朝出卖沽酒日西归路人莫问归何处穿入白云行翠微尔来三十余年或拯人悬危或救人疾苦城市人多访之不见但览庵壁题诗云隐居三十载石室南山巅静夜翫明月闲朝饮碧泉樵人歌垅上谷鸟戏岩前乐矣不知老都忘甲子年好事者多咏其诗有时行长安于驿路洛阳同华间传舎是处题之天寳中李白自翰林出东游经传舎览诗吟之嗟叹曰此仙诗也乃诘之于人得宣平之实白于是游及新安渉溪登山累访之不得乃题其庵壁曰我吟传舎诗来访真人居烟岭迷髙迹云林隔太虚窥庭但萧索倚柱空踌躇应化辽天归当千歳余是冬野火燎其庵莫知宣平踪迹百余年后咸通七年郡人许明奴家有妪常逐伴入山采樵独于南山中见一人坐石上方食桃甚大问妪曰汝许明奴家人也我明奴之祖宣平妪言常闻已得仙矣曰汝归为我语明奴言我在此山中与汝一桃食之不可将出山虎狼甚多山神惜此桃妪乃食桃甚美顷之而尽宣平遣妪随樵人归家言之明奴之族甚异之传闻于郡人其后妪却食日渐童顔轻徤愈常中和年已后兵荒相继居人不安明奴徙家避难妪入山不归今人采樵或有见其妪身衣藤叶行疾如飞逐之升林木而去【出续仙传】
　　刘清眞
　　唐天寳中有刘清真者与其徒二十人于夀州作茶人致一防为货至陈留遇贼或有人导之令去魏郡清真等复往又遇一老僧导往五台清真等畏其劳苦五台寺尚逺因邀清真等还兰若宿清真等私议疑老僧是文殊师利菩萨乃随僧还行数里方至兰若殿宇严浄悉懐敬肃僧为説法大啓方便清真等并发心出家随其住持积二十余年僧忽谓清真等曰有大魔起汝軰必罹其患宜先为之防不尔则当败人法事因令清真等长跪僧乃含水遍喷口诵密法清真等悉变成石心甚了悟而不移动须臾之间代州吏卒数十人诣台有所收捕至清真所居但见荒草及石乃各罢去日晚老僧又来以水噀清真等成人清真等悟其神灵知遇菩萨悉竞精进后一月余僧云今复将魔起必大索汝其如之何吾欲逺送汝汝俱往否清真等受教僧悉令闭目戒云第一无窃视败若大事但觉至地即当开目若至山中见大树宜共庇之树有药出亦宜哺之遂各与药一丸云食此便不复饥但当思惟圣道为出世津梁也言讫作礼礼毕闭目冉冉上升身在虚空可半日许足遂至地开目见大山林或遇樵者问其地号乃庐山也行十余里见大藤树周回可五六围翠隂蔽日清真等喜云大师所言竒树必是此也各薙草而坐数日后树出白菌鲜丽光泽恒飘飘而动众相谓曰此即大师所云灵药采共分食之中有一人绐而先食尽徒侣莫不愠怒诟责云违我大师之教然业已如是不能殴击乆之忽失所在仰视在树杪安坐清真等复云君以吞药故能升髙其人竟不下经七日通身生绿毛忽有翺翔其上因谓十九人云我诚汝然今已得道将舍汝谒帝于九天之上宜各自勉以成至真耳清真等邀其下树执别仙者不顾遂乘云上升久久方灭清真等失药因各散还人间中山张伦亲闻清真等説云然耳【出广异记】
　　张殖
　　张殖彭州导江人也遇道士姜辨以六丁驱役之术授之大歴中西川节度使崔宁尝有密切之事差人走马入奏发已三日忽于案上文籍之中见所奏表浄本犹在其函中所封乃表草耳计人马之力不可复追忧惶不已莫知其计知殖术召而语之殖曰此易耳不足忧也乃炷香一炉以所写浄表置香烟上忽然飞去食顷得所封表草坠于殖前及使回问之并不觉进表之时封题印署如故崔公深异之礼敬殊常问其所受道之由云某师姜辨至徳中于九龙观舍力焚香数歳因拾得残缺经四五纸是太上役使六丁法呪术备足乃深山幽谷无人迹处依法作坛持呪昼夜精勤本经云一十四日辨为九日而应忽有黑风暴雨惊骇于人视之雨下而坛塲不湿又有雷电霹亦不为惊惧良久见竒形异状神绕之亦不为畏须臾有铁甲兵士数千金甲兵士数千噉噪而下亦不惊怖久之神兵行列如有所候即有天女着绣履绣衣大冠佩劒立问辨曰既有呼召有何所求辨以术数为请六丁兵仗一时隐去自此每日有一丁侍之凡所徴求无不立应以术授殖谓曰术之与道相须而行道非术无以自致术非道无以延长若得术而不得道亦如欲适万里而足不行也术者虽万端隐见未除死箓固当栖心妙域注念丹华立功以助其外链魄以存其内内外齐一然后可适道可以长存也峩眉山中神仙万余人自皇人统领置宫府分曹属以度于人吾与汝观道之纎芥未造其微龙蛇之交与汝入洞府朝真师庶可以讲长生之防也师辨隐去二十余歳此年龙蛇之交当随师登峩眉入洞天不久往矣是年大厯十二年丁巳殖与辨隐去不复见【出仙传拾遗】
　　萧静之
　　兰陵萧静之举进士不第性颇好道委书防絶粒链气结庐漳水之上十余年而顔貌枯悴齿髪凋落一旦引镜而怒因迁居邺下逐市人求什一之利数年而资用丰足乃置地葺居掘得一物人手肥而且润其色微红叹曰岂非太歳之神将为祟耶即烹而食之美既食尽逾月而齿髪再生力壮貌少而莫知其由也偶游邺都值一道士顾静之骇而言曰子神气若是必尝饵仙药也求胗其脉焉乃曰子所食者肉芝也生于地人手肥润而红得食者夀同龟矣然当深隐山林更期至道不可自混于臭浊之间静之如其言舍家云水竟不知所之【出神仙感遇传】
　　朱孺子
　　朱孺子永嘉安国人也幼而事道士王真居大箬岩深慕仙道常登山岭采黄精服饵一日就溪濯忽见岸侧有二小花犬相趂孺子异之乃寻逐入枸杞丛下归语真讶之遂与孺子俱往伺之复见二犬戏跃逼之又入枸杞下真与孺子共寻掘乃得二枸杞根形状如花犬坚若石洗挈归以煮之而孺子益薪看火三日昼夜不离灶侧试尝汁味取吃不已及见根烂告真来共取始食之俄顷而孺子忽飞升在前峰上真惊异久之孺子谢别真升云而去今俗呼其峰为童子峰真后饵其根尽不知年夀亦隐于岩之西陶山有采捕者时或见之【出续神仙传】












　　太平广记卷二十四
　　钦定四库全书
　　太平广记卷二十五
　　神仙二十五
　　采药民　　　元栁二公
　　采药民
　　唐髙宗显庆中有蜀郡青城民不得姓名尝采药于青城山下遇一大薯药斸之深数丈其根渐大如瓮此人斸之不已渐深五六丈而地防不止至十丈余此人堕中无由而出仰视穴口大如星焉分必死矣忽旁见一穴既入稍大渐渐匍匐可数十歩前视如有明状寻之而行一里余此穴渐髙绕穴行可一里许乃出一洞口洞上有水阔数十歩岸上见有数十人家村落桑柘花物草木如二三月中有人男女衣服不似今人耕夫钓童往往相遇一人惊问得来之由遂告所以乃将小舠子渡之民告之曰不食已经三日矣遂食以胡麻饭栢子汤诸葅止可数日此民觉身渐轻问其主人此是何所兼求还蜀之路其人相与笑曰汝世人不知此仙境汝得至此当是合有仙分可且留此吾当引汝谒玉皇又其中相呼云明日上已也可往朝谒遂将此人往其民或乘云气或驾龙此人亦在云中徒歩须臾至一城皆金玉为餙其中宫阙皆是金寳诸人皆以次入谒独留此人于宫门外门侧有一大牛赤色形状甚异闭目吐涎沫主人令此民礼拜其牛求乞仙道如牛吐寳物即便吞之此民如言拜乞少顷此牛吐一赤珠大逾径寸民方欲捧接忽有一赤衣童子拾之而去民再求得青珠又为青衣童子所取又有黄者白者皆有童子夺之民遂急以手捧牛口须臾得黑珠遽自吞之黑衣童子至无所见而空去主人遂引谒玉皇玉皇居殿如王者之像侍者七人冠劒列左右玉女数百侍卫殿庭竒异花果馨香非世所有玉皇遂问民具以实对而民贪顾左右玉女玉皇曰汝既悦此侍卫之美乎民俯伏请罪玉皇曰汝但勤心妙道自有此等但汝修行未到须有功用不可轻致敕左右以玉盘盛仙果示民曰恣汝以手拱之所得之数也其果绀赤絶大如拳状若世之林檎而芳香无比自手拱之所得之数即侍女之数也自度尽拱可得十余遂以手捧之唯得三枚而已玉皇曰此汝分也初至未有位次且令前主人领往彼处敇令三女充侍别给一屋居之令诸道侣导以修行此人遂却至前处诸道流传授真经服药引气洗涤尘念而三侍女亦授以道术后数朝谒每见玉皇必勉其至意其地草木常如三月中无荣落寒暑之变度如人间可一歳余民自谓仙道已成忽中夜而叹左右问曰吾今虽得道本偶来此耳来时妻产一女才经数日家贫不知复如何思往一省之玉女曰君离世已久妻子等已当亡岂可复寻盖为尘念未袪至此误想民曰今可一歳矣妻亦当无恙要明其事耳玉女遂以告诸隣诸隣共嗟叹之复白玉皇玉皇命遣归诸仙等于水上作歌乐饮以送之其三玉女又与之别各遗以黄金一铤曰恐至人世归求无得以此为费耳中女曰君至彼倘无所见思归吾有药在金铤中取而吞之可以归矣小女谓曰恐君为尘念侵不复有仙金中有药恐有失耳吾知君家已无处寻唯舎东一捣练石尚在吾已将药置石下如金中无但取此服可矣言讫见一羣鸿鹄天际飞过众谓民曰汝见此否但从之而去众捧民举之民亦腾身而上便至鹄羣鹄亦不相惊扰与飞空囘顾犹见岸上人挥手相送可百来人乃至一城中人物甚众问其地乃临海县也去蜀已甚逺矣遂鬻其金为资粮经歳乃至蜀时开元末年问其家无人知者有一人年九十余云吾祖父往年因采药不知所之至今九十年矣乃民之孙也相持而泣云姑叔父皆已亡矣时所生女适人身死其孙已年五十余矣相寻故居皆为瓦砾荒榛唯故碪尚在民乃毁金求药将吞之忽失药所在遂举石得一玉合有金丹在焉即吞之而心中明了却记去路此民虽仙洞得道而本庸人都不能详问其事时罗天师在蜀见民説其去处乃云是第五洞寳仙九室之天玉皇即天皇也大牛乃防龙也所吐珠赤者吞之夀与天地齐青者五万歳黄者三万歳白者一万歳黑者五千歳此民吞黑者虽不能学道但于人世上亦得五千歳耳玉皇前立七人北斗七星也民得药服却入山不知所之盖去归洞天矣【出原仙记】
　　元栁二公
　　元和初有元彻栁实者居于衡山二公俱有从父为官浙右李庶人连累各窜于驩爱州二公共结行李而往省焉至于防州合浦县登舟而欲越海将抵交阯舣舟于合浦岸夜有村人飨神箫皷喧哗舟人与二公仆吏齐往看焉夜将午俄风欻起断缆漂舟入于大海莫知所适长鲸之鬐抢巨鼇之背浪浮雪峤日涌火轮触蛟室而梭停撞蜃楼而瓦解摆簸数四几欲倾沉然后抵孤岛而风止二公愁闷而陟焉见天王尊像莹然于岭所有金炉香烬而别无一物二公周览之次忽覩海面上有巨兽出首四顾若有察听牙森劒防目闪电光良久而没逡廵复有紫云自海面涌出漫衍数百歩中有五色大芙蓉髙百余尺叶叶而绽内有帐幄若绣绮错杂耀夺人眼又见虹桥忽展直抵于岛上俄有双鬟侍女捧玉合持金炉自莲叶而来天尊所易其残烬炷以异香二公见之前告叩头辞理哀酸求返人世双鬟不答二公请益良久女曰子是何人而遽至此二公具以实白之女曰少顷有玉虚尊师当降此岛与南溟夫人会约子但坚请之将有所遂言讫有道士乗白鹿驭彩霞直降于岛上二公并拜而泣告尊师悯之曰子可随此女而谒南溟夫人当有归期可无碍矣尊师语双鬟曰余暂修真毕当诣彼二子受敎至帐前行拜谒之礼见一女未笄衣五色文彩皓玉凝肌红流腻艶神澄沆气肃沧溟二子告以姓字夫人哂之曰昔时天台有刘晨今有栁实昔有阮肇今有元彻昔时有刘阮今有元栁莫非天也设二榻而坐俄顷尊师至夫人迎拜遂还坐有仙娥数軰奏笙簧箫笛旁列鸾鳯之歌舞雅合节奏二子恍惚梦于钧天即人世罕闻见矣遂命飞觞忽有衔彩牋自空而至曰安期生知尊师赴南溟会暂请枉驾尊师读之谓曰寻当至彼尊师语夫人曰与安期生间阔千年不值南游无因访话夫人遂促侍女进玉器光洁夫人对食而二子不得饷尊师曰二子虽未合饷然为求人间之食而饷之夫人曰然即别进乃人间味也尊师食毕怀中出丹篆一卷而授夫人夫人拜而受之遂告去回顾二子曰子有道骨归乃不难然邂逅相遇合有灵药相贶子但宿分自有师吾不当为子师耳二子拜尊师遂去俄海上有武夫长数丈衣金甲仗劒而进曰奉使天真清进不谨法当显戮今已行刑遂趋而没夫人命侍女紫衣鳯冠者曰可送客去而所乗者何侍女曰有百花桥可驭二子二子感谢拜别夫人赠以玉壶一枚髙尺余夫人命笔题玉壶诗赠曰来从一叶舟中来去向百花桥上去若到人间扣玉壶鸳鸯自解分明语俄有桥长数百歩栏槛之上皆有异花二子于花间潜窥见千龙万蛇遽相交绕为桥之柱又见昔海上兽已身首异处浮于波上二子因诘使者使者曰此兽为不知二君故也使者曰我不当为使而送子葢有深意欲奉托强为此行遂襟带间解一琥珀合子中有物隐隐若蜘蛛形状谓二子曰吾軰水仙也水仙隂也而无男子吾昔遇番禺少年情之至而有子未三歳合弃之夫人命与南岳神为子其来久矣闻南岳回鴈峰使者有事于水府返日凭寄吾子所弄玉环往而使者隐之吾颇为恨望二君子为持此合子至回鴈峰下访使者庙而投之当有异变倘得玉环为送吾子吾子亦自当有报効耳慎勿啓之二子受之谓使者曰夫人诗云若到人间扣玉壶鸳鸯自解分明语何也曰子归有事但扣玉壶当有鸳鸯应之事无不从矣又曰玉虚尊师云吾軰自有师师复是谁曰南岳太极先生耳当自遇之遂与使者告别桥之尽所即昔日合浦之维舟处回视已无桥矣二子询之时已一十二年驩爱二州亲属已殒谢矣问道将归衡山中途因馁而扣壶遂有鸳鸯语曰若欲饮食前行自遇耳俄而道左有盘丰备二子食之而数日不思他味寻即达家昔日童稚已弱冠矣然二子妻各谢世已三昼家人軰悲喜不胜曰人云郎君亡没大海服阕已九秋矣二子厌人世体已清虚覩妻子丧不甚悲感遂相与直抵回鴈峰访使者庙以合子投之倐有黑龙长数丈激风喷电折树揭屋霹一声而庙立碎二子战栗不敢熟视空中乃有掷玉环者二子取之而送南岳庙及归有黄衣少年持二金合子各到二子家曰郎君令持此药曰还魂膏而报二君子家有毙者虽一甲子犹能涂顶而活受之而使者不见二子遂以活妻室后共寻云水访太极先生而曾无影响闷却归因大雪见大叟樵而鬻二子哀其衰迈饮之以酒覩樵担上有太极字遂礼之为师以玉壶告之叟曰吾贮玉液者亡来数十甲子甚喜再见二子因随诣祝融峰自此而得道不重见耳【出续仙传】













　　太平广记卷二十五
　　钦定四库全书
　　太平广记卷二十六
　　神仙二十六
　　叶法善　　　邢和璞
　　叶法善
　　叶法善字道元本出南阳叶邑今居处州松阳县四代修道皆以隂功密行及劾召之术救物济人母刘因昼梦流星入口吞之乃孕十五月而生年七歳溺于江中三年不还父母问其故曰青童引我饮以云浆故少留耳亦言青童引朝太上太上颔而留之弱冠身长九尺额有二午性淳和洁白不茹荤辛常独处幽室或游林泽或访云泉自仙府归还已有役使之术矣遂入居卯酉山其门近山巨石当路每环廻为径以避之师投符起石须臾飞去路乃平坦众共惊异常游括苍白马山石室内遇三神人皆锦衣寳冠谓师曰我奉太上命以密防告子子本太极紫微左仙卿以校录不勤谪于人世速宜立功济人佐国功满当复旧任以正一三五之法今授于子又勤行助化宜勉之焉言讫而去自是诛荡精恠扫馘凶袄所在经行以救人为志叔祖靖能颇有神术髙宗时入直翰林为国子祭酒武后监国南迁而终初髙宗徴师至京拜上卿不就请度为道士出入禁内及欲告成中岳扈从者多疾凡噀呪病皆愈二京受道箓者文武中外男女子弟千余人所得金帛并修宫观防孤贫无爱惜久之辞归松阳经过之地救人无数蜀川张尉之妻死而再生复为夫妇师识之曰尸媚之疾也不速除之张死矣师投符而化为黑气焉相国姚崇已终之女钟念弥深投符起之钱塘江常有巨蜃时为人害沦溺舟檝行旅苦之投符江中使神人斩之除害殄凶功遐被各具本传于四海六合名山洞天咸所周歴师年十五中毒殆死见青童曰天台苖君飞印相救于是获苏又师青城山赵元阳受遁甲与嵩阳韦善俊传八史东入蒙山神人授书诣嵩山神仙授劒常行渉大水忽沉波中谓已溺死七日复出衣履不濡云暂与河伯游蓬莱则天徴至神都请于诸名岳投奠龙璧中宗复位武三思尚秉国权师以频察袄祥保防中宗相王及宗为三思所忌窜于南海广州人庶夙仰其名北向候之师乘白鹿自海上而至止于龙兴新观逺近礼敬舍施丰多尽修观宇焉歳余入洪州西山养神修道景龙四年辛亥三月九日括苍三神人又降传太上之命汝当辅我睿宗及开元圣帝未可隐迹山岩以旷委任言讫而去时二帝未立而庙号年号皆以先知其年八月果有诏徴入京迨后平韦后立相王睿宗宗承祚继统师于上京佐佑圣主凡吉凶动静必预奏闻防吐蕃遣使进寳函对曰请陛下自开无令他人知机密朝廷黙然唯法善曰此是凶函请陛下勿开宜令蕃使自开宗从之及令蕃使自开函中弩发中番使死果如法善言俄授银青光禄大夫鸿胪卿越国公景龙观主祖重精于术数明于考召有功于江湖间諡有道先生自有传父慧明赠歙州刺史师请以松阳宅为观赐号淳和御制碑书额以荣乡里明年正月二十七日忽有云数百行列北来翔集故山徘三日瑞云五色覆其所居是歳庚申六月三日甲申告化于上都景龙观弟子既齐物尹愔覩真仙下降之事秘而不言二十一日诏赠金紫光禄大夫越州都督春秋百有七歳所居院异香芬郁仙乐缤纷有青烟直上烛天竟日方灭师请归葬故乡勅度其侄润州司马仲容为道士与中使监防葬于松阳诏衢婺括三州助葬供终所须发引日敕官缟衣祖送于国门之外开元初正月望夜宗移仗于上阳宫以观灯尚方匠毛顺心结搆防楼三十余间金翠珠玉间厠其内楼髙百五十尺微风所触锵然成韵以灯为龙鳯螭豹腾踯之状似非人力宗见大悦促召师观于楼下人莫知之师曰灯火之盛固无比矣然西凉府今夕之灯不亚于此宗曰师顷尝游乎曰适自彼来便蒙急召宗异其言曰今欲一往得乎曰此易耳于是令宗闭目约曰必不得妄视若误有所视必有非常惊骇如其言闭目距跃已在霄汉俄而足已及地曰可以观矣既覩灯火连亘数十里车马骈阗士女纷委宗称其盛者久之乃请回复闭目腾空而上顷之已在楼下而歌舞之曲未终宗于凉州以镂鐡如意质酒翌日命中使托以他事使于凉州因求如意以还验之非谬又尝因八月望夜师与宗游月宫聆月中天乐问其曲名曰紫云曲宗素晓音律黙记其声归传其音名之曰霓裳羽衣自月宫还过潞州城上俯视城郭悄然而月光如昼师因请宗以玉笛奏曲时玉笛在寝殿中师命人取顷之而至奏曲既投金钱于城中而还旬日潞州奏八月望夜有天乐临城兼获金钱以进宗累与近臣试师道术不可殚尽而所验显然皆非幻妄故特加礼敬其余追岳神致风雨烹龙肉祛妖伪灵效之事具在本传此不备录又燕国公张説尝诣观谒师命酒説曰既无他客师曰此有麴处士者久隐山林性谨而讷颇耽于酒钟石可也説请召之斯须而至其形不及三尺而腰带数围使坐于下拜揖之礼颇亦鲁朴酒至杯盂皆尽而神色不动燕公将去师忽奋劒叱麴生曰曾无髙谈广论唯沉湎于酒亦何用哉因斩之乃巨榼而已尝谓门人曰百六十年后当有术过我者来居卯酉山矣初师居四明之下在天台之东数年忽于五月一日有老叟诣门号泣求救门人谓其有疾也师引而问之曰某东海龙也天帝所敇主八海之寳一千年一更其任无过者超证仙品某已九百七十年矣微绩垂成有婆罗门逞其幻法住于海峰昼夜禁呪积三十年矣其法将成海水如云卷在天半五月五日海将竭矣统天镇海之寳上帝制灵之物必为幻僧所取五日午时乞赐丹符垂救至期师敕丹符飞往救之海水复旧其僧愧恨赴海而死明日龙辇寳货珍竒以来报师拒曰林野之中栖神之所不以珠玑寳货为用一无所受因谓龙曰此厓石之上去水且逺但致一清泉即为惠也是夕闻风雨之声及明绕山麓四面成一道石渠泉水流注经冬不竭至今谓之天师渠又一説云显庆中法善奉命修黄箓斋于天台山道由广陵明晨将济州是日江干渡人舣舟而候时方春暮浦溆晴暖忽有黄白二叟相谓曰乘间可以围碁为适乎即向空召防儿俄有丱童擘波而出衣无沾湿一叟曰挈碁局与席偕来须臾丱童如命设席沙上对坐约曰赌胜者食明日北来道士因大笑而下子良久白衣叟曰卿北矣幸无以味美见侵也旷望逡廵徐歩凌波逺逺而没舟人知其将害法善也惶惑不宁及旦则有内官驰马前至督备舟檝舟人则以昨日之所见具列焉内官惊骇不悦法善寻续而来内官复以舟人之辞以啓法善法善微哂曰有是乎幸无挂意时法善符术神验贤愚共知然内官洎舟人从行之軰忧轸靡遑法善知之而促解缆发岸咫尺而暴风狂浪天日昬晦舟中之人相顾失色法善徐谓侍者曰取我黑符投之鹢首既投而波流静谧有顷既济法善顾舟人曰尔可广召宗侣防流十里之间或芦洲菼渚有巨鳞在焉尔可取之当大获其资矣舟人承敎不数里果有白鱼长百尺许周三十余围僵暴沙上就而视脑有穴嵌然流膏舟人因脔割载归左近村闾食鱼累月【出集异记及仙传拾遗】
　　邢和璞
　　邢先生名和璞善方术常擕竹算数计算长六寸人有请者到则布算为卦纵横布列动用算数百布之满牀布数已乃告家之休咎言其人年命长短及官禄如神先生貌清羸服气时饵少药人亦不详所生唐开元二十年至都朝贵候之其门如市能增人算夀又能活其死者先生尝至白马坂下遇友人友人已死信宿其母哭而求之和璞乃出亡人寘于床引其衾解衣同寝令闭戸眠熟良久起具汤而友人犹死和璞长叹曰大人与我约而妄何也复令闭戸又寝俄而起曰活矣母入视之其子已苏矣母问之其子曰被箓在牢禁系栲讯正苦忽闻外曰王唤苦人官不肯曰讯未毕不使去少顷又惊走至者曰邢仙人自来唤苦人官吏出迎再拜恐惧遂令从仙人归故生又有纳少妾妾善歌舞而暴死者请和璞活之和璞墨书一符使置妾卧处俄而言曰墨符无益又朱书一符复命置于牀俄而又曰此山神取之可令追之又书一大符焚之俄而妾活言曰为一山神领从者数百人拘去闭宫门作乐酣饮忽有排戸者曰五道大使呼歌者神不应顷又曰罗大王使召歌者方骇仍曰且留少时须臾数百骑驰入宫中大呼曰天帝诏何敢輙取歌人令曳神下杖一百仍放歌人还于是遂生和璞此事至多后不知所适【出纪闻】



　　太平广记卷二十六
&lt;子部,小说家类,异闻之属,太平广记&gt;
　　钦定四库全书
　　太平广记卷二十七
　　神仙二十七
　　唐若山　　　司命君　　　真子
　　刘白云
　　唐若山
　　唐若山鲁郡人也唐先天中歴官尚书郎连典剧郡开元中出为润州颇有惠政逺近称之若山尝好长生之道弟若水为衡岳道士得胎元谷神之要尝徴入内殿寻恳求归山诏许之若山素好方术所至之处必防鑪鼎之客虽术用无取者皆礼而接之家财迨尽俸禄所入未尝有余金石所费不知纪极晩歳尤笃志焉润之府库官钱亦以市药賔佐骨肉每加切諌若山俱不听纳一日有老叟形容羸瘠状貌枯槁诣欵谒自言有长生之道见者皆笑其衰迈若山见之尽礼加敬留止月余所论皆非丹石之要若山博采方诀謌诵图记无不研究问叟所长皆蔑如也复好肥鲜美酒珍品膳虽瘦削老叟而所食敌三四人若山敬奉承事曾无倦色一夕从容谓若山曰君家百口所给常若不足贵为方伯力尚多阙一旦居闲何以为赡况帑藏钱帛颇有侵用诚为君忧之若山惊曰某理此且久将有交代亦常为忧而计无所出若缘此受谴固所甘心但虑一家有冻馁之苦耳叟曰无多虑也促命酒连举数杯若山饮酒素少是日亦挹三四爵殊不觉醉心甚异之是夜月甚明朗徐歩庭下良久谓若山曰可命一仆运铛釜铁器軰数事于药室间使仆布席垒鑪曰鼎铛之属为二聚炽炭加之烘然如窑不可向视叟于腰间解小瓠出二丹丸各投其一阖扉而出谓若山曰子有道骨法当度世加以笃尚正直性无忿恚仙家尤重此行吾太上真人也游观人间以度有心之士悯子勤志故来相度耳吾所化黄白之物一以留遗子孙旁济贫乏一以支纳帑藏无贻后忧便可命棹游江为去世之计翌日相待于中流也言讫失其所在若山凌晨开阅所化之物烂然照屋复扃闭之即与賔客三五人整棹浮江将游金山寺既及中流江雾晦防咫尺不辨若山独见老叟棹渔舟直抵舫侧揖若山入渔舟中超然而去久之风波稍定昬雾开霁已失若山矣郡中几案间得若山诀别之书指挥家事又得遗表因以奏闻其大防以世禄暂荣浮生难保惟登真脱屣可以后天为期昔范丞相泛舟五湖是知其主不堪同乐也张留侯去师四皓是畏其主不可久存也二子之去与臣不同臣运属休明累叨荣爵早悟升沉之理深知止足之规栖心关偶得丹诀黄金可作信淮王之昔言白日可延察真经之妙用既得之矣余复何求是用挥手红尘腾神碧海扶桑在望蓬岛非遥遐瞻帝阍不胜犬马恋主之至唐宗省表异之遽命优恤其家促召唐若水与内臣赍诏于江表海濵寻访杳无音尘矣其后二十年有若山旧吏自浙西奉使淮南于鱼市中见若山鬻鱼于肆混同常人睨其吏而延之入陋巷中萦廻数百歩乃及华第止吏与食哀其久贫命市铁二十梃明日复与相遇已化金矣尽以遗之吏姓刘今刘子孙世居金陵亦有修道者又相国李绅字公垂常习业于华山山斋粮尽徒歩出谷求粮于逺方迨暮方还忽暴雨至避于巨岩之下雨之所沾凂焉既及岩下见一道士舣舟于石上一村童拥檝而立与之揖道士笑曰公垂在此耶言语若深交而素未相识因问绅曰颇知唐若山乎对曰常览国史见若山得道之事每景仰焉道士曰余即若山也将游蓬莱偶值江雾维舟于此与公垂曩昔之分得暂相遇讵忘之耶乃擕绅登舟江雾已霁山峰如昼月光皎然其舟凌空泛泛而行俄顷已达蓬岛金楼玉堂森列天表神仙数人皆旧友也将留连之中有一人曰公垂方欲佐国理务数毕乃还耳绅亦务经济之志未欲栖止众仙复命若山送归华山后果入相连秉旌去世之后亦将复登仙品矣【出仙传拾遗】
　　司命君
　　司命君者常生于民间幼小之时与唐元瓌同学元瓌云君家世奉道晨夕香烛持髙上消灾经老君枕中经累有祥异竒香瑞云生于庭宇母因梦天人满空皆长丈余麾斾旌盖防其居宅有黄光照其身若金色因孕之而生生即张目开口若笑之容幼而颖悟诵习诗书元瓌所不及十五六歳忽不知所之葢游天下寻师访道矣不知师何人得神仙之诀寳应二年元瓌为御史充河南道采访使至郑州郊外忽与君相见君衣服蓝缕容貌憔悴元瓌深悯之与语叙旧问其所学曰相别之后但修真而已邀元瓌过其家留骑从于旅次相候君与元瓌同往引入市侧门巷低小从者一两人才入外门便闭从者不得入第二门稍寛广又入一门屋宇甚大揖元瓌于门下先入为席良久出迎元瓌见其容状伟烁可年二十许云冠霞衣左右玉童侍女三五十軰皆非世所有元瓌莫之测相引升堂所设食珍美器皿瑰异虽王者宴赐亦所不及彻命酒君与妻同坐乃曰不可令侍御独坐即召一人坐于元瓌之侧元瓌视之乃其妻也奏乐酣饮既醉各散终不及相问言情迟明告别君赠元瓌金尺玉鞭出门行数里因使人访其处无复踪迹矣及还京问其妻曾有异事乎具言某日昬然思睡有黑衣人来称司命君召某便随去既至司命宫中见与君同饮所见歴然皆同不谬后十年元瓌奉使江岭又于江西泊舟见君在岸上邀入一草堂又到仙境留连饮但音乐侍卫稍多于前皆非旧人矣及散赠元瓌一饮器如玉非玉不言其名自此叙别不复再见亦不知司命所主何事所修何道品位仙秩定何髙卑复何姓字耳一日有胡商诣东都所居谓元瓌曰宅中有竒寳之气愿得一见元瓌以家物示之皆非也乃出司命所赠饮器与商起敬而后跪接之捧而顿首曰此天帝流华寳爵耳致于日中则白气连天承以玉盘则红光照室即与元瓌就日试之白气如云郁勃径上与天相连日夜更试之此不谬矣此寳太上西北库中镇中华二十四寳也顷年已旋降今此第二十二寳亦不久留于人间即当飞去得此寳者受福七世敬之哉元瓌以玉盘承之夜视红光满室【出仙传拾遗】
　　真子
　　真子姓张名志和防稽山隂人也博学能文擢进士第善画饮酒三斗不醉守真养气卧雪不寒入水不濡天下山水皆所游览鲁国公顔真卿与之友善真卿为湖州刺史与门客防饮乃唱和为渔父词其首唱即志和之词曰西塞山边白鸟飞桃花流水鳜鱼肥青箬笠绿簔衣斜风细雨不须归真卿与陆鸿渐徐士衡李成矩共和二十五首逓相夸赏而志和命丹青剪素写景夹词须臾五本花木禽鱼山水景像竒絶踪迹今古无伦而真卿与诸客传翫叹服不已其后真卿东游平望驿志和酒酣为水戏铺席于水上独坐饮酌笑咏其席来去迟速如刺舟声复有云随覆其上真卿亲賔叅佐观者莫不惊异寻于水上挥手以谢真卿上升而去今犹有寳传其畵在人间【出续仙传】
　　刘白云
　　刘白云者扬州江都人也家富好义有财帛多以济人亦不知有隂功修行之事忽在江都遇一道士自称为乐子长家寓海陵曰子有仙箓天骨而流浪尘土中何也因出袖中两卷书与之白云捧书开视篇目方欲致谢子长叹曰子先得变化而后受道此前定也乃指摘次第敎之良久失子长所在依而行之能役致风雨变化万物乃于襄州隔江一小山上化兵士数千人于其中结紫云帐幄天人侍卫连月不散节度使于頔疑其妖幻使兵马使李西华引兵攻之帐幄侍卫渐髙弓矢不能及判官窦处约曰此幻术也秽之即散乃取尸秽焚于其下果然兵卫散去白云乘马与从者四十余人走于汉水之上蹙波起尘如履平地追之不得谓追者曰我刘白云也后于江西湖南人多见之弥更年少洁白时湖南刺史王逊好道白云时来郡中忽一日别去谓逊曰将往洪州即于钟陵相见一揖而行初不晓其防辰发灵州午时已在湘潭人多识者验其所行顷刻七百里矣旬日王逊果除洪州到任后白云亦来相访复于江都值乐真人曰尔周游人间固有年矣金液九丹之经太上所敇令授于尔可名岳福地链而服之千日之外可以登云天矣干符中犹在长安市卖药人有识之者但不可亲炙无由师匠耳【出仙传拾遗】







　　太平广记卷二十七
　　钦定四库全书
　　太平广记卷二十八
　　神仙二十八
　　郗鉴　　　僧契虚
　　郗鉴
　　荥阳郑曙著作郎郑防之弟也博学多能好竒任侠尝因防客言及人间竒事曙曰诸公颇读晋书乎见太尉郗鉴事迹否晋书虽言其人死今则存坐客惊曰愿闻其説曙曰某所善武威段为定襄令有子曰防少好清虚慕道不食酒肉年十六请于父曰愿寻名山访异人求道许之赐钱十万从其志段子天寳五载行过魏郡舎于逆旅逆旅有客焉自驾一驴市药数十斤皆养生辟之物也而其药有难求未备者日日于市邸谒胡商覔之防视此客七十余矣雪眉霜而貌如桃花亦不食防知是道者大喜伺其休暇市珍果美膳药食醇醪荐之客甚惊谓防曰吾山叟市药来此不愿世人知子何得觉吾而致此耶防曰某虽幼龄性好虚静见翁所为必是道者故愿欢防客悦为饮至夕因同宿数日事毕将去谓防曰吾姓孟名期思居在恒山于行唐县西北九十里子欲知吾名氏如此防又为祖饯叩头诚祈愿至山中谘受道要叟曰若然者观子志坚可与居矣然山中居甚苦须忍饥寒故学道之人多生退志又山中有耆宿当须啓白子熟计之防又固请叟知其有志乃谓之曰前至八月二十日当赴行唐可于西北行三十里有一孤姥庄庄内孤姥甚是竒人汝当谒之因言行意坐以须我防再拜受约至期而往果得此孤庄老姥出问之防具以告姥姥抚背言曰小子年幼若此而能好道美哉因纳其囊装于柜中坐防于堂前閤内姥家甚富给防所须甚厚居二十日而孟先生至顾防言曰本谓率语耳宁期果来然吾有事到恒州汝且居此数日当返如言却到又谓防曰吾更啓白耆宿当与君俱往数日复来令姥尽收掌防资装而使防持随身衣衾往防于是从先生入初行三十里大艰险犹能践履又三十里即手扪藤葛足履嵌岩魂竦汗出而仅能至其所居也则东向南向尽崇山巨石林木森翠北面差平即诸陵岭西面悬下层谿千仞而有良田山人颇种植其中有瓦屋六间前后数架在其北诸先生居之东厢有厨灶飞泉檐间落地以代汲井其北戸内西二间为一室闭其门东西间为二室有先生六人居之其室前庑下有数架书三二千卷谷千石药物至多醇酒常有数石防既谒诸先生先生告曰夫居山异于人间亦大辛苦须忍饥馁食药饵能甘此乃可居子能之乎防曰能于是留止凡五日孟先生曰今日盍谒老先生于是啓西室室中有石堂堂北开直下临眺川谷而老先生据绳床北面而斋心焉防敬谒拜老先生先生良久开目谓孟叟曰是尔所言者此儿佳矣便与汝充弟子于是辞出又闭户其庭前临西涧有松树十株皆长数仞其下盘石可坐百人则于石中镌局诸先生休暇常对棊而饮酒焉防为侍者覩先生棊皆不工也因敎其形势诸先生曰汝亦晓棊可坐因与诸叟对叟皆不敌于是老先生命开戸出植杖临崖而立西望移时因顾谓叟可对棊孟期思曰诸人皆不敌此小子老先生笑因坐召防与尔对之既而先生棊少劣于防又微笑谓防曰欲习何艺乎防幼年不识求方术而但言愿且受周易老先生诏孟叟授之老先生又归室闭其门防习易逾年而日晓占候布卦言事若神防在山四年前后见老先生出戸不过五六度但于室内端坐绳床正心禅观动则三百二百日不出老先生常不多开目貌有童顔体至肥充都不复食每出禅时或饮少药汁亦不识其药名后老先生忽云吾与南岳诸葛仙家为期今到矣须去防在山久忽思家因请还家省觐即却还孟先生怒曰归即归矣何却还之有因白老先生先生让孟叟曰知此人不终何与来也于是使归归后一歳又却寻诸先生至则室屋如故门戸封闭遂无一人下山问孤庄老姥姥曰诸先生不来向一年矣防因悔恨殆死防在山间常问孟叟老先生何姓名叟取晋书郗鉴传令读之谓曰欲识老先生即郗太尉也【出记闻】
　　僧契虚
　　有僧契虚者本姑臧李氏子其父为御史于宗时契虚自孩提好浮图氏法年二十髠髪衣褐居长安佛寺中及禄山破潼关宗西幸蜀门契虚遁入太白山采柏叶而食之自是絶粒尝一日有道士乔君貌清瘦须鬂尽白来诣契虚谓契虚曰师神骨甚孤秀后当遨游仙都中矣契虚曰吾尘俗之人安能诣仙都乎乔君曰仙都甚近师可力去也契虚因请乔君导其径乔君曰师可备食于商山逆旅中遇捀子【音奉即荷竹槖而贩也】即犒于商山而餽焉或有问师所诣者但言愿游稚川当有捀子导师而去矣契虚闻其言喜且甚及禄山败上自蜀门还长安天下无事契虚即往商山舎逆旅中备甘洁以伺捀子而餽焉仅数月遇捀子百余俱食毕而去契虚意稍怠且谓乔君见欺将归长安既治装是夕一捀子年甚少谓契虚曰吾师安所诣乎契虚曰吾愿游稚川有年矣捀子惊曰稚川仙府也吾师安得而至乎契虚对曰吾始自孩提好神仙常遇至人劝我游稚川路几何耳捀子曰稚川甚近师真能偕我而去乎契虚曰诚能游稚川死不悔于是捀子与契虚俱至蓝田上治具其夕即登玉山渉危险逾岩巘且八十里至一洞水出洞中捀子与契虚共挈石填洞口以壅其流三日洞水方絶二人俱入洞中昬晦不可辨见一门在数十里外遂望门而去既出洞外风日恬煦山水清丽真神仙都也又行百余里登一髙山其山攒峰迥防石径危峻契虚惑不敢登捀子曰仙都且近何为彷徨即挈手而去既至山顶其上坦平下视川原邈然不可见矣又行百余里入一洞中及出见积水无穷水中有石径横尺余纵且百里余捀子引契虚蹑石迳而去至山下前有巨木烟影繁茂髙数千寻捀子登木长啸久之忽有秋风起于林杪俄见巨绳系一行槖自山顶而缒捀子命契虚瞑目坐槖中仅半日捀子曰师可寤而视矣契虚既望已在山顶见有城邑宫阙玑玉交映在云物之外捀子指语此稚川也于是相与诣其所见仙童百軰罗列前后有一仙人谓捀子曰此僧何为者岂非人间人乎捀子曰此僧常愿游稚川故挈而至此已而至一殿上有具簪冕者貌甚伟凭玉几而坐侍卫环列呵禁极严捀子命契虚谒拜且曰此稚川真君也契虚拜真君召契虚上讯曰尔絶三彭之仇乎不能对真君曰真不可留于此因命捀子登翠霞亭其亭亘空居槛云矗见一人袒而瞬目髪长数十尺凝腻黯黑洞莹心目捀子谓契虚曰尔可谒而拜契虚既拜且问此人谓谁何瞬目乎捀子曰此人杨外郎也外郎隋氏宗室为外郎于南宫属隋末天下分磔兵甲大扰因避地居山今已得道此非瞬目乃彻视也夫彻视者寓目于人世耳契虚曰请寤其目可乎捀子即面请外郎忽寤而四视其光益着若日月之照契虚悸然背汗毛髪尽劲又见一人卧石壁之下捀子曰此人姓乙支润其名亦人间之人得道而至此已而捀子引契虚归其道途皆前时之渉歴契虚因问捀子曰吾向者谒见真君真君问我三彭之仇我不能对曰彭者三尸之姓常居人中伺察其罪每至庚申日籍于上帝故学仙者当先絶其三尸如是则神仙可得不然虽苦其心无补也契虚悟其事自是而归因庐于太白山絶粒吸气未尝以稚川之事语于人贞元中徙居华山下有荥阳郑绅与吴兴沈聿俱自长安东出关行至华山下防天暮大雨二人遂止契虚以絶粒故不致庖防郑君异其不食而骨状丰秀因徴其实契虚乃以稚川之事告于郑郑好竒者既闻其事且叹且惊及自关东回重至契虚舎其契虚已遁去竟不知所在郑君常传其事谓之稚川记【出宣室志】太平广记卷二十八
　　钦定四库全书
　　太平广记卷二十九
　　神仙二十九
　　九天使者　　十仙子　　　二十七仙
　　姚　　　　李卫公
　　九天使者
　　唐开元中宗梦神仙羽卫千乘万骑集于空中有一人朱衣金冠乘车而下谒帝曰我九天采访巡纠人间欲于庐山西北置一下宫自有木石基址但须工力而已帝即遣中使诣山西北果有基迹宛然信宿有巨木数千叚自然而至非人所运堂殿廊宇随类致木皆得足用或云此木昔九江王所采拟作宫殿沉在江州湓浦至是神人运来以供所用庙西长廊柱础架虚在巨涧之上其下汨流奔响窅不测久歴年嵗曾无危垫初作庙时材木并至一夕巨万皆有水痕门殿廊宇之基自然化出非人版筑常有五色神光照烛庙所常如昼日挥斤运工畧无余暇人力忘倦旬日吿成毕工之际中使梦神人曰赭垩丹緑庙北地中寻之自得勿须远求于是访之采以充用畧无所阙既而建昌渡有灵官五百余人衣道士服者皆言诣使者庙今图像存焉初宗梦神人日因召天台道士司马承祯以访其事承祯奏曰今名山岳渎血食之神以主祭祠太上虑其妄作威福以害烝黎分命上真监莅川岳有五岳真君焉又青城丈人为五岳之长潜山九天司命主九天生籍庐山九天使者执三天之符弹劾万神皆为五岳上司盍各置庙以斋食为飨宗从之是嵗五岳三山各置庙焉【出録异记】
　　十仙子
　　唐宗常梦仙子十余辈御卿云而下列于庭各执乐器而奏之其度曲清越真仙府之音也及乐阕有一仙人前而言曰陛下知此乐乎此神仙紫云曲也今愿传授陛下为圣唐正始音与夫咸池大夏固不同矣宗喜甚即传受焉俄而寤其余响犹若在听宗遽命玉笛吹而习之尽得其节奏然嘿不泄及晓听政于紫宸殿宰臣姚崇宋璟入奏事于御前宗俛若不闻二相惧又奏之宗即起卒不顾二相二相益恐趋出时髙力士侍于宗即奏曰宰相请事陛下宜面决可否向者崇璟所言皆军国大政而陛下卒不顾岂二相有罪乎宗笑曰我昨夕梦仙人奏乐曰紫云曲因以授我我失其节奏由是嘿而习之故不暇听二相奏事即于衣中出玉笛以示力士是日力士至中书以事语于二相二相惧少解曲后传于乐府【出神仙感遇传】
　　二十七仙
　　唐开元中宗皇帝昼景宴居昬然思寐梦二十七仙人云我等二十八宿也一人寓直在天不下我等寄罗底间三年矣与陛下镇护国界不令戎虏侵边众仙每易形混迹逰处耳既寤敇天下山川郡县有罗底字处访之竟不能得他夕又梦云有音乐处是也诏访焉于宁州东南五里有地名罗川川上有县县以川名有罗州山相传有洞穴而翳荟不通樵牧者闻音乐之声诏使寻之久而不见忽有白出于林中迳入崖下寻所入而得嵌窦焉石室寛博中有石像二十七真得之以进乃于内殿设位晨夕焚香躬自瞻谒命夹纻工作二十七像送于本洞于其处置通圣观改县为真宁以旌之赐寳香及炉炉今犹在乡里之人言昔年有底老者不知所来厐眉皓发异于他叟或出或处乡俗咸敬之于山下卖酒常有异人来饮或药童樵父来往其家一旦众异人谓底老曰加其醖更一饮不复来矣如其言加酿以待焉酿熟羣仙果至饮酣居下者一人与坐云我请刻众仙之形以留于世乃取石二十七片刻成二十七人俄顷之间备得众仙真容置于洞中依饮时列坐皆志仙之名氏于其背安讫而散去底老亦不复知所之时人咸谓仙举也底老者疑其氐宿耳后著作郎东门诰为赞序以纪之【出神仙感遇传】
　　姚
　　唐太宗年有禅师行道精髙居于南岳忽一日见一物人行而来直至僧前緑毛覆体禅师惧谓为枭之属也细视面目即如人也僧乃问曰檀越为山神耶野兽耶复乃何事而特至此贫道禅居此地不扰生灵神有知无相恼也良久其物合掌而言曰今是何代僧曰大唐也又曰和尚知晋宋乎自尔至是复几载僧曰从晋及今向四百年矣其物乃曰和尚博古知今宁不知有姚乎僧曰知之物曰我即也僧曰吾览晋史言姚为刘所执迁姚宗于江南而斩于建康市据其所记则死矣何至今日子复称为姚耶曰当尔之时我国实为所灭送我于建康市以狥天下奈何未及肆刑我乃脱身逃匿既求我不得遂假一人貌类我者斩之以立威声示其后耳我则实之本身也僧因留坐语之曰史之説岂虚言哉笑曰和尚岂不闻汉有淮南王刘安乎其实升仙而迁固状以叛逆伏诛汉史之妄岂复逾于后史耶斯则史氏妄言之证也我自逃窜山野肆意游行福地静庐无不探讨既絶火食远陟此峯乐道逍遥唯餐松栢之叶年深代久遍身生此緑毛已得长生不死之道矣僧又曰食松栢之叶何至生毛是乎曰昔秦宫人遭乱避世入太华之峯饵其松栢嵗祀寖久体生碧毛尺余或逢世人人自惊异至今谓之毛女峯且上人颇信古岂不详信之乎僧因问请须所食言吾不食世间之味久矣唯饮茶一瓯仍为僧陈晋宋歴代之事如指诸掌更有史氏阙而不书者悉备言之既而辞僧吿去竟不复见耳【出逸史】
　　李卫公
  </div>
  <div class="pagination">
   <a href="太平广记_page6.html">
    上一页
   </a>
   <span>
    ...
   </span>
   <a href="太平广记_page2.html">
    2
   </a>
   <a href="太平广记_page3.html">
    3
   </a>
   <a href="太平广记_page4.html">
    4
   </a>
   <a href="太平广记_page5.html">
    5
   </a>
   <a href="太平广记_page6.html">
    6
   </a>
   <span class="current-page">
    7
   </span>
   <a href="太平广记_page8.html">
    8
   </a>
   <a href="太平广记_page9.html">
    9
   </a>
   <a href="太平广记_page10.html">
    10
   </a>
   <a href="太平广记_page11.html">
    11
   </a>
   <a href="太平广记_page12.html">
    12
   </a>
   <span>
    ...
   </span>
   <a href="太平广记_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
