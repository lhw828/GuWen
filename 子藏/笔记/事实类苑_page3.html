<!DOCTYPE html>
<html>
<head>
    <meta charset="UTF-8">
    <title>事实类苑 - 第 3 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>事实类苑 - 第 3 页/共 43 页</h1>
    <div class="content">　　秘书监侍讲陈尧俞始召赴资善堂对迩英阁尧俞致谢上遣人宣召曰卿以博学参预经筵宜尊所闻多所发挥良足深喜是日上朝读三朝寳训至天禧中有二人犯罪法当死真宗皇帝恻然怜之曰此等安知法杀之则不忍舍之则无以励众乃使人持去笞而遣之以【阙】　讫奏又礼汾隂日见一羊自掷道左怪问之曰今日尚食杀其羔真宗惨然不乐自是不杀羊羔资政殿学士韩维读毕因奏言此特真宗皇帝小善耳推其心以及天下则仁不可胜用也真宗自澶渊之役却敌之后十九年不言兵天下富庶其原盖出于此昔孟子论齐王不忍一牛之死以为是心足以王矣今陛下恩足以及禽兽见昆虫蝼蚁逺而避之且勅左右勿践履此亦仁术也臣愿陛下推此心以及百姓则天下幸甚【阙】时为右史奏曰臣今十五日侍迩英阁窃见资政殿
　　学士韩维因读三朝寳训至真宗皇帝好生恶杀因论皇帝陛下在宫中不忍践履虫蚁其言论深切可以推明圣徳益増福夀臣忝备位右史谨书其事于册又録一本进呈意日望陛下采择无忘此心以广好生之徳臣不胜大愿【已上见东坡集】
　　明道二年二月十一日仁宗籍田礼上就耕位侍中奉耒进上搢圭三推礼仪使奏礼成上曰朕既躬耕不必泥古愿终畆以劝天下礼仪使复奏上遂耕十有二畦翊日作籍田礼毕诗赐宰臣以下和进寻诏吕文靖公等编为籍田记时许开封国学举人陪位因得免解【出渑水燕谈】
　　寳元康定间西方用兵急于边用言利者多摭拾微细颇伤大体仁宗厌之乃诏曰议者并须究知本末审可施行若事已上而騐无状事效不著者当施重罚于是矜肆者知畏而不敢妄述利害【渑水燕谈】
　　宋郑公庠初为翰林学士仁宗尝对执政讲其文学才望可大用者云俟两府有阙进名是时曽鲁公公亮为舘职在京师闻上有此言遽过郑公而贺之郑公蹙额曰审有是言免祸幸矣曽公惘然不测而退明年赴阙执政进名仁宗熟视久之徐曰诏张观执政曰去年曽得防欲用宋庠仁宗曰观是先朝状元合先用也又尝对执政曰三司使杨察判开封府王拱辰族望履歴时来两府有阙进此二人既而梁庄肃公通罪罢相两府推迁执政以二人名闻仁宗曰可召程戢执政复以异时上语奏陈仁宗曰若遂用察是二人之防得行也执政遂不敢复言盖梁公之出或【阙】　等所挤上之英鉴皆此类也【见东轩笔録】
　　帝于迩英阁出危竿论一篇述居髙慎危之意又出御书十有三轴凡三十五事一曰遵祖宗训二曰奉真考业三曰祖宗艰难不敢有坠四曰真宗爱民孝思感噎五曰守信义六曰不巧诈七曰好硕学八曰精六艺九曰慎言语十曰嗜老成十一曰进静退十二曰求中正十三曰惧贵【阙】　十四曰保勇将十五曰尚儒籍十六曰议释老十七曰重良臣十八曰广视听十九曰功无迹二十曰戒喜怒二十一曰明巧媚二十二曰分希防二十三曰从民欲二十四曰慎满盈二十五曰伤暴露二十六曰哀鳏寡民二十七曰访屠钓臣二十八曰讲逺圗术二十九曰辨朋比三十曰斥謟佞三十一曰察不忠三十二曰鉴迎合三十三曰罪已为民三十四曰损【阙】　换军三十五曰求一善可録小瑕不废顾丁度等曰朕观书之暇取臣寮言及进对事目可施政治者书以分赐卿等度及曽公亮杨安国王洙等拜赐因请注释其义帝许之丙戌丁度等上答迩英阁圣问一卷帝览之终篇指其中体大者六事付中书枢宻院令奉行之答圣问者即所释前所赐三十五事也其序曰伏奉宣示御书文字十三轴仰窥圣防皆陛下上念祖宗下思政治述安危败【阙】　忠邪善恶之事询谋臣下使进补敢不竭忠窃思自古求治之事靡不兴理道安邦国纳忠正退奸邪广聪明致功业然明此数事在明与威断尔明则不惑威则善柄断则能行縂是三者守而勿失非圣人孰能为臣等尝读唐书见宪宗英悟留心庶政宰相陈説政要必徃复诏诰既书则曰凡好事口説则易躬行则难卿等既为朕言之常须行之勿空陈而已李绛对曰非知之艰行之惟艰陛下处分可为至言然臣绛亦以天下之人从陛下所行不从陛下所言惟愿每言之则必行之宪宗欣然嘉纳今臣等亲承圣谕敷明至要亦愿陛下日与辅臣举此事自推而行之毋使唐之君臣専美前代也
　　帝谓赵师民曰以水喻政其有指哉对曰水性顺故通通则清逆故壅壅则败喻用贤则王政通而世清用邪则王泽壅而世浊幽王失道绌正用邪正不胜邪虽有善人不能为治亦将相牵沦于污浊也丁未讲诗至巷伯篇曰哆兮侈兮成是南箕注有鲁男子独处之事帝曰嫌疑之际古人之所慎也此不着鲁人姓氏岂圣人特以设教耶
　　乙未讲诗之都人士篇帝曰古人冠服必称其行今冠服或过之未必如古人也读三朝经武圣略至真宗朝李继和上言国初李汉超在关南以私钱贸易以佐公用之【阙】　或绳奏之太宗反令尽除所过税帝曰任人如此孰不尽力哉
　　四月己巳读贾谊论三公三少皆天下之端士与太子居处出入故少成若天性习惯如自然帝曰朕昔在东宫崔遵度张士逊冯元为师友此三人者皆老成至于遵度尤良师傅也
　　辛未读贞观政要唐太宗曰今所仕人必以徳行学识为本王珪曰人臣若无学业岂堪大用汉有诈称卫太子者隽不疑断以春秋蒯聩之事宣帝与霍光嘉之曰公卿大臣当用经术帝曰大臣须是知书宰相尤须有学也杨安国对曰汉儒多引经决事宰相必通一经帝谓宋祁曰近代士人多不务通经但用一时之艺尚取富贵盖取进用髙科者不十年便居显位所以不劝也七月壬子帝朝拜真宗神御因幸资善堂作诗先皇家善厰东闱菲徳承宗頼庆晖为感储筵惊嵗月目瞻台像驻骖騑楹书下启钦遗泽【一堂中藏北朝赐书】庭树重攀记旧帏畴日学文亲政地仰懐恩训倍依依
　　戊辰御迩英阁内出一欹器陈于御座谕丁度等曰朕思古欹器之法试令工人制之以示卿等帝命以水注之中则正满则覆虚则欹率如家语荀卿淮南之説其法度精妙度等列侍视之帝曰日中则昃月盈则亏圣人有持满戒慎之守正欲以中正临天下当与列辟共守此道度等拜曰臣等亦愿以中正事陛下因言太宗时尝作此器真宗制欹器论演先儒之义以垂戒曰然四月戊寅御迩英阁帝作欹器论后述一篇以申存亡成败之鍳侍讲读官丁度等请宣布中外使知圣心之所存帝曰朕但欲使卿等见之不须宣布度曰臣等欲各书一本以彰荣遇帝曰可便以此夲赐卿等皆拜而受之
　　六月壬寅御延和殿侍讲学士上五经精义周易节解二十卷因言尚书顾命礼记防礼春秋家语【阙】　乱臣旧所不讲今纂集精义所当去留上系宸防帝曰先王吉凶之制百代所遵不可俗忌而简去至于春秋防乱之事皆有善恶鍳戒人主宜闻之亦须存録先儒于经籍有一字之误者朕尝不敢改易但注以辨之况正经之义可转芟去耶
　　己巳讲尚书洪范五事帝曰王者之用五事皆夲于五行乎王洙对曰王者治五行得其性则五事皆善故五事得则有休　五事失则有咎徴是以圣人克谨天戒以修其身帝曰人君奉天在于修徳夙夜兢兢戒惧于未形尚恐不至必天有谴告然后修徳此岂畏天之道耶
　　十月戊寅诏侍讲讲尚书毕讲周礼令侍讲以下与贾昌朝先修节解以备讲説
　　十一月甲辰讲尚书无逸帝曰朕深知享国之君宜戒逸豫杨安国曰旧有无逸圗防于屏间帝曰朕方欲坐席皆圣人之言当尽置之左右又命丁度取孝经之天子孝治圣治广要道四章对为右圗因令王洙书无逸蔡襄书孝经又命翰林学士承防王拱辰为王圗序而襄书之五年四月丁酉御迩英阁讲冏命侍御仆从罔匪正人帝曰君臣之际必诚意相通而后治道成杨安国对曰陛下聪明文思从諌弗拂如水之走下视羣臣若友自古盛主未之有也帝曰臣下能进忠言何惜夏禹之拜
　　仁宗十月乙酉监修国史王曾言唐史官吴竞于正史太宗羣臣问对之语为贞观政要今欲采太祖太宗真宗实録日厯时政记起居注其间事迹不入正史者别为一书从之帝每遇经筵以象架书策外向以便侍臣讲读天圣末孙奭年髙视昏或其时遇隂晦即为徙御坐于阁外奭每讲论至前世乱君亡国必反复规谏帝意或不在书奭则拱黙以俟帝为之竦然改容所书无逸圗上之帝施于讲读阁明道元年二月癸夘监修国史吕夷简上三朝宝训三十卷即王曾所请也十月【阙】　戌读五说慎罚篇述后汉光武罢梁统从重之奏帝曰深文峻法诚非善政宋绶对曰王者峻法则易寛刑则难夫以人主得専生杀之权怒则如雷如霆是以峻易而寛难也【已上见帝学】
　　治平二年八月三日大雨一夕都城水深数尺上降诏责躬求直言学士草诏有大臣惕思天变之语上夜批出云淫雨为灾専戒不徳遽令除去大臣思变之言上之恭已畏天自励如此【见庐陵归田録】
　　仁宗在位四十二年赐诗尤多然未必尽上所作景祐元年赐诗末句云寒儒逢景运报国合如何论者以为浑厚完壮真诏防也
　　仁宗皇帝时学士书诏未尝有所増损庆厯七年春旱杨亿再当制降诏中书门下既进草上以为罪已之词未至也令更撰之其词有乃自去冬时雪不降今春大旱赤地千里天或震动以戒朕躬兹用屈已以悔愆归诚而上叩冀上穹之降监悯下民之无辜与其降疾于民不若移殃于朕自三月十九日避殿减膳许中外实封言事从王旦贾魏相吴春卿【阙】　枢宻副使令诏罢出猎明日诏南郊毋得上尊号二十七日幸西太一宫祈雨日色方炽上命彻盖既还宫乃雨又明日宰相参知政事降官是日遂大雨上作喜雨诗赐二府
　　至和初京师疫太医进方者用犀角内出二株解之其一株乃通天犀内侍举犀请以为御所服上谓曰岂重于御服而不以疗民乎命工碎之
　　仁宗初逐林瑀一日执政奏事罢因谈时政而共美上以聪明睿知洞察小人情状仁宗曰卿等谓林瑀去而朝廷遂无小人耶执政曰未谕圣防不识小人为谁仁宗从容曰蘓绅可侍读学士知河阳【出东轩笔録】
　　仁宗退朝尝命侍臣讲读于迩英阁贾侍中昌朝时为侍读讲春秋左氏每至诸侯淫乱则略而不说上问其故贾以实对上曰六经载此所以为后王鍳戒何必讳【出庐陵归田録】



　　事实类苑卷四
　　钦定四库全书
　　事实类苑卷五　　　　　宋　江少虞　撰祖宗圣训
　　仁宗　　英宗　　神宗
　　仁宗
　　天圣七年曹侍中利用因侄汭聚无赖不轨狱既具有司欲尽劾交纳利用者憸人幸其便隂以文武四十余人讽之俾深治仁宗察之急出手诏其文武臣僚内有先曾与曹利用交渉徃还曾被荐举及尝亲昵之人并不得节外根问其中虽有渉汭之事者恐诖误亦不得深行鍜链其仁恤至此是年圣夀方二十皇祐中杨待制安国迩英阁讲周易至节卦有慎言语节饮食之句杨以语朴仁宗反问贾魏公曰慎何言语节何饮食魏公从容进其説曰在君子言之则出口之言皆慎入口之食皆节在王者言之则命令为言语燕乐为饮食君天下者当慎命令节燕乐上大喜后讲论语当经者乃东北一明经臣讲至自行束脩以上之文忽进数语殆近乎戏曰至于圣师训诲人尚得少物况余人乎侍筵羣臣惊愧汗流明日传宣经筵臣寮各赐十缣诸公皆耻之方议共纳时宋莒公庠留身奏曰臣闻某人经筵进鄙猥之説自当深谴反以锡赐诚谓非宜然余臣皆已行之命拜赐可也若臣弟祁以臣在政府于议非使令谨独纳上笑曰若卿弟独纳不特妨诸臣亦贻某人之羞但传朕意受之【并湘山野録】
　　鲁人李廷臣顷官琼管一日过市有獠子持锦臂鞲粥于市者织成诗一聨取视之乃仁庙景祐五年赐新进士诗也云恩袍草色动仙籍桂香浮呜呼仁宗文章掞丽固足以流播荒服盖亦仁徳醇厚有以深浃夷獠之心故使爱服如此也廷臣以千钱易得之帖之小屏致几席间以为朝夕之玩【出渑水燕谈】
　　十一月癸巳以皇子生燕宗室于太清楼读三朝寳训赐御书又出寳元天子详异书示辅臣其书帝所集天地辰纬云气襍占凡七百五十六分三十六门为十卷庆厯元年七月戊申朔出御制观文览右圗记以示辅臣天章阁侍讲林瑀上周易天人防元纪御史贾昌朝言瑀以隂阳小説上惑天聴不宜在劝讲之地帝谕辅臣曰人臣虽有才学若过为巧佞终有形迹乃落瑀职通判饶州
　　寳元二年三月壬寅编修院与三司上歴代天下户数前汉千二百二十三万三千六十二后汉千六百七万七千九百六十魏九十四万三千四百二十三晋二百四十五万九千八百宋九十万六千八百七十后魏三百三十七万五千三百六十八北齐三百三万二千五百二十八后周三百五十万隋八百九十万七千五百三十六唐九百六万九千一百五十四国朝太祖朝二百五十万八千九百六十五太宗朝三百五十七万四千二百五十七真宗朝八百六十六万九千七百七十九寳元元年千一十一万四千二百九十先是迩英阁读真宗正説养民篇见歴代户口登耗之数帝顾侍读臣曰天下户口几何侍读学士梅询对曰先帝所作盖述前代帝王恭俭有节则户口充美赋敛无制则版图衰耗自五代之季生齿耗太宗受命而真宗继圣承祧休养百姓天下户口之数盖倍于前矣因诏三司及编修检阅以上之【见帝学】
　　仁宗时宦官虽有甚宠信者台谏言其罪輙斥之不吝也由是不能弄权
　　仁宗万防之下无所好玩惟亲翰墨而飞白尤为神妙凡飞白以防画象物形而防最难又致和中有书待诏李唐卿撰飞白三百防以进自谓穷尽物象上亦颇嘉之乃特为清浄二字以赐之其六防尤为竒絶更出三百防外【出庐陵归田録】
　　仁宗皇帝暑月不挥扇毎侍迩英阁常见左右以拂扇驱蚊蝇而已冬月不御炉以御寒气甚则于殿之两隅设之医者云体中和之气则然【东轩笔録】
　　庆厯四年八月乙夘上曰近观诸提举所按举官吏务为苛刻不存逺大可降诏约束
　　嘉祐中苏辙举贤良对极言阙失其略曰闻之道路陛下宫中贵妃至于千数歌舞饮酒欢乐失节坐朝咨谟便殿无所问考官以上初无此事辙妄欲黜之仁宗曰朕设制科本求敢言之士辙小官敢如此极言特与科名仍令史官编録【文正公笔録】
　　孔道辅以刚毅直谅多闻天下知谏院日请明肃太后归政天子为中丞日谏废郭后其后知兖州日近臣有献诗百篇者执政请除龙图阁直学士仁宗曰是虽多不如孔道辅一言乃以公为龙图阁直学士【见倦游襍録】玉清昭应宫使王曾请命舘阁校道藏经仁宗因言其书多载飞链金石服饵之事不如老氏五千言清浄简要也宰相张知白曰老氏五千言道徳之本非同方士一曲之説也
　　庆厯二年正月光禄寺丞盛中甫马直方在舘读书自陈嵗久请以帖职仁宗曰舘儒之职岂可求耶止令大官给食后三年与试因诏罢舘阁读书
　　武宁军节度使兼侍中夏竦武胜军节度使同平章事程琳荐尚书屯田员外郎张愿秘书丞蔡抗太子中舍李仲昌节度堂书记李师锡等试舘职仁宗曰舘职当用文学之士名实相等称者居之近时所多学薄之人朕甚不敢取也于是等送审官院与记名而已【见蓬山志】
　　英宗
　　治平三年英宗改清居殿曰钦明殿命直龙圗阁夏广渊书洪范于屏谓广渊曰先帝临御四十二年天下承平得毋以为朕方属多事其敢自逸故改此殿名因访广渊先儒洪范得失广渊对以张景所得最深以景论七篇进翌日上复召对延和曰景所説过先儒逺矣以三徳为驭臣之柄尤为善论朕遇臣下尝务谦柔听纳之间则自以刚断此屏置之坐右岂特无逸之戒耶英宗谓辅臣曰谏官御史贵通达大体如任已憎爱以中伤善民或绳治细故希圗且塞言责此何足以补职卿等亦当察之
　　英宗谓辅臣曰舘阁所以育俊才欲选入出使无可者岂乏才耶参知政事欧阳修曰今取才路狭舘阁止用编校书籍选人进用稍迟当广任才之路渐入此职庶几可以得人赵槩曰养育人才当试其所长而用之上曰卿等为朕各举才行兼善者数人虽亲戚世家勿嫌朕当亲问可否宰相曾公亮对曰使臣等自荐而自用之未免于嫌也韩琦曰臣等所患人才难于中选果得其人议论能否何可嫌也上因使荐之于是琦公亮修槩所举者凡三十人皆令召试琦等又以人多难之上曰既委公等举荐贤才岂患多也乃先诏尚书度支员外郎蔡延庆尚书屯田员外郎叶均太常博士刘汾王效夏倚太子中允张公裕大理寺丞季常光禄寺丞胡宗愈雄武军节度推官章惇【阙】宻州观察推官王存等十人余复试之
　　治平三年龙图阁直学士马光集战国下及五代君臣事迹可监戒者为编年书名曰通志八卷上之英宗覧而善之又诏光置局秘阁辟官二人续其后事书成取防乃赐名
　　英宗初即位辅臣请如干兴故事日诏侍臣讲读上旣御经筵谕任守中曰方日求讲官久待对未食必劳倦自合视事毕不进食即经筵故事讲读毕而拜上命毋拜遂以为常
　　治平元年诏葬皇后乳母永嘉郡夫人贾氏而开封府言徙掘民墓不易上曰岂宜以此扰民耶命勿徙是嵗京东西路水灾而陈蔡宿毫州尤甚上旣遣三司副使李肃之等分视被水州毕又命三司上上供米三万石振济之【已上两朝实训】
　　谏官陈升之言比来舘阁迁任益轻非所以聚天下贤才彰成就之意请约今在职者之数着为定员有论荐者中书籍其名若有阙即取其文学行义杰然为众所推者取防召试诏从之【见国朝事实】
　　神宗
　　熙宁五年六月上曰人有才不可置之闲处因言汉武亦能用人才王安石曰武帝所见下故所用将帅止卫霍辈至天下户口减半然亦不能灭匈奴上曰汉武帝至不仁以一马之故劳师万里侯者七十余人视人命如草芥然此天下户口所以减半也人命至重天地之大徳曰生岂可如此安石曰不仁如此非特人祸隂阳之报此岂可逃耶上又曰有政事则岂特人得其所鸟兽鱼鳖亦咸若上曰尧舜之时鳯凰来仪亦不足怪熙宁六年十一月吏有不附新法介甫欲深罪之上不可介甫固争之曰不然法不行上曰闻民间亦颇苦新法介甫曰祁寒暑雨小民犹有怨咨者岂足为虑耶上曰岂若并祁寒暑雨之怨亦无耶
　　熙宁二年上曰朕每思祖宗百战得天下今以九州生灵付一庸人尝痛心疾首上事慈圣至诚极孝所以娱悦后无不至在宫中从后行必自扶掖视膳定省惟谨后尝幸金明池豫为百寳船手持觞上夀上谦冲退让去华务实终身不受尊号帝王之盛徳也熙宁三年上谓执政曰尊号于朕亦无加省虽加百字奚益元丰三年诏曰朕惟皇以道帝以徳王以业各因时制名用配其实朕承祖宗之绪居士民之上凡虚名繁礼悉以革去而近思羣辟犹或以称号见请虽出于归美报上之忠然非所以仰承先王之意自今每遇大礼罢上尊号元丰元年十一月宰臣吴珪等云功臣非古陛下即位上徽号至数十而方许臣等何功力例恩数乞于即位中减罢诏如其请
　　元丰四年五月有上书乞慎择守令者上谓辅臣天下守令众至千余人其才难以徧知立法于此使象之于彼从之则为是背之则为非以此进退方有凖的所谓朝廷有政也如汉黄覇妄为条教以干名誉在所当治而反增秩赐金家自为俗先王之所必诛变风变雅诗人所刺朝廷为一好恶定国是守令虽众沙汰数年自当得人也五年二月上曰刺史县令治民为最近汉自刺史有入三公者盖重其任耳今之藩郡不过数十姓多不得人县令可知也自今便宜慎择
　　元丰五年五月上谓辅臣曰虽周之盛时亦以为才难惟能以道泛观不拘流品随材任使则取人之路广茍不称职便可黜退不可谓已与之官防反以系吝而难于用法如臣下有劳朝廷见之虽有过失亦当寛贷如吴居厚使京东治财数百万设有失防官钱二三千缗其功自可除过故律有议劳议贤之法亦周之八柄武王之遗意然也有司议罪自当守诛宥则系主断如此则用人之道勿难矣
　　一日宰执对毕枢宻退富彦国召留之因奏臣前宣谕当君臣相体悉心尽节无嫌疑形迹隠避臣以为此诚尧舜盛徳然独臣此宣谕臣以为中书枢宻臣寮皆宜知陛下圣意如此上曰每如此宣谕诸人弼又奏大臣惟和乃能成事若懐私意则相诿而废事上曰朕夙夜焦劳正期大臣坚白一心共成国家之务执政须是不执已见务求当而已朝廷事君舍却义理何所考据弼曰今大臣各有蕴蓄岂不愿尽心以事陛下但其间或恐上忤圣意或恐为小人所攻或以事大难行惟是彼此一心则事无不济臣衰老不才然陛下见遇殊异有所见不敢避忤防理须极言上曰相公言及此能用心如此则天下不胜幸甚朕无适莫惟义理所在与大臣共之耳弼又曰陛下临御以来内则讲求典礼继一制度兴利剔弊总核庻狱外则结兵将讨伐违命开拓疆境经制边用凡所措置悉皆圣虑一有奏禀皆出宸断上曰朕观三代以至唐未有百年之间无患难者国家承祖宗之业升平如此朕嗣守大器日夜恐惧以思为治之道无如择人又曰难得人唐三百年中惟一郭子仪朕观其人本应武举因诵杜牧诗云未知终始郭汾阳嗟叹久之元丰中辅臣论及人才上曰人才固有大小若古之立功名者管仲之于齐商鞅之于秦吴起之于楚皆使政令必行若于道则未也傅说之于商周公之于周可谓尚道徳而兼功名者也人臣但能言道徳而不以功名之实亦无补于世事
　　谏官杨绘言向傅范后族不当守郓领安抚使彦博曰傅范屡典郡非縁外戚上曰得谏官如此敢言甚好可以多言妄求耶
　　九月辅臣有言将帅宜制副佐者上曰人之忌能者众今举所知不过取其出已下者非有至诚恻怛之心为朝廷立事也
　　神宗英文烈武圣孝皇帝嘉祐八年五月始听讲于东宫天资好学寻绎访问至日昃或侍言恐饥当食上曰听讲甚乐岂觉饥耶
　　英宗以上读书太多尝议事茍见其有理何所不从但恐或有防词讽防不肯尽言之耳曰臣等奏事言一不从或至再三陛下未尝有不从者上曰惟先格王正厥事天地人变惟有正厥事乃所以应之也弼又进言今所进用或是小材刻薄之人恐须多进用醇厚敦实之人小材虽似可喜然害事壊风俗不可表章之虑犯奸邪故害事上曰大臣正要与天下图治三相旣如此则参枢皆宜如此用心务相协和每事求义理所在朕与卿等终身共守于是皆拜【以上熙寜奏对】
　　熙宁四年王荆公当国欲以朱东之监左藏库东之辞曰左帑有大禁而年髙宿直非便欲除某人干当进奏院忘其人名实愿易之荆公许诺翌日于上前进某人监左藏库上曰不用朱东之监左藏库何也荆公震骇莫测其故上之机神临下多知外事虽纎微莫可隐也熙宁十年王荆公初罢相以吏部尚书观文殿学士知金陵荐吕惠卿为参政而去旣而吕得君怙权虑荆公复进因郊礼荐荆公为节度使平章事方进上察见其情遽问曰王安石去不以罪何故用赦复官吕无以对明年复召荆公秉政而王吕益相失矣
　　神宗皇帝在东宫时极冲幼孙思恭为侍读一日讲孟子多助之至天下顺之寡助之至亲戚畔之思恭泛引古今助顺之事而不及亲戚畔之者上顾曰防子纣之诸父也抱祭器而入周非亲戚畔之耶思恭释然骇伏上之明睿可谓闻一知十矣










　　事实类苑卷五
　　钦定四库全书
　　事实类苑卷六　　　　　宋　江少虞　撰君臣知遇
　　文太师
　　元丰七年春文太师告老奏乞赴阙亲辞天陛庶尽臣子之诚旣见神宗即日对御赐宴顾问温渥上酌御盏亲劝数日朝辞上遣中使以手札谕公留过清明勅有司为公备二舟泝汴还洛清明日赐宴玉津园公作诗示同席将行特命三省已上赴琼林苑宴钱复赐御诗送行公留京师一月凡对上者五赐宴者三赐诗者再顾问不名称曰太师宠数优异近代无比【见渑水燕谈】
　　王冀公
　　王冀公罢参政真宗朝夕欲见择便殿清近惟资政为优因以公为本殿大学士公奏曰臣虽出于寒贱不能独宿欲乞除一臣僚兼之遂以陈文禧彭年并直一夕公携一巨榼入宿方与陈寒夜间饮遽中人持钥开宫扉独召公匆匆而入谓陈曰请同院不须相独酌数杯先请睡至行在真宗与公对饮饮罢持禁烛送归繁若列星陈危坐伺之已四鼓笑曰同院尚未寝乎陈曰恭司长岂敢先寝公喜笑倒载解袜褫带几不能支坦腹自矜曰某江南一寒生遭际真主适主上以巨觥敌饮仅至无算抵掌笑语如僚友之无间已而遂寝殆晓盥栉罢与陈相揖觉夜归数谈颇踈漏自言夜来沉湎殊不记归时之早晚毋乃失容于君子乎陈曰无之但殷勤愧谢旣辨色将赴班同趋出殿门执其手以语文禧曰夜来数事止是同院一人闻之文禧归谓子弟曰大臣慎宻体当如此【见湘山野録】
　　杜祁公
　　皇祐中明堂大享时世室亚献无官僚惟杜祁公衍以太子少师致仕南京仁宗诏加太子太保召陪杞明堂仍诏应天府敦遣就道趣亭驿设供帐具几杖待之称疾固辞进太子太傅又进太子太师知制诰王洙谒告归应天府有诏抚问封祁国公
　　李汉超
　　太祖时以李汉超为关南廵检使捍北邉与兵三千而已然其齐州赋税最多乃以为齐州防御使悉与一州之赋俾之养士而汉超武人所为多不法久之关南百姓诣阙讼汉超贷民钱不还及掠其女以为妾太祖召百姓入见便殿赐以酒食慰劳之徐问曰自汉超在关南契丹入防者几百姓曰无也太祖曰徃时契丹入防边将不能御河北之民嵗遭刼虏汝于此时能保其赀财妇女乎今汉超所取孰与契丹之多又问讼女者曰汝家几女所嫁何人百姓具以对太祖曰然则所嫁皆村夫也若汉超者吾之贵臣也以爱汝女则取之必不使失所与其嫁村夫孰若处汉超家富贵于是百姓皆感悦而去太祖使人语汉超曰汝须钱何不告我而取于民乎乃赐以银数百两曰汝自还之使其感汝也汉超誓以死报【见庐陵归田録】
　　苏内翰
　　苏内翰易简在禁林八年宠待之深夐出夷等李相沆入玉堂后于公一旦先除参政以公为承防赉赐与参政等苏不甚恱上谓公曰朕欲正旧典先合卿即正台宰然欲令卿延厚夀基乃先用沆卿宜无嫌盖知龄促也公以母老急于进用因干明圣节进内道塲醮歩虗十首中云玉堂臣老非仙骨犹在丹台望泰阶上悉其意俾参大政未几遂卒年三十九上嗟悼为之洒涕赐挽词断句云时向玉堂寻旧迹八花砖上日空长【见玉壶清话】
　　二
　　苏易简一日直禁林得江南徐邈所造欹器遂以水试于堂上传宣于公见之不识其名因宻奏旣晚太宗召对问曰卿所玩者得非欹器乎公奏曰然亟取进之于便坐上亲试之其于水或增损一丝许器则遂欹其中则凝然不揺上叹曰真圣人之器也公奏曰愿陛下执大宝神器持盈守诫皆如此器则王者之业可以与天地同久上徐笑谓公曰若人之容酒得此器以节安有沈湎之过耶葢易简嗜饮过中故托此规之易简泣谢惭佩上又撰欹器铭及草书诫酒诗以赐焉
　　三
　　苏易简为学士最被恩遇初与贾黄中李沆同时上擢黄中沆参政事以易简为中书舍人旣承防并赐白金三十两谕防曰朕之待卿非必执政而为重矣上作五言七言诗各一首赐之为真草行三体刻于石又飞白书玉堂之署四字以赐本院令龛于堂南门之上易简以御书三体十本分遗秘书监李至及从祖修撰江陵公伯梁周翰知制柴成务吕祐之钱若水王旦直秘阁潘慎修翰林侍书王着侍读吕文仲等凡十五人及至等宴于翰林以观神笔之迹上遣内司拱拟坐客赋诗宰相李昉等亦以诗贻易简悉以奏御上谓李昉等曰易简以卿等诗来上有以见儒墨之盛而学士之光也可别録一本进入以其本赐易简【杨文公谈苑】
　　陈执中
　　世传陈执中作相有婿求差遣执中曰官职是国家底非房廏笼箧中物婿安得有之竟不与故仁宗朝谏官累言执中不学无术非宰相器而仁宗注意愈坚其后谏官面论其非曰陛下所以眷执中不替者得非以执中尝于先朝乞立陛下为太子耶且先帝止二子而周王已薨非陛下而谁执中何足眷仁宗曰非为是但执中不欺朕耳然则人臣事主宜以不欺为先也
　　刘昌言
　　刘昌言泉州人先任陈洪进为幕客归朝不愿授官举进士三上始中第后判审官院未百日为枢宻副使时有言太骤者太宗不听言者不已乃谓昌言闽人语颇獠恐奏对间陛下难防太宗曰我自防得其笃眷如此【并见青箱杂记】
　　郭进
　　太祖时郭进为西山廵检有吿其隂通河东刘继元将有异志者太祖大怒以其诬害忠臣命缚其人予进使自处置进得而不杀谓曰尔能为我取继元一城一寨不止赎尔死当请赏尔一官嵗余其人诱其一城来降进具其事进之于朝请赏以官太祖曰尔诬害我忠良此才可赎死耳赏不可得也命以其人还进进复请曰使臣失信则不能用人矣太祖于是赏以一官君臣之间盖如此【见庐陵归田録】
　　二
　　郭进少以壮勇依汉祖于太原开国歴刺史团练使国初迁洛水防御使为西山廵检以并太原进御军严而好杀部下整肃每帅师入晋境无不克防太祖因遣戍西山语之曰汝辈当谨奉法我犹赦汝郭进杀汝矣尝择御龙宫三十人麾下押阵适与晋人战多退却进斩三十人奏至上方御便殿阅武厉声曰御龙宫千百人中始选得一二而郭进小违节遽杀之诚如此袭踵健儿亦不足供潜遣中使谕进曰恃其宿卫亲近骄倨不禀命戮之甚得宜矣进感泣由是一年精勇无敌上为治第令防堂悉用防瓦有司言亲王公主始得用此上曰进为国尽忠我待之岂不比吾子有何不可哉太宗征太原北敌由石岭关入援大破之献俘行在暴于城下并人丧气遂约降进功髙负气监军田钦祚所为不法进屡以语侵之钦祚心衔因诬以他事进不能甘自缢死太宗微知之绌钦祚终其身不复用【已上并杨文公谈苑】
　　梁丞相
　　梁丞相适始任详刑一旦随判院卢南金上殿进劄子奏案中偶有臣僚名次公者仁宗忽问曰因何名次公判院以明法登仕不能即对时梁代对曰臣闻汉黄霸字次公必以霸之字而为名也上遂问曰卿是何人对曰臣秘书丞审刑详议官梁适又问卿是那个梁家对曰先臣祖颢先臣父固俱中甲科独臣不肖于张唐卿榜及第上曰卿面酷肖梁固又他日上殿对罢适袍笏俯躬奏曰向陛下金口亲谕臣面貌类先臣伏念先臣祖父顷事太宗真宗皆祥符之前不知陛下何以知之上曰天章阁有名臣头子观之甚熟适因下殿谢音仪堂堂上颇爱之有用之之意一旦中书进拟除一臣僚为益漕凡进拟例更无改批但纸尾书可而已忽特批云差梁适未几又除修记注以合洛臣僚进之复批梁适自后知制至翰林学士除目凡上皆批于尾公由秘丞至台辅不十年
　　石元懿
　　石元懿熙载西洛人家贫游学事母以孝闻嵩阳道中遇一叟熟视之稽颡曰真太平良弼也吾幼为唐相房龄检书苍头公酷似房公嘱之曰见子意气相投者即真主也善事之语旣讫即灭后国初太宗建宁军节公谒之倾意投为掌书记情礼深厚公长于太宗间侍樽俎尝以兄呼之然亦得事上之体不谄不凟故免数【入声】辱云殆践祚七年为右仆射平章事卒太宗幸其第临丧哭之哀谓近侍曰石某以纯正事朕自幕府至台席朕窥之无纎瑕累方思委用朕不幸也
</div>
    <div class="pagination">
<a href="事实类苑_page2.html">上一页</a><a href="事实类苑.html">1</a><a href="事实类苑_page2.html">2</a><span class="current-page">3</span><a href="事实类苑_page4.html">4</a><a href="事实类苑_page5.html">5</a><a href="事实类苑_page6.html">6</a><a href="事实类苑_page7.html">7</a><a href="事实类苑_page8.html">8</a><span>...</span><a href="事实类苑_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
