<!DOCTYPE html>
<html>
<head>
    <meta charset="UTF-8">
    <title>默记 - 第 2 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>默记 - 第 2 页/共 2 页</h1>
    <div class="content">　　黙记卷中
　　钦定四库全书
　　黙记卷下　　　　　　　　宋　王铚　撰
　　頴上安希武殿直言太祖受命封丘独守城不下其曽祖常随太祖自攻之后守封丘者奏职既入拜诸司使陈桥门开以迎太祖即斩守门者又言其祖乃安习也太宗判南衙时青州人携一小女十许嵗诣阙理产业事太宗悦之使买之不可得习请必置之遂与银二笏柱习刀截银一二两少块子不数日窃至南衙不久太祖知之捕安习甚严南衙遂藏习夫妇于宫中后至登位才放出故终为节度留后其青州女子终为贤妃者是也
　　欧公云太祖英武潞州学筠反状至怀其奏召其子皇城使守节言父反事惶恐次谓彼只少尔但速去来日方出奏示臣寮守节至潞州开城降兵不血刅
　　庆厯三年御试进士时晏元献为枢宻使杨察晏壻也时自知制诰避亲勾当三班院察之弟寘时就试毕负魁天下望未放榜间将先宣示两府上十人卷子寘因以小赋求察问晏公己之髙下焉晏公明日入对见寘之赋己考定第四人出以语察之察以报寘而寘试罢与酒徒饮酒肆闻之以手击桉叹曰不知那个卫子夺吾状元矣不久唱名再三考定第一人之卷进御赋中有孺子其朋之言不怿曰此语忌不可魁天下即王荆公卷子第二人之卷即王珪以故事有官人不为状元令取第三人即殿中丞韩绛遂取第四人卷子进呈上欣然曰若杨寘可矣复以第一人为第四人寘方以鄙语骂时不知自为第一人也然荆公平生未常略语曾考中状元其气量髙大视科第为何等事而增重杨宣懿察之母甚贤文而教之以义小不中程輙扑之察省试房心为明堂赋榜登科第二人报者至其母睡未起闻之大怒转而向壁曰此儿辱我如此乃为人所压若二郎及第殆不教人压却及察归亦久不与语寘果魁天下
　　欧阳文忠公庆厯中为谏官仁宗更用大臣韩富范诸公将大有为公锐意言事如论杜曽家通嫂婢有子曽出知曹州即自缢死又论叅知政事王举正不才及宰臣晏殊贾昌朝举馆职凌景阳娶富人女贾有章有賍魏庭坚逾滥三人皆废终身如此之极多大忤权贵遂除修起居注知制诰韩富既罢未防以龙图阁直学士为河北都运令计议河北二相贾昌朝陈执中争边事其寔宰相欲以事中之也防令内侍供奉官王昭眀同徃相度河事公言今命侍从出使故事无内侍同行之理而臣寔耻之朝廷从之公在河北职事甚振无可中伤会公甥张氏妹一作防州壻正之女非欧生也防孤鞠育于家嫁侄晟晟自防州司户罢以仆陈谏同行而张与谏通事鞠于开封府右军廵院张惧罪且图自解免其语皆引公未嫁时事词多丑鄙军廵判官著作佐郎孙揆止劾张与谏通事不复支蔓宰相闻之怒再命太常博士三司户部判官蘓安世勘之遂尽用张前后语成案俄又差王昭明者监勘盖以公前事欲令释憾也昭眀至狱见安世所劾案牍视之骇曰昭明在官家左右无三日不说欧阳修今省判所勘乃迎合宰相意加以大恶异日昭眀吃剑不得安世闻之大惧竟不敢易揆所勘但劾欧公用张氏资买田产立户事奏之宰相大怒公既降知制诰知滁州而安世坐牒三司取录问吏人不闻奏降殿中丞泰州监税昭眀降夀州监税公责告云不知淑慎以逺罪辜知出非已族而鞠于私门知女归有室而纳之群从向以讼起晟家之狱语连张氏之资劵既不眀辨无所騐以其久叅侍从免致深文可除延阁之名还序右垣之次仍归漕节徃布郡条体余寛恩思释前咎又安世责词云汝受制按考法当穷审而乃巧为朋比愿弭事端漏落偏说隂合附防知朕慎重狱事不闻有司而私宻省寺替名胥役迹其阿比之实尚与朋党之风云云其后王荆公为苏安世埋铭盛称能回此狱而世殊不知揆守之于前昭眀主于其后使安世不能有所变改迎合也然则二人可谓竒士耳昭眀后亦召用而揆饶州人终殿中丞当张狱之兴杨辟叔外为举人上书陈相力救之今宋文集中有此书曾存之言
　　欧阳公为河北都运使时程文简知大名府欧公性急自大而文简亦狷介不容物宰相意令二人愤争因从而罪之公悟其防初至大名文简迎于郊因问欧公所以外补之由公叹曰吾侪要会得此正唐相用李绅韩愈令不防叅故例耳吾二人岂可堕其计中耶文简亦大叹二人遂益交欢相好宰相闻知不久有孤甥之狱逹奚盈盈传晏元献家有之盖唐人所撰也盈盈者天寳中贵人之妾姿艳冠絶一时会贵人者病同官之子为千牛备身者父遣徃视之因是以秘计相亲盈盈遂匿于其室甚久千牛父失子索之甚急眀皇闻之诏大索京师无所不至而莫见其迹因问近徃防其父言贵人病常徃问之诏且索贵人之室盈盈谓千牛曰今势不能自矣出亦甚无害千牛惧得罪盈盈因教曰苐不可言在此恐上问何徃但云所见人物如此所见帟幕屏帏如此所食物如此势不由己则决无患矣既出明皇大怒问之对如盈盈言上笑而不问后数日虢国夫人入内明皇戱谓曰何久藏少年不出耶夫人亦大笑而已为人妾者智术固可虑又见天寳后掖庭戚属莫不如此国何以久安此传晏元献手书在其甥杨文仲家其间叙妇人姿色及情好曲折甚详然大意若此
　　皇佑二年有狂人冷青言母王氏本宫人因禁中火出外已常得幸有娠嫁冷绪而后生青为药铺役人与髙继安者谋之诣府自陈并妄以神宗与其母绣抱肚为验知府钱明逸见其姿状魁杰惊愕起立后明逸以狂人置不问止送汝州编管推官韩绛上言青留外非便宜按正其罪以絶群疑翰林学士赵槩亦言青果然岂宜出外若其妄言则匹夫而希天子之位法所当诛遂命概并包拯按得奸状与继安皆防死钱眀逸落翰林学士以大龙图知蔡州府推官张式李舜元皆补外世妄以宰相陈执中希温成防为此故诛青时京师昏雾四塞殊不知执中已罢是时宰相乃文富二贤相防大事岂有悮哉
　　刘原父好杂记事或古或今动成卷轴予常见其一卷内逐段事一云萧固为广西转运使时侬智髙未反但诱聚亡命隂为窥边计边吏皆不悟因遣人诱说且奏朝廷乞与智髙一官善抚之因令间交趾奏下枢宻院难问再三固又言请择将吏缮兵械修城郭至六七皆不报固既召归智髙反破城杀吏大困一方所至骚然至遣大臣仅免败亡则枢宻院乃归责于固以知吉州所谓曲突徙薪无恩泽焦头烂额为上客也又一云进士滕甫最能为省题诗皇佑元年狄青成功于广西时甫廷试西旅王诗云葱岭占佳气毡裘拜未央最为佳句此皆原父亲札尔康定中元昊上言为诸羌所扰不得已请朝廷加一名号宰相大怒即乞削属籍出兵加讨时惟谏官吴育言夷狄难以中国叛臣防之乞加以名号不听卒致侵边患颇与固相然古今如此者多也郑畋乞与黄巢节度使召琦乞和畨之是也刘原父学际天人知永兴日已被病时所亲贾常彛父同在雍夏月常露坐见一流星甚大原父惊曰当有亲王为九五者后数月乃英宗为皇子
　　赵至忠虞部自北廷归朝常仕辽中为翰林学士修国史着北廷杂记之甚多杂记言圣宗芳仪李氏江南李景女初嫁供奉官孙某为武疆都监妻女皆为圣宗所获封芳仪生公主一人晁补之为北都教官因览此书而悲之与顔复长道作芳仪曲云金陵宫殿春霏防江南花发鹧鸪飞风流国主家千口十五吹箫粉黛稀满堂诗酒皆词客拭汗争看平叔白后庭一曲时事新挥泪临江悲去国令公献籍朝未央书筑第优降王魏俘曾不输织室供奉一官奔武疆秦淮潮水钟山树塞北江南易怀土双燕清秋梦栢梁吹落天涯犹并羽相随未是断肠悲黄河应有却还时宁知翻手明朝事只尺千山不可期苍黄三鼔滹沱岸良人白马今谁见国亡家破一身存薄命如流信云转芳仪加我名字新教头遣舞不由人采珠拾翠衣裳好深红暗起惊沙尘隂山射虎边风急嘈杂琵琶酒阑泣无言徧数天河星只有南箕近乡邑当年千指渡江来千指不知身独哀中原骨月又零落黄鹄寄意何当回生男自有四方志女子那知出门事君不见李君椎髻泣穷年丈夫飘泊尤堪怜予常防庐山见李主有国时修真风观皆宫人施财刋姓氏于碑有太宁公主永嘉公主二人皆景女不知芳仪者孰是也
　　龙衮江南録有一本删润稍有伦贯者云云李国主小周后随后主归朝封郑国夫人例随命妇入宫每一入輙数日而出必大泣骂后主声闻扵外多宛转避之又韩玉汝家有李国主归朝后与金陵旧宫人书云此中日夕只以眼泪洗面
　　欧阳公为西京留守推官富郑公犹为举子每与公徃来是时胥夫人乳媪年老不睡善为冷淘郑公喜嗜之每晨起戒中厨具冷淘则郑公必来公怪而问之乳媪云我老不睡每夜闻绕宅甲马声则富秀才眀日必至以此验之若如常夜则必不来欧公知富公必贵尹师鲁性髙而褊在洛中与欧梅诸公同逰嵩山师鲁曰逰山须是得胡饼炉来方是防山诸公咸谓防山贵率真豆有此理诸公群起而攻之师鲁知前言之谬而不胜诸公遂引手扼吭诸公争救之乃免
　　李士寜缘以金银龙刀遗世居坐罪许安世亦连坐焉初许旣魁多士其父许珫为越州知録徃省觐道出杭州见沈文通召食罢延之书斋玩好尽在见此寳刀以金涂双龙纒之制作精巧光芒射人安世见而叹爱且屡目之文通曰少张喜此通自得此刀家间祸患相继每欲与人今公方魁天下福气必能胜之敢以为赠安世得之寳惜特甚而士宁素为安世所仰一日以示士宁见遂拜曰此物乃在公所此徐温所佩有二刀焉其雌者士宁已得之此其雄也士宁为此刀亲渡海徃外国求之而不得今乃近在公防叹息惊骇久之安世问其意士宁宻曰我大丹未成不得仙者此刀未获也若得此二刀以链丹不惟我受其功药成亦可分遗公矣安世素神信士宁遂举以与之尔后寂然久之至世居事作此刀在焉乃士宁私以遗世居也士宁旣坐私入宫赠诗与世居又有龙刀故坐罪配永州而询其所由乃安世防得之故亦坐贬噫物之为祸有如此者先公言与阎二文询仁同赴试省遇一少生风骨竦秀于相国寺及下马去毛衫乃王元泽也是时盛冬因相与于一小院中拥火询仁问荆公出防曰舍人何久召不赴荅曰大人乆病非有他也近以朝廷恩数三重不晓且来雱不惟赴试盖大人先遣来京寻宅子尔询仁云舍人旣来谁不愿赁宅何必预防元泽荅曰大人之意不然须与司马君寔相近者每在家中云择邻必须司马十二此人居家事事可法欲令儿曹有所观効焉政和中青溪知县奉议郎盛禽因事对移桐庐县丞冬至夜宰会同官至深夜眀日五鼓漏欲尽徃贺邑宰未出坐于客次见有绯鱼入坐盛旣至起就马亟去且云儿子不孝某有执事天将眀不可留矣禽惊问小吏荅曰知县防常享祀最早夜来以会客饮酒过多天晓方设祭此其先父也
　　吕吉甫自罢叅知政事最为偃蹇元祐间贬为散官居于建州凡十年再见绍圣固当预政章子厚蔡元度先得路百计逐之老于为帅继于蔡元长久防大位以妖人事再贬武昌至张天觉作相始荐于上皇名为宫使留京师吉甫作谢表云厯官三十八任受恩虽出于累朝去国四十二年留侍方从于今日徽庙大喜甚有大拜意一日书于曰卿何执中除太傅平章事张商英左仆射兼门下侍郎吕惠卿右仆射兼中书侍郎旣书之矣适一士人献宫词百篇其一首云先帝熙宁有旧臣曽陪元宰转洪钧嗣皇不减周文美八十重来起渭滨徽庙改不减作不啻御书二扇一赐吉甫众谓必相矣然何执中郑居中方攻天觉尽用其党逐天觉门人起大狱为竒祸而吉甫以腹疾乞致仕卒于京师其命矣乎
　　贺方回遍读唐人遗集取其意以为诗词然所得在善取唐人遗意也不如晏叔原尽见升平气象所得者人情物态叔原妙在得人方回妙在得词人遗意非特两人而已如少游临死作防词云醉卧古藤隂下了不知南北必不至于西方浄土若王荆公司马温公赵阅道必不如此道也非特贺晏而已凡古人之词尽然如此而已矣若荆公暮年赋临水桃花诗还如景阳妃含叹堕宫井此善体物者也然不可止此而已终云惆怅有防波残妆坏难整此乃能见境而却扫除浄尽此所谓倒防造化手也
　　章子厚在睦州见贡士学制下谓郡守方通曰蔡元长改学制自旧用诗赋也有状元也做宰相后用经义也有状元也有宰相
　　章申公在睦州暮年有妾曰蒨英有殊色公宠嬖之一日其子援至所居乌龙寺僧房有玉界尺在案上乃公所爱因究其所从群婢共言与僧通已久公怒令为爨婢布衣执爨而已未尝棰也而罪群婢不能防闲缚而尽棰之蒨英既执爨请令十二县君供过乃援妻也缚其僧棰而送郡其供出事目如牛腰即械送狱郡守方通亲鞫而亟断之杖其背防事震动而僧不动如山蒨英执爨四十日衣敝申公思之令援曰十二县君不须出令蒨英依旧伏侍即着旧衣蒨英坚不肯着呼至前曰相公送至州则送之蒨英不着好衣不伏侍相公蒨英宁死耳言讫吞气立死
　　世言章申公在睦州遇猴事时方通为守实然也云有大猴数十遂使人擒而缚之忽于乌龙山后突出数千大青猴解缚夺而去之人皆莫敢近余晋仲目击晏元献罢相守颍州二日有岐路人献杂手艺者作索之技已而掷索向空索植立遂缘索而上快若风雨遂飞空而去不知所在公大骇莫测已而守衙排军白公曰顷常出戍曽见此等事但请合郡谯门大索必获盖斯等妖术未能出府门也公如请戒众兵曰凡遇非衙中旧有之物即以斧斫之既周视无有最后于马院旁一卒曰旧有系马柱五枚今有六枚何也亟斫之而大呼乃人尔遂获妖人
　　章子厚少年未尝改官防欧阳公荐馆职熙宁初欧公作史炤岘山亭记以示子厚子厚曰令饮酒者令编劄斟酒亦可穿衫着带斟酒亦可饮酒令妇环侍斟酒亦可饮酒终不若美人斟酒之中节也一置兹山一投汉水亦可然终是突兀此壮士编劄斟酒之礼也惇欲改曰一置兹山之上一投汉水之渊此美人斟酒之体合宜中节故也文忠公喜而用之
　　王荆公知制诰丁母忧已五十矣哀毁过甚不宿于家以藁桔为荐就防上寝于地是时潘夙公所善方知荆南遣人下书金陵急足至升防见一人席地坐露头瘦损愕以为老兵也呼院子令送书入宅公起取书就铺上拆以读急足怒曰舍人书而院子自拆可乎喧呼怒呌左右曰此即舍人也急足皇恐趋出且曰好舍人好舍人
　　欧阳文忠公在两禁因赴李都尉家会至五鼓传呼呵殿而归至内前禁中讶趋朝之早呼欧公官使人宻觇之知赴李氏集方归眀日出知同州执政留之甚力以修唐书为言方不行
　　光州有村民毕姓兄弟二人养母佣力又雇二人担粪土钱以养母尽孝道一日至食时雇者不至兄弟惶惑夜无母饭不知何为遂各担箩遍村求售担物无有也念母过时未食茫然四顾力乏枕担于杏山观前左忽一道士自观中呼二人问其困睡状起对以曲折道士曰我正欲淘厠汝能从我至观中因指示其防二人共淘之皆若噐皿既视之皆金噐两担光彩烂然二人亟寻适来道士已不复见问观中无此色人因担以示观主闻之于官太守曰此汝得之物官难取也尽以给之二人变其业尽以置田遂为富人教子读书京中进士第京生二子之才之翰皆为郡守天之报施善人如此石曼卿与刘潜李冠为酒友曼卿赴海州通判将别语潜曰到官可即来相见寻约痛饮也既半载徃见到倅防门其阍者迎谓曰自此入客位勿髙声也既见谒者问知无官请衣襴鞹潜曰吾酒友也典客者曰公勿怒既至此无复去之理我为借以衣不得已衣之坐防两时胸中不胜愤典谒者言通判歇息未敢传坐防三时馁甚忽报通判请赞者请循廊曼卿道服中以就坐不交一谈徐曰何来又乆之曰何防安下有阙示及一典客从旁赞曰通判尊重不请乆坐潜大怒索去云献汤汤毕又唱请循廊潜益愤趋出曼卿曵其腰带后曰刘十我做得通判过否扯了衣裳吃酒去来遂仍旧狂饮数日而罢
　　蒋希鲁守蘓州时范文正守杭州极下士王荆公兄弟时寄居于杭平甫尚布衣少年也一日过苏见希鲁以道服见之平甫内不能平时时目其衣希鲁觉之因曰范希文在杭时着道服以见客平甫对曰希文不至如此无礼
　　诸先生者失其名杭州人举进士当赴礼部间遇异僧慈上座传以易数云易有三术上者不可言中者犹足了死生证心地下者知象数休咎且言子当传吾术足以资身不必仕宦盖子命薄也遂授其术尽騐遂不复就省试又以授其子亦騐慈上座者别去曰他日见胡钉铰者知吾所在也后失其子章丞相当国必欲致之声言吾已使人求得其子须来则面与之见先生遂徃见章丞相大喜其学且问其子所在曰吾欲相见诈言之耳旦入朝荐其学不肯赴举为言诏特赴殿试先生惊悔走避丞相召乡人赴殿试者令连结保乡人泣请若忤丞相则我辈垂得一官而失皆子之致矣不得已赴试而犯庙讳丞相入奏斯人不欲仕故为之耳特置第五甲既悒悒不乐一日勉徃置冠带而作带者极有士人风范问之则胡钉铰也惊问慈上座所在曰君既仕宧矣各行其志可也慈上座其可得而见先生固请徃见之曰上座于人才举意则知之况顷刻已万里矣何可知其防也先生益不乐失志得疾不俟注黄甲以疾还乡而卒独其书人犹得之号三宫易六遇易晁以道得其书不可用
　　胡先生翼之常谓滕公曰学者只守一乡则滞于一曲则隘吝鄙陋必防四方尽见人情物态南北风俗山川气象以广其闻见则为有益于学者矣一日常自吴兴率门弟子数人防关中至潼关路峻隘舍车而歩既上至关门与滕公诸人坐门塾少憇回顾黄河抱潼关委虵汹涌而太华中条环拥其前一览数万里形势雄张慨然谓滕公曰此可以言山川矣学者其可不见之哉滕公常语人胡先生有人伦鍳在太学时如窦卞汪补之一时学者数百人相随每于众中常称誉安焘序厚卿曰安秀才骨相他日必贵如此数十次众有不服者请其由先生曰此亦易见尔安君金玉色也金玉必须富贵者所用置之粪壌可乎人有瓦砾色者至多若瓦砾者何所用亦不待相书而后知也众人乃服其后安公三作执政初预政父母俱存官至观文殿大学士以终
　　恩官人学王书甚有楷法常书以示众云书者一艺耳可以纪言纪事非道人之所防心知之不免生死不知不障湼槃有志于道者请事斯语
　　颍人沈士龙字景通髙节独行过于古今尤工扵诗庆厯登科既改官以秘书丞为益州司录防宋子京为师惟事宴饮沉湎日夜衙前陪费多自经景通上书子京力言差役之害请减饮子京不听又于本路转运使赵抃阅道不行乞解官寻毉又不许遂挂衣冠置本防载其母去官子京遣人追之不回过关无以为騐景通言其情于关吏怜而义之听其过关坐是勒停关吏亦得罪久之御史中丞韩绛言其非辜复官王荆公行复官畧曰况尔之去官志扵善乎后居頴元丰中卒
　　张君房字允方安陆人仕至祠部郎中集贤校理年八十余卒平生喜著书如云笈七籖乘异记丽情集科名定分録潮说脞说之甚众知杭州钱唐多刋作大字板携归印行扵世君房同年白稹者有俊声亦以文名世蚤卒有文集行扵世常轻君房心衔之及作乘异记载白稹死其友行舟梦稹曰我死罚为鼋汝来日舟过当见我矣如其言行舟见人聚观而乌鹊噪于岸倚舟问之乃渔人网得大鼋其友买而放之于江中乘异记既行君房一日朝退出东华门外忽有少年拽君房下马奋击冠巾毁裂流血被体防至委顿乃白稹之子也问吾父安有是事必死而后已观者为释解且令君房毁其版君房哀祈如约乃得去
　　裴铏传竒曰陈思王洛神赋乃思甄后作也然无可疑李商诗曰君王不得为天子半为当年赋洛神是也按洛神赋李善五臣注云曹植有所感托而赋焉则自昔已传甄后之事矣至洛神赋曰怨盛年之莫当抗罗袂以掩涕兮泪流襟以浪浪善注曰盛年谓少壮之时不能当君王之意此言感甄后之情已上皆李善之注语也善已言感甄后之情则此事益明然谓少壮之时不能当君王之意则悮按甄后自为熙妻而魏文帝为五官中郎将平氏纳甄后至即位之二年黄初二年而甄后被杀时年二十余而甄后死之年文帝已三十六矣谓文帝在位七年而年四十于黄初七年乃崩即黄初二年年三十六可验故赋谓人神之道殊兮怨盛年之莫当者人意非文帝匹敌及年龄之相逺絶故也此有深防仆考之旧事知其明甚世说云甄惠而有色先为熙妻甚获宠曹公之屠邺也疾召甄左右白曰五官中郎将已取去公曰今年破贼正为此奴云云故孔融闻五官将纳熙妻也以书与曹公曰武王伐纣以妲己赐周公太祖以孔融博学谓书所记后见问对曰以今度古想其然也由是观之不独兄弟之嫌而父子之争亦可丑也又按洛神赋序云黄初三年予朝京师还济洛川古人有言斯水之神名曰宓妃感宋玉对楚王神女之事遂作斯赋而魏志曰黄初二年甄后卒乃甄后死后一年作赋也故此赋托之鬼神有曰洛灵感焉又曰悼良防之永絶哀一逝而异乡又曰忽不悟其所舍怅神霄而蔽光又曰冀灵体之复形御轻舟而上防皆鬼神死生之语也魏志曰植防为太子数矣而任性而行不自雕励又黄初二年监国谒者灌均希防奏植醉酒悖慢刦胁使者有司请治罪帝以太后故贬爵安乡侯诏曰朕于天下无所不容况植乎按此皆甄后死之年也惟李商隐诗再三言之有渉洛川诗通谷杨林不见人我来遗恨古时春宓妃漫结无穷恨不为君王杀灌均注曰灌均陈王之典籖谮王于帝者又商代魏宫私赠诗先于其下注曰黄初二年已隔存没追代其意何必同时亦广子夜鬼歌之流诗云来时西馆阻佳期去后漳河隔梦思知有宓妃无限恨春松秋菊可同时仆意李义山最号知书意必有所据耳元微之代曲江老人百韵诗有曰班女思移赵陈王赋感甄辉光随顾歩生死独摇唇








　　黙记卷下
</div>
    <div class="pagination">
<a href="默记.html">上一页</a><a href="默记.html">1</a><span class="current-page">2</span>
    </div>
    <div class="pagination"><a href="index.html">返回目录</a></div>
</body>
</html>
