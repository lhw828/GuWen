<!DOCTYPE html>
<html>
 <head>
  <meta charset="utf-8"/>
  <title>
   续古今攷 - 第 1 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续古今攷 - 第 1 页/共 21 页
  </h1>
  <div class="content">
   钦定四库全书
　　古今攷卷二
　　元　方回　续
　　马迁书仁而爱人　班固书寛仁爱人
　　紫阳方氏曰史记髙祖纪仁而爱人喜施意豁如也汉书纪改曰寛仁爱人意豁如也班固加一寛字不如司马迁之所谓仁而爱人也加一寛字则所见之仁小矣仁全体甚大爱人仁之用也仁性也爱人仁之情也史迁所云性情体用俱完而固也天命之性无智愚贤不肖皆有是仁禀气之清而厚者则全其本心之仁而恻隠之心必见于爱人禀气之浊而薄者则有蔽塞昏怠之患而又加以物欲则所为每不仁如项羽剽悍猾贼喑哑叱咤凶暴之至非本心不仁而性无是仁也一切恃气故敢于战攻必取必胜而敢于杀人如坑秦军二十万众于新安彼何罪哉仁不仁之间刘项之存亡也孔门论仁莫大于易之乾卦与夫论语答顔子之问在干为元亨利贞在人为仁义礼智而元包四徳仁冠四徳曰元者善之长曰君子体仁足以长人论天地之四时则曰春生夏长秋收冬藏然四时常常生物故易系又曰天地之大徳曰生圣人之大宝曰位何以守位曰仁仁所以为百行万善之根本礼义智非仁为之则何以有辞让何以有羞恶何以有是非圣贤修身内之存养仁之体外之省察仁之用若夫克已复礼为仁孔子因顔子问而答天下后世学者皆当然也顔子请问其目曰非礼勿视听言动此贤者之事亚圣人一等则必有所勿而后有所克有所克而后有所复圣人纯乎仁自不假此程伊川令学者类聚洙泗言仁处观之教人至矣而为象山之学者非之何也司马迁谓髙祖仁而爱人上一仁字性也体也爱人二字情也用也班固言寛仁爱人则以寛为仁而爱人之説止于言仁之情仁之用矣孔门教人亦曰仁者爱人指其用也他有兼言体用者不一韩愈博爱之谓仁亦専言仁之用然所以博爱之理亦不相离后世専以爱言仁固不尽此心此仁之全体而或者以觉为仁则又流于一偏如医书言痿痹不仁不知痛痒固不仁矣而无病之人皆知痛痒则非所谓仁也仁者固无所不爱而爱属乎情仁者固无所不觉而觉属乎知皆非仁之全体也本性之仁大哉乾元是也圣人欲净理明静亦仁动亦仁无一毫之或私而无一物之失所安行之仁也贤者利仁畏罪强仁又有等级史迁本书髙祖天资乃是气禀清厚本性之仁时时发露于人必爱而其善知人诛有罪得天下皆仁之用也袵席闺门有不善焉则不学之过也然以其天资见于行事则得仁之分数多矣以项羽对观之则仁不仁之判天壌矣古之纯乎仁者其尧舜禹汤文武周公孔子欤髙祖救民于水火之中刬秦之暴削项之凶有国四百年天地大徳曰生其所以生天下之苍生者多矣亦可谓仁也齐桓晋文所不及也史迁班固笔削微异吾故从而辨之而所以补此章者恐或者议鹤山之书専攷制度而不及性理不容不挈此大纲领而表出之也
　　附论易体仁足以长人并　孔子以下六段　东莱四段　朱子语二十二段　程沙随一段方氏一段
　　易干文言曰元者善之长也又曰君子体仁足以长人明道先生曰天地之大徳曰生天地絪緼万物化醇生之谓性【告子此言是而谓犬之性犹牛之性牛之性犹人之性则非也】万物之生意最可观此元者善之长也斯所谓仁也人与天地一物也而人特自小之何耶
　　伊川先生曰君子体仁足以长人体法于干之仁乃为君长之道足以长人也体仁体元也比而效之谓之体【朱文公不然见后】
　　横渠先生曰仁统天下之善
　　广平游氏曰道者天也道为万物之奥故足以统天仁者人也仁为众善之首故足以长人犹之万物发育乎春而震为长子也
　　汉上朱氏曰天地之大徳曰生元者生物之始善之长也其在人则仁也仁者宜在髙位故君子体仁足以长人于人皆长也
　　紫阳先生曰元者善之长也元者生物之始天地之徳莫先于此故于时为春于人则为仁而众善之长也君子体仁以仁为体则无一物不在所爱之中故足以长人　元者善之长以下四句是説天徳之自然君子体仁足以长人以下四句説人事之方然元只是善之长万物生理皆始于此众善百行皆统于此故于时为春于人为仁　元亨利贞春夏秋冬此天徳之自然其在君子所当从事于此者则必体仁乃足以长人体者以仁为我之我以之为体仁皆从我出故无物不在所爱所以能长人　元者善之长也亦仁而已体仁则痒疴疾痛举切吾身故足以长人　生底意思是仁干之元亨利贞本是谓占得此卦则大亨而利于守正而彖辞文言皆以为四徳某常疑如此等类皆是别立説以发明一意　易中言元者善之长説得最亲切无渗漏仁义礼智莫非善这个却是善之长仁是有滋味的物事説做知觉却是无滋味底物事仁则有所属如孝弟慈和柔爱皆属仁　伊川语録中説仁者以天地万物为一体説得太深无捉摸处易传其手笔只云四徳之元犹五常之仁偏言则一事専言则包四者又曰仁者天下之公善之本也易传则此两处説仁説得极平实学者当精看此两处　问黄直卿伊川偏言则一事専言则包四者这一个能包得那数个若问着一个便包数个答云只谓是一个公于此处见得分明否曰向来看康节诗见得这意思如谓天根月窟闲来往三十六宫都是春已与程子所谓静后见万物有春意同且如这个卓子安顿恰好时便是仁盖无乖戾处便是生意穷天地亘古今只是一个生意此所以仁包四徳也曰如此体仁便不是生底意思卓子安顿得恰好只可谓之中不可谓之仁仁只是初底意如木之萌草之芽其在人如恻然有隠初来底意思所以程子谓看鸡雏可以观仁为是那嫩小底便有仁意思　以一身观之元如头所以人头亦谓之元首穆姜亦曰元体之长也今若能知得所谓元之元元之亨元之利元之贞上面一个元字便是包那四个下面字下面字则是偏言乎一事者又要知得所谓元之元亨之元利之元贞之元者盖见得此则知得所谓只是一个元也若以一嵗言之则春便是元之元首夏清和是亨之元孟秋是利之元初冬便是贞之元也　所谓心譬如谷种生之性便是仁阳气发处乃情也　正如天官冡宰以分职言之特六卿之一耳而曰建邦之六典则又统六卿　以用言之则元为主以体言之则贞为主　且如阴阳其初亦只是一个进便唤做阳退便唤做阴　仁字须兼义礼智看方看得仁字出仁者仁之本体礼者仁之节文义者仁之断制智者仁之分别犹春夏秋冬虽不同而同出于春春则生意之生也夏则生意之长也秋则生意之成也冬则生意之藏也自四而两自两而一则统之有宗会之有元故曰五行一阴阳阴阳一太极仁为四徳之首而智则能成始而成终犹元为四徳之长然元不生于元而生于贞盖天地之化不翕聚则不发散也仁智交际之间乃万化之机局此理循环不穷脗合无间故不贞则无以为元也【回曰此説出于周子元亨诚之通利贞诚之复】　体仁如体物相似人在那仁里做骨子故谓之体仁仁只是个道理须着这人方体得他做得他骨子比而效之之説却觉见不是　四徳之元犹五常之仁偏言则一事専言则包四者此段只于易元者善之长与论语言仁处看若天下之动贞夫一者也则贞又包四者【回曰贞之妙如此贞固足以干事事之骨也】　看此一段须与太极图通看　干事事之骨也犹言体物也　干之元亨利贞天道也人得之则为仁义礼智之性　问孟子言仁义礼智义在第二太极图以义为利却在第三曰礼是阳故元亨利贞谓之仁义礼智犹东西南北所谓元亨利贞犹东南西北一个是对説一个是从一边説【朱子语二十二段回节去闲杂字书诸此】东莱吕氏曰君子体仁足以长人仁者人也合而言之道也世人分为二故君子体而为一　君子体仁足以长人易传曰比而效之谓之体　仁者人也合而言之道也其为人不能合故必比而效之　体仁不是将仁来为我之体我之体都便是仁　元者善之长春秋传记穆姜所诵之语谓元者体之长觉得体字较好是一体之长也【东莱四段回节文】
　　沙随程氏文史评汉宣帝杀赵广汉韩延夀盖寛饶杨恽回曰四子皆贤能之士虽宣帝惨刻少恩亦由恭显典枢机刑戮过差易曰体仁足以长人帝若以仁心每自体认何至如是【回节文】
　　紫阳方氏曰马迁书髙祖曰仁而爱人班固曰寛仁爱人固不及迁多矣回已论之于前尝有感于易之所云体仁足以长人三代而下幸有汉髙之性资遂有天下四百年之业活天下生灵不可胜计也回抄録孔子二语明道伊川横渠广平汉上语各一段紫阳乡先生朱子语二十二段东莱四段惟沙随一段所以言仁者伊川以比而效之训体东莱从之朱子毅然不从独谓以仁为我之骨我以之为体其説精矣而程沙随乃以为体认所见尤下故附记诸此回尝读鹤山易集义批于此章之末仁天之元也春也生物之心也而人得之以为性仁包礼义智信犹元包亨利贞春包夏秋冬然性有是仁必着于情而后仁始行盖仁非人不行人所以行乎仁故先儒谓仁与人合而为一也仁以人行故谓之道也天下之大道理无以加于此也仁为人之骨人为仁之体人而能体仁则大可以君天下小则一邦一州一县一司一宗之长皆非不仁之人所能为主也秦始皇以不仁为此身之骨而此身四体全不仁【释氏谓五体投地四肢之元头为元体亦如之】恶乎不亡汉髙性资仁而爱人遂有天下孔子之言验于此也鬼神之徳体物而不可遗鬼神无迹物物皆鬼神之体犹所谓天运而不已水流而不息物生而不穷皆与道为体也仁与人为骨人与仁为体能体仁则能长人当详观朱子所论而元包四徳不贞无以为元仁智交际之间乃造化之机轴至精至妙学者尤不可不深诣哉
　　论语第一个仁字
　　紫阳方氏曰孝弟也者其为仁之本与此论语中第一个仁字程子谓为仁以孝弟为本论性则仁为孝弟之本行仁自孝弟始孝弟是仁之一事谓之行仁之本则可谓是仁之本则不可回谓其为仁之本与少为字不得孝于亲弟于长推是心也则必不敢犯上矣上者君师有司乡党亲友之尊于我者既无犯上之心又岂肯好作悖乱之事春秋时作乱之人不一其不仁甚矣自不孝不弟始所以圣贤教人必自幼少先知事父母事兄之道也有若此言下一与字朱子谓疑词谦退不敢质言是也回谓以爱言仁不若以孝弟不犯上论仁朱子谓记者欲学者识其所当务故此为论语第二章
　　论语第二个仁字
　　紫阳方氏曰巧言令色鲜矣仁此论语中第二个仁字朱子谓致饰于外务以悦人则人欲肆而本心之徳亡矣専言鲜则絶无可知回谓小人以巧好之言令善之色悦人浅者止于防佞深者中藏叵测所谓蜜中之鸩也外悦乎人而内有杀人之心世多此辈朱子谓记者欲学者识其所可戒故此为论语第三章
　　仁者爱之理心之徳
　　紫阳方氏曰仁者心之徳爱之理朱子或问详矣黄干直卿通释尤详朱子引程子语干四徳之元犹五常之仁偏言则一事専言则包四者推此而言则可见矣盖仁者五常之首也而包四者恻隠之体也而贯四端故仁之为义偏言之则曰爱之理孝弟为仁之本是也専言之则曰心之徳巧言令色鲜矣仁是也回谓爱之理兼仁之体用言之也其曰恻隠之体贯四端恻隠爱也体也者理也百行万善无非性之所禀心之所得皆谓之徳而仁为首包百行万善焉则専以仁为心之徳而义礼智信之徳包在其中矣朱子精思非一日发而为此二言此四书所以有功于万世也回故表而出之
　　论语第三个仁字
　　紫阳方氏曰泛爱众而亲仁一孝二弟三谨四信五爱众六亲近仁者之人行此六事而有余暇之力则以学诗书六艺之文圣人教后生子弟宜当如此今人于事亲从兄有亏行不必谨言不必信常撡害物之心不为亲仁之计而汲汲然学为浅陋之诗轻薄之文其去古人逺矣亲近仁者之人尤为急事不择友而好从小人为非今之人尤多也
　　答或问何以攷仁
　　紫阳方氏曰或问回子续鹤山之书取汉髙纪为古今攷书髙祖仁爱之效可也广言仁之体用何居回对曰三代之得天下也以仁桀纣之失天下也以不仁凡书传所言多仁之用而罕言仁之体私欲净尽仁之体也愽施济众仁之用也汉髙性质之仁形而为爱人则所谓天下乌乎定定于一不嗜杀人者能一之也若究其极则于私欲浄尽全乎本心之徳者未也故泛论一篇之外引易之体仁论语首章之三言仁朱子爱之理心之徳六字所断之仁以广之盖谓古今攷各言制度名物治天下之具而本根所在自古圣人贤人治天下之道不过曰仁孔子答孟武伯之论求由赤皆不以仁许之则虽有治国之才而仁则不充若子张之问则令尹子文陈文子之忠之清皆不足以言仁必也如顔子可以言仁故有克复之许仲弓可以言仁故有敬恕之许髙祖天资仁矣约法三章一洗秦政鞅斯之酷以此得天下而所以为之不合于天理不本于天徳者亦多矣回故攷论孔门以至诸子所以言仁者有体有用不惟期望世之人主力学以任仁亦期之当世士大夫近求本心之仁孝弟是务巧令是戒爱之理心之徳养源培根而又亲君子逺小人希顔子之克复践仲弓之敬恕以此修已以此待物必不但羡髙祖一时功臣狙诈猬奋侥幸成名而亦或不旋踵而败也所因之礼损益可知古今攷之事也其或继周百世可知古今攷之意也
　　附陈太和仁説
　　永嘉陈钧曰尧舜禹不言仁非不仁也睦九族和万邦柔逺能迩惇徳允元好生之徳洽于民心无一民一物而不囿于仁也汤以征伐而君天下行一不义杀一不辜不为也非仁乎然于兆民倒悬方解之初惊防未定之日必克寛克仁乃能彰信于天下寛言其小者仁言其大者万世之言仁实始于此汉髙祖亦以征伐而有天下班固云寛仁爱人盖有所本然仁乃天性本然之理寛乃仁心发见之迹体用重轻不可不察也
　　紫阳方氏曰程门常令学者类聚孔门言仁处观之张南轩尝类聚矣真西山读书甲记第六卷五常门记仁义礼智信第七卷第八卷上下専记仁自书仲虺之诰克寛克仁始陈钧字太和永嘉人今居金坛知浮梁州事借回此书观之书此一段见教因附于此古今攷用汉纪攷古今张南轩类聚真西山记仁不可备书于此学者当别自専心攷之
　　抜剑斩蛇
　　紫阳方氏曰古之君子必佩玉天子白玉组绶公侯山玉朱组绶大夫水苍玉纯组绶世子瑜玉綦组绶士瓀珉緼组绶而妇人亦有佩卫南子环佩璆然是也子妇事父母舅姑各有所佩男子右佩玦捍管遰大觽木燧左纷帨刀砺小觽金燧妇人右箴管线纩大觽木燧左纷帨刀砺小觽金燧男女未冠笄衿缨佩容臭诗童子佩觽佩韘觽如锥以解结或用角或用蒙韘亦曰防亦曰弽亦曰极射曰巨指着决以钩食指中指无名指着防以放左臂着拾所以遂袪韘用韦大射朱极则朱之也佩觽韘成人之礼童子佩者诗人以讥卫惠公无成人之徳也捍韘臂也亦曰拾亦曰遂可以捍用韦今人谓之套袖纷帨拭物之巾也纷与帉同巾谓之帉巾曰帉拭之曰帨也亦捝也遰刀勒也古曰鞞诗鞞琫容刀是也亦曰刀室鞘室口之饰曰琫砺砻也金燧木燧取火之具也金曰鉴曰方诸或方圆木则榆槐之类古之佩如是而已未有帯剑者也礼记曰虎贲之士説剑家语曰子路抜剑而舞少仪曰仆者右带剑春秋传曰卫良夫袒裘不释剑而食太子数其三罪而杀之庄子有説剑一篇其説鄙浅特甚古者车仆武士帯剑非此则佩玉与玦拾等物至战国尚剑则巨阙干将镆鎁之名显而剑客以短长之术游説诸侯东莱大事记周威烈王十七年秦初令吏帯剑东莱曰佩玉三代也带剑秦也秦与三代之分无他观其所佩而已是年秦简公六年秦纪又书百姓初帯剑又秦始皇九年王冠帯剑东莱曰始皇年二十一带剑秦始也人主帯剑废佩玉始此其后荆轲难作始皇赖剑以免二十六年初并天下销天下兵则民间刀剑防槊锋镝尽以为金人十二意者吏尚帯剑而民则莫敢有帯剑者矣刘季为亭长送徒骊山而得带剑为吏故也汉记以三尺剑取天下于是舍三代之佩玉而佩秦之剑讫汉至魏皆然晋以木代之而唐亦有焉项庄抜剑起舞樊哙抜剑切肉军中当然萧何剑履上殿则立为朝仪矣龚遂劝民卖剑买牛则庶人无不帯剑矣秦之法严而实疎刘季解纵所送徒帯剑夜行畧无呵禁至此斩蛇之事则必有心老妪夜哭赤帝子杀白帝子又恐是伪为神竒者之妄言汉有伪泰誓三篇出于河内女子有周武王白鱼入于王舟火流王屋化为乌二事后孔壁真泰誓出乃不然太史公好竒怪闻异説无不备载有如白鱼火乌之事出于伪书则赤帝子之説无乃与之相似欤晋武库火汉髙祖斩蛇剑火中飞去则又诡异尤不足信云
　　附广剑攷　【秦吏初带剑　秦百姓初帯剑赐王子煇剑　始皇二十冠帯剑】
　　史记秦纪简公六年令吏初带剑东莱大事记书于周威烈十七年鲁缪公元年东莱曰佩玉三代也佩剑秦也秦与三代之分无他观其所佩而已矣又史记秦纪后有秦纪一篇书惠公其七年百姓初帯剑此秦吏民帯剑之始也亦不书曰佩按是时鲁缪公尊事子思东莱书中庸之书于是年又缪公以公仪子为政东鲁吏风如此西秦但知强暴而已然是时秦亦未强威烈王二十三年为司马公通鉴之始【回尝谓通鉴合自获麟后续之为始欠七十八年春秋前曲沃武公取晋其为三晋也久矣】秦简公后惠公出子献公始强孝公始大强惠文君立后为惠王秦称王始此子武王立武王死弟昭防王立六年蜀侯煇反索隠注华阳国志曰秦封王子煇为蜀侯蜀侯祭归胙于王后母疾之加毒以进王大怒使司马错赐煇剑子孝文王子庄防王子始皇凡吏民带剑十世矣始皇十三嵗而立二十一嵗冠帯剑史记书之非始皇始帯剑也考工记桃氏为剑腊广二寸有半寸两从半之以其腊广为之茎围长倍之中其茎设其后参分其腊广去一以为首广而围之身长五其茎长重九锊谓之上制上士服之身长四其茎长重七锊谓之中制中士服之身长三其茎长重五锊谓之下制下士服之腊谓两刃力阖反一音猎又鲁颊反两从半之谓剑脊两面杀趍锷茎谓剑夹人所握镡以上也镡音淫音寻又徒南反夹古恊古洽二反郑注谓茎在夹中者长五寸设其后谓穿之也锊无音字书十七辞刀辍切説文曰十一铢二十五分之十三又音刷陈祥道谓锊六两郑注上制长三尺重三斤十二两【筭不通此乃六十两也若六两为锊不及此】中制长二尺五寸重二斤十四两三分两之一人各以其形貌大小带之此士谓国勇力之士能用五兵者也乐记曰武王克商禆冕搢笏而虎贲之士説剑于剑而言周武王莫古于此用剑之盛莫盛于战国而以为朝仪则又始于秦而不革于汉也剑柄之名六曰后曰夹亦作铗曰鼻曰茎曰镡曰首又周礼注中有把字音霸【又必雅反】今人曰柄把是也又史记注剑室谓鞘剑刃之名三曰腊曰脊曰锷亦曰锋鼻亦曰彘亦作璏剑鼻之玉曰璏亦曰珥尔雅剑珥谓之镡剑室曰椟亦曰柙谓剑柙也蔵虎兕亦曰柙蔵弓矢玉亦曰匮曰椟进剑者左首而加于夫之上夫剑衣也不敢防也亦曰衭襓少仪仆者右帯剑古之佩剑必于左仆御车居中君居左勇力能轩轾之士居右则移剑于右以尊君也陈祥道谓汉礼自天子及百官皆佩剑魏唯朝服佩之晋以木代之唐亦有焉今攷史记萧相国世家汉书萧何传皆书赐带剑履上殿而无注初学记贾子古者天子二十四冠帯剑诸侯三十而冠帯剑大夫四十而冠带剑人不得冠庶人有事得冠剑无事不得帯此不可信又云前制上公九命则剑履上殿储君剑舄上殿又汉仪诸臣帯剑至殿阶解剑按史记荆轲传图穷而匕首见左手把秦王之袖王惊自引而起袖絶抜剑剑长操其室时惶急剑坚故不可力抜秦法羣臣侍殿上者不得持尺寸之兵诸郎中执兵皆陈殿下如此则秦法惟其王带剑耳上文剑长如字剑佩于左剑长而室坚故不可抜左右乃曰王负剑负剑注王邵曰古者帯剑上长抜之不出室欲王推之于背令前短易抜盖负于背则易抜佩剑于腰则难抜秦王惶急时能移剑于背故能抜以断荆轲之左股也五代至宋以幞头为首饰漆纱为之横长其帯以紫绯緑为公裳乃唐末之战袍稍大其袖而加横栏以玉金犀角牛角革为带有金银鱼袋之异靴则军中朝服之靴耳谓之常朝服三年一大礼而后有朝服祭服冠冕佩绂之制人主常朝红袍玉帯幞头皆权礼也然古金有六齐钟鼎齐六金一锡斧斤齐五金一锡戈防齐四金一锡大刃齐三金一锡削杀矢之齐五金二锡鉴燧齐金锡半古皆先为模范而始铸之今之剑防刀斧皆锻熟为之多锻而精者为之钢铁以为刃若非古之铸剑然也惟镜惟鼔惟香炉花瓶惟僧楼大钟用铜而冶锅镬釡鬲茶汤罐煎盘田犁皆鐡而冶与古制全不侔矣
　　祠黄帝祭蚩尤于沛庭
　　祠祭之字篆文皆从横二画古上字也纵三垂中为星左为日右为月天垂象以示乎人故祷祠福祉禘祫等字皆从祠之训春祭曰祠品物多少文词也不用牺牲用圭璧及皮币祭字从肉从手月肉字也又手字也下从示谓以手呈肉而祭也然则祠不用牲祭用牲也今班史书曰祠黄帝祭蚩尤岂互文乎抑果有异义也蚩尤古之始造兵器者黄帝战于阪泉始从事战陈者秦礼祠八神或曰齐太公以来作之八神三曰兵主祠蚩尤其在东平郡夀阴县其兵主也久矣班固因马迁封禅书作志曰为沛公则祠蚩尤衅鼓旗于蚩尤亦言祠而不言黄帝于纪则云祠黄帝祭蚩尤恐不过互文耳下文曰衅鼓旗则用牲可知秦废俎豆则未知其祭之器如何圭币亦不深考也古者天子将出征类乎上帝宜乎社造乎祢祃于所征之地祃亦曰表貉貉与祃同音亦读曰陌至秦而其礼皆亡唐制有祃祭陈祥道礼书绘为图亦未必尽与古合啓与有扈战于甘之野其誓曰用命赏于祖不用命戮于社孔氏传谓天子亲征必载迁庙之祖主行有功则赏祖主前示不専又载社主谓之社事不用命奔北者则戮之于社主前髙帝以一亭长卒与立为沛公为楚之县公固不当用天子之礼匹夫无祖庙则无所谓主汉之榆社虽有主亦不知用姑为是祭以行师秦及战国以来先王典礼扫地已尽为可叹耳
　　衅鼓
　　春秋传曰君以军行祓社衅鼓祝奉以从古礼也周官天府上春衅宝镇宝器小子掌珥于社稷祈于五祀郑注珥读为衈而思反祈或为刉音机钊衈者衅礼之事也用毛牲曰刉羽牲曰衈刉衈社稷五祀谓始成其宫兆时又衅邦器及军器大司马位衅主注军器鼓铎之属凡师既授甲迎主于庙及社主祝奉以从杀牲以血涂主及军器皆神之事凡师刉衈则奉大牲龟人衅龟月令孟冬衅龟防羊人衅积共其羊牲圉人衅廏鸡人凡衅共鸡牲注衅庙用羊门夹室皆用鸡宗庙之器衅以貑豚文王世子曰始立学者既兴器用币注兴当为衅然则古之衅礼其详如此以血涂其物而祭有司行事而君不亲犬羊者其防甚矣沛公初起衅鼓去古未逺萧曹辈犹知之唐制钟鼓新成使羊豕一衅之皇太子亲戎及大将出师则貑豚一衅鼔古之人于宗庙祭器军器庙主社主及卜筮之物皆衅神事也路寝成则考之而不衅不可以神之也近世此礼悉废出师而奉主衅鼓其不讲也久矣






　　古今攷卷二
　　钦定四库全书
　　古今攷卷三
　　元　方回　续
　　旗帜皆赤
　　史记注索隠曰墨翟云帜帛长丈五广平福字诂云帜标也字林又云熊旗五斿谓与士卒期于其下回谓二物也帜标也旗期也旗字从于音偃从其以天有参星旁有伐星圣人作旗以象之有征伐则士卒期于其下也周官司常掌九旗之物名日月为常交龙为旂通帛为杂帛为物熊虎为旗鸟隼为旟龟蛇为旐全羽为旞析羽为旌凡旌旂之字皆从于有偃蹇逶迤之状旌旂边所缀谓之斿参旗之旁有九斿星亦所以象天也言偃字子游义盖取此帜字经中无之始于史记汉书音式志反史或作志或作识説文亦无此字檀弓孔子之丧公西赤为志焉注志谓章识下文设崇旐是也又铭明旌也以死者为不可别已故以其旗识之【识式志反】皇如字诗六月织文鸟章白斾央央织音志【又尺志反】郑笺织徽织也鸟章鸟隼之文章将帅以下衣皆着焉檀弓之识有二音皆旗旐也郑所谓织有帜音则不谓之旗而谓之徽号谓为旌旗之细者若铭旌在车则衣之于身然则皆旗也而有大小之异云耳沛公旗帜固不能尽法王者之典礼既曰旗又曰帜其实二物而有二义旗所以致士卒期于其下帜所以殊徽号兵法夜战多火鼓昼战多旌旗军中之耳目也韩信传抜赵白帜立汉赤帜二千以旗为帜而字从巾旁始此史记张苍传周昌为职志职主也志旗帜也志与帜同叔孙通传张旗帜昌志反班史食货志旗帜加其上织音炽此一字而有四冩识帜志织而有三音曰试曰志曰炽从巾傍者非古字也姑舍是而论沛公之心则以斩蛇之事为杀白帝子自比为赤帝子负此祯祥作此赤旗赤帜气吞亡秦视天下若已有之矣秦以数十百年之力剪宗周亡六国一天下而区区一匹夫起于亭长攘天命而夺之兴亡之间可不畏哉
　　附广旗帜攷
　　周礼司常掌九旗之物名【物名者所画异物则异名也】各有属以待国事【属谓徽识也大传谓之徽号今令城门校尉所被及亭长着绛衣皆其遗制】日月为常交龙为旂通帛为杂帛为物【通帛谓大赤周正色无饰杂帛者以帛素饰其侧殷之正色】熊虎为旗鸟隼为旟龟蛇为旐全羽为旞析羽为旌【全羽析羽皆五采系之于旟旌之上所谓注旄于干首也凡九旗之帛皆用绛】予谓九旗九名而总谓之旗　国之大阅賛司马颁旗物王建大常此大阅所建则戎路以建大常玉路金路不出诸侯建旂孤卿建大夫士建物师都建旗州里建旟县鄙建旐道车载旞斿车载旌　大常之制王画日月象天明也舜衮服十二章至周移日月星于旗则大常也其制乃大旗也以绛帛为之而横十二幅直一幅如下裳有腰于直一幅之上画弧矢次画日次画北斗次画月其十二幅则画升龙者六而素画降龙者六而青郊特牲曰龙章而设日月鲁用天子之礼曰龙旂承祀左传曰三辰旂旗可攷也惟崇牙之制未的郑以为崇牙者为重牙以饰旒之侧旒则斿十有二旒是也司常曰日月为常而不言弧矢星升降龙惟天子许画日月故举其重也要之大常亦曰旗亦曰旂尔雅曰素锦绸杠杠者所以揭旗也今以木为之谓之旗杆而韬之以锦也其末则设旄以覆之而缀以铃予前朝一观大礼一侍祠为太庙配飨功臣官近世天子大常他无所用惟三年一大礼玉路建左右二大旗此所谓大常也侧垂于路之后六马不能胜以卫士数百人曳之路之上饰珠玉甚多想古者不如是之侈巾车曰王乗玉路建大常十有二旒以祀是也然古者不止用于祀天祀庙拜日礼月祀方明而朝诸侯礼四渎礼山川秋治兵冬大阅皆用之古人不单骑马马以驾车天子一举一动别无所谓今之逍遥辇平头辇则何往而不乗路五路之内玉路驾大常其一也后世人主三年一用之徽庙时常备五路见南郊卤簿图南渡后仅一路大常三年一用之古所谓厥有成绩纪于大常者其废久矣汉人主之车惟曰黄屋左纛当别攷也　旂之制交龙为旂考工记不言大常之制曰龙斿九以象大火也诸侯之所建也大阅治兵皆建之大火苍龙宿之心其属有尾尾乃九星巾车建大旗以賔同姓以封诸侯则天子亦可建九旒之旂故乐记曰龙旂九旒天子之旌也其制横九幅升龙降龙间焉直二幅一升龙一降龙末有铃亦当有旄觐礼曰侯载龙旂弧韣则亦有弧矢在直幅之上欤诗曰龙旂阳阳龙旂十乗龙旂承祀淑旂绥章左传曰分鲁公大路之旂明堂位曰有虞氏之旂夏后氏之绥殷之大白周之大赤鲁兼用之则旂始于舜孔氏传予观古人之象作服谓十二章画衣服旌旂不误也郑谓绥当为緌有虞氏当言绥夏后氏当言旂予谓未尝误也绥之为绥两音【耳佳反】王制下大绥亦改此字此音故亦无伤谓注旄牛尾于杠首亦旌旗之类耳陈祥道以为绥者旌旞而已且如天子大常亦画升龙降龙注诸侯旂乃谓交龙一象其升朝一象其下复则天子之龙亦下复邪望文作义舛剌不一龙有蛰有飞自潜至亢各有义取不可过刚而至于亢故一升一降也大常曳地侯之旂齐轸卿大夫齐较士齐肩则其等降也后汉志龙旂九斿以齐轸熊旗五仞以齐肩龟蛇四仞以齐首仞尺也先儒又谓天子旌九仞诸侯大夫五士三古尺甚短如此七尺及轸五尺及较车制较在轸上难攷大槩髙下不同楚令尹为王旌以田芋尹无宇断之齐栾髙伐虎门公卜以灵姑銔率吉请断三尺而用之侯以下不敢同于君古礼如此　之制通帛为亦作旃其制横六幅直一幅谓之大赤无绘画王之孤卿六命建之公侯伯亦有孤四命有卿三命子男有卿再命而无孤皆许建大赤欤郑谓大赤同周正色孤卿不画言举王之政教而已説亦无据　物之制杂帛为物士大夫建物其制横三幅直一幅亦曰少帛与大赤其斿无可攷考工记并无之　旗之制熊虎为旗其制横六幅直一幅直画一熊一虎横熊虎间考工记熊旗之斿以象伐也伐属白虎宿与参连体而六星大阅师都建旗治兵则军吏建旗军吏者五师为军军有将命卿也五旅为师师有帅中大夫也古将帅之官其名见此五卒为旅旅亦有帅下大夫也此万二千五百人及二千五百人与五百人之兵官也宜建熊虎之旗百人之卒长二十五人之司马五十之伍长浑于军中其不建此者欤师都二字难攷郑司农以为二千五百人之师帅郑两注皆以为乡遂大夫姑存疑可乎邦国都鄙之都郑以为二百里外卿大夫采邑王子弟食邑之地谓都之所居曰鄙又引六遂五鄼为鄙之鄙全不分晓　旟之制鸟隼为旟考工记鸟隼七斿以象鹑火也鹑火朱雀宿之栁其属有星星乃七星大阅州里建旟治兵百官建旟百官者主兵之百官惟大阅之州里郑以为州长里宰六乡有比长闾胥族师党正州长而后有乡大夫各乡卿一人二乡公一人有乡师共七万五千家六遂有邻长里宰鄼长鄙师县正县士而后有遂师遂大夫遂士共七万五千家六乡在王城外一百里之内六遂在六乡外二百里之内六乡之州长中大夫所掌五党二千五百家六遂之里宰下士一人所掌二十五家州长掌二千五百家中大夫建旟里宰掌二十五家下士亦建旟无乃不伦之甚欤郑尝以乡大夫遂大夫两解师都尚有可疑以州长对里宰言建旟尤可疑也其制横七幅直一幅直画一朱雀一隼横朱雀隼间焉诗曰孑孑干旟郭璞释尔雅谓旟剥鸟皮毛置之竿头即礼记载飞鸿及鸣鸢其説非是尔雅曰错隼鸟为旟谓朱雀与隼此説是　旐之制龟蛇为旐考工记龟蛇四斿以象营室注营室武宿与东壁连体而四星考工记于九旗之内惟举此旗旂旟旐谓象东苍龙西白虎南朱雀北武而不言大常物旞旌何也其説详见曲礼攷之左传旐制四斿横四幅直一幅皆绘蛇纒龟身郑以营室二星东壁二星共四星为四斿之説东方角亢氐房心尾箕龙也西方奎娄胃昴毕觜参虎也南方井鬼栁星张翼轸朱雀也北方斗牛女虚危室壁武也九七六四之斿不取星数大常十有二斿又取何星之数乃隆杀然耳或谓龙虎雀皆一物惟北方龟蛇二物象人之有肾其数亦二是亦曲説男子外肾二内肾者俗呼为腰子亦二固也古旂旗旟画升龙降龙亦二画朱雀与隼亦二画熊与虎亦二天地之间无独必有对眼二鼻孔二耳窍二口之食喉气喉二小肠为心之腑大肠为肺之腑胆为肝之腑胃为脾之腑膀胱为肾之腑而肾分其一为命门故曰五臓六腑予谓二十八宿分天为四赤道界天之中黄道半在赤道内半在赤道外北方七宿所管星对室壁处有腾蛇二星所以取象二物也若曰北方七宿以二肾象龟蛇则不知左肾为龟右肾为蛇乎未有为之説者大阅县鄙建旐六遂五鄼为鄙上士鄙师掌百家五鄙为县下大夫县正掌二千五百家其所建也六乡亦有大阅然不言六乡州党何也治兵郊野建旐即二百里外为郊野郑司农谓县师六遂有县正县士而县师之官乃井田井邑丘甸县都之县其职稍贵郑谓州长县正然亦不同乡大夫之职贵于遂大夫乡大夫之下曰州长中大夫遂大夫之下县正下大夫并建龟蛇之旐以治兵别无明文然则大阅简军实治兵甲军法固各有其制而后世亡之矣今世所谓九旗者一切皆废天子三年大礼一用大常之外他皆茍且为之自天子以至州县旗物之类皆不应古格回亦空言之云耳诗曰设此旐矣又曰建旐设旄　旞之制全羽为旞旌之制析羽为旌其杠皆饰以锦朱旄覆其首皆以五采系而垂之其数皆七孟子所谓羽旄之美是也道车载旞斿车载旌道车象路也斿车木路也象车建大赤以朝木车建大麾以田朝建大赤而燕出入则建旞田则建大麾而鄙则载旌全羽析羽考工记钟氏染羽盖鸟羽不皆朱则染之以朱湛丹秫三月而炽之淳而渍之后世总谓之旌旗　或问此九旗者考工记何以独举旂旗旟旐象天文四物也曲礼因言武车绥旌徳车结旌因及七者所载而继之曰行前朱雀而后武左青龙而右白虎招揺在上急缮其怒缮读作劲此谓军行前建朱雀与隼之旟后建龟蛇之旐左建交龙之旂右建熊虎之旗也或谓王建大常居中谓之招揺在上指大常所画之北斗也岂左青龙即诸侯欤右白虎即军吏欤前百官之旟而后郊野之旐欤如是説者拘矣王者九旗皆得用之天子军行或亲征宜当四面备此四旗之制也郑注以此四兽为军阵非也攷之上文前有水则载青旌即旗之类礼家图以旄掲旛画三青龙雀于上知水也前有尘埃则载鸣鸢画三鸢于幡鸢知风尘埃风所为也前有车骑则载飞鸿画三鸿于幡鸿有行列警众使知备也前有士师则载虎皮以旌悬真虎皮兵众将接则当如虎之威猛以敌之也前有挚兽则载貔貅皮以警众兽之尤挚者可以相服犹栁子厚熊説也郑云君行师从卿行旅从此军行之备也　司常大阅所建前已备书郑谓州里建旟县鄙建旐乡遂之官互言之是也正文于九旗下有皆画其象焉五字即所谓日月交龙熊虎鸟隼龟蛇而郑注乃谓画云气殊不可晓官府各象其事州里各象其名家各象其号谓事名号者徽织也所以题别众臣树之于位朝各就焉三者旌旗之细也异于在国军事之饰予谓旌旗之细四字甚竒谓以小旌小旗画象而植于各官所当立之地也凡祭祀各建其旗【玉路以下】会同賔客亦如之【祭祀以下又自是吉礼】凡军事建旌旗及致民置旗弊之【此又是军礼】甸亦如之凡射共获旌周礼凡弊字有三音必世簿计府世反读经当从第一音读史当从后音此音弊也而义则断也八曰官计以弊邦治是也至如此置旗弊之之弊则不同婢世簿计二反皆唇音只是弊字本音注谓始置旗以致民民至仆之诛后至者则弊训仆也亦训止　置旌门大丧共铭旌王建大常建廞车之旌葬亦如之嵗时共更旌取旧予新更旌二字竒然未可晓并见司常之职　夏采以乗车建绥复于四郊此大丧天子复之礼也夏采天子之官大丧天子之丧檀弓曰君复于小寝大寝小祖大祖库门四郊则其礼凡九此以冕服复于太祖一也以乗车建绥复于四郊四也王祀四郊乗玉路建大常今以此复者谓用其平生所御以招复其魂大常去旒异于生时郑谓绥当作緌凡绥字皆然注文又云先王有徒绥者礼书画象杠之顶垂垂如盖而羽旄为饰大常而下九旗杠顶皆注旄恐亦不须改此字　大司徒大军旅大田役以旗致万民画熊虎者　乡师凡四时之田以旗物辨乡邑而辨其政令　遂人若起野役以遂之大旗致之　山虞若大田猎则莱山田之野及弊田植虞旗于中致禽而珥焉注以其主山得画熊虎此一弊字训止谓田者既止则建旗致禽取禽之左耳也　泽虞及弊田植虞旌以属禽泽鸟所集故得注析羽弊田同上义肆师表粢盛告防注表谓徽识正义曰于六粢之上
　　皆为徽识小旌书其黍稷之名以表之此小旌表六粢甚新竒五旌以表之凡当表者不止此也后世旌表门闾亦当立物如旌以表焉而近制皆茍简不一古大阅治兵不同近世制帅郡守春秋二大教曰大阅曰阅武教头执草捧若旌之类近上将官腰揷五色小旗于庭阶下为军阵旗帜进退抑扬之节非古之遗意欤　典命上公九命其车旗衣物皆以九为节伯侯七子男五王之三公八卿六大夫四出封皆加一等公之孤四命卿三大夫再士一侯伯如之子男之卿再命大夫一士不命车旗衣物之节视其命也　巾车玉路建大常十有二斿以祀九旗之画日月者正幅为縿旒则属焉縿亦作惨所衔所防二切金路建大旂以賔同姓以封象路建大赤以朝异姓以封革路建大白以即戎以封四卫大白殷之旗犹周大赤即戎谓兵事四卫四方诸侯守卫者蛮服以内木路建大麾以田以封蕃国大麾不在九旗中色黑夏后氏所建田四时田蕃国谓九州之外夷服镇服蕃服此王之五路所建曰祀曰賔曰朝曰即戎曰田而大白大麾非九旗之数封同姓诸侯则许乗金路建大旗欤封异姓诸侯则许乗象路建大赤欤封四卫逺诸侯则许乗革路建大白欤封夷狄之君则许乗木路建大麾欤然礼家参攷不可强同今世既不备五路而车制废九旗之制亦废建炎南渡后士大夫皆乗轿近大小官惟单骑马予攷此制亦愚矣哉　大司马中春教振旅司马以旗致民中夏教苃舍辨号名之用【苃蒲末切】苃舍草止之也军有草止之法号名者徽织所以相别也中秋教治兵辨旗物之用王载大常至百官载旟前已备书中冬教大阅修战法虞人莱所田之野为表百步则一为三表又五十步为一表田之日司马建旗于后表之中羣吏以旗物鼓铎各帅其民而致质明弊旗诛后至者遂以狩田以旌为左右和之门旗居卒间以分地此古四时教战用旗物之节也军门曰和门郑谓今之垒门立两旌以为之　节服氏掌祭祀朝觐衮冕六人维王之大常注维之以缕王旒十二斿两两以缕缀连旁三人持之礼天子旌曳地诸侯则四人读至此则知诸侯之旂亦可谓之常天子之常亦可谓之旂又总皆可谓之旗　田仆令获者植旌于司市上旌于思次上旌者以为众望也见旌则知当市也思次若今市亭也　行人上公建常九斿侯伯建常七斿子男建常五斿如此则公侯伯子男之旗皆可谓之常觐礼天子乗龙载大旂象日月升龙降龙此乃大常可谓旂之据且又见不止画日月又画升降龙亦是一据　乡射礼翿旌龙君国中射则皮树中以翿旌获白羽与朱羽糅于郊则闾中以旌获于野则虎中以龙获大夫兕中以其物获士以翿旌获又旌各以其物无则以白羽与朱羽糅杠长三仞以鸿脰韬上二寻予谓射中为获毎一射中则举旌以识之皮树中者以器为之矢一中则以一筹入焉皮树中兽也而人面其形伏其背上为窍以容筹闾虎兕皆兽龙画龙于通帛也翿旌即前白羽朱羽之所为也　乡师大丧及葬执纛桃招切又音毒杂记匠人执纛以御柩郑司农云翿羽葆幢也尔雅曰翿纛翳也诗曰值其路翿舞者所持也春秋传曰舞师题以旌夏则鹭翿若今大乐二工执之以引舞者舞也射也丧也用纛三　檀弓曰铭明旌也以死者为不可别已故以其旗识之孔子之丧公西赤为识焉设崇商也绸练夏也此则周礼司常之所共也设崇谓崇牙旌旗之饰绸练以练绸旌之杠此旌葬乗车所建旌之旒缁布广充幅长寻曰旐尔雅素锦绸杠今人以红帛粉书某官某人之柩上下绘板俗曰旒旐丧车则以导于前葬填棺上江南人无车丧之棺以人舁之杭人以大木二众舁之他州有山险上下倾侧架以辘轳若舆贯其中而两头轻重适平曰千金秤明堂位鲁君孟春乗大路载弧韣旗十有二旒日月之章祀帝于郊此礼虽成王所赐似不必用注弧旌旗所以张幅也郑多自为异同考工记弧旌枉矢以象弧也参之他经不见何时有所谓弧旌者天子之大常画弧矢于上注引觐礼载龙旂弧韣谓旌旗之属皆有弧弧以矢縿之谓之韣此以上与明堂位注相连若真设弧矢以张旌旗之幅其缀于上之谓欤下文却谓妖星有枉矢者蛇行有尾因此云枉矢盖画之如此则画矢而已又与明堂位注及上文不同予谓弧矢之在旌旗有二説一谓用真弓矢一谓绘画矢又前有天狼星后有弧矢星必是取诛恶禁暴之义真缀弧矢以张白幅当攷四代之旗再言之不书　大传曰殊徽号注旌旗之名郑谓徽织旌旗之细缀于膊上在朝则植之于位在军则衣之于身诗曰织文鸟章注云织徽号也鸟章鸟隼之文章将帅以下衣皆着焉予谓近世大内内侍省中官之徒入皇城司卫士幕士之徒皆有黄号系于胸前军中金鼔有背心刽亦然大书于背大工役夫匠巾揷小旗书其名皆古遗意也　诗干旄出车六月车攻采芑无羊采菽桑柔韩奕载见泮水閟宫鸟十三诗言旄旟旐斾旂旌章不一惟无羊诗之牧人乃梦众维鱼矣旐维旟矣大人占之众维鱼矣实维丰年旐维旟矣室家溱溱此诗尾章八句三句为问五句为答极妙乃作长篇诗法也与前斯干考至诗同体第六章五句説梦第七章五句大人占梦第八章九章各七句言所以梦之祥尤佳极可为布置大篇诗之法大篇诗前辈云三折转当有分章问答之体孟子曰招虞人以皮冠大夫以旌士以旂庶人以旃又曰昔齐景公田招虞人以旌不至将杀之志士不忘在沟壑勇士不忘丧其元赵岐注虞人不得其招尚不往君子何不待招而见诸侯春秋昭二十五年齐侯田于沛招虞人以弓不进辞曰昔我先君之田也旃以招大夫弓以招士皮冠以招虞人史法所见异辞所闻异辞所传闻异辞小有不同不必强合　国语呉王陈士卒百人以为彻行十行一嬖大夫建旌【千人也】提鼓挟经秉枹十旌一将军载常【万人常僣也】万人以方阵皆白常白旂素甲【有旌有常有旂】白羽之矰望之如荼王亲秉钺载白旗【又有旗】中阵而立左军亦如之赤常赤旟【又有旟】丹甲朱羽之矰望之如火右军亦如之皆常旗【又非王大旗】黑甲乌羽之矰望之如墨此所谓黄池之会也军三万人为三大方阵建旌一嬖大夫三十人三大将皆建常三军各建旌建旟建旗而王载白旗呉子爵僣王军制之侈如此而肉食之谋为晋人所觇争长亦为晋人所先越勾践已入其国归与越平而匪久终亡此等军制不足书不足法　月令春青旂夏赤中央黄秋白冬黑吕不韦书不曾行用徒见之书不足法　郑有蟊弧晋有蠭旗楚王建肥胡武灵旃田蚡曲旃后汉云罕等皆非古制愈降愈下殆不胜书　建隆将郊陶谷建议作摄提旗北斗旗二十八宿旗十二辰旗龙墀十三旗五方神旗五方风旗四渎旗又以瑞应作金鹦鹉玉兔驯象旗太祖又别造大小黄龙负图旗各一大神旗六日旗月旗君王万嵗旗天下太平各一狮子旗二金鳯旗一五龙旗五凡二十一旗皆有架建之郊路乃权制非古制也













　　古今攷卷三
&lt;子部,杂家类,杂考之属,续古今攷&gt;
　　钦定四库全书
　　古今攷卷四
　　元　方回　续
　　收沛子弟得三千人
　　古未有崛起一时以三千人而得天下者也尧以前勿论禹之征苖不见人数啓与有扈大战于甘之野曰六卿六事则用六军七万五千人矣侯以仲康之命征羲和亦用六师汤伐桀不见人数文王以西伯戡黎书言伐邘伐宻须伐大夷伐耆伐崇崇即黎也竝不见人数武王伐纣泰誓有曰大巡六师是则武王不待胜纣已用天子六军之制矣至牧誓则曰革车三百两虎贲三千人古车战法一车总七十五人车之上甲士三人御者居中射者居左击刺者居右步卒七十二人在后或临时制变有一车百人之説有一车二十五人之説所谓先偏后伍右为将军则将居中击鼔御者左而右兼射武王之六师为车千乗甲士步卒七万五千人而止以车三百两虎贲三千人与纣战者兵不在多也或谓虎贲为百夫长车百人则为兵三万或以为一车七十五人计之而虎贲三千人乃武王之近已为卫者盖不可详攷也春秋以至战国诸侯僣上所谓大国三军次国二军小国一军之制荡然莫守苏秦之説六国也动曰车千乗骑万匹赵武灵王之胡服而骑射也车战尽废而乡遂出军之法尽矣长平之战白起坑赵降卒及前后斩首四十五万人王翦伐楚必欲用六十万人故当时有语曰兴师十万日费千金而秦之戍守五岭也至用五十万人至于兵无可起而发闾左之戍以亡天下髙帝之解纵所送徒壮士愿从者十余人无异盗贼沛令令樊哙召季则已数百人至立为沛公则仅得此子弟三千人耳而卒以亡秦世变人事可畏也哉沛公以此三千人攻胡陵房与守丰破泗川监平杀泗川守壮见景驹与司马尼战抜砀郡又得砀兵六千人合九千人见项梁于薛又得兵五千人五大夫将十人则有兵一万四千人矣其后又夺刚武侯军四千余人自秦二世元年辛卯九月起沛歴二年壬辰三年癸巳汉元年甲午冬十月入闗十二月与项羽会鸿门则沛公兵十万号二十万项羽兵四十万号百万矣夏四月以汉王就国项羽使卒三万人从又楚子诸侯募从者数万人则汉王之在汉中有兵几二十万也五月而还定三秦者此兵也二年四月劫五诸侯兵入彭城则为兵五十六万人矣然而项羽能以三万人破五十六万之汉杀汉卒十余万睢水为之不流何也汉狃于胜而兵不备则兵之不在众也可知矣及夫破羽垓下淮阴侯以三十万自当羽孔将军居左费将军居右皇帝在后绛侯柴将军在皇帝后项羽之卒可十万淮阴先合不利却孔将军费将军纵楚兵不利淮阴侯复乗之羽遂大败然则此阵也孔费绛柴及汉髙自将各可十万无疑羽至是力不敌矣而堕于韩信之计陷于孔费二将之左右翼中为信所掩汉髙仅能居于阵后以绛柴二将防已而已汉之得天下其末也兵力如此之盛其始也不过三千人李习之有言唐神尧以一旅取天下后世子孙不能以天下取河北故少康之祀夏配天亦根于一旅而汤武之兴各以百里之诸侯后世养兵愈多费财愈甚而不能守其天下者多矣夫岂无其故哉不乡遂不井田不封建不城守而聚乌合之众自战故也且无有仁义道徳以维持之此匹夫之所以暴兴而莫之御也欤
　　项梁羽起呉田儋荣横起齐自立为齐王韩广自立为燕王魏咎自立为魏王【并二世元年九月与沛公同起】楚立韩公子成为韩王【班史帝纪不书见张良传东莱大事记谓在秦二年六月】
　　秦始皇即位之年年十三嵗在甲寅是年汉髙祖所生先是秦昭王五十一年灭周周赧王之五十九年也嵗在乙巳去获麟二百二十六年去孔子卒二百二十四年是时周分为三有周赧王东周君西周君其年秦迁西周君于狐秦昭王五十六年卒太子桂立为孝文王在位一年子楚立为庄襄王元年嵗在壬子迁东周君于阳人三周皆灭而是年楚亦灭鲁庄襄王在位三年卒即始皇嗣位甲寅嵗也始皇元年乙卯天下七强国曰秦而与韩赵魏楚燕齐为敌国曰代曰卫小弱国也十七年灭韩十九年灭赵二十三年灭魏二十四年灭楚二十五年灭燕灭代二十六年灭齐吕政遂自立为始皇帝嵗在庚辰又十二年凡在位三十七年嵗在辛卯而始皇崩周之亡始皇之未帝海内三十五年无天子始皇为帝十二年而崩二世为帝三年而秦亡歴壬辰癸巳甲午汉王西楚霸王元年嵗在乙未计获麟之后二百七十五年而为汉盖二世元年七月陈涉起蕲自立为楚王而楚复矣八月武臣自立为赵王而赵复矣九月髙帝起沛项梁项羽起呉皆应楚者也田儋自立为齐王则齐又复矣韩广自立为燕王魏咎自立为魏王则燕魏又复矣惟韩未复秦二年十一月赵王武臣死十二月楚王陈涉死正月张耳立赵歇为赵王秦嘉立景驹为楚王而赵楚又兴四月项梁杀楚王景驹六月项梁沛公共立楚懐王孙心是月张良説项梁立韩诸公子横阳君成为韩王张良为韩司徒而六国皆复兴矣惟韩之兴也最后当是时秦将章邯击杀魏相周市魏王咎与民约降于秦而自杀章邯又杀齐王田儋七月而围田荣于东阿一起一伏兵家常势至其大归自有定理于是项梁沛公共救田荣破章邯八月而田儋之子市复为齐王九月章邯虽杀项梁而魏咎之弟复立为魏王天下之所为欲灭秦者终不可御倡以陈涉和以刘项六国已灰而复燃强秦以数十百年不道之力灭周一诸侯而一旦絶祀无种是故知力之不足恃而人心之不可失也
　　楚复立王四
　　楚最先复秦二世元年七月陈涉起蕲入陈自立为楚王秦二年十二月为其御庄贾所杀以降秦王凡六月其年正月秦嘉立景驹为楚王四月项梁击杀景驹秦嘉王凡四月六月沛公项梁共立楚懐王孙心为楚懐王是时诸将在薛用范增计心在民间为人牧羊求得之以陈婴为上柱国与懐王都旴台九月章邯破杀项梁沛公项羽从懐王都彭城汉元年冬十月沛公至霸上嵗在乙未十二月项羽入闗春正月阳尊懐王为义帝徙之长沙都郴心为王凡一年有半而为义帝又九阅月而为羽所杀羽自为西楚霸王王梁楚地九郡都彭城秦分天下为三十六郡桂林南海象郡赵佗据之闽中郡越诸子孙据之此四郡秦亡时已非其有羽取三十六郡之地而有其九郡不道极矣汉五年嵗在己亥十月汉王追羽至固陵十二月诛羽东城楚地悉定羽为王四年有竒是后汉立楚王韩信又立楚元王交地益狭非羽所谓楚亦非春秋战国所谓楚矣楚之先祝融呉回生陆终陆终生六子六曰季连芈姓其后周成王时封熊绎于楚蛮以子男之田居丹阳在南郡枝江县今江陵府江南上流枝江县犹存周夷王时熊渠自立三子为王周厉王暴虐熊渠畏其伐楚而去其王春秋初年楚武王熊通始僣称王而猾夏之声益着齐桓公晋文公之霸楚武王成王亦益强大成王为太子商臣所弑商臣立为穆王子庄王子恭王子康王康王卒子员立康王弟围弑员自立为灵王灵王不道康王次弟比立为初王灵王饥死干谿康王第四弟弃疾廹杀初王自立为楚平王平王夺太子建之妇生子壬立为昭王楚是以有子胥之难昭王卒妾子章立为楚惠王于是又有太子建之子白公之难而春秋终惠王子简王立八年三晋始列为诸侯继以声王悼王肃王肃王臧卒无子立其弟熊良夫为宣王宣王子威王威王子懐王熊懐立四年秦惠王始称王懐王之三十年为秦昭王所诈留秦不还国人立其子横为顷襄王即宋玉赋所谓楚襄王也又歴考烈王幽王哀王哀王庶兄负刍杀哀王自立为秦所灭虏自熊绎至负刍四十一世初都丹阳后徙郢去郢徙婼又云徙钜阳白起破郢走保陈复徙都夀春所至命曰郢其地西界蜀有巫黔中西北界秦有汉中上庸剪灭百蛮以广其封北接陈蔡东界呉南则五岭东南则百粤其为秦所侵伐失之西而取之东灭陈蔡宋鲁自越先灭呉而楚又灭越则其地北界齐韩魏而南尽荆扬秦之南郡九江郡鄣郡会稽郡汉之南郡江夏桂林武陵长沙及汉中汝南郡皆其地其为秦所灭时北有薛郡者鲁也砀郡泗州郡亦宜属焉今之京西南路夔州路荆州北路南路淮南东路西路江南东路西路浙西路浙东路皆是又奄有淮北鲁宋则其地非不广独以君臣出于蛮夷之俗与秦相去不逺故因循以至于亡懐王之死楚人怜之秦之不道亘古所无故其遗民世家崛起相王卒以毙秦而开汉汉之所以得之者在于不得已而后杀人汉之所以不纯乎三代卒不复古制者楚与秦之余习未泯而承其敝法故也
　　赵复立王六
　　赵次楚复秦二世元年七月陈胜起遣武臣张耳陈余畧赵地八月武臣自立为赵王都邯郸武臣寻为燕军所得既归国秦二年十一月为赵将李良所得杀武臣王凡四月正月张耳陈余复立赵歇为赵王居信都章邯兵至走钜鹿王离围钜鹿三年十二月项羽救赵虏王离走章邯汉元年正月项羽分赵为二徙赵王歇为代王都代封代相张耳为常山王都襄国于是更名赵为常山而赵有两王汉二年十月陈余借兵田荣击走常山王张耳耳归汉陈余迎代王歇复王赵而赵歇立陈余为代王分其国陈余留相赵王而以夏説为代相国守代汉三年十月韩信张耳击破代禽夏説又击赵斩陈余追杀赵王歇襄国置常山代郡歇为王垂及四年耳为常山王凡十月陈余为代王仅一年汉四年夏立张耳为赵王五年秋张耳卒耳为赵王又一年余子敖嗣王汉九年敖以贯髙事赦为宣平侯赵之再兴凡六易王其后赵隠王如意赵幽王友赵共王恢赵王吕禄虽皆王赵非是之谓矣赵之先为商纣臣恶来恶来弟季胜季胜曾孙造父周穆王赐之赵城其后去周事晋献公赐赵夙耿夙生共孟共孟生赵衰赵衰事晋公子重耳得晋国衰及子盾世専晋政是为六卿曰栾氏曰中行氏曰知氏曰赵氏曰魏氏曰韩氏栾氏先灭春秋后赵简子破走中行氏于邯郸栢人与知魏韩四分其地简子卒子赵襄子立襄子又与韩魏三分智伯防之地而后三晋益强周威烈王二十三年初命晋大夫魏斯赵籍韩防为诸侯去春秋获麟七十八年嵗在戊寅为通鉴之始周烈王六年三国灭晋周显王十六年魏称王齐称王周显王三十五年齐魏会诸侯徐州相王于是韩燕赵皆继称王周显王四十四年秦初称王周慎靓王三年宋亦称王然宋国微小鲁与惴惴乎其间尤为不竞独七国秦始皇帝十九年王翦虏赵王迁灭赵自烈侯借受封至迁凡九世其称王武灵王惠文王孝成王悼襄王幽缪王凡五王又一王曰代王嘉本悼襄王适子迁之母娼也嬖而立之遂以亡赵分晋得赵国北有信都真定常山中山又得涿郡之髙阳郑州安乡东有广平钜鹿清河又得渤海郡之东平舒中邑文安束州成平章武河以北也南至浮水繁阳内黄斥丘西有大原定襄云中五原上党上党本韩别郡逺韩近赵冯亭以上党归赵孝成王受之卒致白起长平之祸赵与秦共祖秦出恶来恶来之父飞防其先为商帝大戊御曰中衍赵之灭犹有后赵姓皆是秦灭无后世无复有嬴姓者云
　　齐复立王九
　　齐次赵复秦二世元年九月田儋与从弟田荣横起齐自立为齐王秦二年六月章邯破杀齐王田儋于临济恐当作临菑儋为王仅十月沛公项梁救田荣共解东阿之围八月田荣立田儋子市为齐王初田儋之破也田假复自立为齐王田荣至是逐田假而立田市田假亡走楚相田角亡走赵角弟间故齐将居赵不敢归项梁数使使趣田荣兵俱西追秦军田荣欲使楚杀田假赵杀角间乃发兵项梁不肯杀假赵亦不肯杀角间以故田荣不肯发兵遂与赵氏有隙其后齐王建孙田安下济北从项羽救赵大破秦军汉元年正月项羽徙义帝分裂一十九王分齐为三徙齐王田市为胶东王都即墨封齐将田都为齐王居临菑田安为济北王都博阳四月诸侯各就国田荣大怒不肯遣田市之胶东迎击田都都走楚市畏羽亡之胶东荣怒追杀之自立为齐王令彭越击杀济北王田安田荣遂并王三齐之地田市为王凡一年六月余田都田安不克王汉二年春正月项羽击田荣城阳荣败走平阳平阳民杀之齐尽降楚田荣为王凡七月而楚二月复立田假为齐王项羽所过残灭齐复叛之田横收亡卒数万人复反城阳三月田横逐齐王假田假为王仅一月四月田横立田荣子广为齐王汉率五诸侯入彭城项羽南与汉王战田横尽定三齐之地汉四年冬十月韩信袭破齐歴下军齐王田广走髙宻十一月韩信大破齐楚于潍水杀龙且虏齐王田广齐相田横自立为齐王灌婴败之悉定齐地韩信请为齐假王春二月汉使张良立韩信为齐王田广为王一年八月余横不成王韩信后徙王楚非六国之田矣齐自太公吕望佐周武王平天下封于齐其先姜姓为禹四岳佐平水土封于吕者也青州之临菑县故为营丘太公始所封也自太公至康公二十九世为田氏所灭周安王十六年初命齐大夫田和为诸侯嵗在乙未去三晋初侯十八年去获麟九十六年至汉髙帝元年乙未一百八十年陈恒之弑齐简公也在获麟之年孔子尝请于鲁欲讨之当是时而孔子之计得行则晋之五卿鲁之三桓齐之田陈皆当有以处之不至猖獗盖春秋终于此而圣人知后世之不可复为矣初陈公子完奔齐食采于田春秋后改姓田氏完曰田敬仲至陈恒亦曰田常六世田常至大夫和三世田和至齐王建七世以秦始皇二十六年为王贲恬所灭自威王至王建称王者五世湣王与秦昭王尝一为帝寻去帝号齐地东濵海北至燕南界鲁西限赵魏不与五国从亲循至于亡簒弑以兴无足道者故诸田于刘项间为驱除云
　　燕复立王三
　　燕次齐复燕者姬姓周武王封召公于北燕地在幽州燕山之野当是时自有一燕国姞姓黄帝之后在今所谓州者召公受封以元子就国而次子留周室代为召公与周公旦之次子代为周公为二伯分陜者是也二公又皆以师傅行六卿之事燕自召公至王喜为秦王贲所灭秦始皇二十五年也凡四十四世其地为渔阳右北平辽西辽东上谷代郡鴈门之郡南得涿郡之易容城范阳北新城固安涿郡良乡新昌及渤海之安次汉武所置之乐浪莬亦皆属焉南通齐楚西界赵魏北隣焉栢扶余东缩秽貊朝鲜真番亦曰东胡秦二世元年九月韩广自立为燕王班史帝纪所书也攷之陈涉传张耳陈余既立武臣为赵王遣故上谷卒史韩广北徇燕燕地贵人豪杰曰楚赵皆已立王燕虽小亦万乗之国也愿将军立为王韩广曰广母在赵不可燕人曰赵方西忧秦南忧楚其力不能禁我且以楚之强不敢害赵王将相之家今赵独安能害将军家乎韩广以为然乃自立为燕王此必燕王丹之太子被诛与王喜之被执无复有召公之后矣故燕人立韩广为王亦可谓匹夫而侥幸者矣汉元年春正月项羽分燕为二徙韩广为辽东王都无终封燕将臧荼为燕王都蓟八月燕王韩广不肯徙国辽东臧荼杀之并其地韩广为王仅三年汉三年冬十月汉韩信发使使燕王臧荼下之汉五年秋七月臧荼反陷代地帝自往征之九月灭燕虏臧荼封卢绾为燕王臧荼为燕王仅四年卢绾后以陈豨事败初劝陈涉立六国后窥帝业者张耳陈余也涉不能从张耳陈余立武臣王赵非赵后既而得赵王歇王之齐田儋亦田氏后而韩广之立非召公后项羽私王臧荼亦非召公后无徳于民功薄能细乗时之利骤得为王亦足以杀其身而已矣卢绾以髙祖同日生媟狎得王亦不长彼韩魏亦皆亡国之余为汉驱除独陈婴不肯自王从母之训为可取耳
　　魏复立王三
　　魏与齐燕同以秦二世元年九月复立然魏之复立独异于他国有可书者班史帝纪书曰魏咎自立为魏王非也意以谓天下之王侯皆自立以明沛公之自立不为非也初陈胜遣魏人周市北徇魏地下数十城以丰故梁徙诱雍齿叛沛公反丰为魏而市为田儋所击遂还魏地立魏后寗陵君为魏王咎在胜所不得之魏魏地已定欲立周市为魏王市不肯使者五反胜乃立寗陵君为魏王遣之国周市为相考之史记月表乃谓魏王咎在陈不得归国十二月陈胜死咎自陈归立吕东莱谓周市虚位四月以待咎也与班史陈胜传亦异如此则魏咎之立出于周市其名甚正班固以为自立其亦诬矣秦二年正月章邯围魏王于临济下杀齐王田儋及魏相周市魏王咎为其民约降咎自烧杀吕东莱曰周市之义魏咎之死君臣皆可观矣市不乗时以夺君之位咎寜自死其身而脱其民于死故东莱嘉之咎为王仅十月而四月不居其位就国一月而受围受围半年而身死妄意功名富贵亦可监哉六月魏咎既灭九月咎弟魏豹自立为魏王都平阳汉元年二月项羽分魏为二徙魏王豹于河东为西魏以赵将司马卭为殷王都朝歌汉二年二月殷王司马卭叛西楚二月汉王渡河西魏王豹降将兵从汉撃楚又下河内虏殷王卭置河内郡及汉王败于彭城五月魏王豹叛汉反为楚九月汉韩信灭魏虏魏王豹定魏地为河东上党郡豹为王余三年卭为王余一年其后周苛杀豹荥阳魏姬姓毕公髙之后毕万仕晋献公赵夙为御毕万为右帅师伐耿魏灭之以耿赐夙以魏赐万从其国名为魏氏魏绛大得志于晋悼公之时遂为六卿之一六而三之遂为三晋之一至魏文侯斯列为诸侯文侯卒子武侯击立武侯卒魏惠王防立亦曰梁惠王战国中始称王者立三十六年其三十一年自安邑徙都大梁今浚仪开封之地封魏十六世而为诸侯为诸侯九世而灭称王者七世秦始皇二十三年王贲引河灌大梁灭之虏其王假其地自髙陵以东尽河南河东河内南有陈留及汝南召陵防疆新汲西华长平颍川之舞阳鄢许鄢陵河南之开封中牟阳武酸枣等皆魏分汉得其地及秦之所得周地三川郡为河东河内河南名曰三河不以封
　　韩复立王四
　　韩之复立最在六国后秦二年十一月赵王武臣死十二月楚王陈胜死正月赵王歇立楚王景驹立在留沛公失丰往从景驹道得张良遂与俱见景驹请兵攻丰【张良传与帝纪微异】沛公拜良为廏将良遂从沛公不去韩犹未有王也二月项梁渡江收兵六七万人军下邳三月沛公以兵属项梁破杀景驹六月范增説项梁立楚后沛公与项梁在薛共立楚懐王孙心都旴台于是良説项梁谓韩诸公子横阳君成贤可立为王项梁使良求成立为韩王良为韩司徒盖陈胜起而败景驹起而败楚懐王孙心立楚三立王天下之变一年矣而韩王成始得立其所以立为张良本心五世相韩欲复其国也后九月楚懐王与诸侯约先定闗中者王之而使项羽救赵沛公入闗沛公乃令韩王成留守阳翟而与良俱攻下南阳郡秦三年七月也八月良从沛公破秦入武闗九月沛公用良防破峣闗汉元年冬十月沛公至霸上子婴降十二月项羽入闗春正月项羽阳尊义帝二月项羽分十九王韩为二韩王成如其故都阳翟封楚将申阳为河南王都洛阳四月诸侯各就国张良归韩七月项羽废韩王成为穣侯先与俱至彭城寻杀之张良复归汉项羽所以杀韩王成为恶张良从汉入闗而韩王成为汉守阳翟故也八月汉王还定三秦项羽立故呉令郑昌为韩王以拒汉汉二年冬十月汉王如陜河南王申阳降置河南郡汉以韩襄王孙信为韩太尉撃韩韩王郑昌降十一月立韩太尉信为韩王四月汉刧五诸侯兵伐项羽入彭城常山河南韩魏殷是也汉六年春正月徙韩王信国于大原信徙都马邑其秋匈奴冐顿围马邑信以马邑降匈奴成为韩王两年申阳为王八月许郑昌为王仅三月惟韩王信王韩四年余而徙国徙国八九月而降匈奴或问张良始説项梁立韩王成成死汉降郑昌立韩王信则韩为有后而有国矣汉三年项羽急围汉王荥阳郦生谋挠楚权请复立六国后而张良乃不然其计汉王刻印销印于俄顷之间其故何也岂张良以韩已有国不复他恤乎曰非也天下初起张耳陈余亦説陈涉立六国后陈涉于此而能从之事未可量未必遽败楚立两王皆相继破然后范增説项梁立楚懐王孙心是时齐魏燕赵俱有王独韩未王故张良亦説项梁立韩王成皆从民望此项氏之所以骤得志也梁死羽忿沛公独先入闗羽背约自王善地首杀其主所分诸侯皆以其臣而廹夺其主汉直羽曲荥阳之围虽急汉之势已成矣当是时而又别立六国之后以汉见地与人是自削也以河南河北未得之地与人又其谁肯拱手而逊之乎复立楚懐王后一人为楚可也项羽肯即以地畀之乎郦生之防迂诞可见张良所以答汉王者可从也陈涉当立六国后而不立则失之汉王不当立六国后则不立乃得之也其失其得系乎时之可不可而势之成不成也韩姬姓晋封于韩原曰韩武子万后三世韩献子厥晋作六卿而厥在一卿之位范中行氏知氏灭曰三晋遂与赵魏俱得列为诸侯自谨侯防始封至王安凡十一世称王者五世而灭秦始皇十七年也李斯以韩为秦腹心之疾故首伐灭韩韩分晋得南阳郡及颍川之父城定陵襄城颍阳颍阴长社阳翟郏东接汝南西接农得新安宜阳韩哀侯二年灭郑而都之即颍川郡【郡名皆依汉或秦】并有荥阳成臯之险成臯者即春秋之虎牢郑叔叚之制秦先灭周而得三川又灭郑而据荥阳成臯则赵魏中断东向以临齐鲁山东而天下之势可知矣天下之地除北狄西戎东南界海外夷蛮其内皆秦及六国地故详论汉初六国起伏如此
　　泗川监平泗守壮
　　秦分天下为三十六郡曰内史【汉三辅及农郡】曰三川【汉河内河南两郡】曰河东曰南阳曰南郡曰九江【汉并因之】曰鄣郡【治故鄣在今湖州长兴县西南他郡所治候攷汉改为丹阳郡今江南东路徽饶广徳宣城金陵皆是】曰会稽【冶呉通浙江西东呉越故地皆是项羽项梁起呉中杀会稽假守通知会稽守治呉今平江府】曰颍川【二郡汉因之颍川旧韩地】曰砀郡【汉梁国】泗水【汉纪两书为泗川注水即川也通名髙帝更名沛郡故泗水郡有沛县有丰县鹤山谓沛县丰邑恐后升沛为郡丰为县也】曰薛郡【汉鲁国即伯禽之鲁也】曰东郡曰琅琊【汉并因之】曰齐郡【汉齐国】曰上谷曰渔阳曰右北平曰辽西曰辽东曰代郡【汉并因之皆边地】曰钜鹿曰邯郸曰上党【赵地韩地汉并因之】曰太原曰云中【汉并因之】曰九原【汉改五原】曰鴈门曰上郡曰陇西曰北地【汉并因之皆西北边羌地】曰汉中曰巴郡曰蜀郡【汉并因之】曰黔中【汉改武陵郡今鼎澧辰沅靖地】曰长沙此所谓三十六郡也其后并南越闽越又置桂林【汉改为郁林郡】南海【治畨禺汉因之】象郡【汉改为日南郡】闽中【治侯官汉武帝虚其地】合四十郡郡置守尉监前汉百官表郡守秦官掌治其郡秩二千石郡尉秦官掌佐守典武职甲卒秩二千石监御史秦官掌监郡守者守其地也尉者分其兵权也监者使其亲昵监之也通典曰秦以御史监理诸郡谓之监察史战国防有韩安邑之御史则以御史监郡六国亦有之非始于秦汉省其官此所谓泗川监平将兵围丰沛公出战破之泗川守壮兵败于薛走至戚沛公左司马得杀之是见沛公初起监郡引兵围其家而为沛公所破也泗川守兵败于薛亦沛公败之也走至戚而后左司马擒杀之沛公一起而杀县令败郡监杀郡守秦非不强而长民者相率为虐匹夫得而诛之郡县之制不足恃也向令守周之旧典大国三军次国二军小国一军公侯百里伯七十里子男五十里井其田乡遂其民一戎车而甲士三步卒七十二以为其军下孰有崛起而叛者哉汉得天下以郡太大稍复开置间之以诸侯王国则是封建之制犹与郡县之制错行髙祖增郡二十六文景各六武帝开广三边增二十八昭帝一讫于孝平凡郡国一百三县邑千三百一十四道三十二侯国二百四十一【县有蛮夷谓之道诸侯王国或兼一郡以上侯国不过郡之一县】由是而后封建渐革东汉功臣唐初将相虽封以地不屑就国惟歴代亲王间有得地而君之者郡愈分而狭县愈分而小自汉武置部刺史仿古者方伯之意以六百石察二千石权犹未重汉末改为州牧则若唐之节度使足以钳制郡县而为变为叛其偏重既已如此而偏于轻者郡或无城无兵县専任催科敲朴以供上歴千五百余年近二千年主一部者为监司主一郡者为太守【名称各不同如刺史如总管如知州之类】主一县者为县令【或令或长或尹或知县亦不同】更代不常羣胥为政要不如古者之封建封建之弊至于衰周春秋战国上无天子攻伐残戮数百年要其实犹胜于后世之郡县必不得已如汉初封建郡县错行之封之国者必如贾谊所谓众建诸侯而少其力则庶几乎
　　道得张良
　　天下之事不可测也而神交气合若符节然昔者孔子定书典谟所纪无非畴咨任人之事汤之聘伊尹髙之梦傅説文王之卜而得吕望皆先有求贤之心而后人才应之若天所畀付之者沛公初起主吏萧何为沛丞督事曹参以中涓从【中涓如中谒者师古曰涓洁也在中主洁清洒扫之事盖亲近左右也】周勃以中涓从樊哙以舍人从皆沛人夏侯婴周緤之徒亦皆以沛人从未有所谓张良韩信陈平也秦二年正月沛公从景驹于留道得张良同见景驹韩王成未立也良未有所事也聚少年百余人欲从景驹而遽从沛公为廐将説以太公兵法谓沛公殆天授以故遂从不去然则君臣之间岂非天乎沛公入闗为汉王至汉中始得韩信汉元年七月也下河内虏殷王卭陈平始降汉二年三月也汉王之得天下萧何功居多然张良之善谋韩信之善战陈平之善出竒计非此三人亦不足与有成人才之在天下无穷人主有髙天下之才又有度越天下之徳而以人才为心则将不求而自至易曰飞龙在天利见大人孔子曰同声相应同气相求水流湿火就燥云从龙风从虎圣人作而万物覩故君臣之相得也若天实为之盖声气相求自有必然之理而不可测也汉光武之得二十八将唐太宗之得房杜王魏宋太祖之得赵普曹彬皆天为之然卒不能复三代之盛治则以道学之不明不过各极其气质之所受以相资故汉唐宋所为止于汉唐宋而已
　　沛公往薛见项梁
　　秦二世元年七月陈胜起蕲九月沛公起沛项梁起呉田儋起齐韩广王燕魏咎王魏沛公虽破泗川监平杀泗川守壮而十二月失丰雍齿叛之项梁未渡江也秦二年广陵人召平为陈胜徇广陵未下闻陈胜败渡江矫陈王令拜梁为楚上柱国曰江东已定急引兵西击秦是时通呉越二国为会稽地治呉县总称曰江东项梁乃与项羽以八千人渡江而西东阳陈婴不敢自王以其兵二万人属项梁为项氏世世楚将名族必可倚以亡秦也项梁遂渡淮英布蒲将军亦以兵属凡六七万人军下邳而秦嘉已立楚王景驹军彭城东欲距项梁此梁之所以不平而击秦嘉也而况嘉弱梁强景驹又非懐王之后乎梁之言曰陈王首事战不利未闻所在今秦嘉背陈王立景驹大逆无道则兵有名矣乃击杀秦嘉景驹走死沛公亦方且弱甚不过并有砀郡六千人为九千人耳不往见项梁于薛不可也所谓尺蠖之屈以求伸也项梁益沛公卒五千人引兵抜丰一小屈而遂大伸亦知时义而为之者也薛郡即伯禽之鲁楚灭鲁秦置薛郡
　　共立楚懐王孙心
　　秦二年六月沛公如薛与项梁共立楚懐王孙心为楚懐王都旴台应劭曰六国为秦所并楚最无罪为百姓所思故求其后立为楚懐王以祖諡为后顺民望也周赧王十九年楚懐王卒于秦吕东莱曰是后八十六年楚戍卒陈胜称大楚首难于蕲范增説项梁立懐王孙心也其言曰自懐王入秦不返楚人至今怜之故曰楚虽三户亡秦必楚懐王庸主耳使放于楚民岂以其存亡系心哉及秦遇之无道则举国如悲亲戚积怨深怒传百年而不衰又以见天理人心至公而无定在也然则东莱之説当矣而其谋实出于范增当是时秦将章邯方强破杀魏王咎齐王田儋于临济围田荣于东阿七月沛公与项梁救田荣大破章邯于东阿田荣归齐沛公项羽追北章邯之战未尝败也至此始败非刘项合势不足以败之审强弱识离合沛公时已得张良其谋盖有所授欤立生人为君用死者之号得古者出师载祖庙主从军之意为楚复讐则又得宋襄公复九世讐之意后世有二帝尘而忍于讲和者痛哉
　　斩三川守李由
　　三川河洛伊也秦灭周取河南伊洛之地并今懐州汉河内郡为三川郡李由者秦丞相李斯子也初陈胜以呉广为假王监诸将以西击荥阳广围荥阳李由为三川守守荥阳广不能下会章邯破杀周文将军田臧等以呉广不能下荥阳恐秦兵至矫陈王令诛呉广以少兵守荥阳悉精兵西迎秦军皆为章邯所破田臧留李归等在荥阳下章邯亦破之归死章邯东击魏咎临济荥阳围解故李由出至雍丘也樊哙周勃夏侯婴传皆言破李由雍丘及沛公与项羽共击秦军至雍丘大败之遂斩三川守李由也由以丞相子守天下重地内有援已亦不为无才然秦置郡甚大设官三人一为守一为尉一为监不见属官虽所统大郡至数十县县设令丞尉亦三人而堕城销刃民无所保上又无方伯连帅之职可以呌呼攀援郡守虽可直达朝廷而秦法之严岂能朝奏暮报卒然有急闗中出大将必如章邯者军未至而已糜于盗手矣此郡县之不足恃明验也后世郡愈狭县愈小监司非廹急则庸缪守边则不足以守边御盗则不足以御盗宋以制置使宣抚使専阃外边郡各设屯军立都统制领将佐为军官郡守之在边者兼节制而县令大率茍且有缓急则调他军应援立大将为总统备多力分将卑师少往往而是人心未厌犹足以崛强假息人心一日不固祸不胜言秦以至虐之政行至缪之法李由之父丞相也无如一赵髙何李由守天下之险无如刘项何始皇之肉未寒也一宦者败其内羣匹夫败其外非有闗睢麟趾之心而又无周官之法度国其有不亡者哉
　　章邯夜衔枚击杀项梁
　　章邯出闗未尝败惟刘项与战大破之东阿又破之濮阳东又沛公与羽斩三川守李由项梁以再破秦军有骄色秦益章邯兵九月章邯夜衔枚击项梁军定陶大破之杀项梁周礼秋官衔枚氏掌司嚣军旅田役令衔枚郑氏注衔枚止言语嚣讙也枚状如箸横衔之为之繣结于项师古曰繣者碍也结绕也盖为结纽而绕项也【郑注与师古洁字不同嚣五髙反嚣一音许骄反繣音获周礼户卦反结音颉】此盖项梁骄而无备章邯夜以步兵衔枚击杀之也定陶未下项梁驻军于此而项羽沛公攻陈留军分为二为三章邯所以轻视之欤犹近世夜刦寨然偶中其计项梁固失防而章邯亦岂足为雄哉近世军中衔枚法以防系一铜钱于胸下令止嚣则衔之多以用之夜而刦寨吕东莱曰此秦再振诸侯再衰之时也本根既蹶虽形有起伏兵有利钝亦何闗于大势哉定陶今曹州定陶县
　　徙懐王都彭城
　　懐王始都旴台今淮西旴台军也今徙都彭城今徐州彭城县也章邯既杀项梁连雨七月至九月沛公项羽方攻陈留闻梁死士卒恐乃与诸将吕臣引兵而东徙懐王自旴台至彭城此所谓有进无退也士卒恐则气不勇军退于陈留则势稍不振徙懐王自南进北几千里而都焉则鼓懦为壮而诸将知楚之所向矣当是时惟有北救赵西入闗为天下两大事章邯者亦愚夫也必南击楚懐西防荥阳成臯以西俾天下不敢窥函谷武闗为第一义乃以楚地兵不足忧而北击赵赵未破而楚军进楚于是分项羽救赵令沛公入闗似乎天以一赵委秦疲章邯而成刘项之势振楚之业者彭城形势苏子由黄楼赋述之详矣予尝登楼故基望项羽戏马台观之城四面皆山围之山去城则九里许泗水过黄楼之下西望山若玦者子由有伤心极目之语信然也大抵既有地势又以有民而后可强宋刘裕驻此以图北方魏太武立氊帐戏马台不能攻而去唐李临淮据此为节度势雄一方张建封父子久居之愈为强镇厐建勋之乱唐以渐替而黄巢之防起于曹良以人众兵多故也今荒垣旷野閴然无人黄楼遗迹仅余石础毕篆方碑岿然独在则形势不足言矣
　　后九月
　　文頴曰即闰九月也时律厯废不知闰谓之后九月顔师古曰文説非也若以律厯废不知闰者则当径谓之十月不应有后九月盖秦之厯法应置闰者总致之于嵗末观其此意当取左传所谓归余于终耳何以明之据汉书表及史记汉未改秦厯之前迄至髙后文帝屡书后九月是知故然非厯废也
  </div>
  <div class="pagination">
   <span class="current-page">
    1
   </span>
   <a href="续古今攷_page2.html">
    2
   </a>
   <a href="续古今攷_page3.html">
    3
   </a>
   <a href="续古今攷_page4.html">
    4
   </a>
   <a href="续古今攷_page5.html">
    5
   </a>
   <a href="续古今攷_page6.html">
    6
   </a>
   <span>
    ...
   </span>
   <a href="续古今攷_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
