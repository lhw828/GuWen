<!DOCTYPE html>
<html>
<head>
    <meta charset="UTF-8">
    <title>苌楚斋三笔 - 第 11 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苌楚斋三笔 - 第 11 页/共 12 页</h1>
    <div class="content">驿舍探幽录
南宋谢翱撰述
王懋竑朱子年谱
蜀汉张桓侯等列入祀典
曾国藩夜课
云南石类
排印御制诗文集
伊江笔录
尚书表注
张云璈等名斋
平步青称名之异
书名补缺
北宋王益柔阅通鉴
左氏博议 

苌楚斋三笔卷九 
庐江刘声木十枝撰 
　　血影石 
世传明方正学先生血影石，而不知实为前明□□黄忠节公观夫人翁夫人血影石也。贵池刘聚卿京卿世珩，编刊同邑刘舆父州佐廷銮《建文逊国之际月表》二卷、《考异》一卷，跋云：「又按《考异》：『翁夫人泣于金陵之桥畔，有血影石，在南京秦淮黄公忠节祠内。』批注云：『乾隆时，就试者皆犹见之。』先中丞重编《黄文贞公忠节纪略》，于翁夫人血影石张元芳赞后，有按语谓：『赞词镌血影石右方，供金陵秦淮祠中。遭粤寇之乱，祠毁石失。同治戊辰，邑人重建祠宇，买石城北隅，得大方，隐隐有字，沃以水，则血影石也。右角微缺而赞词完好，复舁归，供后堂，见者益澟然。忠贞之气，历刧不磨，太息久之。金明经秉彝实治其事。』云云。余于光绪癸卯，复修公祠，仍敬置石于后殿，供在夫人位之右偏，至今无恙，神式凭焉。」云云。声木谨案：《建文逊国之际月表》云：「建文四年六月，索尚宝司符玺，因收黄观妻翁氏及二女，配象奴。不辱，即日同沉，塞洪桥。家属十人，并赴水死。久之，三尸之颜如生，乌鸢不近。有司具殓以待命，不报。」又云：「礼部侍中黄观以募兵闻变，自溺罗剎矶死。舟人得其珠丝棕帽，捕者因执以献。」又云，「七月，黄观之弟，匿其幼子民间。观之戚王姓为僧名中公者，自齐山寺遁去。」云云。是黄忠节公全家殉节，无异方正学，翁夫人及二女不辱象奴，尤属大节澟然。忠义之气，宜与日月争光，所以血影一石，遇劫灰而不毁也。 

　　先文庄公斩枭教民 
光绪十二年十月，先文庄公未到四川总督任以前，重庆已有教案，日久未结，外国公使催迫甚力，是以有迅赴新任之谕。及本年十二月，奏结重庆教案，教民罗元义，匪徒石汇等，各拟斩枭，附片陈明。奏云：「再，此案关系，实与寻常人命不同。罗元义平日恃教欺民，仇怨益深。渝民初次打毁洋房、教堂，虽因鹅项颈等处有碍方向，实由罗元义积怨所酿而成。斯时罗元义若不雇众械斗，杀伤多命，渝民亦不至益加忿恨，集团四出打教。是洋房、教堂之被毁，百姓之被杀，教民房屋之被拆，皆罗元义恃符逞横之所致。拟以械斗为首之例，尚觉情浮于法。至石汇因罗元义恃符逞横，随同民团在乡滋事，乃以营勇弹压之故，辄敢伤毙杨什长一名，纵火烧房，不服弹压，实属匪徒，罪应从重。兹两犯均从比例，各拟斩枭，所以示持平也。既足以戢教民之势，亦足以摄平民之心。臣等为维持民教起见，伏乞勅下刑部，查明此案民教不和根由，速即议奏，咨覆办理，以免稽诛而杜后衅，实与地方有裨。除王明堂一犯未经供认，饬缉朱姓、石开阳等获审办外，谨会同成都将军臣歧元附片具陈，伏乞圣鉴。谨奏。」云云。已刊入先文庄公奏议卷四中。声木谨案：先文庄公当日办理是案，极费周折，煞费苦心，始能如此了结。自唐中叶，西教始入中国，自明中叶，西教始盛行，我朝贰百余年，其焰尤炽，从无有因闹教而能诛其教民者。先文庄公此举，虽属仰仗国威，实为数百年以来所未见未闻之事。无怪当时法国教士愬于该国公使，閧于总理衙门，来电劝其从宽办理，免生枝节，先文庄公不为之动。继则转乞合肥李文忠公鸿章，连来数电，为之说项，先文庄公仍不为之动。文忠末次电文中云：「既已治罪，何必正法，既已正法，更何必枭示，实属办理太狠，为各省从来所未有。无怪法人不服，啧有烦言，恐生大故。公欲于初到任时立威，以期压服教民，将来自己必为国家受大祸，终有懊悔之一日。」云云。未几，果有光绪廿一年五月，四川全省复有民教相仇巨案。法国教士不忘旧怨，益加仇恨，愬于该国公使，以革职军台相要约。时恭忠亲王复绾国政，力持不可。法国公使忿言，将绝国交。先文庄公由是罢职归田，林居十年，始捐馆舍，寿至八十。每论及此案，始终无悔。当时全案移归发审局，例由成都府知府主持，□□黄□□方伯毓恩力任其难。先文庄公深嘉之，历保至福建布政使。未几，虽因御史华辉参劾，闽督边宝泉查办，奉旨交部议处，旋部议革职，或云亦法国教士阴中伤之也。 

　　明沈万三秀 
明初洪武年间，沈万三秀名富，字仲荣，其弟万四，名贵，字仲华，本乌程县南浔镇人，父沈佑，始徙江苏之长洲县东蔡村。当时人以污莱之地归之，佑躬率子弟服劳，粪治有方，潴泄有法，由是致富。或云善点化术，以致富可敌国。平日率先两浙，输其赋税，为石者万。又尝献白金，为两者千百，以佐用度。明太祖却之不得，乃俾造廊房者陆百伍拾，披甲马者千。复曾为明太祖犒军，而筑都城叁之壹。明太祖忌其财雄势盛，意欲杀之。孝慈高皇后谏曰：「妾闻法也者，所以诛不法也，非所以诛不祥。民富侔国，民自不祥尔。夫不祥之民，天菑有之，于国法何预焉。」乃释秀，戍云南。其后子孙在流所者尚富。后其子茂旺，于明初复献白金千锭，黄金百斤。凡京城厅宇街道桥梁，甲马钱谷之类，多取资于沈家，乃以茂旺为广积库提举。当时命选大户家为京官六曹，得万四曾孙玠，为户部员外郎。坐事当辟，以营建工程未就，但黥其面额。后为蓝玉党，犹得乘马出入。工毕，尽录其家，发辽阳戍籍。其田数千顷，每亩定赋玖斗叁升，后来吴民粮额之重坐此。洪武初，每县分人为哥、畸、郎、官、秀五等，家给户由一纸。哥最下，秀最上，每等中又各有等第，巨富者谓之万户叁秀。如沈万三秀，乃秀中之第叁者。声木谨案：沈万三之名，传闻五六百年，遐迩皆知，从无有知其底蕴者。《乌程县志》转载明田艺蘅留青日札》，□□□《近峯闻略》，国朝毛奇龄《胜朝彤史拾遗记》，高士奇《天禄识余》四书所记沈万三秀遗事，予为之荟萃其语，取其简明易览，以记于此。 

　　程学启定计杀降 
桐城吴挚甫京卿汝纶《吴先生文集》中，有《桐城程忠烈公学启神道碑铭》，中有云：「苏大而坚，四面沮水，自盘门至娄门，贼筑长城十余里，长城内穴地为石垒以避炮，外凭水为固。公自昆山进攻苏州，连拔花泾、同里，下吴江，悉平太湖洞庭山贼垒，抵娄门，而军遂自宝带桥直入，碎其长城。先是剧贼李秀成守苏州，及是急援金陵，留死党谭绍洸据苏守御。长城既破，贼将郜云官、汪有为等汹惧，介副将郑国魁乞降。国魁者，云官旧识也。公与国魁单骑会云官，约以斩献绍洸首为信。已约，攻城益急。绍洸召云官、有为等乘城，有为突起，拔佩刀刺杀绍洸。贼众扰乱，击杀数十百人，夜开齐门降。黎旦，云官等持绍洸头来献，公入城镇抚。是时城贼尚廿余万，降酋捌人，请署为贰拾营，捌人分领之，让苏城之半处官军，自踞半城助守。公阳许诺，语云官等旦日出谒巡抚，遂还军，密白李公，请诛捌人者以定乱。是时常州、嘉兴皆未复，李公愕然曰：「杀已降不祥，且令常州、嘉兴贼闻之，皆死守不下，是自树敌，不可。」公争不能得，则脱所著冠，掷李公前曰：「以此还公，某从此诀矣。今贼众尚廿余万，多吾军数倍，徒以战败，畏死乞降，其心故未服也。今释首恶不杀，使各将数万人，糜军饷大万百余，与吾军分城而处，变在肘腋，吾属无遗类矣。」拂衣径出，李公急起挽公曰：「徐之，吾今听若，何怒为。」公曰：「苟见听，请一依某指挥。」明日，李公过公部将营，捌降人者，出城屏驺骑上谒。李公劳苦良久，给总兵、副将冠服有差，留宴军中。且去曰：「吾属有事，当往，令此营将代吾为主人，觞若等。」捌人者谒送李公，遂入就坐。坐定，酒三巡，伏甲起，捌人惊愕，格斗皆死。先是，公已列阵，急入城。及捌人首至，谕众曰：「捌人反侧已伏诛，余人不问。」逆党惊扰，凡杀贰千余人而定。降众贰拾余万，分别遣留，皆安堵帖服无事，苏州平。当是时，郑国魁怨公次骨，以谓公卖友。而外国法，尤以杀降为大禁，戈登至欲勒兵与公角斗，逾时乃解。而曾文正公在皖，闻苏州杀捌降将，叹李公能断大事也。」云云。声木谨案：湘乡曾文正公国藩《求阙斋日记类钞》云：「李少荃杀苏州八降，殊为眼捷手快。」云云。文忠此举，虽当时情势不得不如此，然颇为后人诟病。先文庄公亦谓文忠不嗜杀人，当时杀降，系出于忠烈之意，强而后可，原非得已。洋将戈登，因此事大愤，已勒兵约期，欲与忠烈交战，势机危迫。文忠左右劝解不获，虑生大故在肘腋内，尤忠烈云：「公亦陈玉成之降将，何为已甚。」忠烈亦愤而欲去。后复经大众劝谕，是以皆止。然戈登卒以此事不洽于心，辞职回国，不能挽留。京卿特着其事于神道碑铭中，至柒捌百言，显以杀降归功于忠烈。后人读之者，不必为文忠辨讳，其事已大白于天下。《国史馆列传》云：「初，逆首陈玉成倡乱，窜扰安徽各属。学启陷贼中，不为屈，咸丰十年，自拔来归。」云云。京卿云：「始从皖中自拔归。」盖皆有所讳也。 

　　孟子要略注 
南宋朱子编《孟子要略》五卷，据宝应王予中广文懋竑《朱子年谱》云：「南宋光宗绍熙三年，陆拾叁岁，《孟子要略》成。」云云。原书久佚。道咸间，汉阳刘椒云学正传莹，从金兰溪金仁山先生履祥所撰《孟子集注考证》七卷内，斠得原编次第，排比成书。湘乡曾文正公国藩为之刊行，后人复编入《曾文正公全集》内。光绪廿九年八月，曲靖孙少元□□光庭为之辑注，其自序云：「今朝廷振兴学校，诏以《四书》《五经》纲常大义为主，以历代史鉴及中外政治艺学为辅，煌煌圣谕，万世仪则。光庭与陈小圃太史从事于省会学堂，惧无以为诸生益，而澟澟于邪说害正为忧也。小圃尝曰：『五伦之外无人，五性之外无道，故于伦理一科，尤兢兢致意焉。』光庭窃思：伦之无象曰性，[性]之有象曰伦。父子之所以欲其亲，君臣之所以欲其义，夫妇之所以欲其别，长幼之所以欲其序，朋友之所以欲其信，性善故也。不然，何以穷天地，亘万世而不易哉！穷天地，亘万世而不易也，则一旦害至患生，使吾父子君臣夫妇昆弟朋友之将沦胥以亡也，其孰不急起而救之。急起而救之者，性善之所不能自已也。而况圣人，人伦之至，则所以防备之者，有不精且至耶。今之说者，亦见其不知量也。先儒谓孟子有功于万世者，在发明性善之旨，朱子编次《要略》五卷，以《性善》章冠首，有以夫。光庭爰取曾文正公所刻原本而添录朱注，并分辑各家注语于后，以书旨为序，不复别其世次。先后质诸学堂总理陈昆山观察与小圃，商订付梓，欲与诸生以是为中流之砥，适南之针也。」云云。云南官书局为之刊行，后编入《云南丛书》中。其序文亦刊于《东斋文钞》中，己未九月排印本。声木谨案：光绪末年，无锡许静山星使，略仿朱子体例，亦编《论语要略》一卷，中分《学之大纲》、《道德仁义》、《孝弟忠信》、《诗书礼乐》、《言行出处》、《为政之道》、《圣学指归》上下，共八章，壬戌五月自刊本。其编辑成书，与孙氏笺注成书，其志均在尊经，洵属晚近中所希有者。我朝至光绪末年，纲常名教，几于扫地尽矣。孙氏与□□陈小圃侍讲荣昌等主讲云南高等学堂，以僻在天南，真性淳固，尚未尽漓，可谓凤凰翔于千仞，下视啁啁众鸟，不特注释详明，有裨学问而已。 

　　陈廷焯论词语 
丹徒陈亦峯孝廉廷焯《白雨斋词话》云：「东坡词全是王道，稼轩则兼有霸气，然犹(未)[不]悖于王也。其年则竟似老瞒、石勒一流人物，板桥、心余辈，不过赤眉、黄巾之流亚耳。后之学词者，不究本原，好作壮语，复向板桥、心余词求生活，则是鼠窃狗偷，亦卑卑不足道矣。」云云。声木谨案：孝廉以此论词甚妙，罕譬曲喻，洵属解人解语。兴化郑克柔明府燮以书画名天下，无有知其工诗词者。所撰《板桥集》六卷，乾隆八年手书全集，上元司徒文膏摹刻本，予十余岁时即见之，当时仅读其《家书》一卷，不知其能诗词也。观其《词钞》自序，自谓作词肆拾年，楼简亭亦谓其词胜于诗，是明府当时刻意欲以诗词名世可知。孝廉《词话》中又云：「板桥诗境颇高，间有与杜陵暗合处，词则已落下乘矣，然毕竟尚有气魄，尚可支持。心余则力弱气粗，竟有支撑不住之势，匪独不及迦陵，亦去板桥甚远。后人为词，学板桥不已，复学心余，愈趣愈下，弊将何及耶。」又云：「板桥、心余，未落笔时，先有意为刘蒋，金刚努目，正是力量歉处。」云云。铅山蒋心余太史士铨以诗词闻，孝廉至谓其词去明府甚远，实属闻所未闻，非真能辨别泾渭，胸有卓见者，不敢为此言也。 

　　吴阆十国宫词 
予生平专喜宫词及香奁体诗二种，宫词除秀水朱竹垞太史彝尊编刊《十家宫词》外，搜罗仍有廿种，已记于《随笔》卷五矣，兹复得一种，记之于此：嘉定吴香岩□□阆撰《十国宫词》伍卷，诗共壹百贰拾首，乾隆丁未八月，东山寓居水月轩原刊袖珍本。前有《十国世年》、《引用书目》二种。同邑钱晓征宫詹大昕序称：「香岩博闻强记，尤工于韵语，晚年诗格益高。」又云：「同时林厚堂、王易圃、诸雪堂、汪少山、王鹤溪、王耽仲、毛海客、钱溉亭等分赋宫词，各得拾贰首，业已流布人口。」云云。据此，则香岩宫词亦非苟作，其余诸人宫词，今未见其书，其遗逸者已多矣。 

　　严永华女士佳谶 
严永华字少蓝，桐乡人，为缁生太史辰、叔和太守□之妹，归归安沈仲复督部秉成为继配。光绪庚寅十月，督部由皖抚署理江督，命甫下，夫人卒于安庆节署。其在室时，曾刲股救父，临难负母，皆为恒人所难。又复工词翰，精绘事，山水花鸟，无不精妙。太史与督部同居馆职时，夫人自黔南寄其兄手绘花鸟肆帧，并有题句，太史即张之客座，为督部所见。归，述之前配姚夫人，深加叹羡。姚夫人笑曰：「君既嘉此才女，他日可求为继配。」未几，姚夫人果卒，径聘夫人为继配。以一时之戏言，成百年之佳谶，云云。语见夫人所撰《纫兰室诗钞》序中。声木谨案：贵池刘聚卿京卿世珩幼娶其母家即上元傅苕生观察春官之妹。傅家原有二姝，长者貌美而才，京卿原配为其次女。娶后甚怏怏，琴瑟不调，尝云如能娶其姊，则大慰矣。未几，原配果卒，复娶其姊为继配。闻者皆谓之天从人愿，亦婚姻中罕有之事。北宋小说中，载庐陵欧阳文忠公修遗事，有「旧女壻为新女壻，大姨夫作小姨夫」之句，实则文忠三娶，并非一姓。若京卿径实有其事，亦娶妻之佳话，故连类记之于此。 

　　杨士骧自挽语 
泗州杨文敬公士骧生平纳一妾，原为夫人房中之婢，不容于大妇。文敬言时，殊为抑郁，尝言自作挽联云：「平生喜读《游侠传》，到死不知罗绮香。」云云。诚慨乎其言之也。其后卒于直隶督署天津行辕，其弟杏城侍郎士琦如其志，书悬灵前。见者论议不一，姑不具论。声木谨案：明献县纪厚斋茂才坤《花王阁剩稿》中，有《哭董天士》诗肆首，有云：「一生惟得秋冬气，到死不知罗绮香。」云云。又见其孙文达公昀《阅微草堂笔记·滦阳消夏录》中。文敬盖先有下句，然后足成上句耳。 

　　劳乃宣言日本人尊君尊孔 
桐乡劳玉初京卿乃宣，自撰《韧叟自订年谱》一卷，中有云：「德人尉礼贤笃志中国孔孟之道，讲求经学，设礼贤书院于青岛有年。与吾国诸寓公立尊孔文社，浼周玉山制军来函见招，主持社事。适馆授餐，情意优渥。日与尉君讲论经义，诸寓公子弟，亦有来受业者。」又云：「日本一宫房次郎为大阪朝日新闻社社员，笃志孔孟之学，吾国革命后来游，将访求遗老，传述于故国，以维纲常。」云云。声木谨案：「夷狄之有君，不如诸夏之无」，孔子早已言之于千百年以前。京卿所处之时，较之诗人身逢周室之衰者，又不可同年而语，宜其悲天悯人，若有不胜其情词者矣。 

　　南宋杨万里大节 
南宋吉水杨文节公万里，绍兴二十四年进士，官至宝谟阁学士。其不为韩侂冑作《南园记》，虽饵以掖垣不屑，久已昭昭在人耳目，而不知其精忠大节，昭示天地也。文节旋致仕归，心不忘国，忧愤成病。开禧间，既闻侂冑弄权用兵，忧愤益甚，绝食七日。遗书于子孙，略云：「侂冑专权无上，用兵残民，谋危社稷。吾头颅如许，无路报国，惟有孤愤，书此以别。」绝笔而死。光宗亲书「一代名儒，两朝元老」赞之。同治四年九月，新宁刘忠诚公坤一奏请从祀文庙，语见忠诚奏疏。 

　　姚文然日记语 
偶阅《朱子语类》，心身泰然人，无论闲忙顺逆，每日静坐一时，可以息气，可以省过，可以养心，可以祛病云云。语见桐城姚端恪公文然日记中。声木谨案：每日静坐一时，实读书养生，祛病延年之妙法，惜世人憧憧扰扰，无暇及此，亦不愿及此也。 

　　明徐达三女不嫁 
海宁查初白太史慎行《人海记》云：「徐中山第三女名妙锦，文皇欲娶为继后，女不可，因不嫁而为尼。尝论革除事：建文君当坐殿上，燕王至，苟不让则死，何必自焚窜。每语逊国事，未尝不痛哭也。」云云。声木谨案：据此，则徐中山三女知君臣之义，明顺逆之理，身为弱女子，不获有为，因薄视成祖，宁牺牲后位，自愿为尼，以安淡泊。其识见高出靖难诸臣之上，洵千古一人也！ 

　　驿舍探幽录 
《驿舍探幽录》□卷，亦名《张侍郎遣戍丛谈》，系光绪廿四年八月十五日，直隶候补知县宝庆王明府庆保、房县曹明府景郕，押解南海张樵野侍郎荫桓，发遣新疆，途中问答之语。声木谨案：光绪庚子拳匪之乱，侍郎即遭就地正法。新疆巡抚□□饶□□中丞应祺故与之善，不忍加戮，以毒置面中，鸩之乃死。书中所述之语，其中恩怨太重者，未可尽以为据，或可备参考之用，读者宜慎择之。 

　　南宋谢翱撰述 
南宋浦城谢皋羽□□翱号晞发子，撰《晞发集》十卷、《晞发遗集》二卷、《遗集补》一卷，附《天地间集》一卷、《西台恸哭记(注)》一卷、《冬青引(注)》一卷，□□□□陆大业编刊本。收入《四库》，即是此本。《四库提要》称其志概特高，卓然可传，诗文亦桀骜兀傲有奇气，一扫宋季之庸音，云云。声木谨案：皋羽撰述，实不止此，其见于明□□宋□□公濂《宋学士文集》者，又有手钞《诗》八卷、《杂文》廿卷、《唐补传》一卷、《南史补帝纪赞》一卷、《楚辞芳草图谱》一卷、《宋铙歌》、《鼓吹曲》、《骑吹曲》各一卷、《睦州山水人物古迹记》一卷、《浦阳先民传》一卷、《天地间集》五卷、《东坡夜雨句图》一卷、《浙东西游录》九卷。仿《秦楚之际月表》作《独行传》，及《左氏传续辨》、《历代诗谱》，皆未完。所选唐韦柳诸家诗及东都五体诗，不在集中。明檇李李君实玺丞日华《六研斋笔记》云：「谢皋羽嗜佳山水，雁(门)[山]鼎湖，蛟门候涛，沃州天姥，望霞碧鸡，四明、金华洞天搜奇抉秘，所至即造游录，持以夸人，有《浙东西游录》九卷。又慨朋友道丧，合同志姓名，作《许剑录》。」云云。惜今皆不传。《天地间集》五卷，所录皆南宋故臣遗老之诗，佚为一卷。凡文天祥等拾柒人，诗仅廿首，已不足一卷之数，《知不足斋丛书》中有刊本。《西台恸哭记注》一卷、《冬青引注》一卷，为明张丁所注。我朝余姚黄黎洲副宪宗羲生当明季，目睹宗社为墟，痛心疾首，莫可挽救。其身世颇与皋羽相似，以是爱好其诗文甚笃。其文章志节，能令异代之人铸金呼佛如此，其能感人者深矣。 

　　王懋竑朱子年谱 
宋儒之学，以朱子为集大成。我朝崇尚理学，文庙中，特升位于十哲之次。而生平最为研究朱子之书者，厥惟宝应王予中太史懋竑所撰之《朱子年谱》四卷、《附录》二卷，□□□□自刊本，浙江书局有重刊本，海内称为善本，即《四库提要》亦嘉其精密。太史所撰，见于杭州钱东生□□林《文献征存录》者，仍有《白田草堂存稿》廿四卷、《续集》□卷、《别集》□卷、《朱子文集注》□卷、《朱子语录注》□卷、《读经记疑》□卷、《读史记疑》四卷、《偶阅杂钞》□卷。晚出者仍有《读书记疑》十六卷，同治壬申春月，其族玄孙补帆中丞凯泰福州抚署刊本。声木谨案：朱子《文集》、《语录》，最为人心世道之防，实为布帛菽粟，人生不可一日离也。自南宋元明至国朝，陆百余年，从无有人为之注释者。太史深于朱子之学，所注必有可观，惜乎他书已刊，此二种独无传本。宝应朱止泉茂才泽澐，尝与太史相切磋，亦潜心朱子学术，积数十年之久，所得益精，撰《朱子圣学考略》十卷、《止泉文集》八卷、《朱子诲人编》□卷、《三学辨》□卷、《先儒辟佛考》□卷、《阳明晚年定论辨》□卷、《吏治集览》□卷、《师表集览》□卷，书目亦见《文献征存录》。茂才晚年编有《选读朱子文集目录》一卷、《朱子语类选目》一卷，序虽见于《止泉文集》中，岁久散佚。嘉庆庚辰仲夏，其孙男毓贤，弟子卢生昶，忽得茂才手稿于其门人某君后人家，光绪丁酉五月，娄县姚壮之广文之烜等排印本。当时仅印有贰百部，是以世不多见。仍有《朱子分类文选》□卷，咸丰壬子，华亭韩禄卿孝廉应升为之刊行。当时仅刷印数十部，遭粤匪之乱板毁。 

　　蜀汉张桓侯等列入祀典 
季汉镇东将军、追谥顺平侯赵云，字子龙，墓在大邑县城东三里银屏山，光绪十七年五月，由先文庄公奏请，列入祀典，由该地方官春秋致祭。张桓侯墓在阆中县□□山，已于嘉庆廿年，由前任川督常明奏请，列入祀典。云阳县乐温山旧有张桓侯庙，光绪十年，前任川督平远丁文诚公宝桢奏请颁赐匾额，随奉朱笔圈出「威显」封号，钦此。光绪二十年，复经先文庄公奏请，列入祀典，由该地方官春秋致祭，云云。语见先文庄公奏议。声木谨案：季汉昭烈帝，虽确为前汉景帝子中山靖王胜之后，其立国后于曹孙，亡国先于曹孙，不特壤地褊小，偏安西蜀已也，晋代诸史，皆本以正统归之。温公虽正人，实为司马家儿，故以魏承汉后，以为本族光荣，遂启后人争辨之端，温公不能辞其责。当时曹孙用人，虽多才能，未若昭烈佐辅，如诸葛武侯、关忠义公、张桓侯、赵顺平侯等，尽皆圣贤之资。以此相较，畔若天渊，后人之右昭烈，未尝不由于此。若昭烈之佐，尽如荀彧、贾诩、张昭、周瑜诸人，后人未必争以正统归之也。 

　　曾国藩夜课 
湘乡曾文正公国藩《求阙斋日记类钞》云：「料理官事，摘由备查一也，圈点京报二也，注解《搢绅》三也。此三者，夜间之功课，亦留心庶事之一法也。」云云。声木谨案：合肥李文忠公鸿章，晚年以大学士住京之时，每日京报一本，必从头自尾，逐字细看一遍，寒暑无间，然后安寝。一室内，偶有仆人误燃双烛者，时腿足行履已不便，虽至远，必自起灭其一。先文庄公闻其每晚看京报从无间断，谓其善于做官，且甚服其俭德。 

　　云南石类 
雍正七年正月廿五日，满洲鄂□□公尔泰，奏进云南石一疏中有云：「臣查云南石头，尽有各色者，虽纹质欠细，亦尚光润。但匠人甚拙，除盘碟等件，并不能制别器。臣现差人采取，谨先附进三台石伍块，系白色，橡子石伍块，近宜兴窑色，象皮石叁块，微黄色，松花石贰块，有云色。以上各石，俱系武定府和曲州所产。此外各属仍有玛瑙石，系红白二色，翡翠石，系碧绿色，姑绒石，系淡肉红色，俱可作小文具，价值甚贱。臣当陆续附折赉进，合并声明。」云云。声木谨案：据□□所奏，云南本产石之区，以僻在天南，无人闻见。世间所传流之大理石，特其一端，且恐即系原奏中之松花石也。 

　　排印御制诗文集 
晋江余晋珊中丞联沅，于光绪庚子半年之间，由江苏苏松太兵备道升任浙江布政使，署理浙江巡抚，我朝之似此不次擢用者实不多觏。闻其尝语人云：「国朝列祖列宗御制诗文集，向例武英殿藏板，久已焚毁。光绪十余年间，德宗景皇帝命以活字板摆印多部，分各衙门校对，官员有出赀印刷者。余以校勘未卒业即出京，遂至今未得。」云云。声木谨案：我朝列圣相承，天纵聪明，无不精通《六艺》。所撰诗文集中，多载一朝掌故，出自天家自述，决非草野传闻所能比拟万壹，当如日月经天，亘万古而不废。坊间流行御制诗文集极多，原板虽毁于火，当时印本必多，故能风行遐迩，家置一编。德宗景皇帝排印之本，草野故未见，亦未之闻。当时有此一段掌故，亦考古者所宜知。中丞曾司校对，言之尤确，实非凿空者可比也。 

　　伊江笔录 
国朝言掌故专书，惟闽县王文勤公庆云所撰之《石渠余记》六卷最为风行。钱塘吴仲云制府振棫，撰有《养吉斋丛录》廿六卷、《余录》十卷、卷帙甚富，光绪廿二年十月家刊本。惜当时印行不多，颇为罕见。光绪末年，其孙子修学使庆坻复为之印行，坊间始有传本。声木谨案：昭文吴槐江制府熊光，撰有《伊江笔录上编》一卷、《下编》一卷，体例与王、吴两家同，其家向未刊布。光绪□□年，广州广雅书局为之付梓，印行不多，书板即遭焚毁。是以《广雅书局丛书》经史子集四部中，独少此种，可见流行不多。据其卷首墓志所载，制府仍撰有《春明杂录》一卷、《崶溪杂录》一卷、《诗集》十二卷，亦从未见各家书目著录，是亦未刊矣。 

　　尚书表注 
金婺州金仁山编修履祥，生于南宋季世，恭宗德佑初，召授史馆编修，不赴，入元，隐居教授以终。所撰《尚书表注》二卷，《通志堂经解》、《金华丛书》均有刊本。推编修当日著述之意，实系论文，并非解经。全书皆白文，正句画段，而于每页之上下左右，皆以细字标识，略为诠解，语意亦为论文而作，决非解经文字。只有评选古文有此体裁，解经实无此格。《四库全书》重其人品，列入解经之中。且称其于在注经之家，别为一体，实所未喻。 

　　张云璈等名斋 
钱塘张仲雅明府云璈，生平诗学陈简斋殿撰沆、赵云菘观察翼，合二人字中「简」「松」二字以名其堂，因以名集。钱塘顾伴檠明府澍，生平诗学袁随园明府枚，字学梁山舟学士同书，亦合二人字中「随」「山」二字，名其斋曰随山书屋，亦因以名集。语见《随山书屋诗存》四卷序中。 

　　平步青称名之异 
山阴平景孙观察步青撰杂记十种，名《霞外攟屑》，十二卷，为生平撰述《香雪崦丛书丙集》本。为文集名《樵隐昔寱》，廿卷，为《香雪崦丛书丁集》本。观察既名步青，书中自称均云「庸按」，不云「青按」、「步青按」。全书既无序跋，亦无原名更名之说，是真不可解。或原系他人撰述，其子孙借刻，未及更改，其故不可知矣。 

　　书名补缺 
明三原王端毅公恕字宗贯，号介庵，晚号石渠老人，所撰《端毅公集》，嘉靖三十一年秋月，家刊写字本。内计《文集》二卷、《文续集》二卷、《南溪笔录》、《羣贤诗话前集》一卷、《后集》一卷、《续集》一卷、《玩易意见》二卷、《石渠意见》四卷、《拾遗》二卷、《补阙》一卷。书名《拾遗》者多，名《补缺》者仅见此种。 

　　北宋王益柔阅通鉴 
北宋司马温公修《资治通鉴》，历拾玖年始成，当时同修者，实皆学问淹通，文章尔雅，深明撰述体裁，遂为千古绝作。然温公尝语人曰：「自吾为《资治通鉴》，人多欲求观，读未终一纸，已欠伸思睡，能阅之终篇者，惟王胜之耳。」云云。语见《宋史·王益柔传》，益柔字胜之。声木谨案：据此，则同时人撰述，欲同时人见重甚难，此所以赖有后世之扬子云也。 

　　左氏博议 
俗传南宋吕成公初婚，一月不出，乃撰《左氏博议》二十五卷，《四库提要》辨之详矣。不谓明归有光《震川集》中小简已言之，是明时已有此等俗说。《左氏博议》全属论体，实为史论之一种，《四库》列入经部，其或书以人重欤。 


三笔卷十 
</div>
    <div class="pagination">
<a href="苌楚斋三笔_page10.html">上一页</a><span>...</span><a href="苌楚斋三笔_page6.html">6</a><a href="苌楚斋三笔_page7.html">7</a><a href="苌楚斋三笔_page8.html">8</a><a href="苌楚斋三笔_page9.html">9</a><a href="苌楚斋三笔_page10.html">10</a><span class="current-page">11</span><a href="苌楚斋三笔_page12.html">12</a><a href="苌楚斋三笔_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
