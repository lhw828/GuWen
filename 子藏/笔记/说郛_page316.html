<!DOCTYPE html>
<html>
<head>
    <meta charset="UTF-8">
    <title>说郛 - 第 316 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 316 页/共 601 页</h1>
    <div class="content">　　胡勃字钦宗仕晋为郡功曹
　　王琮豫章人为兖州刺史
　　施阳字伦豫章人迁尚书令道遇贼刼财物去尚余钱五千文遣人追贼与之
　　熊行字钦明为呉大将军长义都尉
　　邓粲字文艳为堂巴太守撰晋史十卷
　　熊鸿晋初七辟不就
　　邓中缶着交州记三卷
　　雷次宗字仲伦入庐山侍沙门惠逺笃志好学屡征不起卒有文集注礼记周易元嘉六年撰豫章记
　　谌仲字文亹有孝行汉荆州刺史
　　徐雅确博览经传仕晋至南平太守
　　陆逊字伯言呉郡人呉黄龙四年任荆州及豫章三郡事
　　呉爱字子重濮阳人仕唐蓬郡刺史
　　李思字文成高安邑人滕王请为师友
　　滕王字元婴高祖弟二十三子显庆元年除洪州三十年筑阁
　　应智项高安万载凤岭人起义师佐大唐仕靖州刺史














　　睦州古迹记【谢翺】
　　金华洞去县三十里洞有三道赤松东西鹿田上而下远望若建瓴水及至复平夷无他险道北山由上下气喘喘不暇息然亦不觉劳苦下洞之右为椒亭亭上望洞口若鐡瓮石正青黑洞内外分为两由鐡瓮入可坐数百人有穴如蟇頥水出自頥入地中下山复不知何处由頥入卧小舟童仆篝火传舟进至岸寥泬空廓行颿颿有声由右转左复从頥出洞外洞外二百步至中洞口自洞口东炬回旋入地底一出出良久有二里至上洞上洞分左右为两变怪开阖为体各不同而天地山海人物之类最多归而以其类识之总六十有四并十二而五得五十七为仙人藏身处一石黄色亘地在外洞右为道人比肩而立各一在外洞上顶旁为大士垂珠缨络箕踞而坐者一在石之右凡为人之类四而形影小大有不犯焉为碧桃枝实累累垂下者一处在于外洞顶右为石笋防地而玉立者一斜上苍紫而迸于地者一在洞中水帘后凡为植物之类三而苞萌蕡蕡有不犯焉为苍龙首尾相应者一在外洞左右对为龙头角鬛尾及爪痕如生者各一在内洞右为苍白两龙鳞鬛欲夹石梁飞度者一在上洞左角为右黑龙而白蛇自背绕其脇者一为蟾蜍三足一在石门限北为游鱼布影于石者一在外洞顶西北为虾蟇匝地者一在蟇頥蓄水旁为石蜂窠房牖如纹者一在虾蟇石上顶为石狮子而石虎者而虎者各一在雪山前为大小象脚大二小一在内右转左凡为山海竒怪之物总十有四离而为二十有一而鳞介羽毛飞走有不犯焉前后雪山一在上洞为云霞五色二在霜石上稍西及上洞右为仙人望月者一在蟇頥受日处正圆如三五夜为日影射石壁类月光在地者一处在上洞石之左为北斗七星窠一在外洞外之左凡为在天垂象之类九不犯二三焉为天涯海角各一在下洞内右滑台一在内之左为石纹细涌如水波浪痕者一在下石上左为仙人种玉田者一在下左丘畆步角可数为天地一在上洞天扉下石井一在上右角下皆深黑莫测所穷凡为在地之类八不犯一二焉为石门限溜室窓櫺各一在石限内为石柱一在大小象脚外石室一在水石笋后水落沙石盛之辄渗下不溢帘后束炬可立先出者视互出入者与束炬立帘后者若神人然为石梁一在天池左可数十丈为天扉中折日光射其内者一从洞背寻折处复不可见凡为栋宇之类七而求其犯者无一焉为石钟鼓自洞顶悬而虚其下而声各如其所名者一在僊笠东为僊笠一在鼔西为笔格而山立者一为砚滴石穿溜若一蚁鑚珠而洞顶滴泉正当其处一与笔格自为左右为悬钟寳盖类云气结而天花雨者一在钟鼓南为天人挂衣痕蹙蹙如新者一在石床右石床一在衣左为小挂衣一在外洞黄石上侧为水帘飞空而下类珠碧缀成者一在中洞旋石中为小悬钟二在中洞及上左凡为器玩之物十有二而求其犯者无一焉余尝喜独行山水间遇古迹竒玩见于外有过此无不及者至内观若神犀寳鼎烛影图物防龙罔两天地山海之藏皆莫得逃其状此为尤絶友人方君凤既集为行纪志所变怪先后有差余尝欲与善画者日夜相对盘礴其下写为图分合数面求书尾于山林畸人静者传之后数百年以为希世之寳而力有未能辄叙其槩而为之记凡以昔之得游而观者数千百年既不可知其人而往矣后之欲图而观者数千百年岂无有与我同志者其于此庶乎其有考也







　　南海古迹记【吴莱】
　　南海盖禹贡扬州之南境春秋战国时地本百越至秦始通而尉佗王者五世汉元鼎中南越平立南海等郡属交州治苍梧建安中徙治南海呉孙权初割交州立广州而南海郡属广晋因之宋以后江左州郡析置不一至唐即以南海郡立广州永徽后岭南五管悉广府咸通中复分岭南为东西道广为东道唐末迄五代南汉刘氏据之及宋初而后平今广州上路领县七番禺秦县南海増城汉县新会淸远隋县东莞唐县香山宋县广大府也山水人物古迹之灼然可记者伙矣粗载其大略于篇
　　番禺山在番禺东近城两山相属髙丈余山海经黄帝生禺号禺号生禺京处南海一曰二禺山或云黄帝二庶子善音律南采昆仑竹制黄钟宫遂隠此山
　　五仙观山在子城内楚髙古时有五仙人人持谷穗一茎六出乘羊衣羊具五方色遗穗州人羊化石仙人腾空去
　　南海广利王庙在番禺南庙有唐韩文公碑玉箫玉砚象鞭精致郑絪出镇时林霭守高州献铜皷面濶五尺脐隠起海鱼虾蟆周匝今藏庙中宋眞宗赐南海玉带蕃国刻金书表龙牙火浣布并存
　　浮丘山在海南西木罗山朱明之门戸浮在水中篙痕宛然今去海四里有葛洪瑚井洪炼丹海神献瑚中宿峡一曰峡山在淸远东山对峙江中秦赵胡曽钓得金鲤可重百斤贡之秦王有钓鲤台东有尉佗万人城南有烟幡岭唐大厯间哥舒晃叛广州讨晃梦神人谓曰见幡即回及晃平回师山顶有挂幡
　　白云山在番禺东山髙无泉有龙化为九童子泉遽涌时有五色小蛇蜿蜒下为大小水帘洞秦安期生隠处始皇尝遣人访安期生或云子城东有安期生蒲磵溪磵中产菖蒲一寸九节食之仙
　　任嚣墓山在西城内嚣秦二世时南海尉病召龙川令赵陀使行尉事嚣死秦乱佗竟自王
　　越王台在大城北尉佗筑西有越王朝汉台嵗时望汉拜两台踞山巅屹然山有达磨泉达磨自天竺航海至指其地曰地有黄金万余两贪者力凿得泉达磨曰是可铢两计哉今海水卤咸泉最冽
　　越王赵佗墓山在南海南自鸡笼冈北至天井连冈接岭佗輀车四出棺塴无定处呉黄武中交川从事呉瑜访佗墓莫能得独得王婴齐墓珠襦玉匣玉玺金印三十六铜劒三烂若龙文悉璃玉匣金饰后瑜携劒经赣上飞入江水
　　南越王弟建徳故宅在西城内呉虞翻移交州时有园池唐六祖慧能剃髪受戒寺有坛坛有菩提树房相国融谭楞严经有笔授轩大砚融自刻大唐神龙改元七月七日天竺僧般剌宻谛自广译经出此砚坚润可爱藏殿内有屈眴布西天衣绣内相大如雨指
　　越井岗在南海南一曰赵佗井一曰鲍姑井鲍姑葛稚川妻尝行炙南海善炙赘疣唐崔伟遇姑得越井冈艾南海刘防号玉龙泉禁民不得汲
　　石门在南海北山夹江对峙如门汉楼船将军杨仆讨南越先将精卒陷寻峡破石门东有贪泉晋呉隠之刺广州酌泉赋诗处隠之北归家人携沈香一斤觉投香江中
　　汉征士董正墓山在番禺东正州人清白不羣晋隆和中太守袁彦伯求其后旌之
　　马鞍山在番禺北秦时望气者言南海有王气发卒千人凿山状如马鞍汉伏波将军马援尝驻兵山冈每风雨晦听之若有军声殷然
　　卢循故城在番禺南城南小洲状如方壶葢循故居处金卢亭蛮人男女椎髻俗采鱼蛎藤竹又有龙戸一曰蜑戸旧传循字元龙此恐循遗种五月一日禁水蜑戸旧不设网罟
　　石皷山在东莞南山有石如皷皷鸣世乱兵起卢循东冦隠隠有声
　　金牛潭在増城南本増江水潭有金牛晋罗公钓得金繂牛从繂出见人复投断其繂得一尺义熈中周霛甫勇掣得三尺唐韩文公宿増江口有诗示侄湘
　　甘溪在南海东晋广州刺史陆自西北百余里筑堤潴水给城南汉刘氏辟甘泉苑泛杯池南有陆公亭故基溪夹种刺桐木绵花开殷艳如画
　　博大山在番禺东山有卢循母檀氏墓东南有卢堠循浮海与呉隠之战立烽堠处山下溪有神鼎唐刘道锡刺广州遣人系鼎引出鼎耳断鼎没执乡者耳尽痛冯盎墓山在新防北盎世为南越首领祖父宝守髙凉聘谯国夫人冼氏宝死冼懐集百越斩欧阳纥陈给冼鼓吹麾幢至盎三世武德中盎将南越众附唐
　　赤石冈在番禺西南山色赤如火燃唐有扶南人请以黄金万镒市山发宝藏刺史韦明曰南州镇山也弗许
　　景泰山在番禺东北山巍然耸抜下为越溪唐景泰禅师卓锡处古有七仙人守山后发得石履二古镜一绍兴间风雨山裂又得唐天寳时铜钟并藏寺中
　　黄云山在新会北唐一行禅师来游此山黄云自山内辉映衣袖遂卓庵山巅弟子至者余五百人
　　寳庄严舍利塔在西城内梁大同间昙俗法师奉武帝命求释迦舍利创千佛塔唐髙宗时广州都督李重建王勃记有古井九绕塔内有古鼎藏劒一镜一铦莹下发得佛牙舍利似是梁代故物
　　金芝岩在清远北唐天寳间望气者言南海东南内有霛山发金草遣使得金芝二十四茎铮然作金铁声黄巢矶在清远南黄巢冦广州杀李佋覆舟处
　　西樵岩在南海西南岩有石室石珠飞瀑如泻下为玉女淘沙滩漉梨泉龙九真洞嵗时恒祷龙龙占风雨云气南汉时有乌利仙迹
　　镇象塔在东莞西南汉禹余宫使邵廷琄造廷琄刘氏爱将尝告刘鋹曰汉承唐乱幸天下有故干戈弗及汉寖骄今诸国悉珎宝奉中国汉不可后否则宜敛兵自守已而宋师至廷防将舟师出洗口鋹疑廷防必叛杀廷防禹余宫汉离宫九曜石在西城内城有湖长百余丈水凝緑列石嵌竒突兀类大湖霛壁者九南汉刘氏集方士炼丹处
　　苏文忠公古舍利塔在东莞西资福寺罗汉阁状若覆盂文理类芭蕉五色备具盖古佛脑骨也比丘祖堂夜梦赤蛇吐珠白壁上且果得舍利建塔公自作铭以实之
　　东坡泉在西城内天庆观苏文忠公初凿得一石状如泉涌出号泉清冽亚达磨泉淳祐间经略使方大琮浚泉防以定林废寺鐡井栏大琮有铁井栏铭仙女湾在香山南海中宋益王昰南迁泊仙女湾丞相陈宜中欲奉昰犇占城飓作昰殂香山宜中遁殿帅苏刘义追宜中不及夜有火烧仙女湾舟舻防尽崖山在新防南山有两崖对峙海潮出入宋绍兴间尝置戍卫王昺南迁结营崖山海中海水咸汲道断天狗堕海声隆隆如雷丞相陆秀夫朝服抱卫王沈海文武嫔御从死者万数
　　大奚山在东莞南大海中一曰碙州山有三十六屿山民渠鱼盐不农宋绍兴间招其少壮置水军啸聚遂墟其地今有数百家徙米种藷羊射麋鹿时载所有至城易醯米去
　　为说者曰东阳李生自海上回为言南越事山川风土悉有可考者夫南越本一州地自秦汉以来始通尉佗之自王刘防之事制亦尝自同中州崛强数代至于天下尽一而后能有定岂不以其山海之险逺故哉当今广为大府自江岭而上经大庾关隘之髙峻自闽徼而入过潮阳岚路之稀逺自防牱而下则又将歴漓江湟水泷石之嵓崿黄茅青草炎瘴袭人毒蛇猛虎山谷踞是故世之仕者恒未尝愿至至则常数期日而或不足以偿其茍且塞责之心然而晴天胜景山霾开而海气伏珎禽嘤鸣异草丛生花有素馨朱槿果有荔枝龙眼槟榔蒟酱之属芬香艶冶鲜甜爽脆鱼鸡蚬菜堆积于市酒支数年茍能顺其风气时其调适宜若无间于中州至于控制山防厌服海外大蛮其嵗时蕃舶金珠犀象香药杂产之富充溢耳目抽赋帑藏葢不下钜万计必又頼矣夫涕泣还金之吏而后有以愧夫轻生好货之俗厥任至重故常剧于他郡而必欲其称职是又岂得以其险逺之故毒瘴乘之而或略于民事者哉然则世之仕者勿以其险逺可忘必图其政山海之氓勿以其险逺自恃必奉其法度此则天子堂陛之间即为广府诚不可以不慎也虽然自秦汉以还南越幅员数千里莫不自归于经理抚绥之中至唐而后列为五府广府寔大丛山深峒恶民顽俗犷草揺风动常必德懐而威慑之然后自己间者一时山峒颛颛无所觉知之氓弄兵潢池假息汤釜至使父兄子弟修城栅缮壕堑昼夜钲皷凛焉若钜敌之压境讹言相惊继之朝廷以是而厉法令儆盗贼修马政禁兵器是虽一指疥痬之防而徧身犹或谓之不宁者盖久而后克有定此岂可以轻视南越一区之地而不深戒其山海之险远者哉呜呼今之所纪者山川故在人物则悉已往而不可复追矣遂因及其风土政事之槩者着于末节茍有观者曽可谓为晋宗少文之卧游云尔哉予故得以具论之










　　甬东山水记【呉莱】
　　昌国古会稽海东洲也东控三韩日本北抵登莱海泗南到今庆元城三五百里泰定元年夏六月自庆元桃华渡觅舟而东海际山童无草木或小仅如筯辄刈以鬻盐东逼海有招宝山或云他处见山有异气疑下有宝或云东夷以海货来互市必泊此山山故有炮台曾就台蹠弩射夷人矢洞船犹入地尺又别作大筒曵铁鏁江水夷舟猝不得入前至浃口怪石嵌险离立南曰金鸡北曰虎蹲又前则曰蛟门峡束浪激或大如五石斗瓮跃入空中却堕下碎为雰雨或逺如雪山氷岸挟风力作声势崩拥舟荡荡与上下一僧云此特其小小者耳秋风一作海水又壮排空触岸杳不辨舟楫所在独防樯上指潮东上风西来水相鬭舟不能尺咫一撞嶕石且靡解不可支持又前则为三山大洋山多磁石舟板钉铁或近山则胶制不动昌国境也昌国中多大山四面皆海人家颇居篁竹芦苇间或散在沙墺非舟不相往来田种少类入海中捕鱼蝤蛑蛇母弹涂杰步腥涎防味逆人鼻口嵗或仰谷他郡东从舟山过赤峙转入外洋望岸客山山出白艾地多蛇东到梅岑山梅子真炼药处山梵书所谓补怛落迦山也唐言小白花山自山东行西折为观音洞洞瞰海外巉中裂大石辟紫黒旁罅而两岐乱石如断圭积伏蟠结怒潮摐击昼夜作鱼龙啸吼声又西则为善财洞峭石囓足泉流渗滴悬缨不断前入海数百歩有嶕土人云曽有老僧秉烛行洞穴且半里山石合一窍有光大如盘盂侧首睨之寛洁白非水非土逺不辨厓际又自山北转得盘佗石山粗怪益髙垒石如垤东望窅窅想像髙丽日本界如在云雾苍莽中日初出大如米苁海尽赤跳踊出天末六合奣然鲜明及日光照海薄云掩蔽空水弄影恍类铺僧伽黎衣或现或灭南望桃花望秦诸山嵌空刻露防立巨浸如世叠太湖灵璧不着寸土尺树天然可爱东南望东霍山山多大树徐市葢尝驻舟于此土人云自东霍转而北行尽昌国北界有蓬莱山众山四围峙立旋绕小屿屹如千尺楼台而中又有紫霞洞与山为邻中畔明通方如大车之舆潮水一退人或可入或云人不可到隠隠有神仙题墨漫不能辨又有沙山细沙所积海日照之有芒手攫则霏霄下渐成洼穴潮过又补终不少损旁有石龙苍白角爪鳞鬛具蜿蜒跨空亘三十里舟径其下西转别为洋山中多大鱼又北则为胊山岱山石兰山鱼盐者所聚又自北而南则为徐偃王战洋处偃王既败不之彭城而之越弃王几砚防稽之水又南则为黄公墓黄公赤刀厌虎厌不行为虎所食者也夫昌国本禹贡岛夷后乃属越曰甬句东越王勾践欲使故呉王夫差居之然不至也海中三山安期羡门之属或避秦乱至此方士特未始深入或云三山在水底或云山近则风引舟去葢妄説也东土人士每爱会稽山水故称入防稽者为入东抱朴子亦云古仙者之乐登名山为上海中大岛屿如会稽之东翁洲者次之今昌国也是年秋八月自昌国回姑苏山海竒絶处明昔人之不妄时一展翫宗少文卧游不是过矣













　　洛阳伽蓝记【杨衒之】
　　城内
　　永宁寺熈平元年灵太后胡氏所立也中有九层浮图一所架木为之举髙九十丈有刹复髙十丈合去地一千尺去京师百里已遥见之僧房楼观一千余间雕梁粉壁青璅绮疏难得而言栝椿松柏扶疎拂檐翠竹香草布濩堦墀是以常景碑云须弥宝殿兠率浄宫莫尚于斯也外国所献经像皆在此寺永熈三年二月浮图为火所烧帝登临云台望火遣羽林一千救赴火所莫不悲惜垂泪而去五月中有人从象郡来云见浮图于海中光明照耀俨然如新十月而京师迁邺
　　建中寺普泰元年尚书令乐平王尒朱世隆所立也本是阉官司空刘腾宅屋宇奢侈梁栋逾制一里之间廊庑充溢堂比宣光殿门匹干明门博敞丽诸王莫及也腾诛以宅赐王雍建义元年尒朱世隆为荣追福题以为寺金花宝葢遍满其中有一凉风堂本腾避暑之处凄凉常冷经夏无蝇有万年千嵗之树也
　　长秋寺刘腾所立也腾初为长秋令卿因以为名中有三层浮图一所金盘灵刹耀诸城内作六牙白象负释迦在虚中庄严佛事悉用金玉工作之异难可具陈四月四日此像常出辟邪狮子导引其前吞刀吐火腾骧一面防幢上索诡谲不常竒伎异服冠于都市像停之处观者如堵迭相践跃常有死人
　　瑶光寺世宗宣武皇帝所立讲堂尼房五百余间绮疏连亘户牖相通珍木香草不可胜言牛筋狗骨之木鸡头鸭脚之艸亦悉备焉椒房嫔御学道之所掖庭美人并在其中亦有名族处女性爱道落髪辞亲来依此寺屏珍丽之饰服修道之衣投心入正归诚一乘永安三年中尒朱兆入洛阳纵兵大掠时有秀容胡骑数十人入寺滛秽自此后颇获讥诮京师语曰汝阳女儿急作髻瑶光寺尼夺女壻寺北有金墉城城门作重楼飞阁遍城上下从地望之有如云也
</div>
    <div class="pagination">
<a href="说郛_page315.html">上一页</a><span>...</span><a href="说郛_page311.html">311</a><a href="说郛_page312.html">312</a><a href="说郛_page313.html">313</a><a href="说郛_page314.html">314</a><a href="说郛_page315.html">315</a><span class="current-page">316</span><a href="说郛_page317.html">317</a><a href="说郛_page318.html">318</a><a href="说郛_page319.html">319</a><a href="说郛_page320.html">320</a><a href="说郛_page321.html">321</a><span>...</span><a href="说郛_page317.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
