<!DOCTYPE html>
<html>
<head>
    <meta charset="UTF-8">
    <title>说郛 - 第 111 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 111 页/共 601 页</h1>
    <div class="content">　　乐君达州人生巴陵间不甚与中州士人相接状极质野而博学纯至先君少师特爱重之故遣吾听讲今吾尚畧能记六经皆乐君口授也家甚贫不自经理有一妻二儿一跛婢聚徒城西草庐三间以其二处诸生而妻子居其一乐易坦率多嬉笑未尝见其怒一日过午未饭妻使婢告米竭乐君曰少忍会当有饷者妻不胜忿忽自屏间跃出取按上简击其手乐君袒而走仆于舍下羣儿环笑掖起之已而先君适馈米三斗乐君徐告其妻曰果不欺汝饥甚幸速炊俯仰如昨日防五十年矣每起分授羣儿经口诵数百遍不倦少间必曵履慢声抑吟诵不絶蹑其后听之则延笃之书也羣儿或窃効侮之亦不怒喜作诗有数百篇先君时为司理犹记其相赠一聨云末路清谈得陶令他时阴德讼于公又寄故人云夜半梦囘孤月满雨余目断太虚寛先君数称赏今老书生未有其比也
　　兵兴以来盗贼纵横所及无噍类有先期犇避伏匿山谷林莽间或幸以免忽襁褓负婴儿啼声闻于外亦因得其处于是避贼之人凡婴儿未解事不可戒语者率弃之道旁以去累累相望哀哉此虎狼所不忍盖势不得已也有教之为緜毬随儿大小为之缚之口中畧使满口而不闭气或有力更预蓄甘草末临系时量以水渍使咀味而口中有物食之自不能作声而緜软不伤儿口或镂板以掲饶州道上己酉冬敌自江西犯饶信所在居民皆空城去颠仆流离道上而婴儿得此全活甚多乃知虽小术亦有足活人者许干誉为余道之愿广此言使人无不闻也















　　説郛卷二十上
　　钦定四库全书
　　说郛卷二十下　　　　　元　陶宗仪　撰深雪偶谈【方岳】
　　西山公云近世评诗者曰渊明之辞甚高而其防出于老庄康节之辞若卑其防则原于六经以予观之渊明之学正自经术中来故形于诗自不可掩荣木之奄忧逝川之叹也贫士之咏箪瓢之乐也饮酒末章有曰羲农去我久举世少复真汲汲鲁中叟弥缝使之淳渊明之智足以及此岂虚之士所能望耶其说诚是矣余谓渊明康节二公之作辞近指逺至如渊明能言之士莫不爱而慕之况西山公乎然荣木贫士方之逝川箪瓢几于可以牵合之论真知渊明不必视此若夫食薇饮水之言衔木填海之喻睠睠王室实有乃祖长沙公之心惜其力不得为而止此则西山发微之论非独义熙以后不着年号为耻事二姓之验而已渊明诗有谓其词彩精拔斯言得之而后山顾谓其切于事情而失之不文后山体裁既变音节已殊将自外于渊明者非耶然于康节又何以评之
　　渊明饮酒诗云客养千金躯临化消其寳以寳喻躯躯失则寳亡矣坡公云人言靖节不知道吾不信也范石湖田园杂诗验物切近但句律太慿力气于唐人之藩尚窘步焉然絶句中有可怜世上金和寳借尔闲看七十年唐人所无可谓砭流俗之膏盲矣以躯为寳殆与斯言对垒人谓石湖未知道余亦不之信也
　　贾阆仙燕人产寒苦地故立心亦然诚不欲以才力气势掩夺情性特于事物理态毫忽体认深者寂入仙源峻者逈出灵岳古今人口数联固于刼灰之上冷然独存矣至以其全集经岁逾纪沉咀细绎如芉葱佳气痩隠秀脉徐露其妙令人首肯无一可以厌斁三折肱为良医岂不信然同时喻鳬顾非熊继此张乔张蠙李频刘得仁凡唐晚诸子皆于纸上北面随其所得浅深皆足以终其身而名后世独李洞佛名阆仙所谓瓣香之师执而不宏捧心过甚空圆萧散之气不复少有岂非不善学下惠者耶司空表圣后辈也本用其机反以阆仙非附寒澁无所置才坡公不细考亦然其言独非叛道者欤不然则者不力其文挤而实予则归敬阆仙也亦至矣
　　四言自韦孟司马迁相如班固束晳陶潜韩愈栁宗元梅尧臣欧阳修王安石苏轼工拙畧见尝怪五言而上世人徃徃极其才之所至而四言虽文辞巨伯辄不能工水心有是言矣后付刘潜夫亦以四言尤难三百五篇在前之故韦氏云谁谓华高企其齐而谁谓德难厉其庶而使经圣笔亦不能删余思四言如律以三百五篇则韦氏为工世殊体异后之铭诗莫非四言也安石以上诸公未暇深论如苏公所撰范蜀公志铭云君实之用出而时施如彼水火宁除渇饥公虽不用亦相其行如彼山川出云相望余每展卷辄为击节在儋耳作观棋诗记庐山白鹤观观中人皆阖户昼睡独闻棋声云五老峯前白鹤遗址长松防庭风日清美我时独游不闻一士谁欤棋者户外履二不闻人声唯闻落子其寂寒冷落之味可以想见坡公四言于古近体中句语无适无处而不高妙也
　　杜牧之赤壁诗折防沉沙鐡未消细将磨洗认前朝东风不借周郎便铜雀春深鎻二乔许彦周不谕此老以滑稽玩弄毎毎反用其锋辄雌黄之谓孙氏霸业系此一战宗庙丘墟皆置不问乃独含情妓女岂非与痴人言不应及于梦也刘禹锡题蜀主庙云凄凉蜀故妓歌舞魏宫前亦是此意惟增凄感却不主于滑稽耳本朝诸公喜为论议徃徃不深谕唐人主于性情便隽永有味然后为胜牧之处唐人中本是好为论议大槩出竒立异如四皓庙南军不袒左边袒四皓安刘是灭刘如乌江亭胜败兵家未可期包羞忍耻是男儿江东子弟多才俊卷土重来未可知要知东风借便与春深数个字含蓄深窈则与后二诗辽絶矣皮日休馆娃懐古绮阁飘香下太湖乱兵侵晓上姑苏越王大有堪羞处只把西施赚得呉亦是好以议论为诗者余最爱窦庠新入谏院喜内子至一絶一旦悲欢见孟光十年辛苦伴沧浪不知笔砚縁封事犹问佣书日几行使彦周评此则以窦氏内为不解事妇人矣所谓痴人前说梦也牧之五言云欲识为诗苦秋霜若在心虽格力不齐各自成家然无有不自苦思而得也
　　山谷中秋诗云寒藤老木被光景深山大泽皆龙蛇盖本左氏深山大泽实生龙蛇用事诚有据景趣似差乏尔然未失为佳坡公月夜与客饮酒杏花下诗杏花飞帘散余春明月入户寻幽人褰衣步月踏花影炯如流水防青苹流水青苹之喻景趣尽矣前人未尝道也独杏花影下洞箫声中着此句辱尔及志林所记徐州时冬夜解衣欲睡月色入户欣然起行念无与乐者遂至承天寺寻张懐民亦未寝相与步于中庭庭下如积水空明水中苹藻交横盖竹栢影也何夜无月何处无竹栢但少闲人如吾两人尔使施前句于斯时岂非称欤淳祐初僧友自南尝从天竺归隠溪之南冈余日夕落叶访之小尨迎吠时佛灯犹在啓关煮茗既而侣行溪间篙小舟自拜龙岩顺流东下诵坡谷诗徘徊久之舎舟登岸借僧裘御寒而返偻指二十霜矣尝感旧有诗昔年访月寒溪头霜高酒劣棱生裘溪僧辍寝从吾幽共移不系渔人舟断崖老木纷金虬又如苹藻防清流鹤骨浸烦风露忧妙语满地无人收盖指二公诗与自南师既亡余亦就老怅前游之不能践也
　　梅花单题难工尚矣至以梅花二字置之五七言中随其景趣足而成律尤为难工不尔不谓之得句唐人凡数百家本朝江西社中不翅数十公亦孰不寤寐斯花附为不朽卒之无所容力传不传可以槩见矣近世杜小山子野寻常一様前月才有梅花便不同殊爽人意律之唐人是非本色天乐赵公放了吏人无一事坐防山鸟吃梅花端是秀语然不过絶诗非有琢对之艰也秋壑贾公送朝客颈联云梅花见处多留句谏草藏来定得名圆妥优游方之天乐冬夜颔联禽飜竹叶霜初下人立梅花月正高虽静独有境或者以其短气其他卷什一无可摘自从和靖先生死见说梅花不要诗斯语虽鄙要未得为虐论
　　郑都官海棠诗秾丽最宜新着雨妖娆全在欲开时欧公谓其格卑郑诗如睡轻可忍风敲竹饮散那逢月在花格卑甚矣复斋漫録云近世陈去非尝用郑意云海棠黙黙要诗催日暮紫绵无数开欲识此花竒絶处明朝有雨试重来余谓去非格力犹去郑诗未逺岂如呉融雪绽霞铺锦水头占春顔色最风流若教更近天街种马上应逢醉五侯唐人虽从事苦吟题赋此花要须放些风措不近寒乞坡公诗东风嫋嫋泛崇光香雾空蒙月转廊只恐夜深花睡去故烧银烛照红妆不为事使居然可爱
　　渭城朝雨浥轻尘客舎青青栁色新劝君更尽一杯酒西出阳关无故人此摩诘送元二使安西诗也世传阳关图亦摩诘手遂称二妙惜别诗要须道路临岐缱绻画态亦然相防临野水独自上孤舟长因送人处忆得别家时外此曽未多见徐道晖不来相送处恐有独归时脱胎语尔余徃岁尝从贵游观画卷首题云长江风送客空馆雨畱人因慨古今诗意无穷语出唐人必矣建中靖国中坡公自儋北归卜居阳羡阳羡士大夫犹畏而不敢与游独士人邵民瞻从学于坡坡公亦喜其人时时相与杖防过长桥访山水为乐邵为坡买一宅为缗五百坡倾囊仅能偿之卜吉入居既得日矣夜与邵步月偶至村落闻妇人哭声极哀坡徙倚听之曰异哉何其悲也岂有大难割之爱触于其心欤吾将问之遂与邵推扉而入则一老妪见坡泣自若坡公问妪何为哀伤至是妪曰吾有一居相传百年保守不动以至于此吾子不肖举以售人吾今日迁徙来此百年旧居一旦诀别此吾所以泣也坡亦为之怆然问其故居所在则坡以五百缗所得者也因再三慰抚谓曰妪之故居乃吾所售也不必深悲当以是居还妪即命取屋券对妪焚之呼其子命翼日迎母还旧居不索其直坡自是遂还毗陵不复买宅借顾塘桥孙氏居暂住焉是岁七月坡竟殁于借居余儿在当年方二九强记知文人谓吾家异时千里驹也不幸为十四侄妇陈氏贪利余产在儿血气未定堕其危机既而恚恨愧悔辄轻其生丙寅三月十三日也余垂老失依且思在儿姿貌气度真有大难割之爱哭泣送日天为苦隂而族里闻若不闻未知炎凉休戚之时人有一公论存欤否耶孤猿忆子抱树酸号涂旅之人闻三声而下泪余虽负谴神人岂料其无告之至于斯欤岂以为余为善哭徒有类于唐衢者欤感坡公事重为之涕咽因书以自责且告世之仁人君子共知前辈行事盖如此云
　　林庐暇日花蝶怡情宜有见于篇章者徃徃精睨始能逼真而闲澹之气易至偏失要在不相谋而两得也咏蝶如唐僧可朋乍当暖景飞仍慢欲就芳丛舞更高僧懐古雾开离草迥风逆到花迟俱未若陌上斜飞去花间倒翅囬尤精余曩憇呉山偶呉僧举似四韵岁久忘其首句一丛浮动戏兰芽裁成碧玉搔头様画作黄金便面花闲过楼台飞尽日又因风雨宿谁家儿童爱把襜褕扑惊起双双贴防霞惜俱忘为谁氏所作阅和靖集亦有之细眉双耸敌秋毫荏苒芳园日几遭清宿露花应自得暖和风絮欲争高情人殁久魂犹在傲吏齐来梦亦劳闲掩遗编苦堪恨不并香草入离骚精致不减唐人闲澹有之独恐非晚年作耳
　　诗无不本于性情自诗之体随代变更由是性情或隠或见若存若亡深者过之浅者不及也昔坡公云苏李之天成曹刘之自得陶谢之超然固已至矣李杜以英伟絶世之姿凌跨百代古之诗人尽废然魏晋以来高风絶尘亦少衰矣坡公本不以诗专门使非上下汉魏晋唐出入苏李曹刘陶谢李杜潜窥沉翫实领悬悟能自信其折衷如是之的乎医和之目无复遁疚理固然也如天成如自得如超然则夫诗之体如东坡公所评亦宜窥翫领悟毋忽焉可也坡公独以栁子厚韦应物发纎秾于简古寄至味于淡泊盖韦栁皆以靖节翁为指归而卒之齐足并驱也坡公毎表和陶诸篇可以见其所趣无不及焉虽然汉魏晋曷尝舎去性情别出意见而习为高逺之言哉当其代殊体变性与情之隠见存亡浅深虽其一时之名能诗者亦不能自必其所至之然也唐风既昌一联一句满听清圆流液隽永首肯变踔性情信在是矣然词藻胜则糟粕律度严则拘窘能不脂韦于二蔽之间而脱頴竒焉则天成自得超然何得无之至于作止雍容声容惋穆视温柔敦厚之教庶几无论汉魏顾晋以下诸人自靖节翁之外似未谕也太常博士瓦全先生王公名澡字身甫有落梅小词践明痩直不受东皇【阙】绍与伴春终肯于红底怎着得夜色何处笛晓风无柰力若在寿阳宫院一防防有人惜刘公潜夫焚之已附此词于后村集诗话中予亦僭附之拙藁虽然先生文行表表一词固何足为先生轩轾也予少即登门以先公同生丙戌且相友善之故遂辱撰先公墓铭志中有文不逮岳而岳强以铭之语当知前辈奬掖后进有如此也
　　一盘消夜江南果吃栗防书只清坐罪过梅花料理我一年心事半生劳苦尽向今宵过此身本是山中个才出山来便带差年种青松应是大防茅深处抱琴归去又是明年话此薛泳沂叔客中守岁词也沂叔久客江湖濒老懐归遂赋此词晚于溪上小筑扁水竹居迄就窆焉其所为诗如新堤小泛栁断桥方出烟深寺欲浮早秋归兴归心如病叶一片落江城镇江逢尹惟晓欲说事都忘相防心自知皆去唐人思致不逺
　　应次蘧字正子嗜酒跌倾尝自赏其梅词云雪意娇春腊前妆防春风面粉痕氷片一笑重相见倚竹偎松谁道罗浮逺寒更转楚骚为伴韵绕香篝暖语意细润似不类其为人别去二十余年一见倾倒予戏谓正子君他文未必尽传异时容以梅阕贲予刋藁否乎正子起谢且喜以语之他友后不知其踪迹何在殆亡久矣予虽戏言顾不谓之然诺况何可藏项斯善也
　　吾乡许左之右之二公兄弟落笔皆不凡左之公一夕寓饮妓坊醉欲狎之妓宻有所懽在矣公提笔赋词而起云谁知花有主误入花深处直放下酒杯干便归去又代他妓小词忆你当初惜我不去伤我如今留你不住去客听此恋恋逾时妓迄后谢如月在栁梢头人约黄昏后一词正欧阳居士所作要之前辈多一时弄翰要不容以浮薄议左之公也因思唐多才妓有赠新第士人絶句从此不知兰麝贵夜来新惹桂枝香殊有风味使从假倩当不传载矣二许公绍兴间同岁籍学前二词盖休澣日漫游酒边作也


　　苇航纪谈【蒋津】
　　钱塘西湖三贤堂两处而皆有东坡先生其一在孤山竹阁乃香山居士白乐天和靖先生林君复东坡先生苏子瞻三贤像中兴建都孤山为延祥观而阁与像俱废乾道五年郡守周琮建于水仙王庙之东庑亲染于额盖取坡诗配食水仙王之意后庆元间守臣赵从善于庙前湖隄下浚井以庭覆之名曰荐菊亦取坡诗一杯寒泉荐秋菊之意运漕所有三君石刻并附于堂中暨宝庆间袁彦淳尹天府请于朝依防稽金陵旧制遂即苏隄中新亭増筑园地广建堂室移水仙王庙三贤像于中前后布设亭轩以其石刻并分寘于下大丞相鲁国公书额为西湖之壮观其一在龙井寿圣院方圆庵东即赵清献公闲堂而为三贤堂乃清献公阅道苏东坡辩才法师若讷像而寺在龙井之西北数里羣山中寺门有归隠桥下有涤心沼游人多不到彼是以少有语及者
　　户部尚书沈公诜为人寛厚尝在列曹有一兵卒患背疽乞告假公然之亲为合药时旱蝗当致斋圆坛祭酺神犹叮咛治药内用酒公恐其贪酒不治药又亲为治之使人持付服之愈其药用蒌一个乳香没药各五钱甘草三钱酒煎服及在朝中所僦传舍被隣人子盗防书司物诘之已付于有司公闻之适尚书赵公司睾尹天府公语赵公之子料院曰此人亦小仕宦子弟贫而至此望语帅佐少寛斯人惟薄责之其隣家子讼归公又以钱米安其家后致政归苕溪每值歉岁公即发已家租米市中出粜止依元价公自当斛斗每倍量与人或以钱宻寘米中乡人不识公但云着青布衫道人量得米好其实乃沈公也
　　孔天瑞西资诗话云疎影横斜水清浅暗香浮动月黄昏不知和靖意偶到为复爱其句中有黄昏二字议诗者谓日斜为黄昏非也此二字盖亦两字耳若谓日斜而诗不曰昏黄而曰黄昏亦有源矣余尝宿于月湖外家而其家有堂植梅竹月白双清余至每宿于此而花盛开其香发于四皷后起视月已西下而月色比当午时黄而更昏正此时已五更矣非独此花为然凡有香之花皆然薝卜古有赋恼人惟是夜深时栀子香浓非云夜浅而云夜深亦此意也盖谓昼午后隂气用事而花敛艳藏香夜午后阳气用事而花敷蕋散香耳以此知黄昏乃夜深也
　　夫佛有六通神有五通比佛而不能慧而人有四通谓富则身通贵则语通穷理性通性定慧通持此语之陆放翁放翁深然之
　　大凡服治风药不可食羊肉余目击之不唯无效亦甚有所反江右杨万里亲语此尝见人食至于死
　　作词者流多用寃家为事初未知何等语亦不知所出后因阅烟花说有云寃家之说有六情深意浓彼此牵系宁有死耳不懐异心此所谓寃家者一也两情相系阻隔万端心想防飞寝食俱废此所谓寃家者二也长亭短亭临岐分袂黯然销防悲泣良苦此所谓寃家者三也山遥水逺鱼雁无慿梦寐相思柔肠寸断此所谓寃家者四也怜新弃旧辜恩负义恨切惆怅怨深刻骨此所谓寃家者五也一生一死触景悲伤抱恨成疾迨与俱逝此所谓寃家者六也此语虽鄙俚亦余之乐闻耳
　　绍兴庚寅天台水灾虽城中亦被害及十分之七水退而司官各访旧地忽主簿防基冲出一朱棺正当防治其簿朱公俾令移徃山东掩瘗役夫开掘其地忽见一碣上有字云乾卦吉坤卦凶五百年逢朱主簿移我塟山东虽不知其为谁氏而亦可异遂移塟之
　　嘉泰间内臣李侯大谦于行都九里松玉泉寺侧建功德寺役工数内有漆匠章生者乃天台人偶春夜出浴囘于道中遇一老妪挽入一小门暗中以手摸壁随妪而行且觉是布为幙转经数曲至一室中使就物坐此妪乃去继有一尼携灯而至又见四壁皆青赤衣帏遮护终不知何地尼又引经数曲又至一室灯烛帷帐酒殽器皿一一毕备俱非中下人家所有之物章生见之惊异亦不敢问其所以且疑且喜尼师徃顷时后至后有一妇人随至容质非常惟不冠饰章生畏惧尼师逼使共坐遂召前妪命酒殽数杯此妇人更不一语尼师云已晓矣章生但恳祷尼师云匠者无钱尼师终不顾允遂令就寝尼师执灯扄户而去章生屡询所来及姓名而斯人竟无一言疑为瘖疾至钟动其尼复至啓钥唤起章生出前令妪引出亦扪布壁而行觉至一门非先来所经此妪令出街可至役所章生如梦寐中行至一街至晓即离所造之寺二里许后循路归其董役者怪责其不归及具此语使徧访之终不得其元所入门域众皆谓遇鬼物而有一木匠云此固宠借种耳朱无惑着萍州可谈载孙沔元规治杭州悟空寺僧徒以杀人为臡之事此仁宗朝事中兴后绍兴中临安府崇新门外鹿苑寺乃殿帅杨存中郡王特建以处此地流寓僧一岁元宵侧近营妇连夜入寺观灯有殿司将官妻同一女观灯乃为数僧引入房中置酒盛馔勉令其醉遂令宿于幽室遽杀其母而畱其女女不敢哀及半年三僧尽出其房后窓外乃是野地女因逼窓望之见一卒在地打竹因呼近窓下备语前事可急徃某寨某将家报言可速来取我卒乃如其言徃报之将官即宻告报帅遂遣人报告本寺来日郡主自来斋合寺僧行人力亦斋本府自遣厨子排斋至是伺其坐定令每二卒擒下一僧又令擒尽合寺僧行人力尽缚之即帅百十卒破其寺果得其女见又号恸遂缚三人并至首送所属依法施行而毁其寺逐治诸髠此亦悟空寺相类况妇人游寺院有何所益而与之游狎者又可怪耳嘉禾方千里一日防相识张更生千里乃作一令戏之曰古人是刘更生今人是张更生手内执一卷金刚经问你是卵生胎生湿生化生张更生还千里令云古人是马千里今人是方千里手内执一卷刑法志问你要五百里一千里三千里闻者莫不笑其切当也
　　韩彦古时为户曹尚书孝宗皇帝问曰十石米有多寡彦古对曰万合千升百斗廿斛遂称防
　　世之巧宦者皆谓之鑚班固云商鞅挟三术以鑚孝公嘉定间士大夫有一戏论于从政云将仕皆得改官独顔子孔门四科之首不得改官夫子曰囘也不改顔子鑚错了鑚之弥坚如何改官









　　豹隐纪谈【周遵道】
　　杜工部诗云发短何劳白顔衰肯更红郑都官云衰鬂霜供白愁顔酒借红白太傅云鬂为愁先白顔因醉后頳陈后山云发短愁催白顔衰酒借红语意相类必有定其优劣
　　阮郎中赠妓词云东风捻就腰肢纎细系的粉裙儿不起从来只惯掌中防忍教在烛花影里更阑应是酒红微褪暗蹙损睂儿娇翠夜深着防小鞋儿靠那个屛风立地石次仲咏妓趋庭陈状云醉红宿翠髻軃乌云坠管是夜来不得睡那更今朝早起春风弱栁腰肢堦前小立多时恰恨一畨风雨想应湿透鞋儿
　　呉兴之水晶宫不载图经刺史杨汉公九月十五日夜絶句云江南地暖少南风九月炎凉正得中溪上玉楼楼上月清光合作水晶宫后来林子中闻滕元发得湖州以诗贺何洵直邦彦曰清风楼下两溪春三十余年一梦新欲识玉皇香案吏水晶宫主谪仙人因为故事呉门风俗多重至节谓曰肥冬痩年互送节物寓官顔侍郎度有诗曰至节家家讲物仪迎来送去费心机脚钱尽处浑闲事原物多时却再归
　　嘉定间平江妓送太守词曰春色原无主荷东君着意防承等闲分付多少无情风雨恨又那更蝶欺蜂妬筭燕雀眼前无数纵使帘栊能爱护到如今已是成迟暮芳草碧遮归路防防做到难言处怕去仙郎轻薄旌旗易歌襦袴月满西楼弦索静云蔽昆城阆府便恁地一帆轻举独倚阑干愁拍碎惨玉容泪眼如经雨去与住两难诉或云是蒲江卢申之作
　　嘉熈四年正月呉制使潜贴黄奏臣窃见钱塘建都百有余年以隂阳言之海门巽水早晚两潮今沙涨潮塞未必非天啓国家以转机大有为之防也况谍者所报多云金人为窥湖湘之计万一不幸设有疎虞则去行扣邵阳袁抚衢信而已臣以为平池地势充阔物产富厚他日可为临幸之备盖南断长桥西阻松江北决江湖之水以断毘陵之路则不患无形势因呉之饶则不患无谷粟团江海亡命则不患无兵而又去江不逺可以系属人心收召豪杰有进之形无退之迹欲乞试入圣抱须作区处当轴者不欲无故迁都厄而不行实中呉万姓之幸也
　　杨诚斋诗云天上归来有六更盖内楼五更絶梆皷交作谓之虾蟆更禁门方开百官随入所谓六更者也外方则谓之攅点云
　　淳祐改元正月十九日理宗皇帝驾幸太学御笔云王安石谓天命不足畏祖宗不足法人言不足信此三语为万世之罪人岂宜祀孔子庙庭合与削去以正人心息邪说关系不小合议指挥有防令国子监日下施行徐叅政清叟微时赠建宁妓唐玉诗云上国新行巧様花一枝聊挿鬂云斜娇羞未肯从郎意故把芳容半面遮呉履斋丞相和新郎词云可意人如玉小帘栊轻匀淡抹道家妆束长恨春归无寻处全在波明黛绿防冶叶倡条浑俗比似江梅清有韵更临风对月斜依竹防不足咏不足曲屛半掩春山簇正轻寒夜永花睡半欹残烛缥缈九霞光里梦香在衣裳賸馥又只恐铜壶声促试问送人归去后一奁花影垂金粟肠易断情难续
　　景定三年三月差人化遗骸疏云死于道路可怜幽滞孤防示以津涂大发慈悲善念塟之野则露手露脚送之归则无主无家聚是众骸付之一火佛能救苦乃做防经道塲鬼复为人别去超生好处噫三月落花人世界一川流水佛慈航
　　身尝静退缘知止心不倾邪畏好还葛文康诗也人有能味其言以养其志必无意外之虑矣
　　自来县尉下乡扰人虽监司郡守亦不能禁止迩来尤甚京口旅邸中有戏效古风雅之体作鸡鸣诗曰鸡鸣刺县尉下乡也鸡鸣喈喈鸭鸣呷呷县尉下乡有献则纳鸡鸣于埘鸭鸣于池县尉下乡靡有孑遗鸡既鸣矣鸭既矣锣皷鸣矣县尉行矣鸡鸣三章章四句天生好句未尝无对俚俗之语得之为难栗斋诗话载二对一云死人身边有活鬼强将手下无弱兵一云老手旧肐膊穷嘴饿舌头今有一对亦可比拟如蔴油拌生菜呷醋咬陈姜石湖居士戏用乡语云土俗以二至后九日为寒燠之故谚有夏至未来莫道热冬至未来莫道寒之语又夏至后一说云一九至二九扇子不离手三九二十七吃茶如蜜汁四九三十六争向路头宿五九四十五树头秋叶舞六九五十四乗凉不入寺七九六十三夜眠寻被单八九七十二被单添夹被九九八十一家家打炭墼冬至后云一九二九相唤不出手三九二十七篱头吹筚篥四九三十六夜眠如路宿五九四十五太阳开门户六九五十四贫儿争意气七九六十三布衲两尶八九七十二猫儿寻隂地九九八十一犂爬一齐出范公呉人不免用乡语

　　恱生随抄【贾似道】
　　余老来观书輙多遗忘暇日随所披阅约而笔之寖盈编帙因厘为百首题曰恱生随抄起自国史传以稗官小说而六经诸史不及也盖经既熟于诵说正史又广于流传独金匮石室之藏世不多见比岁叨典史局遂得悉累朝之制度典章诸臣之论议风节纂纪一集专用自娯乃若百家之说虽小道必有可观者焉然大槩非稍新于众目则深防于余心去取之间此其义也至于清谈雅谑又所不废譬之端坐燕席而优伶时一杂进聊以取坐中之一噱云半闲老人书
　　田景咸性鄙吝所至聚敛为务家财累钜万未尝輙有与施毎使命至惟设肉一器賔主共食之后罢镇常忽忽不乐妻识其意引景咸徧阅囊储景咸乃欢然自释在邢州日供奉官王班者奉使至郡景咸劝班酒曰王班请满饮典客遽白此使者姓名也景咸始悟曰何不素教我我谓王班是官尔闻者皆笑之
　　呉处裕性简率发言多轻肆右金吾上将军王彦昭告老得休致处裕尝语人曰我纵僵仆殿阶下断不学王彦昭七十便致仕人传以为笑
　　张藏英涿州范阳人自言唐相嘉真之后唐末之乱也藏英举族数十口悉为贼孙居道所害时藏英年十六仅以身免后逢孙居道于幽州市引佩刀刺之不死为吏所执节帅赵徳钧壮之舍而不问以备牙职藏英后闻居道避地关南乃求为关南都廵检使使至则微服携鐡挝匿孙居道舎侧伺其出击之仆于地齧其耳噉之遂擒归设父母位陈酒肴缚孙居道于前数其罪号泣以鞭之脔其肉经三日剖取其心肝以祭诣官首服官为上请而释之燕蓟间目为报讐张孝子
　　牛思进有膂力常以彊弩弓经于耳以手极前张之令满又负壁而立令力士二人掫其乳曵之不动军中咸异之
　　初李氏随孟昶至京师太祖数命肩舆入宫谓之曰母善自爱无戚戚懐乡土异日当送母归李氏曰使妾安徃太祖曰归蜀耳李氏曰妾家本太原倘得归老并土妾之愿也时晋阳未平太祖闻其言大喜曰俟平刘钧即如母愿因厚加赐赉及昶卒不哭以酒酹地曰汝不能死社稷贪生以至今日吾所以忍死者以汝在尔今汝既死吾何生为因不食数日卒
　　石中立性疎旷少威仪好谐谑虽时面戏人人不以为怒知其无心为轻重及叅大政或谏止之中立曰诏书云余如故安可改人传以为笑
　　王博文以吏事进多任繁剧为政务平恕常语诸子曰吾平生决罪至流刑未尝不隂择善水土处汝曹志之江南初平汰李氏时所度僧十减六七胡旦曰彼无田庐可归将聚而盗悉黥为兵
　　李显忠之生其母数日不能娩有僧过门曰所孕乃竒男子当以剑矢置旁即生已而果生显忠立于蓐人以为异
　　呉僧法海作好恶诗一日萃成帙求余友人郏从事为序郏书曰师虽习西方之教颇司东鲁之风因命为司东集然师之诗长于譬喻动有风骚昔唐小杜既为老杜之次今师又在小杜之下
　　洛人云园圃之胜不能相兼者六务寛大者少幽邃人力胜者乏闲古水泉多者无眺望兼此六者惟湖园而已予尝游之信然在唐为裴晋公宅园园之中有湖湖中有堂曰四并堂名盖不足胜盖有余也其四达而无旁东西之蹊者桂堂也截然出于湖之右者迎晖亭也过横塘陂林莽循曲径而后得者梅台知止庵也自竹径望之超然登之翛然者环翠亭也眇眇重邃尤擅花卉之盛而前据池亭之胜者翠樾轩也其大畧如此若夫百花酣而白昼青苹动而林隂合水静而跳鱼鸣木落而羣峰出虽四时不同而景物皆好则又其不可殚记者也
　　舅氏慈公逺好记异事一日逺来相访言任丘县友人养恶犬甚猛羣犬莫能胜晚年既衰瘁为众犬所囓愦愦不食而死刳其心已化为石而膜络包之似石非石色如寒灰重如砖瓦观其脉缕真心也不知何缘至此然尝闻人患石淋者皆旋细石瘕块有刀斧不破者顷尝见龙颈骨中髓皆是白石虎目光落地亦成白石星光气也落则成石松亦成石蛇蠏蚕皆成石万物变化不可以一槩断耳目所不闻见者何限哉
　　顷在宁州真宁县见牵羊教化者其羊胸前有右手抱胸如人手有六指甲如羊颇长皆言前身为人因过恶至此县令张元弼主簿尹良臣共疑之尹曰此无他人与羊交耳众人皆释然
　　黄巢令皮日休作防词云欲知圣人姓田八二十一欲知圣人名果头三屈律巢大怒盖巢头丑掠鬂不尽疑三屈律之言是其讥也遂及祸
　　东坡言郭子仪镇河中日河甚为患子仪祷河伯曰水患止当以女奉妻已而河复故道其女一日无疾而卒子仪以其骨塑之于庙至今祀之惜乎此事不见于史也
　　廌顷侍范蜀公公曰家中子弟连名百字几乎寻尽矣至于百发百中亦取以为名廌曰辄有俚谈可为一笑公曰何也廌曰百灵百利百巧百穷必不取以为名也蜀公为之掀髯大笑
　　苏子瞻泛爱天下士无贤不肖欢如也尝言自上可以陪玉皇大帝下可以陪卑田院乞儿子由晦黙少许可尝戒子瞻择友子瞻曰眼前见天下无一个不好人此乃一病子由监筠州酒税子瞻尝就见之子由戒以口舌之祸及饯之郊外不交一谈唯指口以示之
　　襄州谷城县城门外道傍石人缺剥腹上有字云磨兜鞬慎勿言是亦金人之流也距县西五十里有石人二相偶而立腹上题刻一云已及一云未匝不可得而详也
　　温陵医僧圆通大智禅师文宥善脉晩年不按脉望而知之又临终五七年隔垣而知之凡病人骨肉徃问视之而知病者之候予问其故又曰以气色知之茍其血气同者忧喜皆先见古有察色然而未有隔垣而知亦甚异也
　　江南李氏后主尝买一研山径长才逾尺前耸三十六峰皆大犹手指左右则引两阜坡陀而中凿为研及江南国破研山因流转数十人家为米老元章所得后米老之归丹阳也念将卜宅久未就而苏仲恭学士之弟者才翁孙也号称好事有甘露寺下傍江一古基多羣木唐晋人所居时米欲得宅而苏觊得研于是王昭彦侍郎兄弟与登北固共为之和防苏米竟相易米后号海岳庵者是也研山藏苏子未几索入宫禁矣
　　谭振言蔡京当国一日感寒振与数亲客问疾见之后堂东阁中京顾小鬟令焚香移顷鬟不至振颇疑其忘之耶久之鬟复至白京云香已满京云放鬟即去闻近北有若人卷帘声者方至坐北一帘其蓬防满室如雾京谓客曰香须如此烧乃无烟气
　　八舅王彦舟侍郎尝跋周昉韩干画人马云天廐无瘠马宫禁无悴容宜乎韩马周人皆肥
　　唐传载云时有鬻茶之家陶为陆羽之像置于炀器之间云宜茶足利也因目曰茶神有交易则以茶祭之无则以釡汤沃之
　　荆芥穂为末以酒调下二三钱凡中风者服之立愈前后甚验是日顺儿疾已革以酒滴水中调一服服之立定真再生也
　　哲宗御讲筵所手折一栢枝玩之程頥为讲官奏曰方春万物发生之时不可非时毁折哲宗亟掷于地终讲有不乐之色太后闻之叹曰怪鬼壊事吕晦叔亦不乐其言也云不须得如此



　　齐东埜语【周宻】
　　理宗未袝议谥朝堂或拟曰景曰淳曰成曰允最后曰礼议既定矣或谓与亡金伪谥同且古有妇人号礼宗者遂拟曰理盖以圣性崇尚理学而天下道理最大于是人无间言而不知理字析文取义乃四十一年王者之象可谓请谥于天矣度宗初议谥或拟纯字则谓有屯之象或拟实字则宗实乃英宗旧名或拟正字则有一止之嫌后遂定为端文明武景孝皇帝先是皇姊因汉国长公主在先朝已谥端孝今与庙号上下字暗合岂偶然哉理宗生母全夫人谥慈宪殊不知伪齐刘豫母亦谥慈宪当时考不及此何耶
　　癸酉岁庆元秋试两浙运司干官临川龚孟鍨为考官龚道出慈溪忽梦有人以杯汤饮之且作四字于掌中晓起便觉目视及入院发防第一道中误以一祖十三宗为十四宗于是举子大閧径排试官房舍悉遭棰辱至有负笈而逃者龚偶得一兵负去而免刘制使良贵亲至院外抚谕遂权宜以防题第二道为首篇续撰其三久之始定于是好事者作隔联云龚运干出题疏脱以十三宗作十四宗刘制使下院调停用第二道为第一道龚后为计使所劾明年秋度宗賔天于是十四宗之语遂验
</div>
    <div class="pagination">
<a href="说郛_page110.html">上一页</a><span>...</span><a href="说郛_page106.html">106</a><a href="说郛_page107.html">107</a><a href="说郛_page108.html">108</a><a href="说郛_page109.html">109</a><a href="说郛_page110.html">110</a><span class="current-page">111</span><a href="说郛_page112.html">112</a><a href="说郛_page113.html">113</a><a href="说郛_page114.html">114</a><a href="说郛_page115.html">115</a><a href="说郛_page116.html">116</a><span>...</span><a href="说郛_page112.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
