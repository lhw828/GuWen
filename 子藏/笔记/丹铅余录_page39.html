<!DOCTYPE html>
<html>
<head>
    <meta charset="UTF-8">
    <title>丹铅余录 - 第 39 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹铅余录 - 第 39 页/共 56 页</h1>
    <div class="content">　　五代广顺中髙丽进别叙孝经一卷记孔子所生及弟子从学事又有孝经雌图説日之环晕星之彗孛宋乾道中南诏使者见广南人言其国有五经广注春秋后语三史加注张孟押韵集圣厯诸书欧阳公日本刀歌徐福行时经未焚逸书百篇今尚存令严不许传中国举世无人识古文由此观之则尚书全文日本国尚有之也
　　揎酿
　　宋章衡得象之孙嘉祐大魁着编年运厯十五卷其序曰古今运厯十余家皆浅陋揎酿又陈振孙太常因革礼跋云繁简失中以揎酿目之揎酿不知为何语亦不知所出也
　　退之遗文
　　孙何称韩退之拟范蠡与大夫种书意出千古理镇羣疑今集中无此文
　　文有傍犯
　　徐陵赋陪游馺娑骋纎腰于结风长乐鸳鸯奏新声于度曲又云厌长乐之疎钟劳中营之缓箭虽两长乐为意不同此类为傍犯又刘禹锡律诗前聨云雪里髙山头早白后聨云于公必有髙门庆自注髙山本髙髙门使之髙也亦傍犯之例
　　韩子连珠论
　　北史李先传魏帝召先读韩子连珠论二十二篇韩子韩非子韩非书中有连语先列其目而后着其解谓之连珠据此则连珠之体兆于韩非任昉文章縁起谓连珠始于扬雄非也
　　汉诏
　　汉武帝元朔三年诏曰夫刑罚所以防奸也内长文所以见爱也以百姓之未洽于教化云云其赦天下内长文之语了不可解张晏云长文长文德也终不了然许少伊右丞言往年见江南旧本以内为而长为肆肆文为肆赦于下文尤为贯穿【南窓记谈】
　　中庸
　　中庸之存赖汉儒集于礼记中至晋戴颙作中庸传二卷梁武帝撰中庸讲疏一卷又作制防中庸义五卷表而出之不待宋儒矣
　　恬智安虑诚明
　　庄子曰古之治道者以恬养智智生而无以智为也谓之智养恬智与恬交相养而和理出其本性也大学曰安而后能虑中庸曰诚则明矣明则诚矣佛氏之所谓定慧亦是理也司马子微曰恬智则定慧也和理则道德也是知安虑也诚明也恬智也定慧也一也理之防族通无古今无华夷而符合浑融谓其窃吾説以文彼狭夫琐儒之见也
　　董仲舒解春秋
　　谷梁传云所见异辞所闻异辞所传闻异辞董仲舒曰春秋分十二世有见有闻有传闻有见三世有闻四世有传闻五世故定哀昭君子之所见也襄成文宣君子之所闻也僖闵庄桓隐君子之所传闻也所见六十一年所闻八十五年所传闻九十六年于所见微其辞于所闻痛其祸于传闻杀其恩逐季氏而言又雩微其辞也子赤弑弗忍言日痛其祸也子般弑而书乙未杀其恩也屈伸之志详畧之文皆应之吾以其近近而逺逺亲亲而疎疎也亦知其贵贵而贱贱重重而轻轻也有知其厚厚而薄薄善善而恶恶也有知其阳阳而隂隂白白而黒黒也百物皆有偶合偶之合之匹之仇之善矣诗曰无怨无恶率由羣匹此之谓也
　　周司冦匜铭
　　博古图载周司冦匜铭五句二十字其词曰作司冦匜用造用归维之百寮考之四方求之祜福其文极古雅当表出之
　　井田
　　孟子曰诗云雨我公田遂及我私由此观之虽周亦助也孟子周末人也公田私田説已不详乃引诗而想像之似隔世事故曰此其大畧又曰尝闻其畧盖诸侯之灭去其籍已继覆辙于夏桀之焚黄图导宄路于秦政之烧诗书矣孟子之畧之疑之想像言之盖慎之也荀子便谓孟子畧法先王而不知其统朱子谓孟子言夏后五十而贡一节自五十增为七十自七十增为百畆田里疆界都合更改恐无是理恐亦难信岂其然乎愚尝私论之三皇五帝之兴皆在中原扬子谓法始乎伏羲而成乎尧伏羲画卦已有井之象矣刘贶云井牧始于黄帝则左传所谓井衍沃牧臯隰也韦昭三五厯云黄帝八家为井井开四道而分八宅凿井于井则井田始于黄帝矣井即助法牧即贡法夏殷田制黄帝之世已然矣至尧遭洪水使禹别九州定贡赋孟子所谓五十而贡矣然考夏小正云农服于公田由此观之虽夏亦助也左传虞思有云昔夏少康有田一成有众一旅司马法十井为通十通为成周礼四丘为甸旁一里为成则未知少康之一成如司马法之一成乎抑周礼之一成乎此姑未论既分一成一旅固井田法也井田黄帝良法不应至禹废之洪水方割未遑复旧姑从民宜如禹贡所陈有天下之后又重定其制衍沃则井之臯隰则牧之未可知也如禹贡扬州之赋下下其地洼洪水尤甚固其宜也及铸鼎象物之日则扬州为第一梁州为第二而雍在后此非详考深思何以知之总而论之自黄帝至周井牧兼用贡助通行井也助也于平地牧也贡也于山陵所谓因地之利周礼三农生九谷有山农泽农平地农是也岂可执一论耶
　　朱子引用误字
　　朱子本义皷万物而不与圣人同忧引张子天地无心而成化圣人有心而无为据本书乃是天地不宰而成化不宰字有理复其见天地之心岂可谓天地无心乎参伍以变注引韩非子参之以比物伍之以合参据本文乃是伍之以合虚比物合虚皆参互考之以知物之虚实也若云伍之以合参则上文当云参之以比伍矣原其误乃是荀子注中引此朱云自荀注而见之原不自韩非子中采出也岂可谓出于朱子一仍其误而不敢改正者乎
　　博约
　　博学而详説之将以反説约也或问反约之后博学详説可废乎曰不可诗三百一言以蔽之曰思无邪礼三千三百一言以蔽之曰毋不敬今教人止诵思无邪毋不敬六字诗礼尽废可乎人之心神明不测虚灵不昧方寸之地亿兆兼照者也若涂闭其七窍折堕其四支曰我能存心有是理乎
　　君子立己
　　人足所履不过数寸然而咫尺之途必颠蹶于崖防拱抱之梁必沉溺于川渊者何哉为其傍无余地也君子之立己抑亦如之至诚之言人未必信至洁之行物或致疑皆由言行声名无余地也若能开方轨之路广造舟之航则仲由之言信重于登坛之盟赵喜之降诚贤于折冲之将矣此顔之推语予尝爱诵之或问吕居仁天下归仁如何居仁作韵语答之曰面前径路无令窄窄时无过客无过客时径益荒眼前满地生荆棘黄山谷云面前径路常须令寛路径窄则无着身处况能使人行也以上三言相符彼立已于峻及离人而立于独者可以警矣
　　古蜡祝丁令威歌遗句
　　礼记蜡祝辞云土反其宅水归其壑昆虫毋作草木归其泽而蔡邕独断又有丰年若土歳取千百增此二句意始足丁令威歌城郭是人民非何不学仙冡累累而修文御览所引云何不学仙去空伴冡累累增此三字文义始明书所以贵乎博考也
　　太极无极
　　孔子曰易有太极是生两仪极者何屋栋之名屋必有极而后成屋元气者天地之极故曰太极言非寻常之极也周子恐后人滞于有故曰太极本无极犹庄子名元气曰大块块犹极也大即太也而郭象解之曰大块者无物也夫噫气者岂有物哉此可以证周子以无极解太极之义矣老子曰谷神不死是谓牝老子之牝即易之太极也朱子谓牝者至妙之牝非寻常之牝然牝亦岂有物哉合而言之易之太极岂有物谓之曰太极本无极可也老之牝岂有物谓之曰牝本无牝可也庄之大块岂有物谓之曰大块本无块可也朱子与陆子论太极无极数千言惜未及此陆子深于禅老之学闻此未必不服也
　　鼔舞
　　易曰鼔之舞之以尽神乐记云鼔之声讙讙以立动以进众故兵以鼔进盖号令欲其严明而使人在得其心此汤武所以重誓言周公所以有烦诰而吴起吮卒疽王翦同卒食田单激齐人之怒王霸待壮士之勇也
　　义帝
　　乐器图有义嘴笛谓笛上别安嘴也深衣图有义襴谓衣外别安襴也唐人称假防曰义防又妓女弹筝银甲曰义甲项羽立楚王孙心为帝以从民望不曰楚帝而曰义帝犹义父义子之称其放弑之谋不待如约之言而后萌矣
　　晏婴郑肃
　　晏婴不入崔陈之党郑肃不入牛李之党语曰君子不党易曰马匹亡二子有焉
　　法立弊生
　　汉世立均输平凖之法其名甚美其意亦善也当时论其弊曰农人重苦女工再税未见输之均也富商储物以待其急轻价收贱以取其贵未见凖之平也善乎庄子之言曰爱民害民之始也偃兵造兵之本也故周曰旧章汉曰故事当时论政不曰旧章不可忘则曰故事不可废今之纷纷好异者安得此语之
　　飞鸟遗音
　　易小过卦辞飞鸟遗之音不宜上宜下盖卦以小过名取象于鸟亦鸟之小者也斥鷃之抢榆数仞鹪鹩之巢林一枝非若九成来仪而音比于律九臯一鸣而声闻于天也
　　天有十日
　　左传天有十日人有十等注十日自甲至癸十等自王至台又曰日之数十故有十时亦当十位注曰日中当王食时当公平旦为卿鸡鸣为士夜半为皂人定为舆黄昏为日入为僚晡时为仆日昳为台禺中也日出也阙不在池尊王与公旷其位也礼记射义亦曰以贱事贵有十等焉象天之有十日自甲至癸也十等王也公也卿也士也皂也舆也也僚也仆也台也君者积尊而为之也茍无等差民得而犯之书曰王省惟歳师尹惟日卿士惟月贾谊曰天子如堂羣臣如陛众庶如地○按十日十等古有此説故左传礼记互见之然不知其所当何义或曰向明而治宜于日中故日中当王鸡鸣而起故鸡鸣当士皂主饲马以夜半起故半夜当皂舆主车人定则车休故人定当与然其余多不通当缺之可也
　　出人不逺
　　荀子曰其为人也多暇日其出人也不逺矣今本作出入非言饱食终日而不学岂能过人乎出人如古言加人一等后世言出人一头地云尔
　　荀卿云赋
　　荀卿云赋行逺疾速而不可托讯书问也行逺疾速宜于托讯今云者虚无故不可托讯也楚辞九章愿寄言于浮云兮遇丰隆而不将亦此意也荀卿屈原相去不逺命辞盖同
　　项羽学兵法
　　项羽自少不肯学书与剑而叔父梁授以兵法夫兵法之书多矣孰有加于孙吴司马法哉吴子云天下战国五胜者祸四胜者弊三胜者霸二胜者王一胜者帝是以数胜得天下者稀以亡者众司马法曰国虽大好战必亡呜呼项羽可谓好战矣可谓数胜矣是髙祖一胜于法当帝项羽数胜于法当亡此而昧焉所读何等兵法也垓下隂陵游魂假息犹云夭亡岂不谬哉○或问数胜者亡何也曰荀卿李克之説备矣荀卿之言曰人之城守人之出战而我以力胜之也则伤人之民必甚矣伤人之民甚则人之民恶我必甚矣人之民恶我甚则日欲与我鬭人之城守人之出战而我以力胜之则伤吾民必甚矣伤吾民甚则吾民之恶我必甚矣吾民之恶我甚则日不欲为我鬭人之民日欲与我鬭吾之民日不欲为我鬭不亡不止也李克之言曰数战则民疲数胜则主骄以骄主御疲民未有不亡者也主骄则上极民疲则下极上下俱极国之亡犹晚二子之言防哉谚云杀人一千自损八百此言虽小可以喻大故孟子曰不嗜杀人者能一之
　　俗儒泥古
　　赵括之兵法房琯之车战刘歆王安石之周礼其法是也其时非也泽麋而雕虎之皮尸鸠而傅鹪明之羽适足增其累耳胡致堂必欲行封建张横渠必欲行井田幸而不用于时不幸而试其败涂地矣朱子犹惜其有志未就而卒亦迂矣哉
　　无为而治
　　子曰无为而治者其舜也与扬子法言或问无为曰奚为哉在昔虞夏袭尧之爵行尧之道法度章礼乐着垂拱而视天民之阜也无为矣绍桀之后纂纣之余法度废礼乐亏安坐而视天民之死无为乎庄子曰无为也则用天下而有余有为也则为天下用而不足故古之人贵夫无为也上无为也下亦无为也是下与上同德下与上同德则臣下有为也上亦有为也是上与下同道上与下同道则主上必无为而用天下下必有为而为天下用此不易之道也呜呼庄扬二子之言可以发夫子未尽之蕴矣使夫子九原可作亦必以其言为然矣当合而观之
　　柳文苏文
　　郭象庄子注曰工人无为于刻木而有为于运矩主上无为于亲事而有为于用臣柳子厚演之为梓人传一篇凡数百言毛苌诗传曰涟风行水成文也苏老泉演之为苏文甫字説一篇亦数百言得夺胎换骨之三昧也
　　雉噫
　　扬子五百篇论孔子因女乐去鲁曰不听政谏不用雉噫注雉噫犹歌叹之声梁鸿五噫之类也琴操曰季桓子受齐女乐又不致膰俎于大夫孔子遂行师已送之曰夫子则非罪也孔子曰吾歌可乎歌曰彼妇之口可以出走彼妇之谒可以死败优哉游哉聊以卒歳此即雉噫之歌也冲波传云孔子相鲁齐人惧而欲败其政选齐国好女八十人皆衣文衣而舞容玑季桓子语鲁君为周道游馆孔子乃行覩雉之飞鸣叹曰山梁雌雉时哉时哉色斯举矣翔而后集因为雉噫之歌曰彼妇之叩可以出奏彼妇之谒可以死北优哉游哉聊以卒歳扬子所云雉噫者指此唐人学宫碑文云聆鳯衰于南楚歌雉噫于东鲁亦用扬子之语也今本无雉字故详具之以广异闻
　　寺人之令
　　秦风有车隣隣有马白颠未见君子寺人之令此诗之意在后二句夫为一国之君髙居深宫不接羣臣拥蔽已甚矣又不使他人而特使寺人传令焉其蔽益甚矣夫秦夷狄之国也其初已如此姗笑三代柄用阉宦不待混一天下已然矣史记年表书穆公学于宁人宁人守门之人即寺人也史书之丑之也三代之君必学于耆德以为师保而穆公乃学于宁人以刑余为周召以法律为诗书又不待始皇胡亥已然矣则景监得以荐商鞅赵髙得以杀扶苏终于亡秦寺人之祸也圣人録此以冠秦风垂戒深矣史记所书穆公学于宁人其得圣人之意乎春秋所以狄秦者不为过也继序者乃以为美秦伯始有车马盖因首二句而意度之朱子诗传亦从之不思美其车马儿童之见也亦何关于政治而夫子録之乎华谷严氏曰秦兴而帝王之影响尽矣车隣其滥觞也夫未见而寺人传令与三代侍御仆从防匪正人纳牖遇巷畧无间隔气象何如也既见而并坐皷簧与三代赓歌喜起警戒丛脞气象何如也秦之为秦非一日矣
　　古文用之字
　　庄子厉之人夜半生其子又以骊姬作骊之姬地名南沛作南之沛吕览楚丹姬作丹之姬家语江津作江之津乐府桂树作桂之树文法皆异
　　荣字当入东字韵
　　荣音与融同楚越齐鲁其音皆同也按淮南子云圣人之能固已多矣而所守又约故动而必荣愚人之智固已少矣其所事者多故动而必穷以荣与穷叶越絶书曰种畱封侯不知令终二贤比得种独不荣以荣与终叶古韵已如此后世入庚字韵盖误以萦为荣也
　　孙承节论周子无极
　　孙承节谓周子无极而太极一句为墨翟言添此一层令士子古今懵然而哓哗无已也方逢辰曰孟子发性善一语反以激荀扬韩子之争端周茂叔説无极而太极亦以启陆子静之排诋立言之难如此孔子所以欲无言逆知后人之弊乎
　　东西二周后辨
　　春秋三传及战国防称东周西周王城成周髙诱注战国防曰西周王城也今河南东周成周也故洛阳今之河南合为一城故后之读者难于分析今之学者不惟专经之士昧之而大儒如胡文定公博学如鲍彪注战国策亦谬以千里元吴草庐作东西二周辨正鲍氏之误明且哲矣而胡文定注春秋之误则未之纠正也春秋昭公二十六年天王入于成周胡传曰不曰入于京师者京师众大之称不可系之入也其曰成周云者黍离而次不列而降为国风之意呜呼斯言也何其谬哉地理不考而妄立议论何异昧目而道黒白乎今特辨析考证之以洗千古之惑然非予之臆説也按尚书洛诰云我乃卜涧水东瀍水西惟洛食我又卜瀍水东亦惟洛食孔安国注云涧水东瀍水西王城也朝防之地也瀍水东下都也处殷顽民之地王城在涧瀍之间下都在瀍水之外所谓下都即成周也以此觇之王城成周自是两处明矣先昭公二十二年秋刘子单子以王猛入于王城公羊传曰王城者何西周也此年天王入于成周公羊传曰成周者何东周也杜预曰入于成周犹未得王都也其言岂不明哲乎东莱吕氏其学深于史而精于古今地理之沿革者也其作大事记曰汉河南县即郏鄏周武王迁九鼎周公营以为都是为王城汉洛阳县周公营下都以居殷顽民是为成周平王东迁定都于王城子朝之乱其余党多在王城敬王畏之徙都成周汪克寛曰成周在王城之东故公羊以为东周苌谓敬王为东王王城在成周之西故公羊以为西周苌谓子朝为西王之数説考证详练足订胡传之谬孔子作春秋亦据事直书岂有改地名以为褒贬者乎雪山王氏诗总闻曰王城下都皆周公所营也一则借平王之迁一则借敬王之入其虑患若预知者诗云小东大东杼柚其空平王自镐京而迁王城千里而遥所谓大东也敬王自王城而入成周百里而遥所谓小东也东而又东西方之人逺矣故诗曰谁能西归怀之好音又曰彼美人兮西方之人兮皆是一意也近时无锡邵尚书国贤曰天王入于成周下都也既入成周矣曷不遂入王城子朝之余党在焉故也故苌之建议城成周也谓之迁都其任怨也大矣非忠之至者其孰与于此或者不知王城成周为二遂以入成周为入于京师使迁都之説卒无所归而之忠不白于后世呜呼地之不考乃害于义如此哉慎按邵尚书之説或者正指胡文定而不欲明言盖近日学者之病宁得罪于孔子而不敢得罪于宋儒类如此虞文靖公云今人但见宋儒六经而不知宋儒以前六经有味其言哉慎故拾先哲遗言为东西二周后辨以补吴草庐之未备亦有夹谷之竒若程雪楼之赏契者乎
　　跳出
　　魏晋仪注冩章表别起行头者谓之跳出今曰擡头【左传疏】
　　凡传中引古典必曰书云诗云者正也左传中最多又有变例如子产答子皮云子于郑国栋也栋折榱崩侨将厌焉此乃引周易栋桡凶之义而不明言易鲁穆叔论伯有不敬曰济泽之阿行潦之苹藻寘诸宗室季兰尸之敬也此乃引有齐季女全诗之义而不明言诗盖一法也又引书太誓所谓商兆民离周十人同者众也据太誓原文云受有亿兆夷人离心离德予有乱臣十人同心同德省二十字作八字而语益矫健此盖省字又一法也郤至聘楚辞享云百官承事朝而不夕此公侯所以干城其民也故诗曰赳赳武夫公侯干城及其乱也诸侯贪冒侵欲不已争寻常以尽其民畧其武夫以为己腹心股肱爪牙故诗曰赳赳武夫公侯腹心此先言诗意而后引诗辞又一法也宋陈骙曰古文取诗即云诗取书即云书盖常体也或以康诰为先王之令【见国语】周书为西方之书【见国语】以咸有一德为尹告【礼记】以大禹谟为道经【荀子】不曰仲虺之诰而曰仲虺之志【左氏】不曰五子之歌而曰夏训有之【左氏】直言郑诗曹诗【国语】止称汋曰武曰【左氏】或称芮良夫【左氏】或称周文公【国语】指那颂卒章为乱辞【国语】摘小宛首章为篇目【国语】数章之末章既谓之卒章一章之末句亦谓之卒章【并左氏传】凡此似亦畧施雕琢少变雷同作者考焉毋诮毋补陈氏之言予论有契焉故并载之
　　后汉伏湛奏引书股肱良哉庶事康哉及诗济济多士文王以宁不直引其文而曰唐虞以股肱康文王以多士宁是故诗称济济书曰良哉湛之言亦有左氏国语之遗法乎晋以后不复有此工致矣
　　苏子由云商人之书简洁而明肃其诗奋发而严厉非深于文者不能为此言
　　孟子之言性善兴起人之善也其蔽也或使人骄荀子之言性恶惩创人之恶其蔽也或使人阻孔子曰性相近也习相逺也惟上智与下愚不移又曰有教无类又曰继之者善也成之者性也仁者见之谓之仁知者见之谓之知百姓日用而不知故君子之道鲜矣未尝曰善以骄人之志也未尝曰恶以阻人之进也此所以为圣人之言非贤人之所及也曰若是则混与三品之説是乎曰又非也知孔子之言性异乎孟荀扬韩四子始可与言性也已
　　左传曰楚辟我衷奈何效辟又曰尤而效之罪又甚焉刘更生曰既不善胡足效哉宋人曰既是不是不可学他不是理则一也载事者曷文其辞乎是街谈巷议也非史也
　　王莽诏曰三皇象春五帝象夏三王象秋五霸象冬宋邵氏皇极经世之説祖之
　　汉书引尚书放命圮族又无遨逸欲有邦皆与今文异又引论语君子之道焉可怃也注怃同也
　　朱晦翁谓孔子言伯夷求仁得仁又何怨今观太史公作伯夷传满身是怨此言殊不公今试取伯夷传读之始言天道报应差爽以世俗共见闻者叹之也中言各从所好决择死生轻重以君子之正论折之也一篇之中错综震荡极文之变而议论不诡于圣人可谓良史矣宋人不达文体是以不得迁之意而轻为立论真西山文章正宗云此传姑以文取其言又谬若道理有戻即不成文文与道岂二事乎益见其不知文也本朝又有人补订伯夷传者异哉
　　周礼量人书天下之涂数而藏之注谓支凑之逺近支者支分凑者辐凑道途之分合也书而藏之如唐人国照图皇华四达图国朝之寰宇通衢也
　　晋司马彪传云春秋不修则仲尼理之关睢既乱则师挚修之此以乱为错乱之乱其説亦异












　　丹铅总録卷十二
<子部,杂家类,杂考之属,丹铅余录__总录>
　　钦定四库全书
　　丹铅总録卷十三　　　　　明　杨慎　撰订讹类
　　越絶越纽
　　越絶后篇隠语云以去为姓得衣乃成又曰厥姓有口承之以天乃袁与呉也论衡按书篇云临淮袁太伯袁文术防稽呉君髙岂即其人乎又曰君髙之越纽録疑越纽即越絶也絶与纽字相近
　　譬况
　　秦汉以前书籍之文言多譬况当求于意外如尚书云説筑傅岩之野筑之为言居也后世犹有卜筑之称求其説而不得遂谓傅説起于板筑虽孟子亦误矣伊尹负鼎以干汤谓尹有鼎鼐之才也犹书曰迓衡云耳横议者遂谓伊尹为庖人若然则衡秤也尹曰迓衡其亦舞秤权之市魁乎子贡多学而识之故孔子曰赐不受命而货殖焉庄子便谓子贡乘大马中绀表素之衣太史公立货殖传便首诬子贡如此则子贡一猗顿耳圣门四科子贡善言语太史公信战国游士之説载子贡一出存鲁乱齐破呉强晋而霸越其文震耀其辞辨利人皆信之虽朱文公亦惑之独苏子由作古史考而知其妄考左传齐之伐鲁本于悼公之怒季姬而非田常呉之伐齐本怒悼公之反覆而非子贡其事始白若如太史公之言则子贡一苏秦耳毛诗曰汉有游女不可求思韩婴曲为之説曰孔子南行至楚之阿谷见女子有佩瑱而浣者使子贡挑之不得如韩婴之言则孔子乃一马融而子贡不如卢植远矣又论语为命禆谌草创之左氏遂谓禆谌谋于野则获盖因草之一字诬之也孔父正色而立朝左氏遂谓孔父之妻美而艶盖因色之一字诬之也例此以往则国语谓骊姬蝎谮申生必将如吉甫之掇蜂礼所云诸侯渔色于下即小説家谓西施因网得之类矣乎姑发此以谂知者
　　旖旎
</div>
    <div class="pagination">
<a href="丹铅余录_page38.html">上一页</a><span>...</span><a href="丹铅余录_page34.html">34</a><a href="丹铅余录_page35.html">35</a><a href="丹铅余录_page36.html">36</a><a href="丹铅余录_page37.html">37</a><a href="丹铅余录_page38.html">38</a><span class="current-page">39</span><a href="丹铅余录_page40.html">40</a><a href="丹铅余录_page41.html">41</a><a href="丹铅余录_page42.html">42</a><a href="丹铅余录_page43.html">43</a><a href="丹铅余录_page44.html">44</a><span>...</span><a href="丹铅余录_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
