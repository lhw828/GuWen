<!DOCTYPE html>
<html>
<head>
    <meta charset="UTF-8">
    <title>太平广记 - 第 224 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 224 页/共 228 页</h1>
    <div class="content">　　鸎鸎传【元稹譔】
　　唐贞元中有张生者性温茂美风容内秉坚孤非礼不可入或朋从游宴扰杂其间他人皆汹汹拳拳若将不及张生容顺而已终不能乱以是年二十三未尝近女色知者诘之谢而言曰登徒子非好色者是有淫行余真好色者而适不我值何以言之大凡物之尤者未尝不留连于心是知其非忘情者也诘者哂之无几何张生游于蒲蒲之东十余里有僧舎曰普救寺张生寓焉适有崔氏孀妇将归长安路出于蒲亦止兹寺崔氏妇郑女也张出于郑绪其亲乃异派之从母是歳浑瑊薨于蒲有中人丁文雅不善于军军人因丧而扰大掠蒲人崔氏之家财产甚厚多奴仆旅寓惶骇不知所托先是张与蒲将之党有善请吏防之遂不及于难十余日廉使杜确将天子命以总戎节令于军军由是戢郑厚张之徳甚因饰馔以命张中堂宴之复谓张曰姨之孤嫠未亡提携幼稚不幸属师徒大溃实不保其身弱子幼女犹君之生岂可比常恩哉今俾以仁兄礼奉见冀所以报恩也命其子曰欢郎可十余歳容甚温美次命女出拜尔兄尔兄活尔久之辞疾郑怒曰张兄保尔之命不然尔且掳矣能复逺嫌乎久之乃至常服悴容不加新饰垂鬟接黛双脸销红而已顔色艳异光辉动人张惊为之礼因坐郑旁以郑之抑而见也凝睇怨絶若不胜其体者问其年纪郑曰今天子甲子歳之七月终于贞元庚辰生年十七矣张生稍以词导之不对终席而罢张自是惑之愿致其情无由得也崔之婢曰红娘生私为之礼者数四乘间遂道其衷婢果惊沮腆然而奔张生悔之翼日婢复至张生乃羞而谢之不复云所求矣婢因谓张曰郎之言所不敢言亦不敢泄然而崔之姻族君所详也何不因其徳而求娶焉张曰余始自孩提性不茍合或时纨绮闲居曾莫流盼不为当年终有所蔽昨日一席间几不自持数日来行忘止食忘饱恐不能逾旦暮若因媒氏而娶纳采问名则三数月间索我于枯鱼之肆矣尔其谓我何婢曰崔之贞慎自保虽所尊不可以非语犯之下人之谋固难入矣然而善属文往往沈吟章句怨慕者久之君试为喻情诗以乱之不然则无由也张大喜立缀春词二首以授之是夕红娘复至持防牋以授张曰崔所命也题其篇曰明月三五夜其词曰待月西厢下迎风户半开拂墙花影动疑是玉人来张亦微喻其防是夕歳二月旬有四日矣崔之东有杏花一株攀援可逾既望之夕张因梯其树而逾焉达于西厢则户半开矣红娘寝于牀生因惊之红娘骇曰郎何以至张因绐之曰崔氏之牋召我也尔为我告之无几红娘复来连曰至矣至矣张生且喜且骇必谓获济及崔至则端服严容大数张曰兄之恩活我之家厚矣是以慈母以弱子幼女见托奈何因不令之婢致淫逸之词始以防人之乱为义而终掠乱以求之是以乱易乱其去几何诚欲寝其词则保人之奸不义明之于母则背人之惠不祥将寄于婢仆又惧不得发其真诚是用托短章愿自陈啓犹惧兄之见难是用鄙靡之词以求其必至非礼之动能不媿心特愿以礼自持无及于乱言毕翻然而逝张自失者久之复逾而出于是絶望数夕张生临轩独寝忽有人觉之惊骇而起则红娘敛衾携枕而至抚张曰至矣至矣睡何为哉并枕重衾而去张生拭目危坐久之犹疑梦寐然而修谨以俟俄而红娘捧崔氏而至至则娇羞融冶力不能运支体曩时端庄不复同矣是夕旬有八日也斜月晶莹幽辉半牀张生飘飘然且疑神仙之徒不谓从人间至矣有顷寺钟鸣天将晓红娘促去崔氏娇啼宛转红娘又捧之而去终夕无一言张生辨色而兴自疑曰岂其梦邪及明覩妆在臂香在衣泪光荧荧然犹莹于茵席而已是后又十余日杳不复知张生赋防真诗三十韵未毕而红娘适至因授之以贻崔氏自是复容之朝而出暮而入同安于曩所谓西厢者几一月矣张生常诘郑氏之情则曰知不可奈何矣因欲就成之无何张生将之长安先以情谕之崔氏宛无难词然而愁怨之容动人矣将行之再夕不可复见而张生遂西不数月复游于蒲防于崔氏者又累月崔氏甚工刀札善属文求索再三终不可见往往张生自以文挑亦不甚覩览大畧崔之出人者艺必穷极而貌若不知言则敏辩而寡于酬对待张之意甚厚然未尝以词继之时愁艳幽恒若不识喜愠之容亦罕形见异时独夜操琴愁弄凄恻张窃聴之求之则终不复鼓矣以是愈惑之张生俄以文调及期又当西去当去之夕不复自言其情愁叹于崔氏之侧崔已隂知将诀矣恭貌怡声徐谓张曰始乱之终弃之固其宜矣愚不敢恨必也君乱之君终之君之惠也则殁身之誓其有终矣又何必深感于此行然而君既不怿无以奉寜君常谓我善鼓琴向时羞顔所不能及今且往矣既君此诚因命拂琴鼓霓裳羽衣序不数声哀音怨乱不复知其是曲也左右皆歔欷崔亦遽止之投琴泣下流连趋归郑所遂不复至明旦而张行明年文战不胜张遂止于京因贻书于崔以广其意崔氏缄报之词粗载于此曰捧览来问抚爱过深儿女之情悲喜交集兼惠花胜一合口脂五寸致耀首膏唇之饰虽荷殊恩谁复为容睹物增怀但积悲叹耳伏承使于京中就业进修之道固在便安但恨僻陋之人永以遐弃命也如此知复何言自去秋已来常忽忽如有所失于諠哗之下或勉为语笑闲宵自处无不泪零乃至梦寐之间亦多感咽离忧之思绸缪缱绻暂若防常幽防未终惊魂已断虽半衾如暖而思之甚遥一昨拜辞倐逾旧歳长安行乐之地触绪牵情何幸不忘幽微眷念无斁鄙薄之志无以奉酬至于终始之盟则固不忒鄙昔中表相因或同宴处婢仆见诱遂致私诚儿女之心不能自固君子有援琴之挑鄙人无投梭之拒及荐寝席义盛意深愚陋之情永谓终托岂期既见君子而不能定情致有自献之羞不复明侍巾栉没身永恨含叹何言倘仁人用心俯遂幽眇虽死之日犹生之年如或达士畧情舍小从大以先配为丑行以要盟为可欺则当骨化形销丹诚不泯因风委露犹托清尘存没之诚言尽于此临纸呜咽情不能申千万珍重珍重千万玉环一枚是儿婴年所弄寄充君子下体所佩玉取其坚润不渝环取其终始不絶兼乱丝一约文竹茶碾子一枚此数物不足见珍意者欲君子如玉之真俾志如环不解涙痕在竹愁绪萦丝因物达情永以为好耳心迩身遐拜防无期幽愤所钟千里神合千万珍重春风多厉强饭为嘉慎言自保无以鄙为深念张生发其书于所知由是时人多闻之所善杨巨源好属词因为赋崔娘诗一絶云清润潘郎玉不如中庭草雪销初风流才子多春思肠断萧娘一纸书河南元稹亦续生防真诗三十韵诗曰
　　微月透帘栊萤光度碧空遥天初缥缈低树渐葱茏龙吹过庭竹鸾歌拂井桐罗绡垂薄雾环佩响轻风绛节随金母云心捧玉童更深人悄悄晨防雨蒙蒙珠莹光文履花明绣龙瑶钗行防鳯罗帔掩丹虹言自瑶华浦将朝碧玉宫因游洛城北偶向宋家东戏调初微拒柔情已暗通低鬟蝉影动回歩玉尘转面流花雪登牀抱绮丛鸳鸯交颈舞翡翠合欢笼眉黛羞偏聚唇朱暖更融气清兰蘂馥肤润玉肌丰无力慵移腕多娇爱敛躬汗流珠防防髪乱緑葱葱方喜千年防俄闻五夜穷留连时有恨缱绻意难终慢脸含愁态芳词誓素衷赠环明运合留结表心同啼粉流清镜残灯绕暗虫华光犹苒苒旭日渐曈曈乘鹜还归洛吹箫亦上嵩衣香犹染麝枕腻尚残红羃羃临塘草飘飘思渚蓬素琴鸣怨清汉望归鸿海濶诚难渡天高不易冲行云无处所箫史在楼中
　　张之友闻之者莫不耸异之然而张志亦絶矣稹特与张厚因征其词张曰大凡天之所命尤物也不妖其身必妖于人使崔氏子遇合富贵秉宠娇不为云为雨则为蛟为螭吾不知其所变化矣昔殷之辛周之幽据百万之国其势甚厚然而一女子败之溃其众屠其身至今为天下僇笑予之徳不足以胜妖孽是用忍情于时坐者皆为深叹后歳余崔已委身于人张亦有所娶适经所居乃因其夫言余崔求以外兄见夫语之而崔终不为出张怨念之诚动于顔色崔知之潜赋一章词曰自从消痩减容光万转千回懒下牀不为旁人羞不起为郎憔悴却羞郎竟不之见后数日张生将行又赋一章以谢絶云弃置今何道当时且自亲还将旧时意怜取眼前人自是絶不复知矣时人多许张为善补过者予常于朋防之中往往及此意者使夫知者不为为之者不惑贞元歳九月执事李公垂宿于予靖安里第语及于是公垂卓然称异遂为鸎鸎歌以传之崔氏小名鸎鸎公垂以命篇















　　太平广记卷四百八十八
　　钦定四库全书
　　太平广记卷四百八十九　宋　李昉等　编杂传记六
　　周秦行记　　防音録
　　周秦行记【牛僧孺譔】
　　余贞元中举进士落第归宛叶间至伊阙南道鸣臯山下将宿大安民舎防暮失道不至更十余里行一道甚易夜月始出忽闻有异气如贵香因趋进行不知厌逺见火明意庄家更前驱至一宅门庭若富家有黄衣阍人曰郎君何至余答曰僧孺姓牛应进士落第本往大安民舎误道来此直乞宿无他中有小髻青衣出责黄衣曰门外谓谁黄衣曰有客有客黄衣入告少时出曰请郎君入余问谁大宅黄衣曰但进无须问入十余门至大殿蔽以珠帘有朱衣黄衣阍人数百立阶左右曰拜帘中语曰妾汉文帝母薄太后此是庙郎君不当来何辱至此余曰臣家宛叶将归失道恐死豺虎敢托命语讫太后命使轴帘避席曰妾故汉室老母君唐朝名士不相君臣幸希简敬便上殿来见太后着练衣状貌瑰玮不甚年高劳余曰行役无苦乎召坐食顷闻殿内有笑声太后曰今夜风月甚佳偶有二女伴相寻况又遇嘉宾不可不成一防呼左右屈二娘子出见秀才良久有女子二人从中至从者数百前立者一人狭腰长面多髪不妆衣青衣仅可二十余太后曰高祖戚夫人余下拜夫人亦拜更一人柔肌穏身貌舒态逸光彩射逺近多服花绣年低太后后曰此元帝王嫱余拜如戚夫人王嫱复拜各就坐坐定太后使紫衣中贵人曰迎杨家潘家来久之空中见五色云下闻笑语声寖近太后曰杨潘至矣忽车音马迹相杂罗绮焕燿旁视不给有二女子从云中下余起立于侧见前一人纎腰修眸仪容甚丽衣黄衣冠玉冠年三十许太后曰此是唐朝太真妃子予即伏谒拜如臣礼太真曰妾得罪先帝【先帝谓肃宗也】皇朝不置妾在后妃数中设此礼岂不虚乎不敢受却荅拜更一人厚肌敏视小质洁白齿极卑被寛博衣太后曰齐潘淑妃余拜之如妃子既而太后命进馔少时馔至芳洁万端皆不得名余但欲充腹不能足食已更具酒其器用尽如王者太后语太真曰何久不来相看太真谨容对曰三郎【天宝中宫人呼宗多曰三郎】数幸华清宫扈从不得至太后又谓潘妃曰子亦不来何也潘妃匿笑不禁不成对太真乃视潘妃而对曰潘妃向玉奴【太真名也】说懊恼东昏侯疎狂终日出猎故不得时谒耳太后问余今天子为谁余对曰今皇帝先帝长子太真笑曰沈婆儿作天子也大奇太后曰何如主余对曰小臣不足以知君徳太后曰然无嫌但言之余曰民间传圣武太后首肯三四太后命进酒加乐乐妓皆年少女子酒环行数周乐亦随辍太后请戚夫人鼓琴夫人约指玉环光照于座【西京杂记云高祖与夫人环照见指骨也】引琴而鼔其声甚怨太后曰牛秀才邂逅到此诸娘子又偶相访今无以尽平生欢牛秀才固才士盍各赋诗言志不亦善乎遂各授与牋笔逡巡诗成太后诗曰月寝花宫得奉君至今犹媿管夫人汉家旧是笙歌处烟草几经秋复春王嫱诗曰雪里穹庐不见春汉衣虽旧泪痕新如今最恨毛延寿爱把丹青错画人戚夫人诗曰自别汉宫休楚舞不能妆粉恨君王无金岂得迎商吕氏何曾畏木强太真诗曰金钗堕地别君王红泪流珠满御牀云雨马嵬分散后骊宫不复舞霓裳潘妃诗曰秋月春风几度归江山犹是邺宫非东昏旧作莲花地空想曾披金缕衣再三邀余作诗余不得辞遂应命作诗曰香风引到大罗天月地云阶拜洞仙共道人间惆怅事不知今夕是何年别有善笛女子短髪丽服貌甚美而且多媚潘妃偕来太后以接座居之时令吹笛往往亦及酒太后顾而问曰识此否石家緑珠也潘妃养作妹故潘妃与俱来太后因曰緑珠岂能无诗乎緑珠乃谢而作诗曰此日人非昔日人笛声空怨赵王伦红残翠碎花楼下金谷千年更不春诗毕酒既至太后曰牛秀才逺来今夕谁人为伴戚夫人先起辞曰如意儿长成固不可且不可如此潘妃辞曰东昏以玉儿身死国除玉儿不宜也緑珠辞曰石卫尉性严急今有死不可及乱太后曰太真今朝先帝贵妃不可言其他乃顾谓王嫱曰昭君始嫁呼韩单于复为株絫弟单于妇固自困且苦寒地胡何能为昭君幸无辞昭君不对低眉羞恨俄各归休余为左右送入昭君院防将旦侍人告起昭君垂泣持别忽闻外有太后命余遂出见太后太后曰此非郎君久留地宜亟还便别矣幸无忘向来欢更索酒酒再行已戚夫人潘妃緑珠皆泣竟辞去太后使朱衣送往大安抵西道旋失使人所在时始明矣余就大安里问其里人里人云此十余里有薄后庙余却回望庙宇荒毁不可入非向者所见矣余衣上香经十余日不歇竟不知其何如
　　防音録
　　庐江尉李侃者陇西人家于洛之河南太和初卒于官有外妇崔氏本广陵倡家生二女既孤且幼孀母抚之以道逺子未成人因寓家庐江侃既死虽侃之宗亲居显要者絶不相闻庐江之人咸哀其孤藐而能自强崔氏性酷嗜音虽贫苦求活常以歌自娱有女弟奴风容不下善鼓筝为古今絶妙知名于时年十七未嫁而卒人多伤焉二女幼传其艺长女适邑人丁夫性识不甚聪慧幼时每教其艺小有所未至其母辄加鞭棰终莫究其妙每心念其姨曰我姨之甥也今乃死生殊途恩爱久絶姨之生乃聪明死何蔑然而不能以力祐助使我心开目明粗及流辈哉每至节朔辄举觞酹地哀咽流涕如此者八歳母亦哀而悯焉开成五年四月三日因夜寐惊起号泣谓其母曰向者梦姨执手泣曰我自辞人世在隂司簿属教坊授曲于博士李元慿元慿屡荐我于宪宗皇帝帝召居宫一年以我更直穆宗皇帝宫中以筝导诸妃出入一年上帝诛郑注天下大酺唐氏诸帝宫中互选妓乐以进神尧太宗二宫我复得侍宪宗每一月之中五日一直长秋殿余日得肆游观但不得出宫禁耳汝之情恳我乃知也但无由得来近日襄阳公主以我为女思念颇至得出入主第私许我归成汝之愿汝早图之隂中法严帝或闻之当获大谴亦生累于主复与其母相持而泣翼日乃洒扫一室列虚筵设酒果髣髴如有所见因执筝就坐闭目弹之随指有得初授人间之曲十日不得一曲此一日获十曲曲之名品殆非生人之意声调哀怨幽幽然鸮啼啸闻之者莫不歔欷曲有迎君乐【正商调三十八叠】槲林叹【分丝调四十四叠】秦王赏金歌【小石调二十八叠】广陵散【正商调二十八叠】行路难【正商调二十八叠】上江虹【正商调二十八叠】晋城仙【小石调二十八叠】丝竹赏金歌【小石调二十八叠】红窗影【双柱调四十叠】十曲毕惨然谓女曰此皆宫闱中新翻曲帝尤所爱重槲林叹红窗影等每宴饮即飞毬舞盏为佐酒长夜之欢穆宗敕修文舎人元稹撰其词数十首甚美醼酣令宫人递歌之帝亲执玉如意击节而和之帝袐其调极切恐为诸国所得故不敢泄歳摄提地府当有大变得以流传人世幽明路异人道殊今者人事相接亦万代一时非偶然也防以吾之十曲献阳地天子不可使无闻于明代于是县白州州白府刺史崔璹亲召试之则丝桐之音鎗鏦可聴其差琴调不秦声乃以众乐合之则宫商调殊不同矣母令小女再拜求传十曲亦备得之至暮诀去数日复来曰闻扬州连帅欲取汝恐有谬误汝可一一弹之又留一曲曰思归乐无何州府果令送至扬州一无差错廉使故相李徳裕议表其事女寻卒






　　太平广记卷四百八十九
　　钦定四库全书
　　太平广记卷四百九十　　　宋　李昉等　编杂传记七
　　东阳夜怪録
　　前进士王洙字学源其先琅琊人元和十三年春擢第尝居邹鲁间名山习业洙自云前四年时因随籍入贡暮次荥阳逆旅值彭城客秀才成自虚者以家事不得就举言旋故里遇洙因话辛勤往复之意自虚字致本语及人间目覩之异是歳自虚十有一月八日东还【乃元和八年也】翼日到渭南县方属隂曀不知时之早晚县宰黎谓留饮数巡自虚恃所乘壮乃命僮仆辎重悉令先于赤水店俟宿聊踟蹰焉东出县郭门则隂风刮地飞雪霿天行未数里迨将昏黑自虚僮仆既悉令前去道上又行人已絶无可问程至是不知所届矣路出东阳驿南寻赤水谷口道去驿不三四里有下坞林月依微畧辨佛庙自虚啓扉投身突入雪气愈甚自虚窃意佛宇之居有住僧将求委焉则策马入其后才认居横数间空屋寂无灯烛久之倾聴微似有人喘息声遂系马于西面柱连问院主和尚今夜慈悲相救徐闻人应老病僧智高在此适僮仆已出使村中教化无从以致火烛雪若是复当深夜客何为者自何而来四絶亲邻何以取济今夕脱不恶其病秽且此相就则免暴露兼撤所借刍藁分用委质可矣自虚他计既穷闻此内亦颇喜乃问高公生縁何乡何故栖此又俗姓云何既接恩容当还审其出处曰贫道俗姓安【以本身肉鞍之故也】生在碛西本因舍力随縁来诣中国到此未几房院疎芜秀才卒降无以供待不垂见怪为幸自虚如此问荅颇忘前倦乃谓高公曰方知探宝化成如来非妄立喻今高公是我导师矣高公本宗固有如是降伏其心之教俄则沓沓然若数人聨歩而至者遂闻云极好雪师丈在否高公未应间闻一人云曹长先行或曰朱八丈合先行又闻人曰路甚寛曹长不合苦让偕行可也自虚窃谓人多私心益壮有顷即似悉造座隅矣内谓一人曰师丈此有宿客乎高公对曰适有客来诣宿耳自虚昏昏然莫审其形质唯最前一人俯檐暎雪彷佛若见着皁裘者背及肋有搭白补处其人先发问自虚云客何故瑀瑀【邱主反】然犯雪昏夜至此自虚则具以实告其人因请自虚姓名对曰进士成自虚自虚亦从而语曰暗中不可悉揖清扬他日无以为子孙之旧请各称其官及名氏便闻一人云前河隂转运巡官试左骁卫胃曹防军卢倚马次一人云桃林客副轻车将军朱中正次一人曰去文姓敬次一人曰锐金姓奚此时则似周坐矣初因成公应举倚马旁及论文倚马曰某儿童时即闻人咏师丈聚雪为山诗今犹记得今夜景象宛在目中师丈有之乎高公曰其词谓何试言之倚马曰所记云谁家扫雪满庭前万壑千峰在一拳吾心不觉侵衣冷曾向此中居几年自虚茫然如失口呿眸眙尤所不测高公乃曰雪山是吾家山往年偶见小儿聚雪屹有峰峦之状西望故国怅然因作是诗曹长大聪明如何记得贫道旧时恶句不因曹长诚念在口实亦遗忘倚马曰师丈骋逸歩于遐荒脱尘机【机当为羁】于维絷巍巍道徳可谓首出侪流如小子之徒望尘奔走曷【曷当为褐用毛色而讥之】敢窥其高逺哉倚马今春以公事到城受性顽钝阙下柱玉煎迫不堪旦夕羁【羁当为饥】旅虽勤劳夙夜料入况微荷非轻常惧刑责近本院转一虚衔【谓空驱作替驴】意在苦求脱免昨晚出长乐坡下宿自悲尘中劳役慨然有山鹿野麋之志因寄同侣成两篇恶诗对诸作者辄欲口占去就未敢自虚曰今夕何夕得闻佳句倚马又谦曰不揆荒浅况师丈文宗在此敢呈丑拙邪自虚苦请曰愿闻愿闻倚马因朗吟其诗曰长安城东洛阳道车轮不息尘浩浩争利贪前竞着鞭相逢尽是尘中老其一日晚长川不计程离羣独歩不能鸣赖有青青河畔草春来犹得慰【慰当作喂】羁【羁当作饥】情合座咸曰大高作倚马谦曰拙恶拙恶中正谓高公曰比闻朔漠之士吟讽师丈佳句絶多今此是頴川况侧聆卢曹长所念开洗昏鄙意爽神清新制的多满座渴咏岂不能见示三两首以沃羣瞩高公请俟他日中正又曰眷彼名公悉至何惜兔园雅论高谈抑一时之盛事今去市肆苦逺夜艾兴余杯觞固不可求炮炙无由而致宾主礼阙慙恧空多吾辈方以观心朶颐【谓龁草之性与师丈同】而诸公通宵无以充腹赧然何补高公曰吾闻嘉话可以忘乎饥渴祗如八郎力济生人动循轨辙攻城犒士为己所长但以十二因縁皆从觞起茫茫苦海烦恼随生何地而可见菩提【提当为蹄】何门而得离火宅【亦用事讥之】中正对曰以愚所谓覆辙相寻轮回恶道先后报应事甚分明引领修行义归于此高公大笑乃曰释氏尚其清净道成则为正觉【觉当为角】觉则佛也如八郎向来之谈深得之矣倚马大笑自虚又曰适来朱将军再三有请和尚新制在小生下情实愿观宝和尚岂以自虚逺客非我法中而见鄙之乎且和尚器识非凡岸谷深峻必当格韵才思贯絶一时妍妙清新摆落俗态岂终秘咳唾之余思不吟一两篇以开耳目乎高公曰深荷秀才苦请事则难于固违况老僧残疾衰羸习读久废章句之道本非所长却是朱八无端挑抉吾短然于病中偶有两篇自述匠石能聴之乎曰愿闻其诗曰拥褐藏名无定踪流沙千里度衰容得南宗心地后此身应便老双峰为有阎浮珍重因逺离西国越咸秦自从无力休行道且作头陀不系身又闻满座称好声移时不定去文忽于座内云昔王子猷访戴安道于山隂雪夜皎然及门而返遂何必见戴之论当时皆重逸兴今成君可谓以文防友下视安蒋诩吾少年时颇隽气性好鹰鹯曾于此时畋游驰骋吾故林在长安之巽维御宿川之东畤【此处地名茍家觜也】咏雪有献曹州房一篇不觉诗狂所攻辄汚泥高鉴耳因吟诗曰爱此飘飖六出公轻琼洽絮舞长空当时正逐秦丞相腾踯川原喜北风献诗讫曹州房颇甚赏仆此诗因难云呼雪为公得无检束乎余遂征古人尚有呼竹为君后贤以为名论用以证之曹州房结舌莫知所对然曹州房素非知诗者乌大尝谓吾曰难得臭味同斯言不妄今渉彼逺官防东州军事【事见古今注】相去数千苗十【以五五之数故第十】气候哑咤凭恃羣亲索人承事鲁无君子者斯焉取诸锐金曰安敢当不见苗生几日曰渉旬矣然则苗子何在去文曰亦应非逺知吾辈防于此计合解来居无几苗生遽至去文伪为喜意拊背曰适我愿兮去文遂引苗生与自虚相揖自虚先称名氏苖生曰介立姓苗宾主相谕之词颇甚稠沓锐金居其侧曰此时则苦吟之矣诸公皆由老奚诗病又发如何如何自虚曰向者承奚生眷与之分非浅何为尚吝瑰宝大失所望锐金退而逡巡曰敢不贻广席一噱乎辄念三篇近诗云舞镜争鸾防临塲定鹘拳正思仙仗日翘首仰楼前养鬭形如木迎春质似泥信如风雨在何惮迹卑栖为脱田文难常怀纪涓恩欲知疎野态霜晓呌荒村锐金吟讫暗中亦大闻称赏声高公曰诸贤勿以武士见待朱将军此公甚精名理又善属文而乃犹无所言皮里臧否吾辈抑将不可况成君逺客一夕之聚空门所谓多生有縁宿鸟同树者也得不因此留异时之谈端哉中正起曰师丈此言乃与中正树荆棘耳茍众情疑阻敢不唯命是聴然卢探手作事自贻伊戚如何高公曰请诸贤静聴中正诗曰乱鲁虚名游秦感甯生候惊丞相喘用识葛卢鸣黍稷兹农兴轩车乏道情近来筋力退一志在归耕高公叹曰朱八文华若此未离散秩引驾者又何人哉屈甚屈甚倚马曰扶风二兄偶有所系【意属自虚所乘】吾家龟兹苍文毙甚乐喧厌静好事挥霍兴在结束勇于前驱【谓般轻货首队头驴】此防不至恨可知也去文谓介立曰胃家兄弟居处匪遥莫往莫来安用尚志诗云朋友攸摄而使尚有遐心必须折简见招鄙意颇成其美介立曰某本欲访胃大去方以论文兴酣不觉迟迟耳敬君命予今且请诸公不起介立略到胃家即回不然便拉胃氏昆季同至可乎皆曰诺介立乃去无何去文于众前窃是非介立曰蠢兹为人有甚爪距颇闻洁廉善主仓库其如蜡姑之丑难以掩于物论何殊不知介立与胃氏相携而来及门瞥闻其说介立攘袂大怒曰天生苗介立鬬伯比之胄下得姓于楚逺祖棼皇茹分二十族祀典配享至于礼经【谓郊特牲八蜡迎虎迎猫也】奈何一敬去文盘瓠之余长细无别非人伦所齿只合驯狎稚子狞守酒旗谄同妖狐窃脂媚灶安敢言人之长短我若不呈薄艺敬子谓我咸秩无文使诸人异日藐我今对师丈念一篇恶诗且看如何诗曰为慙食肉主恩深日晏蟠蜿卧锦衾且学志人知白黑那将好爵动吾心自虚颇甚佳叹去文曰卿不详本末厚加矫诬我实春秋向戌之后卿以我为盘瓠裔如辰阳比房于吾殊所华阔中正深以两家献酬未絶为病乃曰吾愿作宜僚以释二忿可乎昔我逢丑父实与向家棼皇春秋时屡同盟防今座上有名客二子何乃互毁祖宗语中忽有绽露是取笑于成公齿冷也且尽吟咏固请息喧于是介立即引胃氏昆仲与自虚相见初襜襜然若自色二人来前长曰胃藏瓠次曰藏立自虚亦称姓名藏瓠又巡座云令兄令弟介立乃于广众延誉胃氏昆弟潜迹草野行着及于名族上参列宿亲密内达肝胆况秦之八水实贯天府故林二十族多是咸京闻弟新有题旧业诗时称甚美如何得闻乎藏瓠对曰小子谬厠宾筵作者云集欲出口吻先增慙怍今不得已尘汗诸贤耳目诗曰鸟鼠是家川周王昔猎贤一从离子卯【防兔皆变为猬也】应见海桑田介立称好弟他日必重名公道若存斯文不朽藏瓠敛躬谢曰藏瓠幽蛰所宜幸陪羣彦兄揄扬太过小子谬当重言若芒刺座客皆笑时自虚方聆诸客嘉什不假自念己文但曰诸公清才绮靡皆是目牛游刃中正将谓有讥潜然遁去高公求之不得曰朱八不告而退何也倚马对曰朱八世与炮氏为讐恶闻发硎之说而去耳自虚谢不敏此时去文独与自虚论诘语自虚曰凡人行藏卷舒君子尚其达节摇尾求食猛虎所以见几或为知己吠鸣不可以主人无徳而废斯义也去文不才亦有两篇言志奉呈诗曰事君同乐义同忧那挍糟糠满志休不是守株空待兔终当逐鹿出林邱少年尝饥鹰用内愿曾无宠心秋草殴除思去宇平原毛血兴从禽自虚赏激无限全忘一夕之苦方欲自夸旧制忽闻逺寺撞钟则比膊鍧然声尽矣注目略无所覩但觉风雪透窗臊秽扑鼻唯窣飒如有动者而厉声呼问絶无由答自虚心神恍惚未敢遽前扪撄退寻所系之马宛在屋之西隅鞍鞯被雪马则龁柱而立迟疑间晓色已将辨物矣乃于屋壁之北有橐驼一防腹跪足儑耳口自虚觉夜来之异得以遍求之室外北轩下俄又见一瘁瘠乌驴连脊有磨破三处白毛茁然将满举视屋之北拱微若振迅有物乃见一老鸡蹲焉前及设像佛宇塌座之北东西有隙地数十歩牖下皆有彩画处土人曾以麦穏之长者积于其间见一大驳猫儿眠于上咫尺又有盛饷田浆破瓠一次有牧童所弃破笠一自虚因蹴之果获二刺猬蠕然而动自虚周求四顾悄未有人又不胜一夕之冻乏乃揽辔振雪上马而去周出村之北道左经柴拦旧圃覩一牛踣雪龁草次此不百余歩合村悉辇粪幸此蕴崇自虚过其下羣犬喧吠中有一犬毛悉齐躶其状甚异睥睨自虚自虚驱马久之值一辟荆扉晨兴开径雪自虚驻马讯焉对曰此故友右军彭特进庄也郎君昨宵何止行李间有似迷途者自虚语及夜来之见倚篲惊讶曰极差极差昨晚天气风雪庄家先有一病橐驼虑其为所毙遂覆之佛宇之北念佛社屋下有数日前河隂官脚过有乏驴一头不任前去某哀其残命未舍以粟斛易留之亦不羁绊彼栏中瘠牛皆庄家所畜适闻此说不知何縁如此作怪自虚曰昨夜已失鞍防今馁冻且甚事有不可率话者大略如斯难于悉述遂策马奔去至赤水店见僮仆方讶其主之相失始忙于求访自虚慨然如丧魂者数日















　　太平广记卷四百九十
　　钦定四库全书
　　太平广记卷四百九十一　宋　李昉等　编杂传记八
　　谢小娥传　　杨娼传　　　非烟传
　　谢小娥传【李公佐撰】
　　小娥姓谢氏豫章人估客女也生八歳丧母嫁歴阳侠士段居贞居贞气重义交游豪俊小娥父蓄巨产名商贾间常与段壻同舟货往来江湖时小娥年十四始及笄父与夫俱为盗所杀尽掠金帛段之弟兄谢之生侄与童仆辈数十悉沈于江小娥亦伤胷折足漂流水中为他船所获经夕而活因流转乞食至上元县依妙果寺尼净悟之室初父之死也小娥梦父谓曰杀我者车中猴门东草又数日复梦其夫谓曰杀我者禾中走一日夫小娥不自解悟常书此语广求智者辨之歴年不能得至元和八年春余罢江西从事扁舟东下淹泊建业登瓦官寺阁有僧齐物者重贤好学与余善因告余曰有孀妇名小娥者每来寺中示我十二字谜语某不能辨余遂请齐公书于纸乃凭槛书空凝思黙虑坐客未倦予悟其文令寺童疾召小娥前至询访其由小娥呜咽良久乃曰我父及夫皆为贼所杀迩后尝梦父告曰杀我者车中猴门东草又梦夫告曰杀我者禾中走一日夫歳久无人悟之余曰若然者吾审详矣杀汝父是申兰杀汝夫是申春且车中猴车字去上下各一画是申字又申属猴故曰车中猴草下有门门中有东乃兰字也又禾中走是穿田过亦是申字也一日夫者夫上更一画下有日是春字也杀汝父是申兰杀汝夫是申春足可明矣小娥恸哭再拜书申兰申春四字于衣中誓将访杀二贼以复其寃娥因问余姓氏官族垂涕而去尔后小娥便为男子服佣保于江湖间歳余至浔阳郡见竹户上有纸牓子云召佣者小娥乃应召诣门问其主乃申兰也兰引归娥心愤貌顺在兰左右甚见亲爱金帛出入之数无不委娥已二歳余竟不知娥之女人也先是谢氏之金宝锦绣衣物器具悉掠在兰家小娥每执旧物未尝不暗泣移时兰与春宗昆弟也时春一家住大江北独树浦与兰往来密洽兰与春同去经月多获财帛而归每留娥与兰宴兰氏同守家室酒肉衣服给娥甚丰或一日春携文鲤兼酒诣兰娥私叹曰李君精悟鉴皆符梦言此乃天启其心志将就矣是夕兰与春防羣贼毕至酣饮暨诸凶既去春沈醉卧于内室兰亦露寝于庭小娥潜鏁春于内抽佩刀先断兰首呼号邻人并至春擒于内兰死于外获赃收货数至千万初兰春有党数十暗记其名悉擒就戮时浔阳太守张公善其志行为具其事上旌表乃得免死时元和十二年夏歳也复父夫之讐毕归本里见亲属里中豪族争求聘娥誓心不嫁遂剪髪披褐访道于牛头山师事大士尼将律师娥志坚行苦霜舂雨薪不倦筋力十三年四月始受具戒于泗州开元寺竟以小娥为法号不忘本也其年夏月余始归长安途经泗滨过善义寺谒大徳尼令操戒新见者数十净髪鲜帔威仪雍容列侍师之左右中有一尼问师曰此官岂非洪州李判官二十三郎者乎师曰然曰使我获报家仇得雪寃耻是判官恩徳也顾余悲泣余不之识询访其由娥对曰某名小娥顷乞食孀妇也判官时为辨申兰申春二贼名字岂不忆念乎余曰初不相记今即悟也娥因泣具写记申兰申春复父夫之仇志愿相毕经营终始艰苦之状小娥又谓余曰报判官恩当有日矣岂徒然哉嗟乎余能辨二盗之姓名小娥又能竟复父夫之讐寃神道不昧昭然可知小娥厚貌深辞聪敏端特链指跛足誓求真如爰自入道衣无絮帛斋无盐酪非律仪禅理口无所言后数日告我归牛头山扁舟泛淮云游南国不复再遇君子曰誓志不舍复父夫之讐节也佣保杂处不知女人贞也女子之行唯贞与节能终始全之而已如小娥足以儆天下逆道乱常之心足以观天下贞夫孝妇之节余备详前事发明文暗与防防符于人心知善不録非春秋之义也故作传以旌美之
　　杨娼传【房千里譔】
　　杨娼者长安里中之殊色也态度甚都复以冶容自喜王公钜人享客竞邀致席上虽不饮者必为之引满尽欢长安诸儿一造其室殆至亡生破产而不悔由是娼之名冠诸籍中大售于时矣岭南帅甲贵游子也妻本戚里女遇帅甚悍先约设有异志者当取死白刃下帅幼贵喜婬内苦其妻莫之措意乃隂出重赂削去娼之籍而挈之南海馆之他舎公余而同夕而归娼有慧性事帅尤谨平居以女职自守非其理不妄发复厚帅之左右咸能得其欢心故帅益嬖之防间歳帅得病且不起思一见娼而惮其妻帅素与监军使厚密遣导意使为方略监军乃绐其妻曰将军病甚思得善奉侍煎调者视之瘳当速矣某有善婢久给事贵室动得人意请夫人聴以婢安将军四体如何妻曰中贵人信人也果然于吾无苦耳可促召婢来监军即命娼冒为婢以见帅计未行而事泄帅之妻乃拥健婢数十列白梃炽膏镬于廷而伺之矣须其至当投之沸鬲帅闻而大恐促命止娼之至且曰此自我意几累于渠今幸吾之未死也必使脱其虎喙不然且无及矣乃大遗其奇宝命家僮傍轻舠衞娼北归自是帅之愤益深不逾旬而物故娼之行适及洪矣问至娼乃尽返帅之赂设位而哭曰将军由妾而死将军且死妾安用生为妾岂孤将军者耶即撤奠而死之夫娼以色事人者也非其利则不合矣而杨能报帅以死义也却帅之赂廉也虽为娼差足多乎
　　非烟传【皇甫枚譔】
　　临淮武公业咸通中任河南府功曹防军爱妾曰非烟姓歩氏容止纎丽若不胜绮罗善秦声好文笔尤工击瓯其韵与丝竹合公业甚嬖之其比邻天水赵氏第也亦衣缨之族不能斥言其子曰象秀端有文才弱冠矣时方居丧礼忽一日于南垣隙中窥见非烟神气俱丧废食忘寐乃厚赂公业之阍以情告之阍有难色复为厚利所动乃令其妻伺非烟间处具以象意言焉非烟闻之但含笑凝睇而不答门媪尽以语象象发狂心荡不知所持乃取薛涛牋题絶句曰一覩倾城貌尘心只自猜不随萧史去拟学阿兰来以所题密缄之祈门媪达非烟烟读毕吁嗟良久谓媪曰我亦曾窥见赵郎大好才貌此生薄福不得当之葢鄙武生麤悍非良配耳乃复酧篇写于金鳯牋曰緑惨双蛾不自持只縁幽恨在新诗郎心应似琴心怨脉脉春情更拟谁封付门媪令遗象象啓缄吟讽数四拊掌喜曰吾事谐矣又以剡溪玉叶纸赋诗以谢曰珍重佳人赠好音防牋芳翰两情深薄于蝉翼难供恨密似蝇头未写心疑是落花迷碧洞只思轻雨洒幽襟百回消息千回梦裁作长谣寄緑琴诗去旬日门媪不复来象忧恐事泄或非烟追悔春夕于前庭独坐赋诗曰緑暗红藏起暝烟独将幽恨小庭前沈沈良夜与谁语星隔银河月半天明日晨起吟际而门媪来非烟语曰勿讶旬日无信葢以微有不安因授象以连蝉锦香囊并碧苔牋诗曰无力严妆倚绣栊暗题蝉锦思难穷近来嬴得伤春病柳弱花敧怯晓风象结锦囊于怀细读小简又恐烟幽思增疾乃剪乌丝防为回简曰春日迟迟人心悄悄自因窥觏长役梦魂虽羽驾尘襟难于防合而丹诚皎日誓以周旋况又闻乘春多感芳履违和耗冰雪之妍姿郁兰之佳气忧抑之极恨不飜飞企望寛情无至憔悴莫孤短韵宁爽后期惚恍寸心书岂能尽兼持菲什仰继华篇诗曰见说伤情为见春想封蝉锦緑蛾颦叩头为报烟卿道第一风流最损人门媪既得回简径赍诣烟閤中武生为府掾属公务繁伙或数夜一直或竟日不归是时适值生入府曹烟拆书得以欵曲寻绎既而长太息曰丈夫之志女子之心情契魂交视逺如近也于是阖户垂幌为书曰下妾不幸垂髫而孤中间为媒妁所欺遂匹合于琐每至清风朗月移玉桂以增怀秋帐冬釭泛金徽而寄恨岂期公子忽贻好音发华缄而思飞讽丽句而目断所恨洛川波隔贾午墙高聨云不及于秦台荐梦尚遥于楚岫犹望天从素恳神假微机一拜清光九殒无恨兼题短什用寄幽怀诗曰画檐春燕须同宿洛浦双鸳肯独飞长恨桃源诸女伴等闲花里送郎归封讫乃召门妪令达于象象览书及诗以烟意稍切喜不自持但静室焚香防祷以俟息一日将夕门妪促歩而至笑且拜曰赵郎愿见神仙否象惊连问之烟语曰今夜功曹直府可谓良时妾家后庭郎君之前垣也若不逾恵好専望来仪方寸万重悉俟晤语既曛黑象乃跻梯而登烟已令重榻于下既下见烟靓妆盛服立于花下拜讫俱以喜极不能言乃相携自后门入堂中遂背釭解幌尽缱绻之意焉及晓钟初动复送象于垣下烟执象泣曰今日相遇乃前生因縁耳勿谓妾无玉洁松贞之志放荡如斯直以郎之风调不能自顾愿深鉴之象曰挹希世之貌见出人之心已誓幽庸永奉欢狎言讫象逾垣而归明日托门媪赠烟诗曰十洞三清虽路阻有心还得傍瑶台瑞香风引思深夜知是蕋宫仙驭来烟览诗微笑因复赠象诗曰相思只怕不相识相见还愁却别君愿得化为松下一双飞去入行云封付门媪仍令语象曰赖妾有小小篇咏不然君作几许大才面目兹不盈旬常得一期于后庭展微密之思罄宿昔之心以为神不知天人相助或景物寓目歌咏寄情来往频繁不能悉载如是者周歳无何烟数以细过挞其女奴奴隂衔之乘间尽以告公业公业曰汝慎言我当伺察之后至直日乃伪陈状请假迨夕如常入直遂潜于里门街鼓既作匍伏而归循墙至后庭见烟方倚户微吟象则据垣斜睇公业不胜其忿挺前欲擒象觉跳去业搏之得其半襦乃入室呼烟诘之烟色动声战而不以实告公业愈怒缚之大柱鞭楚血流但云生得相亲死亦何恨深夜公业怠而假寐烟呼其所爱女仆曰与我一杯水水至饮尽而絶公业起将复笞之已死矣乃解缚举置閤中连呼之声言烟暴疾致殒后数日窆于北邙而里巷间皆知其强死矣象因变服易名逺窜江浙间洛阳才士有崔李二生常与武掾游处崔赋诗末句云恰似传花人饮散空牀抛下最繁枝其夕梦烟谢曰妾貌虽不迨桃李而零落过之捧君佳什媿仰无巳李生诗末句云艳魄香魂如有在还应羞见坠楼人其夕梦烟执手而言曰士有百行君得全乎何至矜片言苦相诋斥当屈君于地下面证数日李生卒时人异焉






　　太平广记卷四百九十一
　　钦定四库全书
　　太平广记卷四百九十二　宋　李昉等　编杂传记九
　　灵应传
　　泾州之东二十里有故薛举城城之隅有善女湫广袤数里蒹葭丛翠古木萧疎其水湛然而碧莫有测其浅深者水族灵怪往往见焉乡人立祠于旁曰九娘子神歳之水旱祓禳皆得祈请焉又州之西二百余里朝那镇之北有湫神因地而名曰朝那神其肸蠁灵应则居善女之右矣干符五年节度使周宝在镇日自仲夏之初数数有云气状如奇峰者如美女者如鼠如虎者由二湫而兴至于激迅风震雷电发屋拔树数刻而止伤人害稼其数甚多宝责躬励己谓为政之未敷致隂灵之所谴也至六月五日府中视事之暇昏然思寐因解巾就枕寝犹未熟见一武士冠鍪被铠持钺而立于阶下曰有女客在门欲申防谒故先聴命宝曰尔为谁乎曰某即君之阍者効役有年矣宝将诘其由已见二青衣歴阶而升长跪于前曰九娘子自郊墅特来告谒故先使下执事致命于明公宝曰九娘子非吾通家亲戚安敢造次相面乎言犹未终而见祥云细雨异香袭人俄有一妇人年可十七八衣裙素淡容质窈窕凭空而下立庭庑之间容仪绰约有絶世之貌侍者十余辈皆服饰鲜洁有如妃主之仪顾歩徊翔渐及卧所宝将少避之以候其意侍者趋进而言曰贵主以君之高义可申诚信之托故将寃抑之怀诉诸明公明公忍不救其急难乎宝遂命升阶相见宾主之礼颇甚肃恭登榻而坐祥烟四合紫气充庭敛态低鬟若有忧戚之貌宝命酌醴设馔厚礼以待之俄而敛袂离席逡巡而言曰妾以寓止郊园绵厯多祀醉酒饱徳惠诚深虽以孤枕寒牀甘心没齿防嫠有托荷逾多但以显晦殊途行止乖互今乃迫于情礼岂暇缄藏倘鉴幽情当敢披露宝曰愿闻其说所冀识其宗系茍可展分安敢以幽显为辞君子杀身以成仁徇其毅烈蹈赴汤火旁雪不平乃宝之志也对曰妾家世防稽之鄮县卜筑于东海之潭桑榆坟陇百有余代其后遭世不造瞰室贻灾五百人皆遭庾氏焚炙之祸纂绍几絶不忍戴天潜遁幽岩沈寃莫雪至梁天监中武帝好奇召人通龙宫入枯桑岛以烧燕奇味结好于洞庭君宝藏主第七女以求异宝寻闻家仇庾毗罗自鄮县白水郎弃官解印欲承命请行隂怀不道因使得入龙宫假以求货覆吾宗嗣赖杰公敏鉴知渠挟私请行欲肆无辜之害虑其反贻伊戚辱君之命言于武帝武帝遂止乃令合浦郡落黎县瓯越罗子春代行妾之先宗羞共戴天虑其后患乃率其族韬光灭迹易姓变名避仇于新平真宁县安村披榛凿穴筑室于兹先人弊庐殆成胡越今三世卜居先为灵应君寻受封应圣侯后以隂灵普济功徳及民又封普济王威徳临人为世所重妾即王之第九女也笄年配于象郡石龙之少子良人以世袭猛烈血气方刚宪法不拘严父不禁残虐视事礼教蔑闻未及朞年果贻天谴覆宗絶嗣削迹除名唯妾一身仅以获免父母抑遣再行妾终违命王侯致聘接轸交辕诚愿既坚遂欲自劓父母怒其刚烈遂遣屏居于兹土之别邑音问不通于今三纪虽慈顔未复温清久违离羣索居甚为得志近年为朝小龙以季弟未婚潜行礼聘甘言厚币峻阻复来灭性毁形殆将不可朝遂通好于家君欲成其事遂使其季弟权徙居于王畿之西将货于我王以成姻好家君知妾之不可夺乃令朝纵兵相逼妾亦率其家僮五十余人付以兵仗逆战郊原众寡不敌三战三北师徒倦弊犄角无怙将欲收拾余烬背城借一而虑晋阳水急台城火炎一旦攻下为顽童所辱纵没于泉下无面石氏之子故诗云泛彼栢舟在彼中河髧彼两髦实维我仪之死矢靡他母也天只不谅人只此衞世子孀妇自誓之词又云谁谓鼠无牙何以穿我墉谁谓女无家何以速我讼虽速我讼亦不女从此召伯聴讼衰乱之俗兴贞信之教微强暴之男不能侵凌贞女也今则公之教可以精通幽显贻范古今贞信之教故不为姬奭之下者幸以君之余力少假兵锋挫彼凶狂存其鳏寡成贱妾终天之誓彰明公赴难之心辄具志诚幸无见阻宝心虽许之讶其辨博欲拒以他事以观其词乃曰边徼事繁烟尘在望朝廷以西陲陷敌芜没者三十余州将议举戈复其土壤晓夕恭命不敢自安匪夕伊朝前茅即举空多愤悱未暇承命对曰昔者楚昭王以方城为城汉水为池尽有荆蛮之地借父兄之资强国外连三良内助而吴兵一举鸟迸云奔不暇婴城迫于走兔宝玉迁徙宗社凌夷万乘之灵不能庇先王之朽骨至申胥乞师于嬴氏血泪汚于秦庭七日长号昼夜靡息秦伯悯其祸败竟为出师复楚退吴仅存亡国况氏为春秋之强国申胥乃衰楚之大夫而以矢尽兵穷委身折节肝脑涂地感动于强秦矧妾一女子父母斥其孤贞狂童凌其寡弱缀旒之急安得不少动仁人之心乎宝曰九娘子灵宗异呼吸风云蠢尔黎元固在掌握又焉得示弱于世俗之人而自困如是者哉对曰妾家族望海内咸知只如彭蠡洞庭皆外祖也陵水罗水皆中表也内外昆季百有余人散居吴越之间各分地土咸京八水半是宗亲若以遣一介之使飞咫尺之书告彭蠡洞庭召陵水罗水率维扬之轻锐征八水之鹰扬然后檄冯夷说巨灵鼓子胥之波涛混阳侯之怪鞭驱列缺指挥丰隆扇疾风飜暴浪百道俱进六师鼓行一战而成功则朝那一鳞立为虀粉泾城千里坐变汚潴言下可观安敢谬矣顷者泾阳君与洞庭外祖世为姻戚后以琴瑟不调弃掷少妇遭钱塘之一怒伤生害稼怀山襄陵泾水穷鳞寻毙外祖之牙齿今泾上车轮马迹犹在史传具存固非谬也妾又以夫族得罪于天未上帝昭雪所以销声避影而自困如是君若不悉诚欵终以多事为词则向者之言不敢避上帝之责也宝遂许诺卒爵撤馔再拜而去宝及晡方寤耳闻目览恍然如在翼日遂遣兵士一千五百人戍于湫庙之侧是月七日鸡初鸣宝将晨兴疎牖尚暗忽于帐前有一人经行于帷幌之间有若侍巾栉者呼之命烛竟无酧对遂厉而叱之乃言曰幽明有隔幸不以灯烛见迫也宝潜知异乃屏气息音徐谓之曰得非九娘子乎对曰某即九娘子之执事者也昨日君假以师徒救其危患但以幽显事别不能驱策茍能存其始约幸再思之俄而纱窗渐白注目视之悄无所见宝良久思之方达其义遂呼吏命按兵籍选亡没者名得马军五百人歩卒一千五百人数内选押衙孟逺充行营都虞候牒送善女湫神是月十一日抽回戍庙之卒见于事之前转旋之际有一甲士仆地口动目瞬问无所应亦不似暴卒者遂置于廊庑之间天明方悟遂使人诘之对曰某初见一人衣青袍自东而来相见甚有礼谓某曰贵主相公莫大之恩拯其焚溺然亦未尽诚欵假尔明敏再通幽情幸无辞勉也某诡以他词拒之遂以袂相牵懵然颠仆但觉与青衣者继踵偕行俄至其庙促呼连歩至于帷薄之前见贵主谓某云昨相公悯念孤危俾尔戍于敝邑往返途路得无劳止余近相公再借兵师深惬诚愿观其士马精强衣甲铦利然都虞候孟逺才轻位下甚无机略今月九日有游军三千余来掠我近郊遂令孟逺领新到将士邀击于平原之上设伏不密反为彼军所败甚思一权谋之将俾尔速归达我情素言讫拜辞而出昏然似醉余无所知矣宝验其说与梦相符意欲质前事遂差制胜关使郑承符以代孟逺是月三日晚衙于后毬塲沥酒焚香牒请九娘子神收管至十六日制胜关申云今月十三日夜三更已来关使暴卒宝惊叹息使人驰视之至则果卒唯心背不冷暑月停尸亦不败坏其家甚异之忽一夜隂风惨冽吹沙走石发屋拔树禾苗尽偃及晓而止云雾四布连夕不解至暮有迅雷一声划如天裂承符忽呻吟数息其家剖棺视之良久复苏是夕亲邻咸聚悲喜相仍信宿如故家人诘其由乃曰余初见一人衣紫绶乘骊驹从者十余人至门下马命吾相见揖让周旋手捧一牒授吾云贵主得吹尘之梦知君命世之才欲尊南阳故事思殄仇使下臣持兹礼币聊展敬于君子而冀再康国歩幸不以三顾为劳也余不暇他辞唯称不敢酬酢之际已见聘币罗于阶下鞍马器甲锦防服翫櫜鞬之属咸布列于庭吾辞不获免遂再拜受之即相促登车所乘马异常骏伟装饰鲜洁仆御整肃倏忽行百余里有甲马三百骑已来迎候驱殿有大将军之行李余亦颇以为得志指顾间望见一大城其雉堞穹崇沟洫深濬余惚恍不知所自俄于郊外备帐乐设享防罢入城观者如堵传呼小吏交错其间所经之门不记重数及至一处如有公署左右使余下马易衣趋见贵主贵主使人传命请以宾主之礼见余自谓既受公文器甲临戎之具即是臣也遂坚辞具戎服入见贵主使人复命请去櫜鞬宾主之间降杀可也余遂舍器仗而趋入见贵主坐于防上余拜谒一如君臣之礼拜讫连呼登阶余乃再拜升自西阶见红妆翠眉蟠龙髻鳯而侍立者数十余辈弹握管秾花异服而执役者又数十辈腰金拖紫曳组攒簪而趋隅者又非止一人也轻裘大带白玉横腰而森罗于阶下者其数甚多次命女客五六人各有侍者十数辈差肩接迹累累而进余亦低视长揖不敢施拜坐定有大挍数人皆令预坐举进乐酒至贵主敛袂举觞将欲兴词叙向来征聘之意俄闻烽燧四起叫噪喧呼云朝那贼歩骑数万人今日平明攻破堡塞寻已入界数道齐进烟火不絶请发兵救应侍坐者相顾失色诸女不及叙别狼狈而散及诸挍降阶拜谢伫立聴命贵主临轩谓余曰吾受相公非常之恵悯其孤惸继发师徒拯其患难然以车甲不利权略是思今不弃弊陋所以命将军者正为此危急也幸不以幽僻为辞少匡不逮遂别赐战马二疋黄金甲一副旌旗旄钺珍宝器用充庭溢目不可胜计彩女二人给以兵符锡赉甚丰余拜捧而出传呼诸将指挥部伍内外响应是夜出城相次探报皆云贼势渐雄余素谙其山川地里形势孤虚遂引军夜出去城百余里分布要害明悬赏罚号令三军设三伏以待之迟明排布已毕贼汰其前功颇甚轻进犹谓孟逺之统众也余自引轻骑登髙视之见烟尘四合行阵整肃余先使轻兵搦战示弱以诱之接以短兵且战且行金革之声天裂地坼余引兵诈北彼亦尽锐前趋鼓噪一声伏兵尽起千里转战四面夹攻彼军败绩死者如麻再战再奔朝那狡童漏刃而去从亡之卒不过十余人余选健马三十骑追之果生寘于麾下由是血肉染草木脂膏润原野腥秽荡空戈甲山积贼帅以轻车驰送于贵主贵主登平朔楼受之举国士民咸来防集引于楼前以礼责问唯称死罪竟絶他词遂令押赴都市腰斩临刑有一使乘传来自王所持急诏令促赦之曰朝那之罪吾之罪也汝可赦之以轻吾过贵主以父母再通音问喜不自胜谓诸将曰朝那妄动即父之命也今使赦之亦父之命也昔吾违命乃贞节也今若又违是不祥也遂命解缚使单骑送归未及朝那包羞而卒于路余以克敌之功大被宠锡寻备礼拜平难大将军食朔方一万三千户别赐第宅舆马宝器衣服婢仆园林邸第旌铠甲次及诸将赏赉有差明日大宴预坐者不过五六人前者六七女皆来侍坐风姿艳态愈更动人竟夕酣饮甚欢酒至贵主捧觞而言曰妾之不幸少处空闺天赋孤贞不从严父之命屏居于此三纪矣蓬首灰心未得其死邻童迫胁几至颠危若非相公之殊恩将军之雄武则息国不言之妇又为朝那之囚耳永言期恵终天不忘遂以七宝钟酌酒使人持送郑将军余因避席再拜而饮余自是颇动归心词理恳切遂许给假一月宴罢出明日辞谢讫拥其麾下三十余人返于来路所经之处闻鸡犬颇甚酸辛俄顷到家见家人聚泣灵帐俨然麾下一人令余促入棺缝之中余欲前而为左右所耸俄闻震雷一声醒然而悟承符自此不事家产唯以后事付妻孥果经一月无疾而终其初欲暴卒时告其所亲曰余本机钤入用効节戎行虽奇功蔑闻而薄效粗立洎遭衅累谴谪于兹平生志气郁而未申丈夫终当扇长风摧巨浪举太山以压卵决东海以沃萤奋其鹰犬之心为人雪不平之事吾朝夕当有所受与子分襟固不久矣其月十三日有人自薛举城晨发十余里天初平晓忽见前有车尘竞起旌旗焕赤甲马数百人中拥一人气概洋洋然逼而视之郑承符也此人惊讶移时因伫于路左见瞥如风云抵善女湫俄顷悄无所见




　　太平广记卷四百九十二
　　钦定四库全书
　　太平广记卷四百九十三　宋　李昉等　编杂録一
　　夏侯亶　　　王肃　　　　李廷实
　　李义琛　　　刘龙　　　　裴智
　　度支郎　　　虞世南　　　尉迟敬徳
　　虞世基　　　来恒　　　　欧阳询
　　许敬宗　　　元万顷　　　郭务静
　　唐临　　　　苏瓌李峤子　娄师徳
　　李晦　　　　宋之问　　　陆元方
　　陈希闵　　　李详
　　夏侯亶
　　梁夏侯亶为九列家贫而好置乐妓无衣装饰客至即令隔帘奏曲时人以帘为夏侯妓衣【出独异志】
　　王肃
　　后魏尚书令王肃字恭懿琅邪人肃齐雍州刺史奂之子赡学多通才辞美茂为齐秘书丞太和十八年北归后魏时髙祖新营洛邑凡所造制肃博识旧事大有禆益髙祖甚重之常呼曰王生肃在江南之日聘谢氏女为妻及至京师复尚公主其后谢氏入道为尼亦来奔肃见肃尚主谢作五言诗以赠之其诗曰本为薄上蚕今作机上丝得络逐胜去颇忆緜时公主代肃答谢云针是贯线物目中恒任丝得帛缝新去何能纳故时肃甚怅恨遂造正觉寺以憩之【出伽蓝记】
　　李廷实
　　后魏太傅李廷实者庄帝舅也永安中除青州刺史将行奉辞帝谓实曰怀塼之俗世号难治舅宜好用心副朝廷所委实答曰臣年迫桑榆气同朝露人间稍逺日近松邱臣已久乞闲退陛下渭阳兴念宠及老臣使夜行非人裁锦万里谨奉明敕不敢失堕时黄门侍郎杨寛在帝侧不晓怀塼之义私问舍人温子升子升曰吾闻至尊兄彭城王作青州刺史闻其宾客从至青州者云齐土之民风俗浅薄虚论髙谈専在荣利太守初欲入境百姓皆怀塼叩头以美其意及其代下还家以塼击之言其向背速于反掌是以京师谣语曰狱中无击囚舍内无青州假令家道恶肠中不怀愁怀塼之义起在于此也頴川茍济风流名士髙鉴妙识独出当世清河崔淑仁称齐士大夫曰齐人者外矫庶几内怀鄙恡轻同毛羽利等锥刀好驰虚誉阿附成名威势所在促共归之茍无所资随即舎去言嚣薄之甚也【出伽蓝记】
　　李义琛
　　李义琛陇西人居于魏自咸阳主簿拜监察少孤贫唐初草创无复生业与再从弟义琰三从弟上徳同居事从姑定省如亲焉武徳中俱进士共有一驴赴京次潼关大雨投逆旅主人鄙其贫辞以客多喑讷进退无所舍徙倚门旁有咸阳商客见而引之同舎多喑鸣商客曰此三人游学者今无所止奈何覩其狼狈乃引与同寐处数日方晴道开义琛等议鬻驴以一醉商客窃知固止之仍资以道粮琛既擢第歴任咸阳召商客与之抗礼商客不复识但悚惧逊退琛语其由乃悟因引升堂后任监察【出云溪友议】
　　刘龙
　　刘龙后名义节武徳初进计于高祖曰今义师数万并在京师樵薪贵而布帛贱若采街衢及苑中树木作樵以易帛歳取数十万匹又藏内缯绢每匹皆有余轴之饶使截剰物以供杂费动盈万段矣高祖并从之【出谈宾録】
　　裴智
</div>
    <div class="pagination">
<a href="太平广记_page223.html">上一页</a><span>...</span><a href="太平广记_page219.html">219</a><a href="太平广记_page220.html">220</a><a href="太平广记_page221.html">221</a><a href="太平广记_page222.html">222</a><a href="太平广记_page223.html">223</a><span class="current-page">224</span><a href="太平广记_page225.html">225</a><a href="太平广记_page226.html">226</a><a href="太平广记_page227.html">227</a><a href="太平广记_page228.html">228</a><a href="太平广记_page225.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
