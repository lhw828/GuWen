<!DOCTYPE html>
<html>
<head>
    <meta charset="UTF-8">
    <title>说郛 - 第 192 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 192 页/共 601 页</h1>
    <div class="content">







　　东轩笔録【魏泰】
　　李太后始入掖庭才十余嵗唯有一弟七嵗太后临别手结刻丝鞶囊与之拊背泣曰汝虽沦落颠沛不可失此囊异时我若遭遇必访汝此为物色也言讫不胜鸣咽后其弟佣于凿纸钱家然常以囊县于胸臆间未常斯须去身也一日苦下痢势将不救为纸家弃于道左有入内院子者见而怜之收飬于家恠其衣服百结而胸悬带鞶囊因问之具以告院子惄然惊异葢尝奉防于太后令物色访其弟也院子复问其姓氏小字世系甚悉遂解其囊明日入示太后及具道本末是时太后封宸妃时真宗已生仁宗矣闻之悲喜遂以其事白真宗遂官之为右班殿直即所谓李用和也及仁宗立太后上仙諡曰章懿召用和擢以显官后至殿前都指挥使领节钺赠陇西郡王世所谓李国舅者是也
　　曹翰以罪谪为汝州副使凡数年一日有内侍使京西朝辞太宗宻谕之曰卿至汝州当一访曹翰观其良善然慎勿泄我意也内侍如防往见因吊其迁谪之久翰泣曰罪犯深重感圣恩不杀死无以报敢愬苦耶但以口众食贫不能度日幸内侍哀矜欲以故衣质十千以继粥饭可乎内侍曰太尉有所须敢不应命何烦质也翰固不可于是封裹一复以授内侍收复以十千答之洎回奏翰语及言质衣事太宗命取其复开示之乃一六幅画幛题曰下江南图太宗恻然念其功即日防召赴阙稍复金吾将军葢下江南翰为先锋也
　　有朝士陆东通判苏州而权州事因断流罪命黥其面特刺配某州牢城黥毕幕中相与白曰凡言特者罪不至是而出于朝廷一时之防今此人应配矣又特者非有司所得行东大恐即改特刺字为凖条字再黥之类为人所笑后有荐东之才于两府者石叅政闻之曰吾知其人矣得非权苏州日于人靣上起草者乎
　　王荆公之次子名雱为太常寺太祝素有心疾娶同郡宠氏女为妻逾年生一子雱以貌不类已百计欲杀之竟以悸死又与其妻日相鬭閧荆公知其子失心念其妇无罪欲离异之则恐其误被恶声遂与择壻而嫁之是时有工部员外郎侯叔献者荆公之门生也娶槐氏女为妻少悍叔献死而帏箔不肃荆公奏逐槐氏妇归本家京师有谚语曰王太祝生前嫁妇侯工部死后休妻
　　皇甫泌白敏中之壻也少年纵逸多外宠往往涉旬不归敏中方秉政毎优容之而其女抱病甚笃敏中深以为忧且有恚怒之词敏中不得已具劄子乞与泌离婚一日奏事毕方欲开陈真宗圣体似不和遽离扆坐敏中近前奏曰臣有女壻皇甫泌语方至此真宗连应曰甚好甚好防得已还内矣敏中词不及毕不觉收泪盖莫知圣意如何已而传诏中书皇甫泌特转两官敏中茫然自失欲翌日奏论是夕女死竟不能辩直其事王韶罢副枢知鄂州宴客出家妓坐客张绩醉挽妓不前将拥之妓泣诉于韶坐客皆失色韶曰出尔曹以娱賔乃令客失欢命取大杯罚妓人服其量
　　仁宗尝步苑中及还宫顾嫔御曰渴甚可进热水嫔御进水且曰大家何不外靣取水而致乆渴耶仁宗曰吾屡顾不见僚隣女子茍问之即有抵罪者故忍渇而归圣性仁恕如此
　　太宗尝与赵普议事不合上曰安得宰相如桑维翰者与之谋乎普曰使维翰在陛下亦不用葢维翰爱钱上曰茍用其长当防其短措大眼孔小赐与十万贯则塞破屋子矣







　　山房随笔【蒋子正】
　　辛稼轩帅浙东时晦庵南轩任仓宪使刘改之欲见辛不纳二公为之地云某日公宴至后筵便坐君可来门者不纳但喧争之必可入既而改之如所教门下果諠哗辛问故门者以告辛怒甚二公因言改之豪杰也善赋诗可试纳之改之至长揖公问能诗乎曰能时方进羊腰肾羮辛命赋之改之对甚寒愿乞巵酒酒罢乞韵时饮酒手颤余沥流于怀因以流字为韵即吟云防毫已付管城子烂胃曽封闗内侯死后不知身外物也随樽爼伴风流辛大喜命共甞此羮终席而去厚餽焉席散南轩邀至公廨置酒语之曰先君魏公一生公忠为国功厄于命来挽者竟无一章得此意愿君有意为发幽潜改之即赋一絶云背水未成韩信陈明星已陨武侯军平生一防不平气化作祝融峯上云南轩为之堕泪今龙洲集中不见此二诗岂遗珠邪又稼轩守京口时大雪率僚佐登多景楼改之敝衣曵履而前辛令赋雪以难字为韵即赋云功名有友易贫贱无交难自此莫逆云
　　李恭山节汾州人也赋杨妃菊云命委嵬坡万马泥惊魂飞上傲霜枝西风落日东篱下薄幸三郎知不知直北某州有道君题壁一诗曰彻夜西风撼破扉萧条孤馆一灯防家山囘首三千里目断天南无鴈飞曽闻海上铁斗胆犹见云中金甲神乃陆枢宻君实挽张郢州世杰诗郢州拥佑景炎祥兴于海上拥兵南北岸一日忽大风雨行止皆不利郢州舟覆而薨翌早寻尸棺敛焚岛上其胆如斗更焚不化诸军感恸须防云中现金甲神人且云金天上我闗系不小后身出必驱除恢复矣此诗全篇不传忠诚义烈虽亡犹耿耿也京口天庆观主聂碧江西人尝为龙翔宫书记北朝赦至感而有诗云乾坤杀气正沉沉又聼燕防降徳音万口尽传新诏好累朝谁念旧恩深分茅裂土将军志问舍求田父老心丽正押班犹昨日小臣无语泪霑襟又哀被掳妇云当年结髪在深闺岂料人生有别离到底不知因色误马前犹自买胭脂又有诗云防栁垂鬟别様梳醉来马上倩人扶江南有眼何曽见争卷珠看鹧鸪观中有赵太祖真容北来见者必拜聂因题其上鳯表龙姿俨若新一囘展卷一伤神天顔亦恠君非鲁河北山东总旧臣
　　三水林观过年七嵗嬉游市中以鬻诗自命或戏令咏转矢气云视之不见名曰希聼之不闻名曰夷不啻若是其口出人皆掩鼻而过之林试神童科不甚逹薛制机言有贺自长沙镇南昌者啓云夜醉长沙晓行湘水难教樯燕之畱朝飞南浦暮卷西山来聼佩鸾之舞又有贺除直秘阁依旧防江制置司干办公事云望玉宇琼楼之何似人间从纶巾羽扇之游依然江表上已请客云三月三日长安水邉多丽人一咏一觞防稽山隂修禊事又云良辰美景赏心乐事四者难并崇山峻岭修竹茂林羣贤毕至端平中余申周翰分教毘陵题防人簿云三年大比视郊祀天地之礼均万乗临轩与封拜公孤之仪等中一聫云昭陵之仁如天积嵗月而养成巨栋欧公之学如海鼓波涛而放出老龙惜未见全篇
　　文本心典淮郡萧条甚谢贾相啓有云人家如破寺十室九空太守若头陀两粥一饭
　　蒋复轩镊白髪诗云劝君休镊鬂毛斑鬂到斑时已自艰多少朱门少年子业风吹上北邙山
　　杜氏妇作北行诗江淮防女别乡闾一似昭君逺嫁胡防防一身归故国区区千里逐狂夫慵拈箫管吹羗曲懒系罗裙舞鹧鸪多少眼前悲泣事不如花桞旧江都此等多有戏作题之驿亭以为美谭
　　元遗山好问裕之北方文雄也其妹为女冠文而艳张平章当揆欲娶之使人嘱裕之辞以可否在妹妹以为可则可张喜自往访觇其所向至则方自手补天花版辍而迎之张询近日所作应声答曰补天手叚蹔施张不许纎尘落画堂寄语新来防燕子移巢别处觅雕梁张悚然而出
　　遨溪张复题雨竹图云娟娟而净森森而立孟宗何之泪防犹湿风竹图云可屈者气不屈者节故人之来尽扫秋月有思致可采
　　天台陈刚中孚在燕端阳日当母诞作太常引二章云防丝堂上簇兰翘记生母正今朝无地捧金焦奈烟水龙沙路遥碧天迢逓白云何处急雨萧萧万里梦魂消待飞逐钱塘夜潮其二短衣孤劔客乾坤奈无防报亲恩三载隔晨昏更踈雨寒灯断魂赤城霞外西风鹤髪犹想倚柴门蒲醑漫盈樽倩谁冩青山涙防时为编修云
　　三山卓用字稼翁能赋驰声甞作词云丈夫只手把吴钩欲断万人头因何铁石打成心性却为花柔君看项籍并刘季一怒使人愁只因撞虞姬戚氏豪杰都休其为人溺志可想
　　翰林学士王文炳铁椎铭朱亥贡金张良受之合以忠义鍜成此锤铜山可破锤不可缺金埓可碎锤不可折噫乱臣滔滔四海嗷嗷长蛇其毒封豕其饕上帝愤之以锤畀着【着王千户名也】锤不自奋假手于汝数未莫先时来敢后曽是一挥元凶碎首匪锤之重唯人之勇匪锤之功惟人之忠长仅数尺重才数斤物小用大防此竒勋锤在人亡用者谁藏之武库永镇奸回
　　陈野水言昔绍兴学正任满后入城给取解由道经婺境至山中村舍时暑行倦饥渴入一野室见数人捣桐油一老下碓询所以来野水言自绍兴又问往绍兴何为野水言学正任满往倒解由老笑曰汝自倒解由我自捣桐油上碓不顾野水怪之出问其邻曰此何人也邻人云此我郡传省元兵革以来隠处山中父子碓油种艺以自给野水取纸书一絶云忽遇山中避世翁居然沮溺古人风白头方作求名计不满先生一笑中传观诗讫召坐曰子真悟者邪即命置饮食劳之要之山泽之臞长往不返者颠崖果何限也役役蜗蝇茍窃升斗彼视之一噱耳
　　赵静斋淮被执于溧阳丰登庄至府辞家庙云祖父有功王室徳泽霑及子孙今淮计穷被执誓以一死报君刀锯置上不问万折忠义犹存急告先灵速引庻几不辱家门即登櫂去至瓜州被刑无敢埋其尸者有一宠姬在焦佥省处此姬啓佥省云赵四知府今日已死妾元是他婢子望相公以妾之故夫许妾将尸焚化也是相公一叚隂隲焦许焉乃作一棺焚之又啓収骨散之于水亦许之遂以裙盛骨殖到江下大恸投江而死又闻其孙享祭静斋降笔云生居四代将门家不幸遭逢被敌拏死在瓜州无塟地幽防夜夜到长沙其兄氷壶溍自京口迁金陵北兵至弃家而遁南从不返死塟海傍山上
　　探花王昻榜下择婿时作催籹词云喜气满门防光动绮罗香陌行紫薇花下悟身非凡客不须脂粉汚天真嫌怕太红白留取黛眉浅处共画章防春色
　　湘人陈诜登第授岳阳教官夜逾墙与妓江桞狎颇为人所知时孟之经守岳闻其故一日公燕江桞不侍呼至杖之文其眉髩间以陈诜二字仍押辰州妓之父母诣学宫咎诜云自岳去辰八百里且求资粮陈且泣且悔罄其所有及资衣物得干缗以六百赠栁余付监押吏卒令善视且以词饯别云髩邉一防似飞鸦休把翠钿遮二年三载千栏百就今日天涯杨花又逐东风去随分入人家要不思量除非酒醒休照菱花栁将行防陆云西以荆湖制司干官霑檄至岳与陈有故将至陈先出迎以情告陆陆即取空名制干劄填陈姓名檄入制幙既而并迎陆入即开宴陆曰闻籍中有江栁者善讴谁是也孟即呼至栁花钿隠眉间所文饮间陆越语孟曰能以栁见予否孟曰唯命陆笑曰君尚不能容一陈教岂能与我孟因叙诜之过陆叹慨既而终席陆呼栁问其事栁出诜送别词陆大叹赏而登席陆举词示孟且诮之曰君试目此作可谓不知人矣今制司檄诜入幙将若之何孟求解于陆并召诜同宴明日列荐诜且除栁名陆遂将诜如江陵见之阃公秋壑俾充幙僚诜不独洗一时之辱且有幸进之喜至今巴陵传为佳话矣
　　杨州琼花天下秪一本士大夫爱重作亭花侧扁曰无防徳祐乙亥北师至花遂不荣赵棠国炎有絶句吊曰名擅无防气色雄忍将一死报东风他年我若修花史合传琼妃烈女中
　　北方王郎中宥有归妇吟其序曰天马浮江兵强将鋭所征无敌所掠无遗俘戮之民奚啻亿万然生死存亡悲欢聚散岂无数存乎其间夫刘氏者吉之永丰人也问其父母兄弟舅姑夫与子皆在焉夫我不知则已既知之何独不令其归宁于父母乎吾力虽不能使其死者生亡者存亦可谓欢悲聚散者呜呼不幸之幸莫大于斯故不可无一言以送之东平士王宥诗曰烈火俱将玉石焚死生契濶忆中分信音一絶思青鸟泪眼防穿望白云残日鹡鸰还有难北风鸿鴈正离羣新诗送汝还家去重续当年织锦文
　　交交桑扈交交桑扈桑满墙隂三月暮去年蚕时处深闺今年蚕时涉逺路路傍忽闻人采桑恨不相与携倾筐一身不蚕甘冻死秪忆儿女无衣裳　不如归去不如归去家在浙江东畔住离家一程逺一程饮食不同言语异今之眷聚皆防讐开口强笑心怀忧家乡欲归归未得不如狐死犹首丘　泥滑滑泥滑滑脱了绣鞋脱罗袜前营上马忙起行后队搭驼疾催发行来数里日已低北望燕京在天末朝来传令更可怪落后行迟都砍杀　鹁鸪鸪鹁鸪鸪帐房徧野常前呼阿姊含羞对阿妹大嫂挥涕看小姑一家不幸俱被掳犹幸同处为妻拏愿言相怜莫相妬这个不是亲丈夫辞意婉切诵之可伤此金沙潘武子文虎四寓言词也少有隽才善赋
　　梁栋隆吉亦作四禽言云不如归去锦官宫殿迷烟树天津桥邉呌一声呌破中原无住处不如归去　脱却布袴贫家能有几尺布寒机织尽无得裁可人不来亷叔度脱却布袴　提葫芦近来酒贱频频沽众人皆醉我亦醉湘江唤起醒三闾提葫芦　行不得也哥哥湖南湖北春意多九疑山前呌虞舜奈此乾坤无路何行不得也哥哥寓意甚逺诸作不及
　　贾秋壑败师亡国后有人刺以诗曰深院无人草已荒漆屏金字尚煇煌底知事去身宜去岂料人亡国亦亡理考发身端有自郑人应梦果何祥卧龙不肻畱渠住空使晴光满画墙又云事到穷时计亦穷此行难倚鄂州功木绵庵上千年恨秋壑堂中一梦空石砌苔稠猿歩月松庭叶落鸟呼风客来未用多惆怅试向吴山望故宫又汤西楼诗云檀板敲残月上花过墙荆棘刺檐牙指挥已失铁如意赐予宁存玉辟邪破屋春归无主燕防池雨产在官蛙木绵庵外尤愁絶月黒夜深闻鬼车有和之者云荣华冨贵等浮花膂力难胜国爪牙汉世但知光拥立唐朝谁识杞奸邪绮罗化作春风蝶弦管翻成夜雨蛙纵有清漳人去也碧天难挽紫云车秋壑在朝有术者言平章不利姓郑人因此每朝士郑姓者多困抑之武学生郑虎臣登科輙以罪窜之后遇赦得还秋壑防师陈静观诸公欲置之死地遂寻其平日极仇者为押送官虎臣遂请为之乃假以武功大夫押往为虎臣一路凌辱求死不能至漳州木绵庵病笃泄泻踞虎子欲絶虎臣知其服脑子求死乃云好教秪恁地死遂锤数下而殂先是履斋吴相循州安置以秋壑贾相私憾之故未几除承节刘宗申知循州刘江湖游士専以口舌哄逼当路要人货贿官爵士大夫畏其口姑厚饱弥缝之其得官亦由此守循之际庙堂意责之以黄祖之事宗申至郡所以捃摭履斋者无不至其随行吏仆以次病死人谓寘毒循州贡院井中故饮此水者皆患足软而卒履斋终不免秋壑后亦遭郑虎臣之辱其时赵介如守漳贾门下客也宴虎臣于公舍秋壑亦与焉介如欲客似道似道不可以让虎臣称天使惟谨虎臣不答似道侧坐于下介如察虎臣有杀贾意命馆人访郑且以辞挑之于是似道衣服饮食皆为郑减抑介如作绵衣等餽之见其行李辎重令截寄其处得命放囘日就取之去其馆人语郑云天使今日押使至此度必无生理曷若令速陨无许多苦恼郑即云便是这物事受得许多苦欲其死而不死未几告殂赵往哭郑不许赵固争郑无如之何赵经纪棺殓且致祭其辞云呜呼履斋死循死于宗申先生死闽死于虎臣呜呼秪此四句然哀檄之悃无往不复之防意悉寓其中秋壑败后有题其飬乐园曰老壑曽居葛岭西游人谁敢问苏隄势将覆餗不囘首事到出师方噬脐废圃更无人作主败垣惟有客畱题算来秪是孤山好依旧梅花伴月低飬乐者以其奉母而乐也壑赐第正在苏隄葛岭孤山之近游人常往来此地有游骑过门侦事者宻报必为所罗织有官者被黜有财者被祸世变而凌夷矣













　　説郛卷四十下
<子部,杂家类,杂纂之属,说郛>
　　钦定四库全书
　　説郛卷四十一上　　　　元　陶宗仪　撰春明退朝録卷上【宋敏求】
　　熙宁三年予以諌议大夫奉朝请每退食观唐人洎本朝名辈撰著以补史遗者因纂所闻见继之先庐在春明里题为春明退朝録云十一月晦常山宋敏求述
　　国朝宰相赵令卢相文潞公四十三登庸寇莱公四十四王沂公四十五贾魏公四十八
　　枢密副使赵令三十九寇莱公三十一晏元献公三十五韩魏公三十六
　　参知政事苏侍郎易简三十六王沂公三十九
　　知制诰苏侍郎二十六王沂公二十七卢相杨文公晏元献公宣献公今宣徽使王公拱辰皆二十八夏文荘三十
　　学士苏侍郎二十八晏元献公宣徽王公皆三十宣献公三十五王沂公李邯郸皆三十六杨文公钱子飞皆三十七卢相今参政王禹玉皆三十八
　　吴正肃言律令有丁推推字不通少壮之意当是丁稚唐以大帝讳避之损其防画云
　　真宗朝嵗时始赐饮于宰相第大两省待制以上【阙】林尚书特以谏议大夫为三司副使亦预焉既而并诸副使遂以为常王太尉主防唯用太官之膳少加堂餐自丁晋公助以家馔至今踵之
　　天圣七年玉清宫灾遂罢辅臣为宫观使而景灵防灵祥源三宫观以学士舍人管句康定元年李康靖公罢参知政事为资政殿大学士提举防灵观自后学士皆为提举至和初晏元献公以旧相为观文殿大学士提举万龄【避家讳也】观而武臣今致政李少师端愿为观察使止得管句祥源观自陈于枢府宗衮【宋元宪也谢眺谓谢安为宗衮】乃加以都管句今朝官亦云提举非故事也
　　宗衮尝言律云可从而违堪供而阙亚六经之文也宋景文言人之属文有穏当字第初思之未至也又曰为文是静中一业尔
　　本朝置枢宻使副或置知枢密院同知院然使与知院不并置也熙宁元年文潞公吕宣徽为使而润州陈丞相自越州召为知院前一嵗陈丞相为副使位在吕公之上故也
　　国初范鲁公王祁公魏仆射三相罢赵令独相始置参知政事自是一相或二相至咸平中始有吕文穆李文靖向文简三相又至至和中文潞公刘丞相富郑公三相
　　太平兴国四年石元懿始以枢密直学士签书院事八年张司空齐贤王公沔并以谏议大夫同签书枢密院事景徳三年马正惠以检校太傅韩公崇训以检校太保并签书枢密院事治平二年今郭宣徽为同签书院事
　　文臣为枢密使皆带检校太尉太傅兼本官干兴元年钱文僖以兵部尚书为枢密使不带检校官有司之失也
　　赵徳明归款真宗赐以宗姓然不附属籍晁文元草制云奕世荷殿邦之德举宗聨命氏之荣寳元二年元昊叛诏削属籍非也
　　唐太宗自撰郑元成碑徳宗亦撰段秀实碑
　　本朝太宗撰中令赵公碑皇祐中王侍郎子融守河中还乃以唐明皇所题裴耀卿碑额上之仁宗遂御篆赐沂公碑曰旌贤其后踵之者懐忠【吕许公】显忠【李武】旌忠【寇莱公】全徳元老【王太尉】教忠积庆【文潞公父洎】亲贤【李侍中用和】襃亲【齐国献穆公】旌功【曹襄悼】旧学【晏元献】崇儒【丁文简】旧徳【张邓公】显先积庆【赵中令子丞】旌忠懐徳【张侍中耆】儒贤【髙文荘】襃贤【范文正】思贤【刘丞相沆】清忠【王武恭】旌忠元勲【狄武襄】襃忠【陈恭公】纯孝【张文孝】英宗御篆忠规徳范【宋元宪】上御篆淳徳守正【吕文穆】大儒元老【贾魏公】
　　国朝厯三师三公者太祖即位天雄节度符魏王彦卿自守太尉为太师定难节度西平王李中令彛兴自守太傅为太尉荆南节度南平王髙中令保融自守太保为太傅
　　赵令以司徒太保侍中在中书以太保中书令留守西京又以太师西京养疾王文正以司空司徒太保在中书以太尉罢为玉清昭应宫使
　　范鲁公以司徒在中书王祁公薛文惠吕文穆并以司空在中书丁晋公冯魏公王冀公并以司空司徒在中书韩魏公以司空在中书司徒为节度侍中曹襄悼文潞公并以司空为枢密使侍中吕文靖罢相以司徒监修国史曽鲁公以司空为节度侍中
　　吕许公以太尉致仕张邓公曽鲁公并以太傅致仕陈恭公以司徒致仕李相昉张相齐贤章郇公宋郑公富韩公并以司空致仕
　　国朝宰相为仆射魏公仁浦赵令薛文惠沈恭惠宋惠安李文正吕文穆吕正惠李文靖张司空王文正向文简王冀公寇莱公吕许公王沂公贾魏公陈恭公韩魏公文潞公富郑公曽鲁公二十二人枢相为仆射陈文忠曹襄悼张荣僖王康靖四人枢密使为仆射石元懿一人
　　列圣神御殿始咸平初真宗令供奉僧元蔼写太宗圣容于啓圣院后玉清昭应宫范金祖宗像余多塑像其殿名在京曰庆基【奉先禅院奉宣祖】开先【太平兴国寺奉太祖】二圣【玉清昭圣宫奉太兴太宗同殿见上】永隆【啓圣院奉太宗见上】安圣【玉清昭应宫以下并奉真宗】奉真【景灵宫】崇真【慈孝寺】延【阙万龄观】永宗【崇先观】孝严【阙】　　　徳【景灵宫奉英宗】在外曰【阙】武【扬州建隆寺以下奉太祖】兴元【西京应天院】端命【滁州】帝华【西京应天院以下奉太宗】统平【太原府】昭孝【西京应天院以下奉真宗】信武【澶州】集真【华隂云台观】又鳯翔太平宫有祖宗神御殿南京鸿庆宫有三圣神御殿西京永安县防圣宫有五圣神御殿今京师定力院有太祖御像【国初待诏王蔼画】诸后影殿曰重徽【奉先禅院奉明徳太后章穆皇后同殿】彰徳【慈孝寺奉章献太后】广孝【景灵宫奉章懿太后】广爱【万龄观奉章惠太后】
　　开寳八年十一月江南平留汴水以待李国主舟行盛寒河流浅涸诏所在为埧闸潴水以过舟官吏击冻督役稍稽则皆何校甚者劾辠以次被罚州县官降敕而杖之者凡十余人
　　旧制将相食邑万户即封国公王太尉为相过万户而谦挹不封庆歴七年南郊中外将相唯夏郑公合万户中书请封英国公因诏使相未满万户皆得封于是王康靖封遂国公章文简封郇国公王武恭封冀国公其后遂以邑封合万户者彻国
　　国朝以来封国公者范侍中【鲁】王文献【祁】向侍中拱【谯秦】静难节度刘公重进【燕】保大节度赵公賛【卫】定国节度冯公继业【梁】张侍中永徳【邓卫】张尚书昭【舒郑陈】孟中令昶【秦】王中令彦超【邠】赵中令【梁许陈】吕文穆【蔡徐许】寇忠愍【莱】丁秘监【晋】冯文懿【魏】曹襄悼【韩鲁郓】王文穆【冀】张荣僖【岐邓徐】吕文靖【申许】王文正【沂】张文懿【郢邓】章文简【郇】夏文荘【英郑】王康靖【遂邓】王武恭【祁冀鲁】贾文元【安许魏】陈恭公【英岐】文侍中【潞】杜正献【祁】宋元宪【莒郑】厐荘敏【颍】韩侍中【仪卫魏】曽侍中【英兖鲁】富相【祁郑韩】
　　太子谥昭成【许王元僖初谥恭孝改】悼献【周王元祐】
　　诸王諡悼【秦王延美】懿【魏王徳昭】康惠【岐王徳芳】恭宪【楚王元佐】恭靖【陈王元邠】文惠【安王元杰】恭懿【邓王元偓】恭惠【曹王元偁】恭肃【燕王元俨】懐靖【褒王昉】悼穆【豫王昕】悼懿【鄂王羲】
　　公主諡恭懿【宣祖女燕国大长公主降髙懐徳】贤肃【太祖女秦国大长公主降王承衍】贤靖【太祖女晋国大长公主降石保吉】恭惠【太祖女许国长公主降魏咸信初諡正惠改】英惠【太宗女燕国长公主降吴元戾】和静【太宗女晋国大长公主降柴宗庆】懿顺【太宗女郑国长公主降王贻永】慈明【太宗女申国大长公主报慈正觉大师清裕】献穆【太宗女齐国大长公主降李遵勉】昭懐【真宗女出俗为道士号清虚灵昭大师】荘孝【仁宗女楚国大长公主降李玮】宗室諡恭裕【申王徳文】康孝【南阳郡王惟吉】安懿【濮王】孝定【相王允弼】荣易【定王允良】恭肃【广平郡王徳隆】思恪【永嘉郡王允迪】懿恭【平阳郡王允升】僖简【信安郡王允宁】康简【广陵郡王徳雝循国公承庆】和懿【定安郡王承简】恭僖【舒国公承蕴】僖靖【同安郡王惟正】僖穆【丹阳郡王守节】安僖【荣王从式楚国公从信】安简【信都郡王徳彛】安恭【博平郡王允初】慈惠【申国公徳恭】僖安【楚国公守巽】和惠【河东郡王承衍】惠恪【楚国公从古】僖温【遂宁郡王承范】良静【魏国公宗懿】恭简【韩国公宗礼】良【祁国公宗述吉国公克绍】昭裕【遂国公宗颜】修孝【南康郡王世永】恭静【乐平郡王承亮】康僖【光国公克广】荣僖【陈国公承锡】恭【昌国公世滋】
　　宰相諡文献【王祁公溥改文康】宣懿【魏仆射仁浦】忠献【赵中令普】文惠【薛相居正陈相尧佐】恭惠【沈相伦】惠安【宋相琪】文贞【李司空昉王太尉旦】贞惠【吕相端】文穆【吕许公防正王冀公钦若】文定【张司空齐贤李相迪】文靖【李相沆吕许公夷简】文简【毕相士安向相敏中】忠愍【冦莱公准】文懿【冯魏公拯张邓公士逊】文正【王沂公曽】文节【张相知白】章惠【王相随改文惠】文宪【章郇公得象改文简】元献【晏公殊】正献【杜祁公衍】恭【陈相执中】文元【贾魏公昌朝】庄敏【厐颍公籍】元宪【宋郑公庠】
　　枢宻使諡元靖【李公崇矩】景防【楚公昭辅】元懿【石仆射熙载】恭懿【王公继英】文庄【髙公若讷】宣简【田公况】惠穆【吕公公弼】
　　枢宻使相諡武惠【曹侍中彬】文忠【陈仆射尧叟】防悼【曹侍中利用】荣僖【张侍中耆】文僖【钱公惟演思改】恭毅【杨公崇勲恭宻改】文康【王相晦叔】康靖【王侍中贻永】文荘【夏郑公竦】武恭【王公徳用】
　　叅知政事諡文懿【郭尚书贽孙少傅朴】文恭【李公穆】景肃【赵公】
　　【昌言】康节【辛少傅仲甫】恭肃【温尚书仲舒】惠献【王尚书化基】文定【赵右丞安仁石少师中立】文僖【陈公彭年】康懿【任尚书中正】肃简【鲁公宗道】简肃【薛公奎】宣献【先公】文忠【蔡公齐】文肃【盛少傅度吴公奎】忠宪【韩少傅亿】忠穆【王公鬷】康靖【李少傅若谷】文庄【晁公宗慤】安简【王公举正】文正【范公仲淹】正肃【吴公育】文烈【明公镐】文简【丁右丞度】康穆【程公戡】文安【王公尧臣】质肃【唐公介】
　　枢宻副使知院同知院諡宣靖【钱邓州若水】恭质【宋公湜】景庄【王公嗣宗】贞惠【马公知节】安惠【周侍郎起任少傅中师】武穆【曹公玮】忠献【范尚书雝】僖质【赵少师棋】宪成【李侍郎咨】文孝【张左丞观】文肃【郑公戬】恭惠【任少师布】威敏【孙公沔】孝肃【包公拯】文恭【胡少师宿】忠简【王侍郎畴】
　　使相諡恭惠【安仲王审琦】元靖【王中令景】贞懿【髙中令保融】武烈【石中令守信】庄烈【何中令福进】恭孝【孟中令昶】武穆【髙公懐徳】忠顺【陈公洪进】忠懿【钱中令俶】庄武【李侍忠继勲石公保吉】安僖【钱侍郎惟濬】庄惠【宋太师渥】恭惠【张侍中美】忠武【李公继隆】武惠【潘公美】忠肃【王公显】荣宻【柴公宗庆】恭宻【杨公崇勲】恭僖【李侍中用和】文简【程相琳】良僖【李公昭亮】
　　文臣諡文安【宋尚书白】文庄【江陵杨公】忠定【张尚书咏】文恭【薛尚书映】忠肃【马少保亮】文【杨侍郎亿】恭惠【李中丞及】文元【晁少傅防】宣【孙少傅奭】康肃【陈公尧咨】章靖【冯侍郎元】宣懿【杨侍郎察】恪【李右丞昭述】景文【宋尚书祁】襄【余尚书靖】恭安【张尚书存】荘【李尚书兊】修懿【钱公明逸】懿敏【王尚书素】懿靖【李少师东之】
　　武臣諡温肃【杜公审肇】恭僖【杜公审琼】恭惠【杜公审进】武毅【曹公翰崔公翰】忠武【郭公守文】勤威【冯公守信】和惠【王公昭逺】恭肃【王公承衍】忠惠【吴公元扆】元惠【周宣徽莹】武康【王公超】武懿【曹公璨】忠毅【彭公叡周公美】恭荘【张公潜】宣惠【钱留后惟济】和文【李公遵勉】壮恪【夏公随王公凯】安毅【郑公守忠】忠僖【夏宣徽守赟】忠隠【葛公懐敏】壮愍【刘公平任公福】恭壮【髙公化】壮定【杨留后景宗】忠恪【曹公琮】密【郭宣徽承祐】良惠【刘观察从广】荣毅【许公懐徳】良定【李留后端懿】勤惠【张公孜】
　　外戚諡武懿【刘公通】康懐【刘从徳】安僖【曹公记】恭懐【曹公】景思【张尧封】
</div>
    <div class="pagination">
<a href="说郛_page191.html">上一页</a><span>...</span><a href="说郛_page187.html">187</a><a href="说郛_page188.html">188</a><a href="说郛_page189.html">189</a><a href="说郛_page190.html">190</a><a href="说郛_page191.html">191</a><span class="current-page">192</span><a href="说郛_page193.html">193</a><a href="说郛_page194.html">194</a><a href="说郛_page195.html">195</a><a href="说郛_page196.html">196</a><a href="说郛_page197.html">197</a><span>...</span><a href="说郛_page193.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
