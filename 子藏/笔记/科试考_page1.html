<!DOCTYPE html>
<html>
<head>
    <meta charset="UTF-8">
    <title>科试考 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>科试考 - 第 1 页/共 4 页</h1>
    <div class="content">科试考  明 王世贞

科试考一
　　国家初起，右武，其于文事，亦不数数焉，大要各以其途进。然庚戌诏，见天子意在矣。百余年来，日以益重，非从此出者，多见摈异途，不辄当要津，此岂一朝一夕哉！作《科试考》。 
　　初设科举条格诏：洪武三年五月初一日，奉天承运皇帝诏曰： 
　　朕闻成周之制，取材于贡士，故贤者在职，而其民有士君子之行。是以风俗淳美，国易为治，而教化彰显也。汉唐及宋，科举取士，各有定制。然但贵词章之学，而未求六艺之全。至于前元，依古设科，待士甚优。而权豪势要之官每纳奔竞之人，辛勤岁月，辄窃仕禄，所得资品，或居士人之上。怀材抱德之贤耻于并进，甘隐山林而不起，风俗之弊，一至于此。今朕统一中国，外抚四夷，与斯民共享升平之治。所虑官非其人，有伤吾民，愿得君子而用之。自洪武三年八月为始，特设科举，以取怀材抱德之士，务在经明行修，博古通今，文质得中，名实相称。其中选者，朕将亲策于廷，观其学识，品其高下，而任之以官。果有材学出众者，待以显擢。使中行文武皆由科举而选，非科举，毋得与官。敢有游食奔竞之徒，坐以重罪，以称朕责实求贤之意。所有合行事宜，条列于后： 
　　一、乡试、会试文字程序。 
　　第一场，试《五经》义，各试本经一道。不拘旧格，惟务经旨通畅，限五百字以上。《易》程朱氏注、古注疏，《书》蔡氏《传》、古注疏，《诗》朱氏《传》、古注疏，《春秋》左氏、公羊、榖梁、胡氏、张洽《传》，《礼记》古注疏。《四书》义一道，限三百字以上。 
　　第二场，试礼乐论，限三百字以上。诏诰表笺。 
　　第三场，试经史时务策一道。惟务直述，不尚文藻，限一千字以上。 
　　第三场毕后十日面试，骑观其驰骤便捷，射观其中数多寡，书观其笔画端楷，律观其讲解详审。 
　　殿试，时务策一道，惟务直述，限一千字以上。 
　　一、出身。 
　　第一甲第一名从六品，第二、第三名正七品，赐进士及第。 
　　第二甲一十七名，正七品，赐进士出身。 
　　第三甲八十名，正八品，赐同进士出身。 
　　一、乡试。各省并直隶府州等处，通选五百名为率。人材众多去处，不拘额数。若人材未备不及数者，从实充贡。 
　　河南省四十名，山东省四十名，山西省四十名，陜西省四十名，北平省四十名，福建省四十名，江西省四十名，浙江省四十名，湖广省四十名，广西省二十五名，在京乡试直隶府州一百名。 
　　一、会试额取一百名。 
　　一、高丽国、安南、占城等国，如有经明行修之士，各就本国乡试，贡赴京师会试，不拘额数选取。 
　　一、开试日期。 
　　乡试，八月初九日第一场，十二日第二场，十五日第三场。 
　　会试，次年二月初九日第一场，十二日第二场，十五日第三场。 
　　殿试，三月初三日。 
　　一、三年一次开试。 
　　一、于洪武三年乡试，洪武四年会试。 
　　一、各省自行乡试，其直隶府州赴京乡试。凡举，各具籍贯、年甲、三代、本姓。乡里举保，州县申行省印卷。乡试中者，行省咨解中书省，判送礼部印卷会试。 
　　一、仕宦已入流品，及曾于前元登科并曾仕宦者，不许应试。其余各色人民并流寓各处者，一体应试。 
　　一、有过罢闲人吏、娼优之人，并不得应试。 
　　一、应举不第之人，不许諠闹，摭拾考官及擅击登闻鼔，违者究治。 
　　一、凡试官，不得将弟男子侄亲属狥私取中，违者许赴省台指实陈告。 
　　一、科举取士，务得全材。但恐开设之初，骑射书算未能徧习，除今科免试外，候二年之后，须要兼全，方许中选。 
　　於戏！设科取士，期必得乎全材。任官惟能，庶可成于治道。咨尔有众，体朕至怀。故兹诏示，想宜知悉。 
　　按洪武三年庚戌始开科，就试者乡举士百二十三人，中式者七十二人。主试则御史中丞刘基、治书侍御史秦裕伯，同考则翰林侍读学士詹同、弘文馆学士睢稼、起居注乐韶凤、尚宝丞吴潜、国史编修宋濂，而序录出于濂。中式士未及会试，悉授官。 
　　四年，京畿乡试，兵部尚书吴琳、国子司业宋濂。濂仍为序。寻合诸省之士会试，凡二百人，中式者百二十人。知贡举官，特进中书省右丞相忠勤伯汪广洋、左丞相胡惟庸。主文，礼部尚书陶凯、前翰林侍讲学士潘庭坚。考试，翰林侍读学士詹同、国子司业宋濂、吏部员外郎原本、前贡士鲍恂、掌院吏部右侍郎顾贞。监试，御史孔希鲁、宋圭。提调兼印卷，礼部尚书杨训文。同印卷，中书左司郎中孙煜祖。提调，礼部侍郎秦文绎、礼部主事姜渐。受卷，吏部主事林光弼。弥封，兵部主事许方。誊录，苏州教授贡颖之。对读，翰林应奉文字唐肃、礼部主事张孟兼。此外又有监门、搜检、巡绰镇抚，供给主事及掌行科举文字省掾令史，供给、奏差等官。廷试，总调则前汪广洋、胡惟庸。读卷，祭酒魏观、博士孙吾与给事中李顾、修撰王僎。监试，御史马贯、徐汝舟。掌卷，工部员外郎牛谅。受卷，工部主事周寅。弥封，秘书监丞陶谊。对读，尚寳丞魏潜、编修蔡玄。提调，前陶凯、杨训文。以官品考之，尚书、祭酒正三品，侍郎、侍读学士正四品，给事中从四品，左司郎中、司业正五品，员外正六品，主事、应奉、修撰正七品，编修、秘书正八品。 
　　是岁取中俞友仁等。廷试，赐吴伯宗、郭翀、吴公达俱及第。状元授员外郎，余及出身俱授主事，同出身授县丞。会元亦授县丞。高丽生入试者三人，唯金涛登三甲第五，授东昌府安丘县丞，余皆不第。三人俱以不通华言，请还本国。诏厚给道里费，遣舟送之。涛寻为其国相。儒籍中者六十三人。 
　　六年，谕中书省臣：“有司所取，多后生少年。观其文词若可有为，及试用之，能以所学措诸行事者甚寡。朕以实心求贤，而天下以虚【文】应朕，非朕责实求贤之意也。今各处科举，宜暂停罢，别令有司察举贤才，必以德行为本，而文艺次之。” 
　　是年遂诏天下举人罢会试。正月初八日，河南解额内选四名，第一人张唯，年二十七；其次王辉，年二十八；李端，年二十一；张翀，年二十七。二十三日，山东解额内选五名，第一人王琏，年二十三；其次张凤，年二十八；任敬，年二十六；陈敏，年二十三；马亮，年二十五。皆拜翰林编修。又选国子监蒋学、方征、彭通、宋善、王惟吉、邹杰等拜给事中，于文华堂肄业，命太子赞善大夫宋濂、太子正字桂彦良分教之。 
　　十七年三月戊戌朔，命礼部颁行科举程序。凡三年大比，子午卯酉年乡试，辰戌丑未年会试。举人不拘额数，从实充贡。乡试，八月初九日第一场，试《四书》义三道，每道二百字以上；经义四道，每道三百字以上。未能者，许各减一道。《四书》义主朱子《集注》。经义，《诗》主朱子《集传》，《易》主程、朱《传》、《义》，《书》主蔡氏《传》及古注疏，《春秋》主左氏、公羊、榖梁、胡氏、张洽《传》，《礼记》主古注疏。十二日第二场，试论一道，三百字以上；判语五条；诏、诰、章、表内科一道。十五日第三场，试经史策五道，未能者许减其二，俱三百字以上。次年礼部会试，以二月初九日、十二日、十五日为三场，所考文字与乡试同。乡试，直隶府州县则于应天府，在外府州县则于各布政司。其举人，则国子学生及府州县学生员之学成者、儒士之未仕者、官之未入流者，皆由有司申举性资敦厚、文行可称者应之。其学校训导专教【生】徒，及罢闲官吏、倡优之家与居父母丧者，并不许入试。其中式者，官给廪传，送礼部会试。考试官皆访经明公正之士，官出币帛，先期敦聘。主文考试官二人，文币各二表里。同考试官，乡试四人，会试八人，文币各一表里。提调官，在内，乡试应天府官一人，会试礼部官一人；在外，布政司官一人。监试官，在内，监察御史二人；在外，按察司官二人。供给官，在内，应天府官一人；在外，府官一人。收掌试卷官一人，弥封官一人，誊录官一人，对读官四人，受卷官二人，皆择居官之清慎者充之。巡绰监门、搜检、怀挟官四人，在内从都督府委官，在外从守御官委官。凡供用笔札饮食之属，皆官给之。举人试卷自备，每场草卷、正卷各用纸十二幅，首书三代、姓名及其籍贯、年甲、所习经书，在内赴应天府、在外赴布政司印卷。会试、殿试赴礼部印卷。试之日，黎明，举人入场。每人用军一人守之，禁讲问代冒。至晚纳卷，未毕者给烛三枝。文字回避御名、庙讳，及不许自叙门地。弥封者编号作三合字。誊录者用朱，考试官用墨，以防欺伪。其会试中式者，三月朔日赴殿试。 
　　是秋九月，应天府奏中式者廖孟瞻等二百二十九人。按《双槐岁抄》云：“内多国子生，上悦，命有司出榜原籍旌之。” 
　　十八年乙丑会试，命待诏朱善、前典籍聂铉为考试官，取黄子澄第一，练子宁次之，花纶又次之。纶，浙江解元也。及廷试，纶第一，子宁次之，子澄又次之。既启封，上自以梦故，用丁显为状元，子宁如故，纶第三，抑子澄三甲为庶吉士。然三人俱授修撰。亡何，亦擢子澄为修撰云。见刻丁显策者，仅三百字，称上为“上位”，余多不成语。《实录》云：“赐二甲进士马京等为编修，吴文为检讨，李震为承敕郎，陈广为中书舍人。三甲危瓛为卫府纪善，李鸣冈为潭府奉祠正，杨靖为吏科庶吉士，黄耕为承敕郎，蹇瑢等为中书舍人，邹仲实为国子助教。其诸进士观政翰林院、承敕监、近侍衙门者，采《书经》‘庶常吉士’之义，俱称庶吉士，六部俱称进士。” 
　　是岁，沈溍、杨靖咸受上知，不两岁至兵、刑部尚书，而皆不克终。蹇瑢改名义，授中书舍人，满九载，溍、靖死后，始进官，而为吏部尚书者三十四年。俞宪《登科考》名姓次序俱以《会试录》为准，然不载杨靖、蹇瑢，其脱略可知矣。 
　　二十一年戊辰会试，命翰林院编修苏伯衡、李叔荆为考试官，取中施显等。廷试，擢任亨泰第一，命有司于襄阳建状元坊以旌之。亨泰甚被上宠任，每召议，手书“襄阳任”而不名。后自礼书谪御史，不知所终。第二人卓敬，第三人卢原质。原质，方孝孺之姑子，十年而为太常少卿。 
　　按是岁解缙年十九，中三甲进士。考《年谱》、《志铭》，俱云改中书庶吉士，与姊夫黄金华同。而《实录》内绝不载其事。《实录》为缙总裁，岂应删略至此？盖缙得罪后，以重修故去之耳。《题名记》：卢原质、卓敬以死难，磨去不存。 
　　二十三年庚午，赐应天府考试官傅箕、苏伯衡、谢南、毛瀚钞各十锭。中式举人黄文史等五十人各二锭。其监生、生员试不中者钞二贯，且谕以进学之方，俾无怠无忽。 
　　二十四年辛未，天下会试者六百六十人，取中许观等三十一人。廷试，仍赐许观第一，时年二十八。张显宗次之，吴言信又次之。上以连科状元出太学，召祭酒宋讷面褒焉。 
　　是岁，复擢下第举人张孟镛等为主事。 
　　二十七年甲戌，取中彭德等。廷试，赐张信及第。信，定海人，为侍读，后坐以教韩王冩杜诗含讥刺，及策稿削御制二语，得罪。后坐考试事诛。彭亦坐事除名。 
　　三十年丁丑会试，命翰林院学士刘三吾、吉府纪善白信蹈为考试官，取宋琮等五十一人。廷试，赐闽县陈?为首，吉安尹昌隆、会稽刘谔次之。时大江以北无登第者，下第诸生上疏言三吾等南人，私其乡。上怒，命儒臣再考落卷中文理长者第之。于是侍读张信、侍讲戴彝、右赞善王俊华、司直郎张谦、司经局校书严叔载、正字董贯、长史黄章、纪善周衡、萧揖及、昌隆、谔，人各阅十卷。或言刘、白嘱信等以陋卷进呈。上益怒，亲赐策问，擢韩克忠、王恕、焦胜等六十一人及第有差，授第一名韩克忠为翰林修撰，第二名王恕为编修，第三名焦胜为行人司副，进士陈性善为行人，陈诚为检讨。考信等，俱磔杀之。三吾以老戍，、谔安置威虏。唯赦戴彝、尹昌隆。、谔取回，为司宾司仪署丞，复杀之。宋琮拜御史，后以检讨掌助教致仕。 
　　建文二年己卯，命文学博士方孝孺、太常少卿高巽志（三）【主】应天试，取中刘政等。政后以兵变不食死。 
　　三年庚辰（命）会试，【命】礼部左侍郎兼学士董伦、太常少卿高巽志为考试官，取中吴溥等。王（良）【艮】策第一，以貌不及胡广，又广策多斥亲藩，遂擢广第一，改名靖。（良）【艮】为第二。是岁得人最盛，如胡及二杨、胡濙，俱登显要，为时名臣。而（良）【艮】能狥节，尤可重也。 
　　命礼部乙榜举人署教谕、训导事者，给俸三年，入礼部试。试中，计所教人得中乡试，就进士出身资格递升一级，否从本级。其下第而所教人中乡试者，与实授。九年通考称职、平常、不称职黜陟，否仍署职，减俸十之五。乙榜年未三十不愿署教者听。 
　　永乐二年甲申会试，命侍读学士解缙、侍读黄淮为考试官，取礼乐制度为问，欲以求博洽之士，唯曾棨卷记独详。上喜，御批：“贯通经史，识达天人。有讲习之学，有忠爱之诚。擢魁天下，昭我文明。尚资启沃，惟良显哉！”第二、第三人周述、周孟简，从昆季也，亦皆有御批褒许之辞，至谓“兄弟齐名，古今罕比”，授修撰、编修等官。仍于二甲择文学优长杨相等五十一人，及善书汤流等十人，俱改翰林庶吉士进学。赐棨与述、孟简罗衣各一袭。五月，擢庶吉士杜钦、王惟正、郑庆为户科给事中，周玉、罗亨信、张（伺）【侗】为工科给事中。又命翰林院试下第举人张钦等六十一人，召见，皆赐冠带，命于国子监进学，以俟后科，且勉以立志，谓：“尔等学已有根，但更百尺竿头进步尔。后科第一甲人，有不在尔曹者乎？”至次年正月，复命学士缙等，庶吉士杨相、刘子钦、彭汝器、王英、王直、余鼎、章敞、王训、柴广敬、王道、熊直、陈敬宗、沈升、洪顺、章朴、俞学夔、罗汝敬、卢翰、汤流、李时勉、段民、倪惟哲、袁天禄、吾绅、杨勉及棨等二十八人，于文渊阁肄业，时人谓之二十八宿。进士周忱自陈年少，愿进学。上喜曰：“有志之士也。”命增入之。司礼监月给笔墨纸，光禄给朝暮膳，礼部月给膏烛钞，人三锭，工部择近第宅居止。是岁人知选二十八人，不知初为六十一人也。 
　　是科自曾棨等三名外，得留者仅王英、王直二人。而至八座者，亦仅二王及周忱耳。陈敬宗、李时勉皆已授官而复入者。 
　　三年乙酉，翰林院学士王景、侍读学士王达主应天试。 
　　四年丙戌，命翰林院侍读学士王达、司经局洗马兼翰林院编修杨溥为考试官，取中朱缙等。廷试，赐林环、陈全、刘表及第。改进士江殷、胡启先、孙迪、张叔豫、李岳润、陈孟洁、张文选、郑复言、曾春敬、萧福、曹阊、卢永、黄献为庶吉士。 
　　是岁仍取乙榜举人廷试，擢周翰等三人进学翰林，余除学官。 
　　六年戊子，命翰林院修撰李贯、检讨王洪主应天试。 
　　七年己丑，命翰林院侍讲邹缉、左春坊左司直郎徐善述为考试官，取中陈璲等。皇太子以副榜第一名孔谔为左春坊左中允，赐出身。御史劾出题《孟子节文》、《尚书》“洪范九畴”偏题，缉等俱下狱。又复取下第胡槩、金庠等十余人。时上幸北京，俱寄国子监读书。至辛卯，始廷试，赐萧时中、苗衷、黄旸及第，俱为修撰。改进士杨慈、刘永清、陈璲、钱习礼、黄寿生、陈周俱为庶吉士。钟英、张习、张试、马信、邵聪初为国子生，选入翰林习译书，至是中进士，亦改庶吉士。 
　　九年辛卯，翰林院学士兼左春坊大学士胡广、右春坊右庶子兼翰林侍讲杨荣主应天试。 
　　十年壬辰，命左春坊（右）【左】谕德翰林院侍讲杨士奇、右谕德兼侍讲金幼孜为考试官，取中林志等。廷试，赐马铎、林志、王钰及第。其进士原在翰林习译书者蒋礼、赵勖、徐俊、何贤、潘勤、黄裳、罗兴、杨荣、张观、马玉、马训、王璜、刘浚、胡让、邵进、来显、方复俱改庶吉士。林志，福建解元也。 
　　十二年甲午，北京行部请乡试，始命翰林院侍讲曾棨、翰林院侍讲兼左春坊左中允邹缉主之。 
　　皇太子命司经局洗马兼翰林编修杨溥、编修周述主应天试。 
　　十三年乙未，始诏天下举人会试北京，命翰林院修撰梁潜、王洪为考试官。初，拆卷得第一名曰陈循，其乡人也，避嫌改置第二，而擢林文秸。既又以秸字难识，定洪英为第一。第五名王翱者，盐山人也。上喜得畿辅士，以布衣召见，赐酒食。既廷试，复赐陈循及李贞、陈景着及第。景着时年十八。改进士洪英、王翱、林文秸、宋魁、陈镛、曾弘、林道节、胡靓、章文昭、严珊、金开、王英、郑洛、袁璞、周崇厚、习侃、郑雍言、牟伦、吕裳、张英、黄仲芳、廖谟、宋琰、朱昶、范琮、黄瓛、陈文璧、高榖、张坚、沈旸及原习译书王懋、姚升、胡清、方勉、林超、曹义、龚英、时永、彭麟益、陈坤奇、李芳、叶颍、王士华、吴绍生、丁毅、石玉、黎民、张游、万完、周贵、连智、王谕、樊斆、王麟、戴觐、许彬、徐景安、石庆、郑猷、李冠禄、周安、谢晖为庶吉士。 
　　是年，内阁左庶子兼侍讲杨荣、右谕德金幼孜尚列大理寺丞马麟后。 
　　十五年丁酉，北京行部请乡试，命翰林院侍讲左春坊左中允邹缉、侍讲王洪主之。寻出王洪为主事，改命侍讲王英。 
　　皇太子命翰林院侍讲兼右赞善梁潜、侍讲陈全主应天试。 
　　十六年戊戌会试，命行在翰林院侍读学士曾棨、侍讲王英为考试官，取中董璘等。廷试，赐李骐、刘江、邓珍及第。骐初名马，上自改之，唱名莫有应者，上为道其故，乃出应。取进士周叙、董璘、杨珙、褚思敬、尹凤岐、陈询、徐律、习嘉言、王寅、胡文善、周懋昭、王暹、雷遂、莫珪、孔友谅、秦初为庶吉士。 
　　十八年庚子，命左春坊左中允兼行在翰林院侍讲邹缉、侍讲王英主顺天试。 
　　皇太子命翰林院修撰张伯颖、左春坊左赞善兼编修陈仲完主应天试。 
　　十九年辛丑，命左春坊大学士杨士奇、翰林院侍讲周述为考试官，取中陈中等。廷试，赐曾鹤龄、刘矩、裴纶及第。取原习译书进士卫恕、陈融、温良、姚本、张恕、万硕、黄澍、杨鼎、王琏、李学、吴得全、朱子福、王振、蒋谦、韦昭为庶吉士。 
　　二十一年癸卯，命翰林院侍讲王英、翰林院修撰林志主顺天试。 
　　命□□□□□□□□□□□□□□□主应天试。 
　　二十二年甲辰，命翰林院侍读学士曾棨、侍讲余鼎为考试官，取中叶思等。廷试，赐邢宽、梁湮、孙曰恭及第。初，上取第一孙曰恭，嫌其名近暴，曰：“孙暴不如邢宽。”遂擢宽第一，仍用朱书填黄榜，一时称异事云。取进士徐贤、何志、薛理、李芳、蔡英、葛陵等为庶吉士。 
　　宣德元年丙午，命（左）【右】春坊右谕德林志、翰林院侍讲余学夔主应天试。上亲征汉王，顺天不及试。 
　　二年丁未，命行在太常寺卿翰林院学士杨溥、左春坊大学士兼翰林院侍读学士曾棨为考试官，取中赵鼎等。廷试，赐马愉、杜宁、谢琏及第。命进士江玉琳等九十六人归家进学。原译字邢恭为庶吉士。 
　　四年己酉，命左春坊左庶子兼翰林院侍读学士王直、翰林院侍读李时勉主顺天试。 
　　命翰林院侍读钱习礼、翰林院修撰刘永清主应天试。 
　　五年庚戌，命左春坊大学士兼行在翰林院侍讲学士王英、翰林院侍读钱习礼为考试官，取中陈绍等。廷试，赐林震、林文、龚锜及第。选萨琦、（逮）【逯】端、叶锡、陈玑、林补、王振、许南杰、江渊为庶吉士，给酒馔房舍，月赐灯油钞，一如永乐甲申例。复命兵部与皂隶，人赐文绮衣一袭，钞三百贯。命学士王直教习。是岁试录，礼部尚书称总提调兼知贡举，革掌行科举文字。诸执事官由举人者，皆称贡士。震，福建解元，又会试第二人也。 
　　七年壬子，命左春坊左庶子兼翰林院侍读周述、翰林侍读钱习礼主顺天试。 
　　命行在翰林院侍读学士李时勉、侍读苗衷主应天试。 
　　是岁九月，顺天府尹李庸检举科场诈冒事。御史杨怀、给事中虞祥等劾奏庸及监试等官御史梁广成等罪，上命姑宥之。已而顾侍臣曰：“科举求贤，国家重事，于此而不用心，他事可知已。御史、给事中所劾，本不可宥，但念斯事因庸觉察，不然，奸弊不克露矣。” 
　　八年癸丑，致仕少保、户部尚书、武英殿大学士黄淮以谢恩至京，命与詹事府少詹事兼翰林侍读学士王直为考试官，取中刘哲等。廷试，赐曹鼐、赵恢、钟复及第。先，鼐举贡士，为学官，上书愿得一剧职自效，改太和典史。以解粮至京，请与试，许之，中第二人。廷试，复第一人。十年之内，入阁辅政矣。上复命内阁、礼部选进士及乙榜年少质美者，得进士尹昌、黄瓒、赵智、陈云、傅纲、黄回六人为庶吉士，乙榜龙文、章（谨）【瑾】、李沧、梁楘、黄平、陈韶、田钧、李蒲、王鉴、朱奎、袁和、林同、柴同恩、张承翰、陈康、龚理、相佐、黄舆、李柰、王佐、郑观、胡如旸、赵象、蒋荣祖二十四人送国子监。庶吉士令王直教习，赐居第，给酒馔灯油钞。龙文等赐冠带，给训导俸，以待下科会试，翰林院三月一考其文。至十一月，复选进士徐珵、赖世隆、吴节、李绍、姜洪、虞瑛、潘洪、王玉、陈金、刘实、郑建、方熙、何瑄为庶吉士，亦命王直教之。 
　　十年乙卯，命翰林院侍读学士李时勉、翰林院侍讲高榖主顺天试。 
　　命左春坊左庶子兼翰林院侍读周述、翰林院侍读苗衷主应天试。 
　　正统元年丙辰，【命】少詹事兼翰林院侍读学士王直、翰林院侍讲学士陈循为考试官，取中刘定之等。廷试，赐周旋、陈文、刘定之及第。或云首揆既取三卷，未定，问同事者曰：“有识周旋者否？状何如？”或曰：“白而伟。”盖疑谓淳安周瑄也，遂首旋。既传胪，貌甚寝，为之愕然。同考太常少卿魏骥，循师也，官秩尊于循。改王鉴、刘越、余忭、王尚文、伊侃、李振、王忠、王伟、徐珪、秦瑛、古镛、顾目隺 、雷文为庶吉士，少詹事王直、王英教之。 
　　是岁，诏增乡试、会试取士额。先是，祭酒陈敬宗言：“比者解额有定，副榜数少，以致天下教官类多缺员。吏部遂建议兼考监生补除教职，往往侥幸选列，不称师范。窃以为纵科举取人之滥，犹愈于监生考试之精。请量宽解额，专取之于副榜，庶几诲道得人，贤才无滞。”于是行在礼部议增会试为百五十人，顺天府近已增至八十人，其应天、浙江等处各增旧额有差。上定顺、应天满百人，浙江、福建皆六十人，江西六十五人，河南、广东皆五十人，湖广五十五人，山东、四川皆四十五人，陕西、山西皆四十人，广西三十人，云南二十人。其监生学业无愧者，仍除教职。 
　　顺天府尹姜涛奏：“本府八月乡试，例取举人八十名。近者浙江等布政司并应天府举人俱视常例有增，顺天府仍旧。然本府与应天府俱有监生并各处儒士吏典应试，乞准应天府例增二十名。”从之。 
　　三年戊午，命翰林院侍读学士曾鹤龄、翰林院侍读洪玙主顺天试。 
　　命翰林院学士钱习礼、翰林院侍读陈询主应天试。 
　　是岁，顺天初试之夕，场屋火，旋灭，试卷有残缺者。有司惧，不敢请更试，欲请修场屋以终后两试。鹤龄曰：“必更试，然后可以涤弊而不枉士子。”有司具二说以进，诏更试日。 
　　四年己未，命行在礼部左侍郎兼翰林院侍读学士王直、行在翰林院学士钱习礼为考试官，取中杨鼎等。廷试，赐施盘、杨鼎、倪谦及第。盘时年二十三，不久卒。杨鼎，陕西解元。 
　　六年辛酉，命□□□□□□□□□□□□主顺天试。 
　　命翰林院侍读学士陈循、翰林院侍讲陈用主应天试。 
　　七年壬戌，命礼部左侍郎兼翰林院侍讲学士王英、翰林院侍读学士苗衷为考试官，取中姚夔等。廷试，赐刘俨、吕原、黄谏及第。 
　　是岁，同考则有永新知县陈员韬、京卫武学教授纪振，俱进士；岐阳教谕彭举。中式十二名□，都察院吏。三十三名南昱，刑部吏。一百二十一名郑温，松陵驿丞。 
　　九年甲子，命主□□□□□□□□□□□顺天试。 
　　命□□□□□□□□□□□□□□□□□□□主应天试。 
　　十年乙丑，命翰林院学士钱习礼、侍讲学士马愉为考试官，取中商辂等。廷试，赐商辂、周洪谟、刘俊及第。辂，浙江解元也，本朝中三元者，惟辂一人。 
　　是岁同考，一教授，二教谕。又《水东日记》云：“是科《会试登科录》‘天’字皆称‘’字。”今考部本不然，以为叶传闻之误。叶是科进士，岂有误理？或本部翻刻，未可知也。 
</div>
    <div class="pagination">
<span class="current-page">1</span><a href="科试考_page2.html">2</a><a href="科试考_page3.html">3</a><a href="科试考_page4.html">4</a><a href="科试考_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
