<!DOCTYPE html>
<html>
<head>
    <meta charset="UTF-8">
    <title>说郛 - 第 297 页/共 601 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>说郛 - 第 297 页/共 601 页</h1>
    <div class="content">　　姑苏台在吴县西南三十五里阖闾造经营九年始成其台髙三百丈望见三百里外作九曲路以登之射台在吴县横山安平里
　　鸭城在吴县东南二十里匠门外沙里中城东五里有豨坟是吴王畜豨之所东二里有豆园吴王养马处又有鸡陂阖闾置豆园在陂东
　　织里今织里桥在丽娃乡俗呼失履桥利娃乡讹也澹台湖在吴县东南十里孔子弟子澹台灭明字子羽宅防为湖湖侧有坟
　　夏驾湖夀梦盛夏乗驾纳凉之处
　　凿湖池置苑囿故今有苑桥之名
　　蔡经宅在吴县西北五十步经后汉人有道术练大丹服菖蒲得仙今蔡仙乡即其隠处也
　　冯驩宅在吴县东北二里五十步驩平原君门下客今有弹铗巷其坟在侧石碑见存
　　长洲县望在郡下贞观七年分吴县界以苑为名地名茂苑水名僊山乡东一百里有秦时古疁王莽改为娄县北三里有甪溪广八里深四丈西入太湖北四十二里有湖广四里深三丈县北二十七里有岑陂夏驾陂马的陂【吴囤古有此】管坊三十乡三十户二万三千七百华池在长洲县大云乡安昌里
　　华林园在长洲县华林桥
　　南宫城在长洲县干将乡长乐里
　　嘉兴县本号长水县在郡南一百四十三里周敬王十年置在谷口湖秦始皇二十六年重移改由拳县景龙二年嘉禾野生改嘉禾县吴赤乌五年避吴王太子名改嘉兴县前有晋妓钱塘苏小小墓东五里有天心池二里有防稽太守朱买臣坟西五百步有晋兵部尚书徐恬宅舍为灵光寺县北三十里有檇里池是吴越战敌处县南一百里有语儿亭勾践令范蠡取西施以献夫差西施于路与范蠡潜通三年始达于吴遂生一子至此亭其子一歳能言因名语儿亭越絶书曰西施亡吴国后复归范蠡同泛五湖而去北二十五里有长谷亭入华亭县西北行七十里有震泽今升县望管乡五十户一万七千五十四
　　昆山县在郡东七十里地名全吴水名新阳贞观十三年分在吴县东置县南一百九十步有晋将军袁山松城隆安二年筑时为吴郡太守以御孙思军在沪渎池滨半毁江中山松能楷书梁武帝评其书云山松书如深山道者见之往往缩头卒赠司空将军横山东二里防昌四年升县管乡二十四户一万三千九百八十一
　　常熟县在郡北一百里晋建安二年分吴县海虞置本号海虞县至唐贞观九年改常熟县北一百九十步有孔子弟子言偃宅中有圣井阔三尺深十丈傍有盟【即坛也】盟北百步有浣沙石可方四丈县北二里有海虞山仲雍固章并山东岭上阖闾三子长曰终累婚齐女蚤亡亦此山山有二洞穴穴侧有石坛周回六十丈山东二里有石室太公吕望避纣之处山西北三里有越王勾践庙郭西二里有夫差庙折姑苏台造管乡二十四户一万三千八百二十
　　华亭县在郡东一百六十里地名云间水名谷水天寳五年置葢晋元假陆逊宅造池亭华丽故名有陆逊陆机陆瑁三坟在东南二十五里横山中有鹤鸣鹤唳鹤管乡二十二户一万二千七百八十
　　海盐县在郡东南二百二十里地名殷水水名福见秦始皇二十六年置陷为柘湖又改武元县湖为当湖隆安五年改东武洲移在故邑上咸康七年改御越复号海盐县陈贞明元年割属盐官广徳七年归嘉兴景隆二年重置光天二年废开元五年刺史张廷珪奏请重置县东十一里有晋穆公何皇后宅十五里有公孙挺陈开强顾冶子三坟俱事齐景公勇烈有功于景公为晏子餽以桃二颗令言功三人同日而死于此县东南三十里有秦柱山有五百童女避秦始皇难于此后竝得仙县西五里有防稽山是陆华兄弟寻金牛之处管乡一十五户一万三千二百防昌四年升为县虎丘山避唐太祖讳改为武丘又名海涌山在吴县西北九里二百步阖闾此山中发五郡之人作塜铜椁三重水银灌体金银为坑史记云阖闾塜在吴县阊门外以十万人治塜取土临湖经三日白虎踞其上故名虎丘山吴越春秋云阖闾虎丘十万人治经三日金精化为白虎蹲其上因号虎丘秦始皇东廵至虎丘求吴皇寳剑其虎当坟而踞始皇以剑击之不及悮中于石【遗迹尚存】其虎西走二十五里忽失扲今虎疁唐讳虎钱氏讳疁改为浒墅剑无复获乃陷成池古号剑池池傍有石可坐千人号千人石其山本晋司徒王珣与弟司空王珉之别墅咸和二年舍山为东西二寺立祠于山寺侧有贞娘墓吴国之佳丽也行客才子多题诗墓上有举子镡铢作诗一絶其后人稍稍息笔
　　花山在吴县西三十里其山蓊郁幽邃晋太康二年生千叶石莲花因名山东二里有胥亭吴越阖闾置亭东二里有舘娃宫吴人呼西施作娃夫差置今灵岩山是也晋太尉陆玩舍宅置寺宫傍有石皷大三十围吴志云其鼓有兵则鸣晋隆安二年贼孙思作乱鼓鸣山上有池旱亦不涸中有莼甚美夏食之则去热吴中以为佳品
　　支硎山在吴县西十五里晋支遁字道林尝隠于此山后得道乗白马升云而去山中有寺号曰报恩梁武帝置
　　岝防山在吴县西十二里吴王僚此山中有寺号思益梁天监二年置
　　余杭山又名四飞山在吴县西三十里有汉豫章太守陆烈坟东二里有汉山隂县令陆寂坟山有白土如玉甚光润吴中每年取以充贡号曰石脂亦曰白垩白磰东三里有夫差义子坟十八所
　　横山又名据湖山在吴县西南十六里中有朱植坟及晋门下侍郎陆云公坟
　　鸡笼山在吴县西三十里以形似鸡笼因名晋太康二年司空陆玩此山掘地得石鳯飞出今鳯凰墩是也陆玩字君瑶为左仆射苏峻之难与兄晔随帝在石头城以玩吴民之望不敢加逼迁既登公辅尝叹息谓宾客曰我为三公是天下无人其谦抑若是疾薨以佐命之勲特置七十家守坟子纳字祖言【讷玩之弟子讷误也】清操絶俗不改素业为吴兴守至郡不受俸禄征讨大都督谢安诣讷殊无供办茶果清谈而退终尚书令亦此山
　　升犹山在吴县西二十里吴太宰嚭所嚭楚伯州犂之孙楚诛伯州犂奔吴吴以为大夫防佞夫差而诛子胥后句践灭吴诛嚭以其不忠也
　　女坟湖在吴县西北六里越絶书曰夫差小女字幼玉见父无道轻士重色其国必危遂愿与书生韩重为偶不果结怨而死夫差思痛之金棺铜椁阊门外其女化形而歌曰南山有鸟北山张罗鸟既髙飞罗当奈何志欲从君防言孔多悲怨成疾没身黄坡又赵晔吴越春秋云阖闾有女哀怨王先食蒸鱼乃自杀王痛之厚于阊门外其女化为白鹤舞于吴市千万人观之后陷成湖今号女坟湖流杯亭在女坟湖西二百步阖闾三月三日泛舟游赏之处
　　太湖按汉书志云尔雅九薮曰吴越之间有具区郭璞云今吴县西南太湖即震泽也中有包山去县一百三十里其山髙七十丈周回四百里下有洞庭穴潜行水底无所不通号为地脉又有大小二雷山按越絶书曰太湖周回三万六千顷亦曰五湖虞翻云太湖有五道之别故谓之五湖国语曰吴越战于五湖在笠泽一湖耳张勃吴録云五湖者太湖之别名以其周行五百里以五湖为名周处风土记曰舜渔泽之所也扬州记曰太湖一名震泽一名洞庭今湖中包山有石穴其深莫知其极即十大洞天之第九林屋洞天也洞庭山记曰洞庭有二穴东南入洞幽莫测昔阖闾使令威丈人寻洞秉烛昼夜而行继七十日不穷而返啓王曰初入洞口狭隘伛偻而入约数里忽遇一石室可髙二丈常垂津液内有石牀枕砚石几上有素书三卷持回上于阖闾不识乃请孔子辩之孔子曰此夏禹之书竝神仙之事言大道也王又令再入经二十日却返云不似前也唯上闻风水波涛又有异虫挠人扑火石燕蝙蝠大如鸟前去不得丈人姓毛名苌号曰毛公今洞庭有毛公宅石室并坛存焉
　　松江一名松陵又名笠泽【阙】　　　越伐吴御之笠泽其江之源连接太湖一江东南流五十里入小湖一江东北二百六十里入于海一江西南流入震泽此三江之口也咸仲云松容也容裔之貎尚书云三江既入震泽底定是也晋张翰仕齐王冏在京师见秋风起思松江鲈鱼鲙遂命驾东归俄而冏败人皆谓之见机卒横山东五里
　　唐曹恭王庙在松江恭王太宗第十四子调露元年则天皇后出为苏州刺史
　　百口桥后汉郡人顾训家有百口五世同居乡人効之共议近宅造百口桥以彰孝义也
　　乗鱼桥在交让渎郡人丁法海与琴髙友善髙世不仕共营东皋之田时歳大稔二人共行田畔忽见一大鲤鱼长可丈余一角两足双翼舞于髙田法海试上鱼背静然不动良久遂下请髙登鱼背乃举翼飞腾冲天而去
　　琴髙宅在交让渎法海寺西五十步法海寺济阳丁法海舍宅所置法海盖丁令威之裔殿西浮图下有令威炼丹井也
　　皋桥在吴县北三里有五十步汉议郎皋伯通字奉卿所居因名伯通卒胥门西二百步号伯通墩髙士梁鸿隠居伯通庑下为人赁舂每归妻为具食举案齐眉伯通察而异之曰彼佣能使其妻敬之如此非凡人也舍于家鸿潜闭门著书十余篇疾困告主人曰昔延陵君子嬴博之间不归乡里慎勿令我子持丧归去乃卒伯通等求地于吴要离塜傍咸曰要离烈士伯鸾清髙宜令相近毕妻子归扶风
　　都亭桥夀梦于此置都驿招四方贤客基址见存炭渚桥吴时海渚通源后沙涨为陆基址见存
　　定跨桥阖闾于行苑内置游赏之处基址见存
　　重寺梁卫尉卿陆僧瓒天监二年旦暮见住宅有瑞云重重覆之遂奏请舍宅为重云寺台省误冩为重时赐大梁广徳重寺
　　乾元寺晋髙士戴颙舍宅置乾元初苏州节度采访使郑桂清书额奉敕依年号为乾元寺
　　通寺吴大帝孙权吴夫人舍宅置晋建兴二年郡东南二百六十里有沪渎渔人夜见海上光明照水彻天明日覩二石神像浮水上众言曰水神也以三牲日祝迎之像背身泛流而去时郡有信士朱应及东陵寺尼率众香花钟磬入海迎之载入郡城像至通寺前诸寺竞争数百人牵拽不动众议像应居此寺言毕数人舁试像乃轻举便登寳殿神验屡彰光明七日七夜不絶梁简文帝制石佛碑曰有迦叶佛维卫佛梵字刻于像背唐东宫长史陆柬之书碑载初九年则天皇后遣使送瑚镜一面鉢一副宣赐供养兼改通寺为重云寺开元五年兼赐金鱼字额旧通寺移盐官县东四十里鲍郎市其后像失一躯后人造一躯以竝之龙光寺梁天监二年金紫光禄大夫【阙】　舍宅置陆柬之书额
　　永定寺梁天监三年苏州刺史吴郡顾彦先舍宅置陆鸿渐书额
　　宴圣寺梁天监三年司徒沈长史吴郡张融舍宅置右卫翊陆逺书额
　　禅房寺宋建武元年苏州刺史张岱舍宅置吴郡陆曾书额
　　流水寺吴郡陆襄舍宅置三殿三楼髙僧清闲建吴郡县令田业伯叶书额
　　唐慈寺宋建武元年髙士将军舍宅置
　　朱明寺晋隆安二年郡人朱明孝义立身而家大富与弟同居弟妻言树壊欲弃兄异居明知弟意乃以金帛余糓尽给与弟唯留空宅忽一夕狂风骤雨悉吹财帛还归明宅弟与妻羞见乡里自尽明乃舍宅为寺号朱明寺
　　般若台晋穆疾何曾置内有水池石桥铜像一躯髙一丈六尺髙士戴颙建唐景龙二年有神光现数日不歇奉敕改神景寺东北有般若桥因寺而名
　　崇福寺梁天监三年武帝置周朝废之寳应元年重置龙兴寺则天皇后置御书额八方开元五年再兴此寺刺史张廷珪模勒御书于碑
　　慈悲寺齐永明二年吴人薛昙舍宅置宋周昙卒遗言迁其灵柩于殿下
　　陆卿寺梁庄舍宅置
　　崇善玉芝二观竝天监二年置
　　右馆八所
　　全吴　　　通波　　　龙门　　　临顿
　　升羽【帯城桥二百步】乌鹊【在郡南髙桥】江风【渇马港是】　夷亭【养鱼之亭】
　　右坊三十六所
　　通波　　　三让　　　水浮　　　阖闾
　　坤维　　　馆娃　　　调啁　　　平权
　　金风　　　南宫　　　通闗　　　葢簮
　　吴越　　　白贲　　　南记　　　长干
　　望馆　　　曳练　　　苌楚　　　处暑
　　常县　　　白华　　　即次　　　甘节
　　吴渝　　　洊雷　　　义和　　　噬嗑
　　嘉鱼　　　陋烛
　　已上三十坊在吴县
　　迁善　　　旌孝　　　儒教　　　绣衣
　　太　　　黄鹂　　　玉　　　布徳
　　立义　　　孙君　　　青阳　　　建善
　　从义　　　迎春　　　载耜　　　水
　　丽泽　　　释菜　　　和令　　　【阙】则
　　南政　　　仲吕　　　必大　　　豸冠
　　八貂　　　同仁　　　天宫　　　布农
　　富春　　　循陔
　　已上三十坊在长洲县
　　周太王三子长曰泰伯次曰仲雍次曰季厯季厯贤而生圣子文王昌昌必有天下故泰伯以天下三让于季厯焉周与吴皆后稷之后姓姬氏吴国泰伯在位四十九年无子弟仲雍立
　　周繇王在位三十七年【子熊遂立之】
　　熊遂在位四十九年【子早轸立之】
　　早轸在位五十九年【子吾立之】
　　吾在位三十八年【子阙兄夷处立之】
　　夷处在位三十九年【侄壁羽立之】
　　壁羽在位三十六年【子齐立之】
　　齐在位五十年【子柯卢立之】
　　柯卢在位二十七年【弟柯转立之】
　　柯转在位二十四年【子娇夷立之】
　　娇夷在位二十四年【侄鸱夷立之】
　　鸱夷在位三十年【子界嗣立之】
　　界嗣在位三十五年【子知济立之】
　　知济在位二十七年【子诸樊立之】
　　余祭在位十七年【子夷昩立之】
　　余昧在位二十一年【子僚立之】
　　子僚在位十三年【堂弟子光立之】
　　子光在位二十年【子光诸樊之子杀僚簒位号阖闾子夫差立之】
　　夫差在位二十三年【为越王句践所杀国灭】
　　已上计二十五王治国总六百二十四年
　　罗城作亚字形周敬王六年丁亥造至今唐干符三年丙申凡一千八百九十五年其城南北长十二里东西九里城中有大河三横四直苏州名标十望地号六雄七县八门皆通水陆郡郭三百余巷吴长二县古坊六十虹桥三百有余地广人繁民多殷富古踪灵迹实异事后因王郢叛乱罗城乃以重修今姑纂成图画以俟后来者添修矣

　　游城南注【张礼】
　　元祐改元季春戊申明微茂中同出京兆之东南门唐皇城之安上门也至徳二载改为先天门寻复旧肃宗以禄山国讐恶闻其姓京兆坊里有安字者率易之　续注曰志总序云唐开元元年改雍州为京兆府以京城为西京天祐元年昭宗东迁降为佑国军梁开平元年改府曰大安越二年改军曰永平后唐同光元年复为西京晋天福元年改军曰晋昌汉干祐元年改军曰永兴其府名皆仍旧有宋因之故其南北相值之街亦曰安上
　　厯兴道务本二坊
　　兴道坊在安上门街之西景龙三年改瑶林坊务本坊在安上门街之东与兴道坊相对景龙二年改玉楼坊景云元年并复旧二坊之地今为京兆东西门外之草市余为民田
　　由务本西门入圣容院观荐福寺塔
　　圣容院盖唐荐福寺之院也今为二寺寺之浮图今正谓之荐福寺塔尚存焉其寺文明元年立谓之大献佛寺天授元年改为荐福寺景龙中宫人率出钱起塔十五层　续注曰贞祐乙亥歳塔之纒腰尚存辛卯迁徙废荡殆尽惟砖塔在焉
　　南行至永乐坊
　　即横冈之第五爻也今谓之草场坡古存焉隋宇文恺城大兴以城中有六大冈东西横亘象干之六爻故于九二置宫室以当帝王之居九三置百司以应君子之数九五贵位不欲常人居之故置都观大兴善寺以镇之都观在崇业坊大兴善寺在靖善坊其冈与永乐坊东西相直长安志云坊东有裴度宅度欲入朝有张权舆上疏云度名应图防宅据冈原盖尝有人与度作防云非衣小儿坦其腹天上有口被驱逐言度曾讨淮西平吴元济宅据冈原与兴善都相连故也
　　东南至慈恩寺少迟登塔观唐人留题
　　寺本隋无漏寺贞观二十一年髙宗在春宫为文徳皇后立为慈恩寺永徽三年沙门奘起塔初惟五层砖表土心效西域窣堵波即袁宏汉记所谓浮图祠也长安中摧倒天后及王公施钱重加营建至十层其云鴈塔者天竺记达嚫国有迦叶佛伽蓝穿石山作塔五层最下一层作鴈形谓之鴈塔盖此意也嘉话录谓张莒及进士第间行慈恩寺因书同年姓名于塔壁后以为故事按唐登科记有张台无张莒台于大中十三年崔铏下及第冯氏引之以为自台始若以为张莒则台诗已有题名之説焉塔自兵火之余止存七层长兴中西京留守安重霸再修之判官王仁裕为之记长安士庶每嵗春时逰者道路相属熙宁中富民康生遗火经宵不灭而游人自此衰矣塔既经焚涂圬皆剥而砖始露焉唐人墨迹于是毕见今孟郊舒元舆之类尚存至其它不闻于后世者盖不可胜数也　续注曰正大迁徙寺宇废毁殆尽惟一塔俨然塔之东西两龛唐禇遂良所书圣教序及唐人题名记碑刻存焉西南一里许有西平郡王李公晟先庙碑工部侍郎张彧撰建业韩秀弼八分书字画厯厯可读
</div>
    <div class="pagination">
<a href="说郛_page296.html">上一页</a><span>...</span><a href="说郛_page292.html">292</a><a href="说郛_page293.html">293</a><a href="说郛_page294.html">294</a><a href="说郛_page295.html">295</a><a href="说郛_page296.html">296</a><span class="current-page">297</span><a href="说郛_page298.html">298</a><a href="说郛_page299.html">299</a><a href="说郛_page300.html">300</a><a href="说郛_page301.html">301</a><a href="说郛_page302.html">302</a><span>...</span><a href="说郛_page298.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
