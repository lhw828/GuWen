<!DOCTYPE html>
<html>
<head>
    <meta charset="UTF-8">
    <title>寄园寄所寄 - 第 8 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寄园寄所寄 - 第 8 页/共 62 页</h1>
    <div class="content">
　　大碣石山，在右北平骊城县西南，王莽改曰碣石也。汉武帝亦尝登之，以望巨海，而勒其石于此。今枕海有石如甬道数十里，当山顶有太石如柱形，往往而见，立于巨海之中。潮水大至，及潮波退，不动不没，不知深浅，世名之天桥柱也。状若人造，要亦非人力所就。（郦道元《碣石山注》）

　　《唐志》称东南名山，衡庐茅蒋，金陵有二焉。蒋山故名钟山，宝都邑之镇，武侯所谓钟山龙盘是也。宋周应合《山川序》云：“钟山之左，自摄山、临沂、雉亭、衡阳，以达于东，又东为白山、大城、云穴、武冈，以达于东南，又南为土山、张山、青龙、石危、天印、彭城、雁门、竹堂，以达于南，又南为聚宝、戚家、梓桐、紫崖、夏侯、天阙，以达于西南，绵亘至三山，而止于大江，所谓龙蟠之势也。钟山之右，近之为覆舟鸡笼，在宫城之后，又北为直渎大壮观四望，以达于西北，又西北为幕府卢龙马鞍，以达于西，是为石头城，亦止于江，所谓虎踞之形也。”（陈沂《金陵图考》）

　　牛首山形，两峰相峙如牛角然，故名。又名天阙。从山背东折而南，始见寺之浮图与虚阁，据峰之高处。从麓又西行而北，乃入弘觉寺。寺内石磴百级而上，古杉连抱，夹磴而植。入天王殿后，又磴百级，列木而上，石槛环升，中有银杏一株，枝覆数遍，乃经僧居之。修廊绿石而登至浮图，蹑其颠。又从修廊出，悬磴数十级，至观音阁，阁之后有台，台之上有佛足迹，俯视平临，若在半空。阁之下如石壁<谷含><谷牙>如覆，曰兜率崖，从微径西行，入一屋，屋后有石窟曰文殊洞。遂从山背观梁昭明饮马池，登二峰，下至辟支洞，乃还。（乔字《牛首山记》）

　　余丁巳秋，游牛首时仙湖，家玉峰选君典试南闱，李子介蕃以上谷名宿从游。适四孝廉招饮牛首，予始识李子于双峰高处，各赋古诗纪事。李子更出七言二律，同人喜其格调高浑，予复次韵请质。　凿石酣游兴未央，又携竹杖过山梁。丛云直作优昙现（禅院有丛云阁直对献花岩），倒影横看舍利光（寺僧游看浮图倒影，予曰：“不但尔，尔人东走，影乃西奔。”验之果然。寺僧合掌作礼。目得居上指点，木山从此多一奇观矣）。风落天门波浩瀚，烟开佛窟树苍茫。从今解得支公法，宝地时闻胜水香。　何年来此戴山鳌，终古空翻万顷涛。群指炉盂遗旧洞，（宋人明中和郊坛于山之东，逢一僧趺坐忽化去，但遗香炉钅并盂而已，今辞支洞是也。）久遗松柏作征艘。（时山中乔木俱供战舰之用）岩花已献诸天供，迦叶犹传老衲袍。呼啸东西峰顶上，楚云遥接蜀江高。

　　灵谷寺在紫金山南，中有梁神僧宝志塔。明初以塔逼宫，迁于此，锡以金额，书第一禅林四字，刻之洞门。过此长松夹道，苍翠如沐，行松间三里，及寺；其前有万工池，相转凿池时常役万夫，故名。入门历琵琶街，人鼓掌相应，有声若弹丝然。已而阅八功德水，八功德者：《山记》谓一清，二冷，三香，四柔，五甘，六净，七不饣壹，八除疴。（都穆《灵谷记》）

　　卢龙山在仪凤门内，与狮子山相连，蜿蜒而东，故名卢龙山。山阿在道观，因山之名，山凭城瞰大江，抱都邑，崔嵬兀起，宝据龙江之险。由台宇旁一径丛树，环绕而上，至其巅，则平脊回拱，去江咫尺，林木中江影掩映可爱。明高祖尝登其上，建阅江楼。（乔宇《卢龙山记》）

　　石城门内之北二里有山环绕，经石梁入径，至清凉寺。其寺乃南唐李主避暑处，故名清凉，至今多竹，相传其所遗者。其山面城，平旷中有石基，乃翠微亭之故址也。登眺则都城宫阙，军廪官府，居民街巷，远而长江列，皆历历在目。城中具山水之幽，尽登览之胜者，无如此山。（前人《金陵游记》）

　　冶城乃吴冶铸之地，晋元帝移于石头城东高阜，唐韩筑五城，此其一也，谓之冶城。宋置天庆观其上，即今朝天宫也。宫之制外门弘敞，内立建置碑。又入大门，从修廊九曲而入，台殿崇峻侈丽，诸司习仪之所。殿宇后有亭，黄其垣，据高阜之巅，云明高祖尝于此更衣。西下有西山道院，门径幽隐，高台短垣，可以远眺。又从迂径而出，据山之西，一亭林木扶疏，冈垅起伏，不见城市，亦佳处也。又西下乃晋卞忠贞墓，前有祠，亦掌于宫之道士。（前人《冶城山记》）

　　金陵之泉，惟祈泽最清冽，有惠山之味。（前人《祈泽山记》）

　　摄山出金陵城北，经蒋山庙东行，出姚坊门三十里，入山后，有田畴平野。度石桥而东，复入山，古桧长松，连抱夹路，至栖霞寺（前人《摄山记》）。

　　弘济寺自龙江狮子山连亘而东，皆崖壁峭峻，五里至幕府，十里至弘济。又从南而东，连亘不绝二十余里，至摄山而弘济之形起，上覆出如兜率，俗名观音山。山下临大江，麓有一径，石而上，入弘济寺。寺之殿宇廊舍，负山横起，短垣长槛，接连而去。有阁自麓至梯绝处，凡数十丈，檐阿峻起，复系铁索于山前，置木槛，使可凭以瞰。江上阴风怒涛，势欲飞动，晴江净练，可以坐阅，夜当明月横江，尤可爱也。（前人《弘济山记》）

　　从牛首南，缘山径纡曲，细数峰约五里，至西风岭，东行有石窟如屋，题曰献花岩云（前人《献花岩记》）。

　　莫愁湖《古乐府》云：“莫愁在何处？莫愁石城西。艇子打两浆，催送莫愁来。”尚未详也。莫愁，卢家女子，善歌唱，尝入楚宫。李商隐诗“如何四纪为天子，不及卢家有莫愁”是也。莫愁村今在承天府汉江西，石城在州西北，晋羊祜所建。郑谷诗：“石城昔为莫愁乡，莫愁魂散石城荒。江人依旧棹舴艋，江岸还飞双鸳鸯。”王横诗：“村近莫愁连竹坞，人歌楚些下苹洲。”又沈期诗“卢家少妇郁金堂”即是也。（顾起元《莫愁湖考》）

　　后湖，出太平门行，可七八里，一望渺漫，光映上下，微风播扬，文漪聿兴。其嵯峨霄汉之表，王气郁葱而峙乎东南者，钟山也。叠连如屏如帏，在西北者，幕府山也。峦岭偃蹇，盘伏于地，而松森其上者，覆舟山也。挺拔而西，出城头，殿阁参差，浮阁耸空者，鸡鸣山也。山东西一带，列如悬榜者，世传台城也。がテ冒水而出者，岛屿也。傍视三法司，隐隐错落云水之湄，重冈叠阜，遥连于其外，岿然而鸾凤峙，腾然而蛟龙走矣。其中远近芳洲，相聚如五星，红紫烟花，华绚如匹锦。（计宗道《后湖记》）

　　金陵东北有燕子矶，矶上有亭，更上又有亭，揭曰俯江亭。（宗臣《燕子矶记》）

　　附《游燕子矶》诗：烟浪半空白，蒲帆落未收。　山依城影尽，云逐水声流。小艇矶边月，长芦江上　洲。双眸今夕豁，浩荡楚天浮。“

　　北固山在京口城北，下临长江，《元和郡县志》谓其势险固，故名。《梁史》大同十年，武帝尝幸此山，易名北顾。予旧读谢灵运《游山》诗，及《世说》所载荀令则登山望海云，虽未睹三山，使人有凌云之意，未尝不赏叹其胜。（都穆《北固山记》）

　　金山旧名浮玉，有龙洞，有妙高台，有善才石，有吞海亭，有日照崖，而中冷泉，水品称天下第一。盖其前临沧海，却倚大江，独立无朋，以天为际，风涛朝夕，吞吐鱼龙，渊窟盘据，所为万山东注，一岛中屹者也。焦山或名谯山，有罢汉崖，有炼丹台，有桃花坞，有吸江亭，有宝莲阁，白石粼粼，高见云表。其独也，如洪涛之砥柱；其对也，如苍龙之双阙。山旁二岛，即江汉朝宗于海水道也。合而观之，焦山山里寺，金山寺里山，相距甚迩，气势相抗，世以并称。（高峙《金焦两山记》）

　　练湖即古曲阿后湖，云阳之巨浸也。湖所名练，由孔子登泰山，观吴门，若匹练然。而谢宣城亦称“澄江净如练”，以水容目之耳。或言昔开氏有道者居之，而沉其宅，数未露，勿济人，每于凶年见之，稔则否。其产或以鱼，或以茭、以芋、以匐，或茹芦，或蒜，岁食其利，而邑不害。（潘之恒《练湖记》）

　　惠泉出惠山，昔陆羽好饮泉，能为泉水月旦，以金山泉为第一，而惠山二之，虎邱三之，当亦无谬。夫金山泉出自江心，去赚里远，莫得其处，即云郭璞墓侧，要属想像。而虎邱近且浊劣，居常水下。独吾二泉者，以两池为汇，池仅表丈，而大浸无加，烁石不减，困沦鲜，氵拾氵集凛列，注瓶畜盎，色味累月。方隅千里，贫士醵钱以输，官家置邮而递，ザめ任载，道路络绎。即风晨雨夕，炎天雪候，朱绳辘轳，轧轧不绝。虽名第二，不啻第一矣。源所从来，远于若水洞一见，旋从洞底潜渫默走，委输两池之内。池上有亭焉；亭外为墀，周遭布石，石面坚密，无所注秽于池而泉甚洁。（邹迪光《惠泉记》）

　　虎邱宜月宜雪，宜雨宜烟，宜春晓，宜夏，宜秋爽，宜落木，宜夕阳，无所不宜，而独不宜于游人杂沓之时。盖不幸与城市密迩，游者皆以附膻逐臭而来，非知登览之趣者也。（李流芳《题江南卧游册》）

　　灵岩为馆娃旧址，响さ廊、采香迳、琴台，皆在其上。（前人《题灵岩》）

　　吴郡之西南，有巨浸焉，广三万六千顷，中有山七十二，襟带三州（苏湖常也），东南之水皆归也。其最大者二：一自宁国建康等处入溧阳，迤逦至长塘湖并润州金坛延陵丹阳诸水，会于宜兴以入（今宁国建康之水不由此矣）；一自宣歙天目诸山下，杭之临安余杭，湖之安吉武康长兴以入，而皆由吴江分流，以入海，一名震泽，书所谓震泽底定是也。（王鏊《游五湖记》）

　　太湖之山，发自天目，迤逦至宜兴，入太湖融为诸山。湖之西北，为山十有四，马迹最大。又东为山四十有一，西洞庭最大。又东为山十有七，东洞庭最大。马迹两洞庭望之，渺然如世外，即之茂林平野，闾巷井舍，仙宫梵宇，星布棋列。马迹之北，津里夫椒为大夫，差败越处也。西洞庭之东北，渡渚鼋山、横山、阴山、秦余、长沙山为大。长沙之西冲山、漫山为大。东洞庭之东，武山北则余山，西南三山厥山、泽山为大。此其上亦有居人数百家，或数十家。马迹两洞庭分峙湖中，其余诸山，或远或近，若浮若沉，隐见出没于波涛之间。马迹之西北，有若积钱者，曰钱堆。稍东曰大凡小凡，与锡山若连而断，舟行其中，曰独山。有若二岛相向者曰东鸭西鸭，中有三峰，稍南大堕小堕，与夫椒相对而差小，为小椒，为杜圻范蠡所尝止也。西洞庭之北，贡湖中有两山相近，曰大贡小贡。有若五星聚，曰五石：浮曰{艹}浮，曰思夫山；有若两鸟飞且止者曰南鸟北鸟；其西两山，南北相对而不相见，见即有风雷之异，曰大雷小雷。横山之东曰于山绍山，曰疃浮，曰东狱西狱，世传吴王于此置男女二狱也。其前为粥山，云吴王饲囚者也。有若琴者，曰琴山；若杵，曰杵山；曰大竹曰小竹。与冲山近，若物浮水而可见者，曰长浮；癞头浮殿前，浮与鼋山相对而差小者，为龟山。有二女媚好相对，曰谢姑；有若立柱{山载}，玉柱稍却金庭，其南为亥山，为历耳。中高而旁下者笔格；骧首若逝者石蛇；有若老人立石上掣蛇。石公石最奇，与鼋山龟山南北相对，曰鼍山，山旁曰小鼍。若螺者青浮二鼍之间，若隐若见，曰惊篮。东洞庭之南，首锐而未岐者，曰箭浮，若屋欹者曰王舍浮苎浮。又南为白浮。泽陂之间，有若笠浮水面者，曰{艹弱}帽；有逸于前，后追而及之者，曰猫鼠；有若碑碣横者曰石碑是为七十二，然其最大而名者，两洞庭也。（前人《七十二峰记》）

　　两洞庭分峙太湖中，其峰之最高者，西曰缥缈，东曰莫厘，皆斗起，层波矗逼云汉，可望而不可即。（前人《登莫厘峰记》）

　　常熟州治去西北若千步，为海虞山，山行若千步为东南前峰，又若千步为维摩岭。由是蹑重峦，逾叠，西亘十余里，峻极拂水岩，然彼渐趋于平壤焉。且长江大河，映带前后，琳宫梵宇，隐见林薄姻雨间，其状盖与罗浮匡庐相为仿佛。（张著《虞山游咏图序》）

　　西湖故明圣湖也，周绕三十里，三面环山，溪谷缕注，下有渊泉百道，潴而为湖。汉时金牛见湖中，人言明圣之瑞，遂称明圣湖；以其界于钱塘也，又称钱塘湖；以其输委于下湖也，又称上湖；以其负郭而西也，故称西湖云。西湖诸山之脉，皆宗天目。天目西去府治一百七十里，高山千九百丈，周广五百五十里，蜿东来，凌深拔峭，舒冈布麓，若翔若舞，萃于钱塘而Β萃于天竺。从此而南而东，则为龙井为大慈，为玉岑，为积庆，为南屏，为龙为凤为吴，皆谓之南山。从此而北而东，则为灵隐，为仙姑，为履泰，为宝云，为巨石，皆谓之北山。飞来峰界乎灵隐天竺两山之间，高不逾数十丈，而怪石森立，青苍玉削，若骇豹蹲狮，笔卓剑植，衡从偃仰，益玩益奇。上多异木，不假土壤，根生石外，矫若龙蛇。郁郁然丹葩翠蕤，蒙幂蓊翳，冬夏常青，烟雨雪月，四景尤佳。（《西湖志》）

　　附《游西湖》诗：“长堤逦迤岸深深，百遍看山倚树吟。几顷烟岚浮╊顶，一声款乃破湖心。绮筵画舫来青霭，绀宇朱栏俯碧浔。只恐春深重系缆，眼前杨柳蔽高岑。”（此余髫卯时《游圣湖》诗，乡前辈汪既明内翰最贵破湖心句）

　　龙泓洞一名通天洞，俗传其底可通浙东，有采乳石者入之，闻江涛浪浪然，橹声聒耳。壁间有蒋之奇篆书，贾似道廖莹中等题名。宋咸通中，有高士丁飞者，字翰之，居洞中读书，采药力田自给，年七十二矣。操绠缶斤，陟峻如飞。尝月下登岩鼓瑟，流淙协奏，天籁凄冷，往往致鸾鹤之翔集。（同上）

　　灵隐山去城西十二里，高九十二丈，周一十二里，亦曰灵苑、曰仙居、曰武林，俗种西山。其山起歙出睦，跨富春，控余杭，蜿蜒数百里，结局于钱塘，如引两臂，南垂胭脂岭，北垂驼现岭。其山峰之北起者曰高峰，高峰之东曰屏风岭，又东曰驼现岭，高峰之西者曰乌峰，又西曰石笋，又西曰杨梅石门，又西曰西源，亦曰西庵，支出于西源之右者，曰石人。其南起而望之蔼然者，曰白猿，左出白猿之前者，曰香炉，益前而垂涧者，曰兴正。右出于白猿之前，而云水森然者，曰月桂。白猿之东，曰胭脂岭白猿之西曰狮子峰。又西曰五峰，又西曰白云，又西曰中印。中印之前曰无碍，又前日善住。并善住而特起者，曰稽留，俗称鸡笼者讹也。稽留之西曰莲花，有岩曰玉女。莲花之东曰飞来，上有石梁西跨，下有岩洞，曰龙泓、曰香林、曰射旭、曰理公。其水南流者谓之南涧，北流者谓之北涧。南涧自合涧桥溯流至白云峰之下，凡八。逾桥北涧，自龙脊桥溯流至白云峰之下，凡七。逾桥南涧之源，出自西白云峰而东注，会他支涧，逾第八桥之西，会奚家涧入新移涧，出闸口曲流，北经合涧桥。北涧之源，出自西源峰，而东注过腾云坞逼枫树坞，湍于第五桥，下浸飞来峰趾，汇于西坞，漾氵亭于洗耳潭，潴于涡渚东屿，亦曰暖泉。潋滟于冷泉亭下，经呼猿石门涧，潜激于龙脊桥东，经合涧桥，又东二里，过行春桥，出灵隐浦，入西湖谓之钱源。泉之南出者七：曰月桂，曰伏犀，曰丹井，曰永清，曰偃松，曰聪明，曰倚锡。月桂在天竺寺之右，伏犀在飞来峰之巅，其余皆出支坞泉之北。出者九：曰冷泉，曰韬光，曰白沙，曰石笋，曰白公茶井，曰无著偃松，曰永安，曰弥陀，曰腾云。惟冷泉在涧ヂ，其余皆出支坞。（同上）

　　予髫年读书灵隐五大夫树下，窗对北高峰，峰半一僧每夜击板念佛。绕山行，山有虎。余夜读声高，与虎声念佛声相间。复迹僧与语，则敝垢古貌，自号桂峰，住已三十年。视所击板尽蚀，予为铸铜板易之。逾夜声寂寂，骇问故？则山中一黑虎闻铜声，惊舐其腓，血溢而仆。又有黄虎若咎黑者，挤之去，得不死。未几予别去，往事梦中矣。今戊午中秋，同李子分虎登韬光玩月，忽闻念佛声，为忆此北高峰也。质明走问桂峰，则年且八十，咨嗟道故者久之。予既登绝顶，复下山麓，寻五松精舍，见桂峰方俯窗下视，念佛数声送我，响振林谷，若蓟门啸焉。因赋长句，用李屺留题灵隐寺七虞韵，分虎和之。明日择工镂板，悬桂峰所居之室。○崎磴千盘路曲纡，凭凌云海天为衢，龙凤飞舞不模糊，留下西溪作陪都。石骨玲珑鬼斧刳，骇豹蹲狮谁刻镂？万岭迥伏少樵苏，北皇高处失浮屠。华光庙下走觋巫，岁岁祈蚕集刍，宿云岭畔铺，白衣苍狗未可摹。岩花峰叶化鱼凫，半空碧浪翻来无，火轮推出扶桑乌，海水明灭转天枢。江深湖白孤山孤，浓淡变态气色殊，飞鸟下翔猿犭瞿趋，俯寻流泉探僧厨。重逢老衲貌更癯，二十年来曾相须，青灯乌几对山，书声佛号啸于菟。僧忘乎虎吾忘吾，重活前因意踌躇，目送山椒足不逾，嘹嘹清梵空中呼，如闻天乐吹笙竽。

　　东南山水，余杭郡为最。由郡言，灵隐为最；由寺观言，冷泉亭为最。亭在山下水中央，寺西南隅，高不倍寻，广不累丈，而撮奇搜胜，物无遁形。（白居易《冷泉亭记》）

　　严陵严先生祠，古柏阴风，夹江滴翠，气象整峻，有俯视云台之意。由客星亭右迳二十余，折上西台亭曰留鼎，一丝，复从龙脊上骑。过东台亭曰垂竿目尺，附东台一平屿，陡削畏眺，一石笋横起幽涧，蹇仰恣傲，颇似先生手足。磴道中俱老松古木，风冷骨脾，此两台者或当日振衣之所，空钩意钓，何必鲂鲤？吾不以沧桑泥高下也。（王思任《游钓台记》）

　　余《游钓台》诗：盘旋上山椒，江壁揽空翠。扫苔得清阴，众鸟静不避。磊千丈松，狂奴俨相值，朗朗客星悬，岂复撄世累？物色备安车，三反乃一至，公孤且不荣，菜佣笑益字。十秋一钓竿，烟波惬所寄，笑彼往来舟，纷纷竞名利。

　　东湖在明州东二十五甲，方八十里，受七十二溪之流，灏氵羔汇蓄，足以溉鄞七乡之田，旧名万金湖，昭利溥也。祠宇邃密，卉木芬郁，埒杭西湖之盛，故并称东湖云。（李濂《天童山记》）

　　循白云山而南，过小白岭东行，至天童山寺。予闻晋僧义兴尝住是山，笃戒律，有童于日给薪水，居无何，辞去，口：“吾太白辰也。”奄忽不见。宋孝宗书“应梦名山”四字赐之，入寺路径如斗形，双池并深，跨池而桥，筑七塔以象斗。外池有水碓磴；内池曰万工池，木叶雕落，不入其中。即入焉，经宿辄不见。（同上）

　　《松陵集》云：“谢遗尘者，有道之士也，尝隐于四明之南雷。”一旦访龟蒙陆子，语以山中之奇，品为九题，索诗曰：“石窗过云，南云北，鹿亭樊榭潺溪洞，青棂子鞠。”皮日休和之，诗各固题，附见。宋施宿乃云谢遗尘所称，及陆皮诸诗，世虽竞传之，顾今四明山中居人，乃不知异境，果安所在？盖与华山之华阳，武陵之桃源，皆神仙境，可闻而不可即者也。（沈明臣《四明山记》）

　　雪窦山在奉化县治西，登日岭夫人庙，岭巅有石特立，类人形，故俗称石夫人而庙之。又西北皆平原，有地滨湖江，曰白作洋。时旱地多赭，独是洋黍稻弥蔚如云。又西折北抵溪口，乱流而渡，西至山麓，缘麓西南数十折，始睹一亭，榜曰雪窦山，距县盖五十里矣。迤北折，西有亭在井旁，为名其亭曰寒碧。又西至望官曲，自入山亭，路皆险隘蒙蔚，至此则峦开林豁，旷视无际，僧候官，必于此平望之，故名。北至御书亭，有碑大刻“应梦名山”四字。僧云：“宋理宗尝梦兹山，因图而访得之，乃御书此云。”北数步即山门，自登山经数十盘，每盘益高，至望官曲，俯视下界，已若身在层霄上矣。又历数十盘，高益甚，既入山门，则坦夷宽旷，可四三顷，亢余不殊平野，殿阁仅在危坡，忘其为万山之绝顶也。殿前额十步，有阜森蔚，名含珠林，东西两涧，合流于西南，合处作阁以道，名曰观澜阁，古漱玉亭或在兹与？南涧宽若沼，石文如锦，盖即锦镜池也。或曰：“涧旁旧有池，环以花木，今已湮为田矣。”又南亦作阁以道，名曰听泉，亭旁有峻径，曲折而南观瀑布，盖两涧合流之泉，垂泻于千丈崖，汇为隐潭，奇丽甚。然临绝崖，俯浚谷，悸眩不能谛视。崖上有龙王祠，古飞雪亭也。间有妙高徐岛崖，桃花坑，皆胜景。（杨守陈《雪窦山记》）

　　招宝山临大海，四望浩渺，与天无际。海中诸岛，隐隐如凫鸥拍浪，时时飞耸欲坠，日本琉球诸番，异域遐眺，亦历历可指数，诚天地一奇观也。（沈恺《招宝山记》）

　　宝陀山去昌国两潮山，不甚高峻，山下居民百许家，以鱼盐为业，亦有耕稼。有一寺，僧五六十人。佛殿上有频伽鸟二枚，营巢梁栋间，大如鸭，颊毛羽绀翠，其声清越如击玉，每岁生子必引去，不知所之。山有洞，其深罔测，莫得而入。洞中水声，如敲数百面鼓鼙，语不相闻。其上复有洞穴，日光所射，可见数十步外，菩萨每现像于其中。（张邦基《普陀山记》）

　　世传海市蜃楼不常见。庚寅季春，予避寇海滨，一日饭午，家童走报曰：“海中忽涌数山，皆昔未尝有。父老以为甚异。”予骇而出，会颍川主人走使邀予，既至相携登聚远楼东望。第见沧溟浩渺中，矗如奇峰，联如叠，列如碎岫，隐见不常。移时城郭台榭，骤变炊起，如众大之区，数十万家，鱼鳞相比。中有浮图老子之宫，三门嵯峨，钟鼓楼翼其左右，檐牙历历，极公输巧不能过。又移时或立如人，或散如兽，或列若旌旗之旆，瓮盎之器，诡异万千。日近晡，冉冉漫灭，向之有者安在？而海自若也。（林景熙《蜃记》）

　　大龙湫瀑，从绝壁石凹中倾泻，故凡瀑皆冲激氵崩氵宏，而此瀑独委蛇缥渺，大有昵人媚人之意。然或久阁不下，一下而愤懑逼亿，盛气以赴，则飞电迅雷之时发也。或忽然四散，不和所之，已散复集，而奔腾杂沓，一时齐至，则羽林三十万，披坚执锐，如墙而进也。当其舒徐时，其为响如琴如瑟，如笙如簧，如箸如；而及其纷轮氵勿，则又如走石，如裂竹，如嚣鼓，如钟如镛，如磬如之具奏也。盖蚴者其常，而砰磕者其变也。少选五彩注射，作五色长虹，炫煜不定，白者白付，青者青莲，绿者绿珩，红者红，紫者紫磨。（邹迪光《大龙湫记》）

　　雁山循崖而南，百里如画，自乐清道白河芳林，逾窑奥，过长敫原，经占塔、本觉、宝冠、石门诸寺，出白溪驿，谓之右路；自黄岩由白若岭，入石梁，过灵岩，逾马鞍，至能仁，出长敫，抵窑敫，谓之左路。马鞍岭盖其分界云。东谷之峰五十有三，西谷之峰四十有八，谓之百一峰。有泉五，有岩二十九，有石三十三，而石行廊为胜。有潭七，而沐浴为大。池一涧一，曰筋竹[1234]，一曰经行门，一即石门也。有洞十二，而道姑为古。有溪四，而四溪之水为会。有岭七，而丹芳为峻。凡四十九盘。有障二而平霞为华。有桥二，有屿二，有阁二，即南北也。有庵三，而八扇为八庵。有亭四，而看不足为奇，堂一曰资深，游人之所有事也。（陆深《雁山图记》）

　　天台山以上应台星得名，山有八重，如张大帆，而华顶居其上。桐柏、赤城、瀑布、佛陇、东沧、群峰，环列于下，如华之有瓣有须，俨若芙蕖一朵，族拥水面。（邹之峄《天台山纪略》）

　　金华洞为初平叱石处，余髫而闻之，发种乃一至，而叱石处复不在金华洞。未至洞十五里，有山曰赤松，今为宝积观，观旁祠二仙，即皇氏兄弟，是其处也。石故在山之巅，变怪抵牾，宛然如羊。（谢翔《金华记》）

　　近辉有黄花山，为太行异境，元人诗曰：“黄花白鹿知名寺，荆浩关同得意山”即此地也。此即所谓林虑山也。（《林虑山记》）

　　王屋山在济源县西百里，《禹贡》曰“底柱柝城，至于王屋”是也。以其山形如王者车盖，故名。或曰山伏如屋也。（《王屋山记》）

　　城共西北七里，有苏门山，一曰百门山，乃百泉始出之山。其地岩谷幽邃，林樾茂密，古名士多卜居焉。（前人《百泉山记》）

　　啸台迤<辶里>西转，约里半许至康节安乐窝，拜其遗像。康节范阳人，幼从父古徙共城，遂筑室百泉之上，名其所居曰安乐窝。（同上）

　　盘谷在济源县北二十里，唐李愿隐居于此，昌黎韩公有序送之，而是谷遂显名于世。（同上）
</div>
    <div class="pagination">
<a href="寄园寄所寄_page7.html">上一页</a><span>...</span><a href="寄园寄所寄_page3.html">3</a><a href="寄园寄所寄_page4.html">4</a><a href="寄园寄所寄_page5.html">5</a><a href="寄园寄所寄_page6.html">6</a><a href="寄园寄所寄_page7.html">7</a><span class="current-page">8</span><a href="寄园寄所寄_page9.html">9</a><a href="寄园寄所寄_page10.html">10</a><a href="寄园寄所寄_page11.html">11</a><a href="寄园寄所寄_page12.html">12</a><a href="寄园寄所寄_page13.html">13</a><span>...</span><a href="寄园寄所寄_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
