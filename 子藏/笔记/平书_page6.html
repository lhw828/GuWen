<!DOCTYPE html>
<html>
<head>
    <meta charset="UTF-8">
    <title>平书 - 第 6 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>平书 - 第 6 页/共 14 页</h1>
    <div class="content">　　张耆以厚葬完躯晏殊以薄葬碎骨君子终不以彼易此道其常也
　　汉川垧冢讹传最多按万姓统谱载宋有垧夫嘉定间进士汉川人则为垧氏之冢无疑历来作志者遗其说
　　漳河掘得曹操冢见聊斋志异常州吕城修关壮缪庙掘地得吕蒙墓见仇沧注杜诗详注公安县怀古
　　宋韩淲[仲止涧泉]涧泉日记绍兴时万庭硕使金展陵皆遭发惟昭陵如故哲宗至暴骨庭硕解衣裹之按哲宗绍圣行新法剥丧宋之元气以至于亡遭发似有天道
　　所南文集昔有至人教人待大雪看雪不积处是穴
　　颜氏家训一日放臂沐浴而已殓以常衣先夫人弃背之时属世荒馑家涂空迫棺器率薄藏内无砖吾当松棺二寸衣帽以外一不得随亲友来餟酬者一皆拒之汝曹若违吾心有加先妣则陷父不孝在汝安乎
　　维岳降神生甫及申不闻申甫祖墓在岳也圣母祷尼山孔子生不闻孔子祖墓在尼也眉山生三苏草木枯不闻苏祖墓使然也大抵圣人之生由宇宙元气之会豪杰亦天地之闲气所锺而非缘一坏土气聚其先人之遗骸发荣而滋长之也夫以祖父在生之气不能使子孙贵贱寿夭一例合符而谓已死之骸转藉地气以荫子孙何异索烈火于寒灰也哉三代以前之书别土性者莫详于周礼大司徒二曰族坟墓冢人曰凡邦墓皆辨其尊卑度数而葬以其族岂能如后世择地而葬南北东西惟其所欲哉而周家卜世三十卜年八百下至公卿之贵绵延千载以后世兴衰之数计之相去悬绝古不择而福长今以择而祸促人亦可晓然于福善祸淫别有其端而不关于祖墓审矣孝经云卜其宅兆而安窆之孔安国注云恐其下有伏石涌水泉复为市朝之地尤与后世龙穴砂水之说相左卜者不可知之辞果如后世形家目覩手揣安用卜哉且王制曰墓地不请谓有旅葬之序故人不得请亦不得请于人也又安能如后世之择而买哉岂今人孝古人皆不孝耶风水之说始于郭璞善哉杨诚斋之言璞精于风水宜妙选吉地以福其身以利其子孙然璞不免于刑戮子孙衰微是其说已不验于其身矣后世尊信之不亦惑乎且使必有坟而后兴如鹤林玉露所载京丞相仲远崛起寒微祖父皆火化无坟何以称焉近今广东一带地气不能久葬必起而火化之而广东之富贵不绝也子孙不绝也又何以称焉赵东山汸曰盛衰消长之变一定不可推移盖天之所命而神功之不可测者也而葬书独曰神功可夺天命可改其欺天罔神谤造化而诬生民也甚矣宜乎司马温公欲举其书全烧之也要而论之天理灭而地理之说始兴夫人苟存天理积善之家必有余庆身后断无水浸虫蚀之患天理既灭而徒求之地是犹畔其父而求见庇于母也岂可得哉功利中于人心至以亲骨求富贵假安亲之名而为自利之实即此一念已干天谴尚何福之有人非穷奇不为葬师惯以术诱愚人迁易其祖父之墓以为利是非得失随人迁就迄无定理于是踵至者复别出一说以破之甚至屡迁不已而其家破矣福不可求祸转旋至甘蹈覆辙良可哀也夫仁人孝子之葬其亲岂无道哉如程子避五患之说所谓不为道路不为城郭不为沟池不为贵势所夺不为耕犁所及是矣余尤有说焉用赵吉士称土之法最有实据盖土重则气必聚气聚则风水两安又必谨择高阜不为水潦所及然此皆意在安亲骸骨与祸福利害无涉也近世信形家言下洼亦葬谬曰地有真气客水不侵夫以水淹土无处不到何真气之能御哉极不达理之论而甘信之不疑足见人心之蔽将何术以开之哉吕氏春秋节丧篇凡葬必于高陵之上以避狐狸之患水泉之湿可破俗说之讹矣
　　张文忠公居正葬地论曰近世言堪舆者皆宗江右曾杨二姓今江右之区贵门世冑踵相接也乃二姓之后未闻有显者彼其祖何独不求一善地以自庇其后人乎又何工于为人谋拙于自为谋乎若曰地可遇而不可求则人亦惟遇之而已何以求为又曰相地之法如射覆然未有的然知其中之所存者也有地于此使三人视之一曰吉一曰凶一曰先凶后吉或先吉后凶而贵贱荣枯贫富寿夭者生人之所必有也他日出于吉则言吉者验出于凶则言凶者验矣出于先凶后吉或先吉后凶则言先后者验矣而世皆传其验者不传其不验者故谬悠荒唐之说不闻于人而臆度幸中之谈独存于世文忠此论最为曲透
　　谚云山中果有王侯地何不留他葬尔家使地师口塞又云要得穷搬祖宗使信地师者意消
　　池北偶谈沙随陈氏曰易以道义祸福配阴阳家独言祸福而不配以道义如此而诡遇获禽则吉得正而毙则凶故文中子曰京房郭璞古之乱常人也
　　蒋心余天平山谒范坟诗世禄报贤臣德者祖之基如何妄庸子侈说山川奇形家窃附会万笏排参差天平势槎牙石恶伤土稀戈戟杂虎豹积铁含凶威破军列门户望之心已危苟藏鄙夫骨杀戮惨祸随指此为吉穴发祥理难期谁造相冢经展转饰言词地灵苟可盗天柄无从司赵云崧阜城地咏古诗从来王霸关天意水土安能司其权得地若便可僭窃是谓有地而无天通人之论实获我心
　　沈溺于科举时文为富贵迷也沈溺于堪舆葬地并为镜中之富贵迷也人之愚盖有愈趋愈甚者焉
　　有一溺于葬术者予晓之曰使葬术而可信今之天下犹盘古氏子孙矣夫以帝王之力犹不能使其祖墓常保子孙之富贵况士庶人乎亦多见其不知量矣
　　坚瓠集载隆庆戊辰刘尚恭修其祖墓掘得朱晦翁卜墓石刻云天圣戊辰葬此邱荫十八纪出公侯云云后题秘书郎朱熹记按天圣乃元仁宗年号晦翁南宋时人何得元时犹作秘书郎为人葬墓且其辞鄙俚不问而知为里俗葬师之附会也无知之徒采入读易录朱元者又采入所作周易像解之首以夸晦翁卜筮算术之神不学无稽辗转流传可恨可笑一至于此
　　人只知李太白天才狂豪千古，不知其人品高绝。尝与友远游，友病没，代营其丧，后友家无力归榇，乃亲以刀涤其腐肉，负骨徒步归葬。谁能甘此臭秽，谁能效此奔波，真豪侠，真神仙，真圣贤！特为表出。
　　孔子陵生蓍草太白墓产笔芦气之感而有真如是笔芦事见池北偶谈
　　井中石笋爰破厥家墓上红光竟赤其族好谈祥异盍鉴惟庸
　　华阳国志载汉光武报公孙述书曰汉家九百二十岁以蒙孙亡受以丞相其名当涂高高岂君身耶按此则汉末当涂高之谶世祖时已有之魏之代汉数也然汉九百二十岁之谶卒不验所以谶语未尽可凭而张满作恶被围叹为天文所误也
　　后汉书光武本纪论光武生于济阳县舍有赤光照室中王长卜为吉不可言禾生一穗九茎因名曰秀方士夏贺良上言哀帝云汉家历运中衰当再受命于是改号为太初元年称陈圣刘太平皇帝以厌胜之按方士之言非不验而光武实再受命于此见天命难违而厌胜无益矣王莽改货泉或以字文为白水异人苏伯阿至南阳遥望舂陵郭唶曰气佳哉郁郁葱葱然及始起兵还舂陵远望舍南火光赫然烛天有顷不见非偶然也
　　魏拓跋珪曰纣以甲子亡武王不以甲子兴乎李愬曰正以往亡日出贼意外耳二说最可破天时之说
　　唐德宗奔奉天先时建中元年六月术士桑道茂请修奉天城云云见通鉴是卫士有验矣然使德宗而知为君者岂有离宫之厄哉
　　天与人各居半常人不足乎半者也术士以数算天祇得其半贤人以理测天亦得其半惟圣人至诚至明与天合一得其全而不言
　　福至心宁祸来神昧则祸福为之主也祸福无门惟人所召仍人为之主也人非宁心凝神则无由趋福而辟祸然非纯壹于善心无由宁神无由凝也故曰积善余庆
　　十六国春秋西山范长生岩居穴处李雄欲立为君而臣之长生固辞曰推步大元五行大会甲子祚锺于李非吾节也雄即成都王位长生乘素舆诣成都即拜丞相称曰范贤长生善天文有术数民奉之如神呜呼老学究得此亦幸耳然其让李雄则智也范石湖吴船录丈人观二十里有长生观范长生得道处也按此则以长生为仙矣史记长生曾事汉昭烈至李雄时已二百余岁
　　韩昌黎为李虚中墓志称其以人之始生年月日所值日辰支干推人寿夭贵贱百不失一后以炼黄金服食冀不死疽发背卒岂明于算人暗于自算耶抑贪生之念汨其明耶
　　唐自穆宗武宗皆以服金丹致疾而崩宣宗又服之甘蹈覆辙而不悟何耶大抵名为求长生实则助淫故乐从方士之言耳
　　金丹害人见于史册不胜枚举有一说谓服丹者须转生数世之后丹毒尽而其效始见其说载书影荒唐可笑
　　李萧远运命论希世苟合之士籧篨戚施之人冒其货贿淫其声色脉脉然自以为得矣盖见龙逄比干之亡其身而不思飞廉恶来之灭其族也盖知吴子胥之属镂于吴而不戒费无极之诛夷于楚也按此最足以醒瞆瞆
　　唐锺辂着前定录自序云庶达识之士知其不诬奔竞之徒足以自警其后宋人着分门古今类事更广其说终以为善而增为恶而损二门其旨愈备
　　谚每云有天理无道理有道理无天理骤闻之甚笑其谬天与道岂有歧哉历练人情而后知其亦有说焉有天理无道理者谓其心本无他而处事偶误者也有道理无天理者谓其假仁仗义而借公济私者也一则学术之差一则心术之坏也学术之差陷于不自知虽宥过无大可也心术之坏意无在非恶虽刑故无小可也然而有天理无道理者王法每得而绳之有道理无天理者王法不得而殛之然王法得而绳之天每恕之王法无从殛之天每怒之是故天至明天至平
　　清波杂志虞仙姑诏诣蔡京京饭之虞见一大猫拊其背语京曰识此否乃章惇也按曹操为犬李林甫为牛秦桧为豕魏忠贤为娱蚣传不胜纪奸人可不知惧与今以人变物辄谓佛氏轮回之说置之不信不知牛哀化虎及程生马马生人之类庄子已言之近贵州有人病化为虎者不一而足夏虫未可不信冰也贾生云忽然为人或为异物是时佛说未行言已如此
　　五代史周太祖郭威举兵于魏汉遗刘铢诛其宗族于京师酷毒备至后太祖入立遣人责铢铢辞不屈太祖虽深恨之然以铢辞直终不及其家盖知其曲在己也按此有天幸岂真威有愧屈之意哉死生有命不由人操于此亦可见矣边大绶掘李自成祖墓得保虎口余生皆此类也
　　张芸叟[舜民]画墁录王沂公父虽不学问而酷好儒士每遇故纸必掇拾濯以香水尝发愿曰愿我子孙以文学显一夕梦宣圣抚其背曰汝敬吾教何其勤与恨尔已老无可成就当遣曾参来尔家晚年果得一子乃沂公父因以曾名之状元及第官至中书侍郎门下平章事封沂公
　　自古圣贤转世为人往往有之而莫显于宋之王文正公[曾]为曾子转世明之贺文忠公[逢圣]为端木子转世于纪载皆有明征文正一生大节不愧曾子而黜退丁谓略兼权术正君子之德慧术智也文忠一生清节与端木之富不相肖其见之经济亦不及端木而死国大节正禀孔子自古皆有死民无信不立之明训也相传应城程拳时先生[大中]诞生之夜其父梦孔子送一贤至家故乳名来孔程之文学诚有可观然文学之外无他表见或梦境虚幻不足凭耶
　　太平广记载孔子现任海中广桑山子路转世为韩滉有异志孔子作书戒之其说甚诞岂有有异志之仲夫子哉
　　王凝斋棫秋灯丛话载雍正中或凿陈思王庙碑王显灵事附论曰子建诗篇寄托遥深每多闵时伤乱抑郁难言之隐黄初以后忧谗畏罪固宜尔尔若建安之世身为王公之子何求不遂距非不满乃父所为而又有不忍明言者与向使得立为嗣居然一晋室之桓冲矣英灵至今如在不亦宜乎按此论足以表微
　　王隐晋书苏韶仕中牟令卒韶伯父节夜梦见韶言颜回卜商今现为修文郎修文郎凡八人鬼之圣者项梁成贤者吴季子
　　池北偶谈贻谋录载宋时武礼部士人皆祷于二相庙谓子游子夏也
　　楚语余左执鬼中右执殇宫凡百箴谏吾尽闻之注谓鬼殇在左右告按今俗言耳报神似此
　　元史顺帝纪改封徽州土神汪华为昭忠广仁武烈灵显王按明一统志汪华绩溪人少以勇侠闻隋末兵乱以土豪应郡募保据郡境并有宣杭睦婺饶五州建号吴王唐武德间籍土地兵民纳款高祖授以总管封越国公歙郡十姓九汪皆华之后按此于宝融钱俶外更出一奇矣汪藻有山河霸业三千里歌舞灵衣五百年之句
　　唐田承嗣为安史父子灭族立四圣祠祀之党恶之可笑如此
　　郑康成曰王为羣姓立七祀一曰司命主督察三命二曰中溜主宫室居处三曰门四曰户主出入五曰国行主道路六曰大厉主杀七曰灶主饮食也按今人称灶曰司命直举二神为一
　　五经异义颛顼有子曰黎为祝融火正也祀以为灶神姓苏名吉利妇姓王名搏颊汉宣帝时阴子方者至孝尝腊月晨炊灶神形见子方再拜受庆
　　后汉书梁节王传能使六丁注六丁谓六甲丁神也若甲子旬中丁卯为神甲寅旬中丁巳为神之类也老君六甲图丁卯神司马卿丁丑神赵子壬丁亥神张文通丁酉神臧文公丁未神石叔通丁巳神崔明卿按此种疑属附会但驱使六丁者信有之则六丁亦必有神司之始可供驱使也
　　日知录春秋以后不闻有尸之事宋玉招魂始有像设君室之文尸礼废而像事兴盖在战国之时按国语越王句践于范蠡良金范相而朝礼之实在春秋时象教以铜有自来矣人谓象教始于佛氏不知佛氏实本于中国中国岂可转因佛氏而废象乎
　　古人祭神用主以有尸在且有影像主所以别其尸也后世既不用尸则设像而祀正与古合不得以近于佛氏像教恶噎而废食也明嘉靖间张璁当国举文庙圣贤之像悉改为木主明为遵古其实戾古璁故小人何足与定礼制所当亟还设像旧制始足生人敬祀之心周栎园书影曾详论之
　　宋史建炎三年鼎州巨石随大水流下有字曰无为大道天知人情无为窈冥神见人形心言意语鬼闻人声犯禁满盈地收人魂
　　古今黈李白子伯禽为嘉兴徐浦盐官侮慢庙神以死按李仁卿此语不知何本且追咎太白之蹇傲放浪有以致之亦已甚矣
　　近世神之显应者莫如关帝而尤佑助朝廷嘉庆年间白莲贼乱曾显圣救郧阳府城之围众目共睹所乘乃白马是时知府为王公正常笃实君子也载入郧阳府志嘉庆癸酉年林清之变显圣宫墙见靖逆记道光年间张喀尔之叛显圣回疆此皆确凿可据者暇当总纂一编池北偶谈亦载顺治丙申年帝现身韶州西城事谓以右手捋髯时方亭午须眉面目共覩总督李栖凤亲祭焉其时则五月廿二廿三廿八日也
　　容斋四笔曰俚语笑林谓两人入神庙其一求晴许赛以猪头其一求雨许赛以羊头神顾小鬼言晴干吃猪头雨落吃羊头有何不可按今官之司平人之居间者皆是物也
　　太平广记沈义吴郡人学道于蜀中能消灾除病救济百姓功德感天天神识之遣三仙人载义升天
　　水神往往有灵博义记载马当神以赤鲤腹藏金错刀还王昌龄事若今之黄河所谓金龙大王者乃一小金蛇每遇泛涨时总河辄于河边奉置已肩舆中迎归于庙衍优祈祷蛇每昂首观优或遂隐不见万目共睹岂可不信耶
　　史记孝文本纪十三年夏上曰盖闻天道祸自怨起而福由德兴百官之非宜由朕躬命秘祝之官移过于下以彰吾之有德朕甚不取其除之又封禅书载秘祝秦法也
　　汉书地理志注越巫{卯古}{襄卩}祠三所孟康曰{卯古}音辜磔之辜越人祠也按{卯古}字遍考字书皆不载
　　若是天即理别无所谓天则是尧荐舜于理而理受之若是神即心别无所谓神则是使之主祭而百心享之宋儒之说果可通乎
　　德义不如人谋富贵不如鬼谋求则得之舍则失之者人也求之有道得之有命者鬼也
　　五代史后唐潞王从珂未见之先有瞽者张蒙自言事太白山神神魏崔浩也言从珂当为天子后其言皆验然卒致石敬瑭之兵自焚所谓国无道听之神也
　　庄子插苇于户灰布其下童子入不畏而鬼畏之是鬼之智不如童子也
　　牛僧儒周秦行记载鸣皋山下夜行遇薄太后见召送入昭君院事垒垒千言设自撰此牛之诬谤鬼神亦甚矣然太牢似非打谎语者且亦何苦为此邪岂妖狐伪托之与大抵鬼神之事有不可以常理论者孔子曰鬼神之为德也其盛矣乎视之而不见听之而不闻体物而不可遗言鬼神莫切于此葛屺瞻谓体兼体贴体察二义最确人被宋儒虚渺之说所蒙流于小人而无忌惮侮慢鬼神而不知畏良可叹也予谓鬼神视而不见听而不闻固然然如天地日月星辰雷雨风云之类视之而见听之而闻尤鬼神之赫赫显临者人以习玩不知畏敬更可叹也
　　子禽欲尼子车妻与其家大夫以人殉葬谋曰得已则吾欲已不得已则吾欲以二子者之为之也后西门豹投巫询河伯妻妇事一虚一实作用恰合程伯淳为鄂县簿南山僧舍传有石佛首放光男女聚观因语其僧曰光见白吾职事不敢往当取其首就观之自是不复有光正妙用子禽之术者也孔武仲谓使佞佛者尽出家佞老者尽度为道士奉二氏者不攻自息皆子禽法也欲为仁知而无术则与无为仁知矣
　　列子周穆王时西极之国有化人来谒王同游王执化人之袪腾而上者中天乃止及化人之宫俯而视之其宫榭若累块积苏焉按此佛说之权舆也
　　石勒以天竺僧佛图澄豫言成败有验故事之石虎既篡奉之尤谨乃听民事佛盖佛法虽自汉时入中国而汉人之为沙门则自赵建武元年始也侯鲭录[赵德麟]云汉明帝德阳城侯刘峻等出家僧之始也济阳妇女阿潘等出家尼之始也按此则汉时已有僧特石虎后浸广耳
　　佛图澄参机务为佛法之一变若元之刘秉忠明之姚广孝则以异人托迹于佛者也
　　梁武帝舍身佛寺羣臣以钱一亿万奉赎表请还宫三请乃许此非白痴即儿戏耳既舍复赎掩耳盗铃佛果受其绐乎
　　梁武仁慈佞佛卒以饿死何耶盖祇杀东昏侯篡齐祚一事虽千佛救不得孔子曰获罪于天无所祷也
　　元亡国之弊政以奉僧为第一迨明太祖以皇觉寺僧发迹故亦奉佛建文且借佛逃命而永乐之奉佛尤甚又与明相终始此教大抵已不可废在主持世运者以清净奉之不以淫侈奉之犹未大失耳
　　赵云崧诗佛教严戒杀物命固长成却绝男女欲不许人类生将使大千界人灭物满盈予亦有诗云我书无不爱独不喜佛经既怕无妻子又怕饿台城皆从浅近处令彼结舌要之佛亦未尝强人效彼故曰似我者痴学我者死而实有解厄释灾之力至恶僧之冒佛庸人之佞佛又不足为佛诟病也此实平允之论
　　宋景文谓佛经皆由译佛语者附会朱子深取之谓攻佛者惟景文获得正脏按予幼时看佛经即悟此如云牟尼比丘尼丘圣讳尼圣字犹云比于孔某耳阿难迦叶明即小雅隰桑有阿其叶有难杂一迦字凑成语耳岂佛氏果有是名耶盖译佛语者皆儒者之徒彷佛儒理益之幻妄以惑世人固无从得真本与之质误也程子谓弥近理而大乱真正不如司马公曰精者不出吾书其涎吾不信也
　　后魏世祖诏曰虽言胡神问诸胡人皆云无有系汉无赖子弟刘元真吕百强之徒托胡之诞言用老庄之虚假附而益之皆非真实按此说亦足破佛书之伪近日袁简斋不信华严经谓彼地转无此书尤足征其伪也
　　佛去杀近仁去盗近义去淫近礼去妄近信去饮酒近智
　　孔言仁义礼老亦言慈俭让孔戒色鬬得佛亦戒痴嗔贪是故崇其真伪者可绌守其本攻之不劳
　　佛家之言荒幻者多而冤报则确有可信此非佛氏之言老子之言也老子曰天道好还亦非老子之言曾子之言也曾子曰出乎尔者反乎尔忏悔亦确有可信然非佛氏之言孔子之言也孔子无咎者善补过也
　　人率以果报出于佛家之说置之不信不知一部廿二史皆果报书也
　　宋史李沆传弟维尝劝治第沆言内典以此世界为缺陷安得完满如意自求称足按此即易终未济之旨
　　敬斋古今黈[元李治]宋明帝好为惨毒周颙不敢显谏但诵因缘罪福事亦为之小止耶律德光入汴冯道见之且曰天下百姓佛亦救不得惟皇帝救得故所赖全活者多破执化愚有力也如此吾但惧其燎原耳按此则佛实大有益于乱世所以屡废屡兴其功亦与天地参也辟佛者亦可以已矣长乐老顽钝无耻而福寿遐昌得非救世之功也与甚矣哉不可执一节以论人也
　　高宗纯皇帝八旬万寿西域活佛来祝云系如来后身到京宠礼异常数日患痘疹御医不能治见人辄跪拜求救卒后纪文达昀作联云七魄悠悠活佛竟为死鬼三魂渺渺东来不复西归亦可哂矣佛死或舍天灵盖即取盖金镶为盂以供佛或舍胫骨即截骨镶两头为号筩以供佛或舍全身则剁肉为泥以藏香揉合用模印千百小佛窨干喇嘛人佩一具于胸前方恬庵太翁云
　　西域记载欢喜佛庙两厢均塑春宫为男女裸交接形穷极冶荡京师庙亦如之所谓清净者安在耶诚不可解矣
　　西域记相传如来降生不过三十余岁即涅盘复降生世世如是国初达赖喇嘛传为如来后身顺治中自西藏入觐吴梅村长安杂咏诗所谓灯传初地中峯变驿过流沙万里来代有异人为教主鸠摩天付不凡材即指此也夫人生最乐莫如寿考而佛转天于人最苦莫如轮回而佛转多于人亦何取而为佛邪岂世世本性不没斯为难耶吴晴溪云佛转世有于中国为童为牛者喇嘛皆以重金赎归吴居京久最悉其事然则佛亦苦矣恐不如是
　　梵语涅盘华言示寂也佛以人死精神常存佛之死示寂灭而已非真死也楞伽经云乃不生不死之地一切修行之所依归也此语儒者辄斥为妄生死之说圣人素无明论宋儒则以理断谓人死气散毫无知觉以孔子之言揆之殊不其然如子路问死曰未知生焉知死子贡问死有知乎曰吾以死为有知恐孝子之杀其身以随之也以为无知恐不孝子之弃其亲而不葬也汝死自知之使如宋儒之说孔子何以不直断之易传曰精气为物游魂为变礼曰人死则升屋而号皋某复延陵季子曰魂气则无不之也皆不如宋儒之说然谓尽有知又恐不然愚意有有知者有无知者如生为明帝没为明神此贾生之说也其生也有自来其死也有所为此苏子之说也自古圣贤断无死即泯然之理而愚顽生且无知何论于死电光石火消灭无余亦固其所大抵自永与不能自永皆系生之积累何如故曰未知生焉知死
　　人之死也有有鬼有无鬼鬼有永有不永皆视人生之积累而然彼人醉生梦死冥顽不灵何鬼之有即有之电光石火倏亦自消其何能永惟圣贤之心纯粹以精常与天地清宁之气相接视其等差以为久暂积而至于万古常新可也即仙佛之修炼亦然或据左传取精多用物宏则魂魄强为言是齐景公之千驷寿于夷齐之饿死矣岂其然哉子产以伯有为厉而言非常理也明礼乐之原识道德之归穷天人之奥是谓取精多而用物宏徐扬贡曰用物精多则魂魄强用理精多者更若何斯言也犹信
　　医书有云神不守舍谓躯犹舍也佛家亦以身为舍魂之依舍犹人之寄屋也屋坏而人自存岂身死而魂遽散乎然则人死有知及转世还魂诸说可信其不尽有响验者或别有幽沈或遽以转世不可知耳
　　五代史先王之制度扫地以尽如寒食野祭而焚纸钱天子而为闾阎鄙俚之事者多矣按邵康节祭焚纸钱程伊川疑之邵曰脱于死者有益不更善邪盖邵信鬼神不似程之拘泥以今观之邵为是矣纸钱明器之类未可诋也
　　铁围山丛谈艺祖尝欲废佛教日暮微行入大相国寺见一髡大醉吐秽于道左右方恶骂艺祖亦阴怒醉髡忽拦抱曰莫发恶心且夜矣惧有人害汝汝宜归内可亟去艺祖动心默以手加额礼焉髡乃舍之去促步还令人觇之已失所在地上吐者御香也释教因是不废又云大观间徙旃檀瑞像于正寝朵殿梁低不可过方议支撑截锯之像忽如人胁肩而过又云宣和己亥都邑大水几冒城隅高至五七丈久之方退时泗州僧伽大士忽现于大内明堂顶云龙之上凝立空中风飘飘然吹衣为动旁侍惠岸木叉皆在焉又有白衣巾裹跪于僧伽前者若受戒谕状疑若神龙之徒为所降服者万众共睹迨夕而没
　　颜氏家训其内典功德随力所至勿刳竭生资使冻馁也四时祭祀周孔所教欲人勿死其亲不忘孝道也求诸内典则无益焉杀牲为之翻增罪累若报罔极之德有时斋供及七月半盂兰盆望于汝也按之推侍郎素称明达乃笃信佛法如此至斥周孔祭祀无益得无过乎今即以鬼道求之享祭凿凿未见其无益也或切戒杀生为此说恐仍梁武面代牺牲之余习也
　　颜氏又曰人之形体虽死精神犹存人生在世望于后身似不相属及其殁后则与前身犹老少朝夕耳白香山诗此生都是梦前事旋成空李涉诗百年如梦竟何成苏东坡词未转头时都是梦皆足唤醒痴人尝谓佛家言空是真实语是聪明透顶语然却难为入世法前事固空矣后事殊空不了后事难空即前事亦岂可空盖前事即后事之基也此身百年之后信空矣然子孙又未可空也故儒家必从真实处做但不凝滞于物耳中庸谓凡事豫则立不豫则废又曰君子素其位而行此从真实处做之谓也又曰君子无入而不自得焉又曰君子居易以俟命此不凝滞于物之谓也孔子又谓不义之富贵于我如浮云参破此旨不待谈空说梦而自无所不了矣
　　老子谓吾无此身亦有何患此语却平实盖有此身即难空矣庄子谓一尺之捶日取其半终身不竭若无此捶如何涸辙之鲋得升斗之水可活若无此升斗如何则齐物之说难通矣然此皆为自了汉说法若圣人以此身为三才而参赞天地之化育岂有此等计较入其心胸哉故明孔子之道视老庄如蠛蠓矣
　　阚泽云孔老二教法天制用不敢违天佛之设教诸天奉行不敢违佛故佛号人天师按此专瘭佛者之言也不知先天而天弗违正儒者然矣
　　宝积经若纯黑业得纯黑报若纯白业得纯白报按朱晦翁常论白地上出黑花黑地上出白花语似本此
　　白香山集色界四天初禅具三灾二禅无火灾三禅无水灾四禅无风灾
　　王琢崖曰般若读若百惹华言知慧也
　　佛经云乐行不如若住富客不如贫主
　　佛经云处世有过能改者为上人
　　魏书释老志所谓佛者本号释迦文者译言能仁谓德充道备堪济万物也按此种皆显露附会儒书之迹又云释迦前有六佛释迦继六佛而成道则如来犹非第一尊矣
　　维摩经阿难曰佛言世尊尝小有疾当用牛乳
　　传灯录宏辩禅师曰禅宗本无南北如来以正法付迦叶传至达摩来此为初祖暨五祖[黄梅师宏忍]二弟子慧能住岭南神秀住岭北得法虽一而开导发悟顿渐不同故曰南顿北渐按神秀偈云树是菩提树心如明镜台时时勤拂拭莫使有尘埃即渐字义慧能偈云菩提本非树明镜本非台本来无一物何假拂尘埃即顿字义要之皆口头禅也理学至南宋分为二派宗朱晦翁者为渐宗陆象山者为顿纷纷聚讼不独援儒入释亦且同室操戈吾更不知之矣
　　北史崔浩妻郭氏敬好释典时时读诵浩怒取而焚之捐灰厕中及浩幽执被置槛内送南使卫士数十人溲其口呼声嗷嗷闻于行路自宰司之被戮辱未有如浩者世皆以为报应之验
　　北史高允雅信佛道时设斋讲好生恶杀每谓人曰吾在中书时有阴德济救人命若阳报不差吾寿应享百年按允卒年九十八无疾而逝主恩迭隆后见垂裕又最奇者与崔浩同修国史独不被祸诚感神庇于斯尤信
　　佛之一道全乎为神未尝强人必信人苟行己不亏不信亦可但不必毁之已甚如其可毁则吾儒之以神道设教亦可毁矣夫子曰敬鬼神而远之远之可也不敬不可也如崔浩之焚典投厕无论其它即污辱字迹死有余辜矣
　　崔浩多智料敌如神兼明天文占验极精然卒以自夷其族亦目能见千里之外而不能自顾其睫者也高允传载允之论浩曰崔其不免乎苟逞其非而校胜于上何以能济浩信闵湛等之谄请立石铭载国书以彰直笔允谓宗钦曰湛所营方寸之间恐为崔氏万世之祸吾徒无类矣未几难作钦临刑叹曰高尤其殆圣乎浩之罪有以致之矣浩图害李顺屡感恶梦告冯景仁景仁戒之曰兆始恶者有终殃积不善者无余庆历阶成矣公其图之浩曰吾方思之而不能悛是怙恶也争竞边功素为北人切齿而又以暴扬国恶激之是昧机也屡劝征伐杀人实多尤遭阴祸孟子曰善战者服上刑不亦宜乎吾故曰崔浩之祸骄泰囮之也虽不污佛亦祸也而慢神更滋之厉矣高允之福忠信孕之也虽不事佛亦福也而敬神更集之祥矣
　　后汉书襄楷传或言老子入夷狄为浮屠按此是佛即老也云或言亦疑之耳
</div>
    <div class="pagination">
<a href="平书_page5.html">上一页</a><a href="平书.html">1</a><a href="平书_page2.html">2</a><a href="平书_page3.html">3</a><a href="平书_page4.html">4</a><a href="平书_page5.html">5</a><span class="current-page">6</span><a href="平书_page7.html">7</a><a href="平书_page8.html">8</a><a href="平书_page9.html">9</a><a href="平书_page10.html">10</a><a href="平书_page11.html">11</a><span>...</span><a href="平书_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
