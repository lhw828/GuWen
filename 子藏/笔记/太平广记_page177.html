<!DOCTYPE html>
<html>
<head>
    <meta charset="UTF-8">
    <title>太平广记 - 第 177 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 177 页/共 228 页</h1>
    <div class="content">　　玳瑁盆
　　宝厯元年南昌国献玳瑁盆浮光裘夜明犀云其国有酒山紫海而山有泉其味如酒饮之甚醉则经日不醒紫海大色如烂椹可以染衣其鱼龙鼈砂石草木无不紫焉玳瑁盆可容十斛外以金玉饰之及盛夏上置于殿内贮水令满遣嫔御持金银杓酌水相沃以为嬉戏浮光裘即紫海色染其地也以五彩丝蹙成龙凤各一千三百仍缀以九色眞珠上衣之以猎于北苑为朝日所照而光彩动摇观者皆其目上亦不为之贵一日驰马从禽忽际暴雨而裘无纎毫霑濡方叹为异物夜明犀其状通天犀夜则光明可照百步覆绘十重终不能掩其耀焕上遂命解为腰带每游猎夜则不施其蜡炬有如昼日【出杜阳编】
　　辟尘巾
　　髙瑀在蔡州有军将甲知回易折欠数百万回之外县去州二百余里髙方令锢身勘甲甲忧迫计无所出其因为设酒食间解之客坐十余中有称处士皇甫眞者衣白若鹅羽貌甚都雅众皆有寛勉之辞皇甫但微笑曰此亦小事众散乃独留谓甲曰余尝游东获二宝物当为君解此难甲谢之请具车马悉辞行甚疾其晩至州舍于店中遂晨谒高髙一见不觉敬之因谓髙曰眞此来特从尚书乞甲性命髙遂曰甲欠官钱非瑀私财如何皇甫请避左右言某于新罗获巾子可辟尘欲献此赎甲即于怀探出授高髙才执已觉体中清凉惊曰此非人臣所有且无价矣甲之性命恐足醻也皇甫请试之翼日因宴于郭外时久旱埃尘且甚高顾视马尾鬛及左右驺卒数人并无纎尘监车使觉问髙何事尚书独不霑尘坌岂遭逢异人获至宝乎高不敢监军故求见处士髙乃与俱往监车戏曰道者独知有尚书乎更有何宝愿得一观皇甫具述救甲之意且言药出海东今余一针力差不及巾可令一身无尘监军拜请曰获此足矣皇甫即于巾上抽与之针色如金监军乃劄巾试之骤于尘中唯身及马尾无尘髙与监军旦具礼往谒将请其道霎一夕忽失所在【出酉阳杂俎】
　　重明枕
　　有海外国贡重明枕长一尺二寸髙六寸洁白于水精中有楼台之形四面有十道士持香执简循环无已谓之行道眞人其镂木丹青眞人之首簪帔无不悉具仍通莹焉【出广徳神异录】
　　三宝村
　　扶风县之西南有三宝村故老相传云建村之时有胡僧谓村人曰此地有宝气而今人莫得之其啓发将自有时耳村人曰是何宝也曰此交趾之宝数有三焉故因以三宝名其村葢识其事开成元年春村中民夜梦一丈夫者黑簪帻被广袂之衣腰佩长剑仪状峻古谓民曰吾尝仕东汉当光武时与飞将马公同征交趾尝得南人之宝其后马公遭谤以为多掠南货尽载以归光武怒将命索其家吾惧且及祸故埋于此地言未讫而寤民即以所梦具告于隣伍中是岁仲夏夕云月阴晦有牧竪望见西京原下烱然有光曳练焉久而不灭牧竪惊告其父即驰往视之其光愈甚至明夕亦然于是里人数辈夜寻其光俯而观之其光自土而出若熖薪火里人乃相与植准以表之其明日携插具穷表之下深约丈余得一金长二寸许制度奇妙代所未识又得宝剑一长二尺有四寸又得古镜一径一尺余皆尘迹然里人得之遂持以诣县时县令沛国刘随得之发硎其剑澹然若水波之色虽利如切玉无以加焉其长二尺四寸者葢古以八寸为尺乃古三尺其镜皆文迹繁防有异兽环绕镜鼻而年代緜邈形理无缺乃命磨莹其清若上水之洁真天下之奇宝也县令刘君曰此为古之珍玩宜归王府可与天球和璧焜燿于上庠遂缄胶其事闻岐阳帅愿表献天子时陈君亦节度岐陇得而爱之因有其宝由是无人知者【出宣室志】
　　火玉
　　会昌元年扶余国贡三寳曰火玉曰澄明酒及风松石火玉色赤长半寸上尖下圆光照数十步积之可以燃鼎置之室内冬则不复思挟纩宫人常用澄明酒亦异方所贡也色紫如膏饮之令人骨香风松石方一丈莹澈如玉其中有树形古松偃葢飒飒焉而凉飚生于其间至盛夏上令置于殿内稍秋气飕飕即令彻去【出宣室志】
　　马脑柜
　　武宗好神仙术遂起望仙台以崇朝礼更修隆真室舂百宝屑以涂地瑶楹金栱银槛玉砌晶荧炫燿看之不足内设玳瑁之帐火齐之床焚龙光之香荐无忧之酒此皆他国所献也帝每斋戒沐浴召道士赵归眞以下用探希夷之理由是室内生灵芝二株皆如红玉更遇渤海贡马脑柜方三尺深色如茜所作工巧无以为比帝用贮神仙之书置之帐侧紫瑰盆量容半斛内外通莹其色纯紫厚可一寸举之则若鸿毛帝嘉其光洁遂处于仙室以和药饵后王才人掷玉环悮缺其半菽上犹叹息久之【出杜阳编】
　　岑氏
　　临川人岑氏尝游山谿水中见二白石大如莲实自相驰逐捕而获之归置巾箱中其夕梦二白衣美女自言姊妹来侍左右既寤葢知二石之异也恒结于衣带中后至豫章有波斯胡人邀而问之君有寳乎曰然即出二石示之胡人求以三万为市岑虽宝之而无用得钱喜即以与之以钱为生资遂致殷赡而恨不能问其石与其所用云耳【出稽神录】










　　太平广记卷四百四
　　钦定四库全书
　　太平广记卷四百五　　　宋　李昉等　编寳六
　　钱
　　淯阳童子　　文徳皇后　　岑文本
　　王清　　　　建安村人　　徐仲寳
　　邢氏　　　　林氏　　　　曹真
　　奇物
　　徐景　　　　中牟铁锥　　毒槊
　　集翠裘　　　谢灵运须　　开元渔者
　　杨妃袜　　　紫米　　　　嘉陵江巨木
　　江淮市人桃核　　　　　　玉龙膏
　　段成式　　　李徳裕　　　夏侯孜
　　严遵仙槎
　　钱
　　淯阳童子
　　晋义熈十二载淯阳县羣童子浴于淯水忽见侧有钱出如流沙因竞取之手满放随流去又以衣盛裹各有所得又见流钱中有一铜车小牛牵之势甚奔迅儿等奔逐掣得一轮径可五寸猪鼻毂有六辐通然青色缸内黄脱状如恒运于时沈敞守南阳求得此物然莫测之【出洽闻记】
　　文徳皇后
　　钱有文如甲迹者因文徳皇后也武徳中废五铢钱行开元通寳钱此四字及书皆欧阳询所为也初进様曰后搯一甲迹因是有之【出谈宾録】
　　岑文本
　　唐贞观中岑文本下朝多于山亭避暑日午时寐初觉忽有扣山亭院门者药竖报云上清童子元寳故此叅奉文本性素慕道束带命入乃年二十已下道士仪质爽迈衣服纎异冠浅青圎角冠衣浅青圆角帔履青圆头履衣服轻细如雾非齐纨鲁缟之比文本与语乃曰仆上清童子自汉朝而果成本生于呉已得不凝滞之道遂为呉王进入见汉帝汉帝有事拥遏敎化不得者无不相问仆尝与方圆行下皆得通畅由是自着文武二帝迄至哀帝皆相眷王莽作乱方出外方所至皆沐人怜爱自汉成帝时遂厌人间乃尸解而去或秦或楚不常厥居闻公好道故此相谒耳文本诘以汉魏齐梁间君王社稷之事了了如目覩因言史传间屈者虚者亦甚多文本曰吾人冠帔何制度之异对曰夫道在于方圎之中仆外服圆而心方正相时之仪也又问曰衣服皆轻细何土所出对曰此是上清五铢服又问曰比闻六铢者天人衣何五铢之异对曰尤细者则五铢也谈论不觉日晚乃别去才出门而忽不见文本知是异人乃每下朝即令伺之到则话论移时后令人潜送诣其所止出山亭门东行数步于院墙下瞥然而没文本命工力掘之三尺至一古墓墓中无余物惟得古钱一枚文本方悟上清童子是青铜名元寳钱之文也外圆心方钱之状也青衣铜衣也五铢服亦钱之文也汉时生于呉是汉朝铸五铢钱于呉王也文本虽知之而钱帛日盛至中书令十年忽失古钱所在文本遂薨【出博异志】
　　王清
　　元和初洛阳村百姓王清佣力得钱五锭因买田畔一枯栗树将为薪以求利经宿为隣人盗斫创及腹忽有黑虵举首如臂语人曰我王清本也汝勿斫其人惊惧失斤而走及明王清率子孙薪之复掘其根下得大瓮二散钱实之王清因是获利如归十余年巨富遂甃钱成龙形号王清本【出酉阳杂俎】
　　建安村人
　　建安有村人乗小舟往来建谿中卖薪为业尝泊舟登岸将伐薪忽见山上有数钱流下稍上寻之累获数十可及山半有大树下有大瓮髙五六尺钱满其中而瓮小欹故钱流出于是推而正之以石搘之以衣襟贮五百余而归尽率家人复往将尽取既至得旧路见大树而亡其瓮村人徘徊数日不能去夜梦人告之曰此钱有主向为瓮欹以五百顾尔正之余不可妄想也【出稽神録】
　　徐仲寳
　　徐仲寳者长沙人所居道南有大枯树合数大抱有仆夫洒扫其下沙中获钱百余以告仲寳仲寳自往亦获数百自尔每须钱即往扫其下必有所得如是积年凡得数十万仲寳后至扬都选授舒城令暇日与家人共坐地中忽有白气甚劲烈斜飞向外而去中若有物其妻以手攫之得一玉蛱蝶制作精妙人莫能测后为乐平令家人复往于厨侧鼠穴中得钱甚多仲寳即率人掘之深数尺有一白雀飞出止于庭树其下获钱至百万钱尽白雀乃去不知所之【出稽神録】
　　邢氏
　　建业有库子姓邢家贫聚钱满二千辄病或失去其妻窃聚钱埋于地中一夕忽闻有声如虫飞自地出穿窓户而去有触墙壁坠地者明日视之皆钱其妻乃告埋瘗之处发视皆亡矣邢后得一自然石其状如真置庭中石榴树下或见之曰此寳物也因收置筐箧中自尔稍充足后颇富矣【出稽神録】
　　林氏
　　汀州有林氏其先尝为郡守罢任家居一日天忽雨钱充积其家林氏乃整衣冠仰天而祝曰非常之事必将为祸于此速止林氏之福也应声则止所收已钜万至今为富人云【出稽神録】
　　曺真
　　夀春人曺真出行野外忽见坡下有数千钱自逺而来飞声如铃真逐之入一小穴以手掬之可得数十而已又舒州桐城县双戍港有回风卷钱经市而过市人随攫其钱以衣襟贮之风入古墓荆棘中人不能入而止所得钱归家视之与常钱无异而皆言亡八九矣【出稽神録】
　　奇物
　　徐景
　　晋时有徐景于宣阳门外得一锦麝襥至家开视有虫如蝉五色后两足各缀一五铢钱【出酉阳杂爼】
　　中牟鐡锥
　　中牟县魏任城王台下池中有汉时铁锥长六尺入地三尺头西南指不可动【出酉阳杂爼】
　　毒槊
　　南蛮有毒槊无刃状如朽铁中人无血而死言从天雨下入地丈余祭地方掘入蛮中呼为铎刃【出酉阳杂爼】
　　集翠裘
　　则天时南海郡献集翠裘珍丽异常张昌宗侍侧则天因以赐之遂命披裘供奉双陆宰相狄仁杰时入奏事则天令升坐因命仁杰与昌宗双陆狄拜恩就局则天曰卿二人赌何物狄对曰争三筹赌昌宗所衣毛裘则天谓曰卿以何物为对狄因指所衣紫絁袍曰臣以此敌则天笑曰卿未知此裘价逾千金卿之所指为不等矣狄起曰臣此袍乃大臣朝见奏对之衣昌宗所衣乃嬖幸宠遇之服对臣此袍臣犹怏怏则天业已处分遂依其说而昌宗心赧神沮气势索寞累局连北狄对御就脱其裘拜恩而出至光范门遂付家奴衣之促马而去【出集异记】
　　谢灵运须
　　晋谢灵运须美临刑施于南海祗洹寺为维摩诘须寺人寳惜初不亏损中宗乐安公主五月鬭百草欲广其物色令驰取之又恐他人所得因翦弃其余今遂絶【出国史累纂】
　　开元渔者
　　开元末登州渔者担行海边遥见近水烟雾朦胧人众填杂若市里者遂前见多卖药物僧道尤众良乆间悉无所覩唯拾得青黛数十斗许大亦不敢他用而施之浮图人矣【出逸史】
　　杨妃韈
　　宗至马嵬驿令髙力士缢贵妃于佛堂棃树之前马嵬媪得袜一只过客求而翫之百钱一观获钱无数【出国史补】
　　紫米
　　元和八年大轸国贡碧麦紫米上异之翼日出示术士白元佐李元戢碧麦粒大于中华之麦表里皆碧香气如粳米食之令人体轻乆则可以御风紫米有类巨胜炊一升得饭一斗食之令人髭髪缜黒顔色不老【出杜阳编】
　　嘉陵江巨木
　　阆州城临嘉陵江江之浒有乌阳巨木长百余尺围将半焉漂泊揺撼于江波者乆矣而莫知奚自阆之耆旧相云尧时泛洪水而至亦靡据焉襄汉节度使渤海髙元裕大和九年自中书舎人牧阆中下车未防亦尝见之固以为异矣忽一日津吏启事曰江中巨木由来东首去夜无端飜然西顾髙益奇之即与宾寮迳往观焉因广召舟子洎军吏羣民辈则以大索羁而出之初无艰阻随拖登岸大半之后屹而不前虽千夫百牛莫能引之人力既竭复如前时自是日曝风吹僵然沙上或则寺僧欲以为窣堵波之独柱或则州吏请支分剞劂以备众材髙以奇伟异常皆莫之许每拟还之于江但虑劳人逡巡未果开成三年上元日髙准式行香于开元观寮吏毕至髙欲因众力得共牵复其木焉及至则又广备縻索多聚勇力将作气引拽之际而巨木因依假借若自转移轻然已复于江矣拒江尚余尺许歘然惊迸百支巨索皆如斩截其木则沿洄汨没径去絶江上及中流寂然遂髙遣善泅者数辈遽往观之江水清澈毫发可见善逰者熟视而回皆曰水中别有东西二木巨细与斯木无异适自岸而至者则南北丛焉髙顾坐客靡不骇愕自是则不复得而见矣有顷髙除谏议大夫制到详其授官之日即髙役功之辰也向使斯旬朔未获移徙髙之新命既至则复留意乎转俾之仍旧【出集异记】
　　江淮市人桃核
　　水部员外郎杜涉尝见江淮市人桃核扇量来止容一升言于九嶷山溪中得【出集异记】
　　玉龙膏
　　安南有玉龙膏南人用之能化银液说者曰此膏不可持北来茍有犯者则祸且及矣大和中韩约都防安南得其膏及还遂持以归人有谓曰南人传此膏不可持以北而公持去得无有悔于后耶约不聴卒以归焉后约为执金吾是嵗京师乱约以附防郑注竟赤其族岂玉龙膏之所归祸乎由是南去者不敢持以北也【出宣室志】
　　段成式
　　段成式羣従有言少时尝毁鸟巢得一黑石大如雀卵圆滑可爱后偶置醋器中忽觉石动徐之见有四足如綖举之足亦随缩【出酉阳杂爼】
　　李徳裕
　　李徳裕在文宗武宗朝方秉相权威势与恩泽无比每好搜掇殊异朝野归附者多求寳玩献之常因暇日休澣邀同列宰辅及朝士晏语时畏景爀曦咸有郁蒸之苦轩葢门已及亭午缙绅名士交扇不暇时共思憩息于清凉之所既延入小斋不觉宽厰四壁施设皆有古书名画而炎铄之患未已及列坐开罇烦暑都尽良乆觉清飚凛冽如涉髙秋备设酒肴及昏而罢出户则火云烈日熇然焦灼有好事者求亲信察问之云此日以金盆贮水浸白龙皮置于坐末【龙皮有新罗僧得海中海旁居者能得自鱼扈有老人见而识之僧知李好竒因以金帛赎之又暖金带辟尘簪皆希世之寳及李南迁悉于思溪沈溺使昆仑没取之云在鳄鱼穴中竟不可得矣出剧谈録】
　　东都平泉庄去洛城三十里卉木台榭若造僊府有虚槛前引泉水潆回疏凿像巴峡洞庭十二峰九迄于海门江山景物之状竹间行径有平石以手摩之皆云霞龙鳯草树之形有巨鱼脇骨一条长二丈五尺其上刻云防昌二年海州送到【庄东南隅即征士韦楚老拾遗别墅楚老风韵髙邈雅好山水李居廊庙日以白衣累擢谏署后归平泉造门访之楚老避于山谷间逺其势也】初徳之营平泉也逺方之人多以土产异物奉之故数年之间无所不有时文人有题平泉诗者陇右诸侯供语鸟日南太守送花钱威势之使人也【出剧谈録】
　　夏侯孜
　　夏侯孜为宣宗山陵使开真陵用功尤至凿皇堂深及袤丈于坚石中得折金钗半股其长如掌余尚衔石中工乃抉取以献孜孜以寝园方近其事稍异因而不奏【出唐阙史】
　　严遵仙槎
　　严遵仙槎唐置之于麟徳殿长五十余尺声如铜鐡坚而不蠧李徳裕截细枝尺余刻为道像往往飞去复来广明已来失之槎亦飞去【出洞天集】




　　太平广记卷四百五
　　钦定四库全书
　　太平广记卷四百六　　　宋　李昉等　编草木一
　　木
　　夫子墓木　　五柞　　　　白银树
　　合离树　　　玉树　　　　豫樟
　　荔枝木　　　酒树　　　　娑罗绵树
</div>
    <div class="pagination">
<a href="太平广记_page176.html">上一页</a><span>...</span><a href="太平广记_page172.html">172</a><a href="太平广记_page173.html">173</a><a href="太平广记_page174.html">174</a><a href="太平广记_page175.html">175</a><a href="太平广记_page176.html">176</a><span class="current-page">177</span><a href="太平广记_page178.html">178</a><a href="太平广记_page179.html">179</a><a href="太平广记_page180.html">180</a><a href="太平广记_page181.html">181</a><a href="太平广记_page182.html">182</a><span>...</span><a href="太平广记_page178.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
