<!DOCTYPE html>
<html>
<head>
    <meta charset="UTF-8">
    <title>古今说海 - 第 3 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今说海 - 第 3 页/共 59 页</h1>
    <div class="content">
　　（明）陆楫 编

　　说选三【小录三】

　　○北征记【明杨荣】

　　永乐二十二年春正月甲申大同开平守将并奏阿噜台所部侵掠边境初忠勇王金忠来归屡言阿噜台弑主虐人违天逆命数为边患请发兵讨之愿身为前锋自効上可其奏至是勅縁边诸将整兵以俟丙戌勅山西山东河南陜西辽东五都司各选马步兵择将统领以三月至北京山西行都司兵命都督李谦统领以三月至宣府必士马精强兵甲坚利不如令者诛三月丁丑朔大阅命安远侯栁升领中军遂安伯陈英副之英国公张辅领左掖成国公朱勇副之成山侯王通领右掖兴安伯徐亨副之武安伯郑亨领左哨保定侯孟瑛副之阳武侯薛禄领右哨新宁伯谭忠副之宁阳侯陈懋忠勇王金忠率壮士为前锋安顺伯薛贵恭顺伯呉克忠都督李谦等各领兵从上谕诸将曰为君奉天爱人为本朕临御以来视民如子内安诸夏外抚四夷一视同仁咸期生遂逆贼阿噜台始以穷蹙来归抚之甚厚豺狼野心不知感德积久生慢反恩为雠侵扰边疆毒虐黎庶违天负恩非一而足朕再出师捣其巢穴焚其积聚冦之微命危如丝发当时从将士之志冦岂复有生理但体上帝好生之仁驱而逐之亦冀万一其能改也而兽心终焉不变今朕必往伐之朕非好劳恶逸盖志在保民有非得已尔等从朕诚能奋勇成功髙爵重赏不汝吝如方命失机则军法亦不汝贷汝其懋哉四月戊申以亲征阿噜台告天地宗庙社稷遣官祭旗纛山川等神诏皇太子监国己酉车驾发北京次唐家岭癸丑次龙虎台遣太常寺臣祭告居庸山川乙卯度居庸关次岔道丙辰次怀来丁巳次土木升陜西行都司指挥刘广为右军都督府都督佥事仍掌陜西行都司事戊午勅各城堡严哨瞭谨守备己未次长安岭享诸将壬戌万寿圣节礼部尚书吕震奏百官行贺礼诏却不受遂发长安岭次赤城癸亥次云州乙丑次云门丁卯次独石庚午次隰宁忠勇王所部指挥同知巴尔圗等获谍者言冦去秋闻朝廷出兵挟其属以遁及冬大雪丈余孳畜多死部曲离散比闻大军且至复遁往塔尔纳穆尔河趋荒漠以避所以遣谍者虑闻之不实耳上曰然则冦去此不远遂命诸将速进以获谍功升巴尔圗为都指挥佥事余皆升一等各赐白金有差辛未次西凉亭甲戌次开安五月乙亥朔次威远镇丁丑次环州戊寅次双塔己卯次开平是日雨士卒有后至而沾湿者时其地尚寒上见之指示诸将曰士卒者将帅所资以成功名抚之至则报之厚古人有言视卒如婴儿可与赴深溪视卒如爱子可与之俱死今方用此辈为国家除残去暴其可不恤甲申召学士杨荣金幼孜至幄中谕之曰朕昨夕三鼔梦有若世所画神人者告朕曰上帝好生如是者再此何祥也岂天属意此冦部属乎荣等对曰陛下好生恶杀格于天此举固在除暴安民然火炎昆冈玉石俱毁惟陛下留意上曰卿言合朕意朕岂以一人有罪罚及无辜即命草勑遣中官毕力克及所获冦卒赍往谕部落曰往者阿噜台穷极来归朕所以待之者皆尔等所知天地鬼神实监临之此何负彼而比年以来冦敓我边鄙虔刘我烝黎累累不厌其自取之祸也朕间者虽以天人之怒再帅六师往行天讨当是时如狥将士之志奋雷霆之威彼之危犹洪炉片雪岂复有余命哉朕体上帝好生之仁惟剪其枝叶毁其藏聚驱出旷远之地岂徒全其余息亦犹冀其或改而自新也乃兽心弗悛日增月益比吾边氓困其荼毒者殆非一所夫为恶有本今王师之来罪止阿噜台一人其所部头目以下悉无所问有能承顺天道输诚来朝悉当待以至诚优与恩赉仍授官职听择善地安生乐业朕之斯言上通天地毋怀二三以贻后悔乙酉命安远侯柳升等率军士拾道中遗骸为丛塜瘗之上亲为文祭焉丁亥次武平镇戊子召诸将谕曰古谓武有七德禁暴诛乱为首又谓止戈为武盖谓止杀非行杀也朕为天下主六合之内皆朕赤子岂间彼此哉今之罪人惟阿噜台余胁从之众悉非得已不可以同日语自今凡有归降者宜悉意抚绥无令失所非持兵器以向我师者悉纵勿杀用称朕体天爱人之意己丑次威信戌辛卯次通川甸壬辰次长乐镇文渊阁大学士杨荣金幼孜侍上曰汉髙祖过迫人虑迫于人今朕至长乐思与天下同乐何时而庶几也荣等对曰有志者事竟成陛下圣志如此天必助顺矣癸巳次香泉泊甲午次环翠冈乙未次永宁戌丙申次清平镇即元之应昌路是日雨重车皆后上谕诸将曰辎重者六军所恃为命兵法无辎重粮食无委积皆危道曹操所以屈袁绍者先焚其辎重今诸军皆至而重车在后尔等独不远虑耶遂命分兵迎之丁酉宴随征文武大臣命内侍歌太祖皇帝御制词五章因举爵谕诸大臣曰此先帝垂谕创业守成之难而示戒荒淫酣酗之失也朕嗣先帝鸿业兢兢焉惟恐失坠虽今军旅之中君臣杯酒之欢不敢忘也尚相与共勉之英国公张辅等稽首对曰敢不钦遵圣谕戊戌次威远州己亥宴文武大臣上曰朕仰循皇考之意自制词五章以奉天法祖勤政恤民为言亦将以垂示吾子孙俾有所警朂遂命内侍歌之羣臣俯首听毕皆叩头言皇上深思远虑前古帝王之所不及上悦悉沾醉而罢庚子次阳和谷辛丑次双泉海壬寅次览秀川癸卯次锦绣冈六月甲辰朔次祥云屯乙巳次锦霞碛丙午次翠玉峯勅宁阳侯陈懋忠勇王金忠等曰用兵之道贵乎先知古之贤将所以动而胜人者先知敌之情也今兴师远出而未悉贼情何以成功朕以前锋命尔尤宜昼夜用心其精择勇智广布侦逻如有所得星驰奏来朕伫俟焉丁未次鸣玉关戊申次清漠州己酉次和鸾谷庚戌次紫驼冈辛亥次清泉泊壬子次通流涧癸丑次金沙泺宁阳侯陈懋等得冦马九疋来进上曰丑众多诈安知非以是诱我也勅懋等益加防慎不可怠忽甲寅次秀水河乙卯次玉垒峯丙辰次宝屏山谕诸将曰今既深入敌地尤须谨备严哨瞭肃部伍明约束昼夜毋怠孔子行军必临事而惧孙呉兵法无恃其不来恃吾有以待之必敬慎如此庶几万全丁巳次凌云峯戊午次玉沙泉上以塔兰纳穆尔河已近令诸将各严兵以俟是时将士皆踊跃思奋上闻之喜曰兵可用矣己未次龙武冈命宁阳侯陈懋忠勇王金忠率师再进且戒之曰若遇贼宜审机行事如两锋相当彼投戈下马者皆良民勿杀如其来敌先以神机铳攻之长弓劲弩继其后遇阿噜台亦勿杀生擒以来庚申次天马峯上以大军继进行数十里懋等遣人奏言臣等已至塔兰纳穆尔河弥望惟荒尘野草冦只影不见车辙马迹亦多漫灭疑其遁已久上遣英国公张辅成山侯王通等分兵山谷大索仍命宁阳侯陈懋忠勇王金忠前行觇贼车驾进驻河上以俟壬戌发河上次苍石冈英国公张辅等相继引兵还奏曰臣等分索山谷周回三百余里一人一骑之迹无睹必其遁久矣癸亥次连秀坡宁阳侯陈懋忠勇王金忠亦还奏曰臣等引兵抵白邙山咸无所遇以粮尽故还于是英国公张辅等奏愿假臣等一月粮率骑深入罪人必得上曰今出塞已久人马俱劳塞外早寒一旦有风雪之变归途尚远不可不虑卿等且休矣朕更思之甲子次翠云屯召英国公张辅等谕曰昨日之言朕思之不可易也古王者制边裔之道驱之而已不穷追也且今余孽所存无几茫茫广漠之地譬如求一粟于沧海可必得耶吾宁失有罪诚不欲重劳将士朕志定矣其旋师于是兵部尚书李庆等进曰王者之师畏则舍之今塞北万里无冦迹虽有数辈偷生穷漠陛下天地大德宁当尽杀之耶上悦遂命班师乙丑召诸将议分兵两路南归于是上率骑士东行命武安侯郑亨等领歩卒西行期会开平丙寅次苍玉涧谕诸将曰今大军南还将士既未尝见敌必有怠心寇踪迹诡秘不可轻忽须严兵殿后仍戒饬军中昼夜警备常如冦至丁卯次清流峡戊辰次富平川乙巳次长清戌庚午次怀柔甸壬申发怀柔甸次宁远镇七月甲戌朔乙亥次回流湾丙子次清河镇丁丑次峭石川戊寅次羣玉峯己卯次双清岛庚辰次清水源道旁有石崖数十丈命大学士杨荣金幼孜刻石纪行曰使万世后知朕亲征过此也辛巳次丰润屯壬午次长林壑癸未次广平川甲申次远安镇乙酉次通津戍其地平广多糜子军士有驰骑犯之者上适见之急下令止之谓诸将曰能种是者必安业于此不为寇矣而不见人者必闻大军至惧而逃今纵骑犯之非仁其禁止士卒凡有种艺而无居人者皆勿犯违者斩丙戌次盘古镇丁亥次翠微冈上御幄殿凭儿而坐大学士杨荣金幼孜侍上顾问内侍海寿曰计程何日至北京对曰其八月中矣上颔之既而谕荣等曰东宫厯渉年久政务已熟还京后军国事悉付之朕惟优游暮年享安和之福矣荣对曰殿下孝友仁厚天下属心允称皇上之付托上喜顾太监马云赐荣幼孜羊酒而退戊子次双流泺以旋师遣礼部尚书吕震赍书谕皇太子并诏告天下己丑次苍崖戍上不豫下令大营五军将士严部伍谨哨瞭毋忽庚寅次榆木川上大渐召英国公张辅受遗命传位皇太子且云丧服礼仪一遵太祖皇帝遗制辛卯上崩内臣马云孟骥等以六师在远外秘不发丧密召大学士杨荣金幼孜入议丧事遂一遵古礼含敛毕载以龙轝所至朝夕上食如常仪壬辰灵轝次双笔峯大学士杨荣少监海寿奉遗命驰讣皇太子癸巳次连云碛甲午次黑河戌乙未次宣威镇丙申次广漠川丁酉次青杨峡戊戌次闻喜冈己亥次白沙河庚子次香泉泊辛丑次通川甸壬寅次武平镇武安侯郑亨等所领官军皆至八月癸卯朔灵轝度开平次双塔甲辰次威远城乙巳次西凉亭丙午次隰宁丁未次云州戊申次赤城己酉次鵰鹗皇太孙奉皇太子命至自北京哭迎军中始发丧六军号痛声彻天地庚戌次怀来辛亥入居庸关文武百官缞服军民耆老僧道人等皆素服哭迎壬子及郊皇太子亲王以下素服哭迎至宫中奉安仁智殿加敛奉纳梓宫

　　古今说海卷三

　　●钦定四库全书

　　古今说海卷四

　　（明）陆楫 编

　　说选四【偏记一】

　　○平夏录【明黄标】

　　元政不纲羣雄鼎沸盖天命圣人必先以驱除云尔蜀有明氏【一曰旻氏】讳玉珍【一曰字玉珍】随州玉沙村人也家世务农玉珍身长八尺目重瞳子乡闾有讼皆往质焉至正辛卯岁汝颍兵起玉珍乃团结里中人屯于青山众推为屯长【一曰为巡司弓兵牌子头随倪蛮子为盗蛮子即文俊也】明年壬辰徐寿辉亦起于蕲黄癸巳冬十一月寿辉僭大号都汉阳遣使招玉珍玉珍归汉阳授元帅益兵俾镇沔阳与元将哈玛尔图连战湖中飞矢中其右目人呼为旻眼子沔阳连岁饥乙未春【一曰夏】玉珍将斗船五十艘上夔府哨粮时夷陵皆属汉参政姜珏守之玉珍至巫峡贸粮皆满丙申冬辰州人杨汉者元义兵元帅也以精兵五千屯平西寨时行省右丞相旺札勒圗镇重庆招兵丁酉春三月汉以兵屯江北旺扎勒圗诱汉来谒席间杀之欲并其军麾下惧且怒乃虏船下流适遇玉珍于巫峡诉其事且言重庆一城并有左丞相哈玛尔圗右丞相旺扎勒图两不相下郡无厚兵可攻也玉珍犹豫未决万户戴寿等曰鸟困投林人困投人且公在沔阳为民也远来觅粮亦为民也若分船为二以其半载粮还沔阳以其半因汉兵攻重庆事济则为之不济则归无损也玉珍从之道路俄见斗船远迩骚然旺扎勒图夜遁果州生获哈玛尔图父老迎玉珍入城玉珍禁侵掠城中安堵如故四外降者络绎不絶乃献哈玛尔圗于汉阳是岁秋寿辉以玉珍为陇蜀省右丞戊戌春二月旺扎勒圗来自果州屯嘉定之大佛寺【一名凌云】规复重庆玉珍使义弟明二御敌明二者黄坡人也智勇过人玉珍宠爱之妻以弟妇称为明二【一曰三奴】后复姓名曰万胜明二攻嘉定夜遣军人陈夜眼縁城刼乌牛山城破惟大佛未下相持越半载玉珍亲率兵继之旬日内溃入之赵资者行省参政也与旺扎勒圗平章隆和岱同守嘉定明二陷嘉定时旺扎勒圗隆和岱先遁惟资守大佛明二执资妻子于江岸以招资资嘻曰痴妇不知何为汝不见平章妇乎平章妇者隆和岱妻也城陷时赴水死语毕以强弩射杀妻复欲射其子为众所拥不得射已而大佛陷资亦遁三人者会于龙州谋兴复为游兵执至重庆玉珍欲用之馆之治平寺使人谕意三人曰国破家亡祈一速死尔玉珍犹欲生之时传赵参政兵将至三人者同斩于市【即大十字街】蜀人亦谓之三忠玉珍乃以礼葬之初玉珍攻旺扎勒圗时道出泸州暮宿于河下宣使刘泽民曰此间有刘桢者字维周官为大名路经厯前元进士也能文章政事避青巾李喜乱入居深山盍往见焉玉珍曰可与俱来泽民曰此可就见不可屈致也明日遂往见之相与讲论玉珍喜曰吾得一孔明也邀至舟与议国事即舟中拜为理问官己亥遣使贡于汉阳时友谅矫命使会兵建康明年庚子春友谅弑寿辉自立玉珍曰陈友谅倪文俊同在徐朝为臣子今弑逆予当讨之遂令莫仁寿领兵守夔关絶不与通为寿辉立庙城南众推玉珍为陇蜀王辛丑夏四月以刘桢为参谋朝夕侍讲桢屏人从容说曰西蜀形胜之地东有瞿塘北有剑门沃野千里自遭青巾之虐民物凋耗明公抚养民幸苏息人心之归则天命可知且陈友谅弑主自立明公必不肯听命也若不称大号以系人心恐军士俱四方之人或思其乡土而去明公孰与守取乎弗听明日桢又言玉珍乃咨谋于众以壬寅年春三月戊辰即位于重庆【纲目书三月明玉珍破云南夏五月自称陇蜀王】国号大夏改元天统仿周制设六卿即日以戴寿为冢宰万胜为司马张文炳为司空向大亨莫仁寿为司寇呉友仁邹兴为司徒刘桢为宗伯置翰林院以牟图南为承旨史天章为学士立妻彭氏为皇后子升为皇太子朝夕受学内设国子监教公卿子弟外设提举司教授生徒府置刺史州曰太守县曰县令去释老二教止奉弥勒夏定赋税十取其一农家无力役之征秋廷试进士赐董重璧等八人及第余出身有差置雅乐立郊社之祭冬命司马万胜领兵攻拉逹堪布延逹实平章走之天统二年癸卯春命司马万胜攻云南由界首入司寇邹兴由建昌入指挥芝麻李由八番入胜兵不满万皆以一当十二月八日抵云南梁王博啰【一名巴圗】及云南行省廉访司官先二日走屯兵金马山【一曰皆走楚威】邹李不至遣使四出告谕招安降者日至即遣侍中杨源表闻获其象以献表曰圣德孔昭诞受维新之命王师所至宜无不服之邦大军既发于三巴踰月遂平乎六诏穷秪交贺远迩同欢恭惟皇帝陛下勇智如汤文明协舜恭行天罚遂平定乎多方礼顺人情即进登乎五位忝兹南诏邻比西戎藩公挟便宜行事之文专任憸人恣其饕餮守宰无恒心爱民之意肆为虐政害彼黔黎下诏扬庭出师讨罪初临乌撒蛮酋纳欵以供输继次马隆敌众望风而奔溃遂由驿路踏入滇池士民冒雨以争降官吏叩头而请罪一毫不染万室皆安胜愧以庸才钦承威命凡此大勋之集断非小器之能皆圣人大庇之洪休抑诸将効劳于忠力深入不毛臣愧偶同于诸葛诞敷文命帝德齐美于有虞此邹兴所撰也夏四月梁王下王傅官大都领兵回哨援之胜败于关滩时招安元帅姬安礼被执至行邸问兵多寡曰八千于是大都命集于大理是役也胜以孤军不可深入士多战伤乃留建水元帅府聂千户守之遂引还重庆天统三年甲辰司马万胜兵攻兴元围城三日不克而还命司寇邹兴攻巴州克之留兵镇守是年更立中书省枢宻院戴寿为左丞相万胜为右丞相向大亨张文炳为都察院邹兴为平章俾镇成都呉友仁镇保宁莫仁寿镇夔闗俱为平章窦英姜珏为参政镇播州夷陵荆玉商希孟俱为宣慰镇永宁黔南天统四年乙巳万胜取兴元时有刘谌者江西人为仁寿教官文章清古能作成后进玉珍入蜀弃官隐居泸州子弟多从之游玉珍屡征不就卒弟子葬之小市厢是年冬我太祖髙皇帝遣使通聘曰足下应时而起居地上流区区有长江之险相为唇齿协心同力并复中原惟足下图之玉珍遣参政江俨答聘天统五年丙午春玉珍卒年三十六升袭位纔十岁改元开熈尊母彭氏为皇太后万胜与张文炳有隙文炳使玉珍义子明昭矫彭氏旨召胜杀之使刘桢代为丞相胜有开国功死非其罪人多不服呉友仁移檄兴兵升命戴寿讨之友仁遗书曰不诛昭国必不安昭若朝诛吾当夕至寿乃奏诛昭友仁入朝谢罪是年升遣使来贡太祖命侍御史蔡哲报聘因挟一画史同往潜图其山川险易己酉大明洪武二年也朝廷遣使入蜀求大木升亦遣使来贡使还上赐玺书答之曰朕歴观古之有蜀者如公孙述刘备李特王建孟知祥辈皆能乘机进取而善守之道未闻今足下据此必图所以善守可也朕连年出师所向皆捷诸将用命故能成功远劳致礼益见厚意因使者还姑以此复是年冬十月太祖遣湖广行省平章杨璟招谕升璟至蜀谕升祸福使同入觐升牵于羣议不能决璟还复以书晓之其畧曰足下以幼冲之资袭先人之业不咨至计而听羣下之议以为瞿塘剑阁之险一夫负戈万人无如之何此皆不达时变以误足下何则昔之据蜀最盛莫如刘备诸葛孔明佐之训练士卒财用不足取之南蛮然犹朝不谋夕仅能自保今足下疆埸南不过播州北不越汉中以此准彼相去万万而欲以陡絶一隅之地延顷刻之命可谓智乎我圣上以足下先人通好之故不忍加师数遣使谕意又以足下年幼未厯事变恐惑于狂瞽之说失远大之利故复遣璟面谕祸福深仁厚德所以待明氏者至矣足下可不深念之乎且向者乱雄如陈友谅张士诚窃据呉楚造舟塞江河积粮过山岳强将劲兵自谓莫敌然鄱阳一战友谅授首旋师东讨张氏面缚此非人力实天命也足下视此以为何如祸福利害了然可观逆顺之图在足下审之而已升不能从洪武三年庚戌夏四月大将军徐达遣禆将金兴旺张龙由凤翔入连云栈合兵攻兴元兴元守将刘思忠知院金庆祥迎降达留兴旺龙镇守七月呉友仁冦兴元兴旺击却之明日友仁复来攻兴旺与战面中流矢抜矢复战斩首数百时城中守兵纔三千友仁兵三万兴旺遣使间道走宝鸡取援兵友仁乃围城决濠填堑急攻兴旺婴城拒守发礟擂石敌兵多死时徐达在西安得报即帅师还屯益门镇先令傅友德率兵三千径趋黑龙江夜袭木槽关攻斗山皆下遂令军中人持一炬然于山上友仁见列炬起大惊乘夜遁去是年又遣使假道攻云南戴寿不奉命又遣蔡参政招谕升不从四年辛亥春正月丁亥上亲祀上下神祗告伐明升命中山侯汤和为征西将军江夏侯周德兴为左副将军德庆侯廖永忠为右副将军暨荥阳侯杨璟都督佥事叶升率京卫荆湘舟师由瞿塘趋重庆颍川侯傅友德为征虏前将军济宁侯顾时为左副将军暨都督佥事何文辉等率河南陜西歩骑由秦陇趋成都谕和等肃部伍严纪律怀降附禁杀掠以王全斌事为戒戊子命宋国公冯胜往陜西修城池卫国公邓愈往襄阳练军马运粮饷以给征蜀将士闰三月杨璟兵次夔州大溪口先是蜀人自谓瞿塘天险遣莫仁寿守之以铁索横断关口闻王师临境又遣戴寿邹兴飞天张益兵为固守计于铁索外北倚羊角山南倚南城寨凿两崖壁引缆为飞桥三平以木板置炮以拒我师璟等攻之弗克是月傅友德攻蜀阶州克之先是友德陛辞上宻语之曰蜀闲吾兵至必悉其精鋭东守瞿塘北阻金牛以拒我若出其不意直捣阶文门户既隳腹心自溃兵贵神速但患尔等不勇耳友德受命驰至陜集诸道兵扬言出金牛潜使人觇知青州来阳空虚阶文虽有兵垒而守备单弱遂引兵趋陈仓选精兵五千为前锋攀縁山谷昼夜兼行大军继之直抵阶州蜀守将平章丁世真率众来拒友德击败之生擒其将双刀王等十八人真遁去遂克阶州进至文州距城三十里蜀人断白龙江桥以阻我师友德督兵修桥以渡至五里关丁世真等复集众拒险都督同知汪兴祖跃马直前中飞石死友德怒奋兵急攻破之世真仅以数骑遁去遂拔文州五月己未友德兵至汉江不得渡乃令军中造船百余艘己卯船成将进兵欲以军事达汤和而山川悬隔适江水涨乃以木牌数千书克阶文绵州月日投汉江顺流下六月壬午友德拔汉州初夏人闻王师至命戴寿呉友仁等悉众守瞿塘以扼三峡之险及闻阶文破寿乃留邹兴飞天张守瞿城而自与友仁还援汉州以保成都未至而友德舟师已逼汉川何大亨悉兵战于成都友德选骁骑击败之既而寿等兵至友德令诸将曰彼远来闻何大亨败众已汹汹可一战克也乃迎击寿兵大败之遂抜汉州寿与大亨走成都临江侯陈德追击又败之获其卒三千马三百友仁走古城友德乃以顾时守汉州自将击古城又大败其众擒杀二千余人友仁遁还保宁丙戌上闻汤和等驻兵大汉口欲候水平进师恐其逗遛失事赐玺书促之廖永忠闻命率所部先进和犹迟疑未决及得木牌于江乃自盐山伐木开道由纸坊溪以趋夔州永忠兵至旧夔州邹兴等出兵拒战永忠分军为前后陈前军既接后军为两翼旁击之兴等大败明日复并兵攻之杀溺死者甚众辛卯永忠进兵瞿塘关山峻水急而蜀人铁索飞桥横据关口舟不得进遂遣壮士数百舁小舟踰山度关出其上流人持粮带水筒以济饥渇衣青莎衣以象草木色鱼贯出崖石间蜀人不之觉也度其已至乃率精鋭出墨叶渡夜分两道一攻陆寨一攻水寨船头皆铁裹置火器而前黎明蜀人尽锐来拒永忠已破其陆寨矣俄而将士舁舟出上流者扬旗鼔噪齐下蜀人方大骇下流舟师亦进发火炮火筒夹击大破之邹兴中火箭死飞桥铁索皆断擒其将蒋达等八十余人斩首千余溺死无算飞天张铁头张等皆遁去永忠入夔州明日汤和兵至永忠乃与和分道并进和率歩骑永忠率舟师约会于重庆丙申傅友德进兵成都夏守金州九龙山寨平章俞思中率官属军民二千三百余人诣友德降是日永忠舟师抵重庆次铜锣峡升等大惧或劝升奔成都升母彭氏泣曰今势成破竹兵民皆已胆落岂能効力驱之拒守死伤徒多终亦不免不如早降升遂遣使诣永忠军纳欵永忠以汤和未至辞不受癸卯汤和至会永忠兵驻朝天门外是日升面缚衘璧与母彭氏及右丞刘仁等诣军门降和受璧永忠解缚承制抚慰下令将士不得侵掠抚谕戴寿何大亨等家令其子弟持书往成都招谕遣指挥万德送升等并降表于京师表畧曰乾坤正一统知天命之有归日月仰大明抚华夷之无外万方丕冒四海同欢钦惟皇帝陛下功轶禹汤德侔尧舜运干元不息之妙寰宇肃清秉神武不杀之权生民永赖收豪杰于纷争之日施仁义于垫溺之时景运维新皇谟丕显故无征而不克无令而不从臣升僻处偏方懵无学识既靡窦融先机之智又乏钱俶达事之宜见出井蛙计同穴兔揣罪实由于此启衅用非其人用揆愚蒙冒干天讨顾闭关之何益遂开门以来降迎拜道旁窃効子婴之系颈仰瞻天上敢希孟昶之倾心谨将军马钱粮及土地人民以献七月庚申友德兵围成都戴寿何大亨等出城拒战以象载甲士列于阵前友德命前锋以弩矢火器冲之象中矢还走反蹂寿兵死者甚众友德亦中流矢会寿等得家书闻升已降而室家并完皆无鬬志乃籍仓库遣子纳欵友德许之翊日寿等率其属诣军门降友德按兵自东门入得士马三万壬戌友德分兵狥州县之未附者重庆知州尹善清拒战友德击斩之判官王柱华率军民降夏亡初保宁城中有韩氏女年十七遭明氏兵乱虑为所掠乃伪为男服混处民间既而果被虏居兵伍中七年人莫知其女子也后从玉珍兵掠云南还遇其叔父赎归成都以适尹氏人皆异之称为韩贞女乙丑明升等至京师上命礼部定受降礼礼部按孟昶入宋故事拟令升等于午门外进表待罪听宣制释罪赐冠服引入丹墀听宣谕上曰明升与孟昶不同昶专制国政所为奢纵升年幼事由臣下宜免其叩头伏地上表请罪之礼是日升及其官属朝见百官称贺制授升为归义侯赐冠带衣服及居第于京师八月庚子汤和遣周德兴会傅友德攻克保宁执呉友仁械送京师蜀地悉平

　　古今说海卷四

　　●钦定四库全书

　　古今说海卷五

　　（明）陆楫 编

　　说选五【偏记二】

　　○江南别录【宋陈彭年】

　　义祖徐氏讳温烈祖之养父也刚毅寡言罕与人交众中凛然可畏目为徐嗔呉武王时淮南劲兵数万号黑云长剑义祖为其禆将累以功迁右职与张颢同为衙内列校呉武王疾亟召左右谋后事判官周隐曰王之子未必能控御诸将刘威长者必不负人可授以军政使待诸子长也呉武王不答颢与义祖曰王亲犯矢石而创基业安可使外人为王傥杨氏无儿有女亦可况未至此呉武王曰尔能如是吾死且瞑目矣武王卒子渥嗣立是为景王景王所为不道居父丧中掘地为室以作音乐夜然烛击球烛大者十围一烛之费数万或单马出游从者不知所诣奔走道路义祖与颢承闲泣諌景王怒曰尔谓我不中何不杀我自为颢对曰某曾受先王恩安敢兴此心又景王亲吏皆恃势凌颢等颢不平遂有为乱之意景王晨兴视事颢拥百余人持长刀直进景王惊曰尔等果杀我耶颢曰非敢杀王杀王之左右不忠良者杀数十人而止诸将非其党者相次被诛月余杀景王声言暴卒立其母弟隆演是为宣王【初颢与义祖约弑渥而以其地臣于梁至是颢欲背约自立严可求沮之乃止】颢既得志又欲害义祖义祖用严可求锺泰章谋诛颢自为淮南行军司马专军政时藩郡守将皆武王勲旧谓为所制心不能服宣州李遇谓人曰吾始不记有此人今日何忽乃尔遇不自安遂反及败良贱百口皆死自是诸将屏气矣李德诚为润州秉烛夜出扬州遥见谓有变立命亲兵千余人渡江比明德诚盥漱兵已入城除德诚为江州德诚惶怖即路帷幙皆不及取至江州惧祸未已令子继勲来谒义祖见之叹曰有子如此非为恶人也以女妻继勲移德诚于信州后数岁义祖出镇建康以亲子知训代知淮南军政知训骄暴不奉法与宣王泛舟浊河酒酣宣王先起随以弹丸击之李德诚有女乐数十人遣使求之德诚报曰此等皆有所主又且年长不足以接贵人俟求少妙者进之知训对德诚使者曰吾杀德诚并其妻取之亦易耳初学兵于朱瑾瑾悉心教之后与瑾有隙夜遣壮士杀瑾瑾手刃数人埋于舍后瑾出镇泗州往辞知训知训约至瑾家为别及至瑾令妻出见知训方拜瑾以笏击踣斩其首入谒宣王曰为国去贼为民去害在今日矣时强兵皆在建邺宣王恐事不济以衣障面曰此事阿舅自为勿累于我退走入内宣王出于朱氏故舅呼瑾瑾怒曰妾子不足与语误我大事遂自杀烈祖自京口入代知训掌政自是中外宁谧时杨氏犹以东南道都统呉王承制行事义祖权柄虽重而名数犹卑遂请建国改号自为都统封齐王未几隆演卒弟溥立是为让皇三年庄宗克梁遣使来告义祖曰沙陀自称中兴来者必诏命逆告之曰若敌国之书乃可余则不奉命时果赍诏来使者盘桓果具驿书上闻庄宗初平大敌意务懐柔遂用敌国之礼书曰唐皇帝谨命书与呉国主呉遣司农卿卢苹北聘李德诚自信州来朝赐宴至夕而罢是夜宣王殂宫中以德诚进毒幽于殿内德诚亲吏走告义祖以朝使不至虑有他变引亲吏百余人夜渡江斩关而入明日释德诚立让皇溥宣王之弟也义祖虽总大兵而身在外朝政皆遥禀烈祖居中任事徐玠数劝义祖除烈祖以次子知询代之义祖亦知烈祖终为已害而烈祖勤于侍养又自幼畜之故不忍陈夫人于烈祖钟爱尤切常曰我家贫贱时养此儿今日富贵负之非人理也知训又死知询尚少因以大政委焉及闻玠之谋深以为不宜烈祖亦不自安求为江西义祖令知询入觐明日诏下以知询为相其夕宋齐丘与术士刘通微同宿闻鼓声通微曰事必中变且有大丧书至而义祖殂义祖晩有气疾岁中数发发则困踬将殂之夕气暴作医者进药无效而絶知询自淮南奔丧翌日起为副都统威权同义祖而知询暗懦待诸弟不厚徐玠知其终败输诚于烈祖知询内为诸弟所构外为徐玠所卖而不知也意以已控强兵居重地烈祖虽管大政而无兵士制之甚易义祖丧将终遣使请烈祖至金陵烈祖上十余表而让皇不允顷之知询入朝烈祖疏其罪以让皇之命黜为左统军尽夺其兵知询面数烈祖曰先王之丧兄为人子而不亲临丧反罪我耶烈祖曰闻尔悬剑待我我亦不惮独迫于君命不得往耳尔为人臣而畜乘舆物非反而何知诲者知询之弟娶呉功臣吕师造之女非正嫡所出知诲常切齿因醉刺杀后频见吕氏为祟请僧诵经亦见之僧为陈因果吕曰吾不解此志在报寃知询之败知诲有力焉烈祖德之以为江西至镇岁余不见吕氏心中甚喜有家人自淮南归于江心遇彩舟有妇人乃吕氏也招家人曰为我谢相公善自爱我今他适矣又以绣履授之曰恐相公不信谓尔诈此殡时物用以为信家人至江西以履进知诲熟视之未毕吕氏已在侧曰尔谓我的不来也少时知诲卒知询代之遇其丧于中途抚棺而哭曰弟用心如此吾亦不怨但何以见先王于地下闻者伤之烈祖受呉禅追上义祖尊号徐氏诸子封拜与李氏同而知诲之后特盛子景辽景游皆出入宫禁预枢密专掌浮图修造之任当时言蠧政者以二人为首

　　烈祖讳昪唐之宗室也旧名知诰少孤为义祖所养有相者谓义祖曰君相至贵且有贵子然非君家所生又梦为人引临大水中黄龙数十令义祖捉之义祖获一龙而寤明旦乃得烈祖烈祖奉义祖以孝闻尝从义祖征伐有不如意杖而逐之及归拜迎门外义祖惊曰尔在此耶烈祖泣曰为人子者舎父母何适父怒而归母子之常也义祖由是益怜惜长善书计性严明不可以非礼犯累为楼船指挥使宋齐邱者父为江西锺傅副使父卒羁旅淮南欲上书干谒而无纸墨行叹道中有娼妇遇之问曰少年子何不乐如此齐邱以情告召归置食赠钱数千因曰郎时至此不遣郎有所阙也齐邱感之及贵纳为正室骑将姚洞天荐于烈祖烈祖竒其才与为布衣交动静皆与之谋后烈祖除升州刺史辟齐邱为判官义祖出镇建邺改烈祖为润州烈祖意求宣州闻命不乐宋齐邱曰今三郎政乱败在朝夕京口去淮南隔一水若有变必先知之是天赞也三郎知训也未几果有朱瑾之事烈祖轻舟渡江镇定内外以待义祖之至义祖以己子既弗克负荷用烈祖犹愈于他人因留辅政先是知训待烈祖甚悖每呼为乞子与诸弟夜饮遣召烈祖烈祖不至知训怒曰不吃酒吃剑乎余皆类此及败知训宅中有土室封闭甚固烈祖请义祖开视其中绢图义祖之形而身荷五木烈祖及诸弟执缚如就刑之状已被衮冕南面视朝义祖唾曰狗死迟矣烈祖因疏其罪恶事怒遂少解死者犹数家烈祖得政以爱民节用为本甚得当时之誉呉宣王即尊位烈祖当相而勲旧有未登三事者烈祖不欲自尊大乃以左仆射参政事时诸国交兵江淮为强盛烈祖增修法度人获乂安识者归心焉义祖殂知询以罪废大政由已矣数岁出镇建邺封齐王制度如义祖以长子景通居中辅政宋齐邱王谟皆为相孙诚自中原来奔与语大竒之引居门下徐知询卒李建勲来归幙府遂与大将周宗等进禅代之议受禅之日白雀见于庭江西杨化为李信州李生连理诏还李姓国号唐立髙祖已下七庙尊呉主为让皇信州李德诚庐州周本皆杨氏旧老上言呉王已逊位宜依晋魏故事降封王公出居别邸烈祖曰曹马之事非朕志也固请不已乃徙让皇于丹徒迁诸杨于泰州初呉武王讳行密谓杏为甜梅及是复呼为杏故老有泣下者烈祖日于勤政殿视政有言事者虽徒隶必引见善揣物情人不能隐千里之外如在目前诏立齐王景为皇太子王表愿寝此礼三表许之以大元帅总百揆信王景迁先娶德诚之女中兴后有司以同宗姓请离之制曰南平王国之元老婚不可离信王妃可以南平为氏南平德诚所封也景迁母种氏晩岁尤承恩宠宋后罕得接见烈祖幸齐王宫遇其亲理乐器大怒切责数日种氏承间言景迁之才可代为嗣烈祖作色曰国家大计女子何预立嫁之烈祖殂宋后欲甘心数四赖元宗保全之烈祖服大丹药发而殂大渐啮元宗指见血曰北方有事不可忽也中书侍郎孙晟草遗诏以宋后监国翰林学士李夷邺曰此非先旨必奸人所为大行常云妇人预政乱之本也安肯自作祸阶且嗣君明德闻于天下汝曹何遽为亡国之计若遂宣行吾对百寮裂之必矣遂寝元宗即位谓夷邺曰疾风劲草卿之谓也

　　元宗讳璟烈祖长子也初名景幼为义祖所器常曰诸孙中此子特贵虔州刺史锺章恃功放恣烈祖欲绳其罪义祖曰昔无章吾已死于镐手汝曹安所托乎今日富贵章之力也背之岂人理乃令以章女配元宗义祖初见叹曰非此儿不敌此女即光穆皇后也元宗起家尚书郎呉让皇称之曰朕诸子皆不及也烈祖出镇建邺以元宗居中辅政甚得时誉烈祖即位为大元帅总百揆烈祖殂逊于诸弟词旨坚固中书令徐玠以衮冕衣之曰大行陛下以神器之重畀陛下陛下固守小节非所以尊先旨承孝道也乃嗣位改元保大太常博士韩熈载上疏曰踰年改元古之制也事不师古何以训人时制书已行遂不改诏立皇弟景遂为皇太弟冯延巳自元帅掌书记为翰林学士承旨延鲁自水部员外郎为中书舎人延鲁急于趋进欲以功名图重位乃兴建州之役延巳曰士以文行饰身忠信事上何用行险以要禄延鲁曰兄自能如此弟不能愔愔待循资宰相也始王氏政乱闽人闻我师之至皆伐木开道壶浆奉迎既下建州军无节制大掠数日民不堪其苦思効顺者解体矣陈觉为招讨使矫制进围福州表言朝夕可克元宗以为实令王崇文为统帅冯延鲁亦往诸将争功自相违贰崇文不能制会钱塘以兵数千来救我师不战而溃诏鎻觉及延鲁赴建邺既至寻赦其罪始马殷据湖南并桂管之地马希范卒弟希广立庶兄希蕚自永州赴丧判官李恒皋知欲为变未至以为朗州节度岁余举兵杀希广代其位少弟希崇又废希蕚自立幽希蕚送衡州将杀之大姓廖偃与叔匡凝以部曲数百人刼希蕚于道奉为衡山王以伐希崇数日有众万人希崇遣使求救于我元宗命袁州刺史边镐督兵赴援其实袭之也时长沙童謡曰鞭打马马湏走兵至希崇希蕚皆降余郡相次归附乗乱取广南桂管之地朗州刘言亦自为刺史命将军李建期屯益阳以图朗州将军张峦屯零陵以图桂州镐以偏兵不百日而下一国四方闻之以为神镐性轻信自朗州至者皆陈言之忠顺镐不为备岁余朗州土豪王逵袭杀建期进逼长沙奉言为主言不能制镐弃城遁归诸郡皆没唯峦全军而回周师南伐进逼寿州刘彦贞督兵北征战败于正阳死于阵淮上方用兵钱塘乘虚围我常州命将军柴克宏往救常州有隋将陈杲仁祠克宏将战夜梦杲仁曰吾遣阴兵助尔及战有黑牛二头冲钱唐之阵我师继之乃大破之斩首万余遂解常州之围以克宏为江州节度使册杲仁帝号谥武烈右仆射孙晟使周给事中王崇质为介晟至汴京谓崇质曰吾观事势不生还矣君家百口当别为谋乃白世宗遣崇质归计事会锺谟李德明亦至世宗又遣德明至建邺盛陈世宗威德请割地求和宋齐邱深恶德明使崇质异其言乃以卖国诛德明世宗召晟责之因曰诸将围寿州久未克汝能降之朕赦汝罪晟至城下见刘仁瞻遥呼曰君受国家旌旄臣节不可隳也且援兵至世宗大怒追至汴京斩之晟临刑神色不变南望再拜曰死不负陛下矣既而泗州降北诸军继败乃遣陈觉奉表割江北之地求成世宗许之遂去尊号称国王用周正朔大弟景遂固请归藩立长子冀为太子时丹徒得古铭曰天子冀州人众以冀应之未几冀卒识者谓冀州赵地也陈觉乘间言社稷祸在朝暮请陛下宴居宫中国政尽付宋齐邱以纾丧乱元宗以戎事未宁隐忍不发锺谟自汴京归理德明之怨乃言人臣窥国理不可容遂诛觉幽齐邱于青阳寻亦卒谥丑谬谟使回为礼部侍郎任用权倾中外与信州刺史张峦有旧峦入为天德军使每诣谟第常屏人独语中夜乃止给事中唐镐密言恐有他变宜先图之会太子冀葬谟固请敇峦以所部兵马为京城巡徼元宗乃下诏数谟侵官之罪贬于饶州缢死峦亦黜为宣州副使元宗殂于南都南都豫章也太子即位于建邺梓宫至日南都羣臣表请殡于别宫后主下诏不许哭甚哀切乃殡于万寿殿元宗神彩精粹辞旨清畅湖南使至归与亲友言曰尔识东朝官家南岳真君不如也

　　后主讳煜字重光元宗第五子也幼而好古为文有汉魏风母兄冀为太子性严忌后主独以典籍自娯未尝干预时政冀卒立为太子元宗幸南都后主监国于建邺临事明允甚得时誉元宗崩哀毁过礼即位立妃周氏为后句容尉张佖上书言为理之要词甚激切后主手诏慰谕征为监察御史周后疾后主朝夕临视药非亲尝不进衣不解带者逾月及殂哀毁骨立杖然后起立后妹为后王者婚礼厯代少有诏中书舍人徐铉知制诰潘佑与礼官参议互有矛楯议久不决后令文安郡公徐游评其是非时佑方宠用游希旨奏佑为长月余游病疽铉戏谓人曰周孔亦能为祟乎佑既居亲密欲尽去旧人独当国政后主亦恶之俄以本官专知国史佑弥不乐乃非诋公卿与户部侍郎李平亲狎上表言左右皆奸邪不诛为乱在即后主手书敦谕七表不止因请休官远去李平初与朱元自北来元已叛去平深厚难测后主虑其同构大奸乃暴其罪而诛之后谓左右曰吾诛佑平思之踰月不决盖不获已也烈祖初立庶事草创未有贡举至元宗始议兴置时韩熈载徐铉兄弟为当代文宗继以潘佑张洎以才名显后主尤好儒学故江左三十年文物有贞元元和之风元宗称臣于周惟去尊号用周正朔其诸制度犹未全改后主即位始衣紫袍王师屯汉阳鄂州杨守中以闻人心大恟乃下制贬损台省名号并皆改易王皆降封公遣长弟从善入贡因留质后主天性友爱自从善不还岁时宴会皆罢惟作登髙赋以见意曰原有鸰兮相从飞嗟我季兮不来归天朝使中书舎人卢多逊来聘南伐之谋兆于此矣后主微知之遣使愿受封策太祖不许甲戌岁夏梁迥来聘从容谓后主曰今冬有柴燎之礼国主当来助祭后主唯唯不答秋初中书舎人李穆赍诏来曰朕以仲冬有事于圜丘思与卿同阅牺牲后主辞以疾时大兵已在荆湖惟候穆之反命后主既不赴召遂决进取九月舟师自大江直趋池州中外夺气樊若水父保大末为汉阳县令父卒家池州累举进士不第至汴京上书太祖谓之有才术累迁资善大夫平南之策多所参预时虽得池州及姑熟余郡皆未奉命粮道艰阻若水请于采石系桥以利输挽每岁大江春夏暴涨谓之黄花水及天兵至水皆退小识者知天命焉钱唐悉兵来围常州主将禹万诚固守大将金成礼刼万诚以降而天兵已屯于建邺城南十余里钱唐又进围润州兵初兴议者以京口要害当得良将侍卫厢虞候刘澄旧事藩邸后主尤亲任之乃擢为润州留后临行谓曰卿本未合离孤孤亦难与卿别但此非卿不可勉副孤心澄泣涕奉别归家尽辇金玉以往谓人曰此皆前后所赐今国家有难当散此以图勲业后主间之益喜及钱唐兵初至营构未成左右请出兵掩之时澄已怀向背坚曰兵出胜则可不胜则立为虏矣救至然后图战后主又命卢绛为援绛至钱唐兵少退绛方入城围又合矣固守累月自相猜忌初绛怒一裨将将议杀之未决澄私谓曰卢公怒尔尔不生矣禆将泣涕请命澄因曰吾有一言告尔非徒免死且富贵因谕以降事令先出导意禆将曰奈缘某家在都城何澄曰事急矣当且为身谋我家百口亦不暇顾矣是夜禆将赴城而出明日澄徧召将卒告曰澄守数旬志不负国事势如此湏为生计诸君以为何如将卒皆发声大哭澄惧有变亦泣曰澄受恩固深于诸君且有父母在都城宁不知忠孝乎但力不能抗耳于是率将吏开门请降建邺初围后主遣使征上江兵入援以建昌军制置使朱赟为统将时胜兵数万屯于湖口不进后主累促之至皖口方交战船为天兵所围赟自救之被执余兵皆溃建邺受围经岁城中斗米十千死者相籍惟恃此救自润州降后不闻外信出降者相继或云赟已败死后主犹谓不实城陷后主欲自杀左右泣涕固諌得止元宗后主皆妙于笔札好求古迹宫中图籍万卷锺王墨迹尤多城将陷谓所幸宝仪黄氏曰此皆吾宝惜城若不守尔可焚之无使散逸及城陷黄氏皆焚时乙亥岁十一月也后主至汴京二岁殂南人闻之巷哭设斋后主初即位中使赵希操自建邺奉使江西夜宿姑熟中宵忽闻二人相语曰君自金陵来新王何以为理一曰吾闻新王以仁孝为理又曰如是则明王也久之又闻一人曰然则水木之岁当至汴梁希操心喜以后主终得中原果以乙亥岁国除入天朝后主妙于音律乐曲有念家山亲演其声为念家山破识者知其不祥至甲戌岁有卫兵秦福自毁其鞋跣足升正殿御座论者以鞋者履也履与李同言李氏将败此殿为秦人所得也秦赵古同姓焉后主酷好著述杂说百篇行于代时人以为可继典论江南大臣至中朝名最显著者徐铉字鼎臣与弟锴同有大名于江左方之士衡士龙焉锴字楚金先城陷而卒著书甚多谥为文后主文集锴为之序新说又铉为序铉着质论十余篇后主宸笔冠篇儒者荣之

　　古今说海卷五

　　●钦定四库全书

　　古今说海卷六

　　（明）陆楫 编

　　说选六【偏记三】

　　○三楚新录【宋周羽冲】

　　马氏讳殷上蔡人也自云伏波之后唐末罹乱所在豪侠竸起时殷方处卒伍随渠帅何氏南侵长沙据之殷战频有功何乃擢为禆将命为邵州刺史殷寛厚大度得士死力何氏卒诸将在外者皆拥兵归以争其位唯殷素服发丧识者谓之知礼未几众军各杀其帅使人迎殷为主初众军之迎殷也值夜殷甚疑惧欲拒不行将晓忽覩一人黒色而貎甚伟执大棒鞠躬趋报曰军国内外平安俄而不见由是殷以为嘉兆心始安乃谓所亲曰此行未必不为福及至众果奉之殷立使人间道上表禧宗在蜀甚悦据其表遣使朱书御札许自开国立台置卿相分天子之半仗焉杨行宻据有淮南闻其建国遣舟师数万伐之比至城下殷登楼指麾一鼓破之伏尸流血湘水为赤自是四方慑伏无敢侵之岭外廖光图自韶阳叛举族来奔部曲随至者数千人殷以其豪而众多将拒不纳或谏曰廖者料也马得料必肥是家国强覇之兆何为拒之遂待以礼因命光圗为永州刺史光圗具陈南越可取状言甚激切殷亦将开拓疆土闻其陈甚善因使部将李勲将数万众击南越未数月拔桂管十八城刘龑惧而乞盟勲即李老虎勇壮絶伦每一食肉十数斤割大脔而啖之人号曰李老虎先是桂管儿童每聚戏呼曰大虫来号呼而走及勲拔桂管论者以为应庄宗反正下诏征诸侯入觐武穆以年老不行命长子希范入朝希范多辩善应对及至庄宗谓曰朕闻卿部内有洞庭湖其波无际有之乎对曰有之陛下一旦南巡狩则此湖不足以饮马耳庄宗大悦既而曰比闻马氏之国必为髙郁所图今有子如此髙郁何能可得耶髙郁殷之谋臣也庄宗将去其爪牙故以是言间之而希范不察及归果使人构其罪郁竟弃市识者知其不克覇焉初希范入觐途经淮上时桑维翰旅游楚泗间知其来遽谒之曰仆闻楚之为国挟天子而令诸侯其势不可谓之卑也加以利尽南海而公室大富足下之来非倾府库之半则不足以供刍粟之费今仆贫者敢以万金为请惟足下济之希范轻薄公子覩维翰形短而腰长语狂而且丑不觉絶倒而笑旣而赠与数百缣维翰大怒拂衣而去及殷薨希范立时维翰已为宰相奏削去半仗止称天策上将军楚王而已其卿相台阁皆罢之然希范性刚愎好以夸大为事虽去半仗而军国制度皆拟乗舆乃大兴土功建天策府中构九龙殿以沉香为八龙各长百尺抱柱相向作趋捧势而已坐其间自谓一龙也凌晨将坐先使人焚香于龙腹中烟气鬰然而出若口吐焉近古以来诸侯王奢僭未有如此之盛也处士戴偃贤而有才嫉其过度自称元黄子作渔父诗百篇讽之希范闻而不悦遂禁锢士庶无与之交偃竟饿死麾下将丁思觐雄杰之士以希范噐度不广乃上书曰今四海分裂中原之地纔十数州而大王克绍先业为诸侯之长未闻折一马棰为天子计愚臣所以为耻也惟大王思之希范览而怒削思觐官希范滛而无礼先王妾媵无不烝通又使尼潜搜士庶家女有容色者强取之前后数百犹有不足之色曰吾闻轩辕御五百女以升天吾其庶几乎未几死识者笑之先是髙郁数见形将死又昼见时谓冥报焉异母弟希萼为永州刺史闻其死自以当立具舟楫以归及至长沙众且立嫡弟希广矣遽命希萼为鼎州刺史初牙将张万敌建议以希萼居长立之则顺而记室李皋争之曰吾闻立嗣以嫡希萼乃婢妾所生安可立乎万敌退而叹曰惜哉李公祸自此始未几希蕚果自鼎州举兵叛将袭长沙希广闻之命将许可琼拒之可琼倒戈以降希广计无所出然素好释氏乃披缁服召僧念佛以禳比城陷不辍其愚昧皆此类也寻为希萼缢之且命捕李皋有擒至者希萼责之曰吾虽生于庶孽然托体先君汝何见毁而不吾立邪皋无以对命壮士脔而杀之既而希萼滛于酒色多为不道小门使谢延泽有美貎希萼幸之引入内合与妻妾间坐而饮为众所恶其弟希崇乗衅作乱擒希萼囚于衡阳既而悔焉遽命舟楫追之约于长沙南五十里昭泽沉之路经衡山县豪族廖光图子仁勇闻其来与叔凝议曰希萼长而被废今又见追此必不免吾属受先王恩不能为之除祸乱安社稷岂所谓居水土乎乃率数百人刼而立之号衡山王以衡山县为府且使人募兵数日众及一万郡县多起兵应之希崇惧求救于吴吴命邉镐将兵来救其实伐也初童謡云鞭打马马急走镐至希崇知其谋又将拒焉或以童謡为諌希崇不得已遂降及希萼见镐且请之吴于是镐以礼遣希萼及希崇举族而行先是吴欲加兵于楚以镐多艺使诈为僧以游长沙弄钹行乞未几亡去故吴以为将而镐非将才每出师皆载佛而行祝以请福由是三军解体及王逵兵至竟宵遁焉初马氏之强闻海内诸院公子长幼八百余人皆以侈靡为务识者多非之公子之徒闻而且怒时有国师张氏绐之曰彼所见非者恐祚之不永也以君昆仲之众使更而王亦有八百年之家国何忧何惧乎时郊外有邓翁者闻而叹曰文武之道未甞介意而更纳虗诞之说以自安吾见其死于沟壑有日矣及边镐师至果验星散寒馁而卒者过半焉

　　古今说海卷六

　　●钦定四库全书

　　古今说海卷七

　　（明）陆楫 编

　　说选七【偏记四】

　　○三楚新録【宋周羽冲】

　　周氏讳行逢武陵人也世业农尝犯法显徳中马氏荒乱吴命边镐将兵伐之尽有湘中之地时镐虽克胜然不能安抚民多怨叛武陵酋豪王逵刘咬牙等十数人乗时举兵袭之数日而有八千之众行逢与焉部众兼行遇夜奄至城下鼓噪斩门而入时镐军骤胜士卒解甲不复防御又昏黑之际忽闻兵入仓卒惊骇计无所出皆束手就戮迟明死者十有八九镐以单骑遁走于是逵据其境土表于朝廷天子嘉之就除湖南节度兼中书令逵素雄豪得志之后不拘小礼车服制度拟于王者先是吴有术士言南楚之分气色甚盛将有王氏起焉伪主闻而忧之且问曰今之节将处南楚者谁为王姓或对曰有永州刺史王温耳伪主疑之遣使拜温征南将军赐以印绶巾带宻于巾中置毒使至温拜命着巾俄顷脑裂而死未几逵举兵袭长沙据之即其应也时行逢已为麾下将众颇服其才略逵因命为副贰行逢虽受命然终以逵非君长才宻谋图之未几逵领兵侵南越留行逢知留后事行逢因谓所亲曰王公必不返然以后事付吾者所谓以云雨资蛟龙也及逵至桂阳果为越兵所破仅以身免竟死于路行逢果代其位时军吏多武陵人咸有恋土之心或说行逢曰富贵不还乡如衣锦夜行公起于徒而为列侯可谓富且贵矣然无西还意使乡人父老何以瞻望风采耶行逢感悟即日命驾归武陵以武陵为西府使人迎其妻潘潘貎素陋然性刚烈虽行逢已为侯王待之蔑如也先是所侍皆劝之使诣行逢对曰人心自非圣贤必多变动以吾老丑虽徃公岂以曩时心相向哉我有死而已闻者未以为然及使至果不从命惟躬率婢仆以耕织自给赋税亦及时输纳未甞逋悬行逢止之而不从曰赋税官物也岂以己为主而自免之哉行逢闻而有惭色时兵革之后郡邑官吏以聚敛为务行逢患之潜使人察其姓名一旦除去管内稍清至于建官设职亦皆慎选有女壻乞补吏行逢曰吏所以理民也观汝不堪其事吾当为汝置锹犁数具汝能用之鉏种以飬老幼亦是美事何禄之求竟不补焉时一方翕然号为英主然多猜忌好发人阴事故麾下恐其不免多有谋叛而行逢亦能预为之备徃徃未发而诛于是公府凛然入者若履冰雪先是前进士何景山为王逵记室每轻行逢行逢得志命景山为益阳令未几因事缚而投之江曰汝尝佐王逵今王逵死且为我告龙王其残忍皆此类也故天策学士徐仲雅有清才然性好滑稽国破之后伤于冻馁行逢素闻其名且以穷困谓必能改节因召为节度判官初王逵之起兵也欲其得众茍能应募皆置司空太保以诱之自是武陵村落廛市豪横之軰称司空太保者无筭及仲雅至行逢问曰自吾迁镇西土控雄盛之地四境惧之乎仲雅对曰公管内满天太保满地司空何不惧之行逢不悦未几大宴僚吏仲雅在座行逢夷音每呼字多误仲雅戏曰不于五月五日剪却舌头使语音乖错如此行逢大怒然仲雅甞歴事马氏诸王民信之矣故不敢加诛后仲雅竟以忤旨去职因退居山寺暇日咏椶树曰叶似新蒲绿身如乱锦纒任君千度剥意气自冲天盖怨行逢而发也有邓洵美连郡人也登进士第将归连上行逢署馆驿巡官洵美背伛时谓之邓駄为性迂僻类其形众不悦之虽处幕府僚而食贫不暇及同年王溥为相闻洵美不得志乃为诗曰彩衣我已登黄阁白社君犹困故庐自是行逢稍优给之未几给事中李昉至昉亦洵美同年也相见话旧不觉号恸久而忤行逢贬为易俗场官湏臾使人诈为山贼突入公署杀之闻者无不痛惜后李昉再奉命祠南岳知洵美坟在近为诗吊之曰今日向君坟畔过不胜懐抱暗酸辛李观象为节度使以行逢严酷恐及祸乃寝纸帐卧纸被行逢信用之凡军府事无轻重皆取决焉而观象性多嫉忌好蔽人之好零陵儒士蒋宻能吟咏颇得风骚之旨甞题桑云绮罗因片叶桃李谩同时为作者所许观象闻之佯惊曰此仆诗何蒋宻之能为士林鄙之及行逢疾病命子保权尊师之且谓保权曰麾下将校凶狠难制者除之已尽惟衡州张文表耳吾死之后此人必叛万一不可敌当举族北归无使骨肉落虎狼之口言讫而逝数月文表果叛举舟师顺流而下以袭长沙时行军司马廖简知留后事方与军吏聚会有报文表至简素轻殊不介意谓军吏曰黄口小儿到而擒之何忧乎伐鼓饮酒如初是晩文表入城麾军直至会所简已醉不能发弓矢惟按膝作气而已文表亲以戈戮之座间遇害者数十人时保权年方十三英爽有胆气闻叛叹曰先君可谓知人矣仆虽无能安可使军国落此贼手乎遽命部将杨师璠率万余众讨之及师璠将行亲出饯送泣对三军曰先君薨背坟土未干而凶贼悖逆实保权不孝所致安敢劳于诸君幸以先君之故无忘戮力茍灭此贼于地下足矣各希勉之吐气发言义形于色三军无不感激然保权犹虑其败且驰表乞师未逾旬师璠大破文表于亭津枭其首余党皆戮初文表将叛犹豫未定有从者夜梦文表领上出一龙文表大喜曰此天命也于是举兵及败论者以龙神物也而出于领是祸将作神去焉保权以文表已灭命使止师而王师已破江陵逼境矣保权惧召李观象议之观象曰夫请师以讨文表也今文表已破而师不还岂非朝廷将有事南地乎我国所恃者江陵之在北境耳今江陵已束手不能自救欲与相拒所谓鱼入沸鼎而更鼔腮掉尾其可免乎惟公善自图之无失子孙万世利也保权不得已乃出郊迎且请入觐天子闻而悦命以礼遣既至宗族封拜有差初行逢以滛祀为患管内祠庙非前代有功及民者皆毁拆一时有识之士忻然以为明断及末年酷信释氏每岁设大会斋者四破耗国用仍度僧建寺所在不辍因暇复召郡僧于府中讲唱而已自执炉焚香以听凡披缁之士虽三尺童子皆抢地伏拜之虽梁武笃好未之加也故君子知其不克永世矣

　　古今说海卷七

　　●钦定四库全书

　　古今说海卷八

　　（明）陆楫 编

　　说选八【偏记五】

　　○三楚新録【宋周羽冲】

　　髙氏讳季兴字贻孙陜州硖石人也东魏司徒昻之后幼好武而有胆气干符末所在冦贼竞起时梁祖为帅专征潜有跋扈之志思得义勇者与之同力季兴潜察之乃谒梁祖于郊祖见之悦拔为制胜军使累从征讨以功授宋州团练使未几移授荆南兵马留后及禅代正拜江陵尹兼管节度观察处置等使季兴以江陵古之重地又当天下多事有割据之志乃大兴力役重筑城垒执畚者十数万人皆将校宾友负土助焉郭外五十里坟冡皆令发掘取砖以甃之及土工毕阴惨之夜皆闻鬼哭鬼火数起累月方定论者以为幽魂不安故也时诸侯争覇急于用人进士梁震登第后薄游江陵季兴请为掌书记震性抗直临事敢言时荘宗反正下诏征诸侯王入觐季兴奉诏将行震諌曰朝廷自反正后有吞倂诸侯心我缮甲自守犹恐不保况敢抛弃军国千里入觐哉今之诸侯为梁朝旧人者惟公耳安知朝廷不以雠敌相待耶幸望图之无使懐王之患复见于今日也季兴曰吾计决矣多言奚为及至荘宗果欲留之及归值夜将吏出迎郊外季兴握震手曰不听君言几葬虎口初季兴方对荘宗谓之曰今天下负固不服者惟吴蜀耳朕欲先有事于蜀而蜀地险阻尤难江南纔隔荆南一水朕欲先之卿以为何如季兴对曰臣闻蜀国地富民饶获之可建大利江南国贫地狭民少得之恐无益臣愿陛下释吴先蜀时荘宗意亦欲伐蜀及闻季兴之言大悦未踰年闻荘宗伐蜀季兴私自喜曰此吾以计绐之彼乃信而用耳未几遣使册季兴为南平王季兴谓震曰此恐吾与蜀连衡故也及蜀破书至季兴方食落筯而叹曰此吾失计也所谓倒持太阿授人以柄梁震曰大王勿忧今蜀虽破未必为福未几荘宗宴驾果再乱一如震言初季兴尝从梁祖出征引军旦发至逆旅未晓有一妪秉烛开门而迎其礼甚谨季兴颇疑而问之妪对曰妾适梦神人推门呼曰宜速起有王者来及起开门而君子至岂非所谓王者邪所以不敢泻慢耳季兴大悦洎季兴卒从诲立震独不悦谓所亲曰先王平生与吾相见弟兄之不若也今日安能屈节北面复事其子耶遂求解职退处郊外灌园鬻蔬为业称处士每以事召至府则倒跨黄牛直造厅事前呼从诲不以官阀止称郎君而已从诲以其先王旧人不忍杀之有李载仁者唐之后也避乱于江陵季兴署观察推官载仁自负文学常为季兴见知每从容接待不为少礼然为性迂缓一日将赴从诲召方上马无何部曲相殴载仁怒命急于厨中取饭并猪肉令相殴者对飡之仍戒曰如敢再犯必当于猪肉中加之以酥闻者无不笑之及从诲嗣立有孙光宪者夲成都人也旅游江陵方图进取从诲辟为掌书记自是笺奏书檄皆出其手载仁充位而已由是载仁遂与光宪有隙光宪犹能避之故论者多光宪光宪每患兵戈之际书籍不备遇发使诸道未尝不厚与金帛购求焉于是三年间收书及数万卷然自负文学常怏怏不得志又常慕史氏之作自恨诸侯幕府不足展其才力每谓交亲曰安知获麟之笔反为倚马之用因吟刘禹锡诗曰一生不得文章力百口空为饱暖家有梁延嗣者景陵人唐天成中将兵守复州监利季兴之入觐也荘宗欲杀之既而逃归益懐怨愤遂以兵攻取复之监利玉沙二县延嗣兵败为季兴所获至从诲既立擢为大校遂承制授归州刺史未几又迁复州团练使仍掌亲军延嗣讳健儿士卒之语每聚谈有犯者徃徃交游变为仇雠光宪与延嗣年甲相亚居尝自谓筋力不衰一日赴球场上马左右扶持者甚众延嗣且在后笑曰孰谓大卿年老而弥壮观其上马轻捷良由扶持者尔光宪乃回顾曰非因众扶盖是老健延嗣不胜怒论者少之有王惠范者平江军节度保义之子美风仪好读书初保义之奔荆南也季兴以为行军司马未几生惠范及长以门荫为文学累迁观察推官从诲立以女妻之欲使自幕府事掌内外军政惠范为人闲谈不羁闻之不悦入告从诲辞之自是以从诲为不知已至军国之事皆不参预但以金帛购求古书图画日以披翫为志焉建隆三年武安军节度周行逢薨子保权立衡州刺史张文表不服举兵反保权告急朝廷乞师为援朝廷遣宣徽使李处耘领兵万余救之李以路由江陵虑继冲不测遣使谕之曰比者王师救应东道之主诚在足下然利在急速故不淹留但假一乡道使于城外经过幸矣继冲将许之犹豫未决有大校李景威者素勇悍越次白继冲曰兵尚权变城外之说实不可信以臣观之彼实欲乗衅伐我耳况今精兵数万训练备矣景威虽不才愿尽以相付不顾命为大王拒之继冲曰事未可知尔勿忧也及王师至果如景威之言继冲大惧不得已乃出郊迎且诣李公乞上表入朝李公以闻天子大悦遣使就除继冲徐州节度使便道赴任盖孙光宪之谋也景威以不用已谋扼喉而死继冲伤之先是荆南尚使甆噐皆髙其足而公私竞置用之谓之髙足碗至大军一临举族东迁髙足之谶一朝应之盖由天命信矣哉

　　古今说海卷八

　　●钦定四库全书

　　古今说海卷九

　　（明）陆楫 编

　　说选九【偏记六】

　　○溪蛮丛笑【宋朱辅】

　　木契刻木为符契长短大小不等穴其傍多至十数各志其事持以出验名木契

　　犵党出入坐卧必以刀自随小者尤铦利名犵党
</div>
    <div class="pagination">
<a href="古今说海_page2.html">上一页</a><a href="古今说海.html">1</a><a href="古今说海_page2.html">2</a><span class="current-page">3</span><a href="古今说海_page4.html">4</a><a href="古今说海_page5.html">5</a><a href="古今说海_page6.html">6</a><a href="古今说海_page7.html">7</a><a href="古今说海_page8.html">8</a><span>...</span><a href="古今说海_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
