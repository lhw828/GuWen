<!DOCTYPE html>
<html>
<head>
    <meta charset="UTF-8">
    <title>类说 - 第 88 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 88 页/共 176 页</h1>
    <div class="content">　　石晋吐谷浑酋长白承福家甚富饲马用银槽
　　周豹谈相
　　后唐周豹有袁许之术状人形貌比诸鱼禽兽目视臆断咸造其理见王都曰形若鲤鱼难免刀几都竟被杀卢程衣道士服与同志二人谒焉豹曰二君明年花发俱为故人唯道士甚贵来年二子果卒程后作相
　　外厚内薄
　　后周翟光业肤革肥晳善于枢府司天监赵延义曰翟君外厚而内薄虽贵而无寿卒时四十六
　　诸公罕有福徳
　　赵延义清防中枢密直学士吕琦密问国家运祚延义曰保邦在刑政保体在福徳刑政则术士不敢言奈际防诸公罕有福徳者下官有恤纬之憯
　　请读贞观政要
　　汉隠帝时宫中数有怪帝问赵延义以禳祈之术对曰臣业天文时日禳祈非所习也然王者脩徳可弭灾异帝问如何为脩徳延义曰请读贞观政要而法之
　　高骈好神仙
　　方士吕用之引张守一诸葛殷同蛊惑之曰玉皇以公职事烦重今命左右尊神一人佐公明日谒见诡辨风生骈以为真殷病风疸骈有犬闻殷腥多来近之殷曰尝于玉皇前见之别来数百年犹相识也用之曰玉皇以公焚修功着将补眞官计鸾鹤不日当降用之谪限亦满必得陪幢节同归上清耳用之毎对骈诃吐风气仰揖空中云有神仙过骈辄随而拜之后用之为杨行宻所诛发其中堂得俑人书骈姓名桎梏而钉之







　　类説卷三十一
<子部,杂家类,杂纂之属,类说>
　　钦定四库全书
　　类説目录
　　卷三十二
　　传奇
　　洛浦神女感甄赋　薛昭
　　陶太白尹子虚　　孙恪
　　郑徳璘　　　　　文箫
　　裴航　　　　　　崔炜
　　元彻　　　　　　封陟
　　韦自东　　　　　崔生
　　许栖岩　　　　　高昱
　　周邯　　　　　　寗茵
　　顔濬　　　　　　蒋武
　　江叟　　　　　　张无颇
　　曾季衡　　　　　卢涵
　　语林
　　饷公樱桃　　　京兆尹三员
　　至徳观女道士　　优人干预朝政
　　此宅无出水处　　韩愈癞死
　　小子无礼　　　　封妾为夫人
　　俅不如俦俦不如休
　　松槐矫对獠面聪明
　　徐妃诗　　　　　八钱价措大
　　州图为裙　　　　不得一乳力
　　千字令　　　　腹痛召女奴
　　煎茶博士　　　　银佛
　　葫芦贮骨灰　　　徐家肺沈家脾
　　政事取决于子　　烧尾
　　公衙　　　　　　官衔之名
　　窃虫　　　　　　应病
　　中书瓦解　　　　绛桃栁枝
　　武氏三头　　　　清俸写书
　　嗜緑头鸭　　　　玉盌金杯
　　门状













　　类説目录
　　钦定四库全书
　　类説卷三十二　　　　　　宋　曾慥　撰传竒
　　洛浦神女感甄赋
　　萧旷弹琴洛水之上有女子曰洛浦神女也旷曰或闻洛神即甄后后谢世陈思王遇其魄洛滨为感甄赋改为洛神赋托于宓妃有之乎女曰有之妾即甄后也性好鼓琴每弹悲风别鹤操未尝不玉箸滴干金缸耗尽庭月色苦壁蛩吟悲旷曰思王今在何处女曰见为遮须国王俄有一女曰织绡娘子洛浦龙君之爱女也旷问龙之作用且畏铁是乎女曰亢龙世之老耼恶铁者乃蛟螭辈又曰龙好睡大则千年小则数百载女命左右酌醴传觞华艳动人左琼枝而右玉树永夕畅懐
　　薛昭
　　薛昭作尉平陆谪为海康民有田山叟赠药一粒曰东去不独逃难兼获美姝果遇兰昌宫有三女酌醴酹曰吉吉利利好人相逢恶人相避昭跃出曰愿备好人之数询其姓氏长曰张云容次曰萧凤台次曰刘兰翘兰翘曰掷骰子采强者荐枕云容数胜昭曰夫人何许人云容曰某杨贵妃侍儿尝独舞霓裳妃赠诗曰罗袖动香香不已红蕖袅袅秋烟里轻云岭上乍摇风嫩栁堤边初拂水时皇帝与申天师谈道与我绛雪丹一粒曰汝服之虽死百年遇生人得精气便为地仙今已百年昭因诘天师之状乃曰山叟之魁梧者又诘兰凤二子曰当时宫人为九仙媛所忌毒杀之葬吾坟侧凤台歌诗曰眠花不绽几含幽今日阳春独换秋我守孤烟无白日寒云垅上更添愁兰翘曰幽谷啼莺整羽翰沈泥玉冷自长叹月华不忍扃泉户露滴松枝一夜寒云容曰韶光不鉴分成尘曾遇金丹或有神不意薛生携旧律独开幽谷一枝春昭曰误入宫墙漏网人月华清洗玉堦尘自疑飞到蓬山顶琼树三枝半夜春兰凤辞去昭与容寝处数夕不知昏昼容曰吾已苏矣但衣破得新者可起矣有金扼臂可鬻之市中昭夜至穴啓衬本体果生同归金陵幽栖至今见在岂非各饵天师之药乎
　　陶太白尹子虚
　　陶太白尹子虚同游崇华松下见古丈夫一女子二公曰神仙何以至此古丈夫曰予秦之役夫此毛女亦秦宫人令为殉者同脱骊山之祸匿此不知今几甲子二公曰幸遇大仙愿求金丹大药古丈夫曰予本凡人初饵柏子后食松脂嵗久凌虚毛绀绿不知金丹大药为何物也毛女诗曰谁知古是与今非闲蹑清霞绕翠微箫管秦楼应寂寂彩云空惹薜萝衣丈夫曰有万嵗松枝千年柏子汝可饵之亦应出世二公今巢莲花峯上
　　孙恪
　　孙恪洛中覩大第叩扉无应者有女子摘萱草吟曰彼见是忘忧我看同腐草青山与白云方展我怀抱青衣曰故袁长官女见求适人恪纳为室表兄张闲云处士曰人禀阳精妖受阴气魂掩魄尽则长生魄掩魂消则立死观弟神采阴夺阳位吾有寳剑魍魉见者灭没恪携剑隠于室内袁氏搜得寸寸折之若轻藕耳后十余年有二子治家甚严恪往南海为经畧判官至端州峡山寺袁氏持碧玉环子与僧曰院中旧物斋罢有猿数十聨臂下高松袁氏恻然题壁曰无端变化几湮沈刚被恩情役此心不如逐伴归山去长啸一声烟雾深诗毕化为老猿跃树而去僧方悟为沙门时所养开元中中使过此怜其黠以束帛易之献上阳宫安史之乱不知所之碧环当时随颈而去
　　郑徳璘
　　郑徳璘家长沙往江夏省亲将返有醝贾舟同宿洞庭湖畔韦氏女水窓中垂钓徳璘以红绡题诗曰纎手垂钩对水窓红蕖秋色艳长江既能解佩投交甫更有明珠乞一双以红绡系钓女收得之及明顺风张帆而去将暮渔人曰贾客巨舟没于洞庭徳璘悲惋为吊韦姝诗曰洞庭风劲荻花秋新没青娥细浪愁泪滴白苹君不见月明江上有轻鸥酹而投之水神持诣水府府君曰徳璘异日吾邑明宰召主者送韦女于郑生女视府君一老叟也徳璘夜半觉有物触舟拯之乃韦女遂纳为室后数年果为巴陵令至洞庭有老叟曰昔日水府活尔性命韦氏谢曰父母在水府可省觐否叟曰可须臾舟没然无所苦父母居止与世人无异曰所溺之物皆至此但无火化所食惟菱芡耳俄船出湖畔
　　文箫
　　文箫抵钟陵西山有许眞君上升第毎嵗中秋士女栉比多召名姝夜与丈夫间立握臂连踏而唱文生覩一姝歌曰若能相伴陟仙坛应得文箫驾彩鸾自有綉襦幷甲帐琼台不怕雪霜寒歌罢秉烛穿大松陟山扪石生亦潜蹑其踪姝顾曰非文箫耶引至絶顶侍卫甚严有二仙娥持簿书请详断多江湖没溺之事某曰风波误杀孩稚姝怒曰岂容易而误耶仙娥执书去忽天地黯晦风雷震怒有仙童持天判云吴彩鸾以私欲泄天机谪为民妻一纪姝与生携手下山因诘夫人之先姝曰我父吴先君字猛豫章人也吾为仙主阴籍六百年矣覩色界兴心遭责子亦因吾可出世矣生不能自赡夫人日写孙愐唐韵一部毎鬻五缗仅十载防昌初与生奔越王山作诗曰一班与两班引入越王山世数今逃尽烟萝得再还是夜风雨及明樵者见二人各跨一虎陟峯峦而去
　　裴航
　　裴航佣舟于襄汉同舟樊夫人国色也航赂婢袅烟逹诗曰同舟胡越犹怀思况遇天仙隔锦屏倘若玉京朝防去愿随鸾鹤入青防夫人曰妾有夫在汉南幸无以谐谑为意缘郎君小有因缘他日必为姻懿答诗曰一饮琼浆百感生霜捣尽见云英蓝桥便是神仙窟何必崎岖上玉京后经蓝桥驿渴甚茅舍老妪缉麻航揖之求浆妪曰云英擎一瓯浆来航饮之眞玉液也航谓妪曰小娘子艳丽惊人愿娶如何妪曰老病有此女孙神仙遗药一刀圭得玉杵臼捣百日方就若取此女但得玉杵臼其余金帛吾无所用航恨恨而去月余果获杵臼挈抵蓝桥妪襟带间解药航即捣之妪夜收药内室航窥之有玉兔持杵雪光耀室百日足妪吞药曰吾入洞为裴郎具帷帐俄见大第仙童侍女引航入帐诸亲多神仙中人有一女子云是妻姊曰不忆鄂渚同舟抵襄汉乎左右云是云翘夫人刘纲天师之妻为玉皇女史航将妻入玉峯洞中服绛雪瑶英之丹超为上仙
　　崔炜
　　崔炜于南海开元寺见乞食老妪蹶而覆人酒瓮当垆者殴辱之炜脱衣为出其直妪曰吾善灸赘疣有越井冈艾少许奉子后失足遂坠枯井中深百余丈中有大蛇蛇唇有疣俄有烧火飘入穴炜出艾灸蛇赘应手堕地乃蛇行可十里忽触一石门炜入户见綉帐珠翠莫测是何洞府也有青衣曰玉京子送崔家郎君来也须臾四女曵霓裳衣曰崔家子擅入皇帝宫炜曰皇帝何在曰暂赴祝融宴耳羊城使者少顷当来皇帝已配田夫人奉箕箒夫人齐王田横女也俄有一白羊自空飞下女曰崔子欲归番禺愿为挈往谓炜曰皇帝勅令与郎君阳燧珠中元日具酒馔吾辈当送田夫人往知有鲍姑艾可留少许炜莫知鲍姑何人留艾与之蹑羊背而去曩日所居曰已三年矣乃诣蕃邸鬻珠有老胡曰郎君入南越王赵陀墓中来陀以珠殉我大食国阳燧珠陀使异人盗归歴千载矣崔乃悟皇帝乃陀也城隍门庙见其神类使者是知羊城则广州城而庙内有五羊焉后及中元四女果伴夫人至炜曰夫人齐王女何以配南越曰国破家亡越王虏为嫔御王崩因以为殉看烹郦生如昨日耳四女俱为殉者又问四女云鲍姑何人也曰鲍靓女葛洪妻多行灸于南海又问蛇为玉京子何也曰安期生跨斯龙朝玉京耳炜后挈家访鲍姑不知所适
　　元彻
　　元彻栁实自合浦泛海遇风抵孤岛有双鬟曰玉虚尊师南溟夫人约防于此言讫而至夫人曰昔有刘阮今有元栁尊师曰邂逅相遇合赠灵药但子宿分自有师尔夫人赠以玉壶命侍女送二客去诗曰来从一叶舟中来去向百花桥上去若到人间扣玉壶鸳鸯自解分明语俄有长桥栏上皆异花千笼万斛绕为柱石二子遂逹合浦囘视无桥矣问道将归衡山因扣玉壶有鸳鸯语曰前行自遇耳后遇南岳太极先生曰此壶吾贮玉液者亡来数百年二子随诣祝融峯不出
　　封陟
　　封陟居少室山一仙姝愿侍箕箒陟曰固穷终不思滥神仙幸早囘车姝留诗曰谪居蓬岛别瑶池春媚烟花有所思为爱君心能洁白愿持箕箒奉屏帏后七日复来诗曰弄玉有夫皆得道刘纲兼室尽登仙君能仔细窥朝露须逐云车拜洞天后七日又至曰能遣君寿倒三松柏瞳方两目仙山灵府任意追游莫种槿花休敲石火陟怒曰我不欺暗室是何妖精苦相凌逼姝叹曰所以恳祷者为是青牛道士苗裔此时一失又六百年此子大是忍人又留诗曰萧君不顾凤楼人云汉回车泪脸新愁杀蓬瀛归去路难窥旧苑碧桃春乃曰好住好住无异日追悔后三年陟病卒为太山所追道遇仙骑清道甚严曰上元夫人游太岳陟仰视金辂中乃昔求偶姝也夫人索追状曰不能无情以大笔判曰封陟性虽执迷操甚坚洁实由朴戅难责风情宜延一纪良久乃苏
　　韦自东
　　韦自东遇一道士曰吾合龙虎丹信宿将成多有妖魔须得勇夫烈士拔剑拦截药成当分惠自东从道士之高峯石洞烧丹之室道士曰只请仗剑立洞门见精恠击之无惧也俄有巨虺自东以剑击之而去又一美女至击之亦灭有道士驾鹤玉童执节劳自东曰吾弟子丹将成矣诗曰三秋稽颡叩眞灵龙虎交时丹液成绛雪既凝身可度蓬壶顶上彩云生自东意道士之师释剑礼次突然入洞闻药鼎爆声道士恸哭二人因涤鼎而饮自东后虽老貌有少容
　　崔生
　　崔生者其父与勋臣一品者熟命生省一品疾一品爱其清雅令红绡妓送出妓立三指又反掌者三指胸前小镜云记取记取生归凝思莫晓其意家有昆仑奴磨勒曰立三指者一品十院歌妓此第三院三反掌指镜者十五夜月满如镜令郎君来生喜曰奈何磨勒曰此细事耳一品家有猛犬如虎守歌妓院当为挝杀之是夜携链锤往食顷囘曰犬毙矣负生而往姬大慰悦迟明负生与姬飞出峻垣遂归学院匿之后游曲江一品家人潜认红绡召崔生诘之生不敢隠一品命甲士擒磨勒三持之顷刻不知所向后有人见卖药于畨市
　　许栖岩
　　许栖岩下第长安欲市一马有道士能易请筮之遇干五飞龙在天利见大人曰此马龙种也栖岩入蜀至剑阁马惊坠万丈岩底行出洞口见碧桃万余株二玉女曰尔何人遽至太一元君之室元君召曰尔在人间何好曰好道多读老庄黄庭经元君曰三书各得何句栖岩曰庄子云真人之息以踵老子云其精甚眞黄庭云但思一部寿无穷元君曰子近道矣命饮石髓曰嵇康不能得尔得之数也俄有道士来元君曰请算三事擘太华何神也立海桥何鬼也道士布算良久曰擘太华虽云巨灵实夸父之神也立海桥虽云丑恠乃五丁之鬼也元君曰算吾今夕何为曰今夕东游三万里栖岩视道士乃昔日卜马者道士曰乾卦今日中否逡廵有仙童曰东皇君请今宵曲龙山桥玩月元君请栖岩曰可同游曲龙共跨鹿龙而去顷刻而至见危桥若长虹亘天势连河汉深入沧溟东皇命酌醴鸾歌凤舞响彻天外日轮渐涌命驾俱返元君曰尔饮石髓已得千嵗命牵栖岩马来曰本吾洞之龙子因作怒伤稼责为负荷与君缘合耳汝到人间解之渭滨玉女曰龙子囘日虢县田婆针寄少许来跨马食顷达虢县旧庄询田婆曰太一家紫霄姊妹尝寄信买针遂取针繋马鬛放之渭滨化龙而去
　　高昱
　　高昱舣舟昭潭夜窥潭上三大芙蕖有三美女各踞其一曰今夕堪话幽其一曰小舟莫听语又一曰纵有人非濯缨之士不足惮也相谓曰昭潭无底橘州浮信不虚语各请言所好一曰习释次曰习道又次曰习儒又曰各算明日合得何物曰各从所好明旦果有一僧度至中流而溺又有道士一儒生一皆不逾时而溺昱惊为神俄有舟载一叟云是祁阳山叟昱遂述其事叟怒曰焉敢如此取朱笔篆字命弟子送入潭底若履平地睹大蟠石有三女同卧石上见符至化三鱼大女曰啓天师容三日搬去叟怒曰明日须离此不然使六丁仗剑斩之明日黒云风雨有三大鱼沿流而去
　　周邯
　　周邯有奴善入水邯名曰水精邯舟经瞿唐乃令水精沈入探金寳而出又经牛渚矶水精没移时复得玉云甚有水恠皆怒目防手身仅免祸后至相州州北有井云有黄龙命水精没食顷出曰有大黄龙抱明月寳珠熟寐适欲刼之恨无利刃邯与寳剑复入食顷跃出有一金手自空攫水精入逡巡有老人曰此亢金龙是上使者泽润一方岂可持寸剑刼之忽値龙震怒摇天关摆地轴百里为江海鱼鳖君焉能逃宜火急谢龙无使其怒邯遂具牲牢奠之
</div>
    <div class="pagination">
<a href="类说_page87.html">上一页</a><span>...</span><a href="类说_page83.html">83</a><a href="类说_page84.html">84</a><a href="类说_page85.html">85</a><a href="类说_page86.html">86</a><a href="类说_page87.html">87</a><span class="current-page">88</span><a href="类说_page89.html">89</a><a href="类说_page90.html">90</a><a href="类说_page91.html">91</a><a href="类说_page92.html">92</a><a href="类说_page93.html">93</a><span>...</span><a href="类说_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
