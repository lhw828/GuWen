<!DOCTYPE html>
<html>
 <head>
  <meta charset="utf-8"/>
  <title>
   耶稣会文献汇编 - 第 91 页/共 368 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   耶稣会文献汇编 - 第 91 页/共 368 页
  </h1>
  <div class="content">
   第十六册：汤若望《主制群征》
第十七册：利类思《不得已辩》
第十八册：南怀仁《善恶报略说》
第十九册：白晋《古今敬天鉴》
第二十册：沙守信《真道自证》
第二十一册：郭纳爵《烛俗迷篇》
第二十二册：冯秉正指示《盛世刍荛》
第二十三册：陆铭恩《释客问》

天主实义续篇
耶稣会后学庞迪我述 同会傅泛际、阳玛诺、费乐德订 清漳景教堂重梓 天主圣教实义十二册

天主实义十二册之第二
耶稣会后学庞迪我述
同会傅泛际、阳玛诺、费乐德订
清漳景教堂重梓

天主实义续篇题解
《天主实义续篇》是庞迪我所著天主教护教文献。庞迪我，字训阳或顺阳，原名Diego de Pantoja，西班牙人，生于年，于年来华到达澳门，在南京、北京传教，后遭流放，年卒于澳门。庞氏所著书以《七克》、《受难始末》、《庞子遗诠》等。本书根据年抄本的清漳景教堂重梓版编辑整理，共面，傅泛际 、阳玛诺 、费乐德 三人共订，藏于梵蒂冈教廷图书馆(Biblioteca Apostolica Vaticana)，文献编码为Rac.Gen.Or, III-    号 ；法国国家图书馆 (Bibliothèque Nationale de France) 亦有藏本，古郎(Maurice Courant)编目为, , 号。
《天主实义》是为利玛窦所著书名，原书末云有十二册计划，或有此计划而未明言，庞氏继之，故称《续篇》；又以利氏之书为第一册，故此书乃称“十二册”之第二；以十二册实为一书，故此书仍袭用《天主实义》之名。 
 
天主实义续篇目录
天主实义续篇题解	
天主实义续篇目录	
第一节 人宜认有天主	
第二节  物始征有天主	
第三节  蠢物征有天主	
第四节  人类征有天主	
第五节  天主何如	
第六节  天主惟一	
第七节  天主无始终	
第八节  天主有生命	
第九节  天主纯神无形	
第十节  天主至纯无杂	
第十一节  天主无所不在	
第十二节  天主无所不能	
第十三节  天主智识	
第十四节  天主诚实	
第十五节  天主善好	
第十六节  天主殊福	
第十七节  天主爱德	
第十八节  天主他德	
第十九节  天主不改易	
第二十节  天主公赏罚	

 
第一节 人宜认有天主
世界定有一至尊主，初造天地万物，而后恒存育临莅之。此理铭刻人心，不待论而自明，普天下智愚贤否，生而知之。故遇吉福如意之事，莫不顒天，敬礼感谢求申益之；艰难拂意，莫不吁天，祈释解之。为非者，亦莫不怖畏之。疾痛呼号。救之，共祷、共谢共敬、共怖，不约而同，亦以证天地一主之实理矣。西国称为陡斯。纵其地其人，冥愚无知，不识文字，随处必有一敬事此主之大礼，众共守之，即习俗相沿。有谬认邪魔虐鬼为仁主者，误信其降吉降凶，实有权能，而建神设像，钦崇瞻拜，畏惧祭视之。其本心，固惟达推钦崇一尊主之，正心良性而已。譬如有人遥闻，京中有至尊国主，但未识为谁，入京适见一人，仪范尊嵬，以为是也，遂俯身叩礼。此虽误认，顾惟钦朝一尊主之意固甚真也。古贤有言：疑雪非白，宜治其目。疑天地无真主，良心荧迷，宜治其神，此正道实理。即造物主开启人心，识此主为实学，事此主为本分。爱此主为本性。苟欲修德克私，而不奉主为先任，修善德，尽为有缺为无根，为易败，为甚微，悉无应报。于天堂焉，所克情欲，特暂饰丑貌，非实涤污根，幽狱未世之谴责，终无由免矣。天主经云：“痴人自云于心内，天地无主。”缘是，则承朽袭坏，甚为可憎，无一为善者也。
夫知天地有主，及身后有善恶之报，正为修善去恶之羽翼也。邪魔欲夺人信向，败人功德沦于万罪，俾失天福，而与己同堕永狱，其秘计万端，无非蔽人心目，使不识有主不信身后有报。则为恶者，无所怖而易恣；向善者无所望，而难勉；即邪魔之愿望，不啻慰焉。无穷毒害，无数罪訧，可不慎哉，可不惧哉！
夫信有一公主，设心奉敬，遵守戒命，则生死大事，及行善去恶之大本建矣。关系甚重，利害甚分。信之大利，而不能小害；不信之大害，而不能小利。有利无害。何也？令尔信有，而果有，则今已免不识大父母之罪，且能虔心奉戒，死后升受天堂之真福，利莫大矣。如信而果无，则亦莫能讨尔信之微讹，何害之有？况非讹哉！其有害无利何也？如尔不信有而果有，即负不信不识不奉尔大父母之咎，又谁助佑尔为善远罪，以脱死后永年猛殃害何如？况既不信有主，亦不望行善有赏，不畏行恶有罚，纵横为恶，益无顾惮，害更何如无利，不必言矣。信之哉！不然，审判之时，天地大主问尔曰：尔大父，奚不孝？尔大主，奚不敬？马牛狮狼皆识恩主，赐尔灵性超绝万类，生物万汇为尔施用，保护尔命，救尔难，申尔福，奚不求信识、奉事恩主，尔将何以答之？不俟迫危之期，而先虑预备真智，不宜然乎哉？
或曰：信万物之上有造物尊主是矣，但愿闻信此者即足成善人、受天报欤，抑尚别有当行之工业也？曰：笃信此实理，乃修善之趾，蹈天路首步也。不先举此趾、行此步，则所积善德所行功业皆空虚，与主无与，亦无所于天堂焉。假令人有所为，若为我，我乃重视之厚酬之；苟非为我，我何与哉？人缘信而爱大主，故奉其圣命，修善行德，大主乃喜受重视，以天福酬报之。若非信而爱主，其志必属世福，为德甚小，大主视之甚轻，虽不废赏，特以世之暂福酬之，不畀天上永福焉。况不求识爱所从出大父母，为忘本，便是大罪。凡以念言及动犯大主所赋心理，即获罪也。人负债，独债主能赦之，获罪于造我者，独造我者能宥之。不识不爱，所犯从何得赦乎？是以从生及死，大小罪过，死时，一一当赏，一一当受其殃焉。识爱与否，维系不至重乎？第徒信有主，不知畴是如何昭事，如何信其言奉其诫命，至终身无改，亦不足为真善，不足受永福矣。
我西域千余国，千六百年前，虽知天地特一尊主，但未知谁是，未闻其性德，未识其诫命敬事之法，善恶之报，尚未详晓。故人各设所喜，各敬所设，各以所设敬为真，万人万心，教法万派，风俗不美。独如德亚一国之人，自古钦崇一造物大主，多出圣贤，物主以其性德及其教规之详善恶之报、初造制天地人物之缘由，亲论彼国。圣人亦亲载于册，垂训万世。因有流传四方者，四方闻而尊焉，教法人心乃始归一。各国至今多出圣贤，学问彰盛，溃乱自息，风俗自美。此册所述教规，大都天地大主所亲宣示，及圣人据其亲言所推识解释，万万不疑。实理无谬，弗敢加私见片语也。
圣弟阿泥削曰：“人所由识天主有三路：一曰，由造作。盖人莫不自悟，物未有能造存己者，因悟物上须有造存物之主也。一曰，由物情。因物之精美追知必有主者付畀之，主者所散赐于物之渺分己如是，所自具更如何。一曰，由除去。盖见物有瑕与不精不足处，则知至精天地之主不宜有此也。”今将述天主实理，当从三路征之。夫此理虽具人心，弟迷惑已久，惟肉目所视，是信肉躯所乐是行，如瞽声无灵神者。天主赐人灵神，御身于善，赐人肉身辅神于善。肉身从神灵者喜于行善，则神灵跻天域蒙永福；灵神随肉身者喜于行恶，随堕魔境负永苦，此物主谆谆尊命也。世人颠倒，迷罔灵神，千态万变悉趋身之快乐伪益，不思命终所向所受，亦大可悲矣！夫兽，无灵德，尚知爱愍同类，我人类回道妄行，将入永苦忍坐视乎？尔拯将入升者，尔仁德也。能拯而不拯，不异尔杀之。拯其肉身，不过暂生，尚为大德，矧拯人于地狱永劫之艰难，德不更盛欤？故天主圣经有言，正义训人放光如日，永世不绝。大西诸国千六百年以来皆遵天主正教之地也，有士儒谢世富贵安娱之乐，不辞离亲背乡、多年航海之苦，学异言异文、习异俗异食之劳，讲论译述昼夜劝人之烦，其意诚愿天下国国人人，皆得识真主，循正路，以积实德，建真功，使今世得享宁安之乐，而身后亦得跻天界，蒙无量福。惟是载教之经卷颇多，难以殚述，姑采掇切要，辑之斯册。其理义则实学之根源，身后万年或福乐或苦难，吃紧关系，至大无侔焉！惟读者虚心祈天牖照念虑，克信悟其实理，感诱心愿，使乐从其戒命，庶几吾述尔读，俱有益耳。
第二节  物始征有天主
人熟思万物初始，无不燝然觉悟，物上当有一至灵至尊无始之主矣。特按东西南北，诸国之记，数千年前，普天下人兽最稀，人亦析居，无君长，无法律，无宫室，未习六艺，一切人类之事俱未典。数百年后，人生甚繁，随立君王官长，分此国省郡邑之界，种种宪法随处定行。如中国史书所载，画卦钻火，尝药教稼等万用万事，无不有由肇始，不能自始。何独造是事用之人类，与安立人类之世界，偏无肇始，偶然突而全有哉？夫天地万物，既皆有始，有始则必有造其始。此造始者有始乎？若曰有始，是亦待造，尚不离物；若曰无始，是即吾所求无始、无终、无量，为凡物之总愿、总主者矣。若云目前此物出自彼物，如子出自父母，则父母又从安出？追至元祖，元祖亦弗能自始。推之无形有形，凡物尽然则万类未始之先，岂得不有一无终、无始、无量者为万类之始，岂得不为万物之主哉？今亦不必追至元祖，如人父母有欲生子而不能生者，有不愿生而生者，有愿生男而生女者，人亦安能自造？可见儿女之生皆由大主，特假父母之形力以赞其成，用父母之料质以备其体。而安排于未生之先，与养护于已生之后，固非父母能力所及，非物主之全能，孰成就之耶？
且人之形躯，其体情无异鸟兽，至为鄙属；独灵神之体情近天神，故属精品。是以身躯赖灵神以生、以立，独灵神不赖身而自生立也。造者之用动，恒随其体，而与之类彼形物所造，特惟形物，曷能造作无形之物哉？今又屡见父母生子，百骸尽赅，而灵神未加，绝无生气。以是亦灼然明知，结缔神形，以成人，悉物主能，非关父母也。故知生我者，私父母。私父母之上，尚有一公大父母。私父母之恩，人易知，莫不终身感激，致敬孝，以报之。公大父母之恩，万倍宏厚，人顾不知感激图报，弃捐弗认忘已。背本之罪，呜呼甚矣！
且今勿论物有始与否，物之造物，必造者在先，被造者在后；造者先有，被造者尚无。若物有能自造己者，则一物当兼先及后，并有与无，先后有无，又相反之情势，岂能并立耶？是以造者与被造者，决非一物。物不能自造，则凡被造物之上，必有一不被造之物，为诸被造物之原，自明矣。造成者，自无物造有物谓也。夫物造物，必资材质然后能动作，是其造作，多属改形貌。从造者之性，皆悉属变化，弗能自全无物中造实有物也。独物主其能无涯，不资质料，初自无中，造成天地及诸品天神。今亦日日自全无中，造成众人之灵神也。其愿能相随，愿有倐有，故物无难易者，造成一天地与万天地，如造成一蚊虻也。此固物主之全能所独及。故圣亚达纳削云：“掌物，人能之。造物，独物主能之。”圣亚吾斯丁曰：“神鬼已先无已，故弗能造己；无材质，故弗能造物。弗能造物，与不能自造等也。”
况物者，若其性体美好，不受之于外，则悉属自取、自立也。不受之于外，则其上莫或定画能限其性德美好之多寡矣，任自取自立，则其所自取性德与美好，必不自限矣。今天地万物性德，美好咸有限际，弗能任益，则其不属之物自立、自取，而其上，尚有造作定画其多寡之主者可知。造所先无难，存所先有易。若物情属之物自立，则生者当长生，不至死矣。生物既不获长生，则其情性不属之物自立，万物之上有所从立之主，何疑耶？故物资造主，犹日光资日轮。日光，非日不生，日蔽光亡，弗能自立、自存焉。
或曰：万物偶成，不竢主制之。曰：世间有一微物，不待营筹，不加工业，偶自肖成人，皆奇异之，诧为希有，况万物各随其性，浑然精美，云皆偶然成就，有是理乎？譬如，帝王宫殿丰丽无侔，或曰：一山崩其土，偶自成砖瓦，树偶自成柱栋椽门，又偶自契合而成就斯殿也，谁不以为狂诞乎？一殿之微，不能偶成，天地万物之大，云皆偶成，不为狂诞乎？苟造成偶然，其常存不灭绝，常治不紊乱，亦皆偶然乎？
或曰：物皆自然而成曰。何谓自然？若谓物各自造其然，孰不欲成造美好，而愿有顽蠢陋劣者？且既能自造其然，必也亦能存护其然，何又渐滋衰弱，至老死、灭亡耶？见嘉篇文字，必意高才之士撰述之。或曰：自然若是，不待文人撰述，谁不以为妄言耶？见天地万物之全备艳美，则宜越陟于物上，因而追求全智全能、至仁至尊之物主，以致其敬爱，斯则修善之实学也。因物之全备嘉美，特云自然而忘造其然者，特乐其用，而不索造为我用者，冥顽莫大矣！设试尔见石人言动，铜毬运旋、死人复生曰自然耶，抑有大能，使之然耶？曰有大能使之然者必矣。骨肉之人，能言动又能论理，不比天毬，不生不灵能运旋不息。俾一死人复生为事小，俾众未生者生，已生者存生，为事广大，且更难，而独不认有大能宏智之主就成之何也？呜呼！彼因罕且私，故异之感之；此因常且公，更当感念之。而反忽忘不思，其谓有目而不睹，有耳而不听，有心而不悟，荧惑矣哉！
第三节  蠢物征有天主
右论既有心理追达万物之上，应有物主，复以肉目观覩万物之妙，则物上有一至尊主，更昭如也。么么之虫，大抵具备五官百体，无异牛象，无缺无余无可增减，无可更易。鸟兽本属蠢类，宜无灵觉。而蜂制蜜，蚁积粮，蛛蜘织网，百鸟兽护命养生，就利避害，采掇药草，分比毒良，治病瘗死，测将来风雨震雷之变，种种无异有灵觉者。凡有灵效，必萌自灵性明矣。其有不属灵汇，而灵迹可见。必有灵物引延之矢，中鹄，知有人发之。鸟能言，猴能舞，知有人练肄之。万种尽然，夫鸟兽性不灵，而迹多肖灵，若非有一至灵至能之主管制其性情，蠢属焉能若是耶？或曰：鸟兽能举灵迹，安识无灵性？曰：灵性如人，其计谋筹策随遇日新。若鸟兽灵迹各类不同，各有一定，乃物主初造其性所定就者。譬如鸟能言，特惟数语，则知其非性有灵才，且非以宜内意，乃特外习数成语而已矣。
且不灵之物更极精美，足征有主。昔西国有名士亚尔寄氏者，最精星学，曾以玻璃制一天毬，日月五星列宿诸天，及其顺逆迟速朔望交会，一一若天，古今人皆称聪明，世无比者。亦为其略能通达形容大天之一纤耳。夫见一物精美者，知有智巧人制造之。入人之家，内外整顿，规度相称，仆役壮勤，日用隆盛。不同聀，而情相亲爱；不同性，而心相吻合；各安其分，称其职，不相傲妬。见者虽甚愚，必意此中有一尊主、智主，百役所自听命者也。霄壤之间，万物一大室也。地当其中，无所凭倚而万物凭之，凡人心所愿，以养以乐无不备。其中水体广大，汹湧滔决，而循涯辄止。上有天，以覆之，万年不朽，无车轮消息，而永旋不辍，日月星辰皆丽之以照曜天地，而因其顺逆之行，以别四时，分昼夜，成岁功。若不运旋，恒驻一所，则此处恒夏，彼处恒冬；此恒昼，彼恒夜；近者莫堪其炎烈，远者莫胜其寒凄；化育无由以成矣。又以其□□，下射彻达地球，以辅万物。且摄地气，使至空□冷际，而或成云雨，或成霜雪，或成雹露，复落于地，而丰饶之。四时之别以扶人兽所资，以生四液而保护之，春温以扶血，夏炎以扶黄痰，秋燥以扶黑痰，冬冷以扶白痰也。若自冬之迫寒俄入夏之猛热，其性相反物必受害，是以冬寒既极渐由春温而入夏，夏炎既极，渐由秋凉而入冬矣。乃万形之物取质于四行，据其性情，各得其所。火至轻清，跻于天域使燄不下害。土至重浊，离天最远。水稍轻，则浮土之上。气轻重之间，则乘水上，而负火焉。四行之情相攻互敌，而攻敌之中，又有相和。土燥水湿相敌，乃以俱冷而和。水冷气热相敌，乃以俱湿而和。气湿火燥相敌，乃以俱热而和。火热土冷相敌，乃以俱燥而和。全敌而无和，物不生；竟和而无敌，物不成；和敌各半，造化并兴。然彼此力埒，则不相藉。或一强一弱，则强常胜，弱常负，而不相配，物俱难保矣。四行则强以攻者弱以防，强以防者弱以攻。如火性猛急，所遇即化，水弱反熄之。土性钝懦，化物最迟，火刚即变之。若此则其强弱适调，而后万物之造化存安甚顺也。
岂独天地及四行及人，凡天壤中微物之妙，俱循此理。况物主造生此世，悉为人用。故凡伤人之物，如毒蛇虐兽皆使畏人，喜居深野，生养最稀。而为人用者，生独繁，性独扰，乐居人间也。假如人父生子辄赅其衣食日用之物，以育养之，旧衣未破，而新衣已制，前餐未竟，而后餐已备，子长则与之德师教之艺文，训之正道，迪其善，董其恶，疾则医之，忧则慰之，生平勤劳，集财以富之，若是者不亦顾爱其子之慈父耶？天主顾爱人物，何啻于此。人物所须，以养其生，乐其耳目口鼻四体，医其疾，万万具备，诸种金银珠宝以富之。今年稼穑仅毕，而再年之种已起，去岁之谷未罄，而今岁之谷已熟矣。以善念德愿诱我善德，陈身后永年之报，以劝我善德，惩我罪恶。无微物，不时时刻刻沾蒙其顾护之泽。谓既造人物之后，废然遗留，不复以父母之心顾卫可乎？人能凝神默想，不无惺然醒悟曰。亚尔寄氏之天毬，无所利益，不为大用，止因略肖天像，令人讚称无已，倦倦求识其人。而真天地时在目前，时蒙其利益，目击其精妙，而不足动我心，不足征物上有造成、调护之主，万无是理也。不然，人有灵才，能循理义，苟不率一首，弗能久安。况无生觉无灵心，性情相悖之物，若无一总主，调护治涖之，胡能若此久安，无溃灭之患哉？
天物之久安，足征有主。若或异常妖变失其常者，如地震、山裂、风烈、水溢、旱潦、馑饥、瘟疫，及鬼魔厄灾，此又更证上有至灵无量能之主。或治万物，俾存其常，以布其仁慈，令人感格，遵其修善之命，以谢之。或纵之变异其常，恣伤人物，以宣其盛义，罚人罪恶，使之畏其刑，悟改而迁善也。故见其或变，则知从常时，必属物主调持，使循其常也。见其常，则知变其常时，必有物主，纵放其毒害也。见其毒害或重或轻，则知其上有至能之主，限定其轻重，不使任恣也。不然鬼魔为物，其强梁有力，非他物可比，其恨愤人物，亦甚矣。使上无一主，防其恚怒，厌其猛力而恣其所为，则残灭万物无噍类久矣。我侪生存不至辄灭，皆物主之隆恩博爱，殚心力修德行义。以谢之至宜矣。不惟不谢，而反生疑，妄詈无有，负恩甚哉！惜乎！
再论苍苍之天，日月星辰旋运，不辍不怠，各守其位，不侵不乱，亦足以明证其上有主，使之运旋也。盖静者，自美于动；动者，自向于静。无论灵蠢生否，未有自喜动，而不因求静者；未有肯舍所得福，而不因就得更大福者。物重如金石，自行下；物轻如火气，自行上；皆以得合其本性安所也。得之则寂然静谧，不复有移动焉。乃知其移动，出自内性情，非自外至也。若风吹与舟行，非因求静就安，行动原不于本性，乃外来之力强激使然。外力或息，动行即止矣。夫苍天日月星辰，恒恒运动，在东则旋西，至西复离西向东，瞬息不憩。其东西两所，无异何所拣择，必非离其非本所之不安静，以就本所之安静，其不出于本性，不待论而自明矣。动转不出本性，则其或东或西，或顺或逆，或速或迟，或过或不过，永永若是，丝毫不爽，必非苍天，及日月星辰不灵不生之物所克自定也。虚心深思斯理者，虽肉目不睹物主之体，亦无不心悟，口然曰：“日月星辰之上，必有无量能智一主，俾之永旋，奠其次列，俾恒守其铨序焉。人物之上，必有爱人物一大父母，使天及日月星辰常运不息，为人物之利益焉。譬如人间，尔形内有灵在否，尔非死必曰：有矣。尔安识有曾睹其体貌欤，不睹必矣。因枝叶则根抵睹，因外效则本质显。如目视耳听口言体动，心间则识有灵神在内，如照如视也。天地有主掌世间事物，犹神灵掌一身之百务。人睹其妙效灵迹，如天旋地静，雨润日暄，雷动风散，山藏海育，与人之寿夭，善恶之褒贬，年岁之丰荒。祝而致效，虽不睹其体，不阅其所，亦灿然明悟天地万物之外，实有掌人物一至仁至义总主焉。
可见被造之物，犹未能自立自存，存立仍须物主也。故系于物主，弗能离之。譬夫日光击于日轮光，非日不生，非日不存也。且物主，既能自无物造有物，必也亦能复灭物如初无物。物赖主始有，离主仍无，乃知物主存物之恩，时时刻刻犹新从无中造也。故《圣经》云：“我曹生存与动兴，咸赖天主。”又曰：“非天主生存我侪，从何自生存哉？”圣厄勒卧略亦云：“万物虽实体，非物主之手扶提，弗能存其实焉。”天地之主，造此天地万物，岂惟为人具备育养施用而已，并为众人学真道之册籍也。凡形享共利于外，因而心上寻求恩泽所从来，而一心昭事之，德功之立最无大此。譬如人行路劳疲，忽得休息饮食，必求其主而颂谢，终身不忘。况赤身入世，忽得万物之用，问谁为之，谁预备之？岂可不求识爱奉事之乎？从古万国圣贤修士，皆求识天地总主、大父母为首务。不识者读天地万物性情之籍，则因而追识之。已识者，复究万物性情之妙，更识其智能仁义之无量，故更益其爱慕钦崇焉。
天主圣经云：“上天法象，讚诵天主之光荣也。”夫天无口舌，何为讚诵？曰：虽不发声言，第其光耀、丰丽、高广与夫运旋钜力，皆为明声之口舌。恒诵曰：我上有一无量能主，造我治我。更明于口舌之声言也。盖声言，独使听者能悟之。今日视其精妙身，享其大益，无论智愚，莫不明听其无声音之言。故圣契所云：“人纵甚愚，但不识物主，孰是无不识物有一主也？”圣祭被利云：“不认所不得不识者，罪愆无辞矣。”圣盎薄削曰：“天地之主纯是妙体，故肉目弗能视之。弟因肉目所视因以心目，超陟天地万物之上而视焉，是以天地万物，为升物主之阶，且以为照物主之明镜也。即今世之识，为暗识、婉识也。但今不得此暗识，身后不能享其明识、亲视之永福焉。”故经云：“不信大主者，既审判矣。”犹言，世间证有一总主之事物甚多，人尚弗信之，其罪甚明，不待评论，决当受地狱永殃也。万类精备及调协临蒞之妙，上下诸品，坎第之美，至能智至仁义之验效，明迹也，奚不认有至能智、至仁义之主造治之哉？矧不认一主造治，则世间事物之所以然，多难解释，所知识不过目前尔我之间一二浅理。而六合之外，天上及身后之事、天主之性德、天神及灵之性情当行之工业，俱不及自知。学问隘浅，故易受诬谬之欺矣。若信有一主造治之实理，则万物有原委，万事有安置，万理易明，圣贤意言易解，学问有据，甚广矣！故举一主，而事一贯，何其不思之甚也？
第四节  人类征有天主
此理之据，胡竢遐索于物？人各反诸已，熟思日行之事，亦自足也。试问：天旱，尔求雨；雨求晴，疾求痊，曲求申，直艰，仰天祝吁；霹震□□□伤不伤，则谢为非。纵无人知，亦忧怖。尔所求谢怖畏者，畴是与必也。意有灵主，能听尔求，喜尔善，憎尔恶；有慈能为尔感，有拯患降福之能，肯拯降之仁，能命火勿毁，云勿雨，霹雳勿击，岂非明证，万物之上别有至能智、可敬畏爱慕之主，致此大效？举此明迹乎哉！第难祸中，尔以心言行明证之。向祈之，难释禍解不复识之，何也？灾迫心惧，邪情跧伏，正理易明，故发正念。灾过吉转，则伏情宛然复突，正念复沈。犹行海者，风浪兴作，悚惶□□□，誓许善行；无已风静浪平，所誓遂谖，不复念之。哀哉！夫享福脱祸，以至一呼一吸，悉皆大父母之恩。恩中，不信有致恩者；艰难中，不认有拯艰难者，不啻不求识主，反若无主，则以心言及行灭亡之。此则以仇报爱，以害报恩，罪恶孰大若此者欤？夫天地间，大小物无不有其性所趋向美好面望得者也，幸得之，则祉福满圆，宜无复有愿望矣。众人生平千计万谋所图无休息何也？愿望无限际，万物之美又微小，以微小之福图盈实休息无限际之愿，犹持勺水熄猛火，岂惟不熄，滋增其炽烈焉？苟非无限际美好，乌能盈满其愿望之无极哉？夫天地大主，继于人性之愿望者，决非空虚，徒造不可充实、休息者矣。愿望可充实，则必有一物，其性德及美好粹精，皆无穷际，皆不可加。能充满休息者，此即我所谓天地总主，万物大父母也。故圣亚吾斯丁谓此大主云：“吾主尔所以造我，正以归向于尔，见尔体，享尔美好而已。非及见享尔时，吾心胡能休息静谧欤？！
使一国，无一首可率，无一法可遵，而人各若其私意溃害，安能绝止哉？天下人，同具斯理，故随处立君长，从其令命，君臣之义，始为人间大伦钜纲矣。吾窃伺众人心志，莫不切冀得所归向于冥冥中者。苦难愿得所哀诉、祈援者，福乐愿得所颂谢、祷申者，有罪过愿得所仰、以祈赦宥者，向善愿得嘿引佑者。斯数异愿，人人生而怀之，岂徒哉？正上天大主所赐，引人求索，能盈息其冀愿之天地大主焉。苟无可归向之主，则人心分□□隔，不能归一。生时，无规程可凭依，惟欲是行，为恶无畏，为善无望，罪愆孽害，曷有穷尽？死时无功可恃，以冀天报；有罪无仰向，以祝宥赦。惶忧如涛，并兴猛攻，不使休息。由是观，则人有公主，岂非第一大伦，为他伦之根抵哉？
矧赏善罚恶，令人迁善，此则人间立君长要意也，最急职分也。第其智识短狭，特凭肉目见外形，而善恶之本隐内，是以赏罚弗克周，弗克当，且劝惩不加于善恶之本际也。惟物主全照内外，直赏罚其内心之真善恶，令人寡心罪，迁心善，不亦至当，万不可无耶？
第五节  天主何如
人既知天地有主，不无愿知其尊、富、善、美、智、能、仁、义诸性德之详也。第凡此类，在人与神皆为情属。非凭附物之性体，弗能自立，故与物性为二，而倏消倏长，倏存倏亡也。第物主其智、能、仁、义诸德，与其性浑然一纯体，全无体情。二物之殊，故在物主，不宜谓之情，惟谓德云。夫物主者，至精美，至尊善，智能无量，性德无穷，庆福无际无始终，万物所从出，万物之上一物谓也。知物主之性德，则学问之根源也。然世有称智慧聪明者，弗能悟其理，辄云：“穆穆高远深幽，非人心所及思，口舌所及言，岂容窥测。”此岂真情实言哉？诚以饰其怠情，不愿知识之非耳。殊不知物主之理，虽玄奥不可志罄探。其可探者，亦自不希矣。且主义至精至妙，得悟丝毫，其照乐满足人心，又万倍世间诸物之义理也。人心愈思之，其念虑愈清澄物主之性弥大；义理弥精，弥有可知识、称誉，弥宜殚心力以思念之，尽口舌之力以谈论之。故圣梁谓物主曰：“缘其性德之精美，不可尽言，故令人恒言之；缘口舌之议论赞誉，未尝称足，故令人未尝闻其议论、赞誉也。”第天主之理无涯，人之识些微，竭心舌力，讵能研考阐其万一哉？古有国王，问物主之说于贤士西末泥。贤士求数日思之，期至又求倍之。数次如是，王怒，以为戏，贤士对曰：“臣弥思弥觉其义深远难明，故弗轻对，敢戏哉？可穷者尽洞达竟通徹之谓也。夫有限际之司明者，特能穷底有限际之物；无限际之性德，非无限德力之司明者，弗能毕达穷底之也。夫凡神及人之性情、德力，咸有限际，而物主之性德，自无边际，其不相称极矣，其不相及无量矣。是以物主无量之性德，特物主无量之司明者，能毕达穷底之。固非天主所已生及所能生之物，所能竟通全含焉。此其故。非物主之实理，不可明。但司明者于实理，犹目于色，耳于声。目所视，色加光也；耳所听声音而已。使目视目光，耳听震声，皆受伤，惟其光及声过耳目之力故耳。司明者所悟实理而已，第以有边际之司明者欲殚含穷达无边际之理，不惟不穷达，而愈图达之愈昏冥焉。故经云：“图窘物主之宏大者，必镇抑于其隆光焉。”
第六节  天主惟一
造物者特一，无二，天地一至尊，万物出于一尊，此众庶恒言也。一家一首，一国一君，斯国治家齐。然亦惟假天地一主，大理之一纤耳。圣经屡云：“天地之主，一而已，此外绝无可称主者。”但人间或为邪魔所迷妄，信有多主。如一明烛其光本一，但目德劣弱，遂为邪气昧，遂见多光。照世无量之光惟一，无始终之主而已。心目受蔽，乃以人类区区之力量，度物主无境之智能。见天地之广袤事物之繁夥，而皆常治不乱，则以为非一主所能当，臆立多主，以分治事物之烦劳。或一主天，一掌地，一理火，一典水，各分其职。其多寡之数，任意行其所尊，不觉以是，丧乱世界之佳美，且亵侮获罪于其主也。何也？乾坤犹一钜身，万物其百骸，而物主其首也。一身多首不成怪形耶？世界事物甚繁甚异，而其次第甚佳，甚称各得其所，各守其职，各务其业，不相侵夺。万物联继毫无间虚，自有天地以来，世世如一。若非一主总持，安能若是耶？尔入一大国，其郡邑村落，众夥相逖，而及法律规矩、衣冠语言、秤量轻重尽同，则知皆属一主。治之地虽广大，四方隔遐，但处处火热雪冷，昼明夜暗，四时相接，人之心欲，鸟兽之情性，处处如一，此亦万物悉属一尊主治莅之明征乎！其侮慢何也？加多主，则以是骏主之能德短狭，力量懦弱，不足当也。而愈增其数，愈减寡其能力，消蚀其智权，此非辱慢之而何？譬如举巨石，一人之力足举之，必不积多人。若必积多人，不亦证一人力之微弱，不足举欤？
吾设问尔云：有多主，咸出一总源，抑皆自由？若出于一，则彼特一至大，故独称总主，余则有限之物，奚得为至极主乎？夫物上有物主，任造物之情性，任定其多寡之数，故其性情与数，咸有限际。若彼物主皆其性德自有，不系于外，莫能画定，可有二三主，亦可有无数主，其性德其智能当等，无穷际等即有际，安云无穷际乎？况凡可有之物，物主任能造辄有，且亦能不造辄无。若物主不造不能使无，则能亦有限。彼无数主不能自造，又不能自有，然则孰有之？若无数主不可有，则一者有矣。
凡可有美好精德，皆天地主所当尽包，故其德悉宜至极无穷际，不得有二。设有二主，非一大一小，则皆埒齐。若一大一小。惟大者为主，小者非至极，安可与并？若埒齐，则各已有对，有对则其荣光弥小，权柄弥短，固非所谓至极无量能之主矣。设问彼所有德，此亦悉有之否欤？若有，归一矣；己无，二矣。若否，则彼之美好此无之，此之美好彼无之，彼此皆有亏阙，愈有际矣，固非物主全然满圆、无所不抱之德性也。若尚云，相埒齐。复设问，兼二之能德大于单一之能德否欤，单一之能力所不及兼二之能力并及之否欤？若大且各有所不及，则二之能德，皆可增受，益非极矣，岂所为至极主耶？若否，则单一之能德，已至极矣，已满圆矣，尽足造作、治护一天地与万天地，而其余力尚无穷际矣，余多俱虚无用，加多何为乎？
今观天壤间，万类各有一至大宗者。有身形者，天为宗大。光明者，日为最。暖热者，火为极。一国一君，一阵一大将，一家一长，岂天地独无一至物，为万物之宗主哉？一首之治，亦自安静平夷于多首之治。若一国二君，一阵二将，一家二主，则猜忌争乱辄生，不可息矣。况天地如有多主，各举其志，各有其职，各行其策，念意愿欲弗能尽合，此所愿，彼所憎；一愿若此，一愿不若此；此所举造，彼则倾覆之。此为主，当有全能，据此之能全，则能制彼；彼亦为主，亦当有全能，据彼之能全，则又能防此。是以二之能全，而又不全也；并能相制，又不能相制也。彼此不相下，争乱何底止耶？此欲造作，若竢彼旨，则能劣权小；若不竢而造作自若，彼权亦微小。二之能不免有限，岂所称无量能主哉？一人蒙恩，不识所从来之主以谢之。一人受□□，弗识从何主降，以求见解之。一人喜此主，一人又喜彼主，不多忌、多乱乎？故云，天地有多主，与绝无主，害埒也。云有实无，与云无实有，其夺真主等也。古贤德尔都氏曰：“天地若非一主，全无主。”呜呼！愚人信多主，以为主多保护亦多，安福更稳，而不知以是失主失天上真福。悲夫！
兹惟论天主性体，若论其全，于一体固有三位，所谓天主罢德肋，天主费略，天主斯彼利多三多。三位一体是也。（本论详之）
第七节  天主无始终
夫物，有三种：一有始有终，如草木、鸟兽等，其魂与身始同始，终同终，无所遗留。又如人物之视听、爱恶诸情用，皆有始终。其暂久之时，名为流时也。一有始而无终，神鬼人之灵神是也。其有始无终，名谓厄窝，非如流时有先后长短暂久之异，永存不敝。第悉系于物主，初自无中造有，故不得云无始。一无始无终，此则特一物主。其无始终，目谓厄得尔泥达释，谓永长无际也。此其势，无先后长短暂久之别，无已过、现今、未来三际之异，乃浑然纯一，而兼合流时三际焉。圣亚吾斯丁云：“物主永长无际，绝无已过现今未来。三际之殊，非如流时，前分既出，后分始入，乃永永为一，无前后焉。”圣人曾设二比：一比石柱，置于流江之中，江水恒流不停。有已过柱所之水，有仅到柱前之上水，有未及柱所之水，而此石柱寂然静谧，不易其所也。又比圆圈与其中心，中心者，一点而已，不可剖分，无小大广狭之异，而兼应全圈之万点、万分也。故凡云，物主先后、已过、未及之异者，惟人之思才浅劣，未能毕达竟释其永长无际之真说，乃缘其通包悉应流时先后，故以流时先后释之。此先后之殊异，不在物主厄得尔泥达特，在流时矣。
物主既自有不怙外物，必也自无肇始，无时不有。夫苟不待而自有，何故此时而不先时，何故有始而不无始欤。假令有始，则当其未有己时，必弗能自造己，弗能自造己，则其上必有造其始者，此造其始者必主。有始者必非主，则真主，即无始者矣。既无始，亦自无终。盖自有自存之物何故暂存而不永存，何故有终，不无终乎？况物莫避乎终灭，非万不获已，未有自肯终灭者。夫物主无身，既非如有身形者，冷热燥湿四情恒相攻刺，而使之终灭也。且物主上无物，物主能上无能，畴能强之终灭，使不永存乎哉。
第八节  天主有生命
物主非冥顽无生命之物也。设非生活，有何明知，有何尊贵能德福乐欤？人之善恶，如何能知，安能酬报之？敬之不视，祝之不听，敬祝之何为？尚不如人有灵有觉，矧为至尊人物主哉？是以天下之人，凡所约钦崇祈祝者，无论真伪，皆以为至生活，至灵明能视听之物。况生命知觉者自为大福，而又为享诸福乐之根本也。除生活，知觉则诸福并亡。假令物主自无于己，安能付与于物耶？天主圣经录，“有恣恶之徒，不堪其罪恶之忧怖，妄图偷享安乐。曰：‘主必不视，决不明悟，我务业何妨？’天主答之曰：‘愚鲁人，汝辈盍悟？造耳者不能听，造身与心目者不能视悟乎？’”夫生活也者，动而自适之谓也，非惟草木人兽有之。原泉混混，不舍昼夜，亦曰活水。掘地而注，更无改移，人亦谓之死水矣。故因物之动，知其生活；因其动用贵贱，知其生命尊卑之品也。用动属形，生命亦属形类；用动属神，生命亦属神类。草木无知觉特能生长，其动与生品最为卑陋矣。蛤蚌之属，虽有微觉，比草木稍贵，亦相去不远，故尚为卑陋甚也。鸟兽诸汇，其用动为内二官、外五官，所感诱稍肖灵物，故其动用，及与生品，贵于他类，而贱于人矣。右三种动用，生命人性皆包之，而外又与天神，能明达、爱恶、举意、设志，知事物之然，而因追知其所以然。此等动用与其所由出生命者，悉属神事，故更为贵品，非身形诸类可比也。第其性体生命悉受之物主，非属自由，故又有限际，非能至极矣。独物主之生命，暨其明达爱恶享用，悉皆自由，毫芥不系于外，故其尊贵至极，超绝万物之上。矧神与人之用动尽属附体之浮情，故与物体为二，而能消长存亡。若物主其明达爱欲生命诸德，统一粹体无二，他物之生用皆待外资，虽灵物之福乐，亦自外至。若物主悉备于己，故浑然满圆，蔑以尚焉。
第九节  天主纯神无形
夫神，与身者体情相悖殊类，不能相通也。故物之属身者，终为身属，纵千淘万浚，去粗遗细，除贱留贵，亦特为本类。分细粗贵贱异情之别，未有一体之中，因细粗贵贱别其类，而粗贱者成身，细贵者成神者也。夫人心所思意之像，皆由五官而入心。五官所觉，特惟身形之属。是以心所思意，非实有身形，必肖有身形者。故并其神物，皆思之如细微之气，而实细气，乃绝于诸身气之外，异类也。
夫神也者，自立之体。有生命，有智能。可以行德，可以犯罪。无声无臭，至速至细，至刚至贵。虽不可以肉耳目听视之，但见其踪迹、效用，则知其性体矣。盖属形之用，如耳目之视听、手足之行作、五官诸用，其远近暂久各有限界，弗能任过之。若神物之用，明达爱欲，无论迩遐；已过未来，无所不通达矣。乃知其用，及其所从出之体，悉皆神品，无系毫身形者也。不惟身神之体用不同，其居于所亦自甚异。属身之物，纵至极细微，如空中之气，必有丈尺分寸长短宽窄所亦应之。故彼此二分，弗能相通互徹，后气入前气必出，弗能同归一所也。若神物无分寸之长短，故无论多寡，同入一所。亦与身形相通互透，不相窒碍。试设人生时，灵神在身内，死出于身外，其处所之大小，生死无异矣。居一所，非如身，前分在前所，后分又在后所，乃全神在全所，又全神在全所之各分所也。如人之灵神全在人之全身，又全在首足手指各支体也。由是论则知二体之性情，霄壤不侔。夫身者，本属贱陋，故物入身弥深，弥为迟钝粗拙，其身弥细微。如气如火，弥为精贵，弥为能力，全脱身形。如天神及人之灵神者，皆属精品，更有能力。况物主其体德之精妙，无量至精至美之物，岂为粗贱身属，而不为精贵神类乎？况身者，皆有边界分寸之长短，故弗能与他身徹入一所，本非属生灵，不能当生灵。若物主之体纯一无二，无边界分寸之长短，无所不贯，与万物徹入一所。其性本至生至灵，种种与神同，与身异，岂非神汇哉？今俗谓造物者口言、目视、手作，非物主有口、目、手等体，乃缘其行事，如默训、照视、制造，肖人口言目视手作，故设此为比也。
兹惟论天主降生为人之前。乃降生之后，天主既取人性，而为真人。虽天主性体，仍为纯神无形，因天主纯神之性与人类有形之性被结于一位，可谓天主实有身形与人无异。（后有本册）
第十节  天主至纯无杂
夫天地之主，性德之精美，至极无瑕；其圣体与德，至纯至一，绝无殊二。盖一者自精于二，纯者自精于杂，苟非一纯，不亦已缺一纯之美，而有二杂之不美，况主体苟非一纯，则有二半体合成全体，犹形躯及灵神结缔以成全人也。若此则两半先当合后当成，如木石料在先，成室在后。且两半体弗能自结，其上必须得结之者。夫二体不同，其美好亦自异。且彼此不相有，必相须以成全体。是二体之美好皆有限界，弗能至极矣。凡有限界弗能至极者，虽缔结，弗能成一至极无限界者。二体缔结，焉能成一美好、至极无限界物体之体哉？微独无二体之殊，且亦无体情之异。盖情者虽为物德，以补缀其不足，而物皆资之以动。如火之孤体自无所能，加之光热二情然后照物热物，由照热而敷其德于物也。除情，寡体有何施益耶？人之灵神独自弗能明悟、爱恶，加以司明、司爱二情，然后能明悟、爱欲。使缺此情，孤性有何尊贵，有何灵觉欤？虽然，情为体德，但物益加之□□情，益征其体不精不足，故须外情以助之。况情者为物，非凭物体弗能自立，故又属甚不足之品也。物性资情以布其德，情资物体以自立，彼此相须，故皆怀不足之疵也。使物主能智、明达、爱欲、仁义诸德皆匪本性自有而如人物，假于附体之情，则其性体甚匮乏不足，亦殊不精美矣。岂毕包诸精德、诸美好之主欤？是以仁义、明爱之类，在人及神皆属可消长，去来浮情，得之者谓有仁义能明爱，而自非己之仁义明爱也。在物主，乃性体所确有，非附体之情与己一体。故非惟有仁义，乃自实为其仁义；非惟能明达爱欲，乃自实为其明达爱欲焉。俗见其降祥为仁效，降殃为义效，制作为能效，似若分二。其德而实非分二，其德乃一纯体，尽含智能、仁义诸德。我见其或降恩，则特慕其仁；见降殃，则特畏其义；见其造制，特称其智能。但此特其验效之殊异，而其所从出仁义诸德，统惟一至纯性体而已矣。犹太阳然、热物、照物、燥物、摄地气，有四异效而统出于一性也。
第十一节  天主无所不在
物主体无量，不可以度数揣测，无所不贯，无所不满，而莫或能满之。若欲略释此德，则须知物主在物有三种：一谓以见。盖凡已过现今、未来之事物，及其用动灵物之念欲、言行，咸在目前，无一不真视，无一可掩蔽谖忘也。故圣经云：“万物赤在其目前，无一能避其视。”一谓以能。盖以其全能造成，存护万物，非天主以其至能扶提辅助，物莫能自造运动者。故圣经云：“以其有能之一言，即兴作保护万物。”且云：“我曹生安，运动悉凭天主之辅助也。”一谓以体。盖不特见与能偏迄万所万物，乃并其无量尊体偏贯通万物，无内不一扯徹入也，此则前二种之根底。盖因其尊体贯达万所，配皆辅弼，故能运用万物，尽识其事，提护其体。圣经中，天主自云：“我盈克天地。”且经中圣人对天主言曰：“何徂以避尔体，何伏以脱尔回？若跻天，则尔在彼；若降渊，尔亦在彼。若辰旦取羽异，而翔飞至海末，惟资尔手领我，尔右手护我。我或冥暗覆我，夜影幕我，但冥影于尔无暗冥，暮夜于尔明烺如昼。”犹言物主之体无所不在，并其见能之无量，皆无法以避之矣。使物主之体不达物内与物同所，则物之起居静动及灵物之念欲善恶，何由以自识耶？不识安调保护，焉能酬报哉？
或曰：“天与地相去甚遐，而天以其德助地。如日光照煖万物，物主之德体类是乎？”曰：“天及日其运用造作于下，物或由热或由光等凭体之情而已，由情造及于物，故特以热、以光等情接物足矣。若物主，其德即其体绝无体情殊异也，是以其德及物、接物，与物同所，即其体与物同所也。”曰：“物主虽其体不与物同，所以其德及物不足乎？”曰：“天及太阳其光热等浮情造作于物，故特其情与物同。若物主其造作扶护之德，非如凡物，假于凭体之情，乃与己同一粹体。是故其德，即其体，以其德及物，即以其体至物也。虽然天壤间万所物主，无一不在第天所至尊，其圣体显著于彼。凡享天福之圣神，皆以心目直昭之，故特称天主，且称天为其所耳。天地间毕贱之物虽众，惟神物异汇绝类体情，与形物大相悬绝，故虽亲近之，弗能染于其色也。讵独神物，日月本属形汇，照下界诸浊物而不为所染污，况神物哉？”
夫物主之体，既无边际，讵以此天地界为境？凡心所及思处所，无论实有物、空无物，无所不充塞焉。盖特造制物体者，为能限其大小之界。若物主者，自有其外，莫能造之。且亦确有定体，非可增减改易之，孰能踡跼于天内，使不伸达于天外无穷之所哉？矧此天之外，天主尚克化生无数天地，苟非其圣体先在彼所，安能化之哉？若云：“未造之先，不在彼；已造之后，始在彼。则如诸有限之物，能徙移，岂物主之无量之体所能容哉？故圣经屡称其无限量、无穷际，莫足容载之。圣契利琐云：“使此天之外，物主欲造成无数天地，倐能造成，通能伟护临涖，而其体如初无改易、无迁徙。”圣弟阿泥削亦云：“物主在物内，以护在物外，以围抱围万物，而莫或能抱围者。”圣亚吾斯丁亦云：“物主如无涯无底之海，而天地万物，如寸泥浸于其中。”以明物主之体徹物，如水透泥也。
第十二节  天主无所不能
物主有全能，天地万物咸征之，惟至愚不认天地有主者能疑之。盖能德恒随性体，性体有限，智能诸情亦咸有限；性德无量，智能诸德亦与共无量也。使其能非无量，则可以有上；若不可有上，其能必当无量矣。况可有之物与造物之能两相视互称也，有能有之物，必有能造之能。夫能有之物无尽，能造之能岂非无尽耶？故圣经每称全能无量能主也。
物主之能较之物能，其为无量益著也。盖物造物，必有所待，弗能倐成，故待时刻；弗能从无造有，故必待材料；独自不足造成，故待主辅。是物能虽大，亦咸有边界。独天主性体自，有其能与造亦皆自有，即所能、即所造。造一物，如全在此物。造万物如一物，一照全知，一愿全成，何资材质，何待时刻？命有即有，无丝毫忧虑劬劳，就其能独为全焉。犹太阳全光以照各物，不以物多寡为盈歉安劳也。夫凡人神及万物之能，不足造成一蚁一蚊一树叶，物主自无中造有万物，非其能无量安及此乎？
凡或谓物主弗能作，非其能有所不及，乃物自不能。有譬云：“天主弗能使一物并有与无，此岂能所不足，乃有与无直相刺谬，自不可并立也。谓物主弗能为不善，弗能死灭，弗能徙移等，此更不伤其无量之能。盖万物弗能全善，故能不善，弗能长生，故能死灭；弗能无边涯，故能徙移。此名谓能，而实为不能；而此类弗能，正验全能焉。
凡俾人最于克己精修，乐钦崇奉事天主，祈祝而冀得者，莫若信其全能。天主之理虽玄奥人心不及达，第知其大无极，其能无量，则易信易望，弗敢猜疑之；知其能无境无不知，生死祸福皆任赐夺，则人心屈下，弗敢犯之。人为天主受难，信其能全，则知欲捄。即能捄，不欲捄而艰中至死，能以天堂福乐报之，则艰中甚乐，罹死危不怖矣。经云：“特能死身者而已，勿怖之。能使尔身、尔神灵投委于永火之窖者，独当怖焉。”
  </div>
  <div class="pagination">
   <a href="耶稣会文献汇编_page90.html">
    上一页
   </a>
   <span>
    ...
   </span>
   <a href="耶稣会文献汇编_page86.html">
    86
   </a>
   <a href="耶稣会文献汇编_page87.html">
    87
   </a>
   <a href="耶稣会文献汇编_page88.html">
    88
   </a>
   <a href="耶稣会文献汇编_page89.html">
    89
   </a>
   <a href="耶稣会文献汇编_page90.html">
    90
   </a>
   <span class="current-page">
    91
   </span>
   <a href="耶稣会文献汇编_page92.html">
    92
   </a>
   <a href="耶稣会文献汇编_page93.html">
    93
   </a>
   <a href="耶稣会文献汇编_page94.html">
    94
   </a>
   <a href="耶稣会文献汇编_page95.html">
    95
   </a>
   <a href="耶稣会文献汇编_page96.html">
    96
   </a>
   <span>
    ...
   </span>
   <a href="耶稣会文献汇编_page92.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
