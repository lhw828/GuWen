<!DOCTYPE html>
<html>
<head>
    <meta charset="UTF-8">
    <title>太平广记 - 第 90 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 90 页/共 228 页</h1>
    <div class="content">　　陈寨
　　陈寨者泉州晋江巫也善禁祝之术为人治疾多愈者有漳州逆旅苏猛其子病狂人莫能疗乃往请陈陈至苏氏子见之防手大骂寨曰此疾入心矣乃立坛于堂中戒人无得窃视至夜乃取苏氏子劈为两片悬堂之东壁其心悬北檐下寨方在堂中作法所悬之心遂为犬食寨求之不得惊惧乃持刀宛转于地出门而去主人弗知谓其作法耳食顷乃持心而入内于病者之腹被髪连叱其腹遂合苏氏子既悟但连呼递铺递铺家人莫之测乃其日去家数里有驿吏手持官文书死于道傍初南中驿路二十里置一递铺驿吏持符牒以次授欲近前铺辄连呼以警之乃寨取驿吏之心而活苏氏苏遂愈如故【出稽神録】
　　陶俊
　　江南吉州刺史张曜卿有傔力者陶俊性谨尝从军征江西为飞石所中因有腰足之疾恒扶杖而行张命守舟于广陵之江口因至白沙市避雨于酒肆同立者甚众有二书生过于前独顾俊相与言曰此人好心宜为疗其疾即呼俊与药二丸曰服此即愈乃去俊归舟吞之良乆觉腹中痛楚甚顷之痛止疾亦多差操篙理缆尤觉轻健白沙去城八十里一日往复不以为劳后访二书生竟不复见【出稽神録】
　　张易
　　江南刑部郎中张易少居菑川病困惙且甚恍惚见一神人长可数寸立于枕前持药三丸曰吞此可愈易受而亟吞之二丸嗛之一丸落席有声因自起求之不得家人惊问何为具述所见病因即愈尔日出入里巷了无所苦【出稽神録】
　　广陵木工
　　广陵有木工因病手足皆举缩不能复执斤斧扶踊行乞至后土庙前遇一道士长而黑色神采甚异呼问其疾因与药数丸曰饵此当愈旦日平明复会于此木工辞曰某不能行家去此逺明日虽晩尚未能至也道士曰尔无忧但早至此遂别去木工既归饵其药顷之手足痛甚中夜乃止因即得寐五更而寤觉手足甚轻因下牀趋走如故即驰诣后土庙前乆之乃见道士倚杖而立再拜陈谢道士曰吾授尔方可救人疾苦无为木匠耳遂再拜受之因问其名居曰吾在紫极宫有事可访吾也遂去木匠得方用以治疾无不愈者至紫极宫访之竟不复见后有妇人乆疾亦遇一道士与药而差言其容貌亦木工所见也广陵寻乱木工竟不知所之【出稽神録】
　　飞蛊
　　江岭之间有飞蛊其来也有声不见形如鸟鸣啾啾唧唧然中人即为痢便血医药多不差旬日间必不救【出朝野佥载】
　　菌毒
　　岭南风俗多为毒药令老奴食冶葛死埋之土堆上生菌子其正当腹上食之立死手足额上生者当日死旁自外者数日死渐逺者或一月两月全逺者或二年三年无得活者惟有陈懐卿家药能解之或有以菌药涂马鞭头马控上拂着手即毒拭着口即死【出朝野佥载】
　　田承肇
　　王蜀将田承肇常领骑军戍于鳯翔因引骑潜出解鞍憇于林木之下面前忽见方圆数尺静地中有小子一茎髙数尺并无柯叶挺然而立尤甚光滑肇就之翫弄以手上下摩娑顷刻间手指如中毒药苦不禁于是鞭马归营至臂膊已麤于桶时有村妪善禁居在深山中急使人召得已将不救妪曰此是胎生七寸蛇戏处喷毒在木间扪着枝立合致卒肇曰是也急使人就彼斸之果获二蛇长六七寸毙之妪遂禁勒自膊间趂渐渐下至于腕又并趂入食指尽食指一节趂之不出蹙成一毬子许肉丸遂以利刀断此一节所患方除其断下一节巨如一气毬也【出玉堂闲话】
　　蛇毒
　　赵延禧云遭恶蛇虺所螫处帖之艾炷当上灸之立差不然即死凡蛇齧处乆之引去毒气即止【阙】
　　冶葛鸩
　　冶葛食之立死有冶葛处即有白藤花能解冶葛毒鸩鸟食水之处即有犀牛犀牛不濯角其水物食之必死为鸩食蛇之故【出朝野佥载】
　　杂説药
　　医书言虎中药箭食清泥野猪中药箭豗荠苨而食雉被鹰伤以地黄叶帖之又礜石可以害防张鷟曾试之防中毒如醉亦不识人犹知取泥汁饮之须防平复鸟兽虫物犹知解毒何况人乎蚕齧者以甲虫末傅之被马咬者烧鞭鞘灰涂之葢取其相服也蜘蛛齧者雄黄末傅之筋断须续者取旋覆根绞取汁以筋相对以汁涂而封之即相续如故蜀儿奴逃走多刻筋以此续之百不失一【出朝野佥载】
　　异疾
　　綘州僧
　　永徽中綘州有一僧病噎都不下食如此数年临命终告其弟子云吾气绝之后便可开吾胸喉视有何物欲知其根夲言终而卒弟子依其言开视胸中得一物形似鱼而有两头遍体悉是肉鳞弟子致鉢中跳跃不止戏以诸味致鉢中虽不见食须防悉化成水又以诸毒药内之皆随销化时夏中蓝熟寺众于水次作靛有一僧往因以少靛致鉢中此虫恇惧绕鉢驰走须防化成水世以靛水疗噎疾【出广五行记】
　　崔爽
　　永徽中有崔爽者每食生鱼三斗乃足于后饥作鲙未成爽忍饥不禁遂吐一物状如虾蟇自此之后不复能食鲙矣【出朝野佥载】
　　刘録事
　　和州刘録事者大歴中罢官居和州旁县食兼数人尤能食鲙尝言鲙味未尝果腹邑客乃网鱼百余斤防于野庭观其下筯刘初食鲙数楪忽似小哽因彀出一骨珠子大如豆乃寘于茶瓯中以楪覆之食未半怪覆瓯楪倾侧举视之向骨珠子巳长数寸如人状座客竞观之随视而长顷刻长及人遂捽刘因相殴流血良乆各散走一循廰之西一转廰之左俱及后门相触翕成一人乃刘也神已痴矣半日方能语访其所以皆不省之刘自是恶鲙【出酉阳杂俎】
　　句容佐史
　　句容县佐史能啖鲙至数十斤恒食不饱县令闻其善啖乃出百斤史快食至尽因觉气闷乆之吐出一物状如麻鞋底县令命洗出安鲙所鲙悉成水累问医人术士莫能名之令小吏持往扬州卖之冀有识者诫之若有买者但髙举其价看至几钱其人至扬州四五日有胡求买初起一千累增其价至三百贯文胡辄还之初无酬酢人谓胡曰是句容县令家物君必买之当相随去胡因随至句容县令问此是何物胡云此是销鱼之精亦能销人腹中块病人有患者以一片如指端绳繋之置病所其块即销我本国太子少患此病父求愈病者赏之千金君见卖当获大利令竟卖半与之【出广异记】
　　崔融
　　唐国子司业知制诰崔融病百余日腹中虫蚀极痛不能忍有一物如守宫从下部出须防而卒【出朝野佥载】
　　刁俊朝
　　安康伶人刁俊朝其妻巴妪项瘿者初防若鸡卵渐巨如三四升缻盎积五年大如数斛之鼎重不能行其中有琴瑟笙磬埙箎之响细而聼之若合音律泠泠可乐积数年瘿外生小宂如针芒者不知几亿每天欲雨则宂中吹白烟霏霏如丝缕渐髙布散结为屯云雨则立降其家少长惧之咸请逺送岩宂俊朝恋恋不能已因谓妻曰吾廹以众议将不能庇于伉俪送君于无人之境如何妻曰吾此疾诚可憎恶送之亦死拆之亦死君当为我决拆之看有何物俊朝即磨淬利刃挥挑将及妻前瘿中轩然有声遂四分披裂有一大猱跳跃蹋而去即以帛絮裹之虽瘿疾顿愈而防然大渐矣明日有黄冠扣门曰吾乃昨日瘿中走出之猱也吾夲猕猴之精解致风雨无何与汉江鬼愁潭老蛟还往常与觇船舸将至俾他覆之以求舟中糇粮以养孙息昨者太一诛蛟捜索党与故借君夫人蝤蛴之领以匿性命虽分不相干然为累亦甚矣今于鳯凰山神处求得少许膏请君涂之幸当立愈俊朝如其言涂之随手疮合俊朝因留黄冠烹鸡设食食讫贳酒欲饮黄冠因啭喉髙歌又为丝匏琼玉之音罔不铿锵可爱既而辞去莫知所诣时太定中也【出续怪録】
　　李生
　　天寳中有陇西李生自白衣调选桂州参军既至任以病旬余觉左乳痛不可忍及视之隆若痈肿之状即召医验其脉医者曰脏腑无他若臆中有物以喙攻其乳乳痛而痈不可为也又旬余病甚一日痈溃有一雉自左乳中突而飞出不知所止是夕李生卒【出宣室志】
　　魏淑
　　大歴中元察为卭州刺史而州城将有魏淑者肤体洪壮年方四十亲老妻少而忽中异疾无所酸苦但饮食日损身体日销耳医生术士拱手无措寒暑未周即如婴孩焉不复能行坐语言其母与妻更相提抱遇淑之生日家人召僧致斋其妻乃以钗股挟之以哺须防能尽一小瓯自是日加所食身亦渐长不半歳乃复其初察则授与故职趋驱气力且无少异后十余年捍蛮战死于陈【出集异记】
　　皇甫及
　　皇甫及者其父为太原少尹甚钟爱之及生如常儿至咸通壬辰歳年十四矣忽感异疾非有切肌彻骨之苦但暴长耳逾时而身越七尺带兼数围长啜大嚼复三倍于昔矣明年秋无疾而逝【出三水小牍】
　　王布
　　永贞年东市百姓王布知书藏钱千万商旅多賔之有女年十四五艳防聪悟鼻两孔各垂息肉如皁荚子其根细如麻綖长寸许触之痛入心髓其父破钱数百万治之不差忽一日有梵僧乞食因问布知君女有异疾可一见吾能止之布被问大喜即见其女僧乃取药色正白吹其鼻中少顷摘去之出少黄水都无所苦布赏之百金梵僧曰吾修道之人不受厚施唯乞此息肉遂珍重而去势疾如飞布亦意其贤圣也计僧去五六坊复有一少年美如冠玉骑白马遂扣其门曰适有胡僧到无布遽延入具述胡僧事其人吁嗟不悦曰马小蹶足竟后此僧布惊异诘其故曰上帝失乐神二人近知藏于君女鼻中我天人也奉命来取不意此僧先取之当获谴矣布方作礼举手而失【出酉阳杂俎】
　　侯又
　　荆州处士侯又尝出郊厠于塜上及下跌伤其肘疮甚行数百歩逢一老人问何所苦也又具言且见其肘老人言偶有良药可封之十日不开必愈又如其言及解视一臂遂落又兄弟五六人互病病必出血月余又见兄两臂忽病疮六七处小者如榆钱大者如钱皆成人面【阙】
　　又江表尝有商人左臂有疮悉如人面亦无他苦商人戏滴酒口中其面亦赤以物食之凡物必食食多觉膊内肉涨起疑胃在其中也或不食之则一臂瘠焉有善医者敎其歴试诸药金石草木悉试之至贝母其疮乃聚眉闭口商人喜曰此药必治也因以小苇筒毁其口灌之数日成痂遂愈【出酉阳杂俎】
　　李言吉
　　金州防御使崔尧封有亲外甥李言吉者左目上脸忽痒而生一小疮渐长大如鸭卵其根如恒压其目不能开尧封每患之他日饮之酒令大醉遂剖去之言吉不知觉也赘既破中有黄雀鸣噪而去【出闻竒録】
　　蒯亮
　　处士蒯亮言其所知额角患瘤医为割之得一黑石碁子巨斧撃之终不伤缺复有足胫生瘤者因至亲家为猘犬所齚正齧其瘤其中得针百余枚皆可用疾亦愈【出稽神録】











　　太平广记卷二百二十
　　钦定四库全书
　　太平广记卷二百二十一
　　相一
　　袁天纲　　　张冏藏　　　张柬之
　　陆景融　　　程行谌　　　魏元忠
　　袁天纲
　　袁天纲蜀郡成都人父玑梁州司仓祖嵩周朝歴犍为蒲阳蒲江二郡守车骑将军曾祖逹梁朝江黄二州刺史周朝歴天水懐仁二郡守天纲少孤贫好道艺精于相术唐武德年中为火井令贞观六年秩满入京太宗召见谓天纲曰巴蜀古有严君平朕今有尔自顾何如对曰彼不逢时臣遇圣主臣当胜也隋大业末窦轨客游劒南德阳县与天纲同宿以贫苦问命天纲曰公额上伏犀贯玉枕辅角又成就从今十年后必富贵为圣朝良佐右辅角起兼复明净当于梁益二州分野大振功名轨曰诚如此言不敢忘德初为益州行台仆射既至召天纲谓曰前于德阳县相见岂忘也深礼之更请为审天纲瞻之良乆曰骨法成就不异往时然目色赤贯瞳子语浮面赤为将多杀人愿深自诫后果多行杀戮武德九年轨被徴诣京谓天纲曰更得何官对曰面上佳人坐位不动辅角右畔光泽更有喜色至京必圣恩还来此任其年果重授益州都督天纲初至洛阳在清化坊安置朝野归凑人物常满是时杜淹王珪韦挺三人来见天纲谓淹曰兰台成就学堂寛广谓珪曰公法令成就天地相临从今十年当得五品要职谓挺曰公面似大兽之面文角成就必得贵人擕接初为武官复语杜淹曰二十年外终恐三贤同被责黜暂去即还淹寻迁侍御史武德中为天防府兵曹文学馆学士王珪为隐太子中允韦挺自隋末隐太子引之为率更武德六年俱配流嶲州淹等至益州见天纲泣曰袁公前于洛阳之言皆如高防今日形势如此更为一看天纲曰公等骨法大胜往时不乆即廻终当俱享荣贵至九年六月俱追入又过益州造天纲天纲曰杜公至京即得三品要职年夀非天纲所知王韦二公在后当得三品兼有夀然晩途皆不深遂韦公尤甚及淹至京拜御史大夫检挍吏部尚书赠天纲诗曰伊吕深可慕松乔定是虚繋风终不得脱屣欲安如且珍纨素美当与薜萝疎既逢杨得意非复乆闲居王珪寻为侍中出为同州刺史韦挺歴蒙州刺史并卒于官皆如天纲之言贞观中敕追诣九成宫于时中书舍人岑文本令视之天纲曰舍人学堂成就眉复过目文才振于海内头有生骨犹未大成后视之全无三品前视三品可得然四体虚弱骨肉不相称得三品恐是损夀之徴后文本官至中书令寻卒房龄与李审素同见天纲房曰李恃才傲物君先相得何官天纲云五品未见若六品已下清要官有之李不复问云视房公得何官天纲云此人大富贵公若欲得五品即求此人李不之信后房公为宰相李为起居舍人卒髙宗闻往言令房赠五品官房奏赠谏议大夫申公髙士亷谓天纲曰君后更得何官天纲曰自知相禄已绝不合更有恐今年四月大厄不过四月而卒也蒲州刺史蒋俨幼时天纲为占曰此子当累年幽禁后大富贵从某官位至刺史年八十三其年八月五日午时禄终俨后征辽东没贼囚于地穽七年髙防平定归得官一如天纲所言至蒲州刺史八十三谓家人曰袁公言我八月五日禄绝其死矣设酒馔与亲故为别果有敕至放致仕遂停禄后数年卒李义府侨居于蜀天纲见而竒之曰此郎贵极人臣但夀不长耳因请舍之托其子谓李曰此子七品相愿公提挈之义府许诺因问天纲夀几何对曰五十二外非所知也义府后为安抚使李大亮侍中刘洎等连荐之召见试令咏乌立成其诗曰日里飏朝防琴中伴夜啼上林多少不借一枝栖太宗深赏之曰我将全借汝岂但一枝自门下典仪超拜监察御史其后夀位皆如天纲之言赞皇公李峤幼有清才昆弟五人皆年不过三十而卒唯峤已长成矣母忧之益切诣天纲天纲曰郎君神气清秀而夀苦不永恐不出三十其母大以为慼峤时名振咸望贵逹闻此言不信其母又请袁生致馔诊视云定矣又请同于书斋连榻而坐寝袁登牀稳睡李独不寝至五更忽睡袁适觉视李峤无喘息以手候之鼻下气绝初大惊怪良乆侦候其出入息乃在耳中抚而告之曰得矣遂起贺其母曰数候之皆不得今方见之矣郎君必大贵夀是龟息也贵夀而不富耳后果如其言则天朝拜相而家常贫是时帝数幸宰相家见峤卧青絁帐帝叹曰国相如是乖大国之体赐御用绣罗帐焉峤寝其中逹晓不安觉体生疾遂自奏曰臣少被相人云不当华故寝不安焉帝叹息乆之任意用旧者峤身材短小鼻口都无厚相时意不以重禄待之其在润州也充使宣州山采银时妄传其暴亡举朝伤叹冬官侍郎张询古峤之从舅也闻之甚忧使诸亲访候其实适防南使云亡实矣询古潸然涕泗朝士多相慰者时有一人称善骨法颇得袁天纲之术朝贵多窃问之其人曰乆知李舍人禄位稍薄诸人竦聼其人又曰李舍人虽有才华而仪冠耳目鼻口略无成就者顷见其加朝散已忧之矣众皆然之峤竟三秉衡轴极人臣之贵然则峤之相难知而天纲得之又陜州刺史王当有女集州县文武官令天纲拣壻天纲曰此无贵壻唯识果毅姚某者有贵子可嫁之终必得力当从其言嫁之时人咸笑焉乃元崇也时年二十三好猎都未知书常诣一亲表饮遇相者谓之曰公后富贵言讫而去姚追而问之相者曰公甚贵为宰相归以告其母母劝令读书崇遂割放鹰鹞折节勤学以挽郎入仕竟位至宰相天纲有子客师传其父业所言亦验客师官为廪牺令显庆中与贾文通同供奉髙宗以银合合一防令诸术数人射之皆言有一防客师亦曰防也然入一出四其防入合中已生三子果有四矣客师尝与一书生同过江登舟遍视舟中人顔色谓同侣曰不可速也遂相引登岸私语曰吾见舟中数十人皆鼻下黑气大厄不乆岂可知而从之但少留舟未发间忽见一丈夫神色髙朗跛一足担驱驴登舟客师见此人乃谓侣曰可以行矣贵人在内吾侪无忧矣登舟而发至中流风涛忽起危惧虽甚终济焉询驱驴丈夫乃是娄师德也后位至纳言焉【出定命録】
　　张冏藏
　　张冏藏善相与袁天纲齐名有河东裴某年五十三为三卫当夏季番入京至浐水西店买饭同坐有一老人谓裴曰贵人裴因对曰某今年五十三尚为三卫岂望官爵老父柰何谓仆为贵人老父笑曰君自不知耳从今二十五日得三品官言毕便别乃张冏藏也裴至京当番已二十一日属太宗气疾发动良医名药进服皆不效坐卧寝食不安有诏三卫已上朝士已下皆令进方裴随例进一方乳煎荜拨而服其疾便愈敕付中书使与一五品官宰相逡巡未敢进拟数日太宗气疾又发又服荜拨差因问前三卫得何官中书云未审与五品文官武官太宗怒曰治一拨乱天子得活何不与官向治宰相疾可必当日得官其日特恩与三品正员京官拜鸿胪卿累迁至夲州刺史刘仁轨尉氏人年七八歳时冏藏过其门见焉谓其父母曰此童子骨法甚竒当有贵禄宜保养敎诲之后仁轨为陈仓尉冏藏时被流劒南经岐州遇冯长命为岐州刺史令看判司已下无人至五品者出逢仁轨凛然变色却谓冯使君曰得贵人也遂细看之后至仆射谓之曰仆二十年前于尉氏见一小儿其骨法与公相当时不问姓名不知谁耳轨笑曰尉氏小儿仁轨是也冏藏曰公不离四品若犯大罪即三品已上后从给事中出为青州刺史知海运遭风失船被河间公李义府譛之差御史袁异式推之大理断死特敕免死除名于辽东効力入为大司宪竟位至左仆射卢嘉玚有庄田在许州与表丈人清河张某邻近张任监察御史丁忧及终制擕嘉玚同诣张冏藏其时嘉玚年尚龆齓张入见冏藏立嘉玚于中门外张谓冏藏曰服终欲见宰执不知何如冏藏曰侍御且得夲官纵迁不过省郎言毕冏藏相送出门忽见嘉玚谓张曰侍御官爵不及此儿此儿甚贵而夀典十郡已上后嘉玚歴十郡守夀至八十魏齐公元忠少时曾谒冏藏冏藏待之甚薄就质通塞亦不答也公大怒曰仆不逺千里裹粮非徒行耳必谓明公有以见敎而含木舌不尽勤勤之意耶且穷通贫贱自属苍苍何预公焉因拂衣而去冏藏遽起言曰君之相禄正在怒中后当位极人臣髙敬言为雍州法曹冏藏书之云从此得刑部员外郎中给事中果州刺史经十年即任刑部侍郎吏部侍郎二年患风改虢州刺史为某乙夲部年七十三及为给事中当则天顾问髙士亷云髙敬言卿何亲士亷云是臣侄后则天问敬言敬言云臣贯山东士亷勲贵与臣同宗非臣近属则天向士亷説之士亷云敬言甚无景行臣曾嗔责伊乃不认臣则天怪怒乃出为果州刺史士亷公主犹在敬言辞去公主怒而不见遂更不得改经九年公主士亷皆亡后朝廷知屈追入为刑部侍郎至吏部侍郎忽患风则天命与一近小州养疾遂除虢州刺史卒年七十三皆如冏藏之言姚元崇李迥秀杜景佺三人因选同诣冏藏冏藏云公三人并得宰相然姚最富贵出入数度为相后皆如言【出定命録】
　　张柬之
　　张柬之任青城县丞已六十三矣有善相者云后当位极人臣众莫之信后应制策落则天怪中第人少令于所落人中更拣有司奏一人策好缘书写不中程律故退则天览之以为竒才召入问防中事特异之即収上第拜王屋县尉后至宰相封汉阳王【出定命録】
　　陆景融
　　陆景融为新郑令有客谓之曰公从今三十年当为此州刺史然于法曹防上坐陆公不信时陆公记法曹防有桐后果三十年为郑州刺史所坐防前有桐因而问之乃云此防夲是法曹防往年刺史嫌宅窄遂通法曹厅为刺史防方知言应【出定命録】
　　程行谌
　　程行谌年六十任陈留县尉同僚以其年髙位卑尝侮之后有一老人造谒因言其官夀俄而县官皆至仍相侮狎老人云诸君官夀皆不如程公程公从今已后有三十一政官年九十已上官至御史大夫及仆射有厄皆不之信于时行谌妹夫新授绛州一县令妹欲赴夫任令老人占其善恶老人见云夫人壻今已病去绛州八十里必有凶信其妹忧闷便发去州八十里凶问果至程公后为御史大夫九十余卒后赠仆射右相果如所言【出定命録】
　　魏元忠
　　相国魏元忠与礼部尚书郑惟忠皆宋人咸材器少相友善年将三十而名未立有善相者见之异礼相接因谓曰古人称方以聚信乎魏公当位极人臣声名烜赫执心忠謇谅不囬必作栋干为国元辅贵则贵矣然命多蹇剥时有忧惧皆是登相位已前事不足为虞但可当事便行闻言则应谓郑公曰足下金章紫绶命禄无涯既入三品亦升八座官无贬黜夀复遐长元忠复请曰禄始何歳秩终何地对曰今年若献书禄斯进矣罢相之后出廵江徼秩将终矣遂以其年于凉宫上书陈事乆无进止粮尽却归路逢故人惠以缣帛却至凉宫已有恩敕召入拜挍书后迁中丞大夫中间忤防犯权累遭谴责下狱穷问每欲引决辄忆相者之言复自寛解但益肮脏言事未尝屈其志而抑其辞终免于祸而登宰辅焉自仆射窜谪于南郡江行数日病困乃曰吾终此乎果卒【出定命録】


　　太平广记卷二百二十一
　　钦定四库全书
　　太平广记卷二百二十二
　　相二
　　裴光庭　　　安禄山　　　孙思邈
　　孙生　　　　衡相　　　　马禄师
　　李含章　　　尚衡　　　　桞芳
　　陈昭　　　　卢齐卿　　　梁十二
　　冯七　　　　马生
　　裴光庭
　　姚元崇开元初为中书令有善相者来见元崇令密于朝堂视诸官后当为宰辅者见裴光庭白之时光庭为武官姚公命至宅与语复使相者于堂中埀重审焉光庭既去相者曰定矣姚公曰宰相者所以佐天成化非其人莫可居之向者与裴君言非应务之士词学又寡宁有其禄乎相者曰公之所云者才也仆之所述者命也才与命固不同焉姚黙然不信后裴公果为宰相数年及在庙堂亦称名相【出定命録】
　　安禄山
　　宗御勤政楼下设百戏坐安禄山于东闲观看肃宗谏曰歴观今古无臣下与君上同坐阅戏者宗曰渠有异相我欲禳之故耳又尝与之夜宴禄山醉卧化为一猪而龙头左右遽告帝曰渠猪龙无能为也终不杀之禄山初为韩公张仁愿帐下走使之吏仁愿常令禄山洗脚仁愿脚下有黑子禄山因洗而窃窥之仁愿顾笑曰黑子吾贵相也汝独窃视之岂汝亦有之乎禄山曰某贱人也不幸两足皆有之比将军者色黑而加大竟不知其何祥也仁愿观而异之益亲厚之约为义儿而加宠荐焉【出定命録】
　　孙思邈
　　孙思邈年百余歳善医术谓髙仲舒曰君有贵相当数政刺史若为齐州刺史邈有一儿作尉事使君虽合得杖君当忆老人言愿放之后果如其言已剥其衣讫忽记忆遂放【出定命録】
　　孙生
　　有孙生者不载其名善相人因至睦州郡守令遍相僚吏时房琯为司户崔涣为万年尉贬桐庐县丞孙生曰此二公位至台辅然房神噐大寳合在掌握中崔后为杭州刺史某虽不覩然尚其恩惠既后房以赍册文自蜀至武授肃宗崔果为杭州下车访生则已亡殁旬日矣因署其子为牙将以防帛赠恤其家【出广德神异録】
　　衡相
　　开元中有相者不知姓名自言衡山来人谓之衡相在京舍宣平里时李林甫为太子谕德往见之入门则郑少防严杲已在中庭相者引坐谓李公曰自仆至此见人众矣未有如公贵者也且国家以刑法为重则公典司宼之职朝廷以铨管为先则公居宰之任然又秉丹青之笔当节制之选加以列茅分土穷荣极盛主防绸缪人望浃洽兼南省之官秩增数四握中枢之务载盈二九缙绅仰威庻瞻惠将古所未有也顾严郑曰预闻此者非不幸也公二人宜加礼否则悔吝生矣时严郑各才名李犹声誉未逹二公有轥轹之心及闻相者言以为甚不然唯唯而起更不复问李因辞去后李公拜中书郑时已为刑部侍郎因述往事谓郑曰曩者宣平相人咸以唐之説乃防有中者无何郑出为岐州刺史与所亲话其事未朞又贬为万州司马严自郎中亦牧逺郡【出定命録】
　　又
　　李林甫少孤为元氏姨所育住在伊川时林甫年十歳与诸儿戏于路旁有老父叹而目焉人问之老父曰富贵诚不自知指李公曰此童后当为中书令凡二十年所叹与凡小戏谁辨也【出定命録】
</div>
    <div class="pagination">
<a href="太平广记_page89.html">上一页</a><span>...</span><a href="太平广记_page85.html">85</a><a href="太平广记_page86.html">86</a><a href="太平广记_page87.html">87</a><a href="太平广记_page88.html">88</a><a href="太平广记_page89.html">89</a><span class="current-page">90</span><a href="太平广记_page91.html">91</a><a href="太平广记_page92.html">92</a><a href="太平广记_page93.html">93</a><a href="太平广记_page94.html">94</a><a href="太平广记_page95.html">95</a><span>...</span><a href="太平广记_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
