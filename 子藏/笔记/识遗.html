<!DOCTYPE html>
<html>
 <head>
  <meta charset="utf-8"/>
  <title>
   识遗 - 第 1 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   识遗 - 第 1 页/共 6 页
  </h1>
  <div class="content">
   钦定四库全书　　　　　子部十
　　识遗　　　　　　　　　杂家类二【杂考之属】提要
　　【臣】等谨案识遗十卷宋罗璧撰璧字子苍号嘿耕新安人宋史无不知其时代据书中前定一条引陈寒在五更头之防称第五庚申后人十五年而祚移则其成书在宋亡以后矣其人盖宗仰程朱之学者如谓宋文章多粹自伊洛发明孔孟便觉欧苏气象不长又谓夫子之道至晦翁而集大成诸家经解自晦翁断定然后一出于正云云其本指可见然其所説则多引经述史考订异同而不屑为性命之空谈故其议论往往精博可取中间如论养老之制直谓礼记袒而割牲执醤而馈执爵而酳数语为委巷之谈殊属无稽乂谓班史原于刘歆引葛洪西京杂记后叙为证不知洪叙谓刘子骏有汉书一百卷证之刘歆本并无其据璧轻信伪书亦失别择而其他爬梳钩索征据繁富要皆能知所折固不独钱曽读书敏求记所举孔子生卒年月一条为足资考证在宋人杂説中犹可称言有根柢者也乾隆四十二年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　钦定四库全书
　　识遗卷一　　　　　　　　宋　罗璧　撰
　　余旧为册记凡经所得家庭所讲师友所闻莫不笔识以备遗忘嵗乆成帙追忆旧牍间于是编有考暇日因剔繁纂要萃为一书曰识遗庶几往者之笔力不徒尔嘿畊罗璧子苍甫
　　成书得书难　　　　　经题籖
　　笔史　　　　　　　　孔子师
　　文繁省　　　　　　　书史讹名
　　雉释文　　　　　　　孔门多才
　　孔子讳鲁　　　　　　理根本
　　曹参不伐　　　　　　有国二权
　　孟子谈王　　　　　　十六相四防
　　姬周姓
　　成书得书难
　　易更四圣而始备书厯二千余年存者仅五十八篇诗之删也夫子十取其一春秋鲁史之名记者非一人其后夫子修之左氏之又其后刘歆杜预合经而一之然后经以明事以类着经之成亦难矣周衰极文之世晋韩宣子适鲁然后见易象与春秋吴季札聘上国始闻诗之风雅颂楚独有左史倚相能读三坟五典八索九丘士生其时得全见六经者无几商颂至正考父才得十二篇于周太师孔子周旋宋间欲究夏商遗礼而不得刘歆言汉经秦火书惟有易至孝文时伏生始口授尚书孝武时壁出者皆朽腐散絶诗之萌或雅或颂合而成诗其后得书二十篇以为尚书大谓为不春秋唐孔頴达曰刘向班固刘歆贾逵马融郑服防杜预皆不曾见今尚书建安蔡氏谓扬雄亦未见尚书【余按书出孔壁者皆科斗文字凡二十五篇汉号古文出伏生口授者三十四篇其后夏侯胜等之洛阳石经刻之汉号今文孔壁初出孔安国上之官承诏总为五十八篇着成会国有巫蛊事不获上壁书复堙行于汉者伏生三十四篇而已故壁书世儒多
　　不见后有张覇者习闻书五十八篇之説伪造二十五篇足伏书为五十八篇缺　　　　纬曹起覇弋钓其中后郑注书依用之因多乖异晋兴壁书渐出至梅赜为豫章内史全得孔书尽上之官为施行壁书方大犹缺舜典江左萧齐建武四年姚方兴始献舜典孔五十八篇始备隋开皇间始流河朔详见书疏但汉武至前晋几五百余年间歆向父子披羣书甚精不应孔书皆不直逮晋始得之故或者亦疑梅赜之伪】杨诚斋序易曰韩起聘鲁见易象而喜然起之所见者羲文之易而已非夫子之易也今乃得见起之所未见子贡在三千七十之中尝叹夫子之言性与天道不可得而闻今夫子之易性与天道之言也乃得闻子贡之所不闻其述古人不得多书而读之备矣韩栁未出欧阳公得韩文六卷于汉东李尧辅弊箧中脱落颠倒无次序乞归读之后官洛阳与尹师鲁补缀方成全书穆伯长叙栁文谓栁初不全见于世亡字失句阙坠为甚凡用力二纪文始成定今读韩栁者未必察也司马温公进资治通鉴表曰臣之精力尽在此书又与宋次道书曰光自到洛之日专以修资治通鉴为事于今六年仅了得晋宋齐梁陈隋六代奏御唐文字尤多【缺】范梦得将诸书年月编次为草卷每四丈截为一卷自课三日删一卷有事故妨废以夜补日自前秋始删到今已二百余卷才至大厯末年向后卷数增倍于此共计不减六【缺】　更须三年方可粗成编文须细删所存不过数十卷而已公闲居洛十五年朝廷许开局自随辟官授廪命史给札故成此书使无如许嵗月及官主其上未必成也蔡氏云古书自篆籀变而为竹简变而为缣素缣素变而为纸纸变而为模印模印便而书益轻后生童子习见以为常与器物等藏之者祗观美而已余谓书少而世不知读固可恨书多而世不知重尤可恨也唐末书犹未有模印多是写故古人书不多而精审作册亦不解线缝只叠纸成卷后以幅纸槩黏之【犹今佛老经】其后稍作册子后唐明宗长兴二年宰相冯道李愚始令国子监田敏校六经板行之世方知镌甚便宋兴治平以前犹禁擅镌必须申请国子监熙宁后方尽弛此禁然则士生于后者何其幸也
　　经题籖
　　题籖经目虽小节古人亦审朱文公见题伊川易者谓题周易程氏方是盖后先经得尊经之意且言汉晋诸儒经注皆如此【余按古春秋者三家而曰春秋左氏春秋公羊春秋谷梁皆先春秋经】但先儒又有大名居下之説大名易诗书礼是也易以文王序加周字【周岐阳地名姬先代所封诗曰周原膴膴是也后为代号因以名易】书以上古书加尚字【孔壁只得虞夏商周之书孔安国序书伏生之下经曰以其丄古之书谓之尚书则尚字伏生加】诗以毛苌加毛字【传诗者初四家曰齐鲁毛韩今之诗自汉博士毛苌因目诗曰毛诗以别三家】礼述周制加周字【礼出刘歆题周必歆】以左氏作加左字【以别公谷未详所始】后来班固汉书陈寿三国志皆大名居下取法于经也若伏羲始画八卦重为六十四卦郑以为神农孙盛以为夏禹史迁以为文王惟王弼孔頴达以为伏羲自重盖説卦曰昔者圣人之作易也兼三才而两之故易六画而成卦伏羲作易之人已言兼三画六而成卦则重卦伏羲无疑也但上系言伏羲以来之制作十三卦皆云盖取则卦名伏羲前已有矣矧画前有易理且素具乎况于伏羲前言易皆泛曰圣人盖有深意董淑尝面问朱文公以卦设名之始公答以无所考　诗名之説或谓国史或谓子夏毛苌而书金縢曰公乃为诗以遗王名之曰鸱鸮则诗名乃作者自定至分为风雅颂説者以为始于孔子自衞反鲁乐正雅颂各得其所不知吴季札聘鲁在孔子未反鲁之先而鲁太师已为札歌风歌雅歌颂则夫子乃正衰周之僭礼乐者尔周礼虽有太师挚六诗之説然先儒谓礼出刘歆则六诗安知非后世依仿而托之者余按鲁駉诗序曰于是季孙行父请命于周而史克作是颂礼记曰人不能无乱先王耻其乱故制雅颂之声以道之史记曰微子过殷墟而作雅观此则雅颂亦作者自别也　孔子序书以置篇端始孔安国　左春秋初各一书后刘歆治左传始取传文解经晋杜预注左传复分经之年与之年相附于是春秋左传二书合为一因解经事见歆传左春秋合为一见杜预左序
　　笔史
　　范蔚宗东汉黄宪述诸人敬慕之説而宪之美无可寻至今读者钦其贤慕其器唐史于房杜觧善谋善断外事迹亦不多见但王魏善谏英衞善兵例推为房杜功项羽残班固书之曰羽西屠咸阳曰所过无不残灭曰尝攻襄城无噍类语不激而羽之十分着露此史笔之妙至于叙列人物褒之者赞贬之赞称美者无载【按史着赞始迁固实法左传左每于事终断以仲尼曰孔子曰君子曰故迁固法而为赞史臣曰太史公曰臣某曰之类】盖人非尧舜安能尽美作史之道当尔劝惩之意因寓焉苏老泉曰马迁防颇本传不载其议阏与之失而见于赵奢郦食其本不载其谋挠楚权之缪而载之留侯周勃本不载其汗出沾背之耻而载之王陵传董仲舒本不载其和亲之疏而载之匈奴盖四臣若功十而过一不欲因一以疵十乃与善之意也论苏秦曰其智过人论北宫伯子爱人长者班固赞张汤曰推贤善盖四人者过十而功一并其一者废之是塞人自新之路而坚其肆恶之心惩恶不已甚乎后之读者宁复识哉
　　孔子师
　　孔子师老聃之説肇于庄子庄子师老子故其著书讥侮古今圣贤独推老子甚至假借孔子言语誉之后来汉儒辑礼记承其言曰闻诸老聃司马迁史记老子传复増许多老子训诲孔子言语孔鲋作家语着孔子事实因据以为证【家语后有晋王肃所加故益难据信】由是益坚后学之信不知庄子一书多驾空寓言时去孔子未逺知天下崇信其学故托言世之最重者尊其师庶几聃之道益隆此庄子抑孔子尊老子之迹也后儒不察礼记家语史记出庄子后见孔子万世师表不应礼乐无所自来而问礼老聃一语又备见诸书未详始自庄子不知老子之教主于清浄无为其著书厌薄礼乐曰礼者忠信之薄而乱之首也庄子其学从而有掊斗折衡攘弃仁义焚符破玺絶圣弃知等论则聃之学何礼之可问耶太史公谓道家以虚无为本因循为用有法无法有度无度故后之宗者荡弃礼法首垢面防酒吊肉晋代可证已岂有以礼训孔子而朂其徒则废弃耶孔子于人之有善若管仲之仁子产之惠皆亟称不暇岂有聃其师而故没之耶故愚谓庄子寓言无疑余尝谓孔子师表盖推周公彼其梦想犹冀见之孟子去孔子未逺且曾思之传最的论孔子派接不过文武周公使孔子果师聃于庄子辈尔聃【缺】　　非庄子述而传之足矣何必假孔子言明之此其借孔子尊师可见也后之衞道者【缺】　孔子分説未以寓言及尊师之意照破庄子之妄尔若孔子从聃之事庄子外篇着聃为周藏史藏史书所或者聃所职多书孔子因往问聃焉容有此理不然鲁论何无一言及聃而聃之礼何不尽传其后而甘为弃名检荡礼教之罪人耶东坡尝谓庄子虽排孔子实尊孔子书末叙百家之学兴曰譬如耳目鼻口各有所明而不能相通故墨翟禽滑厘彭蒙田骈慎到闗尹老聃以至庄周皆列叙名之至邹鲁之士搢绅先生其在诗书礼乐多能明之则推而不敢斥此又可见庄子前之推老聃者借孔子也【余旧辑素王事记只据诸书纂集未暇辨礼今輙附此】
　　文繁省
　　司马迁史记叙三千年事五十万言班固汉史叙二百年事八十万言晋张辅以此优劣班马王逢原觧论语夫子为衞君章曰贤兄弟譲知恶父子争矣包咸觧子见齐衰者章曰哀有防尊有爵矜不成人朱文公括富与贵是人之所欲也章曰君子审富贵而安贫贱视若稽古三万言者有间矣左叙晋献公杀申生事曰君非姬氏居不安食不饱礼记檀弓约以四字曰君安骊姬公谷叙晋使齐事曰郤克眇季孙行父秃孙良夫跛曹公子手偻齐使眇者逆眇者跛者逆跛者秃者逆秃者偻者逆偻者刘知几史通曰宜除眇者以下句但云各以类逆足矣此句烦也汉书张苍年老口中无齿史通曰冝去年口中三字但云老无齿足矣此字烦也朱文公云家藏欧阳公醉翁亭记草前数行铺叙滁州之山忽大圈了但注环滁皆山也【缺】　　安记武陵桃源事曰洞中人问今乃何代后歴几何渔人黄道真曰今晋代秦后复为汉魏矣至陶渊明但曰尚不知有汉无论魏晋司空图曰辨于味而后可以言诗江岭之南凡资于适口者若醯非不酸也止于酸而已鹾非不咸也止于咸而已华人以之充饥而遽辍者知其酸咸之外醇矣有所之尔彼江岭之人习之而不辨也东威约之曰梅止于酸盐止于咸饮食不可无盐梅而其美尝在酸咸外然皆只中庸人莫不饮食也鲜能知味也之説庄子山木篇曰丰狐文豹栖于山林伏于岩穴静也夜行昼居戒也虽饥渴隠约犹且胥疏于江河之上而求食焉定也然且不免于网罗机辟之患是何罪之有哉其皮为之灾也至应帝王篇但一语曰虎豹之文来田列子叙少壮老死曰其在婴孩志气専一物不伤焉徳莫加焉其在少壮则血气飘逸欲虑充起物所攻焉徳故衰焉其在老耄则欲虑柔焉体将休焉物莫先焉其在死亡则之于息矣反其极矣庄子约以四句曰大块载我以形劳我以生逸我以老息我以死列子叙人寿无几曰百年寿之大剂得百年者千无一焉设有一者抱孩以逮昏老居其半夜眠之所弭昼觉之所遗又几居其半疾痛哀苦亡失忧惧又几居其半量十数年之中逍然自得亡介焉之虑者亦亡一时之中尔庄子叙此则曰人上寿百嵗中寿八十下寿六十除病瘦死防忧患其中开口而笑者一月之中不过四五日而已视列语明省多少诗中如介父眠分黄犊草后山一身当三千之句前辈尝评其善约然语简又湏意足李白寿裴晋公诗曰见説风情筋力在只如初破蔡州时叙其寿康功业三事于两句中杨诚斋挽张魏公诗曰出昼民犹望囘军敌尚疑叙其出督去国内得人心外慑夷狄四事于十字中欧阳公上杜祁公诗曰貌先年老因忧国事与心违始乞身祁公年四十即髪白当朝以权幸不恱未及七十谢事故祁公谓此两句道尽他一生心事所以意足方见简之工也欧阳子谓简而法惟春秋可当之后学之立言法乎宋景文修唐史务简而竒如震霆不及掩聪之类皆以竒而舛若其犹有未当者桞子厚段太尉逸事状曰吾带吾头来矣宋史削去下一吾字曰吾带头来矣河南邵氏谓去下一吾字帯头来果谁头耶岂知叚之不惧正以自请一死词之工正在下一吾字此则不详文义而省者
　　书史讹名
　　尧舜禹汤或以为四圣人名或以为諡或以为号以为諡者諡法始周古未有也以为号者索之旧説谓孟子称尧曰放勲舜曰都君屈原称舜曰重华【孔頴达尚书疏曰书遭秦火舜典最后出江左萧齐时姚方兴献舜典重华句乃方兴所加不知离骚先秦古书已有嗟重华之不可遌就重华而陈辞等语则孔疏亦难尽慿】书中候称禹曰文命盖放勲谓尧能依仿上世之功化重华谓舜继尧重光文命谓禹布文徳为则尧舜禹汤为号无义名或近是况尧命舜之辞曰咨汝舜舜命臣曰咨汝禹若稷契则知舜禹尽名也汤名论语着曰予小子履世本乃谓汤名天乙皇甫谧世纪谓名履字天乙【不知商代帝王以甲乙丙丁为次则天乙乃汤别号】至舜命弃为稷养官也在当时以稷与禹臯陶并称名已觉混及他书凡称弃者并曰稷不知夏以前杞柱为稷殷兴始废柱以弃代谓稷可代弃名非也殷史帝乙崩子辛立是为纣则纣名辛非受也尚书西伯戡黎及武成皆言商王受二孔释书谓受纣音相乱郑谓纣转为受及立政曰其在受徳孔文释受徳纣字余按殷人名其恶曰纣其转纣为受或者伪书者过也至諡法以残善损义为纣亦未详殷无諡法而妄尔列子注伊尹生伊水之上故姓从其地屈原离骚孙武兵书吕不韦春秋孔頴达诗书疏皆着伊尹名挚谓之尹者正也言能正天下【郑注尹言正孔安国注尹字】故号伊尹而太甲伊训等篇述其言曰惟尹躬克左右厥辟曰惟尹躬先见于西邑夏曰惟尹躬暨汤咸有一徳皆指尹为自称之名君前臣名以号与字表可乎史记索隐着太公望姓名曰姜子牙故左传毛诗齐例称姜姜先封吕他书复称吕尚以可师可尚也孙子兵书存其名犹称吕牙谓之太公望者史记曰文王遇吕尚于渭濵曰自吾先君太公曰当有圣人适周周以兴子真是耶吾太公望子乆矣则太公非爵望亦非名也后世不察缪曰吕望吕尚盖缘史记以太公望与周公旦并称又曰太公望北海人也读者从而亦讹
　　雉释文
　　左都城过百雉周礼名城以五雉七雉九雉释者谓一雉之墙长三丈高一丈其取以名文之义未详【公羊五堵而雉则二百尺】山阴陆氏着埤雅谓雉性妬垄防疆飞不越分界之内以一雄为长潘安仁雉赋曰画坟衍以分畿者此也其飞崇不过丈修不过三丈所以以雉记丈也礼记晋太子申生缢死郑注曰雉经晋语亦曰申生雉于城庙孔氏释雉性耿介被获必屈折其头而死言申生以介死也因思城之文有取于雉有望于耿介死守封疆之臣岂泛然哉
　　孔门多才
　　孔门弟子可使治赋可使为宰可使从政可使与賔客言子华之使冉求之艺子路良孺之勇【左防虎宵攻吴师卒二百有若与焉冉求郊之战樊迟为戎右则勇非一人】子贡辞命外善货殖公冶长能【缺】　言语徳行文章外无往不有圣人从而以道徳礼乐陶镕之譬由天地间生生职职各正性命所以为万古大化冶圣人歴聘列国虽以道徳所宗亦多因弟子而重楚谋欲以书社封孔子子西忌之曰王之辅相有如顔囘者乎王之帅师有如子路者乎王之使列国有如子贡者乎王之官尹有如宰予者乎其后季孙啓哀公聘孔子亦以冉求之胜学军旅于孔子也史记言仲尼没后弟子大者为诸侯师小者为卿相盖其平日琢磨使有用非止章句之末也汉艺文志曰孔子没羣弟子各编成一家之言名曰九流一儒二道三阴阳四法五名六墨七纵横八杂九农则孔门之学何所不参孔子之教何所不讲所以为圣而当时共慕至殁而弟子异旨故曰孔子殁而防言絶异端起而大义乖春秋之后无圣人战国孟尝平原辈亦皆聚客数千书之史者鸡鸣狗盗袖椎窃符纵横狙诈贾生民之祸而已下是惟珠履玳瑇以雄其国所以士益众世益卑近世伊洛学兴始以修齐治平为教故胡氏谓伊洛发明然后人知孔孟可学而至视汉晋以来第以词学名儒者有间矣至紫阳集诸家之大成其精本之义理其粗究之经济尝书储才之説曰有天下者必诹询咨问取之无事之时而参伍折衷用之有事之日方其事之未及也无旦暮仓卒之需则亲之得以乆无利害纷拏之扰则察之得以精诚心素着则可得之多嵗引月长则所蓄独富乆且精故知其长短而不谬多且富故更迭为用而不竭今人平居不以才为意及临事仓卒始泛然求之所以用之欲称其任难哉又曰不以小恶揜大善不以众短弃一长不以近遗逺不以小加大则其聚一时英彦讲之者岂直曰文为而已又当参尧禅舜舜禅禹皆是积嵗程年稷契防龙之任曰三载考绩三考黜陟幽明则决非以骤致也若傅説起于版筑胶鬲举于鱼盐管夷吾举于士汉祖仓卒罗致贩缯屠狗吹箫织薄皆为用则短不可弃长小不可揜大又可騐也况物有不求未有无物之嵗人有不用未有无才之时特患教无孔子而取之之説又不大公尔
　　孔子讳鲁
　　北魏史着魏之祖诘汾牧山泽见軿自天而下有美妇人称天女受命与诘汾偶期年复来果以生男授诘汾曰此若之子也自此世为帝王窃详古帝王受命之符未有神异如此者考之当时魏太武尝命崔浩撰国记浩书魏先世事详列通衢事皆直笔北人见者无不忿恚浩以暴国恶身灭族夷乃知诘汾之偶史官惩浩失而饰之者也古以讦直取祸不一若史权所在尤嫉之招矧国讳乎故班固蔡邕皆不得其死圣人值乱邦安得不以孙言为贵孔子在春秋凡鲁失多为讳护诗三百例録变风鲁独着颂与商周等论语禘自既灌而往者曰吾不欲观之矣或问禘之説曰不知也夫子礼乐所宗岂不明禘者朱文公谓礼不王不禘鲁侯国举禘实僭故夫子托以不知郑谓禘则序昭穆鲁以僖公为闵公庶兄跻僖闵上有逆祀之失故夫子不欲观禘【余考跻僖闵上乃文公二年孔子仕定公时阳虎已顺祀先公无缘尚为逆祀不观禘未详尔】文姜通淫于齐书防于禚之类虽不泯其实及文姜与弑桓公不容于鲁书夫人之归曰孙于齐言若孙让而去之义桓闵二公皆弑死经例书曰薨成公适晋为所留经没不书其讳国恶也审矣昭公娶吴姬姓泰伯之后也陈司败之问正以娶同姓之丑夫子宁受以为己过而不列为辨辞至春秋书孟子归曰夫人至自吴及其死也书孟子卒不表夫人之为某氏盖若狥昭公之失书孟子凡皆为鲁讳也皇甫氏谓孔子若不受司败之议则千载之后遂永信我言谓昭公果知礼是乱礼之事从我始今得司败见非受以为过则他人不谬所以幸也孔頴达谓孔子于鲁事不可为法者不夺其所讳亦不为之过讳每事讳护则为恶者无复忌惮后世安知所惩故为鲁讳礼也不为鲁隐为世教也公羊春秋讳例曰为尊者讳为亲者讳为贤者讳为中国讳左氏曰讳国恶礼也魏史着崔浩才比张良而稽古过之惜未稽仲尼之法也
　　理根本
　　秦据崤函事耕织修战守复取蜀为富饶之本卒灭六国汉高委萧何治闗中光武委冦恂保河内曹操抚河济屯许下俱济大业唐兴因隋闗中之资宋兴借周之富视高光特易者根本有素也若项羽之败全是汉遣彭越等入楚地谋挠楚故兵疲食尽以此不支羽恃其勇悍日事外攻略不于根本究心一旦兵败方有无面目见江东父老之语大槩根本不立则进退无据耕织不偏废然后表里可以交敷高宗南渡胡致堂进计乞措置荆襄为根本安存所谓老小者陛下分部诸将谨斥堠治盗贼自以精兵为舆衞巡歴往来征伐四出如高祖在荥阳成臯京索而留萧何于闗中光武战临淄垅坻而置冦恂于河内又言置行宫或建康南昌江陵一处安太后六宫量留兵将为营衞陛下提兵按行周旋彼此不为定居又言既定议讲武其余素常日力不暇给者别置行台区处之此建炎规恢一大议论也惜当时玩其説盖一身在外则足以御冦而根本之地不加伤矣于事务之大素常日不暇给者置行台处之则可一意讲武图所谓兴创之大功有志天下者致堂此説万世法程也
　　曹参不伐
　　山谷以韩信胜赵不自骄而师李左车为武夫悍将所难咏以诗曰功成千金募降虏东面置坐师广武虽云晚计太疎畧此事亦足垂千古信事固难矣若曹参佐汉祖起兵未有韩彭辈战胜攻取多出于参异时论功争以参为第一者此也高祖先项羽入闗参功为最逮得韩信参已封建成侯一旦举信为大将不闻参有轧己之嫌虽信竒才然参视之实为后出至信击魏击赵参皆与俱击齐参以相国属焉则参不特不忌信乃降心出其下此于士君子不足道而见之参则难矣其谦让不伐不待舍盖公随萧规而后然宜其善终于葅醢之世参本言韩信破赵东击齐参以左丞相属焉又言信立为齐王引兵东与汉王共破项羽讨齐未服者汉王即帝位徙信王楚参归相印观此则参终始出信下噫难哉
　　有国二权
　　国之大权二政与兵而已政权宜専不宜分分则事无统兵权宜分不宜専専则乱生成王将终命大臣相康王时掌兵者齐侯吕伋宰臣召公奭迎嗣子命仲桓南宫毛取二干戈虎贲百人于伋先儒谓齐侯掌兵而不可发召公发兵而必资仲桓南宫毛则其权之不统属也尚矣西汉郡置守一人掌政置都尉一人掌兵二者不复相统置南北两军亦不相摄高后时周勃以太尉掌宿衞初得北军而不得南可证也唐季府衞制坏兵聚方镇卒以取亡宋兴鉴其弊郡置通判贰太守道置转运贰制使有兵权者钱赋不之寄有钱谷者兵无所预思虑视古人益宻矣内则政事归于中书故外戚不得挠宦官不得干兵典以枢宻宰相可知之而不可总之三帅可总之而不可发之发兵之权归枢宻而枢宻置使必置副欲彼此相制也州兵典以指挥随郡大小为员多少每指挥四五百人给饷在运司统制领守倅神宗尝言艺祖养兵只三十万京师十余万诸道十余万使京师之兵足以制诸道则无外乱诸道之兵足以当京师则无内变此又内外相制也
　　孟子谈王
　　万事古今有一定之理亦有随时之宜汤武征伐虽不若唐虞揖让然桀纣之暴如是非汤武伐而除之天下何时得安乎所以伊川读易先明辞次识时如孔子作春秋尊王孟子七篇之书教诸侯为王以时观之孔子时王室政教犹行列国礼义相尚使有桓文复出王室犹可扶持也至孟子时七国日事战争周君曽不能为时重轻而民生憔悴虐政日甚一日故孟子以王道晓诸侯亦明时者也张南轩曰君子救世时宜而已孔子作春秋文王事殷之心也孟子劝时君行王攻汤武顺天之心也惜伯夷【缺】　李旴江常语司马公疑孟等作似非识时者然有武王孟子之书又不可无后世旴江温公之説乃扶持世变之一端唐高祖称义兵伐隋隋之恶视纣尤甚高祖为隋方伯有汤武之资当时声炀之罪义旗东指为天下除残民心响应举动岂不正大乃窃臣突厥遥尊炀帝别立代王徐行禅譲之礼所以胡致堂谓正大之举反委曲行之皆不明时者也孟子有独夫纣之説南轩曰王者天下之义主民以为王则谓之王民不以为王则独夫而已况所谓王者以其能生杀能废置能弭乱争纣炀虽苛暴为独夫生杀废置犹在也若衰周二君无纣炀之恶而安于衰弱使文武徳泽斩尽制度大坏付天下于自盛自衰自存自亡于世治乱茫然不与焉亦安得不谓之独夫哉
　　十六相四防
　　五运厯谱载黄帝之子相承四百年次颛帝【即髙阳氏】在位七十八年次帝喾髙辛在位七十年次唐尧在位七十年以其数考之意子孙至舜时已六百一十余年【缺】称舜举十六相去四防族苍舒至叔达八人为
　　高阳氏之才子天下谓之八元【如厯谱之数八人至舜时已二百一十余年】伯奋至季貍八人为髙辛氏之才子天下谓之八恺【如歴谱之数八人至舜时已一百四十年】少皥有不才子曰穷竒【至舜时已一百六十余年】帝鸿氏有不才子曰浑敦【厯谱曰帝鸿氏黄帝孙与颛帝同缺】颛顼氏有不才子曰梼杌【至舜时皆二百一十余年】缙云氏有不才子曰饕餮【歴谱曰缙云氏黄帝臣至舜时亦六百余年】窃意舜时未必皆尚有其人虽古人多寿然数人者不皆寿纵寿亦未必如此其乆也若曰自其世济美恶者言之绵歴六百余年之逺未必代代皆元恺人人为防类也夫谓之世济者世代相仍积累皆然也不思尧舜大圣生朱均瞽鲧顽圮生舜禹父子相去一间圣愚悬隔禹治水可谓有大功于世啓少康之外咸无可称文武之兴后稷稼穑之休烈犹有存者成康宣王外可数无几焉以帝王之胄犹若此彼十六相世为元凯四防族代为恶人吾不信也况更歴六百余年谓之元凯其间岂无一凶徳败祖宗之美谓之凶族其间岂无一良善掩前人之愆谓皆自其世济而言之亦非也
　　姬周姓
　　左传晋平公以同姓四人备嫔御郑子产聘晋言于叔向曰今君内实有四姬焉盖指四人别同姓之丑非目贱妾为姬也按古妇人皆有字与諡或国名下系其姓先儒谓其不忘本且别他族今考字下系姓如周女曰伯姬叔姬齐女曰孟姜季姜宋女曰孟子仲子狄女曰叔隗季隗是也諡下系姓如齐女曰宣姜庄姜宋女曰声子秦女曰文嬴楚女曰文芉杞女曰定姒是也国下系姓如秦女曰徐嬴梁嬴陈女曰息妫之类岂惟姬姓后世以目贱人战国曰幸姬如姬汉史曰诸姬薄姬爱姬释者不辨其为用如薄曰姬音怡臣瓒曰汉内官也秩比二千石位媫妤下惟顔师古谓汉内官无称姬者周姓贵于众国之女故妇人美号皆称姬宋大观间公主易号曰帝姬贵之也若世例以目妾岂反贱乎然则姬女贵而以姓着反不若齐宋女不辱其姓之为愈



　　识遗卷一
　　钦定四库全书
　　识遗卷二　　　　　　　　宋　罗璧　撰
　　担头上防花　　　　　经根人事作
　　史阙文　　　　　　　子夏子思
　　崛竒可味　　　　　　寅正非夏
　　改朔　　　　　　　　厯代帝陵
　　两韩信非　　　　　　三策中原
　　川陜江河上游　　　　子冠氏上
　　三大处置　　　　　　大横
　　十二州
　　担头上防花
　　九师兴而易道晦三传作而春秋散齐韩毛郑诗之末也大戴小戴礼之衰也古经为后儒所断者多矣况去籍于周壊于秦杂于汉魏晋后儒惟郑王诸儒臆説是拘于是根本不立故魏鹤山云人须将三代以前规模在胷次一一从圣经防来庶亲到地位涉厯可以自得若只在诸儒脚下盘旋终不济事缘担头上防花终不若树枝头天然活精神也此语盖为舍六经泥训诂者发朱文公亦谓诗易之类多为先儒穿凿所壊使人不见当时立言本意人须是虚心平气于本文之下不要留一字先儒旧説及他是何人所尊所敬所憎所恶一切阁置惟本文本意是求则圣贤之指得矣皆自乱经学以先入之説汨之也今人学文者不参六经而拾韩栁欧苏之绪余笔史者不本春秋而希马迁班固之近似赋诗者不能三百篇离骚之雅奥而唐人章句之是寻故皆只袭古人脚迹不能专门名家者此也近时蜀士董君可曰文字用事要去元出处推究不可只扯拽他人见事来使譬如贾物出产处得来既可择其美恶又可兼货并畜若只他人担上贩来不惟美恶不辨亦得少而售狭矣姑即庄子大鹏事言之就全篇讨究则知鲲以鱼大而化鹏鹏徙南溟曰天池击水三千里去以六月息扶揺羊角之风来蜩鸠斥鷃之笑出齐谐志怪之书是多少曲折笔端自然活动若见他人用大鹏事已亦从而大之则事狭而意促矣此亦不欲担头上防花也
　　经根人事作
　　司马迁谓古人有激而作书曰西伯拘而演周易仲尼厄而作春秋屈原放逐乃作离骚左丘失明厥有国语孙子膑脚兵法修列不韦迁蜀世吕览韩非囚秦説难愤诗三百篇大抵圣贤发愤之所为迁罹腐刑故有此言即其言推之太康失邦而五子作歌太甲不眀而伊尹有训三监乱周而周公作诰孟子不遇齐梁患杨墨而述七篇仲舒刘向下狱而着説苑新序繁露玉杯等书栁子厚刘禹锡李白杜甫皆崎岖厄塞发为诗章迁之言信而有证也然考六经语孟皆根人事作周易着吉凶悔吝之理春秋録是非善恶之迹毛诗载政教美刺之乱尚书推唐虞三代之懿礼记威仪之详备周礼制度之纎悉论语立身行已之大方孟子发明王道之极致无有空言者所谓补治道而为经岂専舒忧泄愤之为哉
　　史阙文
　　天开于子地辟于丑人生于寅邵康节十二防谓气运至子方有天未有地至丑方有地未有人至寅方有人三代皆即天地人始处建正当尧时在已今在未到戌当人物都消尽【经世书以十二万四千五百年为一会自开辟至尧正当中数】详此则戌亥子丑乃古今一日之夜实天地混沌闭塞之时尧至宋歴三时凡三千余年上此寅至巳歴四时当几五千年但孔子书断自唐虞茫昧者不究诘后儒因只据圣经为説史家虽上及三皇然皆裒取后人僻书杂而成之非真有得于当时事实也但以康节尧舜上犹有四时説推来帝皇前世代绵歴如庄子叙伏羲上犹十一氏郑六艺论谯周古史皇甫谧帝王世纪罗泌路史及广雅皆述伏羲前帝王数十百氏年逾数万所谓肇自伏羲特就其所推者言之尔又以易系参之伏羲黄帝尧舜以来之制作十三卦皆云盖取则离涣豫随等卦伏羲前有矣卦画不専伏羲始也司马迁史记刘道原通鉴外纪又皆遗伏羲只断自黄帝始不思周易万世文字之祖经秦火独完备者也大言伏羲氏没神农氏作神农氏没黄帝尧舜氏作叙三五次甚明二史不然故东汉张衡近代朱文公皆咎迁春秋不王吴楚以尊周室所以严正伪之辨也后世史官徒知狥编年之説周史厉王流彘之后系之共和者十四年而周统中絶迁固汉史惠帝崩纪吕后为政者八年欧阳公厠武后于唐本纪司马温公黜蜀帝魏皆拘于编年説也定夺于文公纲目然后正伪分而统纪明岂史氏之见哉但秦后项梁与诸侯共立楚懐王孙心为义帝当时合书义帝为正统然后继以汉王莽簒汉汉史为新者十八年张衡谓时汉元后犹存只当为元后本纪编年月纪灾祥而莽簒事第着之莽本更始居位光武尝为之将后始即真则光武初亦当以更始为正文公纲目俱不与以汉昭烈之例岂以其君人之道有未足耶
　　子夏子思
　　司马温公通鉴着魏文侯师卜子夏于周威烈王二十三年来歴本战国策以史记考之子夏少孔子四十四嵗则子夏乃周敬王十二年鲁定公二年生孔子卒周敬王四十一年鲁哀公十六年实七十三嵗子夏时二十九嵗后十一年鲁哀公卒继元王九年贞定王二十八年考王十六年威烈王二十三年子夏当一百一十六嵗五王更代之际年有重叠不过差之三四年如史记则子夏当威烈王二十三年亦百零四嵗孔子既没子夏已有老西河之説但不知果得如许嵗数否桞子厚论孔子弟子曽参最少曽子之死孔子弟子略无存者论语出于有子曽子门人已有曽子啓手足之事则子夏死曽子先矣通鉴书周命三晋为诸侯于威烈王二十年魏之始侯文侯斯也或子夏无如许嵗数温公以师子夏为文侯美事繋之然当加初字以着其始史记世家曰盗杀晋幽公魏斯立其子烈公烈公立十九年始命三晋为侯则师子夏未必魏斯既侯以后事也通鉴又着子思言衞侯事于周安王二十五年来歴本孔丛子时去孔子卒一百一十二年伯鱼先孔子卒五年计【缺】　伯鱼最末年言衞侯事时亦已一百一十七年凡此疑皆往事追书之但温公【缺】　　某年必有实据
　　崛竒可味
　　骈俪贵整散文忌律各有当也尚书禹贡叙九州地理之分画山水之离合物产之参差贡赋之髙下功力之作止铺叙随之而异更不淆杂顾命叙成王导之语仪文之列去之千百载而读者寻文可辨此千古文章之妙故东坡尝推禹贡曽子固谕后山学文且读顾命周礼文字之竒不一而状物最精内饔曰牛夜鸣则庮羊泠毛而毳羶犬赤股而躁臊鸟皫色而沙鸣貍【音爵】豕盲眡而交睫腥马黑脊而般臂蝼六者各物之病与臭也郤行仄行连行纡行蚓蠏鱼蛇之行各态也以脰鸣者以注鸣者以旁鸣者以翼鸣者以股鸣者以胷鸣者物之鸣各处也厚唇弇口出目短耳大胷燿后大体短脰与夫鋭喙决吻数目顅脰小体骞腹等语臝羽之属各形也皆随其异而笔之又深其爪出其目作其鳞之而则必拨尔而怒茍拨尔而怒则于任重宜爪不深目不出鳞之而不作则必頽尔如委茍頽尔如委加任焉必将废措状飞走翕张之势【缺】　　　力轻重可以想见此犹有形状可写也若无形无影之声模写最难礼记乐记曰上如抗下如队曲如折止如槀木倨中矩句中钩累累乎端如贯珠何啻亲聆其抑高下之声后来昌黎听琴等作虽写此而费辞矣经后文字之竒推庄子大木异窍穴之众声天籁变为八声之妙至厉风济则众窍为虚一语又自有声入无声乃古人状物之至叙物之逓逓相生曰种有几得水则为防得水土之际则为鼃蠙之衣生于陵屯则为陵舄得欝栖为乌足乌足之根为蛴螬其叶为蝴蝶蝴蝶胥也化为虫生灶下其状若脱其名为鸲掇鸲掇千日为鸟鸟之名曰干余骨干余骨之沬为斯弥斯弥为食醯頥辂生乎食醯黄軦生乎九猷瞀芮生乎腐蠸羊奚比乎不箰乆竹生青宁青宁生程程生马马生人人又反入于机物生凡十八变而句法十五易妥律中杂屈曲是以其语可味后人以东西南北行文者甚多平铺直叙外更无委曲东坡独不然南望马耳常山出没隐见若逺若近庶几有隠君子乎而其东则卢山秦人卢敖之所从遁也西望穆陵隐然如城郭师尚父齐威之功烈犹有存者北俯潍水慨然太息思淮阴之功而吊其不终铺叙四顾而文法四易味其语殆非一索可竭也后来如洪景卢文多尚此记马遂良怡斋曰方吾家居入怡顔以事父母出怡色以与兄弟处暇时读书以怡吾心食与口怡寝与体怡叙五怡事而句四易又养拙堂记曰人必有所养以直养气以养正以智养怡以寡欲养心以静养正以义方养子以善养民以学养士以法制养兵以节养财养木于山养禾于田养牛羊于牢养鸡于埘养鱼于渊养龙于江湖养万物于天地由书契以来亘古今之理具是矣一失所养则位养骄势养敖侮养高酒食养四体养奸以夸养盗以窃养虎以贻害养稂莠以蠧苗养虮虱以蕃瘙养痈疽以戕身反正偹论养字之义文亦四变又短中搀长皆惧其律也景卢如此甚多姑録一二以见前辈文法
　　寅正非夏
　　易曰帝出乎震震东方之卦其行为木建朔合从寅始尧以中星定四时尚书二月五月巡东南八月十一月巡西朔皆寅正仲月故孔安国王肃皆谓自夏之前建寅【缺】　月刘道原通鉴外纪因书禹即位仍有虞以建
　　寅为嵗首书汤即位乃改正朔【缺】　　　　非専夏正也孔子曰行夏之时曰吾得夏时焉盖就三代比较言之非推本而言之后商建丑周建子秦建亥汉兴因秦至武帝太初元年始复用建寅为嵗首而寅遂不改【朱文公曰孔子取夏正以阴阳之气终始着明也盖子月虽一阳生时则阳气未出于地寅则阳出地上而温厚之气从此始巳月六阳虽偹而温厚之气未终至未月复穷而温厚之气始尽五月一阴生时则阴气末出于地申则阴出地上而严凝之气从此始亥月六阴虽偹而严凝之气未终至丑月冬穷而严凝之气始尽盖地中之气难见地上之气可騐夫子所以取寅正也但自子亥为日一周日以子始嵗以寅始亦有可议】
　　改朔
　　三代建正大抵改朔后人不深考遂谓并改月号【王肃谓古厯遭战国及秦而失】夫月改则二月紊其经时改则四时易其位月可强改时有定序可改乎余以经求之无【缺】　正尚书舜二月五月巡东南八月十一月巡西朔随四仲月以巡方月何尝改【缺】　以正仲冬曰平在朔易朔北方训尽也万物至此尽而复苏苏则皆当改易则嵗一周之理也是犹曰未有子丑寅建正之説若商以丑为正曰惟元祀十有二月商谓【缺】　　太甲嗣位改元而称十二月为首其后桐宫服阕伊尹以冕服奉嗣王归亳告新君始亦曰惟三祀十有二月朔月不改也【或疑伊训序称太甲元年又曰三年复归于亳不知序作于周世所以年异祀】又曰服田力穑乃亦有秋时亦不改也【周建子书亦曰秋大熟未获】周以子为正毛诗称首嵗虽曰一之日然一之日觱发二之日栗烈之后继之曰无衣无褐何以卒嵗则未尝不以十二月为嵗终又十月蟋蟀之后言曰为改嵗则嵗虽改而十月之号不改也至四月维夏六月徂暑七月流火九月授衣八月其获九月筑场圃十月纳禾稼一与今之气序合亦不改时也周礼大司徒曰正月之吉始和中春诏内外命妇始于北郊上春诏王后六宫之人生穜稑之种正嵗十二月斩氷【贾公彦释正嵗是夏正月若徇周建子即今十月氷未坚不得斩之以此推之诸言正嵗皆建寅月】籥章于仲春仲秋逆暑逆寒司裘于仲秋季秋献裘与夫春搜夏苗秋狝冬狩春祠夏禴秋甞冬烝【贾释周礼祭祀田猎皆用夏正】亦与今之气序合不曰子正而改也礼记月令所纪四时亦皆夏正汉鲁恭谓书出秦吕不韦而实周世书所据皆夏正改者惟服色牺牲名号器械而已此犹以秦焚之前论若秦焚后史最可证史记书秦改年始朝贺皆十月朔秦以建亥为正故秦史书年之下皆首书十月汉书文頴觧云周火徳秦以水承火建亥之月水得位故以为嵗首此亦为改朔不改月之证又秦厯应置闰者皆在嵗末左归余于终之义也史记及汉书凡未改秦厯之前屡书后九月盖闰月在嵗终也顔师古谓不然则径谓之十月矣此又可见秦以九月为嵗终也【月令曰季秋之月合诸侯制百县为来嵗受朔日秦建亥戌月言为来嵗受朔又可见月令秦世书也】胡文定公引商书元祀十有二月及汉史建正之下即书冬十月明周改正不改月朱文公谓杜元凯后序载汲冡竹书皆古昔史记以建寅为嵗首又尝曰改月者后王之弥文不改时者天时不可改独疑孟子七八月之间旱为建午建未之月及十二月舆梁成之语于是门人问答多曰阙疑但春秋建正伊川以为只周正建子月非春而书春则夫子行夏时之意胡文定传春秋皆建子正且曰夫子以夏时冠周月法后世以周正纪事示无其位不敢専余以春秋本文考之则又不然蜀士王容谿尝着説曰周果以建子为正时月与之俱改则春秋何以书春三月己亥焚咸丘乎夏五月郑伯克段于鄢乎秋八月公及戎盟于唐乎十二月祭伯来乎【凡此纪四序皆合寅正可见夫子只用夏时】杜预注乃曰四月夏二月七月夏五月秋乃今之夏冬乃今之秋夫月可改也时可改乎又隐三年书四月郑祭足帅师取温之麦秋又取成周之禾四月取麦秋取禾夏时明矣杜预乃训取为芟践以附会周正之説隠九年经书三月庚申大雨雪三月当五阳之月而大雪书之非时也杜预乃谓夏之正月正月有雪亦岂异哉经又书秋大水无麦苗秋种麦生苗水忽漂之记异也杜预注五月谓之秋漂杀熟麦及五谷之苗经言麦苗而预言五谷之苗不知四月小满麦已登五月又安有麦之可漂耶桓八年春正月乙卯烝烝冬祭春而烝非时也杜预注夏之仲月威四年经书正月公狩于郎冬猎曰狩书之正月重公失狩也而左氏曰时礼也大率左氏杜氏把持周正之説故每牵合周时亦有知经用夏正处甚多不知何前后反覆如此余谓尧命羲和敬授人时谷南郊昧谷幽都定之方中出日纳日占之昏旦东作南讹西成朔易测之时气日中永短齐之晷刻鸟火虚昴定之中星析因夷隩察之民事孳革毨氄騐之物然后中气定而四序正此其气序不差虽巧厯莫违杜预乃移易四序以附会周正岂理也哉【后世魏景初复建丑唐载复建子未几俱复寅正盖气序不可得而移者】
　　歴代帝陵
　　西汉刘向疏曰黄帝葬桥山尧葬济阴丘垅皆卧葬典甚微舜葬苍梧二妃不从【葬苍梧之説见礼记与竹书然孟子先秦古书云舜生于诸冯迁于负夏卒于鸣条鸣条卫晋地实今河中府安邑无缘葬苍梧况苍梧在尧五服外虞夏为荒服之境或曰陟方乃死不知舜享年百有余嵗晚乃位于禹十七年而后崩则巡狩晚当为禹舜未必耄年犹任奔走也考河中纪地有舜墓疑象封有庳正今道州或象也】禹葬会稽不改其兆殷汤无葬处【崔驷薛瓒言汤冡在济阴亳县皇览云在亳城北缺　　在梁国县北薄伐城中汉书汤冡扶风县汤冡数出何言无处耶】文武周公葬于毕秦穆公葬雍槖泉祈年馆【缺】樗里子葬于武库皆【缺】　陇之处惠文武昭襄五王皆大作丘陇多其瘗藏后尽发掘始皇葬骊山坟髙五十丈周廻五里余石椁为逰馆人膏为灯油水银为江海黄金为鳬鴈珍寳之藏机械巧变不可胜载又多杀宫人埋工匠其后项籍焚毁宫宇继以发掘余空藏牧儿亡羊其中持火索羊遗火烧其捾夫死者无终穷而国家有废兴明君智士逺虑无穷故甘薄葬之诚乃奉安之道也余按周礼言天子之防敛用珪璋璧琮璜琥皆为渠眉郑司农注开渠为眉令污得流去也郑注渠眉玉饰之沟堟也以组聨六玉沟堟中以敛尸珪在左璋在首琮在右璜在坭璧在背琥在腹汉旧仪曰帝崩唅以珠纒以缇缯十二重以玉为防妃鋀状连缝以黄金缕腰以下玉为押长一尺二寸半下至足亦缝以黄金缕陵制用地七顷方中用地一顷深十三丈堂坛髙三丈坟髙十二丈皇览曰汉家之葬方中百歩已穿筑为方城开四门容大车六马错浑杂物东汉礼仪志纪载甚备具言藏明器数目【笥八瓮三甒二瓦镫一彤弓一彤矢八巵八甗八豆八笾八酒壶八槃匜几杖各一盆一钟磬各十六鼓四箫四埙箎笙祝敔琴瑟竽筑坎侯干戈笮甲胄各一挽车九乘刍灵三十六瓦缶二瓦釡二瓦甑一瓦鼎十二匏杓三瓦豋九瓦大杯十六小杯三十瓦饭槃十瓦酒尊二】后王弥文益甚且持不以天下俭其亲之説周礼汉制未必余也经王莽乱赤眉发前汉诸陵其玉匣敛者率如生吕后至遭污辱独覇陵完光武美文帝之俭东都首以薄葬送终令陵但逺流水与丘陇同明帝亦然然古今注载光武陵制山方三百二十歩高六十余丈垣四出丹墨门寝殿钟虡皆在周垣内隄封十二顷五十七畆八十五歩明章以下陵制不甚相逺遭董卓乱吕布尽发诸陵取珍寳觧金缕探含玑魏文帝惩之故终制曰世未有不亡之国亦无不掘之墓防乱以来汉氏诸陵无不发掘至烧取玉匣金缕尸骸殆尽是古焚烙之刑也岂不痛哉吕不韦生战国末言荆齐燕宋中山韩赵魏自此以下亡国不可胜数其大墓无不掘者故吕氏春秋曰知生者不以物害生知死者不以财害死凡生必有死孝子重其亲故有送终之义葬者藏也以生人之心为之虑则死莫若无动莫如无利又曰死者弥乆则生者弥踈弥踈则守者弥怠而藏器如故理势必掘今有铭墓曰此中有金寳不可掘也而为之阙庭以自表何以异彼哉又曰欲利而反害之欲安而反危之孔子止季孙以璠璵敛为无穷虑也司马迁史记货殖传田叔以掘冡致富大槩防乱之后民无生业国典复隳而名丘大墓雄丽自竞岂达幽冥哉唐世十八陵五代周高祖西征见无不发者【按温韬发唐陵】因遗令世宗曰我死当以纸衣葬宋兴艺祖诏诸道检校前代帝陵各制礼衣一副常衣一袭具棺椁【缺】　于是西京凤翔雍耀等州奏周文武成康秦始皇汉髙祖文景武元成哀七帝后汉宣帝西魏文帝后周太祖文帝唐高祖太宗肃代徳顺文武宣懿僖昭十二宗凡二十八陵并曽经开发【容斋五笔辨诸陵地理异正史又汉文陵防所书后亦发】宋艺祖至哲宗七陵葬西洛靖康之变亦皆不免绍兴中宗臣士防同张焘往省焘归奏高宗曰愿陛下万世无忘此贼时惟昭陵无恙哲宗犹暴骨初枢宻楼炤同往炤归述昭陵之制曰陵因平冈种柏成道周以枨橘阙阁楼观环之神闗内列石人羊虎駞马等像神台三层髙二丈俱植柏下广十五为水道有五大门门外石人对立其号下宫者乃酌献之地余陵皆然昔人谓葬金玉而坟是为盗标识其处帝陵不加标识犹将虑盗况阙观环之乎下是官庶刻铭勒志亦未免有类金玉之标识刘向曰丘陇弥髙宫庙弥丽发掘弥速要之葬也者藏也藏也者欲人之不得见也安事外饰以为身累乎【汉武曰古帝王之葬不使人知其处孔子曰古也墓而不坟今丘也东西南北之人不可以弗识也于是封之崇四尺则坟乃是孔子始按墓是葬茔坟则封土尔雅曰坟高也】
　　两韩信非
　　司马迁班固汉史韩信传赞中皆称两韩信据其説韩王古韩国之后项羽杀其父成复立信为韩王都晋阳与淮阴侯韩信不同刘知几史通辟迁固之缪曰韩王名信都古韩国后姓姬则名信都者非姓韩亦不单名信二史不别姬韩两姓且失韩王名信都字遂与淮阴侯韩信无辨余考班马误姬为韩诚如刘説但谓韩王名信都刘知几亦差按王充潜夫姓氏论云沛公起张良属焉沛公使韩信略定韩地立横阳君成为韩王而拜良为信都又曰信都者司徒也或为胜徒汉功臣表云张良以廐将从起下邳以韩申都下韩楚汉春秋作信都信音申史记亦作韩申徒良直作韩司徒盖信都申徒昔贤谓司徒之声转然则信都乃张良官名即非韩王名知几之説亦未免缪何班马责乎
　　三策中原
　　周公瑾胜曹操于赤壁进计孙权乞由蜀结韩遂马超于闗中【时超遂反操于闗中】还由襄阳取宛洛北方可图也诸葛孔明説先主亦曰天下有变命一上将将荆州之众向宛洛将军身率益州之众出秦川【闗中别号】二説皆欲由闗以捣魏之里由襄以制魏之表使之腹背受敌则中原可举公瑾谋之不及行孔明行之不及竟又公瑾之谋蜀非吴有孔明举事荆非蜀有所以罔功宋南渡张徳逺出帅川陜实祖周葛遗策全有吴蜀又孙刘所无而竟如是可见兴废有天善乎诚斋之言曰天与时相遭则以百败之汉髙取百胜之项羽天与时相违则以诸葛之雄杰熟视孱弱之曹丕
　　川陜江河上游
　　昔人谓川陜系南北重轻盖其势各占天下上游得之则可顺流收下流之利黄河南注永兴秦凤实居其上故据陜则可顺黄河之险下汉之险下瞰吴楚而取中原也易张徳逺图复宋祚首身任川陜计盖出此而以富平一跌弃之岂知公之所以胜者哉
　　子冠氏上
　　子者男子通称孔子大圣孟子大贤例只称子孔子复号夫子者邢昺孝经防云孔子尝为鲁国大夫故弟子连官称尊之以别余人也后之尊师者因例曰夫子近时朱文公称周程特曰子周子子程子复于姓上系子按公羊曰子沈子子公羊子子司马子何休释云加子姓上名其为师也若非师而但有徳者不以子冠氏上朱子于周程盖师尊之
　　三大处置
　　汉初病于诸侯强大主父偃建分王诸侯子弟之説诸侯遂弱唐衰病于藩镇跋扈赵普建收其精兵制其钱谷之计藩镇遂消宋南渡息兵张韩刘岳拥兵方面不释秦桧各除枢宻使召之由是兵权去手偃之説贾谊发之普之説乌重发之桧之策范同言之但偃普忠谋桧则奸谋也
　　大横
　　二礼灼之法卜人占坼汉文入立卜兆曰大横庚庚余为天王应劭注文正横也而横所以吉之义未详按占人贾氏疏云灼灼其腹骨近足高处占其坼兆直向背为木直下向足为水斜向背为火斜向下为金横者为土朱文公觧易因谓汉文兆得横木得土也所以吉
　　十二州
　　黄帝画野分州封域不经见汉书地理志统言得百里之国万区史纪黄帝土地东至海西至空桐南至江北逐熏鬻封域皆九州内舜肇十二州孔安国传书谓析青为营析冀为幽并郑氏因疑析青析冀之説谓王制言四海之内九州州方千里州建百里之国三十七十里之国六十五十里之国百有二十此时井地法行州有定域国有定制不可得而増减者也今曰析青为营析冀为幽并则二州地削于七州古制紊矣况冀为天子之都岂可削哉【先儒谓王制言国与五经背驰难尽慿但冀为王畿乃制度所当先定者不应泛然在可増可削之列】或者九州外别建营并幽三州且流共工于幽州正以罪人屏之荒服外之穷处若析冀为幽则近在王畿何取为流窜哉今按书正文幽州之州从洲左传叙四防投之四裔裔逺也逺则非近冀之幽矣况流四防在治水前时未析营并幽无幽州之名孔氏书疏着邹衍説曰中国于天下八十一分居其一尔中国名赤县内有九州禹所叙是也中国外如赤县者亦有九汉书顔师古注亦谓九州外别有营并幽三州【余谓天下之乆矣竟莫究三州所在故疑二説荒诞但地镜书括地着地中脊曰昆仑其东南方曰神州贾氏礼疏曰昆仑在西北别统九州其神州东南一州至禹分为九又曰神农上有大九州曰桂州神州之类今惟有神州分为九后汉书注昆仑在肃州酒泉县西南地之中也博物志昆仑赤水出其东南陬河水出其东北陬黑水出其西北陬刺水出其西南陬河水入东海三水入南海山海经曰昆仑有五水环其墟其东南流为中国河朱文公曰地形犹馒头昆仑山犹扬尖处其水四分合以山势求之黄河始昆仑泻入中国不应偏居一隅三隅亦有水焉据禹贡导山导河导江皆始于西则中国特昆仑一面九州外之州必有无限不特营并幽之名也】记言人皇兄弟九人掌九州共工氏覇九州帝喾制九州则九州古地益为十二则始舜禹平水复仍为九故商以来但言九围九有周礼职方氏亦只列九州【邹衍言水中可居曰洲尧遭洪水地之高可居者有九故州以洲名古州惟十有二秦分天下为三十六郡名遂次于洲】十二州非古制明矣但析九为十二不无紊井制之疑意黄帝肇封地之广容有封制未尽者舜因其隙复创三州故三州与九州并列不尽九州析也郑疑盖拘孔若王制难慿亦谓以今九州幅员计之百里七十里五十里之国须数十倍建置可也岂三十六十百二十国之所能限哉王制盖又拘地方千里之论若流共工于幽州盖为北裔水居之洲近冀之幽非也
  </div>
  <div class="pagination">
   <span class="current-page">
    1
   </span>
   <a href="识遗_page2.html">
    2
   </a>
   <a href="识遗_page3.html">
    3
   </a>
   <a href="识遗_page4.html">
    4
   </a>
   <a href="识遗_page5.html">
    5
   </a>
   <a href="识遗_page6.html">
    6
   </a>
   <a href="识遗_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
