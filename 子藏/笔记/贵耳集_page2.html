<!DOCTYPE html>
<html>
<head>
    <meta charset="UTF-8">
    <title>贵耳集 - 第 2 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>贵耳集 - 第 2 页/共 4 页</h1>
    <div class="content">　　翁卷字灵舒四灵也有晓对诗梅花分地落井气隔帘生瀑布云千年流不尽六月地长寒春日云一阶春草碧几片落花轻游寺云分石同僧坐看松见鹤来吾庐云移花连旧土买石带新苔
　　埜斋周晋仙文璞曽语余曰花间集只有五字絶佳细雨湿流光景意俱微妙题钟山云往在秦淮问六朝江楼秪有女吹箫昭阳太极无行路几岁鵞黄上柳条晨起云闭门不与俗人交晏春秋日日抄清晓偶然随鹤出野风吹折白樱桃有灌口二郎歌听欧阳琴行金铜塔歌不减贺白余有挽晋仙诗载江湖集中
　　铦朴翁秦望山人能诗诗愈工俗念愈炽后加冠巾曰葛天民筑室苏堤自号柳下即事云壁为题诗暗池因洗砚浑闲知真富贵醉到古乾坤清明访白石云花荠悬灯柳揷檐老懐那复似饧甜画船已载先生去燕子无人自入帘絶句云夜雨涨波髙一尺失却捣衣平正石明朝水落石依然老夫一夜空相忆江头送客云大江中夜满双橹半空鸣后有羽轩李翔髙善为絶句卢蒲江甚爱之有云春愁自是无重数又被东风揭绣老子兴不浅也【二十四友金谷宴千三百里锦帆游人间无此春风乐乐极人间无此愁朴翁絶唱故录记之】
　　山中赵仲白庚夫有岁除即事曰缝纫连夜办今朝杵臼频买花簪稚女送米赠贫邻宦薄惟名在年华与鬓新桃符诗句好恐动往来人稍得诗云鹤残篱外笋防防墨中胶读文清曽公集云新如月出初三夜淡比汤煎第一泉寄僧云诗句日従窗眼写墨丸夜入枕头收久従方诗境晚亦落魄终于右选有子殿试前四名登第所谓不在其身在其子孙也
　　髙九万越人号菊磵好作唐诗有春词鬬草归来上玉阶香泥微汚合欢鞋全筹赢得无人赏依旧春愁自满懐孤山云雪后骑驴行步迟孤山何似灞桥时近来行辈无和靖见说梅花不要诗辇下酒市多祭二郎祠山神有诗云箫鼓喧天閙酒行二郎赛罢赛张王愚民可煞多忘本香火何曽到杜康同周晋仙睡有云更有诗人穷似我夜深来共纸衾眠
　　张韩伯名弋又名奕有秋烟草颀然而长面带燕赵色口中亦作北语寄秋塘诗五湖风雪分头去千里淮山信脚行渉世真成妄男子谈诗长忆老先生塘邉瓜茹须频灌郭外田畴粗可耕莫倚瘦笻吟白髪浪传诗句入都城许定夫馆于麾下欲命拜官不受周宗圣有张韩伯欲为羽士赵紫芝作疏之诗后死于建业定夫葬蒋山下题曰大宋诗人张奕墓
　　谢耕道耘天台人自号曰谢一犂有犂春圗诸公喜于纳交善滑稽三十年间天下诗人未有不至其室诗轴不知几牛腰巾髙二尺余方口大面行于市孰不曰谢一犂因是名满京洛壁间写诗中有一联云路深容马窄楼小挿花多事继母极孝母九十七八岁该庆典初封人荣之
　　戴石屏式之名复古黄岩人有石屏诗藁赋淮村兵后云小桃无主自开花烟草茫茫带晚鸦防处败垣围故井向来一一是人家秋懐云诗谈天下事愁到酒罇前晚春云莺啼花雨歇燕立柳风微城西云诗骨梅花瘦归心江水流春日云客愁茅店雨诗思柳桥春九日云黄花一杯酒白髪几重阳
　　叶元吉名祐之仪矩峻洁癯然玉树之清家素贫典衣买书读悟性理之学诵谱尊宿语录先后次序数百言洒洒可听有同庵文集二十卷卢蒲江深尊敬之作喜雨诗云木叶临风皆好色稻田流水亦新声余舅子也元吉姑子也余不以兄事之事之以师礼手抄诗一卷见授自跋云李长吉有表弟得长吉诗草皆投之溷中为长吉恃才傲物故辱之意余以长吉待元吉也忍四十年之贫烂醉而死余哭之独哀不忍师道之已矣乎嘉禾有沈巩字元吉相颉颃于苏秀二州皆为慈湖先生上弟
　　张端义字正夫荃翁自号也郑州人居姑苏大父云庄公登辛未赵榜先君咏斋为淮南漕光宗即位初年应诏上书下后省看详罗紫薇防刘左史光宗极称赏之将上为时宰所沮予少苦读书肄举子业勇于弓马甞拜平斋项先生于荆南如慈湖说斋鹤山菊坡习庵皆従之游爱作诗赋小词卢蒲江取碧云千里暮红叶十分秋之句周晋仙取怨春红冷之句孟藏春取蜨诗不因花退尽必是梦残时之句凡海内名胜来呉必访乐圃之张书桃符曰江湖且过诗酒丛林应端平更化诏上第一书二年再应诏上第二书三年明堂雷应诏上第三书得旨韶州安置以蝼蚁之微婴斧钺之威人皆危之当国者云诏以直言罪以直言非祖宗制幸脱万死考之典故安置待宰执侍従居住待庶官听读待士子自効待军将小臣用大臣之法误矣或者以安置为窜谪之极典又非也余三十年前赋秋江圗一絶云浪静风平月正中自摇柔艣驾孤篷若无三万六千顷把甚江湖着此翁今白髪种种傥符此诗语吾志毕矣余生于淳熙之己亥书于淳祐之辛丑年六十有三有上皇帝三书诗五百首词二百首杂著三百篇曰荃翁集














　　贵耳集卷上
<子部,杂家类,杂说之属,贵耳集>
　　钦定四库全书
　　贵耳集卷中
　　宋　张端义　撰
　　贵耳二集续成余谪八年强自卓立惟恐与草木俱腐著书垂世又犯大不韪志非抑郁而怨于书也又非臧否而讽于书也又非谲怪而诞于书也随所闻而笔焉微有以寓感慨之意而渡江以来隆绍间士大夫犹语元符宣政旧事淳熙间士大夫犹语炎隆旧事庆元去淳熙未逺士大夫知前事者渐少嘉定以后视宣炎间事十不知九矣况今端淳乎使贵耳集不付子云之覆酱瓿幸也淳祐四年十一月八日东里张端义书
　　绍兴三十二年夀皇登极诸路帅臣监司郡守进贡总数为金约百五十两为银约一十九万一千七百六十三两有奇为绢约三万四千五百疋为马约五十匹此许及之諌藁内载
　　契丹有玉注碗毎北主生辰称夀徽考在御甞闻人使往来知有此注意甚慕之自耻中国反无此器遂遣人于阗国求良玉果得一璞甚大使一玉人为中节往辽觇其小大短长如其制度而琢之因圣节北使在庭得见此注目睨之久归辽首问玉注安否北朝始知中国亦有此注女真灭辽首索此注及靖康金人兴师亦索此注与辽注为对今又不知归防古否髙宗南渡有将水晶注碗在塲交易髙宗得之泣下云此哲庙陵寝中物也
　　太后諡圣字者垂典故用四字諡慈圣光献曹后宣仁圣烈髙后钦圣献肃向后昭慈圣宪孟后宪圣慈烈吴后恭圣仁烈杨后章献明肃刘后保佑仁宗十二年之政诸贤在朝天下泰和諡不及圣字或者议有玉泉长芦之防起于侧微更于深知典故者订之章献属疾语于仁宗曰愿与祖宗同日为忌三月二十九日上仙乃太宗大忌后仁宗亦同前为翁妇后为母子此亦国朝之异事
　　孝庙在御北使进国书必起御座三歩中贵取进忽贺正使至殿上去御座数十歩必欲屈万乘亲临移时不决知阁王抃忽撒起国书云驾兴北使失仪而孝庙喜王抃之机捷孝庙圣语云在朝无一人乞斩北使者毘陵丁逢以选人上书乞斩北使不执臣礼以存中国之体孝庙大喜即改京秩
　　京师大相国寺有术士蜀人一命必得千隔夕留金翼朝议命显肃后父郑绅贫无借有侄居中在太学为前廊侄约叔同往议命叔笑曰何不留钱沽酒市肉耶强之乃往如其所约术士先说绅命只云异姓真王再云居中命又云亦是异姓真王因前命而发绅以后贵积官果封王居中作相亦封华原郡王外戚生封王爵者自绅始
　　夀皇在御秀邸凡有差除未尝直降指挥于差勅内必首称面奉徳夀皇帝圣旨除某人至今秀邸差劄可考
　　祖宗典故同姓可封王不拜相艺祖载诸太庙独赵忠定特出此典故随笔却称云不受相麻而除枢密使三洪家素知典故者亦及此未晓也
　　本朝年号或者皆曰有防纬于其间太平有一人六十卒字太宗五十九而止仁宗刘后并政天圣曰二圣人明道曰日月同道徽宗崇宁钱上字蔡京书崇字自山字一笔下宁字去心当时有云有意破宗无心宁国靖康曰十二月立康王嘉泰曰士大夫皆小人有力者喜
　　宣仁太后劝神庙不可轻用兵当以两国生灵为重纵使获捷献俘不过主上坐正殿受贺而已生灵肝脑涂地万万矣此真女主尧舜神庙自此兵议少息
　　本朝四帝亦有吉符真宗即来和天尊出杨砺之梦载诸国史祥符崇尚道敎建立宫观专尚祥瑞王钦若献芝草八千一百三十九本丁谓献芝草三万七千余本独孙奭不然其事真宗久无嗣用方士拜章帝所有赤脚大仙辞之久玉帝云当遣几个好人去相辅赞仁宗在禁中未尝尚鞋惟坐殿方尚鞋韈下殿即去之【庆厯诸贤皆天人也】徽宗即江南李王神宗幸袐书省阅江南李王图见其人物俨雅再三叹讶继时徽宗生所以文彩风流过李王百倍及北狩女真用江南李王见艺祖时典故髙宗韦后生徽宗梦钱王再三乞还两浙梦觉与郑后言朕夜来被钱王取两浙甚急郑后奏云昨夜韦后诞髙宗及建炎渡江今都钱塘百有余年岂非应乞两浙之梦乎
　　夷门志载宣和间禁中有物曰块然一物无头眼手足有毛如漆中夜有声如雷禁中人皆曰来诸阁分皆扃户徽庙亦避之甚至登上金坐移时或往诣嫔妃榻中睡以手抚之亦温暖晓则自榻滚下而去罔知所在或宫妃梦中有与朱温同寝者即此也或者云朱温之厉所化左传云豕人立而啼未必诬也
　　孝庙将授受于光庙择正月使人离阙选日讲行大典孝庙与周益公云二月一日日蚀避正殿未满旬日有此典故恐非新君所宜朕自当之俟日蚀后别择日外廷俱不知之太子春坊姜特立来谒益公云宫中已知人使离阙廷便讲授受之典寂然不闻益公正色答云朝廷大事外廷岂可预闻恐非春坊所当言自此谮言先入益公相光庙不数月而免今平园有光庙御书跋语载之甚详
　　孝庙欲除张说签书枢密事在廷诸儒力争孝庙一日盛怒与周益公言朕将用花臂膊者为枢密使益公答云臣敢为天下倡秘书省正字沈瀛当轮对一奏劄荐张说反不称旨即自免周益公后至宰辅沈正字止如此识见浅深亦足以卜前程逺近
　　夀皇一日过南内有唐突人通州髙柟在望仙桥里山呼夀皇止辇问理防何事奏云诉分即时降旨送棘寺夀皇取案牍自阅内有一台官贻书即时国门呉邑令赵善宣却金不受特转一官讼无半月而决夀皇断狱如此圣明
　　萧鹧巴恭奉孝庙击毬每圣语许除步帅久不降防孝庙亦以北人不欲处三衙忽鹧巴醉中语侵孝庙云官家防乱说许臣除步帅数次久不降防孝庙怒送福州居住居数月徳夀忽语孝庙云萧鹧巴如何不见孝庙举前说奏知徳夀云北人性直官家不当戏之唤取归来徳夀赐钱五千缗仰福帅津遣赴阙仍旧还职及徳夀发引日鹧巴号哭于路欲絶北人归顺本朝真终始而不变者也
　　秦桧一日瞻髙庙天顔不恱奏云何事上劳圣虑答云郊祀匹帛阙五百万支散臣当为陛下任此事忽一日奏云乞禁中赐臣酒四金壶将某日宣赐秦约张韩二将来议事自朝至午未间未得谒入但见中使宣赐御酒来心愈惑且惊移时秦与张韩进并不发一语忽云御前赐酒同饮一杯张韩奉巵战栗不敢饮秦先取酒饮一勺少定缓云主上要与二将各假一千万缗以奉郊祀祭毕后拨赐张韩谨奉令奏知髙庙得防止假五百万缗【首当是秦防之】
　　孝宗末年宰相奏试馆职圣语云可求二人逺方人试呉腊字徳夫潭州人项安世字平甫荆南人后徳夫为四川宣谕使曦变化息安丙新有复蜀之功声势赫赫徳平时轻财重义适徳诞日安致餽玉带一条直数千缗与幕属宴有一客云安相公玉带可得观否徳夫发匣而示之客抚之良久徳夫取酒来举带为客夀安闻之始服其量徳夫归自蜀至归峡间泊舟呼其主帑者可具随行信匣数来近得四千枚乃与诸客言某入蜀之初诸处致餽本不欲受恐以某絶物受之未甞启封行归田里何以见亲旧四方书来或従婚见告某未有以应之今得防矣呼书吏来写掩帖某人几掩几匣但不必问其物亦赌采耳弟道夫至首询其兄出蜀何以伏腊计徳夫举余掩匣与之徳夫一世伟人凡所举动必异于人如此
　　刘岑字季髙官至侍郎髙宗时召従臣未达时贫甚用选官圗为下饭饥时以水沃饭一掷举一匙如此苦淡常云不曽为小人事下棋时未能不为小人也能知人缓急在朝几受人所托事了无书但与来介云传语官人説事已了不及作书若得书则事未了诸朋友多以不得书为喜帅维日有一旧同官之子以父未为请季髙戚然兴念扣之买山几何砻甃几何缁黄不湏问其子歴歴具陈此某之责吾友且留相伴密使一亲信人斋数百缗往其家买山办其终事两月亲信人回始与其说丧已举矣子无虑方遣其归季髙与人说观子之气太爽得钱必不従亲为重此一事不了终为吾辈累不若留此而毕其事先友之志酬矣吁季髙真急义人也今之视座主之子孙邈若路人况同官之子乎
　　荆公在钟山读书有一长老曰先辈必做宰相但不可念旧恶改壊祖宗格法荆公云一第未就奚暇问作宰相并壊祖宗格法僧戏言也老僧云曽坐禅入定见秦王入寺来知先辈秦王后身也
　　武后亦女中之秦政也有三数事不可泯没造一十八字埊为地为臣曌为照圀为国郑渔仲云皆有所祖篆文纂中埊字出战国防孔子庙堂记欧阳询书有大周额价十倍于无额释氏华严经序天册金轮皇帝御制即武后也
　　京下忽阙见钱市间颇皇皇忽一日秦防之呼一镊工栉髪以五千当二钱犒之谕云此钱数日间有旨不使早用了镊工亲得钧旨遂与外人言之不三日间京下见钱顿出此宰制天下之小术也
　　建炎之初敌势未宁讲和之使来必烦百官郊迎其书在廷失色秦相恬不爲意尽遣省部吏人迎之朝见使人必要褥位此非臣子之礼秦相待之甚当是日朝见殿廷之内皆以紫幕铺满北人无辞而退
　　澹庵有荐贤录首章谓上欲求诗人遂荐十五人以王庭珪为首晦翁亦以能诗荐此时伊洛之学未甚专门也
　　太学有鼓占云无火灾不出宰相开禧陈自强相端平郑清之拜相丙申火焚太学櫺星门鼓占不验矣又有鼓占云此非宴游之地乃是多文之所学中燕未甞来巢蚊独多他处
　　中庸大学二书朱文公或问解说学士书生以为理学之祖或者云出于汉儒之言天命之谓性率性之谓道修道之谓敎与易之系辞云生生之谓易成象之谓干效法之谓坤句法何异子路问强一章恐非子思之言如子之道四丘未能一焉仲尼曰子思孙也岂有孙可称乃祖之名之字乎大学在明徳在新民致知格物治国平天下倒大功用后曰与其有聚敛之臣宁有盗臣此文汉儒之言杂入也
　　大灵豆华山陈抟有灵豆服一粒四十九日不饥筋力如故顔色若婴儿世罕得服之者
　　华山陈真人而隐于睡小则亘月大则几年方一觉冯翊羽士宼朝一事处士得睡之大畧还全神观唯睡而已小童刘垂范往宼其徒以睡告刘坐寝外闻鼻鼾之声雄美可听曰宼先生睡有乐乃华胥调既有曲谱记如何刘以浓墨涂满纸题曰混沌谱
　　张乖崖自成都召还华山寄陈抟诗云世人大厎重官荣见我西归夹道迎应被华山髙士笑天真丧尽得浮生
　　种放往见陈希夷希夷曰君当富贵名闻天下又希夷尝为卜地于豹林谷下不定穴既希夷见之云地固佳而稍后世当出名将其侄世衡果为名将
　　谈苑云陈抟字图南唐谯郡人不第隐武当山辟谷链气后居华山云台观闭门髙卧经月方醒太宗召之雍熙初赐号希夷先生
　　邵氏闻见录抟长兴中进士有大志隐武当山常乘白骡従恶少年数百欲入汴州中涂闻艺祖登极大笑曰天下定矣遂入华山居焉
　　钱若水谒陈抟求相约曰过半月来至期陈邀入山斋山中一老僧拥衲附火钱揖之僧开目而已黙坐久之陈问僧曰如何僧摇头曰无此等骨陈语若水曰吾见子神观清粹谓可学神仙余见之未精不敢奉许决之老僧渠云子无仙骨但可作贵公卿亦急流勇退僧即麻衣道者
　　真宗忽问陈抟国祚灵长之数陈奏云过唐不及汉纸钱使不得已先知纸钱之防
　　太宗谕陈抟往见诸王至夀王邸即回云夀王门下皆将相张耆夏守赟杨崇勲皆登枢府
　　左传云取郜大鼎纳于太庙非礼也谷梁传云名从主人物从中国故曰郜大鼎也公羊传云器从名地从主人
　　楚有材晋实用之子仪之乱析公奔晋晋人寘诸戎车之殿以为谋主绕角之役楚师宵溃楚失华夏析公之为也雍子奔晋晋人与之鄙彭城之役楚遇于靡角楚师宵溃楚失东夷雍子之为也子灵奔晋晋人与之邢通吴叛楚至今为患子灵之为也贲皇奔晋晋人与之苗鄢陵之役楚师大败楚失诸侯贲皇之为也子木曰是皆然矣注曰言楚亡臣多在晋
　　表着叔向曰朝有着定防有表文有襘带有结防朝之言必闻于表着之位所以昭事序也视不过结襘之中所以道容貌也定十五年邾子来朝子贡观焉邾子执玉高其容仰公受玉卑其容俯子贡曰以礼观之二君者皆有死亡焉高仰骄也卑俯替也骄近乱替近疾君为主其先亡乎夏公薨仲尼曰赐不幸言而中
　　石言于晋师旷曰石不能言或冯焉晋方筑虒祈之宫叔向曰是宫也诸侯必叛君必有咎唐开元龙池圣徳颂石自鸣春秋传怨讟动于民有非言之物而言广明元年华岳庙宗御制碑隐然有声闻数里刘曜时石言于峡永嘉五年石言于平阳懐帝尘建兴五年愍帝尘石言于平阳宣和间艮岳成朱勔进太湖石有大者数千人辇不动徽考云此石必要官爵遂封为大将军赐金带横于石上石始辇动何异石言也
　　雨雹罪藏氷缪矣此申丰答季武子之问
　　叔向曰有谗鼎铭曰昧旦丕显后世犹怠况日不悛其能久乎服防曰疾谗之鼎明堂位曰崇鼎一云谗者地名铸于甘谗之地
　　呉子札聘于郑见子产如旧相识与之缟带子产献纻衣焉注云呉地贵缟郑地贵纻
　　宋公杀世子座传惠墙伊戾告太子将为乱与楚客盟公囚太子太子曰唯佐也能免我召而使请日中不来吾知死矣按僖公五年晋献杀世子申生一百九年杀世子二晋宋之君皆闇秦用赵髙杀扶苏汉信江充戾园亦缢汉安帝信江充废顺帝唐宗以武后杀三世子明皇听李林甫杀太子瑛文宗信刘楚材太子永暴薨昭六年宋寺人柳怨华合比乃坎用牲埋书而告公曰合比纳亡人华臣盟于北郭公初信戾而杀世子后信柳而逐大臣宋之寺人能用牲为盟书以诬人为可畏也
　　传曰昔天子之地一圻列国之地一同注云一圻方千里一同方百里
　　春秋云宋华合比出奔衞按秦任赵髙杀世子扶苏诛大臣恬李斯辈秦亡汉元帝任恭显杀萧望之张猛安帝任江京樊丰谮废顺帝桓帝任单超徐璜等杀李云杜众权归宦官致党锢之祸灵帝以张让为父赵忠为母任侯览王甫曹节段珪杀太后诛李膺陈蕃黄巾大起至小黄门蹇硕作元帅袁绍乘中外之愤尽诛阉人汉亦亡矣宋魏以降不可具书唐眀皇任髙力士虽将相亦厚结之肃代以后李辅国程元振鱼朝恩吐突承瓘窦文场玉守澄牒陈洪志仇士良田令孜刘季述之辈毒乱宗社擢髪不足以续其罪续字必有来处
　　庄叔以周易筮之遇明夷之谦明夷日也日之数故有十时亦当十位自王而下其二为公其三为卿注云日中当王食时当公平旦为卿鸡鸣为士夜半为皂人定为舆黄昏为日入为僚晡时为仆日昳为台日之数十自甲至癸日中盛明故以为王
　　晋梦黄能曰昔尧殛鲧于羽山其神化为黄能入于羽渊注作熊贾逵曰熊兽也说文似豕山居冬蛰释鱼云鼈三足曰能汲琐语云平公梦见赤熊【国语曰梦黄熊】
　　郑裨灶曰妃以五成注云陈颛顼之后故为水属火畏水故为之妃火心星也水得妃而兴陈则楚襄妃合也五行各相配合得五而成五及鹑火火盛水衰
　　季氏介其鸡郈氏为之金距介者捣芥子播其羽也或曰以胶沙播之为介鸡郑氏云介甲也为鸡着甲庄子云纪渻子为王养鸡及十日复望之似木鸡唐明皇好鬬鸡贫者或弄木鸡帝生酉岁鬬者兵象
　　周索戎索索法也书序云九丘八索即此索也
　　定四年分鲁公以夏后氏之璜封父之繁弱【繁弱弓也】朱晦翁王伯昭琴说琴大弦散声中黄钟二太簇三仲吕四林钟五南吕六黄钟七太簇清若按中徽其所中之律为如此则是专以黄钟为宫不复可遗想矣今世所传琴曲五调余尝以音律考之皆仲吕一均也宫调乃仲吕余调仿此夫仲吕四月之律万物长养之时作五弦之琴以歌南风其此之谓乎后人增为七弦乃加其清声此段说仲吕一均又与前说不同均字郑渔仲书略注云作韵也
　　司马公语元城曰因看三国志识破一事曹公平日之奸至此尽矣临死作遗令令者世之遗嘱也操之遗令谆谆数百言下至分香卖履之事家人婢妾无不处置独襌代之事此子孙自为吾未尝敎为之实以天下遗子孙自享汉臣之名奸雄虽死亦有术也操夜卧圎枕敢野葛尺许饮酖酒至一盏恐人报已此声以诳人遗令又此声以诳后世
　　髙祖戚姬生赵王如意上以太子仁弱欲废嫡立少张子房得画计厚币迎四皓怪问何为者四人各言其姓名上惊曰吾求公避逃我今何自従吾儿游乎曰今闻太子恭敬爱士故臣等来上曰烦公幸卒调防太子指示戚姬我欲易之彼四人为之辅羽翼已成难动摇矣良之为太子也深唐太宗建成元吉有隙以秦府多骁将密以金银器结尉迟敬徳智略之士可惮者房龄杜如晦长孙无忌髙士防尉迟敬徳已而秦王竟以兵杀建成元吉太宗同髙祖取天下风响气焰岂建成元吉所可当诸将勇武皆乐为用使汉太子有尉迟敬徳事未可知唐太宗有四皓建成元吉必不死矣
　　唐武徳四年太宗作文学馆召名儒十八人为学士皆用隋之旧臣杜如晦隋进士房龄隋羽骑校尉储秘书于志宁苏世长王世充右仆射薛收隋侍郎道衡之子禇亮陈后主召试为薛举黄门侍郎姚思防陈吏部蔡之子仕隋为史官陆徳明陈大建中后主为太子集名儒入讲孔頴达隋大业明经髙第授博士李元道未详李守素隋末依王世充虞世南陈灭入隋大业中秘书郎蔡允恭顔相时无传许敬宗正观中除著作郎后在奸臣传薛元敬隋部侍郎之子盖文达时与孔頴达专门受业苏朂无传此唐皆用陈隋旧人置之文学是以尊崇之使之究其用之勿疑也本朝太宗取诸国有名之士入文馆修书如太平御览太平广记皆徐铉陶谷之笔是亦祖唐之遗意
　　盗亦有道黄巢后为缁徒曽住大刹禅道为丛林推重临入寂时指脚之下有黄巢二字侬智髙虽邕州溃即逃往外夷方腊旧名朕此童贯改曰腊后亦不知所终就擒者非腊也
　　薛道衡空梁落燕泥之句诗名昔昔盐十韵乐苑以为羽调曲怪录载籧篨三娘唱河鹊盐曲又有突厥盐黄帝盐白鸽盐神雀盐疎勒盐满座盐归盐唐诗媚赖呉娘唱是盐更奏新声利骨盐谓之盐者吟行曲引之类乐府解题谓之杖鼓曲也
　　郑渔仲通志总序不取班固作西汉自髙祖至武帝凡六世之前尽窃迁书不以为慙自昭帝至平帝凡六世之后资于贾逵刘歆复不以为耻有曹大家终篇则固之自为书也司马谈有其书而司马迁能成父志班彪有其业而班固不能读父书固为彪之子既不能保其身又不能传其业其为人如此安在乎言为天下法
　　郭尚贤躭书落魄自阳翟尉致事尝云服饵引导之余有二事乃养生之大要梳头浴脚是也尚贤曰梳头浴脚长生事临睡之时小太平
　　章子厚元和初前争事无礼责出知汝州钱穆父行词云怏怏非少主之臣悻悻无大臣之节子厚后见穆父责其语太甚穆父笑曰官人怒杂职安敢轻行杖
　　马子方作守令幕下黄次山作启与庙堂不入意自改云方四十九之年买臣自知其将贵当乙巳之歳渊明已赋其归来固不敢自比于古人欲以此折衷于夫子黄大服
　　建阳孟贯献诗于世宗遂联九品有药性论其略曰性既感摄体従变通浮萍作杨花之义子红苋为跛鼈之还丹呉盐治饐秦麝去疳断可识矣
　　逊道者明水开山第一代通慧入定片时便知未来已往有一士人志诚恳请问自已功名逊答云待老僧及第时公也及第其人以为戏已大不乐而去后二十年唱第殿廷期集所拜黄甲推最少者拜年髙者问者适当年髙选众推一少年者即逊道者名李弥逊状貌与前身无异其人大惊急往西江明水问逊道已迁化年月即弥逊所生之年月二十七年中书舍人二十八歳见圜悟云逊师兄错了也公不觉潸然泪下二十八歳便致其事年六十余坐脱而逝珏琪皆孙也
　　皎如晦请一村僧住长芦疏云这般梵刹顾非些少丛林个样村僧岂是寻常种草要得门当户对还他景胜人奇一公长老生鐡面皮泼天声价尽大地揑成院子未称全提将河沙却作衲僧不消一喝且看大光菩萨面样却朶根尊者家来撑没底船击起芦花千尺浪全提末后句祝延玉叶万年人
　　丹经亦道家流始于离修养起于离坎离中虚坎中满二阳中有一隂坎水也二隂中有一阳离火也离火中有水坎水中有火郑渔仲亦云离中有真水坎中有真火水火二性相济为用运于一身亦然心为离肾为坎心火下水济肾肾水上火济心此母子胎养法丹诀以辰砂煅出水银砂属离水银即真水以水银炼成灵砂水银　坎灵砂即真火要知内外交养法不出此坎离成都道人亲说此妙术
　　谢道人嘉州洪雅人尝赋苕帚诗埽此圗清浄愈埽愈不浄欲要埽敎浄放下苕帚柄在彭州葛仙治洞中坐多有蛇纒身三五日不去移上深山中打坐忽一日以青褐寄观主我去矣数日不知何往倚大石而逝观主瘗之是日有一老持谢道人简来取青褐老云偶相遇在阆州始知其尸解矣
　　杨青不知何许人自云従军遇异人来隐南华山中以缚茅为荸笼饮食寝处其间又当虎狼蛇虺出没之地虽三更亦归风雨不渝
　　月湖何文昌异为广幕校文惠州因游罗浮至大石楼遇黄野人一见便言做得尚书年九十袖出一柑分食之月湖由是清健无疾后果如其言或云黄野人有云篾长三尺余止一节授一篾于月湖问其孙未尝有之
　　尝闻老儒言汉之周易不以乾坤为首卦然后知扬雄太经以中孚为首卦即汉之易卲尧夫云凡一代立国必有一卦一君亦有一卦所谓大横庚庚是也
　　尧舜授受相传至禹传之子东坡云尧舜虑天下也深大禹虑后世也逺尧曰咨尔舜天之厯数在尔躬允执其中舜命禹人心惟危道心惟微惟精惟一允执厥中舍此别无他语禹之传则曰有典有则贻厥子孙商书则曰垂裕后昆俾辅予尔后嗣启廸后人周书则曰欲至于万年惟王子子孙孙永保民启佑我后人诗云干禄百福子孙千亿既受帝祉施于孙子文王孙子有商孙子吁尧舜之世未尝有一语及子孙则知天下乃天下之公器天下共之三代之后子孙之念重所以汤放桀武王伐纣周之平王东迁子孙贤不肖可知矣自秦汉以下哀殇恭冲悲夫
　　文选昭明太子之所作昭明在梁时亦郁郁不乐移此志于文选考之集中诸公负一世名者皆不得其善终班固张华郭璞机云嵇康潘岳谢灵运辈甞读其诗感怆之言近似鬼语屈原离骚有山鬼国殇良可哀也
　　戎州有蔡次律家于近郊山谷甞过之小轩极洁外种余甘子因名味谏后王子平送橄榄于山谷诗曰方懐味諌轩中果忽见金盘橄榄来想共余甘有瓜葛苦中真味晚方囘
</div>
    <div class="pagination">
<a href="贵耳集.html">上一页</a><a href="贵耳集.html">1</a><span class="current-page">2</span><a href="贵耳集_page3.html">3</a><a href="贵耳集_page4.html">4</a><a href="贵耳集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
