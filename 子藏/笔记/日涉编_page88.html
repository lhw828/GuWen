<!DOCTYPE html>
<html>
<head>
    <meta charset="UTF-8">
    <title>日涉编 - 第 88 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日涉编 - 第 88 页/共 115 页</h1>
    <div class="content">季月烦暑流金烁石 【梁元帝与武陵王书南史】 
隆热 【韩文】 
季夏行春令则谷鲜实民多病行秋令则水潦伤禾女灾 【女人产不育故曰女灾】 行冬令则鹰隼早鸷寇扰四鄙 【吕氏春秋】 
为且 【尔雅】 
秋夏交会之辰金火伏藏之日 【历忌释日立秋以金代□□金畏火故至庚日必伏庚者金也故曰伏日】 
大历四年伏日寒 【唐五行志】 
伏日周时无至此乃有之师古曰伏者谓阴气将起迫于残阳而未得升故为藏伏 【后汉书】 
曰炎夏曰炎节 【梁元帝纂要李德裕传又曰炎月】 
楚昭王豋握日之台得神鸟所衔洞光珠以消烦暑谓之招凉珠 【洞冥记】 
燕昭王盛暑怀黑蚌珠体自轻凉号消暑珠 【拾遗记】 
李辅国以迎凉草挂之窗户间凉自生 【迎凉草色碧而干似苦竹叶杜阳编】 
元载造芸辉堂芸香草也白如玉入土不朽为屑以涂壁设紫绡帐盛夏自清凉 【苏氏演义】 
李德裕为相方盛夏宴宾以金盘贮水浸白龙皮置坐清飙凛冽如涉高秋 【剧谈录】 
霍仙鸣别墅在龙门一室之中开七井皆以雕盘镂木盘覆之夏五六月坐其上七井生凉不知暑气 【云林异景志】 
房寿召客凭狐文几 【云仙散录】 
房寿召客坐竹簟杜甫诗留客夏簟青琅玕 【云仙散录】 杨氏子弟每至伏中取大冰使匠琢成山周围于宴席间座右虽酒酣而各有寒色又以冰作鸟兽之形送遗王公 【天宝遗事】 
魏郑公征五六月率宾避暑取大莲叶盛酒以簪剌叶令与柄通如象鼻持翕之名碧筩酒 【鸡跖集】 
拂菻国盛暑乃引水潜流上遍于屋宇机制巧密人莫之知观者惟闻屋上泉鸣俄见四檐飞溜生凉 【合璧事类】 
大食国武宗会昌元年贡松风石方一丈每是月上令置殿内秋气飕飗 【松风石莹彻如玉中有树影出杂编】 
长安举子落第者六月不出多借清凉庙院作文曰夏课时语曰槐花黄举子忙 【南部新书】 
伏日并作汤饼名为避恶 【荆楚岁时记】 
房州调羊酪造含风鲊 【山堂肆考】 
房寿捣莲花制碧芳酒 【纂记渊海】 
煮桃以为豆实 【大戴礼】 
天裂于西北长十丈广二丈光出如电其声如雷【梁武帝太清二年】 
天有声如风水相薄 【梁武帝中大通元年以上南史】 
天鸣有声 【宁宗开禧元年宋史】 
天星散落如雪 【中宗景龙四年韦后杀帝于神龙殿六月临淄王起兵讨逆与刘幽求入苑中建夜天星散落如雪幽求曰天意如此时不可失王遂勒兵入玄武门诛韦氏即位以正大统出唐书】 
雷震太庙鸱尾彻壁柱若有文字 【义熙二年晋安帝纪】 
雷震娼女死于市衢胁下有朱字云李林甫以毒虐弄正权帝命震死 【元和元年六月娼女惠州人出龙城录】 
南州有东南长风俗号黄雀风时海鱼变为黄雀因为名 【风土记】 
寒风如冬时 【献帝初平四年续五行志】 
是月必有三时雨田家以为甘泽邑里相贺曰贺嘉雨 【荆楚岁时记】 
西北有黑云属地散如猪者十余 【大建五年陈宣帝六月西北有黑云如猪洪范五行传曰当有兵起西北时后周将王轨军于吕梁明年擒吴明彻军皆覆没出通考】 
云中二物如羝羊黄色大如新生犬斗而坠 【文帝开皇十二年繁昌杨悦六月见云中物如羝羊斗而坠悦获其一数旬失所在洪范五行传曰君不明所致也状如新生犬者羔类也云掩蔽者奸邪之象羊与杨同音国姓也羔羊子也太子勇既升储贰晋王广阴毁之而废黜二羔斗一羔坠之应也出隋书】 
火自空坠入城北有物如龙 【开宝七年棣州城北出五行志】 
天雨尘土 【嘉泰元年宋史】 
饶州长山天雨木子数亩状类山芋子味香而辛 【宋神宗元丰三年土人以为木子又曰菩提子明道中尝有之是岁大稔宋史】 
彰德雨白毛 【顺帝元统二年俗呼云老君髯民谣云天雨牦事不齐元史】 
忠州雨豆 【元丰二年】 
忠州临江县雨白黍又雨黑黍 【元佑二年以上宋史五行志】 
黄河是月水名矾山水 【水衡记】 
芙蓉山寒气逼人 【青羊潭在芙蓉山上六月寒气逼人唐天宝六载有樵者登山见青羊出卧潭侧入不见出长沙府志】 
台州黄岩县山自徙五十余里其声如雷草木坟墓皆不动 【庆元二年宋史】 
潭面如碧镜每岁己午忽有泡光出艳异甚过此月则无 【洋县有念佛岩岩下有潭出汉中府志】 
宋光宗绍熙三年他工采石闻其声呼相应荅 【绍兴元年平江府昆山县石工采石而山摧工压焉三年六月他工采石邻山闻其声呼相应荅如平生报其家凿石出之见其妻喜曰久闻乍风肌如裂俄顷声微噤不语化为石人貌如生出通考】 
灵帝光和元年有黑气堕温德殿庭中如车盖隆起奋迅五色有头体长十余丈形貌如龙 【上异之以问蔡邕曰所谓天投蜺者也不见足尾不得称龙占曰天子内惑女色外无忠臣兵革将起后中平元年黄巾贼张角等令三十六方起兵烧郡国山东七州莫不毕应出通考】 
梁元帝承圣三年有黑气如龙见于殿内 【黑周色今见于殿内周师入梁之象其年为周所灭帝遇害出通考】 
宋淳熙十四年有雷声自太乙宫及和宁门人马辟易相践有失巾履者 【山堂肆考】 
陆泽县得石佛五十躯皆长尺余 【宋太宗兴国七年六月陆泽县属深州民王绪田中得白兔逐入穴掘之得佛通考】 
徐州丈八铜像汗流于地 【太和十九年六月魏书】 
长安女子有生儿两头异颈面相乡四臂共匈俱前乡凥上有目长二寸 【平帝元始元年师古曰乡读曰向前汉书】 
洛阳民生男两头共身 【上西门外刘仓妻生也出刘艾纪】 
神龙寺前水渠生合欢莲其花一茎两房权德舆等贺表 【德宗贞元十八年北梦琐言】 
铜乐县枯树断折忽然自立相属 【晋孝武帝太元十四年铜乐县属建宁郡五行志】 
凤凰降万岁县 【前蜀玉建天佑七年六月出六帖】 
乌集徐州滕县嗛柴为城中有白乌一碧乌一 【贞元十八年六月出五行志】 
群乌集灶朱猗死 【晋安帝义熙三年龙骧将军朱猗戍寿阳婢炊余忽有群乌集堂竞来啄噉婢驱逐不去有猎狗咋杀两乌余乌因共啄杀狗又噉其肉惟余骨存六月猗死此其应也五行志】 
江夏张骋是月所乘牛言曰天下乱乘我何之骋惧而还犬又言曰归何早也寻后牛又人立而行骋使善卜者卦之谓曰天下将有兵乱为祸非止一家 【晋惠帝永安二年六月其年张昌反先略江夏骋为将帅于是五州残乱骋亦族□出五行志】 
钱塘猳豕产两子皆人面如胡人状其身犹豕 【成帝咸和六年出晋书】 
鄱阳县民家一猫带数十鼠行止食息皆同如母子相哺者民杀猫而鼠舐其血 【宋宁宗庆元元年鼠将盗猫职捕而反相与同处司盗废职之象也出通考】 
神马二疋一白一黑出于河中 【晋孝武帝太元十四年六月】 
二黄龙见东阿井中 【汉武帝建武十二年以上宋书符瑞志】 
阳武有鲤鱼乘空而斗 【后周大象元年鲤乘空而斗犹臣下兴起小人从之而斗也明年帝崩斗失政出通考】 
平晋县蚕自成绵段长七尺一寸五分阔四尺九寸 【承安元年出金史】 
　　诗
江南季夏天身热汗如泉蚊蚋成雷泽袈裟作水田 【范灯状江南六月】 
流火稍西倾夕影逼层城高天澄远色秋气入蝉声 【薛道衡六月作】 
懒摇白羽扇祼袒青林中脱巾挂石壁浮瓜洒松风 【李贺六月作】 
六月滩声如猛雨香山楼北畅师房夜深起凭阑干立满耳潺湲满面凉 【白居易香山避暑】 
人人避暑走如狂独有禅师不出房可是禅房无热到但能心静即身凉 【白居易苦热题禅房】 
毕竟西湖六月中风光不与四时同□天莲叶无穷碧映日荷花别样红 【苏轼西湖】 
无限荷花染暑衣阮郎何处弄舡归自惭不及鸳鸯鸟犹得双双遶钓矶 【鱼玄机六月闻李郢公垂钓回作玄机长安女字蕙兰与李公居近唱酬贾岛尝赠以诗咸通中为李亿补妾后为女道士】 
四顾山光接水光凭阑十里芰荷香清风明月无人管并作南来一味凉 【黄庭坚六月晚楼间望】 
定林青木老参天横贯东冈一道泉六月杖藜寻石路午阴多处弄潺湲 【王安石定林六月作】 
参差楼阁半天中六月清风百尺松隐约斋坛低晓月五云深处一声钟 【唐诗】 
雷霆空霹雳云雨竟虚无炎赫衣流汗低垂气不苏乞为寒冰玉愿作冷秋菰何似儿童岁风凉出舞雩
日下四山阴山亭岚气侵牛羊归径险鸟雀聚枝深正枕当星剑收书动玉琴半扉开烛影欲掩见清砧 【以上杜甫六月作】 
祝融南来鞭火龙火旗焰焰晓天红日轮当午凝不去万国如在红炉中五岳翠干云彩灭阳侯海底愁波竭何当一夕金风发为我扫却天下热 【合璧事类】 
莲荡落红衣泉泓数白石 【山谷】 
凉雨打低残菡萏急风吹散小蜻蜓 【卢延让】 
　　小暑
夏至后十五日斗指午为小暑小暑者初后为小也 【孝经纬】 
六月小暑为节者此以相形为名形大暑故谓之
小暑 【暑热也就热之中分为大小月初为小月中为大今则热气犹小出三礼义宗】 
小暑音比大吕 【抱朴子】 
小暑日温风至六月节也后五日蟋蟀居壁后五日鹰乃学习 【温风至至极也温热之风至此而极蟋蟀一名蛬蛬音拱一名蜻蚓即今之促织礼记注日生土中此时羽翼稍成居穴之壁至七月远飞在野盖肃杀之气初生则在穴感之深则在野应氏曰杀气未肃鸷猛之鸟始习于击迎杀气也月令】 
小暑之日温风不至国无宽教 【周书时训】 
小暑至挺重囚 【挺宽也月令】 
　　大暑
小暑后十五日斗指未为大暑大暑者望后为大也 【孝经纬】 
小暑加十五日指未则大暑音比太簇 【抱朴子】 
大暑日腐草为萤中气也土润溽暑后五日大雨时行 【萤一名丹良一名丹鸟一名夜光一名宵烛皆萤之别名离明之极则□阴至微之物亦化而为明毛诗日□耀霄行另亦种也形如米虫尾亦有火不言化者不复原形土润溽暑溽湿也土之气润故蒸郁而为湿暑俗称龌龊热是也大雨时行前候湿暑之气蒸郁今候则大雨时行以退暑也月令】 
大暑阴云出南赤北苍 【易通卦验】 
不可以兴土功不可以合诸侯不可以兴兵动众 【土将用事欲静月令】 
　　　诗
蛇折鳞于灵窟龙解角于皓苍遂乃温风赫曦草木垂干山拆海沸沙融烁烂飞鱼跃渚潜龟浮岸鸟张翼以远栖兽交逝而云散 【曹植大暑赋】 
或赫炽以瘴炎或郁术而燠蒸兽狼望以倚喘鸟垂翼而弗翔根生苑而焦炙岂含血而能当仰庭槐而啸风风既生其如汤气呼吸以祛短汗雨下而沾裳就清泉以自沃犹沃涊而不凉体烦如以于浥心情闷而窘惶 【魏王粲大暑赋】 
体沸灼乎如燎汗流烂兮珠连 【卞伯玉大暑赋】 
三伏相仍徂暑彤彤上无纤云下无微风扶桑赩以增焚大火晔其南升 【夏侯湛大暑赋】 
</div>
    <div class="pagination">
<a href="日涉编_page87.html">上一页</a><span>...</span><a href="日涉编_page83.html">83</a><a href="日涉编_page84.html">84</a><a href="日涉编_page85.html">85</a><a href="日涉编_page86.html">86</a><a href="日涉编_page87.html">87</a><span class="current-page">88</span><a href="日涉编_page89.html">89</a><a href="日涉编_page90.html">90</a><a href="日涉编_page91.html">91</a><a href="日涉编_page92.html">92</a><a href="日涉编_page93.html">93</a><span>...</span><a href="日涉编_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
