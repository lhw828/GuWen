<!DOCTYPE html>
<html>
<head>
    <meta charset="UTF-8">
    <title>通俗编 - 第 47 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通俗编 - 第 47 页/共 62 页</h1>
    <div class="content">　　
　　刘猛将军
　　〔汪沆识小録〕相传神刘鋭。即宋将刘锜弟。殁而为神。驱蝗江淮间有功。本朝雍正十二年、诏有司歳冬至后第三戌日及正月十三日致祭。 
　　
　　千胜将军
　　〔陈善杭州志〕张巡子亚夫。以巡死国。拜金吾大将军。巡守雎阳时。善出奇败贼。亦名千胜将军。宋时［示＋付］祀［シ＋卞］都巡庙。南渡后。杭人别祠新安坊桥。〔按〕亚夫拜金吾大将军。见新唐书。而李翰进巡传表曰、亚夫虽受一官。不免饥寒之患。江淮既巡所得。宜封以百戸。葢其初、沮时议、诏恤甚簿。自翰等议定而始有金吾之拜也。
　　
　　铁四太尉
　　〔凌柘轩集〕有呉山东岳庙化铁四太尉疏。言四神皆膺侯爵。一曰灵应。二曰福佑。三曰忠正。四曰顺佑。今杭人但呼之曰铁哥哥。 
　　
　　十王
　　〔法苑珠林〕阎罗王者。昔为沙［田＋比］国王。常与维陀如生王战。兵力不敌。因立誓愿为地狱主。臣佐十八人。悉忿［对/心］同誓曰、后当奉助治此罪人。十八人即主领十八地狱也。又引〔阎罗王五天使者经〕人死当堕地狱。则主者持行白阎罗王。具其善恶。阎罗王为现五使者而问言。〔按〕如所言。阎罗原只一人。治事分现。则为五人。其僚佐则十八人。今释子云十殿阎罗。无一可合。［目＋癸］车志、张叔言判冥。鬼有十人。而十。人内、两是妇人。翻译名义、亦云、阎罗一名［王＋炎］魔。此云双王。其兄及妹。皆作地狱主。兄治男事。妹治女事。故曰双王。而今所画十王。并无女像。转轮王王一。四天下非主冥道。今概列十王中。彼教之说。已难庄论。而世之谈彼教者。更非其翻教矣。 
　　
　　见阎王
　　〔朝野佥载〕崔泰之哭李［山＋乔］诗曰、魂随司命鬼。魄逐见阎王。〔五灯会元〕净昙偈曰、五十六年成话［木＋覇］今朝死去见阎王。 
　　
　　四金刚
　　〔长阿含经〕东方天王。名多罗［口＋（托-言）］领干闼婆。及［田＋比］舎阇神将。护弗婆提人。南方天王。名［田＋比］琉瑠。领鸠盘茶。及薛茘神。护阎浮提人。西方天王。名［田＋比］留博叉。领一切诸龙。及富单那。护瞿耶尼人。北方天王。名［田＋比］沙门。领夜叉罗刹将。护郁单越人。〔按〕此即四金刚也。谓之金刚。因所执杵以号之也。婆沙论、四天王身长一拘卢舎四分之一。西国以五百弓为拘卢舎。八尺为弓。葢其长百丈。故今凡塑天王。皆特长大。然彼又云、三十三天身长半拘卢舎。帝释身长一拘卢舎。而今作诸天帝释像。仍只寻常。何也。 
　　
　　韦駄
　　〔翻释名义〕韦駄是符檄。用征召也。与今称护法韦駄无渉。其护法者。葢跋阇罗波腻。跋阇罗、此云金刚。波腻、此云手。其执金刚杵。因以立名。〔正法念经〕昔有国夫人生千子试当来成佛之次。至楼至当第千筹。其第二夫人生二子。一愿为梵王。请千兄转法轮。次愿为密迹金刚神。护千兄教法。今因状其像千伽蓝之门。 
　　
　　王灵官
　　〔明史礼志〕隆恩眞君者。玉枢火府天将王灵官也。宋徽宗时、尝从萨守坚传符法。永乐中、以道士周思得能传灵官之法。乃于禁城西建天将庙。宣徳中、改封眞君。〔按〕灵君受法萨守坚。萨复受法于林灵素。而林乃一诗［亦/（弁-ム）］道士耳。 
　　
　　钟馗
　　〔沈括补笔谈〕载唐人题呉道子画钟馗记略云、明皇梦二鬼。一大、一小。小者窃太眞紫香嚢及上玉笛。绕殿而奔。大者捉其小者。擘而啖之。上问尔何人。奏云、臣钟馗。即武举不捷之士也。誓与陛下除天下之妖［（蘖-木）/子］。〔五代史呉越世家〕歳除画工献钟馗撃鬼图。〔按〕钟馗、与考工记云终葵者通。其字反切为椎。椎以撃邪。故借其意以为图象。明皇之说。未为实也。 
　　
　　天聋地唖
　　〔王逵蠡海録〕梓潼文昌君从者。曰、天聋地唖。葢不欲人之聪明用尽。故假聋唖以寓意。夫天地岂可以聋唖哉。
　　
　　龟蛇二将
　　〔酉阳杂俎〕太和中、朱道士者。游庐山。见涧石间蟠蛇如堆锦。俄变巨龟。访之山叟。云是眞武现。〔灵应録〕沈仲霄子于竹林见蛇缠一龟。将锄撃杀之。其家数十口。旬日内相次而殒。有识者曰、元武神也。〔云麓漫钞〕元武本北方之神。祥符间避讳改眞武。后兴醴泉观。得龟蛇。道士以为眞武现。自后奉事益严。其绘像披髪、黑衣、仗剑、踏龟蛇。从者执黑旗焉。〔按〕诸说、则龟蛇即眞武所化现。不特为从将也。
　　
　　和合二圣
　　〔游览志余〕和合神即万回哥哥。〔按〕太平广记引谈宾録及两京记。满回姓张氏。弘农［门＜受］郷人也。其兄戌役安西。父母遣其问讯。朝赍所备往。夕返其家。弘农抵安西万余里。因号万回。今和合以二神并祀。而万回仅一人。不可以当之矣。国朝雍正十、一年封天台寒山大士为和圣。拾得大士为合圣。
　　
　　利市仙官
　　〔夏文彦图绘实鉴〕宋嘉禾好为利市仙官。骨格态度。俗工莫及。仙官之画为宰相身久矣。元〔虞裕谈撰〕谓江湖间多祀一姥。曰利市婆官。或言利市波。乃神所居地名。非婆也。此或其一方所见有然。
　　
　　床公床婆
　　〔曾三异同话録〕崔大雅在翰苑。夜直玉堂。忽降旨令撰祭床婆子文。惘然不知格式。邀周婆。未及床公。逮阅杨循吉诗、有云、买［食＋易］迎灶帝。酌水祀床公。知床公亦已为宋世所祀。
　　
　　紫姑
　　〔显异録〕紫姑、莱阳人、姓何名媚。字丽卿。寿阳李景纳为妾。为大妇曹氏所嫉。正月十五夜、阴杀之厕间。上帝悯之。命为厕神。故世人以其日作其形于厕间。迎视以占众事。〔按〕俗呼为坑三姑。三之行次。未见所出。
　　
　　马明王
　　〔原化传拾遗〕蚕女当高辛时。旧迹在蜀广汉。不知姓氏。其父为人所掠。母誓于众曰、有得父还者。以女嫁之。众莫应。惟素所乘马。闻言絶拘绊去。数日、父乃乘马归。母白之故。父曰、安有人而偶非类乎。马［足＋包］。父怒杀之。曝皮于庭。皮忽卷女飞去。栖于桑间。化为蚕。一日、女乘云、驾此马。谓父母曰、太上以儿心不忘义。授以九宫仙嫔矣。由是宫观皆塑女像祈蚕。披马皮。谓之马头娘。〔七修类稿〕所谓马头娘。本荀子蚕赋。身女好而头马首、一语附会。俗称马明王。明王、乃神之通号。或作鸣。非。
　　
　　水草大王
　　〔同话録〕世传水草大王为金日［石＋单］。
　　
　　三郎
　　〔史记秦始皇纪〕以罪过连逮。少近三郎官。无得立者。索隐注、谓中郎、外郎、议郎。〔按〕今吏胥家倶奉三郎之神。本此。
　　
　　五显灵君
　　〔水经洛水注〕嵩麓有九山庙。庙有碑云、九显灵君者。太华之元子。〔按〕今云五显。疑属九显传讹。
　　
　　五通神
　　〔龙城録〕柳州旧有鬼名五通。余始到。不之信。一日偶发箧易衣。尽为灰烬。乃为文［酉＋焦］诉于帝。帝恳我心。遂尔龙城絶妖邪之怪。〔武林闻见録〕嘉泰中、大理寺决一囚。数日见形狱吏云、泰和楼五通神虚位。某欲充之。求一差檄。言差充某神位。得此为据。可矣。如其言。经数月。人闻楼上五通神日夜喧閧。吏乃泄前事。为増塑一造。遂寂然。〔按〕今委巷荒墟。多建矮屋。绘版作五神像祀之。谓之五圣。留靑日札云、即五通神也。或者谓明太祖定天下。封功臣。梦阵亡兵卒千万请恤。太祖许以五人为伍。处处血食。乃命江南家立尺五小庙。俗称为五圣堂。依其说。则五圣与五通。葢不同矣。
　　
　　树头五圣
　　〔周礼大司徒注〕野无社主者。不立坛［土＋遗］。但依其野所宜树木依栖田神。〔按〕今谓野中大树。皆有神栖止。称曰树头五圣。五圣之号。俗人所率加也。树头之神。固言礼者所必及也。水经渐江水注、山阴有大树神庙。
　　
　　鱼花五圣
　　〔管子轻重篇〕立五厉之祭。祭尧之五吏。春献兰。秋敛落原鱼以为脯。鲵以为［肴＋殳］。若此、则泽鱼之征百倍异日。〔按〕今所谓鱼花五圣、源于此。
　　
　　五道将军
　　〔三国典略〕崔季舒未遇害。其妻画魇云、见人长一丈。［彳＋扁］体黑毛。欲来逼己。巫曰、此是五道将军。入宅者不祥。〔留靑日札〕今谓五道将军。盗神也。余意出于庄子［月＋去］箧篇。妄意室中之藏、圣也。先入、勇也。后出、义也。知可否、智也。分均、仁也。是五者。岂所谓五道耶。
　　
　　神君
　　〔史记封禅书〕上求神君。舎之上林中、［足＋（褫-衣）］氏观。神君者。张陵女子。以子死。见神于先后宛若。宛若祠之其室。民多往祠。平原君亦往祠。其后子孙以尊显。及上即位。则厚礼置祠之内。中闻其言。不见其人云。〔留靑日札〕今淫祠。凡将神君者、起此。
　　
　　神将
　　〔封禅书〕八神将自古有之。或曰、太公以来作之齐。
　　
　　明王
　　〔北魏书地形志〕东彭城郡渤海县有东海明王神。〔按〕今社神封号概曰明王。已见于此。
　　
　　六丁
　　〔后汉书梁节王传〕从官卞忌、自言能使六丁。注曰、六丁。谓六甲中丁神也。若甲子旬中。则丁卯为神。甲寅旬中。则丁已为神之类也。役使之法。先斋戒。然后其神至。可使致远方物。及知吉凶也。
　　
　　马下
　　〔汉书〕高祖四年、梁巫祠房中堂上之属。荆巫祠堂下之属。师古曰、堂下。在堂之下。〔按〕庚巳编、呉俗杂祀城隍土地诸神。别祀马下。谓其神之从官也。马下。犹古所谓堂下。
　　
　　幽司録事
　　〔南史沈僧昭传〕自云为泰山録事。幽司中有所收録。必僧昭署名。俄复谓人曰、吾昔为幽司所使。实为烦碎。今已自解。乃开匣出黄纸书。上有一大字。字不可识。〔按〕近世有等妄人。自言为活无情。情事类此。
　　
　　牛头
　　〔冥祥记〕宋何澹之得病。见一鬼。形甚长庄。牛头人身。手执铁叉。沙门慧义曰、此牛头阿旁也。〔传灯録〕国清奉曰、释迦是牛头狱卒。马祖是马面阿旁。又〔翻译名义〕频那是猪首。夜迦是象鼻。此谓二使者形形状如是。乃亦牛头马面之类。
　　
　　夜叉
　　〔翻译名义〕夜叉、此云勇健。亦云暴恶。旧称阅叉。西域记云、药叉之讹。罗刹、此云速疾鬼。亦云暴恶。其女者则名［口＋罗］叉斯。
　　
　　鬼
　　〔张揖博雅〕鬼、慧也。〔扬雄方言〕［イ＋（环-王）］黠者、自关而东或谓之鬼。〔按〕今不独关东然矣。淮南人间训、荆人鬼。越人机。当从此解。彼注云、好鬼。未是。
　　
　　小鬼
　　〔左传文三年〕夏父弗忌曰、吾见新鬼大。故鬼小。〔史记封禅书〕杜圭在秦中。最小鬼之神者。〔汉旧仪〕[(喘-口)+页][王+页]有三子。死而为疫。一居人宫室区隅为小鬼。善惊小儿。
　　
</div>
    <div class="pagination">
<a href="通俗编_page46.html">上一页</a><span>...</span><a href="通俗编_page42.html">42</a><a href="通俗编_page43.html">43</a><a href="通俗编_page44.html">44</a><a href="通俗编_page45.html">45</a><a href="通俗编_page46.html">46</a><span class="current-page">47</span><a href="通俗编_page48.html">48</a><a href="通俗编_page49.html">49</a><a href="通俗编_page50.html">50</a><a href="通俗编_page51.html">51</a><a href="通俗编_page52.html">52</a><span>...</span><a href="通俗编_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
