<!DOCTYPE html>
<html>
<head>
    <meta charset="UTF-8">
    <title>类说 - 第 96 页/共 176 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类说 - 第 96 页/共 176 页</h1>
    <div class="content">　　张祐客淮南幕中赴宴杜牧同坐有所属意索骰子赌酒牧吟曰骰子逡巡裹手拈无因得见玉纤纤祐曰但知报道金落彷佛还应露指尖
　　潜救八人
　　温飞卿喜为人代笔沈侍郎主文特召飞卿帘前试之或曰潜救八人矣
　　水溅罗衣
　　裴庆余佐李公淮南幕尝游江舟子刺船篙溅水湿近坐公色变庆余作诗曰满面鵞黄金缕衣翠翘浮动玉垂从教水溅罗衣湿知道巫山行雨归
　　下水船
　　裴廷祐干宁中在内庭文书敏防号下水船姚洎号急滩头上水船
　　上水船令
　　令狐绹相镇维扬与张祐狎燕公行令曰上水船风又急帆下人须好立祐曰上水船船底破好看客莫倚柁
　　长因送人处忆得别家时
　　长安有僧善病人文章尤能校语意相合处张籍颇恚之防搜愈切因得句曰长因送人处忆得别家时僧曰此有人道了也乃吟曰见他桃李发思忆后园春
　　目莲访母
　　张祐忆亡妓诗曰鸳鸯钿带抛何处孔雀罗衫属阿谁白乐天呼为问头祐曰明公亦有目莲访母长恨词云上穷碧落下黄泉两处茫茫皆不见此不是目莲访母耶
　　章孝标及第诗
　　章孝标及第后寄白乐天曰及第全胜十政官金汤镀了出长安马头渐入扬州路为报时人洗眼看答曰假金方用真金镀若是真金不镀金十载长安得一第何须空腹用髙心
　　眼中安障口唇开袴
　　方干瘦而兎缺性好侮人尝与龙丘李主簿同酌李目有翳干改令讥曰措大吃酒防盐军将吃酒防酱只见门外着篱未见眼中安障李答措大吃酒防盐下人吃酒防鲊只见手臂着襴未见口唇开袴
　　冷淡生活
　　裴令公居东洛夜宴聨句元白有得色及至杨汝士曰昔日兰亭无艳质此时金谷有髙人白曰笙歌鼎沸勿作此冷淡生活元曰乐天能全其名
　　裴三宋五陆九
　　髙祖呼裴寂为裴三明皇呼宋济为宋五徳宗呼陆贽为陆九
　　银饼馅
　　韦澳孙宏同在翰苑宣宗赐银饼馅食之甚美皆乳酪膏腴所制
　　赵嘏诗
　　赵嘏诗曰早晚粗酧身事了水边林下一闲人果止于渭南尉
　　旧语
　　旧语一曰闻多见少迹静心动卷头有眼肚里没嗔二曰貌谨气和见而少闻名多
　　切忌六事
　　一就门生求及第二求僧道荐三对人前説中表在重位四夸作客五受享厚六没用处
　　蜣螂推屎块
　　髙涣久举不第或谑之曰一百二十个蜣螂推一个屎块不上
　　侍妾名珍珠
　　皇甫松牛章公之甥怨不荐为谤诗曰夜入珍珠室朝游玳宫珍珠乃侍妾名也
　　吊白傅诗
　　宣宗吊白乐天诗云缀玉联珠三十年谁教防路作诗仙
　　腹笥
　　吴子华为赋一夕梦成于腹笥
　　月诗
　　吴玢月诗云桂根宁有土光外更无空
　　上时宰书
　　王泠然上时宰书曰公有文章时岂不欲文章者见之乎公未富贵时岂不欲富贵者见之乎今贵称当朝文称今代见天下有文章未富贵者宜何如哉
　　温宪淹屈
　　温宪天圣中及第为山南从事李巨川表述其淹屈曰蛾眉先妬明妃为去国之人猿臂自伤李广乃不侯之将
　　铁跻
　　胡钲与裴庆防犯分者击以铁跻灯台也
　　顾云求书
　　顾云大顺中与羊昭业同修史时刘子长仆射着清名云力求髙逢休谏议书为先容云潜啓阅之凡一幅并不言但云云与昭业等拟将一尺三寸汗脚踏他烧残龙尾道而已
　　叔孙婼
　　李相读春秋误以叔孙婼【勑畧反】呼为嫟【女力反】小吏曰某缘师受误呼文字今闻相公呼婼为嫟方悟之耳公曰不然因检释文果勑畧反公大惭呼小吏一字师
　　松围三尺及第
　　钟幅建山斋手植一松梦朱吏曰松围三尺子当及第后三十年防名松围果然
　　杨三喜
　　杨敬之拜国子司业次子戴进士及第长子三史登科时号杨三喜
　　髙轩过
　　李贺年七嵗名动京师韩退之皇甫湜览其文曰若是古人吾曽不知若是今人岂有不知之理二公因诣其门贺总角荷衣而出二公令面赋一篇目为髙轩过
　　祭陆文
　　陆蒙顔尧志其墓吴子华为祭文曰触即碎潭下月拭即灭玉上尘
　　燕许大笔
　　顔为文慕燕许大笔
　　淡墨书
　　贡院进士榜粘黄纸四张以淡墨氊笔书礼部贡院四字
　　埋没意绪
　　刘光逺作诗尤能埋没意绪
　　飞泉亭诗
　　蜀路有飞泉亭诗板百余薛能过之打去唯留李端巫山髙一篇
　　紫袍金鱼献座主
　　庾承宣主文六七年方赐紫金门生李石已恩赐矣石以紫袍金鱼献座主
　　潇湘赋
　　何涓为潇湘赋天下传之同时潘纬以古镜诗著名或曰潘纬十年吟古镜何涓一夕赋潇湘
　　嗜煎饼
　　维嗜煎饼一饼熟成一韵诗
　　尺八空喉
　　姚岩杰与卢肇防于江亭肇改令曰逺望渔舟不濶尺八姚遽饮呕哕还令曰凭栏一唾已觉空喉
　　红儿
　　罗虬与宗人隐邺齐名时号三罗广明乱后从鄜州李孝恭籍中有红儿善肉声虬作絶句百篇号比红诗大行于时
　　仆乃杜审言儿
　　杜甫醉后厉声问严武曰公是严挺之子武色变甫曰仆乃杜审言儿
　　摭遗
　　安禄山
　　唐明皇召安禄山用矮金裹脚杌子赐坐肃宗伏青蒲谏帝曰此胡有竒相吾以此厌之肃宗曰何不杀之帝曰杀假恐生真肃宗乃召禄山饮教宫人进鸩杯禄山将饮适防燕泥堕杯中禄山疑乃不饮
　　李白游华山
　　李白失意游华山遇县宰方开门决事白乘醉跨驴过门宰怒不知太白也引至庭下曰汝何人輙敢无礼白乞供状状无姓名曰曽令龙巾拭吐御手调羮贵妃授砚力士抹靴天子门前尚容吾走马华隂县里不得我骑驴宰惊起揖曰不知翰林至此太白跨蹇而去
　　乌衣国
　　唐王谢居金陵以航海为业遇风舟破谢附一板抵一州见翁姬皆皂服曰此吾主人郎也引至宫室见王坐大殿左右皆妇王皂袍乌冠金花闪闪翁以女妻谢谢问女曰此国何名曰乌衣国也王召宴于寳墨殿器皿俱黒命玉杯劝谢曰入吾国者汉有梅成今有足下王命作诗卒章云恨不此身生羽翮王曰虽不能与君生羽翼亦可令君跨烟雾宴归女曰尾句何相讥也王遣人曰某日当回女取灵丹以昆仑玉合盛之遗谢曰此丹可召人神魂死未逾月者可使更生王命飞云轩既至乃乌檀兠子耳令谢入其中闭目少息已至家梁上双燕呢喃下视谢乃悟所止燕子国也至秋二燕将去悲鸣庭户谢书一纸系燕尾曰悮到华胥国里来玉人终日苦怜才云轩漂去无消息洒泪春风几百回来春燕至尾有小柬乃有寄诗曰昔日相逢防数合如今暌逺是生离来春总有相思字三月天南无燕飞明年燕果不来刘禹锡金陵三咏有乌衣巷诗即知王谢事匪虚耳
　　滕王阁记
　　王勃舟次马当水次见一叟曰来日滕王阁作记子可搆之垂名后世勃曰此去洪水六七百里今晚安可至也叟曰吾助汝清风一席中源水府吾主此祠勃登舟张帆未晓抵洪谒府帅阎公公俾为记赠百缣回舟登岸叟坐前石矶上曰神既借以好风又教以不敏夀夭穷通可得知否叟曰子神强骨弱气清体羸脑骨亏害目睛不全秀而不实终不贵矣子过长芦祠以隂钱十万焚之吾有博债未偿也叟冉冉没于水际后过长芦有羣乌飞集桅樯舟不进勃取纸焚之舟即行
　　蔓定僧
　　陈觉塲屋失意游鴈荡山逺视一木如翠葢状乃板萝扪石至木下蔓草纒绕一僧坐入定手触其衣则随风而化觉结庵其旁僧忽欠伸开目曰吾有衣寄山岩命虎守之持吾锡杖取衣虎自不加害觉入岩得衣虎摇尾而去僧衣新衣説法申曰妙中得妙即法性空中得定乃真空积善累凶皆由汝意成佛作鬼悉自心源一切法门本来无门一切妙用本来无用一身何所有万法本归空汝可削髪以顺吾教觉曰髪肤受之父母不敢毁伤僧曰日月星为三光明则一也天地人为三才道则一也儒释道三教道亦一也道养性也释适性也儒修性也因授觉度世法后人呼其岩为説法岩
　　长老悟卞
　　僧悟卞住持通州琅山入城中开元寺説法有僧问既称长何故年少师沉吟曰千年朱顶鹤一日鳯凰雏僧曰见答何迟师曰洞深云出晚涧濶水流迟或问琅山长老因何来开元寺説法师曰家家观世音或问木鱼何义曰鱼昼夜不合目欲修行者日夜忘寐思道也
　　老僧今日又迁居
　　楚郎中同子弟游茅山逺望林壑既至一小庵僧年八九十矣曰诸子何故至此此去三里有寺可宿诸子乃去逼暮至寺因言其故寺僧惊曰我辈知之此僧隐北山三十年未尝得见愿同作礼凌晨至庵已无人留诗题曰数株松桧食不尽一沼芰荷衣有余刚被旁人相问讯老僧今日又迁居
　　红梅
　　蜀州有红梅数本郡侯建阁扄钥游人莫得见一日有两妇人髙髻大袖凭栏语笑郡侯啓钥间不见人惟东壁有诗曰南枝向暖北枝寒一种春风有二般凭仗髙楼莫吹笛大家留取倚防干
　　王魁传
　　王魁下第失意入山东莱州友人招游北市深巷小宅有妇人絶艳酌酒曰某名桂英酒乃天之美禄足下得桂英而饮天禄前春登第之兆乃取拥项罗请诗生题曰谢氏筵中闻雅唱何人戛玉在帏一声透过秋空碧几片行云不敢飞桂曰君但为学四时所需我办之由是魁朝暮去来逾年有诏求贤桂为办西游之用将至州北望海神庙盟曰吾与桂誓不相负若生离异神当殛之魁至京闱寄书曰琢月磨云输我辈都花占栁是男儿前春我若功成去好养鸳鸯作一池后唱第为天下第一魁私念科名若此以一倡玷辱况家有严君不容也不复与书桂寄书曰夫贵妇荣千古事与君才貌各相宜又曰上都梳洗逐时宜料得良人见即思早晚归来幽阁内须教张敞画新眉又曰陌上笙歌锦绣乡仙郎得意正疎狂不知憔悴幽闺者日觉春衣带系长魁父约崔氏为亲授徐州佥判桂喜曰徐去此不逺当使人迎我矣遣仆持书魁方坐防决事大怒叱书不受桂曰魁负我如此当以死报之挥刃自刎魁在南郡试院有人自烛下出乃桂也魁曰汝固无恙乎桂曰君轻恩薄义负誓渝盟使我至此魁曰我之罪也为汝饭僧诵佛书多焚钱纸舍我可乎桂曰得君之命即止不知其他也魁欲自刺母曰汝何悖乱如此魁曰日与寃会逼迫以死母召道士髙守素屡醮守素夜至官府魁与桂相系而立有人戒曰汝知则勿复防数日魁竟死
　　玉溪梦
　　金俞游闗中过大回山望西峯石壁日射如血父老云秦坑儒于此俞题诗曰儒血未干秦鹿走焚书烟断汉兵呼归仁弃虐苍生意黔首从来本不愚夜梦二吏追至一处若王者居曰此秦皇玉溪宫也俄见秦皇曰与汝时异而代变何今是而古非谤古者律文所禁讪上者罪不容诛命左右斩之俞曰向使陛下纳直士之正言拒佞人之邪説天下从何而叛也尚以昔时不道之气加今日无过之人秦皇怒少霁令为文谢过乃命东偏赐食令着秦所以失汉所以得秦皇览奏涕下曰卿言正中吾过恨不与同时俞曰使臣生于陛下时亦不能用当时岂无正人哉秦皇曰吾幽处此宫不知嵗月多少因卿言自咎不已卿可还矣命吏送还
　　江南李氏宫中诗
　　欧永叔曰诗源乎心者也富贵愁怨系乎所处江南李氏宫中诗曰帘日已髙三丈透金炉次第添香兽红锦地衣随步皱佳人舞彻金澑酒恶时拈花蕋嗅别殿时闻箫鼓奏与时挑野菜和根煮旋斫生柴带叶烧之句异矣
</div>
    <div class="pagination">
<a href="类说_page95.html">上一页</a><span>...</span><a href="类说_page91.html">91</a><a href="类说_page92.html">92</a><a href="类说_page93.html">93</a><a href="类说_page94.html">94</a><a href="类说_page95.html">95</a><span class="current-page">96</span><a href="类说_page97.html">97</a><a href="类说_page98.html">98</a><a href="类说_page99.html">99</a><a href="类说_page100.html">100</a><a href="类说_page101.html">101</a><span>...</span><a href="类说_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
