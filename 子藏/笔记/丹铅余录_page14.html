<!DOCTYPE html>
<html>
<head>
    <meta charset="UTF-8">
    <title>丹铅余录 - 第 14 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹铅余录 - 第 14 页/共 56 页</h1>
    <div class="content">　　丹铅续录卷三　　　　　　明　杨慎　撰考证
　　隂符经
　　隂符经非黄帝书盖出后汉末唐人文章引用者惟呉武陵上韩舍人行军书有禽之制在气一语梁肃受命寳赋有天人合发区宇乐推一语冯用之机论权论两引之此外絶无及之者
　　老子述而不作
　　杨山云述而不作信而好古窃比于我老彭老老子也老子五千言以自然为宗谓之不作可也朱子曰某亦疑此语只以曽子问中言礼数段证之即述而不作信而好古皆可见聃周之史官掌国之典籍三皇五帝之书如五千言亦或古有是语而老子传之未可知也盖列子引皇帝书即老子谷神不死章也此説见朱子大全荅汪尚书书慎案佛经三教论曰五千文者容成所説老为尹谈盖述而不作也又案庄子引容成氏曰除日无歳无外无内则容成氏固有书矣老子述而不作此其明证
　　滕王
　　杜工部有滕王亭诗王建诗搨得滕王蛱蝶图皆称滕王湛然非元婴也王勃记滕王阁则是元婴耳
　　四载
　　罗泌四载説云许叔重注淮南子云水宜舟陆宜车沙地宜肆泥地宜楯孔安国云水舟陆车泥楯山樏而夏本纪云泥乗橇山乗檋橇尸子作蕝祖芮切檋音鞠河渠书云山即桥沟洫志云山即拘诸儒皆以檋为邱遥切此意言之音橇为蕝尔案説文四载水舟陆车无可异者惟山乗樏泽乗防为不同尸子云行涂以楯行险以樶行山乗樏行沙乗轨樏与欙同力追切楯与防同勅伦切尸子之説盖得其传橇非防也宜音樶险所乗者檋与梮同即樏也当读如济漯之漯其音作桥者殆梮之转音如淳云橇以板置泥上通行檋以銕如锥头长半寸施之履下以上山使不跌孟康谓木橇形如箕摘行泥上诸説不同如此然曰载曰乗则不应为履与板矣輴轨樏橇是曰四载舟车常所乗宜不在四内也右罗氏本説如此予合前説再考诸家为之云行涂以楯行险以樶行山乗樏行沙乗轨涂泥也楯即輴也輁也檋也状如长牀穿程前后着两金而关轴焉其状庳下而寛广故行涂用之樶即橇也如晋人登山屐今人之脚澁中用木故字从木上系用绳故字从毳下用銕钉之使不跌故行险用之樏即欙与仪礼輁轴同制如今之登山轿以人拽绳为牵【去声】周礼所谓挽以任载器也故登山乗之轨车最使沙不能陷故行沙乗之行涂行险曰以行沙曰乗盖有升车与徒步之别摠名之曰四载云
　　禹九州
　　禹贡奠高山大川其九州之名以地名州而不以州分地盖荆衡万古不徙之山而河济者万古不泯之水也以故荆兖之名得附河济荆衡而不减万世而下求禹贡九州之域者皆可得而考也九州惟冀无所至者举八州而界自见亦所以别帝都而大一统也九畴之皇极贡法之公田见于此矣扬不言南青雍不言北则以其境接蛮狄提封叛服不常乎
　　三江味别
　　苏子瞻志林有三江味别之説蔡传深非之然以禹贡本文论之扬江言三江既入而于经言江汉朝宗于海则同流而自为道可知矣许敬宗谓济入河洑地南出亦以味别以今扬子江心有南零北零之异则知其入而不合正不疑也古有五行之官水官得軄则能辨其性味潜而复出合而更分皆可辨之故师旷易牙俞儿张华王劭陆羽张文新刘白刍李季卿品天下之水性味不同盖古水官之遗法岂独为口腹哉苏子之説盖本于此味别之説恐不可废况蔡氏于后章之传亦有性别咸苦之説何独怪苏子哉
　　味别
　　又考郭缘生述征记缘生于河上遇一书生问之曰何知济与河上源不异物之不同犹鈆锡也比济既入于河性与河别不能合混渗漉入地洑行而溢为荥尔今之厯下发地悉是流水济所过也东阿之井正济所溢故今阿胶上浊住吐下膈踈痰正以性趋下清而且重故治淤浊逆上之疴譬如油之与水固不同情九夏之辰冷热之风亦各为队岂必谓无水过水哉泾渭分曹南北异零此理不少郑樵谓山过山则分水过水则合世无山过山水过水之理谓汉入于江其文止此有脱文沇入于河其文亦止于此而溢为荥之上当更有导沇水数句説经不通不以为脱必以为误此书生之竺疾也慎尝辟其説云山过山则分虽分而性不分如罗浮二碣以风雨而合离蓬莱两山随波涛而上下中记云名山有孔窍相通是也水过水则合虽合而性不合沈括云水以漳名者从水于章章者别也文也谓两物相合有文章可别也清漳浊漳合于上党当阳者沮漳合流也灨上者章贡合流也鄣郡者西江合流也亳漳者漳涡合流也云梦者漳郧合流也凡此数处皆清浊合流色理如防蝀又数十里如璋璋者判合之器也白公问于孔子曰以水投水何如孔子曰淄渑之味易牙能知之斯固味别之説也蔡氏之讥苏子亦过矣
　　水性
　　或问余水味之説则详矣水性之别何如曰班固司马迁货殖传地理志备矣论其极则庭州灞水金铁皆漏【庭州灞水在大荒之外以金铁承之皆漏惟角与瓠叶则否拘夷山中有流水亦如之】鄜延之川日夜脂流【即延安石油也以为烟墨松脂不及唐诗二郎山下雪纷纷石烟多于洛阳尘】弱水弱毛黒溪髌【南荒有黒溪水其水以涂水象至輙不去昆仑儿以涂身即能乗象如家畜古所谓黑昆仑今之象奴也】悉唐制角畔怯腐手【见佛经】水性不同有如此者学所以贵博物也
　　吕梁碑
　　罗泌云尝见汉刘耽所书吕梁碑字为小篆而讹泐者过半其可读者仅六十言碑中序虞舜之世云舜祖幕幕生穷蝉穷蝉生敬康敬康生乔牛乔牛生瞽叟瞽叟产舜质之史记盖同而不言出自黄帝此可以洗二女同姓尊卑为婚之疑矣又他碑所载后稷生台蠒台蠒生叔均叔均而下数世始至不窋不窋下传季厯犹十有七世而太史公作周纪拘于国语十有五王之説乃合二人为一人又删缩数人以合十五之数不知国语之説十五王皆指其贤而有闻者非谓后稷至武王千余年而止十五世也太史公亦迂哉
　　汲冡文诬
　　汲冡璅语其文极古然多诬而不信如谓舜囚尧太甲杀伊尹又谓伊尹与桀妃妹喜交其诬若此小人造言不起自战国之世伊尹在相位日被其黜僇者为之也然则何以知之曰其文不类战国
　　夔钟
　　夔州府近掘地得一钟形如戽斗匾而长一靣凸为十八乳一隂一阳摠为九乳古诗春钟九乳鸣疑此钟应春宫律也一靣古篆七十余字人不能识惟夔字可辨水经注云夔乡观此可信云
　　化益
　　世本云化益作井宋衷曰化益伯益也荀子成相篇传禹平天下躬亲为民行劳苦得益臯陶横革直成为辅吕氏春秋云得陶化益真成横革之交五人佐禹化益即伯益真成即直成也
　　臯夔读何书
　　王安石与公卿争新法曰君辈坐不读书耳赵阅道折之曰臯夔稷契所读何书此言未足以折安石臯夔岂不学者耶若折之曰相公误矣共工驩兜孔光张禹岂不读书耶则能折其口而理亦协矣
　　李白
　　李白生于彰明县之青莲乡其诗云青莲居士谪仙人是也读书于匡山匡山亦在彰明杜工部寄李太白诗所谓匡山读书处头白好归来是也晏元献公类要引此诗今人不知乃改匡为匡庐山且太白在庐山亦是寓居何得言归来乎又考太白全集如悲清秋赋云余以鸟道计于故乡兮不知去荆呉之几千上安州裴长史书云见乡人相如大夸云梦之事楚有七泽遂来观焉淮南卧病寄蜀中赵征君防云国门遥天外乡路逺山隔朝忆相如台夜梦子云宅观此则太白为蜀人无疑矣作史者称陇西人盖如王之太原张之清河善乎刘知几曰作史者为人立传其地皆取旧号施之于今为王氏传云琅琊临沂人为李氏传陇西成纪人欲求实録不亦难乎且人无定所因地而化生于荆者言皆成楚居于晋者齿便成黄岂有世厯百年人更七叶而犹以本国为是此乡为非则是孔父里于平昌隂氏家于新野而系纂微子源承管仲乃为齐宋之人非曰邹鲁之士求诸自古其义无闻知几此言可谓确矣
　　李白墓志
　　范传正作李太白墓志云白常欲一鸣惊人一飞冲天彼渐陆迁乔皆不能也及其谪退乃叹曰千钧之弩一发不中则当摧撞折牙而求息机安能效碌碌者苏而复上哉用是脱屣轩冕释羁缰锁因肆性情大放于宇宙间意欲耗壮心而遣余年此数语足以尽太白为人刘全白有李翰林墓碣记云太白广汉人性倜傥知纵横术善赋诗才调逸迈往往兴防属词恐古之善诗者亦不逮裴敬有李白墓碑曰白为诗格高防逺若在天上物外任华送李白之曹南序曰彼碌碌者徒见三河之游倦百镒之金尽乃议子于得失亏成之间曽不知才全者无亏成志全者无得失进与退于道德乎何有以上诸文附见李白集古本有之今不传矣全白指太白为广汉人盖唐世彰明县属广汉郡故独举郡为称耳
　　李白家世
　　李太白上裴长史书自叙云白家本金陵世为古姓遭沮渠逊之难奔流寓家少长江汉见乡人相如大夸云梦之事云楚有七泽遂来观焉又与逸人东岩子隐于岷山之阳巢居数年不迹城市广汉太守闻而异之因举二人有道并不起案此则唐书谓白为陇西人唐之宗室谬也唐之先岂有金陵之籍哉少长江汉蜀之彰明以相如为乡人隐居在岷山举有道于广汉为蜀人无疑
　　使者曰信
　　晋武帝炎报帖末云故遣信还南史晨起出陌头属与信防古者谓使者曰信真诰云公至山下又遣一信见告谢宣城传云荆州信去倚待陶隐居帖云明旦信还仍过取反虞永兴帖云事以信人口具凡言信者皆谓使者也今之流俗遂以遣书馈物为信故谓之书信而谓前人之语亦然谬矣王右军十七帖有云往得其书信遂不取荅谓昔尝得其来书而信人竟不取回书耳而世俗遂误读往得其书信为一句遂不取荅为一句误矣古乐府云有信数寄书无信心相忆莫作瓶坠井一去无消息包佶诗去札频逢信回帆早挂空此二诗尤可证
　　勿勿
　　黄伯思云右军帖语有顿乏勿勿顔氏家训云书翰多称勿勿相承如此莫原其由或有妄言此忽忽之残缺耳説文勿者州里所建之旗盖以聚民事故悤遽者称勿勿仆谓顔氏以説文征此字为长而今世流俗又妄于勿勿中斜加一防谓为怱字弥失真矣案祭义云勿勿其欲飨之也注勿勿犹勉勉也慤爱之貌杜牧之诗浮生长勿勿是知勿勿出于祭义唐人诗中用之不特称于书翰耳
　　勿勿匆匆
　　升庵子曰説文勿字解云州里所建之旗盖以聚民事故悤遽者称勿勿又悤字解云多遽悤悤也是悤悤亦古语好古者但知勿勿而笑悤悤逐俗者又但知悤悤而骇勿勿皆谓非也是以学者贵博古而通今也
　　泽草芒种
　　周礼泽草所生种之芒种注者不知其解王氏农书云即江南之架田也架田一名葑田以木缚架为曲田系浮水靣以葑泥附木架上葑即菰根也根最繁而善纠结以土泥着上刈去其蔓便可耕种江东淮南二处皆有之东坡请开杭之西湖状谓水涸草生渐成葑田是也其田随水上下西东故南方有盗田然王氏谓葑田即周礼之泽草芒种未有据犹切疑之后读郭璞江赋云播匪艺之芒种挺自然之嘉蔬赋江而云芒种嘉蔬又曰匪艺又曰自然非葑田而何哉周礼之説因此可解而李善五臣注江赋亦未及葑田之事也遂详着之广多闻而补周礼文选之注焉葑田滇南亦有之名曰海篺
　　葑田
　　郭璞江赋云标之以翠蘙泛之以游菰播匪艺之芒种挺自然之嘉蔬鳞被菱荷攅布水蓏翘茎瀵蕋濯颖散裹随风猗萎与波潭沲流光潜映景炎霞火此十二句皆指以葑田而言不然则随风与波之句何所指乎景炎霞火即海赋所谓隂火潜然也草木之根汨泥与沙浮于水中过夜则生光管宁浮海附隂火之光彩是也蜀中江油江中有明柴取之入人家犹夜中放光亦此理尔格物未深者咸以为怪矣
　　隂火革泽
　　易泽中有火革此亦实象也或云孔子未尝浮海渡江何以知隂火潜然耶曰圣人之知岂待目见足践乎楚王之萍防风之骼肃慎之矢罔象之形岂必见而后知也
　　阿堵
　　晋书云王衍口不言钱晨起见钱堆牀前曰阿堵近世不解此遂谓钱曰阿堵可笑晋人云阿堵犹唐人曰若个今曰这个也故殷浩防佛经曰理亦应在阿堵中晋书顾长康传曰传神正在阿堵中谢安谓桓公曰明公何用壁后置阿堵辈是也凡观一代书须晓一代语观一方书须通一方之言不尔不得也
　　宁馨
　　馨字晋人以为语助辞王衍传何物老妪生此宁馨儿世説刘真长语桓温曰使君如馨地宁或鬭战求胜王导与何次道语举手指地曰正自尔馨王胡之雪中诣王螭持其臂螭拨其手曰冷如鬼手馨强来捉人臂刘惔讥殷浩云田舍儿强学人作尔馨语合此观之其为语辞了然唐刘禹锡诗几人猛省得宁馨得晋人语意矣
　　世说误字
　　古书转刻转谬盖病于浅者妄改耳如近日呉中刻世説右军清真谓清致而真率也李太白用其语为诗右军本清真是其证也近乃妄改作清贵兼有诸人之差谓各得诸人之参差近乃妄改差作美声鸣转急改鸣作气义学改作学义皆大失古人语意聊举一二他不能尽
　　士防当作土防
　　左传晋有士防士当作为土土为古杜字如诗言桑土而以陶唐氏豕韦氏御龙氏为土氏之宅后为唐杜氏汉儒欲左传之行乃推汉为陶唐氏之后于土防复晋之下増六字云其处者为刘氏盖土防本于唐杜氏而刘氏又本于土防也若作士女之士上与唐杜下与刘氏何干涉哉
　　六么
　　古之六博即今骰子也晋谢艾传枭者邀也六博得邀者胜是知枭即骰子之么也曲名有六么序义取六博之采小説云緑腰又云录要皆是妄説如谓律令为雷边迅鬼皆古之妄人撰説而文士或信之此亦道听涂説也
　　巾帼
　　诗有頍者弁士冠礼注滕薛名蔮为頍今未笄冠者着卷帻頍象之所生也后汉乌桓传妇人着句决饰以金碧若中国之簂步揺舆服志夫人有绀缯帼古画妇女有头施绀幕者即此制也诸葛孔明以巾帼遗司马懿巾帼女子未笄之冠燕京名云髻蜀中名为昙笼盖笑其坚壁不出如闺女之匿藏也帼音与愦同古对切今音与国同非也
　　需头
　　蔡邕独断载汉代章奏之式所谓需头者盖空其首一幅以俟诏防批荅陈请之奏用之不需头者申谢之奏用之杨万里知筠州谢表云需章匄外退以其私便郡疏恩出于自择需章字用独断语也晋人简帖后空一幅仍书空着后以俟朋友之批荅故谢安批子敬之帖尾合二事观可见古人章奏尺牍之制
　　尚字平音
　　刘熙释名曰尚书者何也尚上也言最在上摠领之也韦昭辨释名云尚犹奉也百官言事当省案平处奉之故曰尚书也尚衣尚食亦然慎案春秋传曰百官承事朝而不夕承事者言事而奉其文书也汉世官名尚书义实取此如淳汉书注曰主天子文书曰尚书如主壻曰尚主汉制娶天子女曰尚公主娶诸侯女曰承翁主则尚犹承也尚犹奉也韦昭之解上合左传下协汉制比于刘熙依字音杜撰逺矣
　　六尚
　　周礼司防注计官之长若今尚书陆德明音常今之官名亦然但尚书音常则尚衣尚食尚方皆宜用此音其义同也今皆音上不知何以分别如是
　　以手通指
　　何休公羊注以手通指曰揖谓揖以敬人以手通意也指意也又云以目通指曰瞚瞚与瞬同史云颐指气使亦是以颐通指也指与防同陆佃易爻观我朶颐注云以颐通指曰朶刘敞汉书补注蹑足附耳注以足通指曰蹑
　　大破贼
　　谢安闻淝水之捷对奕客云小儿辈大破贼晋书云儿辈遂已破贼晋书所纪不及世説大字之胜
　　吞道元
　　吞人姓音他前切氏族书有吞景云晋有吞道元与天公牋者今类书引之改吞作查盖不知古有吞姓也书叙指南所引犹是吞字可以为证
　　蜀取刘璋
　　汉昭烈于十六年冬从刘璋之迎而击张鲁是时孔明留守荆州至明年乃自葭萌据涪法正之计昭烈亦强忍从之若使孔明在举措当不如此今以取刘璋为孔明病盖亦未之考也
　　冯京
　　余观氏族言行录载冯京之父名式京生而隽迈不羣式一日取其所诵书题其后曰将作监丞通判荆南军府事冯京式既退官十一年京举进士第一为将作监丞通判荆南如式之言时人谓式为知子氏族录宋人所编当得其实他传冯商还妾事以为京父考之此文京父未尝为商又不名商也小説不足信当依正史之传可也
　　豨首
　　尔雅茢薽豕首吕氏春秋云豨首生而麦无叶神农本草经云夏至之日豕首茱萸先生豕首图经药录谓之天名精一名天蔓菁名精即蔓精转语也又名蟾蜍兰今俗名豨莶是也又蟸实亦名豕首即月令所谓茘挺也以冬至生与此同名异物
　　霸伯同
　　论语宪问篇注曰霸与伯同长也左传成公二年齐国佐对晋人曰四王之王也树徳而济同欲焉五伯之霸也勤而抚之以役王命黄震曰天下之主谓之王诸侯之长谓之伯此指其定位而名也以德方兴而为天下所归则王【平声】转声而为王【去声】王政不纲而诸侯之长自整率其诸侯则伯【入声】转声而为伯【去声】皆有为之称也正音为静字转声为动字以此证之左传四王之王上如字下音旺五伯之霸上伯字入声下霸字去声王字无别体故同用王字伯字有霸字为别体故上用伯下用霸左传不惟文精用字亦不茍矣注疏未发明故特着之
　　卢泽
　　呉起云夏桀之国卢泽在其北伊洛出其南注云卢睾地缺慎案北方谓水黒曰卢睾即古臯字卢睾即卢沟也沟与臯音相近桀都安邑卢沟正在其北卢睾卢龙皆北方水名又湛卢剑名言湛然如水黒也卢橘亦以色黒名之可以互证
　　唇齿
　　左传唇亡齿寒盖古谚也战国策作唇掲齿寒掲与寒叶韵
　　问诸水滨
　　左传屈完对管仲云君其问诸水滨杜预曰当时汉水未属楚李善夷曰杜之注其为谬哉且楚实殷之始封楚苦县濑乡在汉水东北则汉水于西周之际岂未属楚乎又诗云奋伐荆楚罙入其阻郑注云罙入方城之阻也方城在今汉水北岂昭王时未属楚乎屈完以齐桓所问之大不敢他对但请自问于水滨而人莫之知也汉水实属楚也乆矣
　　巧语少信
　　史记货殖传南楚好辞巧説少信诸家不解此句余谓有为神农之言者许行自楚之滕庄周与惠子俱濠人宋玉作大小言赋又作神女高唐赋韩诗外传载孔子与子贡交辞于漂女皆南楚巧説少信之明证也
　　养以之福
　　汉酸枣令刘熙碑猗与明哲秉道之枢养以之福惟德之隅左传古本养以之福今本作养之以福非
　　变置社稷
　　孟子曰旱干水溢则变置社稷解者不达谓迁其坛壝非也左传曰共工氏有子曰句龙为后土后土为社有烈山氏之子曰柱为稷自夏以土祀之周弃亦为稷自商以来祀之祭法曰厉山氏之有天下也其子曰农能殖百谷夏之衰也周弃继之故祀以为稷共工氏之霸九州也其子曰后土能平九州故祀以为社是言变置之事也尚书汤既胜夏欲迁其社不可孔安国曰汤革命创制欲变置社稷而后世无及句龙者故不可而止陈后山谈丛云句容有盗改置社稷而盗止下邳多盗迁社稷于南山之上盗亦衰息皆不通古礼而妄为者其盗之止亦偶然耳后山乃取而笔之书亦失考也
　　化治生民
　　书旅传明王以德义为益器用为贵所以化治生民疏云化治生民化世俗养下民也此言生民与宣公十二年左传云分谤生民皆为生活民也如书云生民保厥居孝经生民之本尽矣则言民生于世与化治生民之义异
　　坟墓字异
　　方言凡葬无坟者谓之墓有坟者谓之抚檀弓古者墓而不坟也邯郸淳曹娥碑丘墓起坟盖言丘其平墓而为高坟也后世以坟墓混为一遂疑其重复改为立墓起坟非也曽见上虞谢狷斋为予言此
　　蜀志遗事
　　孔子弟子商瞿世本作商瞿上文翁石室图亦作商瞿上宋景文公作成都先贤賛以商瞿上为蜀人考之路史及舆地纪瞿上城在双流扬雄蜀本纪云黄帝娶于蜀山氏蜀山氏女茂州人也鱼鳬津在影山县彭祖生于此乡以上三事并可入蜀志

　　丹铅续录卷三
　　钦定四库全书
　　丹铅续録卷四　　　　　　明　杨慎　撰辨字
　　张有论六书
</div>
    <div class="pagination">
<a href="丹铅余录_page13.html">上一页</a><span>...</span><a href="丹铅余录_page9.html">9</a><a href="丹铅余录_page10.html">10</a><a href="丹铅余录_page11.html">11</a><a href="丹铅余录_page12.html">12</a><a href="丹铅余录_page13.html">13</a><span class="current-page">14</span><a href="丹铅余录_page15.html">15</a><a href="丹铅余录_page16.html">16</a><a href="丹铅余录_page17.html">17</a><a href="丹铅余录_page18.html">18</a><a href="丹铅余录_page19.html">19</a><span>...</span><a href="丹铅余录_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
