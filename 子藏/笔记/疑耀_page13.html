<!DOCTYPE html>
<html>
<head>
    <meta charset="UTF-8">
    <title>疑耀 - 第 13 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>疑耀 - 第 13 页/共 14 页</h1>
    <div class="content">　　老人子无影
　　老人子无影说者谓子之肾囊下筋谓之影不知何所据朝野佥载栁州曹太年八十五少妻生子日中无影南史张元始年九十七生子无影丙吉断老人生子之狱置羣儿日中独老人子无影遂以决之其说不虚则影非肾囊下筋明甚苐今七八十老翁生子其子扵日中未尝无影岂皆非眞骨血耶一笑一笑



　　疑耀卷六
　　钦定四库全书
　　疑耀卷七
　　明　张萱　撰
　　纂修恩赏
　　今制有经筵头修书尾之说谓经筵初开在事者俱被恩赏若继进者不与也修书之初无恩赏书成进御恩赏方行然毎修一书常至十余年始能完进其中虽有纂修之劳而先或物故及迁别官者皆不追叙惟据进书时见在诸臣恩赏及之而已宋元祐间秘书丞刘恕与修资治通鉴及书成而恕先卒恩赏亦不追叙秘书少监刘攽等上言乞依黄鉴梅尧臣例官其一子则特典也今当事者能援刘恕故事建白行之亦右文之一快乎
　　防画时知孤寒
　　宋文潞公当国时有某甲官人者収得一名画如李成山水之类某乙官人借去模一夲送与文潞公一日出示众賔某甲偶在坐一见而笑曰得非某乙所献乎潞公惊曰何以知之某甲曰眞夲乃某家所藏数日前某乙尝借去恐其模一夲以献耳潞公惊甚曰不知可以借来一观乎某甲曰可遂命取来潞公凝视两夲久之曰毕竟某乙者是眞众賔亦相与和曰某乙者是眞某甲更不作声而退明日有问之者某甲叹曰某扵昨日论畵时方知此身孤寒此话柄古今同之不足讶也
　　驴牵舩
　　北地凡百可以代人力者皆用骡驴余尝欲以驴牵舩然世未有见者偶阅元宋正献公集有驴牵舩赋则在浊漳非北地也正献广阳人名夲字诚夫
　　醴
　　鲁元王为穆生设醴说文一宿熟曰醴今人罕得其法元宋正献集有鸡鸣酒赋序曰将陵李怀徳甫家善酿一宿酒法以米三升用水以椀计者倍乃粥之入麴八两酵半麴以饴为酵杀四之一加麦糵少许和之适宜造扵灯时比晓熟矣味甘且醇剧饮不醉岂即醴耶
　　龙无髓
　　龙无髓若有髓者蛟也元时有善墨名黑龙髓谬甚
　　不信夷齐扣马
　　夷齐扣马事千古未有致疑者王安石独不信有诗云孟轲劝伐燕伊尹干说亳扣马触兵锋食牛要禄爵少知羞不为况彼皆荦卓史官蔽多闻自古喜穿凿此亦一说也
　　頴师弹琴诗
　　韩昌黎听頴师弹琴诗欧阳文忠以语苏东坡谓为琵琶语而吴僧海者以善琴名又谓此诗皆指下丝声妙处惟琴为然也若琵琶则格上音岂能如此而谓文忠未得琴趣故妄为讥评耳余有亡妾善琴亦善琵琶尝细按之乃知文忠之言非谬而僧海非精于琴也琴乃雅乐音主和平若如昌黎诗儿女相语忽变而战士赴敌又如栁絮轻浮百鸟喧啾上不分寸失輙千丈此等音调乃躁急之甚岂琴音所宜有乎至扵结句泪滂满衣冰炭置肠亦惟听琵琶者或然琴音和平即能感人亦不宜令人之至扵悲而伤也故据此诗昌黎固非知音者即頴师亦非善琴矣
　　斋醮
　　斋与醮义异而事同羽衣家鲜能辩之灵寳大法引广成曰醮者祭之别名也牲牷血食谓之祭蔬果精脩谓之醮河图经品三洞之中凡有二十四等醮与斋法相类并诸杂醮法凡五十六门以太上为主北斗为宗是三洞既有二十七等之斋复有四十二等之醮也后世乃谓灵寳立斋正一有醮乃扵斋后散坛改正一衔易正一服而后设醮谬矣夫醮三洞皆有之况散坛之醮乃斋事告终酬谢眞灵耳岂宜改衔易服别作一式乎
　　妇人在军中
　　自古出师未有妇人偕行者故杜工部有妇人在军中兵气恐不之句庾子山奉报赵王出师在道赐诗之作乃云锦车同建节鱼轩异泊营军中女子气塞外夫人城是赵王宅眷皆在军中矣
　　磁器
　　宣和格古论古人称磁器皆曰某窑器某窑器不称磁也惟河南彰徳府磁州窑器乃称磁耳今不问何窑所制而凡瓦器俱称磁误矣
　　视草之义
　　古人称视草者谓视天子所草也古者诏令多天子自为之特令词臣立扵其侧以视所草何如耳故汉武帝诏淮南王令司马相如视草非令相如代笔也今典制诰者皆代天子笔非视草之义而称视草不亦谬乎
　　眼镜
　　闽广之间有制眼镜者老人目翳以悬目中则毫髪立覩古无其制独刘跂暇日记中载杜和叔鞠狱取水晶十数种以入初不喻其意既出乃知案牍故暗者水晶承日以照其文立见此眼镜之所由制乎
　　不合时宜
　　东坡一日退朝食罢扪腹徐行顾谓侍儿曰汝軰且道是中有何物一婢遽曰都是文章坡不以为然又一婢曰满腹都是识见坡亦不以为然至朝云乃曰学士一肚皮不合时宜样子坡乃捧腹大笑余谓朝云之言即前两人之意也古今不合时宜者孰有出扵文章识见乎若无文章无识见又何不合时宜之有
　　皮舩椽矢
　　宋太祖为周殿前都虞时率兵围夀州尝乘皮舩入夀春不知皮舩之制何似又夀春城上发连弩射之矢大如椽不知其弩之大亦何似
　　绢易首级
　　宋太祖谓辽人精兵不过十万欲以二十匹绢购辽人一首计用二百万匹绢则辽人可尽今制首虏一级赏银五十两是重扵二十匹绢然嵗费四百余万金往往不能易一首级何也
　　王勃千嵗厯
　　王勃以推歩自名作大唐千嵗厯其言五行之运以土王者五十代一千年以金王者四十九代九百年水王者二十代六百年木王者三十代八百年火王者二十代七百年夫五行相禅岂有参差若土徳独长或亦分旺之说而水徳独短何也勃或有见惜其书已亡不得而诘耳
　　赫胥氏
　　古有赫胥氏一曰赫苏氏古苏胥通传谓赫然之徳为人胥附故云是胥为共义又云胥者胥史之意谓隆名不居而以胥史自况也未知孰是
　　曷字辩
　　曷从曰从匂曰者辞也匂者声也无义葛天氏之币葛字从土从曰曰乃古之合字即为声也曷与堨同所谓田堨田堨土事古人曷多作□又说文葛葢也与皆音葢集韵葢覆也居曷切葢曷盍三字古通故曷作盍旦渇碣夲从盍堨碣一从葢防礚一皆从葛世不知尔
　　李虚中以疽死
　　今之禄命家言云子平者其说始扵唐殿中侍御史李虚中也苐虚中以服水银疽发背死不知其曽自推筭否
　　九还
　　北斗一日一夜一周天天降地腾从寅至申为七返却到坤处为九还此宋张景之说也天地且不可无还返之说况扵人乎故养神者先气气先养脑脑先养精精先养血血先养水
　　天门开
　　宋王文正公旦防时见天门中开其中有公姓名厐庄敏借帅延安日中夜恍惚见天象成文云厐某后十年作相当以仁佐天下凡十字余初以为诞及余师赵文懿公尝谓余言丁夘嵗在斋屋中忽见天门开上有金甲神人现形数刻因呼同者出视之皆不见惟公独见也次年即登第后果大拜乃知王厐二公之事不诬
　　在齐闻韶
　　子在齐闻韶曰不图为乐之至扵斯言不图以帝王之乐而作扵诸侯之国也葢有悲心焉三月不知肉味者悲之至也此亦八佾歌雍奚取扵三家之堂意
　　孔子不言乐
　　夏殷之礼子能言之而不及乐鲤趋过庭讯以学礼亦不及乐岂以礼具而乐即存耶夫古乐之亡久矣即孔子亦无得而闻也若告顔子为邦而终之以韶舞则于齐尝闻韶惟顔子或足以知之耳
　　谱系之学
　　氏族谱系之学我朝废而不讲即讲之亦必不能精自昔已然矣如贺氏楚出而庆亦为贺来夲郲后而来纎亦为来孔氏宋后而孔达出扵卫孔张出扵郑陈又有孔宁齐又有孔虺孙氏晋出而一出于商一出于卫汉荀卿又曰孙楚宋皆有司马楚卫皆着子南周楚之王孙既异于卫秦宋之王臣复别于楚诸国之分侯姓三代之殊王氏不可胜数矣至于后世兵火饥疫离析流亡又有违讳避仇随母假养寄冒之类纷然杂出如之何攷之
　　封禅
　　封禅自古有之圣门絶不言及者管仲曰惟受命之君乃可行是一代始一行之也又湏攷瑞崇徳故商有天下六百年惟行于汤周有天下八百年惟行扵成王孔子之时天命未改故不必讲求也第六经之中亦未有论及封禅者惟见于大戴礼尝以为疑先儒谓舜类上帝及柴燔岱宗皆封禅也然既曰一代一行则柴燔岱宗之事乃五载且更举矣即以之为封禅所不敢安
　　能耐通
　　古耐字多作能能耐古通用而义各有在史汉髙纪耐以上请之是也耐者去烦毫而不至髠故耐亦音耏后人耐辱耐久假借以书之尔若以能忍为耐自有晁防能寒能暑之例楚辞荀子皆以能读如耐是也
　　老始学诗
　　昔人有年过五十始学为诗竟以诗名者杜少陵平生之诗千四百五篇断自赠韦左丞二十二韵为始以年谱考之亦且四十余矣赠韦之作追忆少年壮逰之诗厯述往昔逺比曹杨近交崔魏然其盛年之诗未有传者夔州以后益老矣黄鲁直八嵗有送人赴举诗云送君归去玊帝前若问旧时黄庭坚谪在人间今八年晚年竟自删去不収集中余不能诗幸今犹未五十再三年乃学诗未晚也苐恐玩愒嵗月耳
　　礼部韵
　　礼部韵畧初仅九千五百九十字续六十有五字分为五声二百六韵其间通用独用各别若欣淳覃咸音相近而不同韵者多矣至于冬东鱼虞清青语麌御遇劲径锡昔以字母推之宜可同韵岂不得附扵先仙覃谈通古之例何乃隔别而不许通押耶麻韵从奢以后马韵从写以后祃韵从借以后雅音别之宜当小异岂不得用歌戈哿果邻韵之例又何其纎悉扵他韵而濶畧于此也况变已久字文猥多知音罕逢反切易舛韵家正如聚讼自唐人释文音韵行世而士不知古音久矣
　　易有小石
　　易传说卦艮为山为小石他卦别无为大石者岂说卦有脱简耶以意度之宜曰为大小石二隂在下小石也一阳在上大石也是故介于石互艮也渐于磐内艮也夲义曰磐大石艮何止为小石亦为大石矣易中凡言石皆主艮惟困扵石不主艮遇兑之下刚也故皇极经世少刚为土石土石同根在先天为巽坎故土依扵石而石依扵土辰石相薄在先天为震巽故辰为之声则石为之音石之少刚与星之少阳同物故石在天则为星而星在地则为石气类然也
　　五经皆有韵
　　曲礼以安民哉叶思辞以将入户叶下以将即席叶怍皆古音也如中庸乐记礼运闲居其间韵语更多夫易书礼记夲不必韵而犹有韵则诗宜无有不韵者何以周颂之韵多不叶而清庙维天之命乃通篇无韵然则所谓诗者岂曰韵语而已葢古诗字音句律皆天然中节汉儒以后乃以训诂求诗徒说其义不通其音试思三百篇皆可可歌后人泛作乐章毎有不中歌之节者不知音故也
　　四民
　　古之为民者四儒与吏皆士也周礼六卿之官最为亲民而独无府史胥徒不知谁为之吏窃意兴贤出长兴能入治即所兴之贤能为之吏也故经文亟称乡吏群吏此时儒无非吏吏无非儒耳
　　古琴
　　经典琴瑟并言鲁论三言瑟而不言琴何也宋时郊庙之乐其琴以宫之中徽定黄钟引上一徽即大吕商角徴羽亦自中徽引上毎徽一律以与瑟合是古之琴不可闻矣余意必不如今人之弄手取声也新调滛声蠲琐防防余名之曰琴之异端
　　火钤
　　道家有火钤之说钤金也火钤言火与金也夲出儒书道家窃其绪耳河图之为洛书也二七合乎南者四九乘之四九合乎西者二七乘之图体而书用也五五天数从横十五则金火易位矣五六地数纵横十八则水土易位矣圣人不言地数但以天数二十有五着于洛书者金火入用之妙在焉水中有火故甚雨必电电之下为火光火中有金故震电必霆霆之末为声度人经言掷火流钤黄庭言火兵符图又言火钤冠霄人身中各有金火天丁流金火钤非外索扵鬼神也天以金火行人以金火生用扵祈禳容有是理然其学以神霄为宗此林灵素之幻妄也苐以政和之崇尚竟致炎运之中否火反克火曾不能救玊帝之子以长生青华之君况后数百年犹望其有灵乎
　　祀孔子之始
　　自古之学必先释奠于先圣先师释礼记者谓诗书礼乐各有师若夔龙伯夷周孔皆先圣先师也故蜀殿画绘古圣贤其所祀者不止一孔子至唐开元二十七年始専祀孔子而以其门人为配凡今州郡通祀社稷孔子承开元之制也自古仲春季秋入学合乐取斗建日纒卯戍合气以合乐也唐始定春秋二仲上丁至宋政和四年太学雅乐成凡今释奠用乐承政和之制也
　　曾防鼔瑟
　　曾防浴沂之事或是前时群浴因言志或是想像寓言非眞浴也若前时群浴此时对师夸说似非荅问之礼若托兴寓言无乃荒诞于师友之前是狂者又一不让也宋熊朋来善鼓瑟尝作瑟谱自言尝倚瑟三诵觉得春入沂归犹韵语当是所鼔之瑟曲如此时曲终道语及之亦是一说曾防非有意安排求异三子者三子言异日行志曾防说当时瑟曲圣人喟叹与防亦以瑟之曲也古者瑟有歌有语有道道者古人瑟歌之余以其曲道说一遍故曰道如赋家之有乱也故朋来云然不是眞浴沂亦不是寓言也
　　乞墦
　　孟子乞墦章先儒疑章首有阙余意不但阙孟子曰三字而已尝合上章诵之因思七篇中别无瞷字此二章以瞷夫子瞷良人洊言之当出扵一时也窃意储子更有问荅若曰人皆可为尧舜而不得为者何也遂及乞燔事韵释瞷与观皆视也因齐妇之瞷言君子之观君子存之则尧舜与同庶民去之则妻妾不羞其分路处有相闗者因知二章未必同余以两瞷字疑其同葢自君子观之则知齐人所以不得为尧舜矣
　　石介七十丧未葬
　　宋石介自言石氏自周汉已来至于宋百余祀自高曾以降至扵七世孙有七十防皆未改葬遂以书干王舍人君贶须五十万书云先人没禄赐絶故不免扵冻馁不知先人存日禄赐不乏不以改葬七十丧何也世之缓葬者固不少然亦未有自髙曾而下七十丧之众皆不葬者岂拘于堪舆之说耶其云不改葬者假葬也古有假葬三年即吉之条晋郄诜母亡便扵北堂壁间下棺谓之假葬三年遂即吉衞瓘以其不应除服而议之介既云七十丧未改葬则祖丧亦在其中而先人乃仕宦如彼岂不应除服之议不行扵宋耶介贤者余偶读其书不能释然也
　　帝王之后皆蛮夷
　　阅诸传记古帝王之后多为蛮夷戎狄巴人出扵伏羲氐羗九州戎出扵炎帝诸蛮髦民党项安息出于黄帝白民防风驩兠三鱙出扵帝鸿淮夷允夷鸠蓼羣舒出扵少昊昆吾滇濮欧闽骆越出于髙阳东胡儋人舆吐浑出于髙辛匈奴突厥没鹿无余出扵夏后夫中国姓氏谱系且不可据而谓蛮夷戎狄皆系扵帝王其可信乎昔元魏自谓苍林之后慕容自谓厌越之后赫连自谓伯禹之后亦犹安禄山自谓昌意后耳古帝王有知能不髪指
　　文天祥考
　　陶宗仪辍耕录元至元间文丞相天祥有子出为郡教授行数驿不病而卒士人皆以诗悼焉闽士翁某者有曰地下脩文同父子人间读史各君臣葢诮之也余不以为然子即不肖亦岂肯忘父事讐耶元人见丞相不屈扵元故诬以子复事元耳及按宋史丞相仅一子景炎三年丞相屯军丽江浦时军中疫起子与母皆死于丽江是丞相无子又按丞相集中纪年及丞相集杜句诸诗丞相有二子与丞相母曾夫人俱以疫死丽江者十三嵗名道生欧阳夫人出也次名佛生则黄夫人所出景炎二年空坑之败黄夫人携之以窜遂失所在故集杜句第一百四十三章小序佛生已死第一百四十九章小序曰吾有二子是丞相之子又似止有道生佛生皆物故矣丞相囚燕京于辛巳年正月元日尝为书以付男陞则弟璧之子丞相抚以为嗣者也宗仪所诬事元者岂即陞耶丞相被诛陞既襄大事且庐墓三年矣非不肖者岂复事元乎若是则丞相未尝无子特非丞相所出耳宋史即谓丞相无子者葢随丞相守余惠州而以城降元者丞相虽死而兴复宋室一念目犹不瞑譔宋史者元人也恐丞相后人有欲为伍员者故璧也父既不忠子即事元理或有之然丞相家传又曰丞相无子以絶人望耳丞相有二弟曰璧曰璋皆云元仁宗在潜邸尝闻陞名召见之及即位官以集贤直学士乞归得代于南海道卒乃官其子富为兴文署丞是陞果尝事元而云乞归或亦良心时露耳苐至元至仁宗凡隔四十余年既云至元间出为教授不病而卒矣又安得至仁宗朝复官集贤学士耶甚矣宗仪之谬也呜呼璧之以城降于元也元主呼璧曰是能孝顺我若璧者亦难为兄矣宋史既不欲详丞相后事近代吉安郡志传丞相者亦复草草而丞相被执时即余乡五坡岭丽江亦余乡归善地也余数四往来輙低佪不能去偶阅辍耕录故详着焉
　　宫词
　　古今宫词唐王仲初建一百篇宋王禹玊珪六十七篇蜀花蕊夫人九十八篇宋宁宗杨后五十篇此世所共传也宋元丰初有宦者王绅效仲初亦作宫词百篇则世无传焉偶扵他书得其二篇太皇皇太后生日诗云太皇生日最尊荣献夀宫中未五更天子捧觞仍再拜寳慈侍立到天明太后幸景灵宫驾前露面双童女诗平明防仗幸琳宫紫府仙童下九重整顿珑时驻马畵工暗地畵眞容二诗亦有思致其余必多有可观者岂以其出于奄竪軰故不传耶苐古今此軰能文者絶少安可以人废言也寳慈二字宋史不载当是皇太后宫名双童女露面则当时从幸女侍皆帕覆首也此亦宋制诸书未详者
　　禹锡圭
　　禹贡禹锡圭告厥成功书直言尧赐圭此于锡字固当但正文明言禹锡而解之以尧赐不相背乎故蔡沈又谓锡与师锡之锡同言禹以圭为贽而告成功于舜也是于正文不背但沉于尧典师锡则从书锡与也禹告成功时尚为人臣而以圭贽见于君可称与乎按尔雅锡赐也是锡止为上赐下之义若如沉说以禹锡圭为锡于尧亦犹端木赐之字子贡也以贡为赐以锡为贽终属强解宋儒熊朋来谓五经惟尚书最难读以古文今文既异且壁藏嵗逺残阙既多伏生口授不无讹舛余谓禹锡圭之语上下必有阙误书既失蔡沉亦未为得也
　　郭公
　　春秋书郭公胡安国以为郭亡本于齐桓公郭何故亡之语邢延举谓春秋中所书昔无今有者皆以为灾如有有蜚之类是也遂以夲草所载鸟名布糓者江东呼为郭公疑此郭公为如书书蜚之类谓昔无郭公而今始有之故书也亦太凿矣古今传疑不可晓者即孔子且阙之后学何必强为之说
　　顔谢优劣
　　昔人皆以顔谢并称至今宗之余谓顔不及谢非止一尘谢诗竒防意多在言外即鲍明逺初日芙蓉之喻亦止言其色泽耳未足以尽谢之妙处若顔则一以组织为工间作老学究口吻无论全集即昭明所选顔诗已不及谢诗多矣
　　汉髙祖尊母不尊父
　　汉髙祖得天下之五年二月即皇帝位先封髙后曰皇后子曰皇太子亦追尊其母曰昭灵夫人妇为后母为夫人岂当时礼制尚未暇讲耶时太公乃遗而不封已不可解七年春正月又封刘贾及兄喜暨弟交之子肥诸人为王三月复趣丞相差次大小功臣封之而太公复未议封即羣臣亦无一言及之何也逮帝五日一朝太公家令说太公拥篲郤行帝乃大惊始下诏曰诸王通侯将军羣卿大夫已尊朕为皇帝而太公未有号今尊太公曰太上皇帝是帝为天子已七年而太公尚为庶人也至九年置酒未央宫帝奉玊巵为太上皇夀乃曰始大人以臣亡赖不能如仲治产今所就孰与仲多羣臣皆大笑噫太公之七年为庶人也帝得无宿怨乎亦大异矣后十年太上皇帝崩虽令诸侯国皆立太上皇庙亦何益哉更可异者太上皇之号秦始皇以封秦庄襄也以死者之封封生者季不读书信乎
　　九州考
　　禹贡九州雍梁荆豫徐冀青兖周礼夏官职方氏之九州则无徐梁而加幽并汉地理志谓监二代改徐梁二州合于雍青分冀为幽并尔雅亦以并为营故先儒谓禹贡之九州乃唐制而禹因之也余按眞源赋伏羲别九宫因置九州法语亦曰伏羲作八卦分九州周公职录又曰黄帝受命风后受图割地布九州则九州又非始扵唐而先儒误矣余意九州断非始于夏商特九州之名至禹而始定耳第未知伏羲黄帝时九州之名与夏周同否
　　诛少正卯
</div>
    <div class="pagination">
<a href="疑耀_page12.html">上一页</a><span>...</span><a href="疑耀_page8.html">8</a><a href="疑耀_page9.html">9</a><a href="疑耀_page10.html">10</a><a href="疑耀_page11.html">11</a><a href="疑耀_page12.html">12</a><span class="current-page">13</span><a href="疑耀_page14.html">14</a><a href="疑耀_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
