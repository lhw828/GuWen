<!DOCTYPE html>
<html>
<head>
    <meta charset="UTF-8">
    <title>癸辛杂识 - 第 6 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>癸辛杂识 - 第 6 页/共 12 页</h1>
    <div class="content">　　有飞飞儿　出家尤好　与尔同袍　佛也被恼
　　行者武松
　　汝优婆塞　五戒在身　酒色财气　更要杀人
　　铁鞭呼延绰
　　尉迟彦章　去来一身　长鞭铁铸　汝岂其人
　　混江龙李俊
　　乖龙混江　射之即济　武皇雄争　自惜神臂
　　九文龙史进
　　龙数肖九　汝有九文　盍从东皇　驾五色云
　　小李广花荣
　　中心慕汉　夺马而归　汝能慕广　何忧数竒
　　霹雳火秦明
　　霹雳有火　摧山破岳　天心无妄　汝孽自作
　　黑旋风李逵
　　风有大小　不辨雌雄　山谷之中　遇尔亦凶
　　小旋风柴进
　　风有大小　黑恶则惧　一噫之微　香满太虚
　　插翅虎雷横
　　飞而食肉　有此雄竒　生入玉闗　岂伤令姿
　　神行太保戴宗
　　不疾而速　故神无方　汝行何之　敢离大行
　　先锋索超
　　行军出师　其锋必先　汝勿锐进　天兵在前
　　立地太岁阮小五
　　东家之西　即西家东　汝虽特立　何有吾宫
　　青面兽杨志
　　圣人治世　四灵在郊　汝兽何名　走旷劳劳
　　赛闗索杨雄
　　闗索之雄　超之亦贤　能持义勇　自命何全
　　一直撞董平
　　昔樊将军　鸿门直撞　斗酒肉肩　其言甚壮
　　两头蛇解珍
　　左啮右噬　其毒可畏　逢隂德人　杖之亦毙
　　美髯公朱仝
　　长髯郁然　美哉丰姿　使尺宅　而见愁眉
　　没遮拦穆横
　　出没太行　茫无畔岸　虽没遮拦　难离火伴
　　命三郎石秀
　　石秀命　志在金宝　大似河鲀　腹果一饱
　　尾蝎解宝
　　医师用蝎　其体贵全　反其常性　雷公汝嫌
　　铁天王晁葢
　　毗沙天人　证紫金躯　顽铁铸汝　亦出洪炉
　　金鎗班徐宁
　　金不可辱　亦忌在秽　盍铸长殳　羽林是衞
　　扑天雕李应
　　鸷禽雄长　惟雕最狡　毋扑天飞　封狐在草
　　此皆羣盗之靡耳圣与既各为之赞又从而序论之何哉太史公序游狭而进奸雄不免异世之讥然其首着胜广于列传且为项籍作本纪其意亦深矣识者当自能辨之云华不注山人戏书
　　种葡萄法
　　有传种葡萄法于正月末取葡萄嫩枝长四五尺者卷为小围令先治地土松而沃之以肥种之止留二节在外异时春气发动众萌竞吐而土中之节不能条达则尽萃华于出土之二节不二年成大棚其实大如枣而且多液此亦竒法也
　　插瑞香法
　　凡插之者带花则虽易活而落花叶生复死但于芒种日折其枝枝下破开用大麦一粒置于其中并用乱发纒之插于土中但勿令见日日加以水浇灌之无不活矣试之果验
　　杨髠发陵
　　杨髠发陵之事人皆知之而莫能知其详余偶录得当时其徒互告状一庶可知其首尾云至元二十二年八月内有绍兴路防稽县泰宁寺僧宗允宗恺盗斫陵木与守陵人争诉遂称亡宋陵墓有金玉异宝说诱杨总统诈称杨侍郎汪安抚侵占寺地为名出给文书将带河西僧人部领人匠丁夫前来将宁宗杨后理宗度宗四陵盗行发掘割破棺椁尽取宝货不计其数又断理宗头沥取水银含珠用船装载宝货回至迎恩门有省台所委官拦挡不住亦有台察陈言不见施行其宗允宗恺并杨总统等发掘得志又于当年十一月十一日前来将孟后徽宗郑后髙宗吴后孝宗谢后光宗等陵尽发掘劫取宝货毁弃骸骨其下本路文书只言争寺地界并不曾说开发坟墓因此江南掘坟大起而天下无不发之墓矣其宗恺与总统分賍不平已受杖而死有宗允者见为寺主多蓄宝货豪霸一方
　　西征异闻
　　陈刚中云成吉思皇帝常西征渡流沙万余里其地皆荒寂无人之境忽有大兽其髙数十丈一角如犀能人言忽云此非汝世界宜速还左右皆震恐耶律楚材【楚字晋卿辽人博物无所不知葢张华郭璞辈】随进云此名角猯【音端】能日驰万里灵异如神鬼不可犯也帝为之回驭又云有大鸟其一羽足以蔽千人葢鹏也又云西域有沙海正据要津其水如汤不可向近此天所以限华夷也终古未尝通中国忽一夕有巨兽浮水窒其骨长数十里横于两涘如津梁然骨中有髓窍可容并马于是西域之地始通中国其国谋往来者每以膏油涂其骨令润惧其枯朽折则无复可通故耳
　　嘲留忠斋
　　赵子昻入觐之初上命作诗嘲留忠斋云状元曾受宋朝恩目击权奸不敢言往事已非那可说好将忠孝报皇元留以此衔之终身云
　　锁阳
　　西凉野地有野马与蛟龙合所遗精于地遇春时则勃然如笋出地中大者如猫儿头笋上丰下俭与形不异亦有鳞甲筋脉其名曰锁阳即所谓肉苁蓉之也土人收之以薄刀去皮毛洗涤令净日干之为药其力百倍于肉苁蓉其价亦百倍于常品也五峯云亦尝得其少许且闻土人以饲猪羊及鸡皆茁壮其价数倍于常畜
　　纯色骰钱
　　闻理宗朝春时内苑效市井闗扑之戏皆小珰互为之至御前则于第二三扑内供纯镘骰钱以供一笑
　　公主添房
　　周汉国公主下降诸阃及权贵各献添房之物如珠领宝花金银器之时马方山天骥为平江发运使独献罗钿细柳箱笼百并镀金银锁百具锦袱百条其实以芝楮百万理宗为之大喜后知出于承受姚某者遂赐金带一条承受者即姚静斋之父也
　　圣门本草
　　陈参政揆家集名亦受家传内有忸怩集乃为举子时程文又以圣门十哲七十子各有为本草无乃不可乎陈即行之之祖也
　　海鳅兆火
　　壬午岁忽有海鳅长十余丈阁于浙江潮沙之上恶少年皆以梯升其背脔割而食之未几大火人以为此鳅之示妖其说无根辛卯岁十二月二十二三间又有海鳅复大于前者死于浙江亭之沙上于是閧传将有火灾然越二日于二十四日之夜火作于天井巷回回大师家行省开元宫尽在煨烬中凡毁数千家然则溢传有时可信也【此欠考耳此即出于五行志中云海鱼临市必主火灾行省即宋秘书省畜书并板甚多故时人云昔之木天今之火地也】
　　壬辰星陨
　　壬辰二月朔甲子更初有大星如五斗米栲栳大徐徐自东而西红光照地有声殷殷若雷越日乃知坠于宗阳宫火光满室副宫陈悦道所目击又闻是晓亦坠于阳坟之升元观村中皆见火光后亦无他
　　叶李纪梦诗
　　叶亦愚右丞辛卯八月初四日夜忽梦一老人曰汝前为文昌相坐漏泄天机遭谪能悔过当复职引之至通明大明二殿俾为主殿之职于是赋诗四章以谢及觉仅记其一云通明殿逼紫微垣一朶红云拥至尊下土小臣勤稽首愿将惠泽溥元元于是作诗以记其事云宋时豪士石曼卿帝命作主芙蓉城我才比石万无一半世虚负狂直名年来似有防心疾荐共引鲧辜苍生天诛未加公论沸日夕惟待鼎镬烹何哉异梦出非想忽遇仙老谈真情谓予夙是文昌相漏泄轻举遭弹抨帝令谪堕饱忧患且使两足蹒跚行追思善步不可得飞升妙术矧敢轻当时廷议秪如此汝悔当复惟相迎稽首老仙谢慈愍臣罪当死天子明久之寂灭一大乐斲棺待尽无他营老仙笑许汝可教引领直上朝玉京通明大明二宫殿林木蓊萃堦瑶琼芙蓉烂熳锦欲似帝皇锡以主殿名赋诗奏谢九拜起玉音嘉奬傍观荣痴人说梦聊一快我独知命不少惊只恐才非曼卿敌相见惭汗应如倾从今闭目需帝召玉楼续记时当成儿孙自有儿孙福与农报国须勤耕明年壬辰二月初六卒
　　海蛆
　　李声伯云常从老张万户入海自张家浜至盐城凡十八沙凡海舟阁浅沙埶须出米令轻如更不可动则便缚排求活否则舟败不及事矣柂梢之木曰铁棱或用乌婪木出钦州凡一合直银五百两其铁猫大者重数百斤尝有舟遇风下钉而风怒甚铁猫四爪皆折舟亦随败极可异也凡海舟必别用大木板防其外不然则船身必为海蛆所蚀凡运粮则自莱州三神山再入大洋七日转沙门岛可至直沽去燕止百八十里耳
　　北方大车
　　北方大车可载四五千斤用牛骡十数驾之管车者仅一主一仆叱咤之声牛骡听命惟谨凡车必带数铎铎声闻数里之外其地乃荒凉空野故耳葢防其来车相遇则预先为避不然恐有突冲之虞耳终夜劳苦殊不人雪霜泥泞尤艰苦异常或泥滑陷溺或有折轴必须修整乃可行濡滞有旬日然其人皆无赖之徒每挟猥娼同处于车箱之下借地而寝其不足恤如此
　　全氏孪
　　壬辰四月二十日全霖卿子用之妻史氏【史盛之女】诞子先出足足鸡鹅乳医知其异推上之须臾别下足继而肠亦并下乃孪子也皆男子而头相抵髪相结其貌如狞遂扼杀之母亦随殂
　　押不芦
　　回回国之西数千里地产一物极毒全人形若人参之状其酋名之曰押不芦生土中深数丈人或误触之着其毒气必死取之法先于四旁开大坎可容人然后以皮条络之皮条之系则系于犬之足既而用杖击逐犬犬逸而根拔起犬感毒气随毙然后就埋土坎中经岁然后取出曝干别用他药制之每以少许磨酒饮人则通身麻痹而死虽加以刀斧亦不知也至三日后别以少药投之即活葢古华陀能刳肠涤胃以治疾者必用此药也今闻御药院中亦储之白廷玉闻之卢松厓或云今之贪官汚吏赃过盈溢被人所讼则服百日丹者莫非用此
　　种茯苓
　　道士郎如山云茯苓生于大松之根尚矣近世村民乃择其小者以大松根破而系于其中而束之使脂液渗入于内然后择地之沃者坎而瘗之三年乃取则成大苓矣洞霄山最宜茯苓往往民多盗种密志之而去数年后乃取焉种者多越人云
　　叶李姓名二士
　　叶亦愚名李先为叶山所攻后为李性学所窘遂以此饮恨而死葢二人正寓其姓名云
　　讼学业觜社
　　江西人好讼是以有笔之讥往往有开讼学以教人者如金科之法出甲乙对答及哗讦之语葢专门于此从之者常数百人此亦可怪又闻括之松阳有所谓业觜社者亦专以辨捷给利口为能如昔日张槐应亦社中之琤琤者焉【陈石涧李声伯云】
　　相马法
　　马之壮者眼光炤人见全身中年者炤人见半身老者炤人仅见面耳此鞑靼相马之法【张受益】
　　碑葢
　　赵松雪云北方多唐以前古所谓墓志者皆在墓中正方而上有葢葢丰下杀上上书某朝某官某人墓志此所谓书葢者葢底两间用铁局局之后人立碑于墓道其上篆额止谓之额后讹为葢非也今世岁月志乃其家子孙为之非所谓墓碑也古者初无岁月志之石
　　驼峰
　　驼峰之隽列于八珍然驼之壮者两峰坚耸其味甘脆如熊白妳房而尤胜驼之老者两峰偏軃其味淡韧如嚼败絮然所烹者皆老而不任负重者而壮有力者未始以为馔也【子昻】
　　解厄呪
　　行御史台监察御史周维卿以言事忤权臣得罪远流西北方名哈剌和林去燕京八千里周知不免日夕持诵髙王观世音经一夕梦有僧问之曰汝曾诵髙王观世音经否曰然僧于是口授一呪与之此观世音菩萨应现解厄神呪也持诵一万二千遍可以免难梦中熟诵及觉即书之自是持诵不辍无何得还燕京而权臣怒犹未已复系刑部狱周在狱持诵益勤未几遣使云南以自赎至彼合蕃僧加瓦八遍阅大藏经得梵本呪比梦中惟欠三字未几权臣诛遂除刑部郎中还其妻子财物人以为诵呪之力云呪曰
　　答侄他【侄音只他音它】唵呿啰哆【呿音他音伐】　呿啰哆呿呵哆　啰呿哆　啰呿哆娑呵
　　霍山显灵
　　杭之霍山张真君祠宇雄壮香火极盛自兵火后渐致頽圮此役甚大人无复问之者辛卯朱宣慰运米入京自登莱抛大洋三神山转料以往忽大风怒作急下钉铁猫折其三四柁干铁棱轧轧有声欲折一舟之人皆分已死主者露香望空而拜乞命忽于黑云中震霆有声出大黄旗上书霍山二字于是舟人亟拜许以再新殿宇以答神贶须风涛贴然遂获安济是冬入杭遂捐钞千锭崇建鼎新云
　　黄芦城干
　　长城之旁居人以积雨后或有得坚木于城土中识者谓名黄芦木乃当时用以为城干用者性极坚劲不畏水湿而耐久至今一二千年犹有如楹大者以之为鎗干最佳葢筑城无以为干不可所谓不谨而寘薪焉者又何邪【受益】

</div>
    <div class="pagination">
<a href="癸辛杂识_page5.html">上一页</a><a href="癸辛杂识.html">1</a><a href="癸辛杂识_page2.html">2</a><a href="癸辛杂识_page3.html">3</a><a href="癸辛杂识_page4.html">4</a><a href="癸辛杂识_page5.html">5</a><span class="current-page">6</span><a href="癸辛杂识_page7.html">7</a><a href="癸辛杂识_page8.html">8</a><a href="癸辛杂识_page9.html">9</a><a href="癸辛杂识_page10.html">10</a><a href="癸辛杂识_page11.html">11</a><span>...</span><a href="癸辛杂识_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
