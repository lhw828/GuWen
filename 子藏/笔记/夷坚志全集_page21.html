<!DOCTYPE html>
<html>
<head>
    <meta charset="UTF-8">
    <title>夷坚志全集 - 第 21 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>夷坚志全集 - 第 21 页/共 36 页</h1>
    <div class="content">　　
　　李秀才
　　李纶居福州。好与方外人处。嵩山李秀才者。不知从何来。一见合意。即留馆门下。且数月。其人尚气不检。尝欧人折齿。捕录送府。纶为言于府帅薛公弼。得免。他日。又欧人。纶责数之甚至。自是不复出。一日。天正寒。李生素不拥炉。忽索火。邀纶共坐。谓纶曰。君好尚炉鼎。亦有得乎。顾其仆取烝饼来。饼至则细嚼。吐其滓为四。以擦铁箸。投火中。少焉红焰腾上。挟而掷之地。箸中断。既成白金矣。纶惊愕。因言顷尝得小郗先生所呵石烝饼。生笑曰。此不足为也。吾当以黄者赠君。纶大喜而未敢言。子诜之。甫数岁。家人教之拜。使求戏术。生脱诜之银扼臂。涂以津。亦置火中。及取出。其一纯为黄金。一变其半。廷下黄菊已槁。诜之折一枝。请为戏。嘘呵少顷。亦成金花。后数日。纶请所谓黄饼者。生曰。君贪心如许。何由能成道。姑以红者示君。取一饼。持刀中分之。嘘其半边。裹以纸。良久出视。已成丹沙。墙壁棱棱。光明可监。又索水银两器。饮其一。竦身距跃。珠星从毛窍闲踊出。的皪满地。坚凝可扫。复以一器漱齿。随即吐之。皆成银。如丸墨之状。纶益敬异焉。会纶将调官临安。生缄水四壶授之。曰。以是饯行。是夕反舍。遂不见纶。行至中途。发水悉为美酝。于幂纸上大书麻姑酒三字。凡所化物。今皆在诜之处。其银着断处化为金云。范元卿说。
　　
　　徐侍郎
　　衢州人徐生。为新喻丞。被宪司檄。鞫狱于庐陵。行未至吉水三十里。值暮将宿客邸。大姓徐叟者。力邀迎止其家。烹羊置酒。主礼勤甚。丞意以谓叟特以宗盟故耳。至夜。密告曰。老人居此。未尝与士大夫接。昨夕梦大官行李过门。先牌题云徐侍郎。而今日君至。君必且贵不疑。愿以子孙为托。丞少年登科。自待良不薄。闻其语欣然。且约还日复过之。遂去抵郡。逾月而讫事。东归径谒叟。叟馆犒如初。然礼敬颇衰矣。临别愀然曰。丞公是行。得无有欺方寸乎。畴昔之夜。梦神人告我。谓君受人钱五百千。鞫狱故不以实。官爵当削除。而年寿亦不远。君何不自重。负吾所期。丞惊愧不能答。既还家。会荐员满品。诣临安改秩。甫受告。即得疾。死逆旅中。其父本米侩也。随子之官。日夜导以不义。庐陵之役。本富民欧杀人。丞纳民赂。抑民仆使承。仆坐死。故阴谴及之。既亡而父犹在。凡所获亦随手散去。其贫如初。刘敏士文伯说。
　　
　　十字经
　　吴人周举。建炎元年。自京师归乡里。时中国受兵。所在寇盗如织。举遇星冠羽服人谓曰。子明日当死于兵刃。能诵十字经。不唯免死。亦能解冤延寿。举跪以请。云九天应元雷声普化天尊十字是也。拜而受之。明日果遇盗。逼逐至林间。窘惧次。猛忆昨语。亟诵一声。犹未绝口。雷声大震。群盗惊走。遂得脱。赵学老说。
　　
　　长人岛
　　密州板桥镇人。航海往广州。遭大风雾。迷不知东西。任帆所向。历十许日。所赍水告竭。人畏渴死。望一岛屿渐近。急奔赴之。登其上。汲泉甘甚。乃悉辇瓶罂之属。运水入舟。弥望皆枣林。朱实下垂。又以竿扑取。得数斛。欲储以为粮。大喜过望。眷眷未忍还。共入一石嵓中憩息。俄有巨人四辈至。身皆长二丈余。被发裸体。唯以木叶蔽形。见人亦惊顾。相与耳语。三人径去。行如奔马。嵓下大石。度非百人不可举。其留者独挈之以塞窦口亦去。然两旁小窍。尚可容出入。诸人相续奔入船。趣解维。一人来追。跳入水。以手捉船。船上人尽力撑篙。不能去。急取搭钩钩止之。奋利斧断其一臂。始得脱。臂长过五尺。舟中人邑之以盐。携归示人。高思道时居板桥。曾见之。沈公雅为予说。予甲志书昌国人及岛上妇人。乙志书长人国。皆此类也。海于天地间为物最鉅。无所不有。可畏哉。
　　
　　温州风灾
　　绍兴三十二年七月十三日。温州大风震地。居人屋庐。及松江舟楫。吹荡漂溺不胜计。净居尼寺三殿屹立。其二压焉。天庆观钟楼亦仆。唯江心寺在水中央。山颠二塔甚高峻。独无所损。先是两日。有巨商檥舟寺下。梦神告曰。后日大风雨。为害不细。可亟以舟中之物它徙。吾今夕赴麻行水陆会。会罢。即来寺后守塔矣。商人如其戒。麻行者。村中地名也。继往侦问。果有设水陆于兹夕者。初郡有妇人。年可四十许。无所居。每乞食于市。语言不常。夜则寄宿于净居金刚之下。诸尼皆怜之。不忍逐。风作之前日。指泥像语人曰。身躯空许大。只恐明日倒了。去弗宿。已而果然。
　　
　　诸天灵应
　　永嘉许及之。深甫之父。事诸天。甚着灵应。盗尝夜入门。家未之觉。许老梦寇至。为巨人持长枪逐之。惊寤遽起视。外户已开。略无所失。明旦。见一枪于大门之外。不知从何来。及入诸天室焚香。则神手所持枪失之矣。始悟昨梦。
　　
　　福州大悲巫
　　福州有巫。能持秽迹咒行法。为人治祟蛊甚验。俗呼为大悲。里民家处女忽怀孕。父母诘其故。初不知所以然。召巫考治之。才至。即有小儿盘辟入门。舞跃良久。径投舍前池中。此儿乃比邻富家子也。迨暮不复出。明日。别一儿又如是。两家之父相聚诟击巫。欲执以送官。巫曰。少缓我。容我尽术。汝子自出矣。无伤也。观者踵至。四绕池边以待。移时。闻若千万人声起于池。众皆辟易。两儿自水中出。一以绳缚大鲤。一从后棰之。曳登岸。鲤已死。两儿扬扬如平常。略无所知觉。巫命累瓶甓于女腹上。举杖悉碎之。已而暴下。孕即失去。乃验鲤为祟云。
　　
　　张八削香像
　　温州市人张八居家。客持檀香观音像来货。张恐其作伪。欲试之。而遍体皆采绘。不可毁。乃以小刀刮足底香屑爇之。既而左足大痛。如疽毒攻其内者。药不能施。足遂烂。至今扶杖乃能行。右四事皆木蕴之说。
　　
　　汪子毁神指
　　饶州双店民汪涣。世事善神。龛其像于室中。幼子五岁。戏折其中指。涣梦金甲神诉曰。吾卫护翁家有年矣。未尝令翁家有小不祥事。奈何容婴儿毁吾指。涣惊谢。旦而视之。信然。亟命工补治。此子即日病。中指间疮绝痛。既愈。遂拳缩不可展。
　　
　　夷坚丙志卷第七十七事
　　
　　大仪古驿
　　右侍禁姜迪。蔡州新息人。为天长县大仪镇巡检。寨去县六十里。迪尝趋县回。遇雨。弛担道上古驿。遣从者具食。迪被酒如厕。见妇人高髻长裙。类唐时装束。持朱柄铜戟来。直前刺迪。迪尽力拒之。且大叫。从吏继集始舍去。索室中无所见。是夕不克行。但徙于西序小合。而戒数卒守门。迪欲寝。妇人已先在。曰。适相戏尔。何至是。挽使就枕。迪不得已。与同衾。问其姓名。不答。未晓。趋去。及迪起行。又执戟前导。至寨前乃反。自是每诣驿。必出共寝。其出也。辄导至邑门外。及还。又送之。而左右无一见者。迪浸惑焉。率以旬日间。假职事一往来。同僚稍闻其异。迪亦无所隐。一夕方寝。又有二小手扼其喉甚急。迪惊呼。外人至。已失矣。即撤帐明烛。环以仆从。少顷。皆睡熟。烛亦灭。妇人复来。曰。曩亦妹子相戏尔。便有小妇一人。尤美色。参寝榻上。明日归寨。两妇皆戟而前。如是岁余。气力枯悴。渐不能食。会供奉官孙古者。来摄天长税官。古尝受上清箓。持天心法甚验。迪家人邀治之。设坛考召。佩以灵符。迪明日出。双戟不至。行数十步。始见于道旁。大妇怒曰。吾姊妹于君无负。岂有心害君。乃以法遣我耶。愤邑之气。形于颜色。幼者从旁解之曰。此人无情若木石。然离合皆定数。何必戚戚于此。遂瞥然而逝。古戒之曰。百日内勿再经是驿。迪以疾故。亦解官还乡。沉累月。乃得脱。王翰之时为天长宰日严内翰伯父也。
　　
　　安氏冤
　　京师安氏女。嫁李维能观察之子。为祟所凭。呼道士治之。乃白马大王庙中小鬼也。用驱邪院法。结正斩其首。安氏遂苏。越旬日复作。又治之。崇凭附语曰。前人罪不至殊死。法师太不恕。须臾考问。亦庙鬼也。复斩之。后半月。病势愈炽。道士至。安氏作鬼语曰。前两祟乃鬼尔。法师可以诛。吾为正神。非师所得治。且师既用极刑损二鬼矣。吾何畏之有。今将与师较胜负。道士度力不能胜。潜遁去。李访诸姻旧。择善法者拯之。才至。安氏曰。师勿治我。我所诉者隔世冤也。我本蜀人。以商贾为业。安氏。吾妻也。乘吾之出。与外人宣淫。伺吾归。阴以计见杀。冤魄栖栖。行求四方。二十有五年不获。近诣白马庙。始见二鬼。言其详。知前妻乃在此。今得命相偿。则可去。师无见苦也。道士曰。汝既有冤。吾不汝治。但曩事岁月已久。冤冤相报。宁有穷期。吾今令李宅作善缘荐汝。俾汝尽释前愤。以得生天。如何。安氏自床趋下。作蜀音声喏。为男子拜以谢。李公即命载钱二百千。送天庆观。为设九幽醮。安氏又再拜谢。欻然而苏。李举家斋素。将以某日醮。前一夕。又病如初。李大怒。自诣其室谯责之。拱而言曰。诸事蒙尽力。冥涂岂不知感。但明日醮指。当与何州何人。安氏前生为何姓。前日失于禀白。今如不言。则功德失所付矣。李大惊异。悉令道所以然。又曰。有舍弟某。亦同行乞。并赐荐拔。庶几皆得往生。李从其请。安氏遂无恙。安氏之姊嫁赵伯仪。伯仪居湖州武康。为王昐说。
　　
　　扬州雷鬼
　　上官彦衡侍郎。家居扬州。夫人杨氏。白昼在堂中。与儿女聚坐。忽雷雨大作。奇鬼从空陨于地。长仅三尺许。面及肉色皆青。首上加帻。如世间幞头。乃肉为之。与额相连。顾见人掩面如笑。既而观者渐众。笑亦不止。顷之。大霆激于屋表。云霾晦冥。不辨人物。倏尔乘空而去。
　　
　　新城桐郎
　　练师中为临安新城丞。丞廨有楼。楼外古桐一株。其大合抱。蔽荫甚广。师中女及笄。尝登楼外顾。忽若与人语笑者。自是日事涂泽。而处楼上。虽风雨寒暑不辍。师中颇怪之。呼巫访药治之。不少衰。家人但见其对桐笑语。疑其为祟。命伐之。女惊嗟号恸。连呼桐郎数声。怪乃绝。女后亦无恙。询其前事。盖恍然无所觉也。
　　
　　寿昌县君
　　朝散大夫池州通判丁餗。妻寿昌县君施氏。病卒于官舍。越十四日。子愉。梦母如存。且曰。我将往生于淮南。然犹为女人。寿复不永。所以然者。以宿负未偿也。汝与汝父言。亟营胜事。使我得转为男子。愉觉以告父。后数日。孙百朋。又梦经官府。卫卒罗陈。方趋而过。或呼于后曰。县君在此。安得不省谒。遽回入府门。至东庑帘下。果见之。言曰。吾于此萧然无亲旧。而旦暮有趋府之劳。幸以命妇。得乘车。不然。则徒行。婴拘絷之苦矣。语未毕。帘外吏曰。可疾去。判司知之。不可也。施氏亦曰。可去矣。既出门。又有呼者曰。判司召。乃由西庑进。见绿衣人据案。熟视之。则故潭州通判李纲承议也。百朋忆其与乃祖同年进士。升堂再拜曰。公与祖父同年。世契不薄。愿毋答拜。纲受之。既坐。询大夫安否甚悉。少顷。吏引施氏就讯。百朋离席。纲曰。施县君与子亲欤。曰。新亡祖母。纲曰。天属也。百朋曰。如闻已有往生之缘。而未脱女身。信否。曰。然。昨日符已至。百朋泣曰。祖父昔从公游。今祖母生缘。在公謦欬。苟得转为男。存没被厚德矣。纲曰。奈事已定何。百朋哀祈数四。纲曰。子少俟。当试为图之。于是纲出。循庑而上。迤逦升殿中。若无影响。须臾复下。则左右翼扶。步武详缓。笑曰。已遂所请。然须归诵佛说月上女经。及不增不减经。以助度生。可也。百朋拜谢而退。视祖母犹立阶下。大言曰。二经多致之。勿忘也。遂寤。尽记其说。餗且惊且疑。曰。二经之名。所未尝闻。使访诸干明院。果得之。乃月上女以辨才闻道。如来授记。转女身为男。及慧命舍利弗。问佛以三界轮回。有无增减之义。餗始叹异。择僧之贤。及令家人女子。皆斋洁持诵。数至千卷。设冥阳水陆斋以侑之。迨百日。餗梦妻来曰。佛功德不可思议。蒙君追荐恩。今生于庐州霍家为子矣。谢诀而去。
　　
　　利国圩工
　　政和中。太平州修利国圩。工徒甚众。忽有鸦千数。噪集于别埂之傍。主役者异之。使人验视。乃一役夫已毙。而鸦衔土以覆之。蔽瘗几半。又令启土。于死者胸臆间。得小卷轴。乃金刚经也。众莫不敬叹。为徙诸高原。敛而葬之。旧事多有此比者。
　　
　　钱大夫妻
　　钱令望大夫之妻陈氏。天性残忍。婢妾虽微过。必棰之。数有死于杖下者。其后卧疾。有发语于冥暗中。自言为亡妾某人。具道欲杀陈之意。钱君具衣冠。焚香拜之。且许诵佛饭僧助其超生以赎妻过。妾答曰。妾贱隶尔。何敢当。官人之拜。但已诉于阴官。必得县君一往乃可。功德虽多。无益也。陈竟死。
　　
　　蔡十九郎
　　绍兴二十一年。秀州当湖人鲁王樐。赴省试。第一场出。忆赋中第七韵。忘押官韵。顾无术可取。次日。彷徨于案间。惘然如失。皂衣吏问知其故。言曰。我能为君盗此卷。然吾家甚贫。当有以报我。丁宁至三四。王樐许谢钱二百千。乃去。犹疑其不然。未几。果取至。即涂乙以付之。询其姓氏。曰。某为蔡十九郎。居于暗门里某巷第几家。差在贡院。未能出。且以批字倩王樐达其家。王樐试罢。持所许钱及书。访其家。妻见之。泣曰。吾夫亡于院中。今两举矣。尚能念家贫邪。是年王樐登第。复厚恤之。仍携其子以为奴。二十六年。考试湖州。以此奴行。因为人言之。此事与唐人所载郭承嘏事相类。而近年士大夫所传。或小误云。
　　
　　子夏蹴酒
　　湖州学。每岁四仲月。堂试诸生。三场誊录封弥。与常试等。其中选首者。郡饷酒五尊。第二第三人三尊。第四第五人两尊。绍兴二十一年。唐嘉猷尧封为教授。既试将揭榜。游学进士福州人陈炎。梦登大成殿。夫子赐之酒五尊。子夏怒形于色。举足蹴其二。觉而异之。以语同舍生。及榜出。名在第二。嘉猷告之曰。君本居魁选。坐误引子夏事。故少贬。始验所梦。
　　
　　周庄仲
　　周庄仲。建炎二年登科。梦至殿廷下。一人持文字令书押。视其文若世间愿状。云当作阎罗王。辞以母老。初入仕。不肯从。使者强之再三。令押字。不得已从之。觉而殊不乐。明日。遂改花书。至夜。梦昨夕人复来云。汝已书押。岂可更改。但事犹在二十年后。绍兴十七年。为司农寺主簿。又梦人持黄牒来。请受阎王敕。更二年当复来。愈恶之。秘不语人。逮十九年七月。恰及二年。方为户部郎官。自谓必无事。始为家人话前梦。其夜梦门神土地之属来拜辞。若有金鼓骑从。相送迎者。翌日。在部中欲饭。觉头昏不清。急归。不及治药而卒。
　　
　　阴司判官
　　绍兴二十三年七月。湖州教授赵失其名夜梦人投刺来谒。曰莫仔。既入坐。起而言曰。仔。城南人。适闻天符下。除教授为阴司判官。仔副之。方有联事之幸。不敢不修谒。赵大骇。扣其何人。答曰。仔郡之富民也。行第七十一。尝以入粟得助教。赵觉而恶之。明日诣学。具以所见语诸生。诸生言果有此人。名族排行皆不妄。然已堕鬼籍二年矣。赵意色怆然。退即感疾。不药而死。
　　
　　沈押录
　　绍兴二十七年冬。湖州长兴县沈押录。因公事追赴郡狱。系两月。乃得释。时已逼冬至。沈晚出门。欲通夕步归。虽天气昏暝。不暇止。行四十余里。夜过半。逢一民居。驻立户外。须臾女童开门。问何人。告之故。女曰。村落近多盗。缓急或生事。不若入门内宿。沈亦念不可前进。乃从之。女又曰。娘子今夜独宿后房。君试入。当有好事。沈不答。又言之。沈曰。恰打官方了来。那敢作此罪过。女曰。无妨也。强邀至数四。沈求汤洗足。女童即入。以大盆盛汤付沈。沈洗足已。取腰间小书刀削爪。刀才出鞘。宅与人及盆皆不见。身正坐一冢上。急舍去。乃免。
　　
　　马述尹
　　马述尹。年十八。随父肃夫。调官京师。抱疾而终。有姊嫁常州税官秉义郎李枢。母留姊家。不知子之亡。李氏婢忽如狂。作男子声曰。我即马述尹也。某月某日以疾死。今几月矣。欲一见吾母与大姊。故附舟来。欲丐佛果。以助超生。母与姊始闻之悲骇。扣之而信。遂许其请。婢乃不言。即召太平寺僧诵经。具馔写疏以荐。明日。婢复语云。荷吾母与姊姊如此。但某僧看经至某处止。某僧至某处止。功德不圆。为可惜尔。其母未深信。试呼僧责之。皆惭谢而退。亟更诵焉。
　　
　　马先觉
　　马肃夫次子先觉。尝与其友游神祠。见壁间所绘执乐妓女。中姝丽者心悦之。戏指曰。得此人为室家。素愿足矣。是夕妇人见于梦寐。耽溺既久。视以为常。始犹畏人知。秘不敢言。后亦无复忌惮。每切切然私语于室中。外人或入遇之。则曰。家人在此。盖荒惑之甚。不悟其为非也。父母以为忧。百方禳治。弗少衰。竟至不起。
　　
　　雷火烁金
　　姑苏人徐简叔之祖。居乡里日。震雷发于房宇间。烟火蔽塞。移时始散。栋柱破裂。龙迹存焉。其后启木鐀。欲取白金器皿。乃类多穿蚀。皆成珠颗。流散于下。鐀之扃鐍元不动。而内自融液。盖神龙之火。尤工于败金石也。
　　
　　大渎尤生
　　长洲人尤二十三者。富民也。居于大渎村。绍兴三年。感疾死。初无它异。既而邻邑昆山之东。农家牛生白犊。胁下黑毛成七字。曰尤廿三曾作牢子。盖尤始贫时。曾为县狱吏。有隐恶云。尤氏子欲赎以二万钱。其家不许。
　　
　　蝇虎报
　　秉义郎李枢妻之乳媪。好以消夜图为博戏。每于彩绘时。多捕蝇虎取血。和笔涂之。盖俗厌胜术。欲使已多胜也。习以为常。后老疾将终。语人曰。无数蝇虎儿咬杀我。为我捕去。而旁人略无所见。知其不永。久之乃死。此卷皆王日严所传。日严多得于其弟者。
　　
　　夷坚丙志卷第八十二事
　　
　　无足妇人
　　关子东。说其兄博士演。在京师。见妇人丐于市。衣敝体垢。无两足。但以手行。而容貌绝冶。有朝士见而悦之。驻马问曰。汝有父母乎。曰。无。有姻戚乎。曰。无。能缝衽乎。曰。颇亦能之。朝士曰。与其行乞栖栖。孰若为人妾。敛眉叹曰。形骸若此。不能自料理。若为婢子。则役于人者也。安能使人为己役乎。且谁肯用之。士归语其妻。妻亦恻然。取致其家。为之沐浴更衣。调视其饮食。授以针指、敏捷工致。一家怜爱焉。士亦稍与之昵。居一年许。出游相国寺。遇道人。骇曰。子妖气甚盛。奈何。士以为诳已。怒不应。异日再见曰。祟急矣。子其实语我。我无求于子也。家岂有古器若折足铛鼎之属乎。曰。无之。问不已。士不能掩。始以妾告。曰。是矣是矣。亟避之。明日宜驰往百里外。藉使不能及。姑随日力所至托宿。深关固拒。中夜闻扣户者。无得开。或可以免。舍是无策也。士始怖。不谋于家。假良马。尽日极行。逼暮舍于逆旅。歇未定。道上尘起。旗帜前驱。一伟丈夫乘黑马亦诣焉。长揖而坐。指一房相对宿。略不交谈。士愈惧。闭户不敢寝。夜艾。外间疾呼曰。君家忽值丧祸。令我持书来。时灯火尚存。自隙窥觇。乃无足妇人。负两肉翼。翼色正青。士骇汗如雨。伟人遽撤关出。挥剑击之。妇人长啸而去。明旦。士起见伟人。拜而谢之。曰。微尊官。吾不知死所矣。敢问公为谁。曰。子识我乎。乃相国寺道人也。曩固告子矣。我即子之本命神。以子平生虔心奉我。故来救护。言讫与车马皆不见。
　　
　　胡秀才
　　姜补之师仲在太学。与胡秀才同舍。胡指上病赘疣。欲灼艾去之。或告曰。今日人神在指。当俟他日。胡不以为信。遂灸焉。七日而创发。皮剥去一重。见人面在中。如镜所照。恶之。亟覆以膏。又七日稍愈。痒甚。因爬搔皮起。人面如故。历四十余日。创益大且痛。竟不起。
　　
　　赵士遏
　　武功大夫合门宣赞舍人黄某。为江东兵马钤辖。绍兴二十二年正月。秩满。将归弋阳。过池州。值雪小留。郡守假以教授廨舍。遇旧同官赵士遏。赵讶其颜色青黑。而欬不已。语言动作。非复如畴昔时。从容问所苦。黄愀然久之。曰。吾家不幸祖传瘵疾。缘是殒命者。世世有之。自半年来。此证已萌芽。吾次子沅亦然。殆将死矣。遂悲伤出涕。赵曰。每闻此疾可畏。间亦有愈者。而不能绝其本根。吾能以太上法箓治之。但虑人不知道。因循丧躯。公果生信心。试为公验。于是焚香书符。以授黄及沅。使吞之。未久。遍手指内外皆生黄毛。长寸余。赵曰。疾深矣。稍复迁延。当生黑毛。则不能救疗。今犹可为也。于是择日。别书符。牒城隍。申东岳。奏上帝讫。令黄君汛扫寓舍之西偏小室。纸糊其中。置石灰于壁下。设大油鼎一枚。父子着白衣。闭门对床坐。吞符讫。命数童男秉烛注视。有顷。两人身中飞出黑花蝉蛾四五。壁间别有虫。作声。而出。或如蜣螂。如蜘蛛。大小凡三十六。悉投沸鼎中。臭不可闻。啾啾犹未止。继一虫细如丝发。蜿蜓而行。入于童袖间。急捕得。亦投鼎中。便觉四体泰然。了无患苦。黄氏举室欢异。知其灵验。默祷于天。愿为先世因此疾致死者。作九幽大醮救度之。未醮数日。黄之妻梦先亡十余人。内有衣皂小团花衫者。持素黄箓。白简来拜谢曰。汝救我。则我救汝妻。觉以告夫。黄泣曰。衣小花衫者。吾父也。吾父死于兵戈中。衣服不备。但得一衫以敛。梦中所见者。真是矣。遂以二月朔。设醮于天庆观。是夕阴云四垂。雨意欲作。中夜隐隐闻雷声。所供圣位茶。皆白如乳。道众恐雨作。不能焚词。既而至五鼓。醮事毕。雨乃大至。黄氏历世恶疾。自此而绝。士遏。字进臣。时右朝请大夫魏彦良。通判池州。为作记。
　　
　　谢七[女更]
　　信州玉山县。塘南七里店。民谢七妻。不孝于姑。每饭以麦。又不得饱。而自食白秔饭。绍兴三十年七月七日。妇与夫皆出。独留姑守舍。游僧过门。从姑乞食。笑曰。我自不曾饱。安得有余。僧指盆中秔饭。曰。以此施我。姑摇手曰。白饭是七[女更]者。我不敢动。归来必遭骂辱。僧坚求不已。终不敢与。俄而妇来。僧径就求饭。妇大怒。且毁叱之。僧哀求愈切。妇咄曰。脱尔身上袈裟来。乃可换。僧即脱衣授之。妇反复细视。戏披于身。僧忽不见。袈裟变为牛皮。牢不可脱。胸间先生毛一片。渐遍四体。头面半成牛。其夫走报妇家。父母遽至。则俨然全牛矣。今不知存亡。右四事亦得于王日严。
　　
　　白石大王
　　福州人陈祖安之父。待兖州通判阙。梦黄衣吏持符至。曰。帝命公为白石大王。问所在。曰。今未也。俟公见巨石玷一角。乃当去。及期。复来迎矣。觉而大恶之。后赴官两月。谒泰山。宿山下一寺。适见庭下大石。其一角正缺。怅然不乐。还郡未久。而黄衣至。遂以其日卒。
　　
　　莫东得官
　　吴兴莫伯甄。为奉议郎时。三子皆未官。尝梦以恩泽补第二孙东。寤而喜曰。东于子孙数为第五。吾得以延赏恩及之。足矣。至绍兴三十二年。以朝请郎为潼川转运判官。遇登极。恩。当遣子弟奉表入贺。时长子澄。已登科。仲季以母服不可往。乃命吏持函。空其名。令至吴兴以授澄。使自处之。澄长子果。次子东。果读书颇有声。谓必能继取名第。乃以官与东。伯甄闻之。念前梦。怃然不乐。是年以覃恩及磨勘。进秩朝散大夫。不及拜而卒。生前所蒙。但一孙得官尔。右二事文举说。
</div>
    <div class="pagination">
<a href="夷坚志全集_page20.html">上一页</a><span>...</span><a href="夷坚志全集_page16.html">16</a><a href="夷坚志全集_page17.html">17</a><a href="夷坚志全集_page18.html">18</a><a href="夷坚志全集_page19.html">19</a><a href="夷坚志全集_page20.html">20</a><span class="current-page">21</span><a href="夷坚志全集_page22.html">22</a><a href="夷坚志全集_page23.html">23</a><a href="夷坚志全集_page24.html">24</a><a href="夷坚志全集_page25.html">25</a><a href="夷坚志全集_page26.html">26</a><span>...</span><a href="夷坚志全集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
