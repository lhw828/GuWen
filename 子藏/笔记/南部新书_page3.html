<!DOCTYPE html>
<html>
<head>
    <meta charset="UTF-8">
    <title>南部新书 - 第 3 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南部新书 - 第 3 页/共 10 页</h1>
    <div class="content">　　贞观中纪国僧慧静撰续英华诗苑行于代慧静常言曰作之非难鍳之爲贵吾所搜拣亦诗三百篇之次慧静俗姓房有操识今复有诗编十卷与英华相似起自梁代迄于今朝以相从多于慧静所集而不题撰集人名氏














　　南部新书卷二
　　钦定四库全书
　　南部新书卷三　　　　　　宋　钱易　撰
　　梁崇义长安市井人有力能卷金舒钩后自羽林射生累爲襄阳节度使同平章事终以谋叛伏诛
　　道州录事参军王沼与杨炎有微恩及炎入相举沼爲监察御史始减公议
　　旧令一品坟髙一丈八尺惟郭子仪薨特加千尺贞元以来禁中银瓶不过髙五尺齐映在江西因降诞日献髙八尺者士君子非之
　　穆元休宁之父也撰洪范外传十篇开元中授偃师丞朱泚乱臣之守节不爲廹胁者程镇之刘廼蒋沇赵驒薛岌
　　于邵善知人樊泽举制科至京一见之谓人曰将相之材也后五年而泽建节崔先翰赴举年五十亦曰不十年当掌诰皆如其言其知人也如此
　　西川浣花任国夫人即崔宁妻也庙今存
　　王叔文始欲扫木场斩刘辟而韦执韪之盖欲为臯求三川也
　　崔造韩防卢东美张正则爲友皆侨居上元好谈经济之畧尝以王佐自许时人号爲四防
　　李白爲天才絶白居易爲人才絶李贺爲才絶李令问开元中爲殿中监事馔尤酷甖鵞笼驴皆有之令问世勣之孙也
　　咸通中杨汝士与诸子位皆至正卿所居靖恭里第兄弟并列门防
　　天授中中丞李嗣真等爲十道存抚使合朝有诗送之名曰存抚集凡十卷
　　太宗破髙昌收马乳蒲桃种于苑并得酒法仍自损益之造酒成緑色芳香酷烈味兼醍醐长安始识其味也
　　有进士邱绛者尝爲田季安从事后与同府侯臧相持争权季安怒斥绛摄下邑尉使人先路穴地以待至则排入而瘗之其暴如此李锜杀崔善贞亦同斯酷
　　贞元中祈雨于兴庆宫龙堂有白鸬鷀见池上众鸬鷀罗列前后如引御舟翌日降雨
　　永泰初乃诏左仆射裴冕等一十三人同于集贤院待制特给飱钱缮修宇以优其礼自后迁者非一
　　隋制桐木巾子盖取便于事武德初使用丝麻爲之头初上平小至则天时内宴赐羣臣髙头巾子号爲武家様后裴冕自创巾子尤竒妙长安谓之仆射様
　　贞元十二年九月庚子贾耽私忌絶宰相班中使出召主书吴用承防时赵憬薨卢迈请假之故也
　　淮南程干本富家三年间爲水火焚荡家业俱尽妻茅氏连八年生十六男父子相携行乞于市
　　贞元七年令常参官毎日二人引见延英访以政事谓之巡对
　　开元元年改诸王侍读爲奉诸王讲李石上请也神龙初洛水涨宋务先上疏曰巷议街谈共呼坊门谓宰相爲节宣风雨燮调隂阳
　　司马天师承祯状隐居
　　圣善寺报慈阁佛像自顶至頥八十三尺额中受八石新进士放牓后翼日排光范门候过宰相虽云排建福门集于四方馆昔有诗云华阳观里钟声集建福门前鼓动期即其日也
　　采访使开元二十二年二月十九日宰相张九龄奏置时以御史中丞卢绚爲之
　　大厯十四年七月十日闲廏奏准旧例毎日于月华门立马两疋仗下后归廏
　　髙祖第三女平阳公主柴氏初举义兵于司竹园号娘子军即柴绍之妻也
　　大中以来礼部放牓歳取三二人姓氏稀僻者谓之色目人亦谓曰牓花
　　张嘉贞开元中任中书令着绯傅游艺武后时居相位着绿
　　僧惠范以罪没入其钱得一千三百万索元载家破纳产胡椒九百石郑注诛后纳绢一百万疋他物可知矣
　　时政记宰臣所修起于长寿中宰相姚璹录中书门下事
　　每歳十一月天下贡举人于含元殿前引见四方馆舍人当直者宣曰卿等学富雄词逺随乡荐跋涉山川当甚劳苦有司至公必无遗逸仰各取有司处分再拜舞讫退
　　开元式诸蕃使嗣以元防日并听升殿自外廊上长安中尝见有人腊长尺许眉目手足悉具或以爲焦侥人也
　　清夜游西园顾长康画有梁朝诸王跋尾云图上若干人并食天禄贞观中禇河南装背
　　小说中言十家事起者即太和九年冬甘露事也凡灭十家
　　咸通中俳优恃恩咸爲都知一日乐工諠哗上召都知止之三十人并进上曰止召都知何爲毕至梨园使奏曰三十人皆都知乃命李可及爲都都知后王铎爲都都统袭此也吁哉
　　故事三馆学士不避行台谓三院连镳也
　　凡进士入试遇题目有家讳【谓之文字不便】即托疾下将息状出来牒云某忽患心痛请出试院将息谨牒如的暴疾亦如是
　　两省官上事日宰相临送上事者设牀坐而判三道宰相别施一牀南坐四隅谓之压角李珏爲河南尹上事之日命工曹示之曰先拜恩后上事今礼上事之仪谢恩之后更拜防误也
　　裴度带相印入蔡李愬具军容度避之愬曰此方不识上下今具戎服拜相国于堂下使民吏生畏度然之自后带宰相出镇凡经州郡皆具櫜鞬迎于道左自此始也
　　玉真公主玉叶冠时人莫计其价
　　崔元翰晚年取应咸爲首捷京兆解头礼部状头宏辞勅头制科三等勅头
　　裴次元制防宏辞同日勅下并爲勅头时人荣之李羣玉好吹笙常使家僮奏之又善急就章性善养白鵞及授校书郎东归故卢肇送诗云妙吹应谐凤工书定得鵞
　　天宝中内种甘子结实凡一百五十颗
　　至德三年始置盐铁使王绮首爲也
　　大厯八年虎入元载私庙
　　麟德殿三面亦谓之三殿
　　天宝十载冩一切道经五本赐诸观
　　武德四年废五铢钱行开元通宝钱欧阳询制文及书回环读之其义皆通初进钱様文德皇后掐一甲迹故钱背上有掐文
　　李肇自尚书郎守澧阳人有藏书者卒歳翫焉因着经史目录
　　天宝末管戸尚九百六万九千一百五十四
　　李善于梁宋之郊开文选学乃注爲六十卷
　　张昌龄与太皇作息兵甲诏叹曰祢衡潘岳之俦也萧仿爲广帅曽有疾召医者视云药用乌梅子欲用公署中者仿乃召有司以市价计而后取防也如此
　　光啓元年镇州王镕进耕牛一千头戎器九千三百事表云庶资辟土之功聊备除凶之用
　　旧制东川毎歳进浸茘枝以银瓶贮之盖以盐渍其新者今吴越间谓之鄞茘枝是也此乃闽福间进者自明之鄞县来今谓之银非也咸通七年以道路遥逺停进
　　轩辕集谓之罗浮先生已数百歳而顔色不老立于牀上而垂发至地
　　天宝四载撰黄素文于内道场爲民祈福其文自飞上天空中云圣寿延长
　　武德故事御史台门北开者法司主隂取冬杀之义或云隋初移都之时兵部尚书李圆通判御史大夫欲向省便故开北门
　　大中十年春宣皇微行至新丰栁陌见一布衣抱膝而叹因问之布衣曰我卭人观光至此此甚快乐有巢由之想又爲橐装所廹今崔相公镇西川欲预其行无双缣以遗其掌事者帝曰子明旦相伺于此及旦勅慎由将归剑门
　　张仲武防昌末镇渔阳有政绩后有年八九十人少识其面者说之犹泪下
　　王龟起之子于永达坊选幽僻带林泉之景曰半隐亭后太和初从起于蒲中修葺书堂以居之号曰郎君谷
　　唐制员外郎一人判南曹在曹选街之南故曰南曹薛逢命一真士貌真自爲赞曰壮哉薛逢长七尺五寸于是笔终未能续一旦忽有羽衣诣门延之与语忽于东壁见真读赞乃命笔续之曰手把金锤凿开混沌长揖而退出门不知所去【逢凿混沌赋驰名】
　　天宝十载始封四海神爲王
　　安禄山肚垂过膝重三百五十觔妖人也
　　大厯十三年改诸道上都留后爲进奏
　　狄梁公爲儿童时与诸昆同游于道遇善相者海涛法师惊曰此郎位极人臣苍生是頼但恨衰朽之质所不见尔
　　李六娘者蒲州人师事紫微女道士爲童子开元二十三年十月二十三夜宴坐而睡觉已在河南府开元观京兆尹李适之以爲妖考之顔色不变具上闻召入内度爲道士
　　郑余庆防俭一旦书请两省家膳至则脱粟蒸葫芦而已
　　元和太和以来左右中尉或以幞头纱赠清望者则明晨必有美丘之制
　　陈苌者毎候阳城请俸常往称其钱帛之美月有获焉歳三月望日宰相过东省看牡丹两省官赴宴亦屈保傅属卿而已
　　卢懐慎暴卒而苏曰冥司三十炉日夕爲张说鼓铸横财我无一焉
　　张建章四镇之行军司马也曾赍戎命往渤海回及西崖经太宗征辽碑半在水中建章则以帛包麦屑置于水中摸而读之不欠一字
　　髙骈章疏不恭皆顾云之辞也骈后谓左右曰异日朝廷以不臣见罪此辈宁无赤族之患耶
　　李徳三镇迁改皆有异人爲言之惟投南荒未尝先觉
　　李元宾言文贵天成强不髙也李翰又言文章当如千兵万马而无人声
　　李徳镇浙西刘三复在幕一旦令草谢御书表谓之曰立搆也归创之三复曰文理贵中不贵其速赞皇以爲当
　　王起鸿博文皇尝撰字试之起曰臣中国书中所不识者惟八骏图中三五字而已
　　倪曙有赋名爲太学博士制词萤雪服勤属词清妙因广明庚子避乱番禺刘氏僭号爲翰林学士
　　董昌称僭杀判官李韬施从实窦鄞皆强谏不聴韬最铮铮曽爲两淮盐铁及昌败咸有封赠





</div>
    <div class="pagination">
<a href="南部新书_page2.html">上一页</a><a href="南部新书.html">1</a><a href="南部新书_page2.html">2</a><span class="current-page">3</span><a href="南部新书_page4.html">4</a><a href="南部新书_page5.html">5</a><a href="南部新书_page6.html">6</a><a href="南部新书_page7.html">7</a><a href="南部新书_page8.html">8</a><a href="南部新书_page9.html">9</a><a href="南部新书_page10.html">10</a><a href="南部新书_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
