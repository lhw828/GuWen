<!DOCTYPE html>
<html>
<head>
    <meta charset="UTF-8">
    <title>名义考 - 第 17 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名义考 - 第 17 页/共 17 页</h1>
    <div class="content">　　魁
　　说文魁羹斗也盖挹羹之器北斗七星第一至第四为首其形方有似于魁故名魁第五至第七为末其形曲似魁柄故名杓总谓之斗借羹斗为言也凡为首者皆名曰魁罪首曰渠魁举首曰伦魁亦曰大魁是又借斗首为言也又东夷传三韩皆魁头露紒注魁头犹科头科当作窠谓人发萦绕成窠有似于羹斗其取义已逺作科益谬矣【杓音标窠音科】
　　蒯缑【蒯音块缑音勾】
　　史冯驩往见孟尝君置之传舎十日问传舎长曰客何为曰冯先生甚贫犹有一劒耳又蒯缑按广韵刀劒头纒丝为缑尔雅蒯草中为索蒯缑言劒缑无丝以草为之也
　　模笵
　　通俗文规模曰笵以土曰型以金曰镕以木曰模以竹曰笵今模笵作模范按说文出必先告其神树茅以依神为軷既祭軷轹于牲而行为范作范借用耳【軷音钹】
　　觚
　　论语觚注或曰酒器或曰木简说文觚乡饮之爵受四升韩诗外传一升曰觚此酒器之觚也博雅笘防也小儿所书通俗文木四方为棱八棱为柧防柧通作觚陆士衡文赋或操觚而率尔此木简之觚也一名而二物夫子本意所指今不可知即以木简言之亦得【笘音占音】
　　艗舟【艗音逆】
　　广韵艗舟也舟首谓之艗首则凡舟皆可言艗首者对尾而言后误作鹢张协七命乗鹢舟兮为水嬉郭璞云鹢水鸟也今江东贵人船前作青雀是其像也尝考鹢即鶂鶂即鸧鸹鸧鸹即鬼车所谓九头鸟盖鸺鹠类也其为禽不祥舟首何取焉且青雀为桑扈又非鹢晋王濬为益州刺史谋伐吴造战舰画恠兽于其首以惧江神今官舟多兽形无水鸟者是鹢本无与于艗当作艗首为是后人误用璞亦误释也
　　鸾旗属车黄屋左纛
　　顔师古曰编以羽毛列繋幢旁载于车上谓之鸾旗车驾出则陈于道而先行舆服志古者诸侯二车九乗秦灭九国兼其车服大驾属车八十一乗法驾半之最后一车悬豹尾蔡邕曰天子车翠羽盖以黄缯为里是为黄屋李斐曰纛羽葆幢也在乗舆车衡上左方注之故曰左纛
　　豹尾儤房【儤音豹】
　　崔豹古今注豹尾车周制象君子豹变尾言谦也蔡邕云行道豹尾中亦为禁中今卤簿有旛曰豹尾虽非车亦其遗意也唐志新到官府并上者谓之儤俗谓程司课作者为儤上増韵吏官连直也今大内有儤房当是课作连直之所以为豹房者误
　　筵席
　　古人坐于地以席借之司几筵疏初地一重者谓之筵重在上者谓之席皆以莞蒲为之诗上莞下簟是也或以竹书笋席篾席是也天子诸侯席有黼黻纯饰凭则设几宴飨则设笾豆今俗言椅以代席也言棹以代几也言楪以代笾豆也椅棹楪本无此字椅则借椅柅之椅棹与楪皆俗书也今人谓尊俎曰筵席至又谓席一筵可哂也
　　刀圭
　　本草云刀圭十分方寸匕之一药准如梧桐子大释名妇人上服曰袿其下垂者上广下狭如刀圭夫刀圭本草以状药之大小释名以见燕尾之广狭未有明言其义者盖刀锐处如圭首故曰刀圭犹刀尖也匕匙也方一寸得十分一分如梧桐子大衣下垂者割正幅使一头狭如燕尾然梧桐子燕尾其大小广狭才刀尖若耳故或言梧桐子或言燕尾或言刀圭也
　　金井银床
　　禇记室世言金井梧飘以叶上有金井字非井也唐人谓井栏为银床潘平田之说不知何据叶上恐亦无字今人家凿井有置铅锡其下者盖青金也或以此得名银床亦非井栏盖辘轳架也广韵辘轳圆转木也用以汲水丧大纪以绋绕碑间之鹿卢南人谓之油葫芦北人谓之滑车曰银者对金而言或其色白也李白诗络纬秋啼金井栏亦是指井苏轼露帐银床初破睡误以银床为偃息之具也
　　辎重
　　说文軿车前衣车后徐氏曰所谓库车字林载衣物车前后皆蔽后汉书舆服志注軿车有衣蔽无后辕者谓之辎释名辎厠也谓军粮什物杂厠载之以其累重故称辎重说文衣字即字林舆服志蔽字但说文辎后蔽字林与志则前后俱蔽释名杂厠正所谓库也字林衣物即所谓军粮什物也或曰辎载衣车重载物车非是
　　什器家火
　　军法五人为伍二伍为什共其器物故称什器从军及作役者十人为火共畜调度故称家火
　　廜防
　　博雅廜防庵也通俗文屋平曰廜防四时纂要作屠蘓又广韵酴酥酒名玉篇麦酒不去滓饮是屠苏为屋酴酥为酒本不相混也唐人诗手把屠苏让少年先把屠苏不让春误以屠苏为酴酥后人遂谓屠苏又为酒古人正旦饮酒以少者得歳故先饮老者失时故后饮是日酒皆然亦无屠苏先饮之说或云屠絶鬼气苏醒人魂妄说也
　　紫诏黄麻
　　汉志凡天子玺皆以武都紫泥封闻见后録谓武都今阶州山水皆赤而泥紫用为印色故诏有紫泥之称泥岂堪作印色或如今紫粉之类武都所出为最非真泥也唐太宗诏用麻纸冩诏勑髙宗以制勑为永式白纸多蠧自今并用黄纸盖自蔡伦用树肤敝布为纸故有麻纸逊斋闲览谓以檗染纸使不蠧故曰黄麻古今书籍亦曰黄卷不独诏勑用黄纸也
　　纸
　　古者书用竹帛竹简防是已其字从竹帛纸是已其字以糸一作帋从巾冯鉴事始谓蔡伦始造纸史绳祖引赵飞燕赫蹏书注赫蹏小纸也谓纸已见于前汉其辨似是而亦未烛其原按说文纸丝滓也以丝缫余絮为纸以是为书谓之帛书非真缣帛也后汉蔡伦始用树肤及敝布鱼网为纸今谷树皮纸即蔡伦树肤纸髙丽蚕茧纸即古丝滓纸又有用竹与秸者因树肤而生智也纸一音低蹏音题声相近譌谓纸为蹏赫赤也赫蹏谓赤纸也邓展谓赫音防孟康谓蹏犹地晋灼谓薄小物为赫蹏皆非后人以汉人之说多未详考也【糸音覔赫音黒缫音骚谷谷搆二音阅音奭】
　　碑
　　今世所谓碑古无之七十二家封禅言勒石穆天子传言为名迹于弇兹石上可见者惟此而已士昏礼入门当碑揖则庙内之碑用以丽牲者丧大记天子用大木为碑谓之丰碑诸侯树两大木谓之桓盈檀弓注天子六繂四碑诸侯四繂二碑士二繂无碑则方上之碑用以下棺者臣子因于其上纪述功徳今庙堂墓隧及诸创建碑林立而不知非古也
　　方策
　　春秋正义云简容一行字数行者书于方方所不容书于策杜预曰大事书之于策小事简牍而已大事小事谓字有多寡也古者折竹为简以火炙之令其汗取其青易书青简汗青杀青皆取炙竹为义曰篇广韵谓篇简成章也连编诸简谓之策以绳次策谓之编此简篇策从竹编从糸也又以木为方谓之柧作觚故曰操觚又谓之椠故曰铅椠其体方总谓之方曰劄说文刺着也竹木以刺着为书竹书当作劄木书当作札曰牒说文以为札曰牍说文以为书板皆方也此柧椠札从木牒牍从片说文片判木也大都不过竹木二者后世易之以纸而其称名犹故也
　　款识
　　古器有款识款谓隂字是凹入者识谓阳字是凸出者款居外识居内夏器有款有识商器无款有识【凹腰遏二音凸突耋二音】
　　临摹硬黄响搨
　　于古人书画置纸在傍视其大小浓淡形势而学之谓之临以纸覆其上随其曲折宛转用笔谓之摹置纸熨斗上以黄蜡涂匀俨如魫角毫厘必见谓之硬黄就明窓上以纸覆映光摹之谓之响榻
　　牌掲
　　博雅篁牌籍也周礼职币以书掲之疏谓府别各为一牌书知善恶价数多少谓之掲今言牌票掲帖义出此
　　帐目
　　今俗谓簿籍曰帐目韵书帐帱也帷也无有以簿籍为义者按汉制郡国歳时上计顔师古曰计若今诸州之计帐是师古亦用帐字其来久矣
　　案字有六义
　　说文案几属周礼掌次张氊案魏志曹公作欹案卧视书又玉篇食器也史髙祖过赵赵王自持案进食隠逸传孟光每馈食举案齐眉曹操别传太祖为人佻至以头没杯案中又据也荀子案饰其辞董仲舒策谨案春秋又考也丙吉传无所案验又下也尔雅疏可以案酒又止也周纪案兵无出
　　肉好有二义
　　尔雅肉好若一谓之环郭璞云肉邉也好孔也礼记寛裕肉好之音辅氏曰肉好犹俗言美满也方氏曰肉好如一旋而不穷者环肉好之音旋而不穷者也义亦相贯
　　廿卅卌【廿音入卅音飒卌音习】
　　说文廿二十并卅三十并卌数名顔之推稽圣赋中山何伙有子百廿言有子百二十也韩愈孔戣墓志孔世卅八谓戣为孔子三十八世孙也字统卌揷粪把皆读为一字后人直以廿为二十卅为三十卌为四十是一字而读为二字矣至有读廿为奴店切又有直作念字者其谬不知何起也











　　名义考卷十二
</div>
    <div class="pagination">
<a href="名义考_page16.html">上一页</a><span>...</span><a href="名义考_page12.html">12</a><a href="名义考_page13.html">13</a><a href="名义考_page14.html">14</a><a href="名义考_page15.html">15</a><a href="名义考_page16.html">16</a><span class="current-page">17</span>
    </div>
    <div class="pagination"><a href="index.html">返回目录</a></div>
</body>
</html>
