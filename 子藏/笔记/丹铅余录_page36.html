<!DOCTYPE html>
<html>
<head>
    <meta charset="UTF-8">
    <title>丹铅余录 - 第 36 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹铅余录 - 第 36 页/共 56 页</h1>
    <div class="content">　　周有八士马融以为成王时人刘向以为宣王时人他无所考汲冡周书克殷解乃命南宫忽振鹿台之财乃命南宫伯达史佚迁九鼎三巫疑南宫忽即仲忽南宫伯达即伯达也尚书有南宫适疑即伯适也则八士者南宫氏也以为成王时人近之尚书南宫之姓与汲冡书南宫之姓合伯达伯适与仲忽之名又合似是无疑聊笔之以谂博古者
　　曹操欲用孔明
　　抱朴子曰魏武帝严刑峻法果于杀戮乃心欲用乎诸葛孔明孔明自陈不乐出身武帝谢遣之曰义不使髙世之士辱于汚君之朝也其鞭挞九有草创皇基亦不妄矣按此则操尝征召孔明矣事不见于史当表出之呜呼操之不屈孔明不杀闗侯真有人君之度岂止雄于三国邪
　　岳武穆当称忠武
　　宋赠鄂王岳飞諡忠武文曰李将军口不出辞闻者流涕蔺相如身虽已死凛然犹生又曰易名之典虽行议礼之言未一始为忠愍之号旋更武穆之称获覩中兴之旧章灼知皇祖之本意爰取危身奉上之实仍采戡定祸乱之文合此两言节其一惠昔孔明之志兴汉室子仪之光复唐都虽计效以或殊在秉心而弗异垂之典册何嫌今古之同辞赖及子孙将与山河而并久然今天下岳祠皆称武穆此未定之諡当称忠武为真
　　张俊张浚二人
　　张俊附秦桧而倾岳忠武者张浚广汉人尝称飞忠孝人也及飞寃死后髙宗纳太学生程宏图之奏昭雪光复浚与参賛陈俊卿悲感叹服浚为都督俊为枢宻刘豫遣子麟侄猊合兵七十万犯淮西张浚闻之以书戒张俊曰贼豫之兵以逆犯顺若不勦除何以立国今日之事有进击无退保也此见章颖所着岳飞传浚与俊岂可混为一人哉今之士夫例以倾岳为浚之短不知受诬千载如此陈白沙诗秦倾武穆因张浚蜀取刘璋病孔明葢言二事皆涉厚诬也举世懵然失于不考余故详着以见贤者之不可厚诬考古之不可不精议论之不可轻立而益叹今人之不知学也
　　皋防读何书
　　王安石与公卿争新法曰君辈坐不读书耳赵阅道折之曰皋夔稷契所读何书此言未足以折安石皋防岂不学者耶若折之曰相公误矣共工驩兠孔光张禹岂不读书邪则能折其口而理亦协矣
　　化益
　　世本云化益作井宋衷曰化益伯益也荀子成相篇传禹平天下躬亲为民行劳苦得益皋陶横革直成为辅吕氏春秋云得陶化益真成横革之交五人佐禹化益即伯益真成即直成也
　　蜀取刘璋
　　汉昭烈于十六年冬从刘璋之迎而击张鲁是时孔明留守荆州至明年乃自葭萌据涪法正之计昭烈亦强忍从之若使孔明在举措当不如此今以取刘璋为孔明病葢亦未之考也
　　方望贤于范増
　　方望为隗嚣军师后嚣不聴其言望以书谢之曰范蠡收责勾践乗扁舟于五湖咎犯谢罪文公亦逡巡于河上望之无劳固其宜也望闻乌氏有龙池之山微径南通与汉相属其傍时有竒人聊及闲暇广求其真愿将军勉之望之见机乱邦托迹方外飘然行遁邈焉莫追贤于范増逺矣
　　钟离权
　　仙家称钟离先生者唐人钟离权也与吕嵒同时韩涧泉选唐诗絶句卷末有钟离一首可证也近世俗人称汉钟离盖因杜子美元日诗有近闻韦氏妹逺在汉钟离流传之误遂附防以钟离权为汉将钟离昩矣可发一笑也説神仙者大率多欺世诳愚如世传沁园春及解红二词为吕洞賔作按沁园春词宋驸马王晋卿初制此腔解红儿则五代和凝歌童凝为制解红一曲初止五句见陈氏乐书后乃衍为解红儿慢焉有吕洞賔在唐预知其腔而填为此曲乎元俞琰又注沁园春琰虽博学亦惑于长生之説而随俗耳厥后琰子仲温序其父隂符经云先君七十而逝由此言之琰之笃好养生夀止于此世有村夫目不识参同契一字而年逾百嵗又何必劳心于不可知之术哉达人君子可以意悟
　　夫娘
　　南宋萧齐崇尚佛法阁内夫娘悉令持戒麾下将士咸使诵经【见法琳辨正论】夫娘之称本此谓夫人娘子葢是美称也是时北则胡后却扇于昙献南则徐妃赠枕于瑶光兹王女纳于鸠摩罗什反以为荣千金公主偶于淫毒丏僧不以为耻后世以夫娘为恶称縁此东坡戏语有和尚宿夫娘相牵正上牀云云陶九成乃谓为骂语葢未多见六朝杂説耳
　　火迫鄼侯
　　唐源休受朱泚伪官自比萧何之功入长安日首收图籍时人笑之目曰火迫鄼侯宋南渡有郭某为将自比诸葛酒后辄咏三顾频繁两朝开济之句而屏风便面一一皆书此二句未几败于江上仓皇涕泣而匿时谓之尿汁诸葛正可作对也
　　举业之陋
　　本朝以经学取人士子自一经之外罕所通贯近日稍知务博以哗名茍进而不究本原徒事末节五经诸子则割取其碎语而诵之谓之蠡测歴代诸史则抄节其碎事而缀之谓之防套其割取抄节之人已不通经涉史而章句血脉皆失其真有以汉人为唐人唐事为宋事者有以一人析为二人二事合为一事者余曽见考官程文引制氏论乐而以制氏为致仕又士子墨卷引汉书律厯志先其筭命作先筭其命近日书坊刻布其书士子珍之以为秘寳转相差讹殆同无目人説词话噫士习至此卑下极矣
　　孔明不取文举
　　宋书引诸葛孔明之言曰来敏乱郡过于孔文举此事不经见当表出之葢孔文举名过其实清谈废事已有晋人之风使遇孔明必遭李平廖立之罚后人称之只以才学耳
　　国朝登科録
　　国朝登科録自洪武四年始葢开科之首也大魁吴伯宗然考苏州钱氏世谱云庚戌安大全榜姑苏志云金璹榜葢一嵗而三开科三榜取士也如乙丑之嵗春榜状元花纶秋榜状元丁显辛未春榜尽取南士状元许观夏榜【六月一日殿试】尽取北士状元韩克忠是一嵗二开科也又有状元张显陈防不知为何科相去未二百年已不得其详
　　南宋五贤相
　　谢叠山作毋制机墓志云宋中兴贤相张徳逺虞仲信赵景温游景仁谢徳方皆蜀人也　毋昭裔孟蜀时人其子毋焸【音英】藏书最富制机其后也
　　度毂
　　韩非子云顔回明仁于度毂程婴显义于赵武上句不知事之所出度毂似是人姓名度姓古有之宋有度正蜀之遂寜人
　　八士姓名
　　大理董难曽见宋人小説周有八士姓名八人而叶四韵伯达伯适一韵也仲突仲忽一韵也叔夜叔夏夜音亚一韵也季随季騧随音防騧音窝一韵也周人尚文于命子之间亦致宻不茍如此
　　蜀士
　　唐睿宗问蜀士于苏颋颋对曰李白文章赵防术数宋英宗问蜀士于欧阳脩脩对曰文行苏洵经术黎醇二事何其相类
　　蜀之隠逸
　　谯定字天授其学得于蜀曩氏夷挨袁溉字道洁其学得于富顺监卖香薛翁程子遇青城篐桶翁乃知未济三阳失位为男穷之义又渡涪江舟将危正襟端坐人问之曰心存诚敬尔有一人樵夫同舟登岸乃问伊川曰公是达后如此舎后如此伊川欲与之言已去不可追矣此皆宋世蜀之隠逸失名者
　　鸿安丘
　　鸿安丘成都人与严君平友善作君平诔云无营无欲澹然渊清时又有林闾翁孺者临卭人亦君平同时友
　　画家四祖
　　画家以顾陆张吴为四祖顾长康陆探微张僧繇吴道也余以为失评矣当以顾陆张展为四祖展展子防也画家之顾陆张展如诗家之曹刘沈谢阎立本则画家之李白吴道则杜甫也必精于绘事品藻者可以语此
　　凋攰
　　魏书蒋济防凋攰之民葛洪字苑攰作九伪反夫子之告叶公者下顔子一等矣蘧伯玉告顔阖又下于夫子敎子髙一等惟顔子至命尽神故足以发夫子心齐坐忘之论叶公子髙则未免以得失利害存懐故但告以谨传命全臣节而已然子髙未至于徇人忘己也阖则既知蒯瞆之不可传而欲传之伯玉见其势不可止立此茍全之论非为传之道也
　　临人以徳则未能防乎道画地而趋则未能藏其迹【林疑独】
　　苌被放归蜀刳肠而死蜀人以匮藏其血三年而化为碧玉晋元帝托运粮不至而杀其臣其血逆柱而上齐杀斛律光其血在地去之不灭【外物】
　　君能容谏
　　汉灵帝之时可谓大乱极否矣然傅燮斥言中宦防权而帝识其忠廷折崔烈可斩而帝从其议又五胡之刘曜何凶悖也曜有恶梦太史令任义极谏何异公孙圣之刺夫差也而曜竟不罪义陈宣帝之昏暴京兆顔运舆榇陈帝八失帝竟赦之且以御食赐焉呜呼三君犹有容諌之贤如此
　　古人取字
　　史记注仲雍字熟哉哉字取字仅见此隋人魏鸾字双和崔挺字双根双字取字仅见此隋宗室杨纶字斌籀杨温字籀籀字取字仅见此唐登科记韩湘字北渚此又似今人之号亦异矣
　　四皓姓字
　　通鉴四皓姓名王防学集览据陈留志及陶潜四人目为説东园公一也绮李季二也夏黄公三也甪里先生四也陈济正误以绮李季夏为一人黄公为一人妄引杜诗黄绮终辞汉为据其説杜撰可笑且诗人称古人姓名多剪截便于音韵如称司马长卿为马卿称东方朔为方朔唐诗有称东园公为园公者葢亦此例岂足为据乎
　　儗人失伦
　　儗人必于其伦荀子称仲尼子弓子弓岂仲尼之伦乎韩子称臧孙辰孟轲臧岂孟之伦乎二子之言不伦矣
　　三苏不取孔明
　　宋周公谨癸辛杂识谓三苏皆不取孔明非也予按东坡谓出师二表与伊训説命相表里颍濵上皇帝书云孔明用兵如神而以粮道不继屡出无功由是言之茍无其财虽圣贤不能以自致于跬步二公以伊傅神圣为比许之亦至矣老泉谓孔明弃荆州而就巴蜀吾知其无能为也止谓弃荆一事然不考孔明草庐见先主之言已云荆州用武之地弃而不取乃先主之失以此病孔明不亦误乎
　　夀过百年
　　北魏罗结年一百二十嵗唐香山九老有李元爽年一百三十嵗又岭南杨氏鸡窠老翁年二百余
　　古文人名与字并用
　　史记相如传文君已失身于司马长卿故倦游以人姓与字分为二句其文法自左传人之姓氏名字多互用焉刘越石诗宣尼悲获麟西狩涕孔某沈休文宋书思幸传论胡广累世农夫伯始致位公辅黄宪牛医之子叔度名动京师
　　汉夀亭侯
　　曹操以闗侯为汉夀亭侯汉夀地名今称夀亭侯非也汉夀郡在蜀之严道其后先主即位于蜀而侯助之固有兆于此与况汉为代名而下缀以夀延炎祚四十余年亦非偶然矣
　　两鬻熊
　　汉艺文志鬻子二十二篇注云名熊为周师文王以下问焉周封之为楚祖此一鬻熊也唐宗天寳六载诏祀夏禹于安邑以宗伯鬻熊秩宗伯夷配此夏之鬻熊也然鬻熊事夏禹为宗伯经无明文不知何所据也
　　傅称孔明
　　傅子云孔明诚一时之异也入无遗刄出有余粮
　　尹和靖对宋髙宗
　　宋髙宗问尹焞曰纣亦君也孟子何以谓之独夫焞对曰此非孟子之言武王誓师之言也独夫受洪惟作威髙宗又问曰君视臣如草芥臣可遽视君如冦仇乎焞对曰此亦非孟子之言书云抚我则后虐我则仇髙宗大喜呜呼儒者对君之言従容中道若此所养可知矣近世名公以道学自负一趋宣召对君自称学生何以异于野人哉
　　段干
　　段干李姓邑也初封段后邑干因邑而氏魏世家有段干子田世家有段干朋而风俗通乃以为姓段名干木葢因吕氏春秋干木光乎徳舆魏都赋干木之徳之言而误也按诗有出宿于干今开封有邗沟蹇叔处干而干亡之秦而秦伯【战国防有段干纶段干越人】
　　君子不可立党
　　宋刘炎迩言云天下之士亦多矣岂独登龙门与仙舟者皆为贤而不在此选者尽不肖耶更相表题是自立祸梯又曰韩稚圭忠于所事天下无间言范文正勇于自任而朋党之议起矣范公岂立党者惟其立意则党之召也
　　王导【唐人云秦之亡由商鞅左晋之亡由王导左晋江左之晋也】
　　王导非纯臣也世徒见晋明帝以大义灭亲褒之而实不然逆机弑械之萌葢非一朝一夕之故导不能先啓元帝潜为之备及敦至石头导不闻有正言规之而受其司徒之擢君臣大义社稷为重李懐光将反而其子璀言于徳宗君子以为忠孝两至导之于敦非父子比也而依违其间坐观成败得为纯臣乎敦之凶狞势已无可奈何导又在帝左右而王氏子弟布满中外明帝恐导携心内应故举春秋大义灭亲之言实以安导心而散敦党也夫大义灭亲石碏是也碏子从乱碏手诛之谓之灭亲可也导之于敦亲非父子始也不能如李璀终也不能如石碏谓之灭亲是欺天下后世矣敦之叛也元帝下诏云敢有舍王敦姓名而称大将军者军法从事敦既死导贻王含书犹云近承大将军困笃绵绵或云已有不讳故违明诏而特伸私情此非敦反乃导反也导衔周伯仁敦既得志问导曰周顗戴若思当登三司而导不荅敦曰若不三司便应令仆而导又不荅敦乃曰若不尔正应诛而导又无言二人竟死夫敦之用周戴为三司令仆欲使助己为乱耳导当正言爵在朝廷非臣下所得专赏及其言应诛导当正言刑在朝廷非臣下所得专罚可也然导岂智不出此哉假贼手以戕忠臣其心不止报私怨而已使敦谋幸成则导能如朱全昱乎能如司马孚乎吾知其不能也君尊臣卑如天高地下成帝幸导宅尝拜导妻曹氏而导偃然受之不辞及侍中孔坦宻表不宜导闻之怒曰王仲驽疴耳若卞望之岩岩刁亮之察察戴若思之峰岠当敢尔耶夫濵危亡之中而不失君臣之礼此赵襄子之所以赏周舎也导知君臣之义曽不如周舎乎其免于春秋无将之诛幸脱汉代博陆之祸者由江左之政不纲而王氏族党大盛后世猥儒曲好议论虽诸葛孔明宋岳武穆犹加索瘢而无片语疵导谁谓公论百年而定哉千年犹不定者有如此【苏峻之反导弃帝先出奔独刘超一人侍帝及陶侃平峻导入城取故节侃笑曰苏武节似不如是导有慙色郭黙斩刘首以叛导大惧劝帝大赦天下枭刘之首而以黙为西中郎将自以为遵养时晦陶侃曰是乃遵养时贼也导在江东当三大难而狼狈如此才略可知管夷吾之称亦溢美矣遂并及之】
　　郡姓
　　姓氏书以姓配郡望甚为无谓虚髙族望起于江南侯景求婚王谢而不允遂诟曰防须以吴儿女配奴江东散乱职此之由【事虽不由此一端而官人以世其酿祸非一日矣】其后河北亦效尤以崔卢为首比江东之王谢薛宗起不得入郡姓至碎防争于帝前乃取入郡姓今之百氏郡望起于元魏胡卢之事何足为据也是时韩显宗上疏有云门望者乃其父祖之遗烈亦何益于皇家茍有才虽屠钓可相奴虏可将茍非其才虽三后之坠于皂矣又曰陛下岂可以贵袭贵贱袭贱李冲曰不审鲁之三卿孰若四科真名言哉
　　王嘉
　　陇西处士王嘉隠居倒虎山有异术苻坚迎之入长安按嘉字子年今世所传拾遗记嘉所着也其书全无凭证直讲虚空首篇谓少昊母有桑中之行尤为悖乱嘉葢无徳而诡隠无才而强饰如今之走帐黄冠游方羽客伪药欺人假丹误俗是其故智而移于笔札世犹传信之深可怪也哉呜呼子书之奥妙不传者何限而今乃传鬻子子华子唐诗之佳而不行者无算而世乃盛传许浑胡曽小説之可观者多矣而天宝遗事杜诗伪苏注至名家亦为所惑且引用焉噫
　　人名食其
　　髙祖时有郦食其审食其武帝时有赵食其师古皆读作异基而近代学者郦则为异基审则为食基赵则为食其误矣同是人名更无别议也荀悦汉纪三者并异基字
　　四皓庙碑
　　四皓有羽翼太子之功其没也惠帝为之制文立碑此乃上世人主赐葬人臣恤典之始通典文献通考皆不之载而四皓碑目集古録金石録郑樵金石略皆遗之独见于任昉文章縁起故特表出之
　　章邯未可轻
　　方万里云髙祖自汉中东出司马翳董欣望风稽颡独章邯坚守废丘逾年不下至于引水灌之然后破此岂脆敌哉惜其不知所事身名俱灭严尤之于王莽徐道覆之于卢循皆一律也
　　秀才
　　赵武灵王论胡服云俗辟民易则是吴越无秀才也秀才之名始此后再见于贾谊传六朝遂以此为取士之科名云
　　秦刻石去姓称名
　　秦之罘刻石去姓称名后世遂多不知姓而歴代或多效之惑矣如晋书云谢北伐苻坚下遽云安与围棊上去一张字初学观之知为何耶汉书注称臣瓉后人亦迷其姓何吝书此一字耶如五代梁唐间有王彦章谢彦章彭彦章使去其姓知为王耶谢耶彭耶
　　葢姓有二
　　葢姓有二汉葢寛饶葢勲音盍唐葢文达葢苏文葢嘉运音踏○汉丞相衞绾奏郡国所举贤良或治申商韩非苏张之言乱国政请皆罢武帝可之绾之相业他无闻焉而此一节加于萧曹一等矣史称汉帝之美曰罢黜百家绾之功可少哉
　　汉之待宗室其严乎河间献王子礼以恐喝取鸡失侯罪亦微矣献王汉之贤维城也三子一以取鸡失侯二以酎金失侯曷不以其父之贤而原之乎意者景帝先有意立献王而武帝憾之乃发于其子欤
　　左传公若谓圉人曰尔欲呉王我乎三国志欲曹爽我乎宋人奏议云是欲刘豫我也皆祖左氏句法
　　晋金谷二十四友有刘琨唐八闗十六子有刘栖楚其中行独复者乎
　　续晋阳秋曰张之少以学显谢为防稽内史张之为吴兴太守名亚谢亦称南北二
　　晋阳秋曰王导接诱应防少有牾者虽踈交常賔一见多输写欵诚自谓为导所遇同之旧昵
　　又曰左思造张载问岷蜀事交接亦踈皇甫谧西州髙士挚仲治宿儒知名非思伦匹刘渊林衞伯舆竝蚤终皆不为思赋序注也凡诸注解皆思自为欲重其文故假借名姓也
　　王隠晋书云晋帝诏徴苏峻峻曰台下云我反反岂得活耶我寜山头望廷尉不能廷尉望山头也
　　续晋阳秋曰谢安优游山水以敷文析理自娱
　　贾谊新书引发子曰太平之世父无死子兄无死弟发姓仅见此汉唐君碑隂有处士闾葵班闾葵复姓仅见此佛图澄碑澄本姓湿湿姓仅见此战国防衞有緤错挐薄緤挐姓仅见此
　　竹书纪年伊尹卒于沃丁之世葢百有五嵗太公卒于康王六年夀百有十嵗
　　后周韦孝寛参麟趾殿学士考校图籍唐薛仁贵着周易新注本义四卷二子皆勇将而精意经术如此东坡于战国之士取鲁仲连顔蠋而皆惜其未闻道亦名言也张唐英论王威髙君雅在晋阳谋诛李渊为隋之忠臣胡安国论五代宋令珣死事之迹欧阳公遗之予观郭忠恕初事湘隂公赟为郭威所杀忠恕佯狂遁去亦清节之士也史皆不能表章之噫若此者亦不幸矣
</div>
    <div class="pagination">
<a href="丹铅余录_page35.html">上一页</a><span>...</span><a href="丹铅余录_page31.html">31</a><a href="丹铅余录_page32.html">32</a><a href="丹铅余录_page33.html">33</a><a href="丹铅余录_page34.html">34</a><a href="丹铅余录_page35.html">35</a><span class="current-page">36</span><a href="丹铅余录_page37.html">37</a><a href="丹铅余录_page38.html">38</a><a href="丹铅余录_page39.html">39</a><a href="丹铅余录_page40.html">40</a><a href="丹铅余录_page41.html">41</a><span>...</span><a href="丹铅余录_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
