<!DOCTYPE html>
<html>
 <head>
  <meta charset="utf-8"/>
  <title>
   学林 - 第 4 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   学林 - 第 4 页/共 9 页
  </h1>
  <div class="content">
   前汉张苍传曰秦时为御史主柱下方书如淳注曰方板也或曰主四方文书也顔师古注曰苍明习天下图书计籍则主四方文书是也观国案古人以木为方用以写书有当书于方者则谓之方书张苍为御史主柱下方书者盖张苍为柱下御史也柱下御史所掌之事当书于方者故曰主柱下方书非四方文书也若主四方文书而谓之方书则言不成文周礼内史王制禄则賛为之以方出之盖王者制诸臣之禄则内史賛为之辞而书之于方然后颁出故曰以方出之又有外史掌四方之志达书名于四方此即四方文书也硩蔟氏掌覆夭鸟之巢以方书十日十二辰十二月十二嵗二十有八星之号悬其巢上则去之史记龟防传褚先生曰冩取龟策卜事编于下方又曰谨连其事于左方凡此言方皆谓书其事于木方也张苍所主方书是亦书其事于方耳古人写书者有简有策有防有方有牍有札有椠有版盖简防防皆以竹为之方牍札椠版皆以木为之简者间也以竹为之用以写书后汉吴祐父恢以火炙竹令汗取其青写书谓之杀青简晋武帝时汲郡人掘冢得竹简古书十余万言所谓竹简书此类是也策象册字形中有二编孔子读易韦编三絶者以韦贯编作册也周礼内史凡命诸侯及孤卿大夫则策命之春秋左氏传曰王命内史防命晋侯为侯伯皆谓书其文于策也防以竹为之其形有方角亦作觚所谓操觚者可持以书也方以木为之柱下方书以方出之类是也牍以木为之所谓尺牍者盈尺之牍史记周勃传曰狱吏乃书牍背示之前汉昌邑王贺传曰簮笔持牍趋谒此类是也札以木为之而薄小者前汉司马相如传曰上令尚书给笔札又曰遗札书言封禅事又郊祀志曰卿有札书顔师古注曰札木简之薄小者故朱博传曰与笔札使自记奸臧投刀使削所记然则札可以托书而不可以垂久逺非如简策可以垂久逺也椠以木为之可修削者玉篇曰椠削版牍也论衡曰断木为椠释名曰椠版长三尺子法言或问叔孙通曰椠人也注曰简牍之人也西京杂记曰子云好事常懐铅提椠盖言修削书也版以木为之周礼小宰聴闾里以版图司书掌邦中之版土地之图司防掌版图之贰内宰掌书版图之法而大胥掌学士之版盖版以记户籍图以记土地论语曰式负版者谓民数书于版者也古未有纸故简牍以竹或木为之其谬误则以刀削之故刀笔吏者持刀笔以自随乃俗吏之所为也至后世则或以缣帛写书故纸字从糸帋字从巾皆以缣帛为之至蔡伦乃用木肤麻头敝巾鱼网以为纸自是天下从用焉若夫以玉为册则谓之玉册以金为简则谓之金简以金为版则谓之金版五臣注文选册魏文九锡文曰诸侯进爵受于玉册吴越春秋曰禹东巡岱山发金简之书得通天地之理周礼职金曰旅于上帝则共其金版此盖各以金玉正名其物也
　　蔡
　　字书曰蔡龟也亦国名周蔡叔之后也春秋襄公二十三年左氏传曰臧武仲自邾使告臧贾且致大蔡焉杜预曰大蔡大龟也前汉食货志曰天用莫如龙地用莫如马人用莫如龟故金三品有文龟直三千小文龟直三百王莽更作金银龟贝钱布之品有元龟公龟侯龟子龟其贝朋各有差是为龟寳元龟为蔡非四民所得居有者入太卜受直如淳注曰蔡国出大龟顔师古注曰蔡国出善龟故因名大龟为蔡耳臣瓉注曰蔡是大龟之名书曰九江纳锡大龟大龟又不出蔡国若龟出楚亦名龟为楚耶观国案蔡本出龟故名龟为蔡而谓大龟为大蔡亦犹冀多良马天下名良马为冀卢水黒而天下谓黒为卢臣瓉未之思耳蔡又训放春秋昭公元年左氏传曰周公杀管叔而蔡蔡叔杜预曰蔡放也蔡又训法禹贡曰五百里要服三百里夷二百里蔡孔安国曰蔡法也法三百里而差简
　　沴
　　许慎説文曰沴郎计切水不利也广韵曰沴妖气也前汉五行志曰气相伤谓之沴沴犹临莅不和意也服防曰沴害也如淳曰沴音戾义亦同后汉五行志曰气之相伤谓之沴郑康成曰沴殄也观国案沴者相违之义也五行之性相违而不相为则灾祸由之以生古之论五行者有六沴谓金沴木也木沴金也水沴火也火沴水也金木水火沴土也金木水火土沴天也六沴之作皆縁五事之不修故五行为之相违而沴焉是故貌之不恭是谓不肃则木不曲直而金沴木也言之不从是谓不乂则金不从革而木沴金也视之不明是谓不哲则火不炎上而水沴火也听之不聪是谓不谋则水不润下而火沴水也思之不睿是谓不圣则土失其性而金木水火沴土也皇之不极是谓不建则五事皆失而金木水火土皆沴乎天也金沴木则木气病春秋书雨木氷太室屋壊之类是也木沴金则金气病周威烈王九鼎震之类是也水沴火则火气病春秋书亾氷之类是也火沴水则水气病春秋书大雨雪大雨雹之类是也金木水火沴土则土气病春秋书地震山崩之类是也至于沴天则厥咎眊厥罚常隂厥极弱时则有日月乱行星辰失次人怨神怒而变祸生焉是皆五行之性相违而不相为用之騐也尚书大传曰六沴之作嵗之朝月之朝日之朝则后王受之嵗之中月之中日之中则正卿受之嵗之夕月之夕日之夕则庶民受之郑康成曰自正月尽四月为嵗之朝自五月尽八月为嵗之中自九月尽十二月为嵗之夕上旬为月之朝中旬为月之中下旬为月之夕平旦至食时为日之朝防中至日昳为日之中晡时至黄昏为日之夕受之者受其凶咎也然则祸福必有基在云为之际可不慎哉
　　牙衙
　　李济翁资暇集曰世言衙兵乃牙兵也旗谓之牙旗观国考书史言牙兵与衙兵自是两事周礼牙璋以起军旅故后世有牙兵之号而所建之旗谓之牙旗兵书曰牙旗将军之旗立于元帅帐前所谓髙牙大纛是也唐制天子朝羣臣谓之正衙御史正衙弹奏是已有南衙而统禁兵者谓之衙兵其子谓之衙内国朝皇太子判开封牧谓之判南衙而统禁兵者谓之三衙然牙兵衙兵自是两事李济翁以衙兵为误而専欲谓之牙兵非也许慎説文衙音语无他音楚词曰导飞亷之衙衙盖衙读音语衙衙行貌也至玉篇广韵始收牙音春秋文公二年晋侯及秦师战于彭衙陆徳明曰衙音牙汉书地理志冯翊有衙县如淳曰衙音牙又官府谓之衙故玉篇曰衙叅也广韵曰衙府也然则衙音牙亦着矣而许慎説文止收语音岂牙音又出于后耶
　　甔甈
　　雄方言曰东北海岱之间谓之甔郭璞注曰甔丁甘切所谓家无甔石之储也字书曰甔小罂也古人多假借用字故以儋担二字代之蒯通传曰守儋石之禄雄传曰乏无儋石之储刘毅传曰家无儋石之储皆用儋字汉明帝纪曰生者无担石之储又用担字盖儋担二字皆假借用之以代甔字也而训释者不悟如顔师古注汉书乃音儋为都滥反又谓一人之所负担皆误也石者百二十斤也五权之法铢两斤钧石二十四铢为两十六两为斤三十斤为钧四钧为石则石百二十斤也秦始皇衡石程书者自决事文书日以百二十斤为程然则甔石乃二物一甔一石之粮言甚少也韩退之秋懐诗曰岂必求赢余所要石与甔用之不误也周礼牧人曰凢外祭毁事用尨可也郑氏注曰故书毁为甈尨作厐杜子春曰甈当为毁厐当为尨周礼音义曰甈丘例反子法言曰甄陶天下其在和平刚则甈柔则怌宋咸注曰甈破瓦又破罂也言陶太刚则破裂子音义曰甈五计切破罂又力制切破瓦也观国案尔雅释器曰康瓠谓之甈郭璞注曰瓠壶也尔雅音义曰甈音契以此知甈者瓦甖也子云刚则甈者太刚则有破裂之患也郑氏注周礼乃欲改毁事为甈事则于牧人掌牲之职义无所考盖牧人掌牧六牲凢阳祀用骍牲毛之隂祀用黝牲毛之望祀各以其方之色牲毛之所谓毛之者取纯毛也毁事用厐者尨杂色不纯也毁事谓毁除烖咎之属用杂色毛牲而已毁尨二字于牧人之职先后文义皆通若曰甈事用厐则文义不通矣郑氏引故书者别本周礼也别本周礼颇讹误不可援以为据
　　荼
　　尔雅曰荼苦菜谷风诗曰谁谓荼苦其甘如荠緜诗曰周原膴膴堇荼如饴毛诗皆训曰荼苦菜也凡此荼字皆读音徒乃菜之苦而可食者也良耜诗曰其镈斯赵以薅荼蓼荼蓼朽止黍稷茂止郑氏笺曰以田器薅去荼蓼也出其东门诗曰出其闉阇有女如荼虽则如荼匪我思且郑氏笺曰荼茅莠也周礼掌荼掌聚荼以供丧事郑氏注曰荼茅以着物也仪礼既夕礼曰茵着用荼考工记鲍人之事望而眡之欲其荼白也郑氏注曰如茅莠之色凡此荼字亦读音徒然皆茅莠也非苦菜也玉藻曰天子搢珽诸侯荼此荼字音舒乃瑹玉也亦通荼耳考工记弓人为弓斲木必荼此荼字亦音舒义亦与舒同尔雅曰蔈荂荼郭璞注曰芀也音义曰荼食遮反案字书曰芀苇华也其别名为蔈荂方言不同耳尔雅曰槚苦荼郭璞注曰木小似栀子冬生叶可煮作羮饮今呼早采者为荼晚取者为茗一名荈蜀人名曰苦荼此荼字读音宅加切广韵曰荼宅加切苦荼也亦作俗作荼然则宅加切者本亦用荼字而俗书为茶下从木非字法也书史防袭遂用茶字盖与苦菜之荼相避也唐书陆羽传曰羽嗜茶着经三篇言茶之原之法之具天下益知饮茶矣观国案管夷吾摘山煮海以富齐国其来已久岂待陆羽作茶经然后天下益知饮茶耶卢仝茶歌曰天子须尝阳羡茶阅此当知唐时以阳羡茶为第一也阳羡在常州本朝建溪始盛
　　防
　　南史王琨传曰景和中讨义阳王昶六军戒严应湏紫防左右欲营办琨曰元嘉初征谢晦有紫防在匣中不须作检取果得焉观国案诸字书无此防字惟类篇有防字读音表周礼春官肄师曰祭之日表齍盛郑氏注曰故书表为表皆谓徽识也以此观之则紫防者天子征讨其礼仪中有物如徽识节旄者是也周礼有故书者别本周礼也用字者尔雅曰大钟谓之镛其中谓之音义曰音瓢广韵字音剽注曰亦作剽然则剽二字其实一字也玉篇曰防平表切物落也南史紫防字从防玉篇防字从其实亦一字也但音训异耳凡史书用字多假借音训用之如防之音表字也后汉舆服志曰佩刀皆以白珠鲛为口之饰案字书镖字抚招切注曰刀剑鞘下饰也史用镖字与字书不相应而其义则不异未为乖也然则偏旁増损有不害于义者此类是矣若害于义则为不知类
　　路
　　周礼巾车典路皆掌王之五路玉路金路象路革路木路注曰路王之所乗车也王在焉曰路观国案不言辂而谓之路者尔雅曰一达谓之道路盖路大也王者所乗之车一达而大通故谓之路韩奕诗曰其赠维何乗马路车郑氏笺曰人君之车曰路车明堂位曰鸾车有虞氏之路也钩车夏后氏之路也大路商路也乗路周路也月令曰天子乗鸾路后汉舆服志曰天子五路释名曰天子所乗曰路凢此皆言路皆谓王者所乗之车也车者贵贱之所通乗唯天子所乗独谓之路亦犹屋者贵贱之所通居唯天子所居独谓之黄屋圭者贵贱之所通执唯天子所执独谓之镇圭盖天子之礼尊且大有以别于臣庶故也路亦通用辂字故后世作史者凢记礼仪皆用车辂字其义一也辂又读音五嫁反春秋宣公二年左氏传曰狂狡辂郑人又僖公十五年左氏传曰梁由靡御韩简虢射为右辂秦伯将止之又成公十六年左氏传曰却至从郑伯其右茀翰胡曰谍辂之杜预皆曰辂迎也陆徳明音义皆曰辂五嫁反此假借用字者也前汉娄敬传曰敬脱挽辂苏林曰辂音冻之一木横遮车前二人挽之一人推之孟康注曰辂胡格反案字书字胡格反挽车当胸横木也然则本用字史家从省文用辂字耳
　　天禄
　　西汉未央宫有天禄阁以藏秘书雄校书天禄阁是也观国案天禄者兽名也后汉灵帝纪中平二年复修玉堂殿铸铜人四黄钟四及天禄虾蟇章懐太子注曰天禄兽也时使掖庭令毕岚铸铜人列于苍龙武阙外钟悬于玉堂及云台殿前天禄虾蟆吐水于平门外今邓州南阳县北有宗资碑旁有两石兽镌其一曰天禄一曰辟邪据此即天禄辟邪并兽名也天禄阁亦因兽立名又后汉宦者张逊传曰使掖庭令毕岚铸天禄虾蟆吐水于平门外桥东转水入宫又后汉舆服志曰皇后谒庙服步揺以黄金为山一爵九华熊虎赤罴天禄辟邪南山丰大特六兽诗所谓副笄六珈者观国案后汉舆服志又谓之天鹿则天禄为兽不疑矣古之殿阁宫馆多取禽兽以为名如白虎麒麟鳷鹊属玉之类皆当时指实事而为名又加以文石砌渠则谓之石渠阁立铜马于殿门则谓之金马门初无文饰之语也大禹谟曰天禄永终孔安国训云天之禄籍长终汝身汉食货志曰酒者天之美禄凡此言天禄乃福禄之禄与天禄阁义不同
　　切
　　前汉外戚传曰孝成赵皇后宠少衰而弟絶幸为昭仪居昭阳舍其中庭彤朱而殿上髤漆切皆铜沓冒黄金涂白玉堦顔师古注曰切门限也音千结反沓冒其头以金涂其上后汉班固传两都赋曰于是墀扣切玉阶彤庭章懐太子注曰昭阳殿中庭彤朱而殿上髤漆切皆铜沓黄金涂扣音口文选班固两都赋曰于是墀扣砌玉阶彤庭五臣注曰扣砌镂砌也观国案切者户限也铜沓冒者以铜包之而以黄金涂之故班固赋云扣切者案字书扣金饰器也所谓黄金涂乃以金饰之而文选以为扣砌且既有白玉阶矣岂有金涂砌者砌亦不可以铜冒文选改切为砌非也五臣曰扣砌镂砌也扣亦非镂盖皆训之讹也戸限谓之切者其限齐如刃之切物所谓一切者亦取一槩整齐之义前汉平帝纪元始元年诏赐天下民爵一级吏在位二百石以上一切满秩如真顔师古注曰一切者犹如以刀切物茍取整齐不顾长短纵横故言一切史记李斯传曰请一切逐客又货殖传曰一切用文持之又太史公自序曰唯一切严削前汉赵广汉传曰一切治理又路温舒传曰一切不顾国患又王莽传曰设此一切之法后汉光武纪曰罪非犯殊死一切勿案又明帝纪曰大逆无道殊死者一切募下蚕室唐书仆固懐恩传曰其他一切赦之凡此言一切皆读音千结切其义皆同也唯佛书一切音砌儒家不当袭其音
　　雁塔
　　两京新记曰隋无漏寺在长安唐武徳初废无漏寺贞观十二年髙宗在春宫为文徳皇后立寺于无漏寺故址以慈恩为寺名西院浮图髙三百尺永徽五年沙门元楚所立国人谓之鴈塔唐故事进士及第列名于慈恩寺塔因此谓之雁塔题名塔以石为壁唐人游观留题甚多不特进士题名而已塔屡遭火而断石遗字犹有存者近时好事者裒其遗字作十卷镌之石进士题仅存数处余皆唐贤游观留题也贾公谈录曰唐李伫侍郎知贡举夜放榜未毕而书吏得疾暴卒遂更呼一善书吏而吏方醉磨墨卤莽或淡或浓一榜之字浓淡相半反致其妍遂成淡墨故事本朝礼部贡院放榜亦以淡墨书榜首盖循唐故事也因此贺人及第用雁塔题名淡墨题名以为事实唐摭言曰进士及第赐宴曲江状元置司处谓之团司年少者为探花郎皆唐故事也唐书欧阳詹传曰詹举进士与韩愈李綘崔羣王涯冯宿庾承宣聮第皆天下选时称龙虎榜故先达诗曰一举首登龙虎榜十年身到鳯凰池世以为荣盛莫比
　　渎
　　唐书许敬宗传曰髙宗东封泰山以敬宗领使次濮阳帝曰天下洪流巨谷不载祀典济甚细而在四渎何哉敬宗对曰渎之言独也不因余水独能赴海者也济潜流屡絶状虽微细独而尊也观国案前汉郊祀志曰天子祭名山大川五岳视三公四渎视诸侯顔师古注曰江河淮济为四渎渎者发源而注海者也所谓发源而注海者江河淮济皆发源于西而注乎东受他水而不为他水之所受有直通之意故谓之渎天下洪流巨谷虽多然自发源以往皆为他水之所受未有如四渎不为他水之所受许敬宗乃言渎独也不因余水独能赴海其説非也渎与独虽同音而其义则大不同岂遽以渎为独耶四渎正因受余水而不为余水之所夺故能直赴于海而敬宗乃言不因余水独能赴海非也禹贡道沇水东流为济入于河溢为荥东出于陶丘北又东至于菏又东北会于汶又北东入于海前汉地理志引禹贡道沇水东流为泲顔师古注曰泉出王屋山名为沇流去乃为泲也泲与济同盖济水虽潜流屡絶而亦自发源赴海不为他水之所夺故居四渎之数而敬宗以为独而尊亦非也渎亦通用窦字周礼大宗伯以血祭祭五祀五岳郑氏注曰不见四窦者四窦五岳之匹或省文也小宗伯兆五帝于四郊四望四类亦如之郑氏注曰四望五岳四镇四窦也窦亦通直之意渎与窦虽异文而义则同以此观之则四渎或读为四窦春秋桓公十二年左氏传曰公及宋公盟于句渎之丘杜预注曰句渎之丘谷丘也释文句音钩渎音豆又哀公六年左氏传曰拘江説囚王豹于句窦之丘释文窦音豆然则渎窦二字通用矣郑康成读四渎谓之四窦则四渎或读作四窦可知矣
　　服
　　礼记杂记篇曰有父之丧如未没丧而母死其除父之丧也服其除服卒事反丧服虽诸父昆弟之丧如当父母之丧其除诸父昆弟之丧也皆服其除丧之服卒事反丧服郑氏注曰除服谓祥祭之服卒事既祭反丧服服后死者之服观国窃详此礼乃为父三年为母三年当各持其服不并日而计也设有父之丧未终而又有母之丧则当俟父之丧三年除祥已毕然后反服母丧之服又三年始毕此所谓各持其服不并日而计也若今日有父之丧而明日又有母之丧茍止服三年而毕则是以父母六年而并日以计为三年也于礼为畧而于人子报亲之心为不足矣今世有父之丧未终而又有母之丧唯计母丧三年而毕事或有母之丧未终而又有父之丧唯计父丧三年而毕事是并日而计也是于父母之丧未尝有六年之服也若然者于其厚者薄矣诸父昆弟之丧尚不并日而计而况于父母之丧耶宰我问三年之丧期已乆矣君子三年不为礼礼必壊三年不为乐乐必崩旧谷既没新谷既升鑚燧改火期可已矣孔子曰食夫稻衣夫锦于女安乎予之不仁也子生三年然后免于父母之懐夫三年之丧天下之通丧也予也有三年之爱于其父母乎齐宣王欲短丧公孙丑曰为期之丧犹愈于己乎孟子曰是犹或紾其兄之臂子谓之姑徐徐云尔亦教之孝悌而已矣观国案周衰礼义陵夷列国之君不能遵先王之法而违礼逾制者多矣齐宣王欲短丧母足怪者至于宰予日亲圣人之教列在言语之科为孔门上弟宜其守正不悖于道而方且以三年之丧为久而疑之何其言之乖剌如此观国案孝经曰丧不过三年示民有终也王制曰三年之丧自天子达丧服四制曰丧之所以三年贤者不得过不肖者不得不及此丧之中庸也三年问曰三年之丧百王之所同古今之所一也未有知其所由来者也史曰三年之丧天下之达丧也昔滕定公薨世子谓然友曰问于孟子然后行事孟子曰三年之丧齐疏之服饘粥之食自天子达于庶人三代共之然则以宰予之贤而于此有疑焉亦可骇也矣
　　射干
　　史记司马相如传子虚赋曰其东则有蕙圃衡兰芷若射干穹穷昌蒲江离蘼芜诸蔗芭且又曰其上则有赤猿蠼蝚鸳鶵孔鸾腾逺射干前汉司马相如传子虚赋曰其东则有蕙圃衡兰芷若穹穷昌蒲江离芜诸柘巴且又曰其上则有宛鶵孔鸾腾逺射干史记于芷若字下有射干前汉于芷若字下无射干顔师古注以汉书为是而史记为非后世文士尝于此而疑焉观国案子虚赋此一段数百言皆以四字为一句以史记之文读之则用射干字乃成四字一句于文则顺于韵则协以汉书之文读之则去射干字遂不成句法以此知史记之文为是而汉书之文阙也射干草名又兽名子虚赋两言射干前言射干者草也后言射干兽也神农本草于草部有射干注曰射音夜或为夜干宋玉髙唐赋曰青荃射干掲车苞并此即射干草也汉书音义曰射干似狐能縁木此即射干兽也子虚赋虽两言射干而实为两物于文义奚嫌焉文选子虚赋用史记之文而字多用俗书如以昌为菖以江为茳之类皆俗书也荀子曰西方有木焉名曰射干茎长四寸生于髙山之上而临百仞之渊木茎非能长也所立者然也杨倞注曰据本草射干是草云木误也观国案射干虽草类而通以木名之不害于义夫以荀卿之博学岂不能区别夫草木耶而云误者非也








　　学林卷四
&lt;子部,杂家类,杂考之属,学林&gt;
　　钦定四库全书
　　学林卷五
　　宋　王观国　撰
　　蒲栁
　　尔雅曰柽河栁旄泽栁杨蒲栁所谓蒲栁者乃栁之一种其名为蒲栁是一物也春秋左氏传曰非子之求而蒲之爱董泽之蒲可胜既乎杜预注曰蒲栁可以为箭崔豹古今注曰蒲栁水边生叶似青杨亦名蒲杨则蒲栁为一物可知矣后汉马融传广成颂曰树以蒲栁被以绿莎用蒲栁对绿莎不误也晋书顾悦之与简文帝同年而髪早白帝问其故对曰松柏之姿经霜犹茂蒲栁之质望秋先零以松柏对蒲栁意为蒲草与栁为二物也误矣杜子美重过何氏诗曰手自移蒲栁家才足稻粱亦以蒲栁为二物盖循悦之之悮也欧阳文忠公乞解政事表曰念其蒲栁质易朽而先衰譬若马牛力已疲而则止又表曰四体癯羸甚已衰之蒲栁双瞳眊瞀几不辨于騧骊皆承袭用之耳孟子曰曽晳嗜羊枣而曽子不忍食羊枣案尔雅曰遵羊枣郭璞注曰实小而圆紫黒色俗呼为羊矢枣盖羊枣者枣之一种其名为羊枣是一物也与蒲栁同
　　矢
　　矢以木为之亦以竹为之北方皆以木为矢南方皆以竹为矢盖北方少竹而南方竹多各因其土俗所生之物而为之也易曰木为弧剡木为矢此以木为矢也禹贡荆州厥贡惟箘簵楛孔安国曰楛中矢榦武王克商肃愼氏贡楛矢石砮此以楛木为矢也尔雅曰杨蒲栁郭璞注曰可以为箭此以栁木为矢也前汉匈奴传曰匈奴生竒材木箭竿就羽北齐郎基为海西鎭将削木为矢玉篇木部枸榾木防槦木桭木嬴木注曰皆中箭笴此皆以木为矢也顾命曰和之弓倕之竹矢此以竹为矢也所谓箭者竹箭也竹箭其材可以为矢故周礼职方氏州其利金锡竹箭尔雅曰东南之美者有防稽之竹箭言竹箭之材可以为矢故广韵曰箭竹节间三尺可以为矢淮南子曰齐桓公欲征伐甲兵不足令讼而不中者出一束箭乃矫箭为矢此以竹箭为矢也故周礼弓人为弓矢人为矢自古唯言弓矢而未尝谓矢为箭至后世乃或谓之弓箭夫呼矢为箭则不当其义矣若唐书薛仁贵三箭定天山之类是也矢刃又谓之镞又谓之砮周礼矢人曰刃长寸尔雅曰金镞箭羽谓之鍭字书曰石为矢镞曰石砮所谓楛矢石砮也史记李广为右北平太守出猎见草中石以为虎而射之中石没矢刘向新序曰楚熊渠夜行见伏石当道以为虎而射之应没羽左太冲吴都赋曰应而饮羽或曰没矢或曰没羽或曰饮羽其义则一也
　　尺一
　　后汉酷吏杨球传曰不得稽留尺一又后汉陈蕃传谏书曰陛下宜采求失得择从忠善尺一选举委尚书三公章怀太子注曰尺一谓板长尺一以写诏书也观国案后汉舆服志刘昭注引汉旧仪曰玺书以武都紫泥封青囊白素里两端无缝尺一板中约书封玺使者乗驰传其驿骑也然则虽用尺一板以写诏书而必封之以囊中约之而书题其封又用玺焉故谓之玺书人君降诏命谓之赐玺书春秋襄公二十九年左氏传曰季武子取卞使公冶问玺书追而与之是也史记酷吏杜周传客有谓周曰君为天子决平不循三尺法裴骃注引汉书音义曰以三尺竹简书法律也观国案法律者一定之制故以三尺竹简书之明示其凡目使百官万民循守之故谓之三尺若夫人君有所损益废兴有所诰诫奬谕则必为诏令而以尺一板书之囊而封之加玺焉故谓之尺一盖与三尺异矣
　　防改
　　许愼说文曰防音开改音以防改大刚卯以逐鬼鬽玉篇曰防改刚卯也大印以辟鬼也广韵曰防改大坚也观国案前汉王莽传曰百姓咸言皇天革汉而立新废刘而兴王夫刘之为字卯金刀也正月刚卯金刀之利皆不得行服防注曰刚卯以正月卯日作佩之长三寸广一寸四分或用玉或用金或用桃着革带佩之铭其一靣曰正月刚卯也金刀莽所铸之钱也晋灼注曰刚卯长一寸广五分四方当中央从穿作孔以采丝茸其厎如冠缨头蕤刻其上靣作两行书文曰正月刚卯既央灵殳四方赤青白黄四色是当帝令祝融以教蘷龙庶疫刚瘅莫我敢当其一铭曰疾日严卯帝令夔化顺尔固服化兹灵殳既正既直既觚既方庶疫刚瘅莫我敢当颜师古注曰今往往有土中得玉刚卯者莽以刘字上有卯下有金旁又有刀故禁刚卯及金刀也又案后汉舆服志曰佩双印长寸二分方六分乗舆诸侯王公列侯以白玉中二千石以下至四百石皆以黑犀三百石以至私学弟子皆以象牙刻书文曰正月刚卯既央灵殳四方赤青白黄四色是当帝命祝融以教蘷龙庶疫刚瘅莫我敢当疾日严卯帝令蘷化顺尔固服化兹灵殳既正既直既觚既方庶疫刚瘅莫我敢当凡六十六字刘昭注曰以正月卯日作观国以两汉所载刚卯制度考之则防改者佩印也以正月卯日作故谓之刚卯又谓之大坚佩之以辟邪所谓佩双印则一印刻三十有四字一印刻三十有二字总为六十六字其长广分寸制度因时不同其刻文则同亦犹人日戴符胜之类盖袚除不祥之一端也王莽欲簒而心恶刘字之文故正月刚卯与夫金刀之钱皆禁而不得行夫卯金刀之兆已形矣虽禁之无补也莽以货泉为钱布之文而卒有白水真人之应岂偶然哉
　　姓名同
　　司马相如慕蔺相如而名相如李纲慕张纲而名纲姓异而名同可也若夫姓同而名又同恶知其非本宗耶汉之李广显矣北齐又有侍御史李广汉之孔安国显矣晋又有尚书左仆射孔安国汉之张衡显矣隋又有御史大夫张衡魏之王肃显矣后魏又有镇南将军王肃晋之刘洪显矣北齐又有濩泽县公刘洪晋之王雅显矣隋又有宜阳郡公王雅晋之李宻显矣唐又有邢国公李宻后汉显宗时大司农郑众显矣和帝时又有宦者郑众晋武帝时光禄大夫刘毅显矣安帝时又有荆州刺史刘毅唐代宗时武威郡王李光进显矣宪宗时又有振武节度使李光进唐徳宗时左散骑常侍韦绶显矣穆宗时又有山西南道节度使韦绶唐代宗时泾原节度使李观显矣正元中又有太子校书郎李观凡此皆姓名同者姓名同则必有以别其非本宗茍无以别其非本宗则是可与祖先同名也于义不安矣若夫晋安帝时司马徳宗字徳宗晋恭帝时司马徳文字徳文晋会稽王司马道子字道子晋孔安国字安国南史蔡兴宗字兴宗王僧孺字僧孺刘孝绰字孝绰任孝恭字孝恭师觉授字觉授唐李神符字神符李元嘉字元嘉张嘉正字嘉正髙崇文字崇文郭子仪字子仪张孝忠字孝忠尚可孤字可孤刘允济字允济孟浩然字浩然田承嗣字承嗣张巡字巡李脩字脩刘济字济田绪字绪凡此皆名与字同乃一身所呼无所嫌也
　　巫觋
　　国语说文汉书郊祀志郑康成注周礼注礼记集韵类篇皆云在男曰觋在女曰巫玉篇广韵皆云在男曰巫在女曰觋观国案周官有司巫掌羣巫之政令又有男巫有女巫通谓之巫而不谓之觋若言巫觋则必有别矣今案檀弓曰嵗旱穆公召县子而问然曰天久不雨吾欲暴巫而奚若曰天则不雨而望之愚妇人于以求之毋乃已疏乎谓巫为愚妇人则女为巫矣女为巫则男为觋也春秋僖公二十一年左氏传曰公欲焚巫尫杜预注曰巫尫女巫也史记西门豹传曰其巫老女子也史记封禅书曰髙祖于长安置祠祝官女巫有梁巫晋巫秦巫荆巫九天巫河巫南山巫皆女巫也前汉地理志曰齐襄公令国中民家长女不得嫁名曰巫儿为家主祀然则当以女巫男觋为是颜师古见诸家之说不同故于汉书郊祀志曰巫觋亦通称耳非也唐书安禄山传曰禄山本姓康母阿史徳为觋居突厥中此以女为觋者盖作史者但知男巫女觋之语而为之说未之究耳
　　叒
　　玉篇广韵皆曰叒而灼切桑叒木也然则桑即扶桑也叒木即若木也后之文士变叒为若耳扶桑在东若木在西事见山海经故离骚曰饮余马于咸池兮总余辔于扶桑折若木以拂日兮聊逍遥兮以相羊盖扶桑者日出之处若木者日入之处折若木以拂日者日既西矣犹能抓若木以挥拂其日使之不暮而我尚逍遥安舒以游也谢希逸月赋曰嬗扶桑于东沼嗣若英于西防若英即若木也此理甚明然李贺诗曰天东有若木岂贺误耶桑字上从叒又有桒字乃俗书不可用若又为香草名曰杜若屈平九歌曰采芳洲兮杜若故谢元晖诗曰芳洲采杜若唐贞观中敇下度支求杜若省郎责坊州贡之其事谬误遂传而不可冺若又音人者切北魏复姓有若干氏若久氏周书有若干惠后燕录有若久和是也又释典言般若者于华言为济彼岸南史梁武帝中大通三年十一月幸同泰寺说般若经是也释典或作惹凡音人者切者皆出于西域释典之语
　　欿
　　春秋僖公二十四年左氏传曰王遂出及坎欿陆徳明释音曰欿大感反又襄公二十六年左氏传曰至则欿用牲加书征之陆徳明释音曰欿口感反孟子曰附之以韩魏之家如其自视欿然则过人逺矣张镒释音曰欿音坎观国案字书欿字口感切胡感切口含切三音其义则欲得也贪惏也未尝有大感切之音左氏传曰欿用牲孟子曰自视欿然皆音欿为坎是也唯左氏传王遂出及坎欿音欿为大感反于字书无此音盖坎欿地名也杜预注曰坎欿周地在河南巩县东后汉郡国志河南巩县有坎欿聚是也易坎卦曰入于坎窞释音曰窞徒坎反而此坎欿用欿字盖地名有自古相传呼他音而字书不收其音者如莲勺之莲音辇堵阳之堵音者橐臯之臯音姑襄贲之贲音肥此类是也然则坎欿之欿皆音大感反乃自古所呼之音固不可以字书绳之也欿用牲加书征之者穴坎以埋牲而加书为騐诈作盟处也此欿字读音坎其义则穴地也自视欿然者附之以韩魏富贵之盛而自视阙然不自矜满非知道者不能如此故曰过人逺矣此欿字亦读音坎其义则虚已也案字书臽音坎穽也故字凡从臽者皆有虚阙之义
　　餂
　　孟子曰士未可以言而言是以言餂之也可以言而不言是以不言餂之也是皆穿逾之类也赵岐注曰餂取也未可与言而强与之言欲以言取之也是失言也知贤人可与言而反欲以不言取之是失人也章指注曰取人不知失其臧否孙奭音义曰今案古书及诸书并无此餂字郭璞方言注云音忝谓挑取物也其字从金今此字从食与方言不同盖传写误也本亦作防奴兼切观国案玉篇食字部有餂字注曰达兼切古甜字然则字书非无此字第与孟子言餂之义不合耳今以孟子之文考餂之义则赵岐以餂训取是也当如郭璞方言其字从金为铦案玉篇广韵曰餂他防切取也其义与孟子之文合矣广韵上声铦音忝而平声又有铦字音纎训曰利也许慎说文以铦为臿属乃音纎者其义与音忝者不同各从其义也孙奭曰本亦作防奴兼切此别本孟子也古之经书皆有别本其用字皆有异同广韵曰防音黏食麦粥也于孟子之文愈不合盖别本孟子误为尤甚
　　臯
　　前汉地理志河南郡成臯县河内郡平臯县后汉郡国志河南有成睾县河内有平睾县在前汉书用臯字后汉书用睾字观国案许慎说文臯字下从□大刀切进也亦作夲亦作□从大十大十者犹兼十人也故臯字亦作皋于偏旁之义皆不失也古人多假借用字故后汉书用睾字今案字书睾羊益切又尼辄切伺视也其字从日从防盖防音聂其字形与其音其义皆与臯不同臯之为义泽也因其有泽之义故变臯为睾以泽字从睾故也虽云假借实失其义史记天官书曰其色大圜黄裴骃注曰音泽盖司马迁变泽为故范蔚宗以臯睾二字通用之也今以偏旁推之嘷□橰鷱与夫译峄檡鸅音与义皆异不可假借通用明矣后汉马援传曰交阯女子侧贰反玺书拜援伏波将军章怀太子注引东观记曰援上书臣所假伏波将军印书伏字犬外向城臯令印臯字为白下羊丞印四下羊尉印白下人人下羊即一县长吏印文不同恐天下不正者多符印所以为信也所宜齐同荐晓古文字者事下大司空正郡国印章盖古人假借用字者多而承流浅学者遂从而支离改作自非晓古文字者不能是正之也
　　徧
　　许慎说文曰徧方见切帀也广韵曰徧方见切周也俗作遍尧典曰徧于羣神北门诗曰室人交徧讁我室人交徧摧我天保诗曰徧为尔徳周礼行人曰王之所以抚邦国诸侯者歳徧存三歳徧覜五歳徧省春秋昭公十三年左氏传曰乃徧以璧见于羣望曲礼曰徧祭之曽子问曰五日而徧过孟子曰尧舜之仁不徧爱人尔雅曰宣徇徧也前汉礼乐志曰海内徧知上徳又郊祀歌曰徧观此望瑶台凡此皆用徧字不用俗书遍字也文王诗曰宣昭义问郑氏笺曰宣徧也赉诗曰敷时绎思郑氏笺曰敷徧也然则汉人亦皆用徧字至后世乃多用俗书遍字陆徳明撰诸经音义于徧字下皆注曰音遍又于见字下皆注曰贤遍反又如乐章次第谓之遍叠皆用俗书遍字至今用之者多也辨辩二字皆有徧音春秋定公八年左氏传曰子言辨舍爵于季氏之庙而出杜预曰辨犹周徧也陆徳明音义辨音遍礼记内则曰子师辩吿诸妇诸母名宰辩吿诸男名乐记曰其治辩者其礼具杂记曰启皆辩拜玉藻曰先饭辩尝郑氏注皆曰辩徧也尚书舜典曰徧于羣神史记帝尧纪引书曰望于山川辩于羣神凡此辨辩二字皆读作徧也然则隋唐以来用俗书遍字者始多
　　艾
　　閟宫诗曰荆舒是惩郑氏笺曰惩艾也陆徳明音义曰艾鱼肺反小毖诗曰予其惩而毖郑氏笺曰惩艾也陆徳明音义曰艾五盖反今案二诗言惩艾之意则同而音义分二音者尔雅曰艾长也艾歴也艾相也艾养也字书曰艾鱼肺切治也又五盖切老也长也养也然则所谓惩艾者惩治之也当以閟宫诗音为是礼记表记曰以怨报怨则民有所惩郑氏注曰惩谓创艾陆徳明音义曰艾音乂盖与閟宫小毖诗言惩艾之意则同也小旻诗曰或肃或艾臣工诗曰奄观铚艾祭统曰草艾则墨月令曰毋艾蓝以染春秋隐公元年左氏传曰楚虽无徳亦不艾杀其民凡此艾字皆鱼肺切者也访落诗曰朕未有艾鸳鸯诗曰福禄艾之南山有台诗曰保艾尔后閟宫诗曰俾尔耆而艾春秋隐公二年左氏传曰犹有知在忧未艾也凡此艾字皆五盖切者也乂治也书曰有能俾乂政乃乂俊乂在官万邦作乂亦克用乂之类皆训治而书史亦或借用艾字史记封禅书曰方内艾安人民靡疾又曰汉兴已六十余歳矣天下艾安前汉五行志曰从作艾又曰艾时阳若如此类是也
　　格
　　格亦读音阁前汉文三王传曰太后欲以梁王为嗣大臣袁盎等有所关说于帝太后议格苏林注曰格音阁又酷吏义纵传曰杨可方受吿缗纵以为此乱民部吏捕其为可使者天子闻使杜式治以为废格沮事汉书音义曰废格诏书沮已成之事孟康曰武帝使杨可主吿缗没入其财物纵捕为可使者此为废格诏书沮已成之事也颜师古注曰格音阁又淮南王安传曰安雍阏奋击匈奴者雷被格明诏颜师古注曰格音阁史记平凖书曰张汤为廷尉而废格沮诽穷治之狱用矣凡此格字音阁其义则废塞而不用之意也吾丘寿王传曰以义格五待诏苏林注曰格五博之类不用箭但行枭散孟康注曰格音各行五相各故言格而广韵格字注曰古伯切亦格五博属也观国案格五者鬬行棊也当音各于义为通广韵各字韵中亦有格字注云木枝也故许慎说文曰防有枝兵也而释名曰防格也旁有枝格也以此知凡言枝格者格当读音各也史记杨璞传曰置伯格长徐广曰格古村落字街陌屯落皆设督长也而前汉杨璞传曰置伯落长颜师古曰置伯及邑落之长以此知史记格字读音落也礼记曰大学之法禁于未发之谓豫发然后禁则扞格而不胜郑氏注曰格读如冻之扞坚不可入之貌案字书胡革反则扞格读音胡革反也字书格字从手古伯切击也鬬也文选相如子虚赋曰乃使专诸之伦手格此兽五臣注曰格击也左太冲呉都赋曰猩猩啼而就擒笑而被格五臣注曰格杀也史书言格杀格鬬者当用从手之挌而亦或用从木之格如汉书子虚赋用从木之格盖古人于从木从手之字多通用之如欃枪搀抢之类是也书曰伊尹格于皇天而王莽传曰臯陶伊尹咸有圣徳假于皇天盖假亦音格义可通用
　　防刘
　　后汉礼仪志曰立秋之日武官肄兵习战阵之仪斩牲之礼名曰防刘章怀太子注引古今注曰永平元年六月乙卯初令百官防膢又引风俗通曰韩子书山居谷汲者膢腊而相遗以水又尝新始杀禽曰防膢又后汉祭祀志曰立秋之日以一特牲祭先虞于坛天子射牲以祭宗庙名曰防刘观国案古谓之防膢至汉名曰防刘盖汉人呼膢为刘故娄敬传曰娄者刘也赐姓刘氏然则防刘防膢其事一也尔雅曰防似貍郭璞注曰今防虎也大如狗文如貍字书曰防敇俱切兽似貍刘者杀也以此考之则防刘者杀禽兽以祭也托此以肄兵习战耳必于立秋日者讲武之时也字书曰膢者饮食祭也冀州八月楚俗二月猎取禽兽以祭杨子法言曰不膢腊也欤是也前汉武帝纪太初二年令天下膢五日祠门户比腊盖汉人膢在八月而云比腊者其猎取禽兽以祭其礼比于腊耳若蜡腊则在十二月合聚万物而索飨之与膢异矣至后汉乃定以立秋日防刘其礼得也
　　冒名
　　冒名以冀利达从古有之前汉王莽传曰立国将军奏一男子遮臣建车自称汉氏刘子舆成帝子也收系即常安姓武字仲大逆不道请论奏可后汉王郎传曰初王莽簒位常安中或自称成帝子子舆者莽杀之郎缘是诈称真子舆赵林等因此宣言当立刘子舆以观众心遂入邯郸城立郎为天子光武自蓟引兵拔邯郸斩郎唐代宗睿真皇后沈氏吴兴人开元末以良家子入东宫太子以赐广平王实生徳宗天寳乱贼囚后东都而河南为史思明所没遂失后所在代宗立以徳宗为太子访后不得徳宗立诏遣使者分行天下物色咨访故中官高力士女颇能言禁中事与女官李贞一尝从后游李见高疑问之含糊不坚而年状差似后常削脯哺帝传伤左指高亦常剖伤指于是迎还宫力士子知非是具言其情诏贷之唐穆宗正献皇后萧氏闽人初去家入长安不复知其家存亾惟记有弟后生文宗及文宗立封后为太后帝为访其弟有男子萧洪因后姊婿白见之后谓真弟拜金吾将军出为河阳三城节度使徙鄜坊会闽有男子萧本自称太后弟乃召洪下狱按治流驩州赐死擢本赞善大夫会福建观察使唐扶上书泉州男子萧宏自言太后弟诏与本辨皆妄本流爱州宏流儋州然太后真弟庸輭莫能自达观国窃谓中人之性未有不为利禄之所诱者然至于不顾后患而冒居之其愚亦甚矣当萧太后求弟时其真弟决不存矣夫以太后之尊求弟如此其笃岂有庸輭莫能自达者史辞误也徳宗终不能得沈太后萧太后终不能得真弟所谓物之不齐物之情也知此可以无怨尤矣
　　寓钱
　　史记张汤传曰会有人盗发孝文园瘗钱如淳注曰瘗埋钱于园陵以送唐书王璵传曰汉以来丧皆有瘗钱后世里俗稍以纸寓钱为事至是璵乃用之观国案王璵传曰璵少为礼家学明皇在位久推崇老子道好神仙事广修祠祭靡神不祈璵上言请筑坛东郊祀青帝天子入其言擢太常博士侍御史为祠祭使璵専以祠解中帝意有所祈祷大抵类巫觋至是乃以里俗纸寓钱用之是国家凡有祠祭皆用纸寓钱也璵少为礼家学当推先王典礼之不紊于经者以吿于上而乃专托鬼神以谄人主肃宗立璵又以祠禳见宠俄拜平章事又为淮南节度使故史臣曰璵望轻无他才不为士议许可既骤得政中外怅骇又曰始璵托鬼神致位将相当时以左道进者纷纷出焉然则上有好者下必有甚可不慎哉璵既以纸寓钱用于祠祭世俗常情多信鬼神于是公私沿袭用之信弥笃矣五代史晋天福八年寒食望祭焚御衣纸钱史讥其不经也上之化下速于影响导之失宜久则难革人君一举错其可轻耶
　　于
　　于字读音乌者如诗曰于乎前王不忘于乎小子之类皆叹辞也于亦与乌通用后世因改于乎为乌乎又改为呜呼其实一也后汉蔡邕篆石经用于乎字本朝章友直篆石经用乌虖字义亦皆通书称禹曰于帝念哉蘷曰于予击石拊石佥曰于鲧哉孔氏传曰都于叹美之辞也诗称于皇武王又曰于皇时周又曰于皇来牟又曰于铄王师又曰于赫汤孙又曰于穆清庙又曰于穆不已又曰于昭于天又曰于万斯年凡此于字皆读音乌毛氏训曰叹辞也灵台诗曰王在灵沼于牣鱼跃毛氏训曰言灵道行于沼也诗又曰于论鼓钟于乐辟廱郑氏笺曰于得其伦理乎鼓与钟也于喜乐乎诸在辟廱中者凡此于字读为央居切者也清庙诗曰无射于人斯毛氏传曰不见厌于人也赉诗曰时周之命于绎思郑氏笺曰于女诸臣发封者陈绎而思行之雝诗曰于荐广牡郑氏笺曰于进大牲之牡尧典曰黎民于变时雍毛氏传曰万民皆变化化上是以风俗大和凡此于字亦读为央居切而释音或音作乌世或读音乌者皆误也史记张仪传曰仪说楚王请献商于之地六百里又楚世家曰取故秦所分楚商于之地六百里裴骃注曰商于之地在今顺阳郡南乡丹水二县有商城在于中故谓之商于然则商于之于亦音央居切广韵曰于央居切地名商于也刘禹锡送陈郎中召直史舘诗曰若问旧人刘子政如今头白在商于与除字同韵则用为央居切不误也世俗多误读商于之于为乌不可不慎也
　　蓺
　　唐书阎立本传曰太宗与侍臣泛舟春苑池见异鸟容与波上诏坐者赋诗而召阎立本传状阁外传呼画师阎立本是时立本已为主爵郎中俯伏池左研吮丹粉望坐者羞怅流汗归戒其子曰吾少读书不减侪軰今独以画见名与厮役等若曹慎毋习也立本后为右相而姜恪以战功擢左相故时人有左相宣威沙漠右相驰誉丹青之嘲观国案孔子曰志于道据于徳依于仁防于艺盖蓺非不可为也特不可使蓺胜徳耳徳咸而上蓺成而下君子可使徳胜蓺不可使蓺胜徳蓺太精则掩徳古今之常理也师旷晋之贤人也而以知音胜养由基楚之贤人也而以善射胜王羲之献之刘伶嵇康石崇皆晋之贤人也而二王以书胜刘伶以酒胜嵇康以琴胜石崇以富胜严君平管辂司马季主皆汉三国之贤隐也而皆以卜胜虞世南禇遂良欧阳询薛稷颜真卿栁公权皆唐之贤人也而皆以善书胜而阎立本以画胜凡此诸贤皆以蓺胜徳者也后世称其人者不称其徳而唯蓺之称盖蓺太精斯掩徳矣阎立本虽知悔耻而名誉已着欲自避免且不可得君子择术不可不慎如此晋戴逵字安道善鼓琴武陵王晞召逵对使者打破琴曰戴安道不能为王门伶人殷羡字洪乔作豫章太守临去都下人因寄百许函书既至石头悉掷水中曰沈者自沈浮者自浮殷洪乔不能作致书邮观国以谓二子能辩之于早矣
　　觚甬
　　陆机文赋曰或操觚以率尔或含毫而邈然五臣注文选曰觚木也古人用之以为笔观国案广韵曰防方也亦作觚礼部韵畧曰防竹简也玉篇曰防破防为圜也以此考之则操觚者操竹简也觚方也角也破防为圜者改方以为圜也汉书郊祀志曰甘泉秦畤紫坛八觚宣通象八方颜师古注曰觚角也又汉书律厯志曰其筭法用竹径一分长六寸二百七十一枚而成六觚为一握苏林注曰六觚六角也是则八觚者八方角也六觚者六方角也但有方角则可谓之觚竹简有方角者也故竹简谓之觚然陆机文赋所谓操觚者非木也亦非笔也明矣若牍者乃木简也觚又为酒器其容二升盖亦酒器之有方角之形者也礼曰献以爵而酬以觚语曰觚哉觚哉之类是也所谓觚棱者屋角瓦脊成方角棱瓣之形故谓之觚棱班固西都赋曰设壁门之凤阙上觚棱而栖金爵盖谓以铜铁为凤雀安于阙角瓦脊之上今时宫殿亦然班固传注曰三辅故事建章宫阙上有铜凤凰乃金雀也班氏赋取此尔五臣注文选曰觚棱阙角是也许慎说文曰觚棱殿堂上最高处也说文但言殿堂上最髙处而不显言其为觚棱之义故后学多疑焉觚亦或用柧字礼记月令曰仲春之月同度量钧衡石角斗甬正权概郑氏注曰甬今斛也角者平之也观国案诸字书皆曰甬音勇草华甬甬之貌无训甬为斛者史记商君传曰平斗桶权衡丈尺裴骃注引郑元曰桶音勇今之斛也案诸字书桶他孔切木桶器也惟礼部韵畧于勇字韵收桶字注曰斛也盖礼部韵畧因商君传用桶字而收之耳周礼考工记鳬氏为钟舞上谓之甬甬上谓之衡郑氏注曰此二名皆钟柄也史记秦始皇纪曰咸阳之旁二百里内宫观二百七十复道甬道相连凡用甬字无为斛之义当以桶为斗桶字甬乃省文而已
　　霓裳羽衣曲
　　李肇国史补曰客有以案乐图示王维维曰此霓裳第三叠第一声也客引工按曲乃信今新唐书王维传亦载此事盖用国史补语也观国窃谓图画奏乐者皆但能举一声岂知其为霓裳第三叠第一声也沈存中亦尝辨之盖国史补虽唐人小説然其记事多不实修唐史者一槩取而分缀入诸列传曽不核其是否故舛误类如此也郑愚津阳门诗注云叶法善引上入月宫闻仙乐及上归但记其半遂于笛中写之防西凉府都督杨钦述进婆罗门曲与其声调相符遂以月中所闻为散序用钦述所进为其腔而名霓裳羽衣曲唐书礼乐志曰明皇时河西节度使杨钦忠献霓裳羽衣曲十二遍凡曲终必遽唯霓裳羽衣曲将毕引声益缓观国案郑愚诗注颇怪诞不可信当以唐志所记为是摭言曰唐末试进士以霓裳羽衣曲为诗题明年又以为赋题观国案明皇以声色而败度后之文士咸指霓裳羽衣曲为亾国之音故唐人诗曰霓裳一曲千峯上舞破中原始下来亦如陈主之玉树后庭花也固不可以为诗题赋题而训多士夫唐之祖宗典故其美且善者多矣奚独霓裳之取耶
　　草
　　欧阳公诗话曰平明谏草朝天去诗虽美而入谏固不可用草藁观国案论语曰为命裨谌草创之草创谓制作也古之命令后世改为制诏郑之为命之文有裨谌以制作之言得人也前汉郊祀志曰黄龙见成纪文帝召公孙臣拜为博士与诸生申明土徳草改厯服色事颜师古注曰草谓创造之也又王莽传曰孙竦为大司徒陈崇草奏称莽功徳颜师古注曰草谓创立其文也凡臣僚掌制诰文字谓之视草故杜子美送李校书诗曰汝翁草明光天子正前席盖谓草制于明光殿也司马迁报任少卿书曰成一家之言草创未就五臣注文选曰草创制作也然则凡言草者谓制作也非草藁也谏草者谏章也前汉郊祀志曰上令诸儒习射牛草封禅仪蓺文志曰汉兴萧何草律雄传曰雄方草太有以自守泊如也子法言曰载使子草律曰吾不如洪恭草奏曰吾不如陈汤凡此言草皆谓创造制作之也亦非草藁也若进藁削藁焚藁之类乃为草藁
　　防导
　　史记司马相如封禅书曰囿驺虞之珍羣徼麋鹿之怪兽防一茎六穂于庖牺双觡共抵之兽徐广注曰防瑞禾也前汉司马相如传封禅书曰导一茎六穂于庖注引郑氏曰导择也史记用防字汉书用导守古人于防导二字通用然在相如封禅书则当训择也非禾也详观封禅书四句每句首一字皆虚字非实字曰囿曰徼曰防曰牺乃一类也其义可见若以防为瑞禾则其句曰禾一茎六穂于庖于句法为无义矣前汉百官公卿表少府属官有导官今颜师古注曰导官主择米唐书百官志有防官令二人掌防择米麦而供在汉书用导字在史记用防字而其官皆以择米麦为职则防导皆训择又可知也
　　周章
　　屈平九歌曰龙驾兮帝服聊翺翔兮周章五臣注文选曰周章往来迅疾也左太冲吴都赋曰轻禽狡兽周章夷犹五臣注文选曰周章夷犹恐惧不知所之也王文考鲁灵光殿赋曰俯仰顾盼东西周章五臣注文选曰顾盼周章惊视也观国案五臣训周章三说不同然皆非也周章者周旋舒缓之意盖九歌有翺翔字吴都赋有夷犹字灵光殿赋有顾盼字皆与周章文相属而翺翔夷犹顾盼亦皆优游不廹之貌则周章为舒缓之意可知矣前汉武帝纪元狩二年南越献驯象应劭注曰驯者教能拜起周章从人意也所谓拜起周章者其举止进退皆喻人意而不怖乱者也而五臣注文选反以为迅疾恐惧惊视则误矣
　　节令
　　三月上巳祓禊本无定日三月始遇巳之日即为之故谓之上巳后汉礼仪志曰三月上巳官民皆絜于东流水上洗濯祓除去宿垢疢观国案魏晋以来始不用巳日而专用三月三日至今循之以为故事若专用三日则不可谓之上巳矣盖名存而实亡也春秋左氏传曰晋文公以緜上为介之推田后汉郡国志太原郡界休县有界山有緜上聚章怀太子注曰推焚死之山故太原俗有寒食刘向新序曰晋文公反国介之推无爵去而之介山文公求之不得乃焚其山推不出而焚死后汉周举传曰太原一郡旧俗以介之推焚骸有龙忌之禁至其亡月咸言神灵不乐举火由是士民每冬中辄一月寒食莫敢烟爨老小不堪嵗多死者举为并州刺史作吊书于是众惑稍解观国案寒食者以其不举火但食已熟寒冷之食故寒食亦谓之熟食日亦谓之禁烟节太原寒食在冬中则之推必以冬中亡也而今世则以清明前三日为寒食何耶假令之推亡在春时犹当有定日而清明则无定日不应常以清明前三日为寒食盖沿袭之误也屈平投汨水而死楚人以色丝系角黍而祭之书史不言平死之日而至今楚俗五月五日以色丝为索系手足而食角黍又竞渡乃招魂之遗意而后世惟以禳烖疾鬬迟速为戏皆失其实也之推之焚屈平之溺一体也今寒食以为大节而比于正旦冬至而以端午为小节何耶
　　五姓
　　五姓分宫商角征羽隂阳家专以此言祸福观国案姓氏古今无定系有因功而改赐姓者有迁居而改姓者有避讳而改姓者有避仇而改姓者有为人之养子而改姓者前日尝为宫姓矣一旦改姓又转而为商姓前日尝为角姓矣一旦改姓又转而为羽姓则是天道亦随姓而遂改也又两字姓如公孙司马诸葛欧阳拓拔慕容宇文吐突之类半出于四裔部落之号又有三字姓如侯莫陈库傉官之类于五音何所从也然则专以五姓言祸福其不可信也明矣礼天子七月而葬诸侯五月而葬大夫士庶人三月而葬此古之成典不可易也春秋僖公三十三年十二月乙巳公薨明年正月文公即位四月丁巳葬僖公左氏传曰葬僖公缓也杜预注曰僖公实以三十三年十一月薨并闰七月乃葬然则僖公诸侯也七月而葬则是诸侯用天子七月之礼而葬故曰缓者讥之也古人于礼制不敢逾如此后世始撰为葬书乃曰某年未利葬也某年亦未利葬也至某年始利葬也问其故则曰音征有利有不利也然则圣人典礼遂废矣世又有广济百忌歴所载一举措无不惟五姓音征是从盖此书乃日者裒聚诸家隂阳之说务欲部秩厚大而鬻书籍之家赖之以得利多其书假吕才之名而猥冗泛杂不足取信世俗多为此书所误
　　庳
　　文选嵇叔夜琴赋曰闲辽故音庳五臣注曰闲音闲庳下也言声缓闲而相去逺故音下也东坡曰庳防声也防音癣五臣不晓妄注观国案琴之有防声者以琴面不平或焦尾与岳髙低不相应则阻弦而其声防此琴之病声也嵇叔夜赋曰论其体势详其风声器和故响逸张急故声清闲辽故音庳长故徽鸣此四句曰逸曰清曰庳曰鸣皆美声也盖琴操弄中自有庳下声非病声也非病声则非防声矣闲音去声谓徽闲也闲辽者徽之逺处若十三徽外近焦尾处声以手取之自然庳下五臣音闲为闲又误矣
　　朕
　　尚书伊训曰朕哉自亳此伊尹自称朕也洛诰曰朕复子明辟此周公自称朕也离骚曰帝髙阳之苖裔兮朕皇考曰伯庸此屈原自称朕也招魂曰朕幼清以廉洁兮身服义而未沬此宋玉自称朕也秦始皇初并天下以命为制令为诏自称曰朕自是唯人君称朕臣下不敢称也汉晋以来臣下相呼皆曰卿今唯君呼臣为卿而臣下不敢自相呼为卿何也汉晋以来卑者呼尊者为足下平交相呼亦以足下今自髙而侮人则曰足下而称尊者为坐下几下席下阁下又何耶不宣不具不备不次其义一也今平交用不宣而尊者与卑者用不具卑幼与父母尊长则称不备而居防则用不次其轻重又何别耶古者卑禀于尊则称白今不敢用也顿首稽首叩首其为恭敬之礼则同也今居父防者用叩首母防者用叩头又何谓耶凡此皆出于近世吉凶书仪世俗不考其是否而咸遵用之且谨守之而不敢逾问其义则不能别也此亦循俗之太过也
　　杜子美
　　旧唐史杜甫传曰甫永泰二年卒观国考子美诗有大厯二年九月三十日诗大厯十月一日诗大厯三年春白帝城放船出瞿唐诗大厯五年正月追酬髙适人日诗甫志与传皆云年五十九卒案甫生于睿宗先天元年癸丑嵗卒于大厯五年辛亥嵗为年五十九则史云永泰二年卒者误也元祐中胡资政知成都作草堂先生诗碑序曰蜀乱先生下荆渚泝沅湘上衡山卒于耒阳王内翰注子美诗序曰大厯三年甫下峡入湖南逰衡山寓居耒阳五年夏一夕醉饱卒元祐中吕丞相作子美诗年谱曰大厯五年夏甫还襄汉卒于岳阳观国尝考究杜陵遗迹及襄汉岳阳皆无子美墓唯耒阳县有子美墓前贤多留题则子美当卒于耒阳也近世有小说丽情集者首序子美因食牛肉白酒而卒此无据妄说不足信今注子美诗者亦假王原叔内翰之名谓甫一夕醉饱卒者毋乃用小说丽情之语耶
　　卢
　　前汉食货志曰官作酒以二千五百石为一均率开一卢以卖如淳注曰酒家肆待客设酒鑪故以鑪名肆颜师古注曰卢者卖酒之区也以其边髙形似鍜家卢故取名耳又司马相如传曰尽卖车骑买酒舎乃令文君当卢颜师古注曰卖酒之处垒土为卢以居酒瓮四边隆起其一面形髙如鍜卢故名卢耳而俗之学者皆谓当卢为对温酒火卢失其义矣观国案字书鑪从金为鍜鑪炉从火为火炉从瓦为酒食货志相如传所言卢皆酒也班固用省文故用卢字赵广汉传曰推破卢婴之类是也史记司马相如传曰令文君当鑪韦昭注曰酒肆也以土为堕其髙似鑪然则史记用鑪字可通用也汉书雄甘泉赋曰玉女欣视其青卢注曰卢目童子也而文选甘泉赋作清矑案字书矑目童子也班固亦省文用卢字耳古之人臣有征伐之功者君赐之以彤弓矢玈弓矢玈音卢黑色也而王莽传九锡有卢弓矢卢亦黑色也故通用之雄法言曰彤弓黸矢不为有矣黸者黑之甚也于义无伤焉孟子有屋庐子列子有长庐子皆读庐作卢盖皆汉复姓也卢者字母也加金则为鑪加火则为炉加瓦则为加目则为矑加黑则为黸凡省文者省其所加之偏旁但用字母则众义该矣亦如田者字母也或为畋猎之畋或为佃田之佃若用省文唯以田字该之他皆类此
　　莽
　　前汉武帝纪后元元年六月侍中仆射莽何罗与弟重合侯通谋反孟康注曰征和三年言重合侯马通今此言莽明徳马皇后恶其先人有反易姓莽颜师古注曰莽莫戸反观国案后汉马援传曰曽祖父通以功封重合侯坐兄何罗反被诛章怀太子注曰何罗与江充相善充既诛遂惧罪及已谋反伏诛又明徳马皇后纪曰伏波将军援之小女也然则马通于明德皇后为四世祖矣马后读书知古今明帝崩肃宗即位尊后曰皇太后在位二十三年肃宗咨政事马后恶其祖叛诛之迹而羣臣希防皆为讳之班固作史正在章肃之际故改其姓曰莽也虽然武帝纪征和三年正月匈奴入五原三月遣重合侯马通四万骑出酒泉昭帝始元二年正月大将军光右将军桀皆以前捕斩反虏重合侯马通功封光为博陆侯桀为安阳侯且班固既为马氏改姓莽矣而征和始元皆书马通者班固于马氏谋反则改之其他即不改也屈原怀沙赋曰陶陶孟夏兮草木莽莽伤怀永哀兮汨徂南土莽与土字同韵则莽亦读为莫户切也又离骚曰汩余若将不及兮恐年嵗之不吾与朝搴阰之木兰兮夕擥洲之宿莽日月忽其不淹兮春与秋其代序此莽字与字序字三字同韵则莽亦读为莫戸切也
  </div>
  <div class="pagination">
   <a href="学林_page3.html">
    上一页
   </a>
   <a href="学林.html">
    1
   </a>
   <a href="学林_page2.html">
    2
   </a>
   <a href="学林_page3.html">
    3
   </a>
   <span class="current-page">
    4
   </span>
   <a href="学林_page5.html">
    5
   </a>
   <a href="学林_page6.html">
    6
   </a>
   <a href="学林_page7.html">
    7
   </a>
   <a href="学林_page8.html">
    8
   </a>
   <a href="学林_page9.html">
    9
   </a>
   <a href="学林_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
