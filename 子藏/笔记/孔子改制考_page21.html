<!DOCTYPE html>
<html>
<head>
    <meta charset="UTF-8">
    <title>孔子改制考 - 第 21 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>孔子改制考 - 第 21 页/共 25 页</h1>
    <div class="content">　　夫齐、鲁之间于文学，自古以来，其天性也。故汉兴而后，诸儒始得修其经艺，讲习大射乡饮之礼。叔孙通作汉礼仪，因为太常。诸生弟子共定者，咸为选首。（同上）
　　（围城之际，犹诵习弦歌不辍，况干戈大定后哉？孔子之教，入人深矣！谓之诸儒，可见坑焚无恙，孔教大行。）
　　讲业齐、鲁之都观孔子之遗风，乡射邹、峄。（《史记太史公自序》）
　　（齐、鲁先行孔子之教，至史公少年当益盛，乡射之礼尤盛行者。）
　　而邹、鲁滨洙、泗，犹有周公遗风，俗好儒，备于礼。（《史记货殖列传》）（太史公称邹、鲁好儒备礼，盖邹、鲁于时儒教极盛矣。）
　　汉五年已并天下，诸侯共尊汉王为皇帝于定陶。叔孙通就其仪，号高帝，悉去秦苛仪法为简易。群臣饮酒争功，醉或妄呼，拔剑击柱。高帝患之。叔孙通知上益厌之也，说上曰：“夫儒者难与进取，可与守成。臣愿征鲁诸生，与臣弟子共起朝仪。”高帝曰：“得无难乎？”叔孙通曰：“五帝异乐，三王不同礼。礼者，因时世人情，为之节文者也。故夏、殷、周之礼，所因损益可知者，谓不相复也。臣愿颇采古礼与秦仪杂就之。”上曰：“可试为之，令易知，度吾所能行为之。”于是叔孙通使征鲁诸生三十余人。鲁有两生不肯行，曰：“公所事者且十主，皆面谀以得亲贵。今天下初定，死者未葬，伤者未起，又欲起礼乐。礼乐所由起，积德百年而后可兴也，吾不忍为。公所为不合古，吾不行。公往矣，无污我！”叔孙通笑曰：“若真鄙儒也，不知时变。”遂与所征三十人西，及上左右为学者，与其弟子百余人，为绵蕞野外，习之月余。叔孙通曰：“上可试观。”上即观，使行礼，曰：“吾能为此。”乃令群臣习肄。（《史记叔孙通传》）
　　（此三十余人为叔孙所请，征定礼乐，必皆耆儒英博，为叔孙闻名敬服者。若其未征之儒，多如牛毛，殆不可计可知。）
　　万石君家以孝谨闻乎郡国，虽齐、鲁诸儒质行，皆自以为不及也。（《史记万石君列传》）（以齐、鲁为名，齐、鲁之多儒高行可知。）
　　贤良茂陵唐生、文学鲁万生之伦六十余人，咸聚阙廷，舒六艺之讽，论太平之原，知者赞其虑，仁者明其施，勇者见其断，辩者陈其词。（《盐铁论杂论》）
　　（顾亭林谓后汉风俗气节之美，由光武、明、章表章之功。岂知昭、宣之时，诸生能与御史大夫抗辨，百折不挠，守死善道，故知孔子之泽、邹、鲁之风长矣。）
　　──右鲁之儒生，战国、秦、汉时尤盛。
　　孔子改制考 卷20
　　○儒教遍传天下战国秦汉时尤盛考（七雄争，刘、项战，如猘狗二蛇之斗，何关理道哉？古有斗马、斗鸡、斗人俗，大秦有斗牛。一哄之市若狂，迷于旌旗金鼓，津津乐道之，以为是时也，儒术绌焉。夷考其时，服儒衣冠传教者充塞天下，弥满天下，得游行教导于天下，不知禄爵，不择人主，惟以行教为事。所至强聒其君相，诱导其士民，立博士，开黉舍，虽经焚坑不悔。此儒教所由光被哉！后生受其成，不知前哲传教之苦，仅以闭户洁身为事，其嗤孔子为佞也固宜。其不肖者困于禄位，知有国而不知有教。欲不微也得乎？窃用恐惧，着春秋、战国、秦、汉时孔子弟子后学传教之故，着于篇，俾后儒知所法焉。）
　　孔、墨之弟子徒属充满天下，皆以仁义之术教导于天下。（《吕氏春秋有度》）
　　（孔子弟子徒属充满天下，则多有无量数可知。此为孔子身后，教大行之铁证。惟墨子与分立，未能一统耳。）
　　孔、墨之弟子，皆以仁义之术教导于世。（《淮南子俶真训》）
　　自孔子卒后，七十子之徒，散游诸侯，大者为师傅卿相，小者友教士大夫，或隐而不见。故子路居卫，子张居陈，澹台子羽居楚，子夏居西河，子贡终于齐。如田子方、段干木、吴起、禽滑厘之属，皆受业于子夏之伦，为王者师。是时独魏文侯好学。后陵迟以至于始皇，天下并争于战国，儒术既绌焉，然齐，鲁之门，学者独不废也。于威、宣之际，孟子、荀卿之列，咸遵夫子之业而润色之，以学显于当世。（《史记儒林传》）
　　澹台灭明，武城人，字子羽，少孔子三十九岁。状貌甚恶，欲事孔子。孔子以为材薄。既已受业，退而修行，行不由径，非公事不见卿大夫。南游至江，从弟子三百人，设取予去就，名施乎诸侯。（《史记仲尼弟子列传》）
　　世之显学，儒、墨也。（《韩非子显学》）
　　自孔子之死也，有子张之儒，有子思之儒，有颜氏之儒，有孟氏之儒，有漆雕氏之儒，有仲良氏之儒，有孙氏之儒，有乐正氏之儒。儒分为八。（并同上）
　　──右孔子弟子后学遍传儒教于天下。
　　孔子学于老聃、孟苏、夔靖叔。鲁惠公使宰让请郊庙之礼于天子，桓王使史角往。惠公止之，其后在于鲁，墨子学焉。此二士者（高诱注：二士指孔子、墨翟），无爵位以显人，无赏禄以利人，举天下之显荣者，必称此二人也。皆死久矣，从属弥众，弟子弥丰，充满天下。王公大人从而显之，有爱子弟者随而学焉，无时乏绝。（《吕氏春秋当染》）
　　孔、墨之后学显荣于天下者众矣，不可胜数。（同上）
　　子张，鲁之鄙家也，颜涿聚，梁父之大盗也，学于孔子。段干木，晋国之大驵也，学于子夏。高何、县子石，齐国之暴者也，指于乡曲，学于子墨子。索卢参，东方之巨狡也，学于禽滑黎。此六人者，刑戮死辱之人也，今非徒免于刑戮死辱也，由此为天下名士显人，以终其寿，王公大人从而礼之。（《吕氏春秋尊师》）
　　（《论语》称“有教无类”。鄙家盗驵，皆为大贤，亦可见圣门甚大，无所容心，至斯受耳。）
　　孔丘、墨翟，无地为君，无官为长，天下丈夫女子莫不延颈举踵而愿安利之。（《吕氏春秋顺说》）
　　孔丘、墨翟，无地而为君，无官而为长，天下丈夫女子莫不延颈举踵而愿安利之。（《列子黄帝》）
　　孔丘、墨翟，无地而为君，无官而为长，天下丈夫女子莫不延颈举踵而愿安利之。（《淮南子道应训》）
　　仲尼无置锥之地，诚义乎志意，加义乎身行，箸之言语。济之日，不隐乎天下，名垂乎后世。（《荀子王霸》）
　　孔丘、墨翟，修先圣之术，通六艺之论。口道其言，身行其志，慕义从风，而为之服役者，不过数十人。使居天子之位，则天下遍为儒、墨矣。（《淮南子主术训》）
　　子思之母死于卫。柳若谓子思曰：“子，圣人之后也，四方于子乎观礼，子盖慎诸？”（《礼记檀弓》）──右天子皆尊慕孔子，服从儒教。
　　王登为中牟令，上言于襄主曰：“中牟有士曰中章、胥已者，其身甚修，其学甚博，君何不举之？”主曰：“子见之，我将为中大夫。”相室谏曰：“中大夫，晋重列也，今无功而受，非晋臣之意，君其耳而未之目耶？”襄主曰：“我取登，既耳而目之矣。登之所取，又耳而目之，是耳目人绝无已也。”王登一日而见二中大夫，予之田宅。中牟之人弃其田耘，卖宅圃而随文学者邑之半。（《韩非子外储说左上》）
　　（身修学博，是儒者之学也。观此，知孔子之学当时已大行矣。）子夏居西河教授，为魏文侯师。（《史记仲尼弟子》）
　　孟尝君请学于闵子，使车往迎闵子。闵子曰：“礼有来学，无往教。致师而学，不能礼，往教则不化君也。君所谓不能学者也，臣所谓不能化者也。”于是孟尝君曰：“敬闻命矣。”明日，袪衣请受业。《诗》曰：“日就月将。”（《韩诗外传》卷三）
　　鲁缪公之时，公仪为相，子思、子原为之卿。（《盐铁论相刺》）公仪休者，鲁博士也，以高弟为鲁相。（《史记循吏》）
　　（观此，可见鲁有博士。《孟子》：鲁缪公之时，公仪子为相。即是其人。）
　　公季成谓魏文侯曰：“田子方虽贤人，然而非有土之君也，君常与之齐礼；假有贤于子方者，君又何以加之？”文侯曰：“如子方者，非成所得议也。子方，仁人也。仁人也者，国之宝也；智士也者，国之器也；博通士也者，国之尊也。故国有仁人，则君臣不争，国有智士，则无四邻诸侯之患，国有博通之士，则人主尊。固非成之所议也。”公季成自退于郊三日，请罪。（《新序杂事第四》）
　　孟尝君问于白圭曰：“魏文侯名过于桓公，而功不及五伯，何也？”白圭对曰：“魏文侯师子夏，友田子方，敬段干木，此名之所以过于桓公也。卜相则曰：‘成与黄孰可？’此功之所以不及五伯也。以私爱妨公举，在职者不堪其事，故功废。然而名号显荣者，三士翊之也。如相三士，则王功成，岂特霸哉！”（同上）
　　魏文侯过段干木之闾而轼，其仆曰：“君何为轼？”曰：“此非段干木之闾乎？段干木，盖贤者也，吾安敢不轼？且吾闻段干木未尝以己易寡人也，吾安敢高之？段干木光乎德，寡人光乎地，段干木富乎义，寡人富乎财。地不如德，财不如义，寡人当事之者也。”遂致禄百万，而时往问之。国人皆喜，相与诵之，曰：“吾君好正，段干木之敬；吾君好忠，段干木之隆。”居无几何，秦兴兵欲攻魏。司马唐且谏秦君曰：“段干木，贤者也，而魏礼之，天下莫不闻，无乃不可加兵乎？”秦君以为然，乃案兵而辍不攻。（《新序杂事》第五）
　　臣进李克而魏国大治。（《说苑臣术》）文侯于是乃发粟百钟，送之庄周之室。（《说苑善说》）
　　庄周为田子方弟子，则亦儒者也。子夏、田子方、吴子，皆为文侯所师友，乃于庄周复发粟百钟送之，其尊儒亦至矣。
　　孟子曰：“君子之泽，五世而斩；小人之泽，五世而斩。予未得为孔子徒也，予私淑诸人也。”（《孟子离娄》）
　　而孟轲乃述唐、虞、三代之德，是以所如者不合，退而与万章之徒，序《诗》、《书》，述仲尼之意，作《孟子》七篇。（《史记孟子荀子列传》）
　　滕定公薨。世子谓然友曰：“昔者，孟子尝与我言于宋，于心终不忘。今也不幸至于大故，吾欲使子问于孟子，然后行事。”然友之邹，问于孟子。孟子曰：“不亦善乎？亲丧，固所自尽也。曾子曰：‘生，事之以礼；死，葬之以礼，祭之以礼；可谓孝矣。’诸侯之礼，吾未之学也。虽然，吾尝闻之矣，三年之丧，齐疏之服，粥之食，自天子达于庶人，三代共之。”然友反命，定为三年之丧。父兄百官皆不欲，曰：“吾宗国鲁先君莫之行，吾先君亦莫之行也。至于子之身而反之，不可。且《志》曰：‘丧祭从先祖。’”曰：“吾有所受之也。”谓然友曰：“吾他日未尝学问，好驰马试剑。今也父兄百官不我足也，恐其不能尽于大事，子为我问孟子。”然友复之邹，问孟子。孟子曰：“然。不可以他求者也。孔子曰：君薨，听于冢宰，饘粥，面深墨，即位而哭，百官有司莫敢不哀，先之也。上有好者，下必有甚焉者矣。君子之德，风也，小人之德，草也，草上之风必偃，是在世子。”然友反命。世子曰：“然。是诚在我。”五月居庐，未有命戒，百官族人，可谓曰知。及至葬，四方来观之，颜色之戚，哭泣之哀。吊者大悦。（《孟子滕文公》）
　　滕文公问为国。孟子曰：“民事不可缓也。诗云：‘昼尔于茅，宵尔索，亟其乘屋，其始播百谷。’民之为道也，有恒产者有恒心，无恒产者无恒心。苟无恒心，放辟邪侈，无不为矣。及陷乎罪，然后从而刑之，是罔民也。焉有仁人在位，罔民而可为也？是故贤君必恭俭礼下，取于民有制。阳虎曰：‘为富不仁矣，为仁不富矣。’夏后氏五十而贡，殷人七十而助，周人百亩而彻，其实皆什一也。彻者彻也，助者藉也。龙子曰：治地莫善于助，莫不善于贡。贡者，校数岁之中以为常。乐岁，粒米狼戾，多取之而不为虐，则寡取之。凶年，粪其田而不足，则必取盈焉。为民父母，使民盻盻然将终岁勤动，不得以养其父母，又称贷而益之，使老稚转乎沟壑，恶在其为民父母也？夫世禄，滕固行之矣。《诗》云：‘雨我公田，遂及我私。’惟助为有公田。由此观之，虽周亦助也。设为庠序学校以教之，庠者养也，校者教也，序者射也。夏曰校，殷曰序，周曰庠，学则三代共之，皆所以明人伦也。人伦明于上，小民亲于下，有王者起，必来取法，是为王者师也。《诗》云：‘周虽旧邦，其命维新。’文王之谓也。子力行之，亦以新子之国。”使毕战问井地。孟子曰：“子之君将行仁政，选择而使子，子必勉之。夫仁政必自经界始。经界不正，井地不均，谷禄不平。是故暴君污吏必慢其经界。经界既正，分田制禄，可坐而定也。夫滕壤地褊小，将为君子焉，将为野人焉。无君子莫治野人，无野人莫养君子。请野，九一而助，国中什一使自赋。卿以下必有圭田，圭田五十亩，余夫二十五亩。死徙无出乡，乡田同井，出入相友，守望相助，疾病相扶持，则百姓亲睦。方里而井，井九百亩，其中为公田。八家皆私百亩，同养公田，公事毕，然后敢治私事，所以别野人也。若夫润泽之，则在君与子矣。”（《孟子滕文》）
　　（孔子之道，仁而已矣。仁始于父母，故孝弟为仁之本。仁极于天下，故井田为仁之极。国君首从孔子之道者，魏文侯为先，滕文公次之，二君诚贤主哉！后世得行孔子之道，二君有功焉，宜配享孔庙者也。）
　　陈良，楚产也，悦周公、仲尼之道，北学于中国。北方之学者，未能或之先也。（《孟子滕文》）
　　孟子曰：“逃墨必归于杨，逃杨必归于儒。归，斯受之而已矣。”（《孟子尽心》）（当时七十子后学传道甚盛，杨、墨之徒多有逃而来归者。）
　　齐宣王褒儒尊学。孟轲、淳于郚之徒，受上大夫之禄，不任职而论国事。盖齐稷下先生，千有余人。（《盐铁论论儒》）孟子、荀卿，儒术之士。（《战国策》刘向序）
　　牛缺居上地，大儒也。下之邯郸，遇盗于耦沙之中。盗求其橐中之载，则与之；求其车马，则与之；求其衣被，则与之。牛缺出而去。盗相谓曰：“此天下之显人也，今辱之如此，此必我于万乘之主。万乘之主必以国诛我，我必不生。不若相与追而杀之，以灭其迹。”（《吕氏春秋必己》）
　　（当时学儒者超旷如此，虽盗亦畏其贤，宜其教之盛也。）
　　牛缺为上地大儒，下之邯郸，则赵人从儒教而有盛名者。且当时惟荀卿得称大儒，然则牛缺之成就可想，否亦陈良之俦也。）
　　齐宣王问匡倩曰：“儒者博乎？”曰：“不也。”王曰：“何也？”匡倩对曰：“博贵枭，胜者必杀枭。杀枭者，是杀所贵也。儒者以为害义，故不博也。”又问：“儒者弋乎？”曰：“不也。弋者，从下害于上者也，是从下伤君也，儒者以为害义，故不弋。”又问：“儒者鼓瑟乎？”曰：“不也。夫瑟以小弦为大声，以大弦为小声，是大小易序，贵贱易位，儒者以为害义，故不鼓也。”宣王曰：“善。”仲尼曰：“与其使民谄下也，宁使民谄上。”（《韩非子外储说》）
　　（当时战国之儒教盛行天下，以儒者为一异教异人，戒律甚严，故有此问。匡倩所答，或有为而言，或是时儒教持戒更严，如宋儒之严谨，故能变动天下欤？）
　　吴起事悼王，使私不害公，谗不蔽忠，言不取苟合，行不取苟容，行义不顾毁誉。（《战国策秦》）
　　（吴起为曾子弟子，虽有失行，而曾闻儒者之道，故其行可取如是。）
　　燕将攻下聊城，人或谗之。燕将惧诛，遂保守聊城不敢归。田单攻之岁余，士卒多死，而聊城不下。鲁连乃书约之，矢以射城中，遗燕将。燕将曰：“敬闻命矣。”因罢兵，到读而去。故解齐国之围，救百姓之死，仲连之说也。（《战国策齐》）
　　鲁仲连谓孟尝君曰：“君好士，未也。”（同上）
　　十三年，诸侯举兵以伐齐。齐王闻之，惕然而恐，召其群臣大夫告曰：“有智为寡人用之。”于是博士淳于郚仰天大笑而不应。（《说苑尊贤》）
　　（《汉书》：贾山之祖为魏文侯博士。《史记循吏传》：“公仪休者，鲁之博士也。”《汉书伏胜传》：“伏生故为秦博士。”则孔子之道，已行于魏、鲁、秦之国矣。此云博士淳于髡，齐亦立博士而尊孔子矣。）
　　故商君以王道说孝公，不用，即以强国之道，卒以就功。邹子以儒术干世主，不用，即以变化始终之论，卒以显名。（《盐铁论论儒》）（商君、邹衍，固儒家后学也，但稍曲学阿世耳。）
　　魏惠王死，葬有日矣，天大雨雪，至于牛目。群臣多谏于太子者曰：“雪甚如此而行葬，民必甚疾之，官费又恐不给，请弛期更日。”太子曰：“为人子者，以民劳与官费用之故，而不行先王之葬，不义也。子勿复言。”（《吕氏春秋开春论》）
　　魏有老儒而不善济阳君。客有与老儒私怨者，因攻老儒杀之，以德于济阳君，曰：“臣为其不善君也，故为君杀之。”济阳君因不察而赏之。一曰：济阳君有少庶子，有不见知欲入爱于君者。齐使老儒掘药于马梨之山。济阳少庶子欲以为功，入见于君，曰：“齐使老儒掘药于马梨之山，名掘药也，实间君之国。君杀之，是将以济阳君抵罪于齐矣，臣请刺之。”君曰：“可。”于是明日得之城阴而刺之，济阳君还益亲之。（《韩非子内储》）
　　子鱼生于战国之世，长于兵戍之间，然独乐先王之道，讲习不倦。（《孔丛子独治》）贾山“祖父袪，故魏王时博士弟子也”。（《汉书贾山传》）
　　是时诸侯多辩士，如荀卿之徒，著书布天下。（《史记吕不韦传》）
　　齐襄王时，而荀卿最为老师。齐尚修列大夫之缺，而荀卿三为祭酒焉。齐人或谗荀卿，乃适楚，而春申君以为兰陵令。春申君死而荀卿废，因家兰陵。李斯尝为弟子，已而相秦。（《史记孟荀列传》）
　　客说春申君曰：“汤以亳，武王以狖，皆不过百里以有天下。今孙子，天下贤人也。君籍之以百里之势，臣窃以为不便于君，何如？”春申君曰：“善。”于是使人谢孙子。孙子去之赵，赵以为上卿。客又说春申君曰：“昔伊尹去夏入殷，殷王而夏亡，管仲去鲁入齐，鲁弱而齐强。夫贤者之所在，其君未尝不尊，国未尝不荣也。今孙子，天下贤人也，君何辞之？”春申君又曰：“善。”于是使人请孙子于赵，孙子为书谢。（《战国策楚》）
　　元王惕然而悟，乃召博士卫平而问之。（《史记龟策列传》）（由是言之，楚亦立博士矣。）──右儒教盛行于战国。
　　藏书策，习谈论，聚徒役，服文学而议说，世主必从而礼之，曰：敬贤士，先王之道也。（《韩非子显学》）儒服带剑者众而耕战之士寡。（《韩非子问辨》）
　　（观此可知儒教大行于秦，故谓之众。）李斯与包丘子俱事荀卿。（《盐铁论毁学》）斯知六艺之归。（《史记李斯列传》）
　　秦始皇帝既吞天下，乃召群臣而议，曰：“古者五帝禅贤，三王世继，孰是？将为之。”博士七十人未对。（《说苑至公》）
　　（案，秦以武力得天下，然能立博士，以尊孔子之经，且多至七十人，孔子之学亦盛矣。）
　　臣等谨与博士议曰：“古有天皇，有地皇，有泰皇，泰皇最贵。臣等昧死上尊号，王为泰皇，命为制，令为诏，天子自称曰朕。”（《史记秦始皇本纪》）
　　始皇三十四年，置酒咸阳宫。博士仆射周青臣等颂称始皇威德。（《史记李斯列传》）
　　博士齐人淳于越进曰：“臣闻殷、周之王千余岁，封子弟功臣自为枝辅。今陛下有海内，而子弟为匹夫，卒有田常六卿之臣，无辅拂，何以相救哉？事不师古而能长久者，非所闻也。”（《史记秦始皇本纪》）
　　二十八年，始皇东行郡县，上邹峄山，立石；与鲁诸儒议刻石颂秦德，议封禅望祭山川之事。（同上）诸儒疾秦焚《诗》、《书》，诛僇文学。（《史记封禅书》）
　　于是征从齐、鲁之儒生博士七十人，至乎泰山下。诸儒生或议曰：“古者封禅，为蒲车，恶伤山之土石草木；扫地而祭，席用苴秸，言其易遵也。”始皇闻此议各乖异，难施用，由此黜儒生。诸儒既黜，不得与封禅之礼。闻始皇遇风雨，即讥之。（同上）
　　博士曰：“水神不可见，以大鱼蛟龙为候。今上祷祠备谨，而有此恶神，当除去，而善神可致。”（《史记秦始皇本纪》）使博士为《仙真人诗》。
　　非博士官所职，天下敢有藏《诗》、《书》百家语者，悉诣守尉杂烧之。
　　始皇闻亡，乃大怒曰：“吾前收天下书，不中用者尽去之，悉召文学方术士甚众，欲以兴太平。”
　　“诸生在咸阳者，吾使人廉问，或为妖言以乱黔首”。于是使御史悉案问诸生。诸生传相告引乃自除，犯禁者四百六十余人，皆坑之咸阳。
　　始皇长子扶苏谏曰：“天下初定，远方黔首未集。诸生皆诵法孔子，今上皆重法绳之，臣恐天下不安，唯上察之。”（并同上）（或疑博士仅掌通古今，岂知其皆诵法孔子乎？）
　　叔孙通者，薛人也，秦时以文学征，待诏博士。（《史记刘敬叔孙通传》）
　　二世召博士诸儒生问曰：“楚戍卒蕲入陈，于公如何？”博士诸生三十余人前曰：“人臣无将，将即反，罪死无赦。”乃赐叔孙通帛二十匹，衣一袭，拜为博士。（并同上）
　　张苍，阳武人也，好书律历。秦时为御史，主柱下方书。（《汉书张苍列传》）
　　子鱼居卫，与张耳、陈余相善。耳、余，魏之名士也。秦灭魏，求耳、鱼。惧走。会陈胜、吴广起兵于陈，欲以诛秦。余谓陈王曰：“今必欲定天下，取王侯者，其道莫若师贤而友智。孔子之孙今在魏，居乱世能正其行，修其祖业，不为时变。其父相魏，以圣道辅战国，见利不易操，名称诸侯，世有家法。其人通材，足以干天下，博知，足以虑未形。必宗此人，天下无敌矣。”陈王大悦，遣使者赍千金，加束帛，以车三乘聘焉。耳又使谓子鱼曰：“天下之事已可见矣。今陈王兴义兵，讨不义，子宜速来以集其事。王又闻子贤，欲谘良谋，虚意相望也。”子鱼遂往。陈王郊迎，而执其手议世务。子鱼以霸王之业劝之。王悦其言，遂尊以博士，为太师，谘度焉。（《孔丛子独治》）
　　良尝学礼淮阳。（《汉书张陈王周传》）陈余，大梁人，好儒术。（《汉书陈余列传》）伏生，济南人也，故为秦博士。（《汉书伏胜传》）
　　──右儒教盛于秦。高皇帝过鲁，以太牢祠焉。（《史记孔子世家》）（当时孔子未一统，高祖以其为一方教主，故尊祀之。）
　　陆生时时前说，称《诗》、《书》。高帝骂之曰：“乃公居马上而得之，安事《诗》、《书》！”陆生曰：“居马上得之，宁可以马上治之乎！且汤、武逆取而以顺守之，文武并用，长久之术也。昔者吴王夫差、智伯极武而亡，秦任刑法不变，卒灭赵氏。乡使秦已并天下，行仁义，法先圣，陛下安得而有之？”高帝不怿，而有惭色，乃谓陆生曰：“试为我着秦所以失天下，吾所以得之者何？及古成败之国。”陆生乃粗述存亡之征，凡着十二篇。每奏一篇，高帝未尝不称善，左右呼万岁。号其书曰《新语》。（《史记郦生陆贾列传》）
　　上折随何之功，谓何为腐儒，“为天下安用腐儒？”随何跪曰：“夫陛下引兵攻彭城，楚王未去齐也。陛下发步卒五万人，骑五千，能以取淮南乎？”上曰：“不能。”随何曰：“陛下使何与二十人使淮南，至如陛下之意，是何之功贤于步卒五万人，骑五千也。然而陛下谓何腐儒，为天下安用腐儒，何也？”（《史记黥布列传》）
　　（陆贾、随何、郦生，今人以为开国辨士者，而皆儒也。盖自战国来，儒生以辩定天下，故四科以言语次德行。儒生无操干戈之功者。闻俎豆而未习军旅，盖教之宗旨；疾火攻，疾灭国，疾取邑，故不言兵学。后世儒生争言兵学，失教旨矣。）
　　骑士曰：“沛公不好儒。诸客冠儒冠来者，沛公辄解其冠，泄溺其中。与人言，常大骂，未可以儒上说也。”郦生曰：“弟言之。”骑士从容言如郦生所诫者。沛公至高阳传舍，使人召郦生。郦生至，入谒。沛公方倨床，使两女洗足，而见郦生。郦生入，则长揖不拜，曰：“足下欲助秦攻诸侯乎？且欲率诸侯破秦也？”沛公骂曰：“竖儒！夫天下同苦秦久矣，故诸侯相率而攻秦，何谓助秦攻诸侯乎？”（《史记郦生陆贾列传》）
　　沛公方洗，问使者曰：“何如人也？”使者对曰：“状貌类大儒，衣儒衣，冠侧注。”沛公曰：“为我谢之，言我方以天下为事，未暇见儒人也。”郦生瞋目案剑，叱使者曰：“走！复入言沛公：吾高阳酒徒也，非儒人也！”使者惧而失谒，跪拾谒，还走，复入报曰：“客，天下壮士也，叱臣，臣恐，至失谒。曰：‘走！复入言，而公高阳酒徒也。’”沛公据雪足杖矛曰：“延客入。”郦生入揖沛公，曰：“足下甚苦，暴衣露冠，将兵助楚讨不义，足下何不自喜也？臣愿以事见，而曰‘吾方以天下为事，未暇见儒人也’。”（同上）
　　（汉高以儒不言兵，且迂腐，故不好。犹方有事之际，有僧来见，自未暇见之。当时见儒别一衣冠，别一道术，有类此。）
　　叔孙通儒服，汉王憎之。乃变其服，服短衣楚制，汉王喜。叔孙通之降汉，从儒生弟子百余人，然通无所言进，专言诸故群盗壮士进之。（《史记刘敬叔孙通列传》）
　　（短衣楚制，可知自楚以来至汉高，皆用短衣。如今泰西君相俱短衣，惟神父牧师皆衣长衣，故当时惟儒服乃长衣也。）
　　汉王拜叔孙通为博士，号稷嗣君。汉五年，已并天下，诸侯共尊汉王为皇帝于定陶。叔孙通就其仪，号高皇帝，悉去秦苛仪法为简易。群臣饮酒争功，醉或妄呼，拔剑击柱。高帝患之。叔孙通知上益厌之也，说上曰：“夫儒者难与进取，可与守成。臣愿征鲁诸生与臣弟子共起朝仪。”（同上）
　　乃拜叔孙通为太常，赐金五百斤。叔孙通因进曰：“诸弟子儒生，随臣久矣，与臣共为仪，愿陛下官之。高帝悉以为郎。”（同上）
　　高祖以征伐定天下，而缙绅之徒骋其知辩师古曰：缙绅，儒者之服也，并成大业。（《汉书郦陆朱刘叔孙传》）
　　高帝崩，孝惠即位，乃谓叔孙生曰：“先帝园陵寝庙，群臣莫能习。”徙为太常。定宗庙仪法，及稍定汉诸仪法，皆叔孙生为太常所论箸也。（《史记刘敬叔孙通传》）
</div>
    <div class="pagination">
<a href="孔子改制考_page20.html">上一页</a><span>...</span><a href="孔子改制考_page16.html">16</a><a href="孔子改制考_page17.html">17</a><a href="孔子改制考_page18.html">18</a><a href="孔子改制考_page19.html">19</a><a href="孔子改制考_page20.html">20</a><span class="current-page">21</span><a href="孔子改制考_page22.html">22</a><a href="孔子改制考_page23.html">23</a><a href="孔子改制考_page24.html">24</a><a href="孔子改制考_page25.html">25</a><a href="孔子改制考_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
