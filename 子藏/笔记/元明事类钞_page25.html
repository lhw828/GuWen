<!DOCTYPE html>
<html>
<head>
    <meta charset="UTF-8">
    <title>元明事类钞 - 第 25 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元明事类钞 - 第 25 页/共 76 页</h1>
    <div class="content">　　世为冡宰　南雝志詹同为吏部尚书甄别人伦铺张神藻为朝野所推服子徽仕至左都御史兼吏部尚书父子世为冡宰亦荐绅盛事也
　　吾儿将酒　明语林张轮官知府归省郡守过父留饮轮持榼上馔如童子馔既具即退立庑下郡守固请答曰幸君过敝庐老父主之吾儿特将酒耳郡守惶恐欲起乃赐食庑下
　　执篲以问　王锜杂记尤安礼为贵州防议罢归有一子命之洒扫执篲以问曰大人地从何防扫起其谦厚如此
　　虐名士　艺苑巵言王稚钦少为文顷刻便就多竒气然好狎逰蹶不可驯父母抶扑之辄呼曰大人奈何辄虐海内名士耶
　　有子不识　名卿集纪胡世宁子继防读书不了了父亦弃之世宁调兵至江西兵官以世宁出见继继为指授甚详三日世宁归阅得实叹曰我有子自不识何也自是击贼必从继方略十不失一
　　五十荆　明王鏳获稻分三子诗家风似此真堪赏只少防军五十荆自注蔡防军赀巨万以豪荡尽晚不能给其子乃各杖而遣之眀日周侍御往贺曰闻尊门析产长君五十余三十也邑中传以为笑
　　申父志　罗洪先集刘球以劾王振遇害始钟实约与偕为妻泣劝而止未数日钟病死妻亟悔之子同尚穉比长常欲申父志后谏易储杖死入祀郡中忠节祠与公同日迎主且聨坐云
　　继武若翁　献征录宋讷为祭酒凡诸生守官称职者多出讷门上每举为教国子者楷法次子复祖上召为司业进而谕之曰若尚思继武若翁也
　　按抚父子　李开先集蓝田廵按山西父资善先廵抚其地有平乱安民功诸县为立生祠公取道瞻拜复修其旧政西人謡曰一按一抚一子一父卤不犯邉民皆安堵
　　血书诀父　吴伟业集天启中逆奄矫防逮御史江隂李公于其家下诏狱以死狱中裂裳啮血诀父手书自言三十余嵗便作一世人矣
　　呼子东楼　王世贞集相嵩晚年每承圣谕必借世蕃筹略方应荅无忤而机务亦湏世蕃取办故嵩不敢名其子而呼之曰东楼
　　安能为孝　眀季遗闻李自成破京师吴三桂援师将至贼命三桂父骧作书招之三桂致书絶父云父既不能为忠臣儿亦安能为孝子儿与父诀请自今日贼怒戮骧家三桂痛哭誓师而进
　　语儿焚砚　明纪事本末御史李应升下狱栲死卒之前一日寄诗云寄语儿曹焚笔砚好将犁犊聴黄鹂
　　喜逢口　明张翥集溧阳驿东北有双冢世传昔有久戍不归者其父求之适遇此山下相抱大哭喜极而死遂葬于此因名喜逢口亦犹望夫之有石也
　　一品亲扶　虞集文刘赓官一品年七十而孝靖公无恙仁宗有赐拜受公须鬂皓然亲为扶掖详见老夀
　　为贤母欢　泳化编永乐中正月夏原吉侍母往午门外观灯上闻之赐钞二百锭曰为贤母欢也详见上元
　　王气在燕　杨士竒集隆平侯张信初为北平都司受宻勅令防藩府人信日夕忧母微察之信屏人以对母曰不可汝父每言王气在燕汝无妄为祸家族
　　固求见母　笔麈頋文康公鼎臣父为小贾其妪甚妬文康及第妪犹虐其生母使之蓬跣执防不令见子文康遂介亲友固求见母久之乃令自厨下出衣服蓝缕文康抱之大恸亲友皆为泣下
　　治事告母　眀史藁蔺芳永乐时知吉安郡母甚贤芳日所治事暮必告母有不当母必教诫之芳受命惟谨由是为良吏
　　为严师　眀语林孙文恪陞妻杨氏有才学能诗于诸子为严师四子皆致卿贰诸孙皆进士如防官至大学士
　　灌园跪饮　玉堂丛话陈检讨继防孤母守节训公严笃郡上其事朝命廵按防之见节妇率子灌园子抱盎从步肃如朝廷少顷妇入内手持茶瓯来检讨遥见遽掷盎趋迎至前跪两手捧一瓯而起饮之御史即以上奏旌门
　　手写教子　解缙集先兄祠部公乱离无书太夫人手写孝经古文杜诗教之
　　兄弟
　　二室　元史虞集与弟槃构书舍为二室左室书渊眀诗于壁题曰陶庵右室书尧夫诗于壁题曰邵庵故称集为邵庵先生
　　栁连理　元史类编吴思达兄弟六人以父命析居思达为主簿父卒还家曰吾兄弟别处十余年今多破产忍使苦乐不均耶即出家财偿其逋更复共居宅后栁连理人谓友义所感
　　双璧　元史和和字子渊与弟库库皆负时望世号双璧
　　教弟如师　元明善集董文炳教诸弟如严师虽贵显如文用文忠归休沐不敢先私室侍立终日裘马金帛文炳未尝先御有则尽赐诸弟诸弟或以过被笞皆俯首受之
　　三胡　元史胡长孺与从兄之纲之纪皆以经术文学显人称三胡
　　让官　元苏天爵集郑钦以父功授右掖卫亲军千户请于朝以让其弟铨大徳中铨复以让钦之子克谌兄弟让官贤于宋宣公穆公甚逺
　　大小宋　元史宋子贞字周臣工词赋与族兄知柔同补太学生俱有名人以大小宋目之
　　以块提仲　乌斯道集乐枅洪武中以例逮赴京仲氏棁愿往代枅不可棁追及之枅叱之去不聼即乗垝垣以块提棁垣之块去者半棁知不可回始恸哭而返
　　五人同居　名世类苑刘忠愍球性孝友兄弟五人同居合食终无间言
　　小美　王世贞集敬美每出一语于鳞必大惊赏呼之小美至曰小美真才子也又谓世贞阿怒咄咄火攻伯仁不虞燎须耶陈继儒集嘉隆季推王季仲佐之大小美
　　双清馆　玉堂丛话端木孝文与弟孝思先后使朝鲜以清节着朝鲜人为立双清馆详见馆
　　一世两清　明李春芳集张防河南藩政继伯兄羽后凡例所应得者悉从谢絶一如伯氏旧政洛中有一世两清之称
　　四甫　明诗话长洲皇甫冲与弟涍汸濓并有盛名称四皇甫四甫之才子峻为冠
　　怡斋　明茍宗道诗因书怡斋诗以为友于箴自注蔚州元氏兄弟八人皆能文居无间言故牓其所居之室曰怡斋诸名公皆有诗
　　争入狱　明纪事本末有诉浦江郑氏交通胡惟庸者兄弟六人吏捕之急诸兄争欲行弟湜不肯独诣吏请往仲兄濓先有事京师与弟争入狱上闻之曰有人如此而肯从人为非耶即命宥之
　　兵柄一门　陈子龙赠冯留仙巡抚天津邺仙拜少司马一时命下诗左枢司马擅良筹宪府中丞拥上游兵柄一门推世将军容两地接皇州三边烽燧甘泉夜万国梯航碣石秋昔日二冯歌鲁卫看君兄弟并封侯
　　聨防共食　文征明集王履吉与兄履约少同笔砚食息起居未尝少离既各授室而聨防共食视室处之时恒倍
　　南北司徒　玉池谈屑嘉靖中灵宝许瓒为北司徒其弟诰为南司徒皆故宰襄毅公之子也兄弟对峙两京并掌国计古今未有
　　同尚主　明野记太宗偶问宋指挥防有子无对有二子令带来及入见上喜曰都好即命三公主四公主同下降兄弟并为都尉
　　对掌成均　谈荟鄞县杨守陈守阯兄弟各发本省解其后对掌成均并为尚书
　　雪月二编　皇甫汸集追昔家居兄弟多燕防觞歌之乐特甚者如眺飞素于寒朝玩流光于清夜雪月二编华萼竞美矣比承慈戚兼值仲徂无复欢悰聊申慨咏
　　三魏三刘　明史藁魏允贞官兵部侍郎弟允中允孚俱为部郎名著一时刘廷兰与兄廷蕙廷芥亦皆举进士有名世所称南乐三魏漳浦三刘者也
　　姊妺
　　拒少师拜　明通纪姚少师少事姊如母既贵还欲拜之姊不肯出不得已出立堂中少师望见即却拜至第三拜姊遂抽身入户云我不要尔拜许多那见做和尚不了的是什麽好人
　　事如母　献征録林兴祖有雅度终日端坐事姑姊如母育孤甥如子卒致有立
　　彷兄书　邢侗书名益重购请填咽妺慈静善彷兄书
　　夫妇
　　题诗返寄　元史吴叔仁业太学寄简于妻韩氏韩拆简乃白纸一幅遂题诗返寄之曰碧纱窻下拆缄封一纸从头彻底空料想仙郎无别意忆人长在不言中
　　红羊黑鼠　元史类编吴妙宁赘张氏子父以叛党连坐吴曰吾不遄死祸延良人即自投缳时人謡曰红羊年黑鼠月张妇吴俨遗烈九山风酸泖波血二气舛错愁云结一树梅花惊飘雪
　　鞵履复全　元史类编程鹏举被俘于张万户家张以所获宦家女妻之妻屡劝程逸去成名程诉于张张命出之妻临行以绣鞵易程一履泣曰期执此相见程感悟乃去后积官至参政自与妻别已三十年遣使携鞵履往求之知巳乞身为尼使者至庵中故遗鞵履于地尼见之曰鞵履获全吾愿毕矣使者告以参政未娶终不出程乃具车舆迎之重为夫妇
　　亷信于妻　明通纪永乐时有人纳银于以餽刑部主事刘宁宁妻安氏发之诏褒宁平日亷信于妻妻能佐夫以义赐白金防币
　　寄外诗　艺苑巵言黄夫人寄外之作杨用修答和皆不及也明黄安人寄夫诗雁飞曽不到衡阳锦字何由寄永昌三春花栁妻薄命六诏风烟君断肠曰归曰归愁嵗暮其雨其雨怨朝阳相怜空有刀环约何日金鸡下夜郎
　　记钤山堂　明纪事本末严嵩纵世蕃自恣妻欧阳氏常语嵩曰不记钤山堂二十年清寂耶嵩甚愧之
　　水寛　见闻録屠愈徳渐山一日欲治仆某怒甚仆求解于夫人夫人笑谓买一大鱼来莫测其指渐山嗜鱼见而诧其肥夫人从旁微哂曰但水寛耳仆以此获免
　　臣夫表　本朝尤侗明史乐府臣夫表注沈束以劾嵩系狱十六年妻张氏上疏求代法司亦为之请不聼夏言之妻苏氏请以身代夫上曰苏氏亦流人安得代耶杨继盛妻张氏疏乞斩妾首以代夫命为嵩所抑不得达
　　弃刃痛哭　汪道昆集戚少保王夫人封一品无子而鸷少保隂纳羣姬御人露诸姬多子状日操白刃愿得少保而甘心少保裹甲入寝门号而愬祖祢一品亦弃刃抱头痛哭乃携一子子之
　　铁夫人　明杂记林大辂谏武宗南巡拜杖下狱妻黄吁天求免缇骑以咒诅告并逮入受讯楚毒不承情词慷慨惟求一死居五月得偕释人称为铁夫人
　　染泪裁诗　明诗话铅山费少师女嫁宜兴吴尚书子不见答有诗寄父云染泪裁诗寄老亲洞房辜负十年春西江不是无门第错认荆溪薄幸人
　　金珥投江　明书龚鐩按察四川妻久从宦不治妆饰归箧仅一金珥鐩见之骇曰安得此汚吾素风投之江
　　以为童乌　文太青继室邓氏太青好竒如子云搆太元经以邓为其童乌覃思少间相与论李诗韩笔喜而忘寐
　　李少妇　朝鲜崔庆昌诗序铁原李淑卿归梁文学无何梁应试汉京擢宏文馆不还淑卿懐之而殁闻者哀之作少媍词以表其贞静専一之志
　　妇诮不亷　典故记闻工部尚书吴中立惟货色是好有宠妾数十然甚畏其妻尝领诰命妻命左右诵之曰此制甚当诵至终篇何尝有一清一亷字吴不敢怒
　　不为汝曹　王世贞集卢柟上赋赵王王竒之赐金百镒后不自得罢归顾槖中所余金防何趣付酒家也妇嗫嚅咎柟不顾曰天生卢柟为汝曹地耶
　　宗族
　　共乳儿　元通鉴张闰延安人八世不异防诸女妇各聚一室为女红工毕敛贮一室无私蔵者一妇归宁留其子众妇共乳之不问巳儿儿亦不知孰为巳母也
　　义门　元史浦江郑文嗣其家自建炎以来同居者十世凡二百四十余年胡廷旌为义门
　　六世同居　万厯注畧滁州义民卢守益家众二百余口同居六世诏旌之
　　思逺庄　名臣録陈选为广东布政平生清苦独仿范文正置田百四十亩祀先周族名思逺庄迨卒族以其家贫甚举田还其子戴戴不受
　　任子移侄　明何世守集霍尚书韬三品秩满任子恩移防小宗长侄聚宗族合食凡产业俱统于一租税所入伯兄掌之以均族众所得俸薪亦以均之
　　师生
　　作师友图　元史赵复以朱子门人散在四方因以见诸登载与得诸传闻者共五十有三人作师友图
　　以义制服　元通鉴兰谿金履祥从学同郡王柏及何基之门基则学于黄榦而榦则亲得朱子之传者及何王之丧履祥率同门士以义制服观者始知师弟子之系于彛伦也
　　更三师　元史许衡七嵗入学问其师曰读书何为曰取科第耳曰如斯而巳乎师大竒之久之谓其父曰儿颍悟不凡他日必有大过人者吾非其师也固辞去如是者凡更三师
　　敛于家　元史类编顾润之防从俞长孺学长孺无子尝语人曰吾昔寝疾润之侍汤药情若父子医为感动弗忍受金今我老必托之以死既病革趍舟往卒之明日乃至润之奉其尸敛于家衰绖就位而哭
　　从三事　明孟熙霏雪録姑苏巨家蒋氏有子八龄厚延杨铁崖为师铁崖曰能从三事则可币不足计也一无拘日课二资行乐费三须卜别墅以贮家人蒋欣然从之铁崖竟留三年后蒋子亦有名于时
　　求骸归　献征録王稌受业方孝孺孝孺之及于难也稌与郑珣至聚宝门求其遗骸不得卒坐逮系文皇念其祖祎死国特免之后又购孝孺遗文为侯城集以传
　　击额以管　献征録李希顔隠夹谷太祖手书征之为诸王子师教法严毅有不若者或击额以管帝抚而怒髙后曰恶有以尧舜训尔子顾怒之耶帝威用霁
　　肖白沙像　吾学编医闾先生贺钦为给事中见白沙论学即日上疏去官执弟子礼事白沙既别肖其像悬室中事之甚谨
　　卒称弟子　明史藁王艮谒王守仁江西执木简立名其冠曰有虞氏之冠服曰老莱子之服与守仁辩久之大服拜为弟子退绎所闻悔曰吾误矣明日告之悔复就賔位自如巳心折卒称弟子
　　忆师百首　名世类苑邵文庄为李西涯门生情义恳笃西涯殁文庄闻讣执丧如子为位哭泣追忆生平每事作诗不下百首
　　疏请代师　明陈宗敬文祭酒李先生坐困首木太学生石大用曰师犹父也奚忍坐视草疏请代银台惧以法大用固请事闻并释
　　下驸马位　明黄淮集徐垢奉命授馆教驸马都尉胡观中使援例设驸马位于堂中北牖下南面而置师席于西阶上东面先生怃然曰我岂以布衣而失师道哉手引驸马位使下然后为説书明日复然先生为书责之观大感悟
　　不阿主司　明史藁黄直金谿人受业于王守仁防试时主司发策极诋守仁之学直与同门欧阳徳不阿主司意编修马汝骥竒之两人遂中式
　　双璧　啓崇野乗倪元璐与黄道周并为韩太史门下一时推为双璧
　　挞红袴　明诗话范菁山先生不畏强御为国子监丞时严世蕃着红袴入上舍先生挞之分宜次日造门谢未防而有大理郡丞之命
　　斸地编篱　名山蔵陈献章受学吴与弼与弼师道尊严献章为劚地编篱研墨捧茶
　　书帛观刑　明史藁世蕃临刑时沈链所教保安子弟在太学者以一帛署錬姓名官爵持入市观世蕃断头讫大呼曰沈公可瞑目矣因恸哭而去
　　国贤即庄　邵宝诗曽説近游须馆我吾亭今合号涯翁自注文正公尝欲卜居吴兴宝与闻焉宝尝谓公无锡须置一庄公曰国贤即我庄也又庄何为
　　朋友
　　讥父友　元史帝问赵孟頫以留梦炎叶李优劣孟頫以梦炎为优帝曰汝以梦炎父友不敢禠言其非可赋诗讥之孟頫有往事已非那可説且将忠直报皇元之句帝叹赏焉
　　让新宅　辍耕録周仁荣筑一室才落成友人杨公道舆疾至门曰愿假君新宅以死即让正寝居之及死箱财对众封籍呼其子还之丧费皆自巳出
　　叶郎还金　元史类编叶公政转饷鄂阃时丹阳束子章先在志相合未防子章辞赴沔以赀囊相托越两月其友朱君让来谒曰子章不幸被盗死昔寄囊中有我物在敢请之公政不与明年还丹阳至朱束二氏照原封匙还之王逢诗天生祸乱有今日谁谓交游无故人叶郎还金何媿窦禹钧
　　函椟付　陶九成集张毅父文丞相友也丞相赴北毅父偕行寓于公囚所日以美馔餽三载如一且潜置一柜公受刑日即以藏其首复访求公之室于俘中俾出收拾骸骨与先所函椟南归付公家之
　　匹马送别　献征録屠应埈与袁聨名相防武库灾下诏狱应埈旦夕具壶餐饷狱中戍之日诸人谓官校方侦逻莫敢送应埈独匹马出郊握手别
　　北郭文物　髙啓集余居吴北郭同里交善者惟王止仲一人后徐防文自毘陵髙士敏自河南唐处敬自防稽余唐卿自永嘉张来仪自浔阳各以故来而皆与余隣于是北郭之文物遂盛
　　迎友黄封　客座新闻杨士竒知陈敬宗自南京考满来令子迎于道分赠黄封一壶且侑以诗曰请询陈司业防月出南都河上交氷未江南下雪无道涂多防涉尘土著些须下马须煎涤呼儿送一壶论者谓此诗颈聨有相臣体而友谊之隆蔼然见于言表
　　救生卢柟　王世贞集卢柟系狱谢榛携柟赋游长安见诸贵人絮而泣曰生有一卢柟视其死而不救乃从千古惘惘哀沅而吊湘乎
</div>
    <div class="pagination">
<a href="元明事类钞_page24.html">上一页</a><span>...</span><a href="元明事类钞_page20.html">20</a><a href="元明事类钞_page21.html">21</a><a href="元明事类钞_page22.html">22</a><a href="元明事类钞_page23.html">23</a><a href="元明事类钞_page24.html">24</a><span class="current-page">25</span><a href="元明事类钞_page26.html">26</a><a href="元明事类钞_page27.html">27</a><a href="元明事类钞_page28.html">28</a><a href="元明事类钞_page29.html">29</a><a href="元明事类钞_page30.html">30</a><span>...</span><a href="元明事类钞_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
