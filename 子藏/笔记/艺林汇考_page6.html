<!DOCTYPE html>
<html>
<head>
    <meta charset="UTF-8">
    <title>艺林汇考 - 第 6 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>艺林汇考 - 第 6 页/共 23 页</h1>
    <div class="content">　　名义考通俗文柴垣曰杝木垣曰栖南土悉以竹为之斜织者谓之巴飞杝杝本作篱释名以柴为之疏离离肰尔雅樊藩也郭璞云藩篱也【柂篱同】
　　贡父诗话宋次道次西都诗以野狐落对五鳯楼言野狐落唐人名宫人所聚也
　　谰言长语诗词中有院落篱落村落部落落居也唐宫中巷有野狐落落亦居也又有碧落勾践战敝卒三千人禽夫差于干遂遂者道也干是水湾之高地江干河干是也左思天都赋云长干延属金陵名长干落干二字实字也史云逾隐以待之隐短墙也与埒同
　　丹铅録唐制妓女所居曰坊曲北里志有南曲北曲如今之南院北院也宋陈敬叟词窈窕青门紫曲周美成词小曲幽坊月暗又愔愔坊曲人家近刻草堂诗余改作坊陌非也谢臯羽天池间集载孟绠南京诗云愔愔坊曲傍深春○説略今称妓居犹曰曲中
　　丹铅録虎落若今竹虎以竹篾相连遮落之
　　丹铅録段国沙州记吐谷浑于河上作桥谓之河厉长一百五十歩勾栏甚严饰勾栏之名始见此王建宫词风水殿压芙蓉四面勾栏在水中李义山诗帘轻幕重金勾栏李长吉诗蟪蛄吊月钩阑下字又作钩宋世以来名教坊曰勾栏【按古今注汉成帝顾成庙有三玉鼎二真金罏槐树悉为扶老拘栏飞云龙角虚于其上】
　　阅耕余録魏略焦先杨沛并作牛庐裴松之以为当作蜗圜舍形如蜗牛也按本草蛞蝓一名陵蠡一名土蜗一名附蜗一名蠡牛亦曰牛松之未及考耳非字之误
　　筠轩释略鲁人夜迷行路望田中有大宅遂叩门求宿妇人延入设酒至醉寝明旦视之身在田塍上傍有一螺大如斗心甚恶之因吐出皆泥也今人因此自谦其居为蜗舍也又魏隐者焦先作舍形如蜗牛称蜗牛庐秇林伐山戴延之西征记函道道如封函也荀子云局室芦局室室如碁局也
　　困学纪闻殷芸小説蔡司徒説在洛见陆机兄弟住参佐中三间瓦屋士龙住东头士衡住西头东坡诗自甘茆屋老三间简斋诗士龙同此屋三间又云士衡去国三间屋
　　演繁露东坡诗周公与管蔡恨不茅三间南史刘义真传賛曰善乎厐公之言比之周公管蔡若处茅屋之内宜无放杀之酷
　　辍耕録陈众仲先生尝题乐全堂有能守不成三瓦戒之句人多不知所出按史记防传云天尚不全故世为屋不成三瓦而陈之注陈犹居也
　　困学纪闻周礼里宰以嵗时合耦于耡注云锄者里宰治处也若今街弹之室于此合耦使相佐助疏谓汉时在街置室检弹一里之民金石録有中平二年正月都乡正街弹碑在昆阳城中赵明诚失于攷礼注而郦氏注水经洪氏释皆以街为卫又误矣汉食货志言古制云春将出民里胥平旦坐于右塾隣长坐于左塾毕出然后归夕亦如之里胥之塾其即里宰所谓锄者欤金石録防昆阳城中汉街弹碑不知街弹为何语按周礼郑注【云　云】盖周名锄汉名街弹之室今之申明亭也留青日札郑云锄者里宰治处若今街弹之室盖锄取锄强之义弹则在朝曰弹文在野曰褒弹评弹是也汉曰里宰曰亭长即今之里长申明亭更铺一名冷铺即街之弹室也
　　丹铅録説文引孟子七十而锄周礼以嵗时合耦于锄以治稼穑郑司农曰锄里宰治处若今街弹之室锄音助又周礼以兴锄利甿谓起人民令相佐助又齐民要术引谚云湿耕泽锄不如归去
　　能改斋漫録今世所在市井有寄附铺唐世已然矣按唐异闻集薛防作霍小玉传有云大理中寄附铺侯景家
　　资暇録肆有以筐以筥或倚或垂鳞其物以鬻者曰星货铺言其列货丛杂如星之繁今俗呼为星火铺误也唾玉集光禄大夫门外则施行马阛阓顔延之云阛阓市巷门也
　　古今注阛阓阛者市墙也阓者市门也
　　隽言相如传令文君当卢师古曰卖酒之处累土为卢以居酒瓮四边隆起其一面高形如锻家卢故取名耳俗学谓当卢为对温酒火卢失其义矣食货志令官作酒以二千五百石为一均率开卢以卖
　　中华古今注肆者所以陈货鬻之物也店者所以置货鬻之物也
　　臆乘胡建传时监军御史为奸北军穿垣以为贾区师古曰坐卖曰贾为卖物之区也小室之名若今小庵屋之类卫士之屋谓之区庐宿卫宫卫士称为区士丹铅録王莽传有里区谒舍之语盖不宿客之舍为里区宿客之舍为谒舍【按如淳注居处所在为区谒舍者今之客舍也】
　　丹铅録穹庐一作弓闾邹诞生云以氊为庐若穹然北齐斛律光歌天似穹庐罩四野
　　文昌杂録北人谓住坐处曰捺鉢四时皆然如春捺鉢之类是也不晓其义近者彼国中书舍人王师儒来修祭奠余充接伴使因以问师儒荅云是契丹家语犹言行在也














　　艺林彚考栋宇篇卷七
　　钦定四库全书
　　艺林彚考栋宇篇卷八
　　蓬莱县知县沈自南撰
　　庑序类
　　释名大屋曰庑庑幠也幠覆也○序次序也
　　演繁露舜游嵓廊李试义训曰屋垂谓之宇宇下谓之庑歩檐谓之廊峻廊谓之嵓汉宣帝选六郡良家子便弓马者为羽林郎一名嵓郎言其御侮嵓除之下注曰后汉志曰言从游猎还宿殿下室中故号嵓郎
　　丹铅録汉书游于嵓郎魏钟繇表庙郎郎当作廊而皆省作郎者上廕下下承上也如鳯凰同书省下作皇鹦鹉联文省下作武若单书则不可也石鼔文旭日杲杲但于旭下作二防借旭之日为下字也秦刻亦有此例宛委余编用修云汉书游于嵓郎钟繇表庙郎郎当作廊而皆省作郎者上廕下下承上也此却不然防传纣为象郎岂亦下承上乎盖古文通用耳
　　埜客丛书周昌传吕后侧耳于东箱听司马相如传青龙蚴蟉于东箱金日防传莽何罗褏刃从东箱上鼂错传错趋避东箱东方朔传翁主起之东箱前汉书称东箱率多用竹头顔师古注谓正寝之东西室皆曰箱如箱箧之形尔雅及其他书东西箱字竝从广头谓廊庑也其实一义但所书异耳埤苍云箱序也亦作厢东厢字见礼记○学斋呫哔曰师古説得之今世误作东厢西厢皆非是
　　留青日札西厢即西清今人家厢房清僻处也汉书鼂错趋避东箱盖箱与厢通今国子监亦有东厢等名东荣东翼也南荣南除南庭也东除中唐
　　隽言子虚赋象舆婉蝉于西清师古曰西清者西厢清静之处也
　　隽言相如传居列东第师古注东第甲宅也居帝城之东故曰东第夏侯婴传赐婴北第一注北第者近北阙之第婴最第一也平王后传迎皇后于安汉公第宫注本是莽第以皇后在是因呼为宫
　　丹铅録汉世有东第所谓爵为通侯列居东第是也有西第马融作大将军西第颂是也有北第赐夏侯婴北第第一是也独无南第避南面之故欤
　　容斋随笔班史灌夫传坐乃起更衣顔注更改也凡久坐者皆起更衣以其寒暖或变也田延年起至更衣顔注古者延賔必有更衣之处卫皇后传帝起更衣子夫侍尚衣
　　隽言霍光传祠阁室中如淳曰城门阁室阁道之有室者窦婴传陈廊庑下师古曰廊堂下周室也庑门屋也音侮
　　天中记释名大屋曰庑庑幠也幠覆也并冀人谓之庌庌正也屋之正大者也又屋奥也其中温奥也通俗文客堂曰庌
　　梦溪笔谈今人多谓廊屋为庑按广雅堂下曰庑盖堂下屋檐所覆处故曰立于庑下凡屋基皆谓之堂廊檐之下亦得谓之庑但庑非廊耳至如今人谓两廊为东西序亦非也序乃堂上东西壁在室之外者序之外谓之荣荣屋翼也今之两徘徊又谓之两厦四柱屋则谓之东西霤今谓之金厢道者是也
　　演繁露五祀有中霤左氏三进及霤通典曰古者穴居故名室曰霤许叔重説文曰屋水流也以今人家凖之则堂中有天井处也许説诚确霤力救切
　　席上腐谈古之承霤以木为之用行水即今之承落也隽言宣帝纪金芝产于函徳殿铜池中师古曰铜池承霤也以铜为之
　　三余赘笔浙中人家水沟多用陶瓦为之如灶突状名之曰淫取其流通不壅滞也此地少水人家多于山上置闸蓄水遇旱嵗开以灌田名之曰沛取沛然之义也刋谬正俗伯兮篇云焉得谖草言树之背毛传云背北堂也谓于北堂种之以忘忧耳而陆士衡诗云焉得忘忧草言树背与襟便谓身体前后种之此亦误也代醉编焦弱侯曰诗曰焉得谖草言树之背嵇康养生论合欢蠲忿谖草忘忧以其忘故名为谖谖忘也背堂北也陆士衡诗焉得忘归草言树背与襟忘归悮认背字亦悮愚谓谖忘也忘字虚不作如今之蘐草言焉得善忘之草树之而忘我忧乎言忘则忧亦在所忘之中耳士衡加一归字正得诗人之意俱作虚字看而以归别于忧耳背北堂也则面南庭除亦可作襟如襟江带湖皆是假借字眼若是焦説则树背为背上树襟为胷前如荘子栁生左肘可为一笑罗愿曰安得谖草言树之背谖忘也言安得易忘之草树之北堂使我覩之而忘忧也然世岂有此物也哉盖亦极言其情説者因萱音之与谖同也遂命萱以为忘忧之草此亦诸儒附会之语也此説极有味使以谖为萱草也则树之何难而云安得耶
　　鹤山雅言为人子者居不主奥朱文公曰古人室在东南隅开门东北隅为穾西北隅为屋漏西南隅为奥人才进便先见东北隅却到西北隅然后到西南隅此是至深密之地
　　余冬序録古人居屋西南隅曰奥东正南隅曰灶王孙贾之问是相对而言耳又按孔子读春秋老聃据灶觚而听之是賔位也古人穴地为灶故席地可冯其觚今人谓灶东厨尚存其防
　　旃璅言古人宫室门东偏向故谓西南为奥西北曰屋漏不愧屋漏犹曰不愧暗室也则其制可知矣故祀礼以西为尊南向为昭北向为穆今制门中开西南非奥则不尊矣犹袭尚右不反卑耶今东西相向犹称昭穆不失其序耳而非其义也
　　杨公笔録西北隅谓之屋漏礼每有新死辄取屋之西北隅薪以防灶煮沐以供丧用时若值雨则漏遂以名之也
　　秇林伐山诗抑之篇曰尚不愧于屋漏郑笺曰屋小帐也疏引周礼天官幂人职掌帷幂幄帟注云帷幂以布幄帟以缯帷幂是大帐幄帟为小帐礼之用帷幂者皆于埜张之以代宫室其宫内不张幂也幄则室内亦有之今按郑解屋为小帐盖以屋为幄也史记运筹帷帐之中或作帷幄帐与幄一物也又幂即幕也易井收勿幕呉氏纂言音幂是也军行之制将于埜次设幕发令犒士临之诗人所咏清油幕也其隐奥深居曰帐密谋秘议临之所谓玉帐虎帐是也
　　桐薪今官人公廨正堂前有篾楼三间狱囚于此对簿俗称为扑水防陆氏笔记云蔡京赐第宏敞至无设床处惟扑水少底间架亦狭乃即扑水下作卧室然则自宋以来有是名矣
　　戒庵漫笔今人大防五间之前重置屋者俗名五防三泊暑谓可障蔽炎热也夷坚志作扑水扑风板又作屋翼剥风板或又作仆处谓防上待客童仆供待宜列于此耳
　　能改斋漫録今之屋翼谓之传风见仪礼士冠礼篇云直于东荣郑氏注云荣屋翼也唐贾公彦疏曰荣屋翼也者即今之传风又云荣在屋疎两头与屋为翼若鸟之有翼故斯干诗美宣王之室云如鸟斯革如翚斯飞与屋为荣故云荣也
　　梦溪笔谭予见人为文章多言前荣荣者夏屋东西序之外屋翼也谓之东荣西荣四注屋则谓之东霤西霤未知前荣安在
　　艺苑雌黄按笔谈言士人文章中多言前荣屋翼谓之荣东西注屋则有之未知前荣安在予尝观韩退之示儿诗前荣馔賔亲冠之所果如存中之言则退之亦误矣又考王元长曲水诗序云负朝阳而抗殿跨灵沼而浮荣五臣注则以荣为屋檐檐一名樀一名宇即屋之四乗也又谓之楣集韵云屋梠之两头起者为荣其谓之翼则言櫩宇之张如翚斯飞耳故礼记言洗当东荣又言升自东荣降自北西荣上林赋云偓佺之徒暴于南荣则所谓荣者东西南北皆有之矣故李华含元殿赋又有风交四荣之説由是而言则沈氏笔谈未为确论　按甘泉赋列宿施于上荣师古曰荣屋翼也子虚赋暴于南荣郭璞曰荣屋南檐也
　　留青日札歩檐汉相如赋歩櫩周流唐朱子奢幽州昭仁寺碑歩櫩拖虹霓之色顔鲁公太尉文贞宋公碑尝于光范门内坐歩檐中简文帝秋夜诗檐重月没早晋夏侯湛秋夕哀诗防修庑之飞檐览明月之流光谢希逸宣贵妃诔巡櫩而临蕙路杜甫诗歩檐倚杖看牛斗今俗本作歩蟾夫以月而为歩蟾则又易之踏兔走蜍可乎盖歩檐以混成而言如今之飞檐歩廊也屋之半间亦曰一歩
　　丹铅録杜诗歩檐倚杖看牛斗檐即今檐字也盖用相如上林赋歩檐周流之语俗子不知古字乃改檐为蟾且上句有新月犹悬而此又云歩蟾太重复况歩蟾乃时俗举子坊牌腐语杜公语宁有此恶字面耶
　　丹铅録古者堂之前无阶惟左右设两阶右为賔阶左为阼阶天子之尊亦惟两阶书曰舞干羽于两阶是也天子立于阼阶而以賔礼延其臣易曰利用賔于王是也天地所以交泰也至秦中为甬道亢肰自尊天地不交而为否矣今佛寺道观犹存古制
　　名义考王幼学谓纳陛为从中阶而升孟康谓凿殿基际为陛二説皆非顔师古曰尊者不欲露而升陛故纳之于霤下如今官府升堂有自檐而升者有自阶而升者纳陛亦自檐之意故曰纳之霤下【霤音溜】
　　梦溪笔谈尝有人自负才名后为进士状首扬厯贵近曾谪官知海州有笔工善畵水召使畵便防掩障自为之记自书于壁间后人以其时名至今严防之其间叙畵水因曰设于防事以代反坫人莫不怪之予窃意其心以谓邦君屏塞门管氏亦屏塞门邦君为两君之好有反坫管氏亦有反坫其文相属故谬以屏为反坫耳华阳博议笔谈【云　云】按反坫出谕语不应疎陋至此宋黄东发云反坫郑注为坫在两楹之间反爵其上坫字从土而云在两楹间岂常设耶按郊特牲旅树反坫内则曰士于坫明堂位曰反坫出尊崇坫康圭士虞礼僎于西坫上则累土而为之皆可名坫而坫亦有高卑东西之不同非必反爵之处也郑氏以坫之反异于经文矣汲冢书曰回阿反坫注曰外向室也反主坫言非主爵言也据礼记反坫与台门相连汲冢书反坫与回阿相连论语反坫与树塞门相连恐均为宫室僣侈之事若东发之言盖亦以反坫为屏障之类笔谈所载某人见或同此存中持论多覈肰未免有轻发者兹类是也演繁露论语反坫也者乃是借爵之噐两邦君酬酢饮已而反置爵其上是名为坫也沈存中记国初人有用反坫为屏者沈以为误为其下文又有塞门塞门屏也不应重以屏出也案许氏説文云坫屏也不知许氏别有据否亦恐许误
　　丹铅録尔雅曰垝谓之坫注垝堂隅坫防疏坫者堂角也一名垝又曰坫名见于经传者有三礼明堂位反坫出尊崇坫康圭及论语邦君为两君之好会有反坫此三者在两楹之间以土为之非经所谓也案既夕礼云设于东堂下顺齐于坫士冠礼云爵弁皮弁缁布冠各一执以待于南坫南列此经所谓也郑注云坫在堂角肰则堂之东北角为东坫西南角为西坫故郭云在堂隅坫防也説文坫屏也垝垣也引诗乗彼垝垣诸经音义坫古文店字陈祥道礼书曰坫者以土为之记曰反坫出尊语曰邦君为两君之好有反坫此反爵之坫也记曰崇坫康圭此奠玉之坫也记又曰士于坫一此食之坫也士冠礼爵弁皮弁缁布冠各一执以待于西坫南大射将射工迁于下东坫之东南士丧礼牀第夷衾馔于西坫南既夕礼设棜于东堂下南颂齐于坫此堂隅之坫也盖两君相见于庙尊于两楹之间而反爵之坫出于尊南故曰出尊乡饮酒是乡大夫礼尊于房戸间燕礼燕其臣尊于东楹之西皆无坫特两君相见尊于两楹间有坫管仲之反坫故孔子讥之又于其南为之崇坫以安玉焉故曰康圭庋食之坫在房堂隅之坫坫在北陈尔雅曰垝谓之坫郭璞曰坫防也此堂北隅之坫也乡饮乡射燕礼皆奠爵于篚则反爵于奠坫特两君相好之礼也聘礼公受玉于中堂与东楹之间賔出公侧受睾玉而不康之于坫盖亦两君相见之礼也郑康成解康为亢非也按陈氏説坫义为详惟失引汲冢书回阿反坫此外向之坫也
　　缃素杂记苏鹗演义云蚩者海兽也汉武帝作柏梁殿有上疏者云蚩尾水之精能辟火灾可置之堂殿今人多作鸱字顔之推亦作此鸱刘孝孙始作此蚩尾是水兽作蚩尤是也蚩尤铜头铁额牛角牛耳兽之形也作鸱鸢字恐无意义古老传云蚩耸尾出于头上遂谓之蚩尾
　　名义考倦游録汉以宫殿多火灾术士言天上有鱼尾星为其象于屋以禳之类要曰东海有鱼似鸱喷浪即降雨唐以来设其象于屋脊苏氏演义蚩海兽也汉武作柏梁殿以蚩尾水之精能却火灾因置其象于上倦游録所谓鱼尾即蚩尾类要所谓有鱼似防亦即蚩譌为鸱也菽园杂记螭吻形似兽立于屋角上又譌为螭又云似龙鳌鱼亦似龙皆立于屋上者今殿庭曰螭吻衙舍曰兽头大抵皆蚩也殿庭为龙形衙舍为兽形或为鱼形以别于宫殿皆以意为之非其本则然也【蚩音笞】
　　留青日札唐之屋舍王公以下不得施重栱藻井非常防官不得造抽心舍及施县鱼瓦兽乳梁五品以上许作乌头大门宋之梐枑即官府门首拒马又子也鸱尾屋脊两头吻兽也拒鹊者瓦兽上铁义也
　　秕言淳化帖云既移屋近西蘠微援里地成大寛缓里起小三架如歩廊政可一丈梁得使二家通出入作门阁也按文选谢灵运田南树园激流植援注树立也引流水种木为援也援卫也蘠微援谓以蘠微为援即今人结蘠微为屏也微不从草防上文耳
　　谈苑砌台即今擦台也王侯家多作砌台以为林观之景唐张仲素诗云写望临香阁登高下砌台林间见青使意上赐钱来即知唐末有之太祖胡天王都尉王审琦家其子曰承裕幼时其父戏补砌台使【天中记仲素字绘之建封子也孔帖作仲封误】
　　丹铅録蔡衡仲举温庭筠华清宫诗澁浪浮琼砌晴阳上防斿之句曰澁浪何语也予曰子不观营造法式乎宫墙基自地上一丈余叠石凹入如崖隒状谓之叠澁石多有水纹谓之澁浪
　　丹铅録吕温地志图序粉散百川黛凝羣山亦如今地里图黄为川红为路青为山也今府治防事多畵此秇林伐山杨惠之塑佛壁为天下第一郭熈见之又出新意遂令圬者不泥掌【今云泥抹】止以手抢泥或凹或凸干则以墨随其形迹晕成峰峦林谷加之楼阁人物宛肰天成谓之影壁今衙门屏墙亦曰影壁
　　辍耕録今人家正门适当巷陌桥道之冲则立一小石将军或植一小石碑镌其上曰石敢当以厌禳之按西汉史防急就章云石敢当顔师古注曰卫有石碏石买石恶郑有石制皆为石氏周有石速齐有石之纷如其后以命族敢当所向无敌也据所説则世之用此亦欲以为保障之意　继古藂编云以寓厌禳之防
　　刋谬正俗如淳汉书音义曰旧亭传于四角面百步筑土上有屋屋上有柱出髙丈余有大板贯柱而出名曰桓郡县所都夹两边各一桓陈留之俗言桓声如和今犹谓之和表也説文云桓是亭邮表也东京赋云迄于上林结徒为营叙和树表司铎授征叙比也军之正门为和树表设牙形以表之




　　艺林彚考栋宇篇卷八
<子部,杂家类,杂考之属,艺林汇考__栋宇篇>
　　钦定四库全书
　　艺林彚考栋宇篇卷九
　　蓬莱县知县沈自南撰
　　梁欐类
　　释名桷确也或谓之椽或谓之榱
　　丹铅録余音绕梁欐三日不絶欐或作丽荘子梁丽可以冲城殷敬顺曰阜梁也
　　兼明书灵光殿赋曰云楶藻棁臣向曰楶梁上柱棁义手也明曰按尔雅释宫云栭谓之楶郭璞曰欂栌也【欂音皮碧反】欂柱头也栌斗也又云杗廇谓之梁其上楹谓之棁郭璞云侏儒柱也臣向不依尔雅之文臆为其説且上文枝牚扠防而邪据周翰曰枝牚梁上交木交即义手也何得更以棁为义手违经背义乖谬之甚
　　原始周立五宫太庙宗宫考宫路寝明堂咸有四阿反坫重元重廊重常复格藻棁移旅盈惷常内阶陛堤塘山廧应门库台间又以黑石为门限按四下曰阿外向室曰坫重元累栋也重廊累屋也重常累系也复格三檽也藻棁梁上柱也承屋曰移旅惷藻井之饰也宫庙陛台修饰之制详见于此
　　演繁露王盈孙传僖宗还蜀议立太庙盈孙议曰故庙十一室二十三楹楹十一梁垣墉广袤称之礼记两楹知其为两柱之间矣然楹者柱也自其奠庙之所而言两楹则间于庙两柱之中于义易晓后人记屋室以若干楹言之其将通数一柱为一楹耶抑以柱之一列为一楹也此无辨者据盈孙此议则以柱之一列为一楹也
　　演繁露元祐初程頥议更立太学先言三舍每斋须屋七楹其后又言七间为一斋学制所诘问頥前后所须间架不同頥曰所称斋七楹即是七间别无间架不同不知此时何人主学制所殊可笑也楹柱也诗言旅楹即槩言众柱耳孔子梦奠两楹即是在两柱之间世谓屋若干间者取两柱夹覆之中故曰一间今文士记屋亦皆相承以几楹为几间盖取柱之一列言之则无碍或析而言之以一间为一楹一楹安得立屋此正所谓因文害事也唐王盈孙传僖宗还蜀议立太庙盈孙议曰故庙十一室二十三楹楹十一梁是排立十一室无室为屋间二其东西屋尽处别须植柱二列故十一室而二十三楹者以一列为一楹也二十三楹而梁才居十一者从南面计眎亦以梁列数之故毎室才云一梁也
　　隽言五行志童謡曰木门仓琅根为宫门铜锾师古曰门之铺首及铜锾也铜锾青故曰仓琅铺首衔环故谓之根
　　演繁露风俗通义门户铺防公输班见水中蠡引闭其戸终不可开遂象之立于门戸案今门上排立而突起者公输班所饰之蠡也义训曰门饰金谓之铺铺谓之鏂鏂音欧今俗谓之浮沤钉也案此沤者水上浮沤状亦类蠡也南史人借雀以行嘲谑曰谁家屋门头铺浪游逸
　　辍耕録今人家戸设铰具或铁或铜名曰环纽即古金铺之遗意北方谓之屈戌其称甚古梁简文诗织成屏风金屈戍李商隐诗锁香金屈戌李贺诗屈膝铜铺锁阿甄屈膝当是屈戍
　　留青日札屈膝説者以为即铺非也盖既言屈膝又言铜铺则非一物明矣余谓即今之蝴蝶扇铰也可以屈伸折叠故可用之屏风也一名仓琅根汉书曰宫门铜锾也
</div>
    <div class="pagination">
<a href="艺林汇考_page5.html">上一页</a><a href="艺林汇考.html">1</a><a href="艺林汇考_page2.html">2</a><a href="艺林汇考_page3.html">3</a><a href="艺林汇考_page4.html">4</a><a href="艺林汇考_page5.html">5</a><span class="current-page">6</span><a href="艺林汇考_page7.html">7</a><a href="艺林汇考_page8.html">8</a><a href="艺林汇考_page9.html">9</a><a href="艺林汇考_page10.html">10</a><a href="艺林汇考_page11.html">11</a><span>...</span><a href="艺林汇考_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
