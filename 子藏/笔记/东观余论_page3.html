<!DOCTYPE html>
<html>
<head>
    <meta charset="UTF-8">
    <title>东观余论 - 第 3 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东观余论 - 第 3 页/共 7 页</h1>
    <div class="content">　　五
　　我居清空表君处红埃中仙人持玉尺度君多少才玉尺不可尽君才无时休此上清宝典李太白诗也
　　六
　　近世书人惟章申公能传笔意虽精巧不迨唐而笔势超超意出禇薛上矣比来【空一字疑襄字】阳号知古灋然但能行书正草殊不工爱观古帖而议论疎阔好摹古帖而防画失眞世言其搨本与眞迹同然比李建中周越軰则小过也
　　论虞书千文
　　闻曾家所藏虞帖未曾见但前軰写千文如智永軰不正即草未有以行书写者世有欧率更行书千文一卷乃是集其字为之者未知此虞本如何湏他日见乃可辩眞否也然世人藏虞行书帖如汝南公主墓志积时帖斋防帖【疑有阙文】
　　论张长史书
　　始观张旭所书千字文至母图隶防等字怪逸过甚好事者以长史喜狂书故効其迹及反覆徐观至鴈门云亭愚防瞻仰等字与后题月日则雄隠轩举槎枿丝缕千状万变虽左驰右骛而不离绳矩之内犹纵风鸢者翔戾于空随风上下而纶常在手击剑者交光飞刃歘忽若神而器不离身驻目视之若龙鸾飞腾然后知其眞长史书而不虚得名矣世人观之者不知其所以好者在此但视其怪竒从而効之失其指矣昔之圣人纵心而不逾规矩妄行而蹈乎大方亦犹是也尝观庄周书其自谓谬悠荒唐而无端涯然观其论度数形名之际大儒宗工有所不及其道之所以无为而无不为矣于戏观旭书尚其怪而不知入规矩读庄子知其放旷而不知其入律皆非二子之钟期也
　　齐景公招虞人以旌説
　　周官全羽为旞析羽为旌又道路用旌节即此旌也顾恺之画苏武所执之旌丄员如幢下复数层红羽鬖鬖然如夜合花即周官所谓析羽也今卤簿中节亦颇类此其首亦员相去尺余有数层员版以牦牛毛缀之亦鬖鬖然葢析羽之遗法然汉节但旌节之制耳至于龙节虎节玉节之类乃后世虎符之属是也但可合符者皆谓之节不必尽若旌幢也故汉人所持节俱【阙】合符之制今观顾画节首之下悬一物若书卷疑此可用合符也今卤簿节乃无此
　　秦昭和钟铭説
　　此钟葢庆歴中叶翰林清臣守长安所得上之大乐攷之音中大吕胡恢题云世家言秦侯至穆公十三世而中间出子遇杀岂不得列于世数邪欧阳文忠题云据史记年表始秦仲至康公为十二公此钟则为共公时作也据本纪始襄公至桓公为十二公此钟则为景公时作也予按本纪周孝王命非子曰昔柏翳为舜主畜畜多息故有土赐姓嬴今其后世亦为朕息马朕其分土为附庸邑之秦使复续嬴氏祀号曰秦嬴嬴生秦侯次公伯秦仲庄公襄公文公靖【史记作竫】公不立寜公出子武公徳公宣公成公穆公康公共公桓公以铭所谓十二公攷之若以非子始为附庸则至成公为十二公若以秦仲始为周大夫襄公始为诸侯则如欧阳説至康公以桓公为十二公然据铭云不显朕皇祖奄有下国十有二公言皇祖奄有下国葢谓始有土之君则当以非子为始虽曰附庸葢亦国也况有周锡命分土之文得不为奄有下国乎自非子至成公十有二世则是钟为成公作无疑矣又所谓十有二公葢自始祖而下至今为公之数而欧阳公以为十二公者先公也而言作钟者为十三世亦非也案铭之首称秦公曰则知见为君者固自穪公春秋时列国皆然不必言先公方谓之公也
　　商着尊説
　　按两器皆皇祐中得之是时阮逸胡瑗等议以谓此器有脰无足据有脰则可名壶尊着地无足则可名著尊是时逸与瑗未能定其主名今按凡以尊名者未尝无脰则脰不足以别尊之名而足之有无乃可为异此器既无足自可谓之着尊不必因其有脰而以壶尊致疑也鼎之无足者曰着鼎义亦如此礼明堂位商尊曰着今观内府古器中有周之着尊文饰华巧脰作夔龙蟠屈之势腹着云靁回旋之状而足皆着地葢因于商礼而加文耳今此二尊形模古质殊无虫镂第以兽饰腹以双耳挟肩比周物为朴正商代之着尊也腹之兽首若傅翼而飞举然观古宝器有为蚩尤之象者皆为飞兽而傅以肉翅昔人着其状于彛器者以示贪虣之戒此尊之饰葢蚩尤也
　　商素敦説
　　按古敦之存于今者若周宰辟父敦防季敦牧敦戠敦虢姜敦之属率皆有欵识言时称伐比他器为详大抵皆周器也此敦中无欵识外无文镂质古不华疑若商器然又诸敦之有铭者往往皆宗器也此既无铭岂非燕飨所用与周大方鼎同义乎其制为两蜼首以吞吐双耳下有两珥承之犹其尾然葢若宗彛之章以智为义传曰知人者智夫智足以灼见俊心而知之故得忠臣嘉賔而飨之然后得尽其心而成其礼然则燕飨之敦设饰以蜼其意或寓于斯
　　商山觚圜觚説
　　按礼爵一升觚二升此三觚容受宜其比爵为多山觚之脰饰以四山下为觚棱圜者但觚而已昔人所谓破觚为圜故或棱或否具此二者不独棱者谓之觚也此器用以酬酢故脰足之间可握可拱葢臣拜君酢跽而受之端而饮仰而奠于地复拜与圭勿日相为用【自与至用川本去上七字】故其为拱握之制而其腰间有穿若交午然葢奉执之际贯之组以防坠失与圭之必璧之好同义亦于宴饮之间象君臣之志通而无沉湎之失也三觚制作合度而鲜文饰葢商器耳
　　周貍首豆説
　　按古宝器之有豆往往小殊而大同若姬寏母豆则镂以山云疑生豆则承以四拱螭足豆之制有防可仰祖癸豆之像其足无趺此豆之足殊类祖癸虽冶铸非精而模矩质素葢商代所作云其侧兽面若貍首者案射义诸侯以貍首为节貍首之诗逸矣其义弗可知然即名以求其义葢取所田之物为名貍兽之小者言小兽则大兽可知故国君用射于田以所获禽一为干豆葢以祀事为先此豆饰以貍首义或出此其庙享之器欤
　　周史伯硕父鼎説
　　右二器形制欵识悉同而文字刓缺以二鼎叅读而互辨之可识者四十有三字不可见五字而已按史伯周宣王臣硕父其字也郑桓公为周司徒问王室于史伯史伯具以诸国及晋楚所以兴对春秋外传是之而汉书古今人表于厉王宣王时皆书史伯疑非二人葢羡文耳此二鼎铭文着史伯硕父所以作鼎曰朕皇考厘仲王母舟母尊鼎而周器之拓文有曰史颖作朕皇考厘仲王母舟母尊鼎欵识字画大致皆同则知颖者葢硕父之名三鼎之文互相见耳考之经传周有史佚卫有史防晋有史赵率以官为氏故硕父之名与字皆冠以史曰伯者葢五十所加犹伯阳父仲山父之类是也又幽王之臣有虢石父而晋有伯石于硕父亦近之然虢石父虢公也未尝为史而晋之伯石乃杨食我耳非天子之命卿弗可称伐于鼎是知史伯硕父非此二人也古文周与舟同史伯周臣故称其王母曰周母犹周之姜任大姒号曰周室三母亦以国着也以斯铭考之厘仲者史伯之皇考而周母其王母也今先厘仲而后周母则厘仲实王父耳下言王母则上为王父可知故但曰皇考铭之首曰惟六年八月初吉己子以己配子则于十日刚柔疑若弗类然三代鼎彛铭刻若此者甚多有之兄癸彛文曰丁子周戠敦文曰乙子今此鼎文曰己子是也或曰戊与己同类古尚未分则所谓己子乃戊子也或曰易之五位相得而各有合以配十日若甲与己合古亦未分则所谓己子乃甲子也丁子乙子义亦如之其説未知孰是铭之卒章曰用蕲绰绾眉夀晋姜鼎铭亦有此语葢祈天永命俾弗中絶故曰绾埀裕后昆俾昌而大故曰绰与万年子孙永宝同意皆善祷之辞也鼎唇之文镂为龙与饕餮之象而腹皆作龙鳞与周寏父鼎颇相类皆合而成体防而成章之义所谓龙文之鼎葢取诸此
　　周举鼎説【铭欵一字】
　　案□古文举字也三代彛器有此文者颇多如爵有己举卣有丁举之类是也戴记晋杜蒉洗爵觯以规平公时人因谓之杜举葢爵觯之属可举以献酬之器故或目以举今此鼎亦铭以举而但一字又非可举以献酬之器则此所谓举乃人名也与杜举己举异矣以载籍考之宋之僖公名举楚有大夫伍举下蔡有史举燕有唐举虽皆周人然史举贱而为监门唐举微而为相者又皆周末人而此鼎乃非晚周之器今验其铭欵若非宋僖公举则伍举也僖公微子之后与周始终伍举庄共之大夫为楚闻臣宜其制作传永而不亡然传以诸侯言时计功大夫称伐为铭之灋而此鼎特著名而不纪绩亦犹公非之鼎弟铭以非公孙虿之鼎弟名以虿亦一字尔
　　周宋公鼎説【铭欵六字】
　　有葢铭六字按此鼎铭曰宋公防之餗鼎防者宋景公也以史记年表攷之则名头曼以汉书古今人表攷之则名兜栾独汲冡师春书宋之世次曰景公防者昭公子与此铭合当以防为正然头曼兜栾音读相混汉书稍近之苐不知何据而云兜栾或景公初二名而后一之若汉昭帝初名弗陵而后但弗也此鼎与宋君夫人之餗釪鼎字画体一而釪鼎之葢文镂繁缛此鼎则朴素无华岂当时以是别君与夫人之器邪以文字稽之乃一时物也至于周防女及□防亦人名苐字画意象视餗鼎为古则□防与防女之器疑非景公作葢前此别自一防耳【微欵识作□与防同玅也】
　　周方鼎説
　　按古宝器鼎之方者多矣以其铭欵考之鲁公文王方鼎则谓之尊彛单子方鼎则谓之从彛王伯方鼎则谓之宝齍惟陀员庚申方鼎乃谓之鼎然则诸器制度大防相类以其可尊而为灋曰尊彛以其陪贰而非正故曰从彛以其或用于齐盛若九嫔之赞玉齍故曰宝齍其实皆鼎也故郑公孙侨辨黄熊之梦晋平公赐以莒之二方鼎亦止谓之鼎今此二器制度与诸方鼎同葢周器也故目以周方鼎其大也几可以函牺牛之全体其文镂也淳美而不太华其中也略无欵刻葢用于王之燕飨而已与铭祖考之功而为祀器着自作之时而为养器异矣他器无欵刻者殆此类也此鼎腹之四周皆饰以乳其数比他器为多葢亦推己以致养之义夫天地养万物圣人养贤以及万民先王宴飨以厚羣臣以仁嘉宾亦以养之也易鼎之彖曰圣人亨以享上帝而大亨以养圣贤此鼎形特大而乳极多葢大亨以养圣贤之意得不为燕飨器乎鼎之四足皆衔以羊体所谓羊鼎也又养于文从羊庠也美也亦如之皆有致养充实之义此饰以羊意亦寓此鼎之唇縁其文镂也合则为饕餮以着贪暴之戒防则为应龙以见居上泽物之功凡龙之有翼曰应龙此器之龙如之至于足之中空上彻于底而无碍则以澂肉洎之滓浊兼取其易饪耳三代制器其寓于理也详其适于用也周故曰百工之事皆圣人之作也不然何以底此
　　周宝龢钟説
　　右二钟铭皆曰走作朕皇祖文考宝龢钟走其万年子子孙孙永宝用享按尓疋唐虞曰载夏曰嵗商曰祀周曰年以此铭考之祝以万年葢周器也走之名于经传无见葢昔人自以穪谓犹孤寡不谷臣仆愚鄙皆谦损之辞故司马迁自穪曰太史公牛马走班固自穪曰走【汉书作仆文选作走】亦不任厠技于彼列説者谓以犹今自穪下走之类此器所谓走者如此然则走之号非独始于汉葢亦上矣此铭上言走下言朕与左氏所谓吾祖也我知之同意其曰皇祖文考者按左氏衞庄公之祷曰敢昭告皇祖文王烈祖康叔文祖襄公此所谓皇祖文考者亦犹衞侯所谓皇祖文王也走者周之宗室亦文王后故穪文王曰皇祖昔武王伐商以造周尝穪文王曰文考至其子孙距文王逺矣犹曰考者葢推本而言之至若赓之文考尊师艅之文考彛戠之文考敦但曰文考而不曰皇祖其皆周初之器乎与此钟异矣是钟于于鼓之间饰以双凤侧着一字亦象凤形若周乌钟之制昔周之兴也鸑鷟鸣于岐山葢在周文王之世而君奭有曰我则鸣鸟不闻孔子亦思凤鸟之至皆有懐于文王鸑鷟凤类也二钟之饰其鸑鷟欤所谓作宝龢钟者按国语泠州鸠之论钟曰大昭小鸣和之道也和平则久久固则纯纯明则终终复作乐所以成政也故秦铭勲钟名曰昭和钟而此名曰宝龢钟意葢若此文王以徽柔懿恭之徳脩和有夏后世于礼乐声容之间皆象其徳故相礼于清庙则曰肃雝作乐于钟则谓之宝龢龢平则久克成厥政宜子子孙孙宝用以传永也
　　周云靁钟説
　　按此钟形制与诸云靁钟同特于于鼔之侧别饰以一云一靁亦犹周凤钟乌钟于于鼔之侧特为一凤一乌以代铭欵则知是钟葢周器也靁动而风行所以鼓万物云族而雨流所以泽万物先王作乐崇徳感人心而天下和平鼔而泽之莫大于是故云靁之象不特识于鼎彛以设义于饮食之间而作乐之意葢亦有寓乎此者
　　周罍周洗説
　　案冠礼设洗直【士冠礼音値】于东荣水在洗东燕礼设洗于阼阶东南当东霤罍水在东説者以谓水器尊卑皆用金罍此罍与尊罍之罍名同而用异夫行礼之始务于自洁故以罍洗为先洗于文从先用是故也罍洗设于东南而靁鼔以春夏罍于文从靁用是故也古之制罍既用金洗亦当然此罍也洗也其制皆金洗之饰以鱼以涓洁为义罍之饰以云靁以润泽为义是二器也形制湻玅意象高古非周人不能为也又其出也同地其得也同时以罍承洗合若符棨而秘阁旧籍以洗为瓫以罍为缶初未知其为是物也臣等因受诏捡校而攷辨之主上圣心灼见其然命有司取其制度以备新作礼器之一乃知此器自周讫今载祀千余隠秘弗见以待圣人制作而后显于戏岂不韪欤岂不韪欤
　　周一柱爵説【素爵附】
　　案古爵皆设两柱用以反坫则相承而安此前二爵制皆一柱覆则欹倒岂以一于饮而不知节则有顚隮之患用为彛酒之戒欤亦犹欹器以覆戒满之义也四器皆无铭欵其一腹篆隠起为饕餮云靁之象文镂深明葢周人所作其一差简于前亦同时也后两柱爵朴素无文然亦周器苐非燕享所用耳
　　周云靁斝説
　　按礼爵夏以琖商以斝周以爵三器之名虽殊其实皆爵也以其三足象戈故曰琖以其两足文以禾稼故曰斝以其形若飞爵然故曰爵形若爵者取其犹爵集以春夏仁且有礼也柱以禾稼者取其饮以养阳而资于尊所以上之也戈其足者所以示饮之戒伤斯为下矣斝之制与爵同但多无咮尾此为小异耳其义则一也此斝腹柱皆饰以云靁柱则畧为禾稼腹则杂以饕餮饕餮之为物食人未尽还齧其躯又其目在腋下山经所谓狍鸮者故多以饰器之腋腹象其本形示为食戒而杜预谓贪财为饕贪食为餮以此器观之则是象非特为财与食之戒亦以儆彛酒也后一器文镂差简然皆周器周具三代礼所以兼用商爵
　　周螭足豆説
　　按此豆体中素质无文与姬寏母无异然器之足篆以盘螭是亦周器也其葢则可覆可仰可用以食古之簠簋鼎敦之葢亦如之其名曰防特牲馈食礼曰佐食启防却于豆南此谓佐食者取防却置而奠之以待尸入而食也公食大夫礼曰宾卒食防饭此谓取饭于敦仰防而食置其余以待馂也豆虽以盛菹醢其食也亦仰防取而哜焉非特于义为安葢亦适于用
　　周素盫汉小盫説
　　按説文曰盫覆葢也葢盛滫饭之器加葢以密之其葢可却以分食若鼎敦之防然观晩周之器有卭仲孙伯戋之馈盫与此前二盫形制畧同然彼有葢文镂繁缛此亡其葢而复无文亦周物也后一小盫虽有文镂而无古韵葢汉世所为
　　宋防钟説
　　右宋防钟六其铭欵曰宋公成之防钟崇寜三年甲申嵗得于南都之崇福院防贡之内府考其文则宋钟原其出则宋地也圣诏有曰得英防之器于受命之邦即此钟也是时帝作大晟即取以为钟法谨案乐纬叶图证曰帝颛乐曰六茎宋均注曰能为五行之道立根茎也防即古文茎□帝颛而后歴帝喾唐虞夏商以及于周六茎之制其传可谓逺矣然周备六代之乐云门咸池韶夏濩武皆存特五英六防无之惟宋商之后故宋公犹得其传成者平公名也宋自微子启二十六世而至平公其名始见于鲁昭公之十年春秋书曰宋公成与此钟铭合而其立也以周简王之十年乙酉嵗距皇朝崇寜三年甲申凡一千六百八十年而防之器出于受命之邦适丁圣上骏惠先烈登崇耆英制作之盛际也大晟既成神人以和治音洋洋际天蟠地岂特为五行之道立根茎哉且茎钟虽铸自宋公而实帝颛之乐今也地不爱其宝为时而出葢以昭圣上盛徳茂功比隆五帝夏商以还弗足俪也又古钟之得于今者惟周为众其制类多上设衡甬旁傅旋虫或内实而侧埀之或仰通而中贯之率皆振掉弗安惟防钟也双螭蹲踞以为平纽大晟之钟实取则焉故其埀之也正其鼓之也和而无振掉弗安之患此其制作所以过于三代也非五帝之乐何以及此
　　汉金錞説
　　案周官鼓人以金錞和鼓説者以谓其形圜如碓首上大下小今此器制度如此一名淳于南史穪齐始兴王鉴为益州刺史有以淳于献者高三尺六寸六分围三尺四寸圜如筩色如桼甚薄上有铜马以绳系马去地尺余灌之以水又以器盛水于下以芒茎当心跪注淳于则声如靁清响良久古所以节乐也今此器上有蹲兽可系以绠与南史之説同但錞首巨而圜下乃寖小非若筩也及舂之于地则声自上发回旋鍧磕于錞之首磅礴不散甚大而宏亦若靁然清响良久不必注以水而振以芒也此器本六长短相第其三已归内府制作尤工皆周器也今此三器其一有汉泉文葢汉器耳周錞之系兽卭首卷尾为蜼之状蜼智兽也智于方属北隂阳相辨之时也王安石以錞于文从金从孰谓隂与阳和而孰故曰和鼓以义考之和则可否相济辨而和和而孰隂阳辨于北之时如之宜和鼓之器饰以智物是器也秘阁旧籍目之为钟初未知其为錞臣等受诏彚分而物辨之稽经而合庶可备采择之一焉
　　汉螭文瓿説
　　按説文瓿甂也大口而卑用以食此器如之刘歆戏雄有覆瓿之语虽出于善谑然当时覆此器必以巾幂之属为无葢故也今此器但可出纳而无葢又设饰纤巧颇乏古象正汉世物也
　　汉象形壶説
　　按壶之象如瓜壶之壶诗所谓八月断壶葢瓜壶也上古之时洼尊而抔饮蒉桴而土鼔因壶以为壶后世弥文或陶或铸皆取象焉然形模大致近之不必全体若眞物也今此壶形羡若眞壶然殆汉世取象太巧故尔
　　汉小方壶説
　　按燕礼司宫尊于东楹之西两方壶今此壶形制絶小非所以尊于阶楹铜薄而弗精非三代上齐之品与武安侯钫相类葢汉世物也钫即方壶之别名海上之山亦谓之方壶其象如此古之为器必具方圜壶之有方壶犹鼎之有方鼎葢备乾坤之象辨君臣之义故説者谓燕礼之方壶为卿大夫而设以臣道直方义葢地道也臣道也举一器可以兼之宜其用于燕礼
　　汉漏壶説
　　按汉器有丞相府漏壶与此形制同而上有葢葢有方空所以出纳箭下有流筩若渴乌然所以节水也此方有【疑作其字】葢余制皆同然彼器脩九寸耳而此乃长倍蓰之者葢孔壶为漏浮箭为刻水之循环有升降则器之出纳有大小视今之漏壶制大小长短相次若陛墄然则漏之有壶宜不一而足











　　东观余论卷上
<子部,杂家类,杂考之属,东观余论>
　　钦定四库全书
　　东观余论卷下　　　　　宋　黄伯思　撰跋西岳蕐山庙碑后
　　欧阳文忠集古録云所谓集灵他书皆不见惟见此碑某按汉书地理志云太蕐山在蕐阳南有祠集灵宫武帝起又桓谭仙赋叙云蕐山下有集灵宫汉武帝欲懐集仙者故名殿为存仙门为望仙二书所载其详如是则集灵宫不独见于此碑也文忠博古矣犹时有舛漏后学可忽诸黄某记
　　跋四皓碑后
　　四皓之目始见于灋言及汉书王贡传序相承读之曰园公曰绮里季曰夏黄公曰甪里先生前贤未始有异故王黄州元之在汝州有诗云未必颈如樗里子也应头似夏黄公而毕文简公尝讥评之以谓不当云夏黄公盖杜子美诗云黄绮终辞汉谓之黄绮则四皓之目宜曰园公曰绮里季夏曰黄公曰甪里先生也仆初亦以为然盖逸少有尚想黄绮帖陶渊明诗亦云黄绮之南山又曰且当从黄绮皆可以为证然近嵗商于耕夫得汉世石刻数种有云圏公神坐绮里季神坐甪里先生神坐又各有神祚机皆汉人隶书其号不应误则与文简之说异矣当以石刻为正宜从旧目则前人所谓黄绮者特各取一字以目二人不必皆其首字也又园公石刻乃为圏公盖二字音文为近或册牍传写之差亦当以圏为是按颜师古匡缪正俗有圏称陈留风俗传自序云圏公之后圏公为秦博士避地南山汉祖聘之不就惠太子即位以圏公为司徒以是书证之圏姓愈晓然矣今尚有圏姓者姓氏书多以圏为园公之后此又可证云黄某题
　　跋干禄字碑后
　　欧阳文忠言杨汉公谓此书以工人用为衣食之业故模多而损速者非也盖鲁公笔法为世楷模而字书辨正譌谬尤为学者所资故当时盛传于世所以模多尔岂止工人为衣食业邪此论甚善但云汉公模本多失眞则不然今观此书精隐劲媚殊得颜眞杨自以为不差纤毫信矣然文忠又云干禄之注持重舒和而不局促余辄易之曰持重而不局促舒和而含劲气廼尽鲁公之笔意也崇寜壬午嵗九月十二夜试姑苏仲璋笔余自得此碑几三年凡三题卷后而字势各不同虽似稍进然犹孩稚形骨嵗殊月异不同未若老成风格成就也更当力学以追昔人
　　跋逸少破羌帖后
　　破羌帖今在米淮阳家崇寜癸未春米在都下以泉十五万得之后有开元印记及陶谷等题字余尝防之云晋穆帝永和十二年秋桓温破姚襄于伊水遂至洛时将以谢尚镇之属病不行此帖所叙桓公摧破羌贼及喜仁祖小差正当时事也是时逸少去会稽内史已嵗余方遁迹山水间宜不复以世务经懐而此书乃叹宣武之威略悲旧都之始平忧国嗟时志犹不息盖素心如此惜其一愤远引使才猷约结弗光于世独区区遗翰见宝后人览之深为兴叹
　　跋黄庭经后
　　黄庭世有数本皆刓缺不全独此本字画具存乃庆厯中摹者然气象犹在不可以近而忽之也
　　跋陈孝义寺碑后
　　徐陵文非佳而颇有内典故事又徐峤之书有法故漫録之
　　跋兰亭传后【川本无】
　　甲申嵗八月十一日夜因临兰亭阅法书要録见此记文词繁琐戏为删润但笔孏不能好书当俟他日别写长睿题
　　防白傅书后
　　乐天书不名世然投笔皆契绳矩时有佳趣乃知唐士【一作世】书学之盛如此乙酉嵗闰月八日书
　　跋文防图后
　　文防图世传阎令画然图中有奚官捧笏囊者予初疑之以为唐史载张九龄体弱有醖借故事公卿皆搢笏于带而后乘马张独使人持之因设笏囊自九龄始阎令之殁距九龄作相凡六十年不当此画已作笏囊也然予按梁职仪云八坐尚书以紫裹手版通志云令録仆射尚书手版皮紫褁之梁中世以来唯八坐执笏者以紫囊之叚成式酉阳贬误中尝引此以为不始于陈希烈则笏囊自萧梁以来有之不特从九龄始也阎令之画笏囊葢无足怪崇寜乙酉嵗三月十二日手摹此图因书卷末黄某长孺父记
　　跋李邯郸撰御书阁记后【川本无】
　　崇寜丙戌嵗元日黄某在兴仁府外氏任太师第登阁敬观美成龙章因览是碑爱其文辞雄蔚遂躬録之
　　跋崇寜所书眞诰册后
　　眞诰所载杨许三公往返书牍语存而迹逸深可嗟慨故聊书之殊愧词翰不伦也然予书格本出魏晋知者观之亦可以求古人之笔意丙戌嵗三月二十日书陶贞白云按三君手迹杨君书最工不今不古能大能细大较虽祖效郗法笔力规矩并于二王掾书廼是学杨而字体劲利偏善写经画符与杨相似郁勃锋势殆非人功所逮长史章草乃能而正书古拙符又不巧故不写经也隐居防见张道恩善别法书叹其神识今观三君迹一字一画便望影悬了自思非智艺所及特天假此监令有以显悟尔【此段见眞诰第十卷去十七字】
　　跋眞诰书秦汉闲事后【此跋三十五字乃眞诰全文】
　　右此前十条并杨君所写録潘安仁关中记语也用白牋纸行书极好当是聊尔钞其中事
　　防秘阁续法帖后
　　崇寜丙戌夏调官上都寓城南昭化坊李表伯舍旅食无事因假信安刘丈赐本自摹凡十卷用桐纸六十枚凡再浃月乃竟晴牕防几寂无尘虑从容填郭纎防弗差第此书当时绪次间有乖舛及第十一卷文陋书恶姑因其旧弗删除云惟此卷逸少诸子书中乃有白一帖书既恶甚语尤浅俗缪厠诸王间殊为不伦故十卷中止去此一帖耳然第四卷中得四月三日问一帖尚可删也长睿父书
　　跋杜正献公草书后
　　高适五十始为诗而与李杜抗行正献公莫年乃学草书笔势翩翩遂逼魏晋孰谓秉烛不迨书游哉于戏公之用也忠猷亮节着于朝廷其退也直心劲气寓于翰墨故观此书者可以得公之为人
　　跋刘次庄戏鱼堂记后摹本
　　刘御史书最妙小楷其原葢出王大令褚河南而能兼采羣书为一家虽体本媚弱行草差劣然求之今世亦非多有此帙所録鱼记最善其后数刻皆不迨也石苍舒书虽有骨气而失于麄俗视刘远矣
　　防滑州崇寿寺杜师雄留题后
　　某縁漕檄东郡事已还雒舍此观壁因知宗将军碑在胙城深慰懐明过当观之大观丁亥六月初十日胙城摄宰李颜送黄将军碑乃黄景云父罗刹碑虞永兴为秦府学士时撰非其书也
</div>
    <div class="pagination">
<a href="东观余论_page2.html">上一页</a><a href="东观余论.html">1</a><a href="东观余论_page2.html">2</a><span class="current-page">3</span><a href="东观余论_page4.html">4</a><a href="东观余论_page5.html">5</a><a href="东观余论_page6.html">6</a><a href="东观余论_page7.html">7</a><a href="东观余论_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
