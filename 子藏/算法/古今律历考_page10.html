<!DOCTYPE html>
<html>
<head>
    <meta charset="UTF-8">
    <title>古今律历考 - 第 10 页/共 83 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今律历考 - 第 10 页/共 83 页</h1>
    <div class="content">　　八月交一十三日九二入食限
　　八月朔四十七日三六辛亥辰时
　　是八月辛亥朔辰时日食非七月辛亥晦
　　景帝后元年戊戌岁七月乙巳先晦一日日食
　　八月交一十四日五三入食限
　　八月朔四十一日六三乙巳申时
　　是八月朔乙巳申时日食非七月先晦一日
　　武帝建元二年壬寅岁二月丙戌朔日食
　　推壬寅正月二月三月朔皆无丙戌皆不入食限汉厯之误推也
　　汉唐秘史载建元二年十月朔日食
　　十月交二十六日二三入食限
　　十月朔一十七日○七辛巳申时
　　推是年十月初一辛巳申时合朔去交分入食限日应食是食汉史不载通鉴纲目亦不载查汉唐秘史载二年十月朔日食且史曰秘其所纪多出于史鉴之外者必内府秘藏之实录也所载日食断非无因必彼时仰见天象有食而秘纪之者汉厯误筭二月之不食其十月之应食厯官失筭若辈诋日月为乱行未可知遂存其伪而去其真矣不然何以布法筭与秘史穏合不爽耶大都半载一交十月食则前此宜四月交又何惑乎二月之不交而食也汉厯二月朔食之误无疑矣建元三年癸卯岁九月丙子晦日食
　　十月交二十六日八四入食限
　　十月朔一十二日三四丙子辰时
　　是十月朔丙子辰时日食非九月丙子晦
　　建元五年乙巳岁正月己巳朔日食
　　推是年正月朔不入食限汉史不书宿度暗削之故通鉴纲目亦不书是食
　　元光元年丁未岁二月丙辰晦日食七月癸未先晦一日日食日中时食从东北过半晡时复
　　推是年三月朔不入食限汉史不书宿度暗削之故通鉴纲目亦不书是食
　　七月经朔二十○日○八刻九三减差五十三刻九三七月朔交二十六日九十五刻入食限
　　七月定朔一十九日五十五刻癸未日未时
　　推是年七月初一癸未日合朔日食非七月癸未先晦一日也盖是年闰三月汉厯失一闰故误以七月朔为七月晦且云先晦一日益谬矣盖汉厯止慿张苍等约以章蔀大槩歩厯一平朔且犹未定即有平朔而无加减多差至七十刻况无平朔乎且汉厯朔实过分每以朔加之次月一二日则无恠其晦食之多也即是食之经朔在甲申日丑时以缩疾之七度有竒减回五十余刻便食于癸未日未时矣此不彰明较著者乎纲目见其先晦一日遂不书晦朔岂知七月朔日月同度而食时刻不爽何尝先晦一日食也未时合朔则从日中时食过半晡时复良是其云从东北过则非盖月自西来从西而东过无从东过之理也即此七月朔食则前此连闰应二月朔交非二月尽之三月初也其二月晦食之误益见
　　元朔二年甲寅岁二月乙巳晦日食
　　三月交二十六日五七入食限
　　三月朔四十一日五三乙巳午时
　　是三月乙巳朔午时日食非二月乙巳晦汉史书二月晦盖误以三月朔为二月晦也纲目书三月晦则非矣元朔六年戊午岁十一月癸丑晦日食
　　推是年十一月晦并十二月朔无癸丑亦不入食限汉史书食而不记其宿度亦误推暗删之故所以纲目不书是食
　　元狩元年己未岁五月乙巳晦日食
　　六月交一十三日九九入食限
　　六月朔四十一日四四乙巳巳时
　　是六月乙巳朔巳时日食非五月晦京房易传推以为是时日食从旁右法曰君失臣明年丞相公孙薨日食从旁左者亦君失臣不知凡日食俱从旁右无从旁左之理
　　元鼎五年己巳岁冬十一月朔冬至亲郊见
　　法推是年冬至一十五日五五经朔四十六日六三次月经朔一十六日一六疾度四度三八
　　推得是年闰十月初一日庚戌十一月初一日己卯未时冬至戌时合朔盖是年冬至之次日经缩一十六日一十六刻在庚辰丑时而以疾度之四度三十八分减囘则在己卯日戌时合朔而冬至适与朔防矣然前月无中气宜闰十月也通鉴纲目书十一月朔冬至合元鼎五年己巳岁四月丁丑晦日食
　　五月交二十七日三五入食限
　　五月朔一十三日五七丁丑未时
　　是五月丁丑朔未时日食非四月晦
　　元封四年甲戌岁六月己酉朔日食
　　法推是年六月朔无己酉亦不入食限汉史不书宿度误推暗削故纲目亦不书是食
　　太初元年丁丑岁冬十一月甲子朔旦冬至祀明堂冬至五十七日五三
　　闰余二十七日三六
　　经朔三十○日一六
　　减差四十三刻七
　　定朔二十九日七二癸巳日酉时合朔
　　十二月经朔五十九日六九
　　减差三十八刻八
　　定朔五十九日三○五癸亥日辰时合朔
　　法推太初元年十一月甲午日寅时经朔以减差减之得癸巳日酉时合朔是十一月癸巳朔也以歩至二十九日辛酉午时冬至再推十二月癸亥日辰时合朔是十二月癸亥朔也次日则甲子矣汉太初邓平唐都落下闳等未经测验止慿章蔀大畧之术以求气朔且是年闰余二十七日三十六刻应闰二月天正之前不应闰而平等误置一闰遂以十二月为十一月而曰十一月甲子朔冬至无余分为厯元不知十一月癸巳朔非甲子也十一月二十九日辛酉冬至非朔旦也十二月癸亥朔非十一月朔甲子也十二月二日甲子非朔日也汉厯误以前月二十九之冬至而加于后月之朔以后月二日之甲子而加于天正之朔舛也甚矣盖汉厯推歩失之后天故气过二三日尚不觉所以日食多在晦也汉厯日食之晦余推皆朔明甚兹岂口説之滕胥乃实诣之数此可与司天氏持筹道之也纲目书法云元鼎五年书十一月朔冬至亲郊见矣不书某甲子于是祀明堂则书甲子朔旦何重厯纪也至朔同日常也甲子朔旦冬至非常也故特书之夫以非常之厯纪举非常之祀典且以气朔同日定千古厯元斯岂细事而岂知是朔之非甲子也以此明堂事天天神享之乎元鼎五年朔旦冬至实是己卯亲郊礼也去兹才八年邓平等首出治厯而反违至二三日则嗣是先时后时朔悉为晦无论钦天曷以授时厯元云乎哉
　　太始元年乙酉岁正月乙巳晦日食
　　二月交一十四日一九入食限
　　二月朔四十二日三三丙午辰时
　　推得是年二月丙午朔辰时日食非正月乙巳晦也汉厯误推正月乙巳晦日食至日之见其不食至次日方食与巳所推宿度不合遂削其宿度不书故纲目通鉴亦不书是食而不知丙午之朔食为是也
　　太始四年戊子嵗十月甲寅晦日食
　　十一月交一十四日三入食限
　　十一月朔五十日四九甲寅午时
　　是十一月甲寅朔午时日食非十月晦
　　征和四年壬辰岁八月辛酉晦日食不尽如钩在亢二度晡时食从西北日下晡时复
　　九月交一十四日四二入食限
　　九月朔五十七日五八辛酉未时
　　定用五刻五三
　　初亏未初二刻正西食甚未正三刻复圆申正初刻正东
　　推得是年九月辛酉朔日食九分九十余秒非八月辛酉晦是日食甚日躔黄道角十度夫汉史食亢二而法推角十盖角末去亢初不逺或古时距星稍异不害其为同也未初初亏申正复圆食九分九十秒正晡时食日下复不尽如钩也第云从西北则非葢汉人自东向西望日故目为西北而不知从北极望之则食从正西过正东也是年载日食云晡时至日下不尽如钩详矣盖目覩记之也余推不爽则其他又何疑
　　昭帝始元三年丁酉岁十月壬辰朔日食
　　十一月交二十六日七三入食限
　　十一月朔二十八日四一壬辰巳时
　　法推是年十一月壬辰朔巳时日食汉史合
　　元鳯元年辛丑岁七月己亥晦日食
　　八月交二十六日八四入食限
　　八月朔三十五日五五己亥未时
　　是八月己亥朔未时日食非七月晦
　　地节元年壬子岁十二月癸亥晦日食
　　正月交二十七日一九入食限
　　正月朔五十九日六二癸亥申时
　　是地节二年癸丑岁正月癸亥朔申时日食非元年壬子十二月晦食也夫正月元旦是为三朝况汉帝改元以正月为嵗首则朝贺享献履端为庆是日日食诚大变也孔子吉月必朝服而朝矧曰元旦古人有元旦日食不受贺者正以吉期值大变耳谷永误占惠帝六年季冬之朔以为七年元旦而曰三朝尊者恶之者实是日也汉厯误推以元旦之日食加于年前之穷岁以正月之二日谬为元旦之三朝日食而不知为大变且除夕于履端行朝祭大典于朔二此之所关岂细欲神道人道能休鬯乎百工庻绩能厘熈乎政典曰先时者杀无赦不及时者杀无赦然则侯之征不少贷而邓平等当之矣
　　五鳯元年甲子岁十二月乙酉朔日食
　　十二月交一十四日二三入食限
　　十二月朔二十一日二三乙酉卯时
　　是十二月乙酉朔卯时日食汉厯合
　　五鳯四年丁卯岁四月辛丑朔日食是为正月朔慝未作左氏以为重异
　　四月交二十七日○四入食限
　　四月朔三十七日五五辛丑未时
　　是四月辛丑朔未时日食汉厯合夫四月纯阳用事为正阳之月隂为慝五月一隂生之隂气未动乃慝未作隂侵阳重左氏之説是也
　　元帝永光二年乙卯岁三月壬戌朔日食
　　三月交一十四日○八入食限
　　三月朔五十八日三四壬戌辰时
　　是三月壬戌朔辰时日食汉厯合
　　元帝永光四年辛巳岁六月戊寅晦日食
　　七月交二十六日八九入食限
　　七月朔一十四日六五戊寅申时
　　是七月戊寅朔申时日食非六月晦
　　建昭五年丁亥岁六月壬申晦日食不尽如钩因入推是年六月晦七月朔无壬申亦不入食限日不应食汉史不书在某宿度却书因入二字想误推应食见其不食也遂删其宿度添因入二字若曰日入地矣文其过也
　　建始三年辛卯岁十二月戊申朔日食
　　十二月交二十六日六二入食限
　　十二月朔四十四日五二戊申午时
　　是十二月戊申朔午正二刻日食汉史合考杜钦对成帝曰日以戊申食时加未戊未土也宫中之部必此嫡妾将有争宠相害而为患者即此见是日之食在未时也法推午正二刻合朔午正二刻午将末矣其未正食甚复圆之时合
　　河平元年癸巳岁四月己亥晦日食不尽如钩
　　五月交一十三日九三入食限
　　五月朔三十五日三六己亥辰时
　　是五月己亥朔辰时日食非四月晦按刘向云日蚤食时从西南起此必当时厯官亲见其食从蚤食时西南起也法推辰正三刻合朔则初亏必辰初正蚤食时也其云从西南起则非何则日食不尽如钩是食旣也食既则食起从正西复圆正东岂有起从西南之理盖视日以北极为凖辰时日食日在东北向西南斜上月在西南向东北斜下相掩而食汉人向东视之若从西南者然而不知是正西之向正东也夫以千三百余年之逺当时亲见天象日食辰初者而余所歩不爽则其地何有不合汉厯以朔为晦并不应食而误推为食者其差谬又奚疑
</div>
    <div class="pagination">
<a href="古今律历考_page9.html">上一页</a><span>...</span><a href="古今律历考_page5.html">5</a><a href="古今律历考_page6.html">6</a><a href="古今律历考_page7.html">7</a><a href="古今律历考_page8.html">8</a><a href="古今律历考_page9.html">9</a><span class="current-page">10</span><a href="古今律历考_page11.html">11</a><a href="古今律历考_page12.html">12</a><a href="古今律历考_page13.html">13</a><a href="古今律历考_page14.html">14</a><a href="古今律历考_page15.html">15</a><span>...</span><a href="古今律历考_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
