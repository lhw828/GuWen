<!DOCTYPE html>
<html>
<head>
    <meta charset="UTF-8">
    <title>御制数理精蕴 - 第 144 页/共 595 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制数理精蕴 - 第 144 页/共 595 页</h1>
    <div class="content">　　式钱四贯得货十二斤今钱二十贯该货若干曰六十斤术此即三率准测法也又名三累先定三率之位以四贯为一率以十二斤为二率以二十贯为三率乃以二率三率相乗得二百四十以一率除之得六十为第四率又术先防纽数如用四为纽数一率四有一回四二率十二有三回四则以一代四为一率三代十二为二率仍用二十为三率所求四率亦同更以五代二十为三率亦用一为一率二率仍用十二亦可又术以一率除二率乗三率亦合又术以一率除三率乗二率亦合
　　通曰后二术皆先除后乗恐有零不尽不如先乗后除也
　　若以二率三率相乗以四率除之即得第一率之数若移三率作一率移四率作二率移一率作三率即得第二率之数
　　定位诸式
　　通曰二率三率可以相换一率则不可易矣
　　式买绢五十二疋银四十四两今买二百六十疋该银几何曰二百二十两术此所问在二百六十疋则以二百六十为第三率以原绢五十二为第一率相当而以四十四为第二率以当所测之第四率也
　　式二每石价一两七钱五分米每石价二两五钱今有谷三百九十六石照价折米该若干曰二百七十七石二斗术以谷价为二率米价为一率今有糓为三率若问米照价准糓则以米价为二率糓价为一率米数为三率
　　式三八成金五十两价二百两今有九成金四十两该价若干曰一百八十两术此有成色当折足色之后用本法推之以八成金折足四十两为一率二百两为二率九成金折足三十六两为三率
　　式四蜡十斤零五分斤之二又七两零二分两之一共银二两六钱今有银九钱买蜡若干曰三斤十二两一钱九分又六十五之四术此为三不同类之率取原银二两六钱化为二十六钱为一率取原蜡二起共化为一千七百三十九钱为二率以今银九钱为三率求得六百钱零一钱九分零归得斤两数
　　式五炼矿求银初火每三两得二两再火每七两得五两三火毎五两得四两凡三次共得足银十六两问原矿若干曰四十二两术此当并子并母求之以三子相乗炼得二两乗五两得十两又乗四两得四十两为首率以三母相乗每三两乗七两得二十一两又乗五两得一百○五两为次率以足银为三率
　　式六驿使先发三十七里别一骑追一百四十五里尚不及二十三里再追几何里可及曰二百三十八里又十四分里之三术先推知一百四十五里只追上十四里即以十四里为首率一百四十五里为次率不及二十三里为三率
　　式七二人同步甲疾乙迟甲百步乙才六十步假使乙先行百步甲该几何步可及曰二百五十步术以甲百步与乙六十步相减得较四十步为首率以甲百步为次率以乙先行百步为三率
　　式八籴米三千五百石毎石价六钱五分外用脚价五分就籴处以米准折问脚米存米各若干曰脚米二百六十九石二斗三升○七勺又六十五分勺之四十五【约为十三之九】存米三千二百三十石○七斗六升九合二勺又六十五分勺之二十【约为十三之四】术以每石籴价为首率总米为次率脚价为三率求得脚米以减总米得存米若已运至仓则并籴价脚价共七钱为首率依法求之只该脚米二百五十石
　　通曰数以四分用三故三率为数之枢也乗除亦三率而人不知者因其首率为除之法一次率为乗之法一法数遇一则不用三率耳前后诸式有各章己见者此则专以三率名也
　　同乗异除法
　　式借布长四丈濶二尺今还布止濶一尺八寸该长若干曰四丈四尺四寸零术此变测法也如一率多于三率而二率反少于四率或一率少于三率而二率反多于四率者当审其不相准之数而变法测之则以第一率乗第二率以第三率除之也今以原濶二尺为一率以原长四丈为二率以今濶一尺八寸为三率若用异乗同除法则移三率为一率移一率为二率移二率为三率亦可
　　定位诸式
　　式借九成金五十四两今以八成金抵还该若干曰六十两七钱五分术以九成为首率五十四两为次率八成为三率
　　式二原母四千两生息三年今母七千四百八十两须几年可当其三年之息曰一年七月十日六时四刻又三百七十四分刻之八十六术以原母为首率三年为次率今母为三率
　　式三原麦半石价六百文作饼每饼重十两值十文今麦价每石八百文而每饼仍是十文该重若干曰十五两术以原价为首率十两为次率今价折半为三率式四二百四十步为一亩系濶八步长三十步今濶六步该长几何曰四十步术八步为首率三十步为次率六步为三率
　　式五原仓贮米三百八十四石髙八尺濶一丈二尺深一丈今仓照前米数亦髙八尺深八尺该濶几何曰一丈五尺术深一丈为首率濶一丈二尺为次率深八尺为三率
　　式六筑台每日用夫三十四年而成今每日用夫五十该几时成曰八百六十四日术以三十为首率以四年化作一千四百四十日为次率以五十为三率
　　式七守兵八千五百其粮仅能支十一月若待运粮至尚须二十五月计当撤兵几何留兵几何而后足食二十五月曰留三千七百四十撤四千七百六十术以十一月为首率八千五百为次率二十五月为三率求出四率为留数减总得撤数
　　式八每日空车行七十里若重载只行五十里今载粮到仓五日三返路逺若干曰四十八里又三十六之二十二术以五日为首率以七十乗五十得三千五百里为次率并七十五十得一百二十里以乗三返得三百六十为三率
　　异乗同乗法
　　通曰定率之后仍用异乗同除法求之
　　式毎人每月织绢六疋若八人四年该织几何曰二千三百○四疋术以四年化作四十八月乗八人得三百八十四又以六疋乗之即得又术用并法以一人乗一月得一为首率以六疋为次率以八人乗四十八月得三百八十四为三率
　　通曰首率是一故前术为捷耳若非一者必用此术及后术也又术用重准测法又名夹三累先以人数测绢数以一人为首率六疋为次率八人为三率求得四率四十八疋又以月数测绢数以一月为首率以前四率为次率四十八月为三率
　　用并诸式
　　式原买大布一疋长二丈五尺濶一尺六寸价二钱今买小布一疋长一丈八尺濶一尺三寸用价一钱二分其贵贱若何曰只该一钱一分七厘今贵三厘术以大长乗大濶得四丈为首率以二钱为次率以小长乗小濶得二丈三尺四寸为三率
　　式二三人用米五石值银三两计食五旬每人每日银米各几何曰银二分米三升三合又三之一术以三人乗五十日得一百五十为首率以三两化作三百分为求银之次率五石化作五百升为求米之次率皆以一人乗一日得一为三率
　　式三母银三百两四年得子银一百两今母银一千五百八十两七年该子银若干曰九百二十一两又三之二术以三百乗四年得一千二百为首率以一百为次率以一千五百八十乗七年得一万一千○六十为三率
　　式四兵每名每月给银四两今兵一万三千名九月该给若干曰四十六万八千两术以一名乗一月得一为首率以四两为次率以九月乗一万三千得十一万七千为三率
　　重测诸式
　　式母银十两三月得子银四两母银百两欲得子银二千两须几时曰一百五十月术此须先知百两三月所得以十两为首率四两为次率一百两为三率求出四十两为四率后以四十两为首率三月为次率二千两为三率
　　式二夏布四十五疋换绵布夏布三疋共价二钱绵布七疋共价七钱五分该换若干曰二十八疋术先求夏布四十五疋之共价以三疋为首率二钱为次率四十五疋为三率求出三两为四率后以七钱五分为首率七疋为次率以先四率为三率
　　式三银二十三两买布七十五疋毎疋长四丈濶二尺今另买布濶一尺六寸长与前等该减前价若干曰四两六钱术先求每尺之价以四丈乗七十五疋得三百丈又乗二尺得六千尺为首率以二十三两为次率另立一尺为三率求出三厘八毫三丝又三之一为四率再求应减之价以先三率为后一率先四率为后二率以两濶相减余四寸乗三千尺【即四丈乗七十五所得之数】得一千二百尺为三率
　　式四重舟日行八十里轻舟日行百里重舟先去十五日轻舟几日追及曰六十日术先求重舟十五日所行以一日为首率八十里为次率十五日为三率求出一千二百里为四率后以轻舟每日多行二十里为首率以先首率为后二率先四率为后三率
　　式五车轮半径一尺九寸五分一日转二万周为里几何曰一百三十里术倍半径得三尺九寸为全径推得周一百一十七寸以一周为首率一百一十七寸为次率二万周为三率求得二十三万四千尺为四率再以里法三百六十步化作一千八百尺为首率一里为次率前四率为后三率
　　式六十二人九日刈麦二十亩今三十人刈麦四十五亩该几日曰八日又十之一术先以人较日以十二人为首率九日为次率三十人为三率此系一率小于三率而四率少于二率者当用变准测一二相乗以三率除求出三日又五之三为四率后以日较亩以二十亩为首率前四率为后次率四十五亩为三率仍用本法式七炼铜每次十斤得八斤三次得七十五斤十三两四钱四分原生铜若干曰一百四十八斤二两术化八斤作一万二千八百分为首率化十斤作一万六千分为次率化总铜作十二万一千三百四十四分为三率求出十五万一千六百分为二火铜数以此数为三率一率二率如故求出十八万九千六百分为一火铜数又以此数为三率一率二率如故又求出二十三万七千分用斤法十六除之即得又术以八斤自乗再乗得五百一十二为法除三火铜化分得二三七因有再乗当升二位作二千三百七十两以斤法除之亦得通曰此用三回三率故又名大夹三累
　　式八雇匠采石每六十丈价七两七钱船价三钱总用鍜铁炭火银二百两是六十分之二问总银石数石价船价各若干曰总银六千两石四万三千五百丈石价五千五百八十二两五钱船价二百一十七两五钱术二百两为六十分之二即知总银是六千两矣内减二百两只以五千八百起算为三率以六十丈为二率以两价并得八两为首率求出石四万三千五百丈为四率又以四率为三率以六十丈为首率七两七钱为次率求出石价减五千八百余船价加二百两合总银式九母银百两货每斤卖二钱已得息三十两今若每斤卖至二钱四分其息几何曰五十六两术先求每斤二钱内母银若干以母并原息得一百三十两为首率以一百两为次率以二钱作二十分为三率求出十五分又十三之五为四率后以四率为首率以二钱四分内减十五分又十三之五余八分又十三之八为次率一百两为三率
　　式十布每疋长四十尺内抽税二尺客布三百疋税司抽布十五疋半反贴客钱六百文其布价毎疋几何曰一千二百文术此已知税为二十取一也先求三百疋应抽之数以二十疋为首率一疋为次率三百为三率求出十五疋为四率以减十五疋半余半疋系二十尺为首率六百文为次率四十尺为三率
　　通曰二尺乗三百疋得六百尺以四十尺除之亦得应抽之数
　　式十一贩参每六斤价七两七钱脚价三钱又用牙银二百是原母三十之一其母银参数两价各若干曰原母六千两参四千三百五十斤价五千五百八十二两五钱脚价二百一十七两五钱术与八式同
　　式十二饭僧初日每五十人米八斗次日每九十人米七斗共用米三十二石一斗米僧各若干曰僧一千三百五十初日用米二十一石六斗次日用米十石○五斗术先将两子母互乗【五十九十】□【八七】左得三百五十右得七百二十并得一千○七十为首率两母相乗得四千五百为次率以共米为三率求出一千三百五十为僧数又以五十人为首率八斗为次率僧数为三率求出初日米数再以九十人为首率七斗为次率僧数为三率求出次日米数
　　式十三银六钱五分换大小钱钱数相等每银一钱换大钱七十五文银一钱换小钱一百二十文问各若干曰大钱三百文小钱三百文术以七十五文为首率换大银一钱为次率一百二十文为三率求出一钱六分为大一百二十之银再以一钱六分并换小银一钱共二钱六分为首率并大一百二十小一百二十共二百四十文为次率以六钱五分为三率求得六百文平分大小各三百
　　式十四一百二十里物重八十斤工银六分今一百八十里物重一百二十斤该工银若干日一钱三分五厘术先以八十斤为首率六分为次率一百二十斤为三率求出银九分后以一百二十里为首率九分为次率一百八十里为三率又术通曰视一百二十斤多八十斤二之一则将六分多二之一为九分又视一百八十里多一百二十里二之一则又将九分多二之一为一钱三分五厘亦合【以先里重乗为首率工为次率以后里重乗为三率亦可】
　　附式夫百名筑城二百丈八月完工今夫百名筑城二万丈几月完工曰八百月术此因前后皆是一百名不必重测以二百丈为首率八月为次率二万丈为三率式二货百斤卖银六十四两母每百两得子六两又三之二问各若干曰母六十两子四两术并母子共一百○六两又三之二为首率母一百两为次率卖银为三率此除货不用也
　　式三货卖银二百两云每百两折银十两其原买母银若干曰二百二十二两又九之二术此因百两内折十两当以九十两为首率一百两为次率二百两为三率
　　异除同除法
　　式十五客十二日用米三石六斗一客一日用米若干日二升术以用米为实以十二日为法除之得每日米三斗又以十五客为法除三斗得每人二升
　　同乗同除法
　　式鹅八换鸡二十鸡三十换鸭九十鸭六十换羊二今有五羊换鹅若干日二十术以鹅八乗鸡三十得二百四十又乗鸭六十得一万四千四百又乗羊五得七万二千为实以换鸡二十乗换鸭九十得一千八百又乗换羊二得三千六百为法以法除实得换鹅数【已上诸法式中凡遇奇零者法详三卷】
　　杂収
　　式一银八百八十二两分甲乙丙三等人共一百四十四名云甲每人七两则乙每人五两丙每人三两问人银各若干通曰以总人暂作三分每等四十八人以七两乗甲四十八人得三百三十六以五两乗乙四十八人得二百四十以三两乗丙四十八人得一百四十四并得七百二十两较总银尚少一百六十二两须益一甲损一丙则多四两乃以四两除一百六十二得四十人计多一百六十两尚少二两又须益一甲损一乙则多银二两也甲初四十八人加丙移四十人乙移一人共八十九人分银六百二十三两乙初四十八人减移甲一人止四十七人分银二百三十五两丙初四十八人减移甲四十人止八人分银二十四两又甲八十二人乙六十一人丙一人亦可
　　式二甲乙丙三物共百枚钱百文云甲一枚钱二文乙三枚钱一文丙五枚钱一文问各若干通曰暂以甲作三十二钱六十四乙作三十三钱十一丙作三十五钱七文并得钱八十二文较之百文尚少十八文须益十甲损十丙则多十八文也甲四十二钱八十四乙三十三钱十一丙二十五钱五文又甲四十四乙六丙五十亦可
　　通日右二式无准不可立通数差分不可盈朒亦不可姑存此
　　式三有积于此以三数之余二以五数之余三以七数之余二为积几何其法三数每余一作七十今当作一百四十五数每余一作二十一今当作六十三七数每余一作十五今当作三十并得二百三十三满百则减去并带去五今于并数内减二百又带去一十余二十三为积也
　　通曰五用二十一者三七相乗数也七用十五者三五相乗数也三用七十者五七相乗而倍之之数也减百零五者并七十与二十一及十五得一百零六减百零五而余一也
　　式四四正四隅各置三枚截南三方共成九枚截西三方亦成九枚四面皆然今四正各加一枚四隅各移一枚入正截南三方仍是九枚四面皆然何也通曰四隅一枚当二枚用四正一枚止是一枚也
　　式五环二十子内有二黑子相连以九数之止处即除一子除毕二黑不动宜从何起通曰五为九之中左右各四离黑子四位起可也大凡以九数者不拘多寡中必有相连二子不动七亦如之惟起处当临时测耳式六十位九子隔三而投务从空起可越而不可曲其投若何
　　通曰甲丙戊庚壬五阳位也乙丁己辛癸五隂位也阳起隂止隂起阳止一隂一阳而九子毕投矣
　　式七酒十斤贮甲器外有乙器可容七斤丙器可容三斤而无秤欲两平分其术若何通曰有二术就甲器贮酒用丙盛三斤入乙又盛三斤入乙又盛三斤内以一斤足乙七斤丙余二斤乃将乙七斤复入甲以丙余二斤入乙又盛三斤入乙则甲乙各得五斤矣若将乙丙二器贮酒以丙三斤入甲又盛三斤入甲又盛三斤入甲甲受九斤乙余一斤乃以丙盛此一斤以甲九斤内七斤入乙甲余二斤以乙七斤内二斤足丙三斤入甲则甲乙亦平分也











　　附録
　　式一借银二百六十两每年加三息至十个月二十四日共息若干通曰先用通日为月率之法以所零二十四日用三为法除得八于十月下空一位列之又用通月为年率之法以实零八为实用十二为法除得九乃以九乗借银得二百三十四两为实用加三息乗之得七十两零二钱葢三十日为一月故用三为法十二月为一年故用十二为法也
　　式二四商共贩赵于甲子年正月初九日出本三十两钱于乙丑年四月十五日出本五十两孙于丙寅年八月十八日出本七十两李于丁夘年十月二十七日出本九十两至戊辰年终共得利银一百二十两各该利若干通曰先用月率年率之法赵计四年十一个月二十一日以三除二十一日得七并月为十一七以十二除之得九七五并年为四九七五以原本三十乗之得一百四十九两二钱五分为赵通本钱计三年八个月十五日以三除十五日得五并月为八五以十二除之得七零八三三三并年为三七零八三三三以原本五十乗之得一百八十五两四钱一分六厘六毫【不尽数去之】为钱通本孙计二年四个月十二日如法得一百六十五两六钱六分六厘六毫为孙通本李计一年二个月零三日如法得一百零五两七钱五分为李通本并四通本得六百零六两零八分三厘二毫为法以除共利一百二十两得一钱九分八厘【收零】此乃是每年每两之利也然后以此为通法乗赵通本得利二十九两五钱五分一厘【去五毫】以通法乗钱通本得利三十六两七钱一分一厘【去一厘四毫零】以通法乗孙通本得利三十二两八钱【去零数】以通法乗李通本得利二十两零九钱三分八厘【去五毫】
　　式三借银每年每两加利二钱七分今有一年三个月二十日收还本利和银三百六十二两四钱七分其本利各若干通曰先用月率年率之法用三除二十日得六六六六并月为三六六六六以十二除之得三零五五五并年为一三零五五五又以利二钱七分乗之得三钱五分二厘五毫【收零为五毫】此乃是毎两之利也加毎本一两得一两三钱五分二厘五毫为法以除本利和得二百六十八两为本再以每两利三钱五分二厘五毫乗本得利九十四两四钱七分
　　通曰右第二第三式应属差分但前差分章内之式有整月而无零日此三式俱有零日用通日为月率通月为年率之法又有零尾或去或收故附于此










　　数度衍卷二十三
<子部,天文算法类,算书之属,数度衍>
　　钦定四库全书
　　数度衍附录
　　桐城方中通　撰
　　几何约
　　名目一




</div>
    <div class="pagination">
<a href="御制数理精蕴_page143.html">上一页</a><span>...</span><a href="御制数理精蕴_page139.html">139</a><a href="御制数理精蕴_page140.html">140</a><a href="御制数理精蕴_page141.html">141</a><a href="御制数理精蕴_page142.html">142</a><a href="御制数理精蕴_page143.html">143</a><span class="current-page">144</span><a href="御制数理精蕴_page145.html">145</a><a href="御制数理精蕴_page146.html">146</a><a href="御制数理精蕴_page147.html">147</a><a href="御制数理精蕴_page148.html">148</a><a href="御制数理精蕴_page149.html">149</a><span>...</span><a href="御制数理精蕴_page145.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
