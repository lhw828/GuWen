<!DOCTYPE html>
<html>
<head>
    <meta charset="UTF-8">
    <title>历算全书 - 第 84 页/共 206 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历算全书 - 第 84 页/共 206 页</h1>
    <div class="content">
　　区田説
　　向读嵇叔夜养生论谓区种之法亩可得粟数十钟已读王氏农书详着其法而农政全书载汜胜之书及务本书谓汤有七年之旱伊尹作为区田教民粪种负水浇田诸山陵倾坂及田邱城上皆可为之王祯田古人每区收谷一斗每亩可收六十六石今人学种可减半计贾思协曰兖州刺史刘仁之昔在洛阳于宅田七十步之地域为区田收粟三十六石然则一亩之收过百石矣古説彰彰如是而或者疑之【徐扈先生以为古今斗斛之异】余以为不必疑也葢徴之于姜芋矣吾乡土瘠每亩收稻麦不过数石而芋则每亩二十余石多者三十余石姜之下者二十余石其上者至四十余石然而种姜一亩有稻田六亩以上之工岂非粪多力勤之効乎攷姜田营治之法其畊甚深在一尺以上通水沟虽止数寸而畦土斜杀而上种姜棱背相距空间与棱背畧相等是亦空一行种一行也即区种之遗法也姜田惟空直行而区田复空横行是其功又倍于姜田也多收之数又何疑焉【又攷遂宁王灼晦叔糖霜谱蔗田亦云区种而其深畊摩劳开渠濶尺深尺五及今年为蔗田明年改种五谷以休地诸法并同姜田】　又按区田毎区方一尺五寸【贾氏説又有方深各六寸及方九寸深六寸诸法】葢欲于城上斜坡立区故为此制若平田亦可变通











　　畸零法解【乗法】
　　假如其处地畆被水所淹今涸出五分之四于中又有髙地居七分之四问若干
　　答曰髙地为三十五之十六
　　法用母乗母子乗子　两母【五七】相乗
　　三十五为母　两子【四四】相乗十六为
　　子　乗得三十五之十六
　　解曰分总地为五分而涸出居其四四又将此涸出之四分分为七分而髙地居其四若以总地分三十五分则髙地居其十六矣
　　本法置实子五之四以法子七之四乗之得十六为实法母七为法除之得五之二又小分七之二为髙地然七除不尽当用通分法以小分母七通原分母五为三十五得数二通为十四加入之二共十六是三十五之十六也
　　今不用七除其子而以七乗其母得数亦同【母既七倍而子不动是七之一也故乗母即同除子】
　　以数明之　设原数三千五百畆内涸出五之四是二千八百畆也以此二千八百畆分为七分而髙地居其四是一千六百畆也则髙地于原数为三十五之十六矣
　　又假如有米一宗内分七之四于预备仓收贮又于预备仓内取五之四先给赈荒问若干
　　答曰三十五之一十六　法见前
　　解曰分总米为七分而预备仓得其四又分预备仓米为五分而先给赈济者得其四若以总米分为三十五分则先给赈济者得其十六
　　本法置实七之四以法子之四乗之得一十六为实法母五为法除之得三又五之一如法用通分以小分五通大分七为三十五又通得数三为十五加子一为十六即三十五之十六也
　　今不用五除子而用五乗母即得三十五之十六省通分矣【母乗得五倍则子为五之一】
　　以数明之　设原米四千二百石分为七分而取其四为预备仓是二千四百石也预备仓米又分五分而取其四以给赈是一千九百二十石也若分原米为三十五分每分一百二十石则给赈米得十六分【四千二百是三十五个一百二十石一千九百二十是十六个一百二十石故也】
　　又法
　　法用倒位互除以代乘法　以法子四除实母七得一七五为母　以法母五
　　除实子四得○八○为子　乗得一七五之八○各进位而倍之即三十五之十十六
　　本法四乗五除今不以四乗其子而反以四除其母即得数同也【母既改为四之一而子不动即子为四倍故除母可代乘子也然除法多有不尽不如母乘母子乘子为便】
　　还原


　　畸零除法
　　假如营兵奉裁五之一留五之四其所支月饷为某仓米七之四问未裁时月饷几何
　　答曰该支仓米七之五
　　法用倒位互乗以当除法　以法子之四乗实母七得二十八为母　以法母五乗实子之四得二十为子　除得二十八之二十　约为七之五
　　解曰兵奉裁留五之四其原额未裁则五之五也故其原支仓米亦必七之五乃四而増一之比例
　　本法置实七之四　以法母五乗之得七之二十为实
　　以法子之四为法除之得七之五
　　今不用四除其子而以四乗其母得数亦同【母既四倍于原母而原子不动如四之一故乗母可代除子】
　　又法
　　法以法母五除实母七得一四为母又以法子之四除实子之四得一○为子　除得一四之一○　约之亦得七之五
　　此不用五乗其子而以五除其母得数亦同【母既五除则为原母五之一而原子不动如五倍矣故除母可当乗子】
　　论曰以上三法所得并同然倒位乗尤妙葢以乗代除则无畸零不尽之数故也
　　以数明之　设营兵三千其五之四则二千四百也仓米二千五百二十石其七之四则一千四百四十石也七之五则一千八百石也兵二千四百而给米一千四百四十石则兵三千当给一千八百石
　　还原
　　用倒位互除　以代乗法　法子四除实母二十八得七为母　法母五除实子二十得四为子　乗得七之四复合原数
　　问仓米七之四可给营兵五之四若仓米全发给兵几何
　　答曰给兵五之七
　　如法倒位　以法子之四乗实母五得二十为母　以法母七乘实子之四得
　　二十八为子　除得二十○之二十八　约为五之七　子大于母收为一又五之二是可给原额兵而仍多五分之二也
　　解曰原给仓米七之四而今全给七分是四分而増其三也故兵亦四分増三【于五之四増五之三即为五之七】
　　本法置实之四以法母七乘之得五之二十八为实法子四为法除之得五之七【今以四乗母代四除子与前条同】
　　以前数明之仓米二千五百二十石分为七分则每分三百六十石营兵三千分为五分则每分六百以仓米四分给兵四分是每米三百六十石给兵六百名也今仓米全给为三百六十石者七则兵为六百者亦七是四千二百名也除三千名满原额净多一千二百名之饷为五分之二【以七除五不尽故不用又法】













　　厯算全书巻二十九
<子部,天文算法类,推步之属,历算全书>
　　筹算自序
　　唐有九执厯不用布算唯以笔记史谓其繁重其法不传今西儒笔算或其遗意欤笔算之法详见同文算指中厯书出乃有筹算其法与旧传铺地锦相似而加便防又昔但以乘者今兼以除且益之开方诸率可谓尽变矣但本法横书彷佛于珠算之位至于除法则实横而商数纵颇难定位愚谓既用笔书宜一行直下为便辄以鄙意改用横筹直写而于定位之法尤加详焉俾用者无复纎疑即不敢谓兼中西两家之长而于筹算庶几无憾矣
　　康熙戊午九月已亥朔日躔在角宛陵梅文鼎勿庵撰筹算有数便奚囊逺涉便于佩带一也所用乘除存诸片楮久可覆核二也斗室匡坐笔徐观诸数厯然人不能测三也布算未终无妨泛应前功可续四也乘除一理不湏歌括五也尤便学习朝得暮能六也原法横书故用直筹筹直则积数横彼中文字实用横书也今直书故用横筹筹横则积数直其理一也亦有数便自上而下乃中土笔墨之宜便写一也两半圆合一位便查数二也商数与实平行便定位三也












　　钦定四库全书
　　厯算全书巻三十
　　宣城梅文鼎撰
　　筹算一
　　作筹之度
　　凡筹以牙为之或纸或竹片皆可长短任意以方正为度
　　凡筹背面皆平分九行每行以曲线界之为两半圆状凡筹背面皆相对第一筹之隂即为第九便检寻也二与八三与七四与六五与空位皆仿此共五类类各五筹当珠盘二十五位或更加之亦可　外有开方大筹为平方立方之用详见别巻
　　筹式列左



</div>
    <div class="pagination">
<a href="历算全书_page83.html">上一页</a><span>...</span><a href="历算全书_page79.html">79</a><a href="历算全书_page80.html">80</a><a href="历算全书_page81.html">81</a><a href="历算全书_page82.html">82</a><a href="历算全书_page83.html">83</a><span class="current-page">84</span><a href="历算全书_page85.html">85</a><a href="历算全书_page86.html">86</a><a href="历算全书_page87.html">87</a><a href="历算全书_page88.html">88</a><a href="历算全书_page89.html">89</a><span>...</span><a href="历算全书_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
