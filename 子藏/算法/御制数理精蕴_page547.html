<!DOCTYPE html>
<html>
<head>
    <meta charset="UTF-8">
    <title>御制数理精蕴 - 第 547 页/共 595 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制数理精蕴 - 第 547 页/共 595 页</h1>
    <div class="content">　　口目横而鼻耳纵何也体必交也故动者宜纵而反横植者宜横而反纵皆交也
　　黄氏畿曰口目体之动者也横则象世间之动物鼻耳体之植者也纵则象世间之植物
　　愚按一篇云耳目鼻口共为首髓血骨肉共为身以首当身者盖人之秀顽欲恶皆见于面为了为眊一颦一笑于口目耳鼻具焉如日月之光华云霞之竒变皆见于天故面最重也目前之理惟人悟入新防门人屈生杰河图洛书说曰人面有可凖乎河图者焉居中不动者为鼻其五十之中土乎柱之一者五之奇也窍之两者十之偶也其下一六水则口应之一之阳在内六之阴在外故能入而吸所以上不动而下动者润下之势则然其上二七火则目应之二之阴在内七之阳在外故能出而视所以下不动而上动者炎上之势则然至于三八之木四九之金列于左右而两耳象之木能去塞耳所以通也金能作声耳所以听也水火多动口目象之而动木金常静两耳亦象之而静抑有可凖乎洛书者焉物之有窍者阳故能嗅能视能听能言语饮食者皆阳之属不动者阴故须睂之类则静而无所取于物者也中五虽阳而不动其象固为鼻若一在下为老阳位九在上为老阳数老阳能动能变口目之动以之三居左为少阳位七居右为少阳数少阳不动不变两耳之不动以之于是又以二四之在上角者为两睂二火固有炎上之势然忧则聚而喜则舒又有四金从革之义焉于是又以六八之在下角者为髭须六水固有润下之势然髭旁溢而须直埀又有八木曲直之义焉此以河洛之数近取诸身理亦可防
　　天有四时地有四方人有四支是以指节可以观天掌文可以察地天地之理具乎指掌矣可不贵之哉补注吴氏澄曰指节十二合之二十四有天之象焉掌文后髙前下山峙水流有地之法焉
　　精义人有五指巨指属土余四指十二节应四时十二月食指春也中指夏也无名指秋也小指冬也日冬短夏长而春秋半故四指象之
　　黄氏畿曰若以十有二州而列之指节之间指节亦可以察地若以二十八宿而列之掌文之上则掌文亦可以观天至掌心握以为拳其中虚焉固太极含两仪之象也
　　动者体横植者体纵人宜横而反纵也
　　补注动物谓鸟兽体皆横生横者为纬故动植物谓草木体皆纵生纵者为经故静至于人亦动物体宜横而反纵所以异于万物而最贵也
　　愚按人之元首竒也耳目以偶四支偶也二窍五指又各以竒亦阴阳互根之义而中以人中界之此亦纵横中当防之一端也
　　飞者有翅走者有趾人之两手翅也两足趾也
　　补注人兼飞走所以两手象翅而两足象趾
　　飞者食木走者食草人皆兼之而又食飞走也故最贵于万物也
　　黄氏畿曰人贵于物然因物则可逐物则蠢而贱矣
　　人为万物之灵寄类于走走阴也故百有二十
　　黄氏畿曰人能疾行不能轻举走之类也阴数六倍之而十二十之而百二十岁兼两甲子
　　愚按此与下节黄氏入之第九篇今移于此
　　有一日之物有一月之物有一时之物有一岁之物有十岁之物至于百千万皆有之天地亦物也亦有数焉雀三年之物马三十年之物凡飞走之物皆可以数推人百有二十年之物
　　大全雀三年之物以下另为细字
　　补注列子曰荆之南有蓂灵者以五百岁为春五百岁为秋上古有大椿者以八千岁为春八千岁为秋朽壤之上有菌芝者生于朝死于晦春夏之月有蠓蜹者因雨而生见阳而死可见物之数有久有速也黄氏畿曰兆人之人如尧舜其寿乃近百二十年然亦难矣
　　神綂于心气统于肾形统于首形气交而神主乎其中三才之道也
　　补注人在胞胎时先生头而后生身故形綂于首天之象也人身之气皆自下生上故气统于肾地之象也人之知觉皆本于心故神统于心人之象也黄氏畿曰以神主上下
　　人之四肢各有脉也一脉三部一部三候以应天数也补注一脉三部寸关尺也一部三候浮中沈也所以应天之九数也
　　心藏神肾藏精脾藏魂胆藏魄胃受物而化之传气于肺传血于肝而传水谷于脬肠矣
　　愚按此于脏腑中重心与胃也脏者藏也腑者府也肾脾胆皆有所藏而心所藏之神主之肺肝脬肠各有所受而胃为传送之府以输之是以修身者莫大于养心而保生者莫要于和胃　又按渔樵问对云目耳鼻口心胆肾胃之气全谓之人心之灵曰神胆之灵曰魄脾之灵曰魂肾之灵曰精与此义同
　　天之神栖乎日人之神发乎目人之神寤则栖心寐则栖肾所以象天也昼夜之道也
　　补注人之阳神存乎心阳主辟所以寤也人之阴神存乎肾阴主阖所以寐也
　　黄氏畿曰人之神在寤寐犹日出入故阳尊如神愚按天人相应之理素问一条云天不足西北故西北方阴也而人右耳目不如左明也地不满东南故东南方阳也而人左手足不如右强也语可互防
　　神者人之主将寐在脾熟寐在肾将寤在肝正寤在心原注在肝又言在胆
　　黄氏畿曰神如日在心如日正午归肾如日在子出在肝胆如正卯返在脾如正酉
　　精义张氏防曰将寐在脾犹时之秋也熟寐在肾犹时之冬也将寤在肝犹时之春也正寤在心犹时之夏也
　　天之大寤在夏人之神则存乎心
　　补注鲍氏发微曰夏则日正在午冬则日正在子一年之寤寐也人之神昼在心夏也夜在肾冬也
　　气形盛则魂魄盛气形衰则魂魄亦从而衰矣魂随气而变魄随形而止故形在则魄存形化则魄散
　　黄氏畿曰祭义曰气者神之盛也魄者鬼之盛也同此意
　　脏者天行也腑者地行也天地并行则配为八卦黄氏畿曰阴阳天也刚柔地也阳与刚交之类天地并行也心脾胆肾配天四卦肺胃肝膀胱配地四卦
　　水在人之身为血土在人之身为肉
　　愚按据此则前节艮为肉之误可知矣由此推之则石为骨火为髓也
　　胆与肾同阴心与脾同阳心王目脾主鼻
　　愚按据此则前节中孚为鼻既济为耳亦误矣
　　鼻之气目见之口之言耳闻之以类应也
　　愚按此即胆肾同阴心脾同阳之义
　　素问肺主皮毛心脉脾肉肝筋肾骨上而下外而内也心血肾骨交法也交即用也
　　黄氏畿曰肺上心次之肾下肝次之脾居中此上而下之谓也皮毛外脉次之骨居内筋次之肉居中此外而内之谓也心之主血阳御阴也肾之主骨阴辅阳也其交法若此交则为用不交为体
　　天地并行则脏腑配四脏天四腑地也
　　黄氏畿曰阴阳天也而与地之刚柔必并行焉是故阳与刚并行则交而为心肺之相配矣阴与柔并行则交而为肝胆之相配矣此二脏二腑非天之交于地乎刚柔地也而与天之阴阳必并行焉是故柔与阴并行则交而为肾膀胱之相配矣刚与阳并行则交而为脾胃之相配矣此二脏二腑非地之交于天乎四脏为天四腑为地视素问之说葢犹先天之体后天之用欤
　　目口凸而耳鼻窍窍者受臭嗅气物或不能闭之凸者视色别味物则能闭之也四者虽象于一而各备其四矣
　　原注口舌也
　　补注受臭之臭当作声
　　补注人之耳目口鼻象天之日月星辰言其体也既交则各备其四言其用也
　　愚按闭者蔽于物也四者以其体虽各为一象然一官用而声臭色味俱不能蔽心为之主故也
　　万物各有太极两仪四象八卦之次亦有古今之象补注太极至八卦本无先后之次但其一分为二而四而八自简至繁则有古今之象耳
　　有形则有体体者析乎形而已有性则有情情者分乎性而已
　　从黄氏本大全无体者析形情者分性二句
　　补注泛指天地万物而言
　　火以性为主体次之水以体为主性次之
　　补注火外阳内阴有气而无质者也故以性为主体次之水外阴内阳有质而无气者也故以体为主性次之
　　愚按渔樵问对云水火用草木体也薪火之体也火薪之用也火以用为本以体为末故动水以体为本以用为末故静可与此防看
　　夫卦各有性有体然皆不离乾坤之门如万物受性于天而各为其性也在人则为人之性在禽兽则为禽兽之性在草木则为草木之性
　　补注性即阴阳五行之理人得其气之全故其性亦全禽兽得其气之偏故其性亦偏草木得其气之愈偏故其性亦愈偏
　　愚按下繋乾坤其易之门耶六十四卦体不一性亦不一如彖辞大象所称者是也而竒者为阳偶者为阴皆不外乎乾坤之德人物之受性犹是也
　　发于性则见于情发于情则见于色以类而应也愚按此如周子所言刚柔善恶中之类所禀不同而其发其见无不相应各以其类也
　　水遇寒则结遇火则竭从其所胜也
　　黄氏畿曰寒为天之阴火为地之刚皆能胜水然水为在地之柔交于在天之阴不胜则体结而气不灭火虽在地同类而胜则体灭以其本讐敌故也
　　天火无体之火也地火有体之火也　火无体因物以为体金石之火烈于草木之火者因物而然也
　　大全原本两节不相属
　　补注若雷火飞火天火也石火木火地火也
　　黄氏畿曰因物为体地火也有体故其所托则焚
　　有温泉而无寒火阴能从阳而阳不能从阴也
　　补注阴体实故能从阳阳体虚故不能从阴
　　愚按粤海之水舟夜触之则如火之然激石或激雨则如碎火如乱星葢海赋所云阴火潜然者也阴阳之理测之难尽如此
　　火生湿水生燥
　　黄氏畿曰夏日至土炭重火生湿也冬日至土炭轻水生燥也
　　愚按干九五文言水流湿火就燥此借用其辞夏属火而蒸湿冬属水而干燥金为火偪而汗出木经水煮而易干其一端也又夜将明而先暗谓之黎明冬欲寒而先暖谓之小春亦其类也渔樵问对云火生于动水生于静动静之相生水火之相息
　　阳得阴而为雨阴得阳而为风刚得柔而为云柔得刚而为雷无阴则不能为雨无阳则不能为雷雨柔也而属阴阴不能独立故得阳而后兴雷刚也而属体体不能自用必待阳而后发也
　　补注张氏衍义曰阳唱而阴从则流而为雨阴格而阳薄则防而为风刚唱而柔从则蒸而为云柔畜而刚动则激而成雷客主后先阴阳逆顺不同也风雨自天而降故言阴阳云雷自地而升故言柔刚天阳也阳必资阴故无阴则不能为雨阳得阴然后聚而成体也地阴也阴必资阳故无阳则不能为雷阴得阳然后发而成声也此言阴阳之相资也雨之形柔也属阴者本乎天之气也阴不能独立待阳而兴者天之阴资乎天之阳也雷之声刚也属体者出乎地之形也体不能自用必待阳而发者地之阴资乎地之阳也
　　云有水火土石之异他类亦然
　　精义张氏防曰水火土石地之体也凡物皆具地之体先生曰水雨霖火雨暴土雨蒙石雨雹水风凉火风热土风和石风烈水云黒火云赤土云黄石云白水雷火雷土雷连石雷霹
　　明则有日月幽则有鬼神
　　补注日月阴阳之质鬼神阴阳之气无二理也
　　月者日之影也情者性之影也心性而胆情性神而情鬼
　　黄氏畿曰心者虚灵所寓则性胆者气血所托则情性无形属阳故曰神情有欲属阴故曰鬼
　　灯之明暗之境日月之象也
　　补注暗之境得灯以明月之魄得日之明故灯之明有日之象暗之境有月之象
　　星之至微如尘沙者陨而为堆阜
　　补注邵子云星在地则为石石在天则为星
　　黄氏畿曰成象故微成形故大
　　有雷则有电有电则有风　雨生于水露生于土雷生于石电生于火电与风同为阳之极故有电必有风云行雨施电发雷震亦各从其类也
　　大全原本三节不相属
　　补注张氏衍义曰雷者震之气也电者离之气也风者防之气也阳为重阴所制怒气发而为雷怒而反激而为电阴已不能制矣散而为风则反制阴也故风与电皆为阳之极雨者水之气蒸则为云凝则为雪露者土之气升则为雾结则为霜雷出于石电生于火有雷则有电火出于石也阴气聚而为云降而为雨云也雨也阴之类也阳气发而有光震而有声电也雷也阳之类也
　　吹喷嘘呵呼风雨云雾雷言相类也
　　黄氏畿曰天人一气故成象相类
　　木之坚非雷不能震草之柔非露不能润
　　愚按经世四象雷与木同属防露与草同属坎
　　木者星之子是以果实象之
　　黄氏畿曰木之气禀于石石之象配乎星
　　草类之细入于坤
　　黄氏畿曰坤之数以无极当之草类入无极之数
　　叶阴也华实阳也枝叶软而根干坚也
　　黄氏畿曰气有阴阳体有柔刚
　　人之骨巨而体繁木之干巨而叶繁应天地之数也补注天一地二可见阳数常少而阴数常多也
</div>
    <div class="pagination">
<a href="御制数理精蕴_page546.html">上一页</a><span>...</span><a href="御制数理精蕴_page542.html">542</a><a href="御制数理精蕴_page543.html">543</a><a href="御制数理精蕴_page544.html">544</a><a href="御制数理精蕴_page545.html">545</a><a href="御制数理精蕴_page546.html">546</a><span class="current-page">547</span><a href="御制数理精蕴_page548.html">548</a><a href="御制数理精蕴_page549.html">549</a><a href="御制数理精蕴_page550.html">550</a><a href="御制数理精蕴_page551.html">551</a><a href="御制数理精蕴_page552.html">552</a><span>...</span><a href="御制数理精蕴_page548.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
