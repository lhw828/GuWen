<!DOCTYPE html>
<html>
<head>
    <meta charset="UTF-8">
    <title>圣寿万年历 - 第 13 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣寿万年历 - 第 13 页/共 21 页</h1>
    <div class="content">　　依新法筭
　　距嘉靖甲寅嵗四十九年
　　距万厯辛巳嵗二十二年
　　日食八分六十六秒
　　初亏　　辰初初刻　　西北
　　食甚　　辰正一刻　　正北
　　复圆　　巳初三刻　　东北
　　食甚日躔黄道胃十二度二十一分赤道胃十二度十四分
　　依旧法筭
　　距至元辛巳嵗三百二十二年
　　日食七分九十八秒
　　初亏　　辰初二刻　　西北
　　食甚　　辰正四刻　　正北
　　复圆　　巳正一刻　　东北
　　食甚日躔黄道胃十二度十三分赤道胃十二度六分
　　万厯三十一年癸卯嵗十月戊戌夜朢月食
　　依新法筭
　　距嘉靖甲寅嵗四十九年
　　距万厯辛巳嵗二十二年
　　月食四分四十秒
　　初亏　　子正四刻　　三更五防　　东北食甚　　丑正一刻　　四更二防　　正北复圆　　寅初二刻　　四更五防　　西北食甚月离黄道昴二度六十二分赤道昴二度六十七分
　　依旧法筭
　　距至元辛巳嵗三百二十二年
　　月食四分四十秒
　　初亏　　丑初一刻　　四更一　　东北食甚　　丑正三刻　　四更四防　　正北复圆　　寅正一刻　　五更一防　　西北食甚月离黄道昴二度五十四分赤道昴二度五十九分
　　万厯三十二年甲辰嵗四月辛巳朔日食
　　依新法筭
　　距嘉靖甲寅嵗五十年
　　距万厯辛巳嵗二十三年
　　日食三分九十秒
　　初亏　　未正三刻　　西南
　　食甚　　申正初刻　　正南
　　复圆　　酉初初刻　　东南
　　食甚日躔黄道胃一度五十五分赤道胃一度五十二分
　　依旧法筭
　　距至元辛巳嵗三百二十三年
　　日食四分二十二秒
　　初亏　　申初三刻　　西南
　　食甚　　酉初初刻　　正南
　　复圆　　酉正一刻　　东南
　　食甚日躔黄道胃一度四十八分赤道胃一度四十五分
　　谨按日月食旧例惟推黄道度今附赤道度于下盖欲学者兼通黄赤道相求术庶不致失传也
　　右古今日月食共二十条祗依元史旧法与臣新法相校而录其同异焉若夫大綂厯经全文实愚臣所未覩虽颇闻其略节然莫知其详也伏望钦依令该监推考而辨定疎密为后来脩厯者张本臣下情不胜荣辛仰荷之至
　　万年厯备考
　　郑府长史司左长史臣谢廷训等谨启为恭进厯书上祝万夀敬陈愚见以仰禆盛典万一事万厯二十三年十月二十八日承奉河南等处承宣布政使司劄付承准礼部照防该本部题祠祭清吏司案呈奉本部送内府抄出郑世子载堉奏前事内称大綂厯倘有小差乞要更正以成一代之制宜新其名为圣夀万年厯及将所着新法十册恭进等因奉圣旨礼部知道钦此钦遵抄出到部送司案呈到部看得郑世子载堉恭进厯书上祝万夀欲要更新其名及将大綂厯所差即便改正各一节为照人君钦若天道敬授民时以成治功者莫大于厯是故自尧舜相传以来靡不重之所以大一綂也我太祖髙皇帝创有天下即治厯明时颁行中外命之曰大綂盖不惟昭王者无外之义而圣子神孙亿万年无疆之祚即在于是殆有不可以数限量者焉列圣相承毫无异议皇上绍天纉绪继治安民二十有三载夫既叶泰阶之符而际升平之盛矣乃者万寿届期四方来贺郑世子载堉恭献圣寿万年厯书并请因时改名原其用心无非俯竭一得之忱欲效万年之祝意甚善也但臣等查得防典凡造厯以洪武甲子为厯元仍依旧法推筭不用捷法夫厯元必用洪武甲子者所以重一代开创之本而推筭用旧法者诚以天有常度茍求其故千嵗之日至可坐而致所谓故者言天运自然之常度有成法可求不必于凿也今大綂厯以我太祖之聪明睿智遡考前代推歩之法而用元郭守敬之术立表以测景考景以验气上符天运下顺民时以成之皆因其故也是以行之二百余年重熙累洽盖自畿甸以及要荒凡雕题椎结殊乡异俗一皆禀受正朔此万万世不可易者行之既乆习之已熟一旦而欲更新其名无论非祖宗创制立法至意且恐骇华夷之观聴也又考元厯志至元四年西域札马鲁丁撰进万年厯世祖稍颁行之十三年平宋遂诏前中书左丞许衡太子賛善王恂都少监郭守敬等改治新厯叅考累代厯法复测候日月星辰消息运行之变叅别异同酌取中数以为厯本至十七年冬至厯成名曰授时厯十八年颁行天下万年厯不复行则万年厯名元既有之虽行而未久亦不便于袭用矧今年号万厯业已该万年之义厯名改拟之説臣等未敢轻议至于嵗差之法上古无闻盖一元肇启四序适调天有常运日月星辰行有常度自无差忒自唐虞以降暨于春秋时令不无愆其候矣讵非气渐浇漓运行乖舛而致然欤然而差法犹未立也逮汉雒下闳始知有差及晋虞喜始立差法自是宋何承天祖冲之梁虞隋刘焯张胄唐僧一行宋王朴沈括辈各有差法之议讫无画一之规大都所约年限有逺近所置分度有疎密耳至元许衡郭守敬等乃测景于四表毫忽微眇皆有可考约以六十六年差一度考往则毎百年减一推来则毎百年加一其法号为精密我朝制厯实用其法则差法固在向遵用之宜无复异者近屡有言厯法差讹当为考正然于何而正之所以求之者大约有三曰考月令之中星移次应节曰测二至之日景长短应候曰验交食之分秒起复应时考以衡管测以臬表验以刻漏斯亦佹得之矣夫天体至广厯家以周天三百六十五度四分度之一而纪日月星辰之行次又析一度为百分一分为百秒可谓密矣然在天一度应地二千九百三十二里其在分秒又可推也譬之轮毂外广而中渐以狭至于辐辏之处间不容发矣夫浑仪之体径仅数尺外布三百六十五度四分度之一毎度不及指许安所置分秒哉至于臬表之树不过数尺刻漏之筹不越数寸以天之髙且广也而以径尺寸之物求之欲其纤微不爽不亦难乎故方其差在分秒之间无可验者至逾一度乃可以管窥耳此所以穷古今之智巧不能尽其变欤今之谈厯者或得其筭而无测验之具即有其具而置非其地髙下逈絶则亦无准宜非墨守者之所能自信也即如世子言以大綂与授时二厯相较考古则气差三日推今则时差九刻夫时差九刻在亥子之间则移一日在晦朔之交则移一月此可验之于近也设移而前则生明在初二之昏矣设移而后则生明在初四之夕矣朢亦宜各差一日今似未至此也此以厯家虽有成法犹以测验为准为今之计宜令星厯之官再加详推以求嵗差之故亟为更正尝闻前礼官郑继之有言欲定嵗差宜定嵗法于二至余分丝忽之间定日法于气朔盈虚一画之际定日月交食于半秒难分之所斯其言似中厯家肯綮要在得精思善筭而又知厯理者以职其事诚博求之不可谓世无其人而其本又在我皇上秉钦若之诚以建中和之极光调玉烛黙运璇玑正厯数以永大綂之传是在今日诚千载一时也臣等窃观郑世子所着新法其原本进呈恭备御览未便繙阅恐致损汚合无行河南布政司转行该府长史司具启世子知防另将副本解部转发钦天监与世业各科厯官所传诸书互相参订细加磨筭务使分秒微纤随时测验蕲于不爽则厯数之奥既占而有孚天运之常亦筭无遗防矣若夫世子载堉不以崇髙富贵为逸豫之图乃能留心厯学博通今古志行既为可尚忠爱良有足嘉即东平河间何以称焉相应赐勅奬谕以示优褒取自圣裁恭候命下臣等遵奉施行等因万厯二十三年九月十九日本部尚书兼翰林院学士范【阙】等具题二十三日奉圣旨是郑世子着写勅奬谕钦此钦遵除将奬谕一节另行移文撰勅外所据新着律厯融通等书副本相应开取案呈到部拟合就行为此合就照防该布政司着落当该官吏照依照防内事理转行郑府长史司启世子知防即将所着律厯融通等书副本作速差人解部以凭转发钦天监磨筭施行等因承此拟合就行为此劄仰本司官吏照依劄付备承照防内事理即便具启郑世子知防即将所着律厯融通等书副本作速差人解部转发钦天监磨筭施行毋得迟违未便奉此拟合具启为此今将前项缘由理合具本谨具启闻伏候令防万厯二十三年十一月初一日左长史臣谢廷训右长史臣闗志拯
　　郑府长史司为恭进厯书上祝万寿敬陈愚见以仰禆盛典万一事万厯二十三年十月二十八日承奉河南等处承宣布政使司劄付承准礼部照会该郑世子载堉奏前事劄仰本司官吏即便具启郑世子知防即将所着律厯融通等书副本作速差人解部转发钦天监磨筭施行等因奉此随具本啓奉郑世子令旨厯书原藁十卷今誊录作二册批差小旗刘梯解送仍候勅到日专差官奏谢尔司给批与他敬此敬遵抄出到司拟合呈送为此今将前项缘由同厯书印封理合差人具呈伏乞照验施行万厯二十三年十一月二十日左长史谢廷训右长史闗志




　　圣夀万年厯巻五
　　钦定四库全书
　　圣夀万年厯附録
　　明　朱载堉　撰
　　河南等处提刑按察司分巡河北道佥事臣邢云路谨奏为议正厯元以成大典事臣惟稽古帝王必以治厯明时为首务盖其重也大哉帝尧其首命羲和氏曰钦若昊天厯象日月星辰敬授人时而即以咨帝舜曰天之厯数在尔躬其重如此嗣是夏后殷周绍明三正有自来矣下逮春秋始爽厥徳于是有曰至之愆不朔之食岂天路之殊常抑曰官之失职欤汉唐以降迄于宋元治厯家亡虑数十其表见者如邓平祖冲之李淳风僧一行郭守敬辈各殚心思求合天运或差而改改而差差而复改率皆由浅之深由踈之宻惟郭守敬乃臻其妙焉诚可谓冠絶古今矣然而守敬亦未尝自信为无差也观其谓积年距至元辛巳为元则可其诸应宜随时测验者用辛巳为元则不可今司天氏固祖述郭守敬太史者而胡不是之察也臣少习乾象长益笃嗜凡硏思二十余年乃有所得始觉古人有未尽而今时有不然者何也盖天日之交气之齐也日月之交朔之会也日忒而气不齐月愆而朔不防今之弊也夫窥天之器宜无逾于观象测景候时筹防四事矣臣今以四事窥天运胥日异而月不同焉孟子曰天之髙也星辰之逺也茍求其故千嵗之日至可坐而致也然则日之至乃天之根气之始所闗大矣乃今之日至何如也大綂推今年冬至在申正二刻而臣测在未正一刻大綂实后天九刻余盖以癸巳甲午丙申丁酉之晷相加减实测二百五十九刻七十三分四十五秒得乙未日未正一刻冬至复取前后二十余日计二千余刻日日而量之秒秒而较之皆同未正一刻无殊科此日行所至昭昭在天可以数筹可以景测可与人人共知见者匪人力所私悬想所致也乃大綂差至后天九刻余计气应应损九百余分而不自觉岂其未尝筹测耶孟子所谓千嵗可坐致者今甫以三百余年輙差九刻则何论千嵗不宁惟是今年立春夏至立冬皆适值子半之交臣测立春乙亥而大綂推丙子臣测夏至壬辰而大綂推癸巳臣测立冬己酉而大綂推庚戌夫立春与冬乃王者行阳德隂德之令而夏至则其祀方泽之期也今皆相隔一日则理人事神之谓何是岂为细故况以立春隔日而生人之年月日时皆非矣此而不改后将何极且厯法疎密在交食自昔记之矣乃今年闰八月朔日有食之大綂推初亏巳正三刻食防既而臣候初亏巳正一刻食止七分余大綂实后天防二刻而计闰应及转应若交应则各宜如法増损之矣盖日食八分以下隂厯交前初亏西北固厯家所共知也今闰八月朔日食实在隂厯交前初亏西北其食七分余明甚则安得谓之初亏正西食甚九分八十六秒耶而大綂之不效亦明甚然此八月也若或值元日于子半则当退履端于月穷而朝贺大礼当在月正二日矣又可谓细故耶此而不改臣窃恐愈久愈差将不流而至春秋之食晦不止也臣故曰闰应转应交应之宜俱改也我朝圣神在御重熙累洽我皇上继天立极调元出治其厯数之传直追帝尧之綂则治厯明时正今日之急务也乃自国初迄今二百余年厯犹未正司天氏但知仅守元臣立成之法而一切诸应不随时以考验气朔竝乖天人弗协而犹然用至元辛巳为元夫有一代之兴必有一代之厯我朝制作越千古独奈何以厯数大典而犹然以胜国为元耶臣愚不肖蓄此于中久矣向欲陈献恐有越俎之嫌未敢也乃今年适逢上命儒臣纂修正史夫史也者大经大法咸正罔缺者也然而莫重于厯亦莫难于厯乃今尚未闻有一人欲起而更正之者及今不正何为信史及今不言岂非失时臣故自今年悉心详验之思以上献也野有一芹尚思自献况以厯数大典又当修史之会臣既实见其非是则安敢不亟陈于君父之前伏愿陛下俯纳臣言勅下礼部议覆上请遴选海内之有真知厯数如郭守敬其人者俾之竭心殚力因数察理探赜索隠钩深致逺其于日月之消息气朔之差应平立新故之分弧矢分合之变黄道白道之一而不一天首天尾之齐以非齐一一测正之亡爽焉假以便宜迟以嵗月然后改宪明时报之天子定昭代之厯元成熙朝之大典将见理隂叙阳各得其所时惠辰从职不相侵盖先后天而不违乃谓之钦若昊天天不违而况人乎乃可以敬授人时百工允厘庶绩咸熙圣德则天光于上下此帝尧相传之綂格天之致也由是东隅西极南交北狄胥晓然见天人之明正炯炯洞洞覩大圣人之作为出寻常万倍而国家亿万年厯数无疆之休端在是矣臣不胜悚栗待命之至为此具本专差书吏刘钦亲赍谨具奏闻伏候勅旨万歴二十四年十二月十九日奉圣旨礼部看了来説钦此万厯二十四年十二月二十三日抄刑科给事中李应防一本乞勅亟定嵗差以答舆望事臣惟厯之闗于时嵗差之闗于厯大矣该郑世子载堉曾献厯上夀蒙礼部覆准发钦天监磨对事闻乙未嵗八九月中迄今无耗昨该河南按察司佥事邢云路复请议正厯元详议本年冬至云路测未正一刻大綂推申正二刻实后天九刻本年闰八月日食云路候初亏巳正一刻食止七分大綂推初亏巳正三刻食将防尽后天二刻其测候诸应参差较郑世子所奏简切便览独应时加减法尚未遽悉耳臣思国朝厯元圣祖尝谕二説难凭但验七政交会行度无差者为是惟时以至元辛巳揆之洪武甲子仅百四年所律以差法似不甚逺至正徳嘉靖已退当三度余奚俟今日哉春秋不食朔犹直书官失之今日食后天防二刻冬至后天逾九刻计气应应损九百余分乃云弗失乎厯理微秒日月五星运转交防咸取应于窥管测表欧阳修所谓事之最易差者虽古太初大衍诸书讵不深思解得羲和氏之厯象授时遗意然果以钟律为数无差则太初厯宜即定于汉而后之为三綂四分者若何又果以蓍策为术无差则大衍厯当亦即定于唐而后之为五纪贞元观象者又若何盖隂阳迭行随动而移移而错错而乖违日陷不止则躔离之谬分至之忒积此为穷谓移九刻于亥子之间则差一日惧后不啻焉前华湘奏尧时初昏昴中日行北陆躔于子属虚七度今冬至初昏室中日行东陆躔于寅属箕三度以相距四千年而隔余五十度验厯数愆期顾有言此日至之周遍于东西南运度岂泥若分秒而量积二万七千余年复归如初又天行舒移而渐西毎日过一度者为天道左旋之常日行缩移而渐西毎积嵗亦过行一度者为天道右转之秘兹直存而不论耶人人知嵗差易征考之退度若以五十年若百年若六十六年或八十三年殊无一经久确论故由春秋厯宋末元初愈稽愈失计无虑数十更矣夫亦何术何数无错大綂厯本之胜国郭太史守敬以彼减二十四分二十五秒于周嵗加二十五分七十五秒于周天窥度精到有陋太初大衍等为不足言者然积六十六年有竒而退一度则推验之始已知有差何不即酌定画一俟其退一度逾六十六年而后更兹其故难于言矣无犹厘毫之除加之周天者微多减之周嵗者微少纤悉难究姑置此为盈虚之验而探赜索不能不随时以待欤云路持观象测景候时筹策四事议诸应宜俱改想已洞烛款窍使得中秘星厯书一徧阅而校焉必自有得世子仅阅衍义补气闰转交四准分秒数字即悟大綂厯大义并所获律吕説冀正之臣尝谓律本居隂以治阳厯实居阳以治隂自非两本惟登台候日晷应否折忽于秒周嵗周天微为増减务期晦朔望昏旦夜半中星分秒不爽尺寸与圣祖原谕元綂李得芳同一轨焉务称完制余不必更也而本监奉查律例久稽未复此又专门之裔本业虽长理或未谙精筭之士末技虽善经实弗明其奈何以国制钜任畀之岂邓平虞喜沈括辈各名家不能定一一寻常曲士易能哉譬之今鼎建大工操尺与运斤者缺一焉不可为矣矧履端节至万厯方新纂修国典诸法毕备失今不举后需何期伏乞勅下该部谕令佥事邢云路即以原官暂署钦天监俾相资订正仍选委在京各衙门素明厯法者二三员责之赞襄大务以共成一代之典而决千古之疑中外臣民实不胜愿望脱有袭故者目之为多事言未及而阻泥随之则不敢云克济也已【云云】
　　右自邸报抄出内有脱文误字俟获原本校正
　　万厯二十五年正月二十四日抄钦天监监正张应候等谨题为申明厯元乞赐宸断以杜妄议事臣等仰荷圣恩职司台监凡星象厯数选择堪舆数事莫不夙夜匪懈兢兢业业毫无敢忽此臣等上报国恩而下尽臣子之职分也臣等于万厯二十四年十二月内偶接得河南佥事邢云路揭帖开称大綂厯筭差讹悉宜改正臣等不胜骇异查得昔帝尧乃命羲和钦若昊天厯象日月星辰敬授人时迄于周秦汉晋唐宋以来不啻数十家更改损益以至于元而有郭守敬出焉是以上考往古下验将来斟酌损益以成一代之厯其嵗差嵗实诸应气防立法之密槩无出右者矣及至我太祖髙皇帝綂率华夷乃命监正元綂等分步推测考往验来皆依守敬之法节气交食分秒时刻毫无増损始更名曰大统厯而又取之西夷设监立官推步囘囘厯数较对大綂务求脗合以成一代之大典是遵祖宗之定制也今佥事邢云路陈言厯数之差前后相悬一日又不知是遵何家之法而轻信何人妄议者也且国朝立法律例备载有人私习天文厯数者罪之私传妄议者罪同况元郭守敬王恂等职司太史尚且奉其勅方敢更正诸厯我国朝监正元綂虽奉成命自知才不及守敬法不能易改是以遵奉明旨将授时厯改为大统歴名虽易而法术同虽经三百年来乞今雍熙太平相洽已久天道脗合交食凖验年愈逺而数愈真其后有乐頀华湘等勉强欲求斟酌改易竝未奉行考之今时贤才无守敬学业无元綂虽有毫末之聪未敢擅议于一时也当国初时茍可更之分秒错综一徧改易始成一代之名岂不可乎是知其必不可改也今我皇上圣神英武法令严明若聴云路之疏变易成法反复天道是知其不易为也今邢云路之请尚未奉行而都邸中外官民谣诵曰大綂歴数差错朔日相越一日惑世诬民变乱成法是谁之过欤且臣等本监造厯一载年前颁朔天下共知奈何邢云路复生异议今使中外臣民汹汹不安纷纷议起邢云路是诚何心矣伏望皇上大奋宸断礼部酌议如果臣等厯数有差愿选海内髙明之士有能精于厯数者公同考较如果臣等厯年交食脗合天道时节分秒不移或遵祖制业依古法仍勅下中外臣民勿生妄议行令厰衞五城衙门严加禁约如有妄议谣传厯数差讹者许缉挐究问如律庶止讹言厯数之非庶止中外臣民之议则天下幸甚臣等幸甚矣奉圣旨礼部知道钦此
　　礼部尚书臣范【阙】等谨题为议正厯元以成大典事祠祭清吏司案呈奉本部送礼科抄出河南等处提刑按察司分巡河北道佥事邢云路奏前事奉圣旨礼部看了来説钦此又该钦天监监正张应候等题为申明厯元乞赐宸断以杜妄议事奉圣旨礼部知道钦此钦遵通抄到部送司案呈到部为照治厯明时国家首务序正五辰纲纪万事所系诚为钜重毫忽岂容少差顾其差与不差惟验之日月星辰而已先在万歴二十三年郑世子载堉疏进厯书内称旧法少差已经本部奉旨覆议以其书下钦天监推筭测验尚无实证未敢遽信为然近据万厯二十四年闰八月朔日食时刻分秒与钦天监所奏委觉参差臣等方议题请博访精通歴数之士亟为测验脩正之图今适河南按察司佥事邢云路疏请改正厯元诸法良为有见乃钦天监监正张应候又此奏辩惟欲固守旧法夫使旧法无差诚宜世守而今既觉少差矣失今不脩将嵗愈久而差愈逺其何以齐七政而厘百工哉相应俯从邢云路所请即行考求磨筭渐次脩改为是但厯数本极微脩改非可易议盖更歴之初上考往古数千年布筭虽有一定之法而成厯之后下行将来数百年不无分秒之差前此不觉非其术之疎也以分秒布之百余年间其微不可纪盖亦无从测识之耳必积至数百年差至数分而始微见其端今欲验之亦必测候数年而始微得其槩即今该监人员不过因袭故常推衍成法而已若欲斟酌损益缘旧为新必得精谙厯理者为之总綂其事选集星家多方测候积筭累嵗较析毫芒然后可为凖信裁定规制今据邢云路奏议详悉硏穷星厯之家考正旧法之差似得肯綮盖一时五官畴人未有能及之者相应专任责成合无咨行吏部即以佥事邢云路行取入京添注五品京衔提督钦天监事该监人员皆聴约束本部仍博访通晓歴法之士悉送本官委用务亲自督率各官测候二至太阳晷刻逐月中星躔度及验日月交食起复时刻分秒方位诸数随得随录逐一开呈御览积之数年酌定嵗差脩正旧法则万世之章程不易而一代之寳厯惟精其于国家敬天勤民之政亦诚大有禆补矣其见行二十六年厯日该监仍照旧法推筭不与相妨及查律例所禁乃指民间妄以管窥而测妖祥伪造厯书而紊气朔者言若天官书天文志厯书厯志载在厯代国史语云通天地人谓之儒学士大夫所宜通晓第患不能精耳非槩以例禁之也据大明防典明开天文地理艺术之人礼部务要备知以凭取用仍行天下访取考验收用在治十年令访取世业原籍子孙并山林隠逸之士及致仕退闲等项官吏生儒军民人等有能精通天文者试中取用在嘉靖元年工科给事中呉岩题请考选精术以备国用本部覆奉钦依保举精通天文厯法者不拘致仕官员监生生员山林隠逸之士何尝禁人习学歴法乎如欲执私习之条而絶星歴之学误矣该监各官局守成筭既不能测验以穷其变又不能虚心博访考订以复其常今既有其人务在同心共事协力推验不得妬功忌能自相矛盾悉聴本部叅究恭候命下容臣等遵奉施行缘系议正厯元以成大典等及节奉钦依礼部看了来説礼部知道事理未敢擅便谨题请旨留中
　　总跋附録四疏
　　宋人所撰梦溪笔谈有云熙宁中予领太史令卫朴造厯气朔巳正但五星未有簿可验前世修厯多只増损旧厯而已未曾实考天度其法须测验每夜昏晓夜半月及五星所在度秒置簿録之满五年其间剔去云隂及昼见日数外可得三年实行然后以筭术缀之古所谓缀术者此也是时司天厯官皆承世族名食禄本无知厯者恶朴之术过已羣沮之屡起大狱虽终不能揺朴而簿至今不成奉元厯五星歩术但増损旧厯正其甚谬处十得五六而已朴之厯术古今未有为羣厯人所沮不能尽其艺惜哉余读至此喟然叹曰古人有云后之视今亦犹今之视昔观台官之叅语则吾辈议厯者其罪不容诛矣恶之欲其死非大狱而何茍非部科卓见确论以维持之不亦殆乎虽然抱忠之臣犹怀卞和三献之志终不能已盖虽有时而屈或亦有时而伸道之不行也退其志可乎故録四疏全文示世之议厯者而感发惩创皆在其中矣









　　圣夀万年厯附録
<子部,天文算法类,推步之属,圣寿万年历__律历融通>
　　钦定四库全书
　　律厯融通巻一
　　明　朱载堉　撰
　　自落下闳造太初厯取法黄钟律数而后知创厯不可无所本自僧一行造大衍厯改从大易防数而后知修厯不可有所拘易大传曰河出图雒出书圣人则之所谓则之者非止画卦叙畴二事而已至若律厯礼乐莫不皆然葢天地万物无非阴阳而图书二者阴阳之妙尽矣夫六经之道同归礼乐之用为急然而厯者礼之本也律者乐之宗也何以言之夫厯之兴也测景于天景有消长因之以考分至以序四时而五礼本之律之始也候气于地气有深浅因之以辨清浊以正五音而六乐宗之圣人作乐以应天制礼以配地故曰律居阴而治阳厯居阳而治阴律厯迭相治也其间不容发而相错综也以河图雒书言之则河图者礼也雒书者乐也乐记曰天尊地卑君臣定矣卑高以陈贵贱位矣动静有常小大殊矣方以类聚物以羣分则性命不同矣在天成象在地成形如此则礼者天地之别也其河图之谓欤地气上齐天气下降阴阳相摩天地相荡鼓之以雷霆奋之以风动之以四时暖之以日月而百化兴焉如此则乐者天地之和也其雒书之谓欤故河图圆而左旋其数则偶所谓居阳而治阴也十二辰次以之雒书方而右转其数则奇所谓居阴而治阳也七曜以之阳道常饶阴道常乏故河图之数五十五视大衍而有余雒书之数四十五视大衍而不足合河图与雒书共得百数若阴阳之交构牝牡之相衔均而分之得大衍之数者二此天地自然之至理故律厯倚之而起数语其经则厯有十二辰次律有十二宫调语其纬则厯有七曜律有七音河图厯也故有四时迭运之象雒书律也故有三分损益之象是以黄钟之管九寸则雒书而为律元黄钟之尺百分则河图而为度母从黍之律横黍之度长短分齐交相契合斯乃造化之妙故名之曰黄钟厯法葢言倚数取诸此也夫七八九六者天地之大数也七为少阳八为少阴九为老阳六为老阴阳属于天阴属于地天体圆其用方故七□为天之象而九□为天之数地体方其用圆故八□为地之象而六□为地之数夫数者混融乎太极之先昭晰乎有象之后方圆曲直天下之真象围径积实天下之真数即象以求数则数外无象因数以防象则象外无数二者相须而未尝相离也图书者方圆之至方圆者动静之机动静者阴阳之本阳竒而阴耦故天一而地二阳动而阴静故天圆而地方刓方以为圆则静者不能无动引圆以为方则动者不能无静静为之体则动为之用动为之体则静为之用用以体为基体以用为本此阴阳之所相根而造化之所不穷也河图者其天地对待之数乎以天一处于北则地二自然处于南以天三处于东则地四自然处于西四位既定则天五自然居乎中中也者四方所取正也六与一合六即一五也七与二合七即二五也为八为九者三五四五也四方既正则五五相比十复居于中矣此皆自然相合之数五行之所以生成也故孔子曰天数五地数五五位相得而各有合此之谓也雒书者其参天两地之数乎阳生于下而左旋阴生于上而右旋阳数则参天参者三也自一三如三三三如九三九二十七本文无十故去其二十而言七三其七为二十一去二十则一复处于下阴数则两地两者二也自二二如四二四如八二八十六本文无十故去其十而言六二其六为十二去十则二复处于上过此以往积数万亿皆不越乎此八位既定则五数自然居乎中中也者是亦八位所取正也以一加五则六在一后以六加五为十一去十则一在六先以三加五则八在三后以八加五为十三去十则三在八先以至四九二七亦莫不互相加益而为先后也此皆自然相比之数亦五行之所以生成也故孔子曰参天两地而倚数此之谓也是知河图之数五十五者天也合而用之者圣人也雒书之数四十五者天也倚而用之者圣人也河图之五行则以相生而顺行雒书之五行则以相制而逆运二者皆起于一推其生则土居未中推其制则土居丑中是又自然有相合之理刘歆谓河图雒书相为经纬岂微义哉邵雍曰圆者河图之数方者雒书之文当知方以为体则圆以为用圆以为体则方以为用圆者径一而围三方者径一而围四河图以十居中圆以推之三其十为三十故图外成数六七八九总三十方以推之四其十为四十故图内外生成之数总四十雒书以五居中圆以推之三其五为十五故书从横皆十五方以推之四其五为二十故书外阳数一三九七总二十阴数二四八六亦总二十体用相因莫匪自然至哉图书其象数之原乎夫物生而后有象象而后有滋滋而后有数象之与数若异用也而本则一若殊途也而归则同不明乎数不足与语象不明乎象不足与语数是故欲明律厯之学必以象数为先天道生于太一一变而为七七变而为九七与八乾坤之体坎离之象也九与六乾坤之用坎离之数也七九中实六八中虚竒偶阴阳之理也故天象多用七而天数多用九用七者若日月五星而为七政四方各七宿是也用九者三九二十七故二十七日有奇而月离一周焉四九三十六故三百六旬有余而日躔一周焉河图一六属水而为北方七宿二七属火而为南方七宿三八属木而为东方七宿四九属金而为西方七宿五十属土而为大衍之数故唐志云大衍为天之枢如环之无端葢律厯之大纪也十乃全数居中央而为宫九次之居西方而为商八次之居东方而为角七次之居南方而为征六次之居北方而为羽此五声之位清浊之序也然五声之相生由中而南故宫生征由南而西故征生商由西而北故商生羽由北而东故羽生角始于宫终于角左旋一周以象河图也六律之相生自子而亥故黄钟生仲吕自亥而戌故仲吕生无射自戌而酉故无射生夹钟自酉而申故夹钟生夷则乃至于丑而止故始于黄钟而终于林钟右旋一周以象雒书也日为太阳其数九居雒书之正南故蕤賔在午月为太阴其数六居雒书之西北故应钟在亥黄钟为填星太蔟为太白姑洗为嵗星林钟为荧惑南吕为辰星蕤賔为日应钟为月厯有五纬七政律有五声七始故律厯同一道天之阴阳五行一气而已有气必有数有声厯以纪数而声寓律以宣声而数行律与厯同流行相生黄钟者声气之元者乎蕤賔应钟是名中和所以济五音和阴阳旋宫之律可定声气之元周流而不穷矣故周髀曰冬至夏至观律之数听钟之音知寒暑之极明代序之化是知律者厯之本也厯者律之宗也其数可相倚而不可相违故曰律厯融通此之谓也
　　黄钟厯法上【凡五篇】
　　步律吕第一
　　律元九
　　黄钟之管长九寸从黍为分之九寸也寸皆九分凡八十一分雒书之奇自相乘之数也是为厯本故以万厯九年为元义取诸此上考往古下推来今皆距律元为筭
　　律母百
　　黄钟之尺长十寸横黍为分之十寸也寸皆十分凡百分河图之偶自相乘之数也是为母法秒满法从分分满法从刻刻满法从日度下分秒放此不满秒者为忽
　　律限三百
　　纪之以三是也律母三之得律限夫三十为世三百为十世年逺数盈渐差天度古人所谓斗厯改宪之期
　　律摠六十
　　平之以六是也五声乘十二律得六十调是名律摠置律摠为实三而一所得是名律差
　　律数十二
　　国语曰纪之以三平之以六成于十二天之道也天之大数不过十二是故律厯宗之
　　律率三十
　　古法日余十六分之七今改日余千六百分之六百九十九大余纪之以三小余满法从日不满退除为刻及分
　　黄钟　　冬至益卦初九　　小寒益卦六二复卦　初九　六二　六三　六四　六五　上六颐卦　初九　六二　六三　六四　六五　上九屯卦　初九　六二　六三　六四　九五　上六既济　初九　六二　九三　六四　九五　上六家人　初九　六二　九三　六四　九五　上九
　　大吕　　大寒益卦六二　　立春益卦六四
　　临卦　初九　九二　六三　六四　六五　上六明夷　初九　六二　九三　六四　六五　上六贲卦　初九　六二　九三　六四　六五　上九损卦　初九　九二　六三　六四　六五　上九节卦　初九　九二　六三　六四　九五　上六
　　太蔟　　水益卦九五　　惊蛰益卦上九
　　泰卦　初九　九二　九三　六四　六五　上六大畜　初九　九二　九三　六四　六五　上九需卦　初九　九二　九三　六四　九五　上六小畜　初九　九二　九三　六四　九五　上九中孚　初九　九二　六三　六四　九五　上九
　　夹钟　　春分震卦初九　　清明震卦六二
　　大壮　初九　九二　九三　九四　六五　上六归妹　初九　九二　六三　九四　六五　上六丰卦　初九　六二　九三　九四　六五　上六离卦　初九　六二　九三　九四　六五　上九噬嗑　初九　六二　六三　九四　六五　上九
　　姑洗　　谷震卦六三　　立夏震卦九四
　　夬卦　初九　九二　九三　九四　九五　上六大有　初九　九二　九三　九四　六五　上九睽卦　初九　九二　六三　九四　六五　上九兑卦　初九　九二　六三　九四　九五　上六革卦　初九　六二　九三　九四　九五　上六
　　仲吕　　小满震卦六五　　芒种震卦上六
　　乾卦　初九　九二　九三　九四　九五　上九履卦　初九　九二　六三　九四　九五　上九同人　初九　六二　九三　九四　九五　上九无妄　初九　六二　六三　九四　九五　上九随卦　初九　六二　六三　九四　九五　上六
</div>
    <div class="pagination">
<a href="圣寿万年历_page12.html">上一页</a><span>...</span><a href="圣寿万年历_page8.html">8</a><a href="圣寿万年历_page9.html">9</a><a href="圣寿万年历_page10.html">10</a><a href="圣寿万年历_page11.html">11</a><a href="圣寿万年历_page12.html">12</a><span class="current-page">13</span><a href="圣寿万年历_page14.html">14</a><a href="圣寿万年历_page15.html">15</a><a href="圣寿万年历_page16.html">16</a><a href="圣寿万年历_page17.html">17</a><a href="圣寿万年历_page18.html">18</a><span>...</span><a href="圣寿万年历_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
