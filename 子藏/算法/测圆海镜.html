<!DOCTYPE html>
<html>
<head>
    <meta charset="UTF-8">
    <title>测圆海镜 - 第 1 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>测圆海镜 - 第 1 页/共 10 页</h1>
    <div class="content">　　钦定四库全书　　　　　子部六
　　测圆海镜　　　　　　　天文算法类二【算书之属】提要
　　【臣】等谨案测圆海镜十二卷元李冶撰冶字镜斋栾城人金末登进士入元官翰林学士事迹具元史本传其书以勾股容圆为题自圆心圆外纵横取之得大小十五形皆无竒零次列识别杂记数百条以穷其理次设问一百七十则以尽其用探赜索隐参伍错综虽习其法者不能骤解而其草多言立天元一按立天元一法见扵宋秦九韶九章大衍术中厥后授时草及四元玉鉴等书皆屡见之而此书言之独详其法关乎数学者甚大然自元以来畴人皆株守立成习而不察至遂无知其法者故唐顺之与頋应祥书称立天元一漫不省为何语頋应祥演是书为分类释术其自序亦云立天元一无下手之术则是书虽存而其传已泯矣明万厯中利玛窦与徐光启李之等译为同文算指诸书扵古九章皆有辨订独于立天元一法阙而不言徐光启扵勾股义序中引此书又谓欲説其义而未遑是此书已为利玛窦所见而犹未得其解也迨我
　　国朝醲化翔洽梯航鳞萃欧逻巴人始以借根方法进
　　呈
　　圣祖仁皇帝授
　　蒙养斋诸臣习之梅防成乃悟即古立天元一法扵赤水遗珍中详解之且载西名阿尔热巴拉【案原本作阿尔热巴逹谨据西洋借根法改正】即华言东来法知即冶之遗书流入西域又转而还入中原也今用以勘騐西法一一脗合瑴成所説信而有徴特录存之以为算法之秘钥且以见中法西法互发益明无容设畛域之见焉乾隆四十六年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　原序
　　数本难穷吾欲以力强穷之彼其数不惟不能得其凡而吾之力且惫矣然则数果不可以穷耶既已名之数矣则又何为而不可穷也故谓数为难穷斯可谓数为不可穷斯不可何则彼其冥冥之中固有昭昭者存夫昭昭者其自然之数也非自然之数其自然之理也数一出于自然吾欲以力强穷之使隶首复生亦末如之何也已苟能推自然之理以明自然之数则虽逺而干端坤倪幽而神情鬼状未有不合者矣予自幼喜算数恒病夫考圆之术例出于牵强殊乖于自然如古率徽率密率之不同截弧截矢截背之互见内外诸角析剖支条莫不各自名家与世作法及反覆研究卒无以当吾心焉老大以来得洞渊九容之说日夕玩绎而向之病我者使爆然落去而无遗余山中多暇客有从余求其说者于是乎又为衍之遂累一百七十问既成编客复目之测圆海镜盖取夫天临海镜之义也昔半山老人集唐百家诗选自谓废日力于此良可惜明道先生以上蔡谢君记诵为玩物丧志夫文史尚矣犹之为不足贵况九九贱技能乎嗜好酸咸平生每痛自戒勅竟莫能已类有物慿之者吾亦不知其然而然也故尝私为之解曰由技兼于事者言之夷之礼夔之乐亦不免为一技由技进乎道者言之石之斤扁之轮非圣人之所与乎览吾之编察吾苦心其悯我者当百数其笑我者当千数乃若吾之所自得则自得焉耳宁复为人悯笑计哉李冶序















　　总率名号
　　天之地为通　　天之干为通股
　　干之地为通勾
　　天之川为边　　天之西为边股
　　西之川为边勾
　　日之地为底　　日之北为底股
　　北之地为底勾
　　天之山为黄广　天之金为股
　　金之山为勾
　　月之地为黄长　月之泉为股
　　泉之地为勾
　　天之日为上髙　天之旦为股
　　旦之日为勾
　　日之山为下髙　日之朱为股
　　朱之山为勾
　　月之川为上平　月之青为股
　　青之川为勾
　　川之地为下平　川之夕为股
　　夕之地为勾
　　天之月为大差　天之坤为股
　　坤之月为勾
　　山之地为小差　山之艮为股
　　艮之地为勾
　　日之川为皇极　日之心为股
　　心之川为勾
　　月之山为太虚　月之水为股
　　水之山为勾
　　日之月为明　　日之南为股
　　南之月为勾
　　山之川为□　　山之东为股
　　东之川为勾
　　今问正数
　　通六百八十　勾三百二十　股六百
　　勾股和九百二十较二百八十
　　勾和一千较三百六十
　　股和一千二百八十较八十
　　较和九百六十较四百
　　和和一千六百较二百四十
　　边五百四十四　勾二百五十六　股四百八十勾股和七百三十六较二百二十四
　　勾和八百较二百八十八
　　股和一千零二十四较六十四
　　较和七百六十八较三百二十
　　和和一千二百八十较一百九十二
　　底四百二十五　勾二百　股三百七十五勾股和五百七十五较一百七十五
　　勾和六百二十五较二百二十五
　　股和八百较五十
　　较和六百较二百五十
　　和和一千较一百五十
　　黄广五百一十　勾二百四十【即城径也】　股四百五十
　　勾股和六百九十较二百一十
　　勾和七百五十较二百七十
　　股和九百六十较六十
　　较和七百二十较三百
　　和和一千二百较一百八十
　　黄长二百七十二　勾一百二十八　股二百四十【即城径也】
　　勾股和三百六十八较一百一十二
　　勾和四百较一百四十四
　　股和五百一十二较三十二
　　较和三百八十四较一百六十
　　和和六百四十较九十六
　　髙二百五十五【上下同】　勾一百二十【即半径】　股二百二十五
　　勾股和三百四十五较一百零五
　　勾和三百七十五较一百三十五
</div>
    <div class="pagination">
<span class="current-page">1</span><a href="测圆海镜_page2.html">2</a><a href="测圆海镜_page3.html">3</a><a href="测圆海镜_page4.html">4</a><a href="测圆海镜_page5.html">5</a><a href="测圆海镜_page6.html">6</a><a href="测圆海镜_page7.html">7</a><a href="测圆海镜_page8.html">8</a><a href="测圆海镜_page9.html">9</a><a href="测圆海镜_page10.html">10</a><a href="测圆海镜_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
