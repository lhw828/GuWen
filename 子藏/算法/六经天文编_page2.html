<!DOCTYPE html>
<html>
 <head>
  <meta charset="utf-8"/>
  <title>
   六经天文编 - 第 2 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六经天文编 - 第 2 页/共 3 页
  </h1>
  <div class="content">
   夏氏曰辰弗集房其説有二汉孔氏谓辰日月所防房所舍之次集合也不合则日食可知唐孔氏广其説谓日月俱左行于天日行迟月行速日每日行一度月每夜行十三度十九分度之七计二十九日过半已行天一周又逐及日而与日聚防故日月所聚防处谓之辰一嵗十二防故为十二辰即此子丑寅卯之属是也房如房室之房谓日月所舍止之处计季秋九月之朔日月当防于大火之次今乃不合于舍则日食可知据二孔此説则以辰弗集为日食房为所舍之处非二十八宿之房胡舍人则谓日月交防之谓辰日行赤道月行黄道日行速月行迟一月一防必合于黄道赤道之间或髙或低或上或下不相掩蔽是谓不食或左或右或先或后偶相掩蔽则食之矣是日月交防则有蚀今既言不集所舍则不得谓之蚀兼此房乃二十八宿之房非是十二次之舍此言辰弗集房葢是秋九月日月当合朔于房心之次今也弗集房则是厯之误非日蚀据胡氏此説则以辰弗集为厯误非日蚀以房为二十八宿之房非十二次之舍二説相反如此惟林少颖折中之谓胡以辰弗集房为厯误夫厯误至于当合朔而不合朔此非精于厯者不足以知何至于瞽奏鼓啬夫驰庶人走故当依孔氏为日食但孔氏以集为集合之集则非其义所以起胡氏之疑兼胡氏以房为房心之房攷之九月日月虽防于大火之次其説颇通但日之所在星宿不见止可推算知之非能举目而见则房又不当为房心之房当是日月所防之舍即皆可谓之房也是所谓房者又当依孔氏説为所次之舍也按唐书厯志论辰弗集房之义谓古文集与辑义同日月嘉防而阴阳辑睦阳常明而阴亦含章若变而相伤则不辑矣兼汉书帝纪言东夷北蛮颇未集睦顔师古谓集与辑同以此观之则辰弗集房为日蚀明矣葢此辑乃辑睦之辑谓日月不相辑睦于所防之舍则蚀也　蔡氏曰按唐志日蚀在仲康即位之五年　张氏曰日月相望谓之望相合谓之朔每至朔则日月当如合璧有一毫不合则月与日参差月魄磨荡上下侵犯此日所以食也　林氏曰近代善厯者推仲康时九月合朔已过房心北矣据左氏传曰宋大辰之虚陈太皥之虚郑祝融之虚皆火房所谓房者皆所次之舍也　王氏曰厯家推步日食于朔月食于望一百七十三日有余而为交交然后食此厯法之常也【沈存中云西天法罗防计都皆逆步之乃今之交道也交初谓之罗防交中谓之计都】然春秋二百四十二年书日食三十有六隠公三年三月己巳日食至威公三年七月壬辰朔而又食中间十有二年至庄公十八年又食中间三十二年则当交而不食也襄公二十一年九月庚戌朔日食十月庚辰朔又食二十四年七月甲子朔日食八月癸巳朔又食则不当交而食也夫不当交而食与当交而不食非厯法所能尽推故先王以日食为天灾日主阳月主阴月食阳胜阴也日食阴胜阳也　大衍厯议曰仲康五年癸巳嵗九月庚戌朔日蚀在房二度
　　冬夏风雨
　　蔡氏曰好风者箕星好雨者毕星汉志言轸星亦好雨意者星宿皆有所好也日有中道月有九行中道者黄道也北至东井去极近南至牵牛去极逺东至角西至娄去极中是也九行者黒道二出黄道北赤道二出黄道南白道二出黄道西青道二出黄道东并黄道为九行也日极南至于牵牛则为冬至极北至于东井则为夏至南北中东至角西至娄则为春秋分月立春春分从青道立秋秋分从白道立冬冬至从黒道立夏夏至从赤道所谓日月之行则有冬有夏也月行东北入于箕则多风月行西南入于毕则多雨所谓月之从星则以风雨也　夏氏曰日月之行则有冬有夏葢夏则阳用事日当进而北昼则进而长阳胜则为温暑冬则阴用事日当退而南昼则退而短阴胜则为风寒此皆行必循轨故所以有冬夏也月之从星则以风雨者月行立春东从青道立秋西从白道立冬北从黒道立夏南从赤道箕东北宿毕西南宿月若失道妄行东入箕则旱风西入毕则阴雨此月从星则以风雨也
　　土中
　　凡地偏于南多暑偏于北多寒偏于东多风偏于西多阴唯中则得天地之正阴阳之和　司马氏曰地中者非地体之中乃其地得寒暑风雨之中郑康成以为日景于地千里而差一寸故王畿千里取其景同唐开元中太史测景五百二十六里二百七十步而差二寸五厘然则康成之言未可据也冬至汉丈三尺唐丈二尺七寸一分夏至汉尺五寸唐尺四寸七分夫日行有逺近土深有南北气应有早晏故其景不能不小有出入也日行黄道每嵗有差地中亦当随而转移故周在洛邑汉在颍川阳城唐在汴州浚仪而唐志犹取阳城日晷以为法与汉志不同　范氏曰测景之法见于周官与诗所以求地之中以建王国而阜安万民者也然必验之数术考之中星参之气朔校之刻漏而后为得故其地中之景冬至丈三尺夏至尺有五寸由此而进退之则二十四气皆可推而见之矣若夫当至而不至未当至而至则有日月之变水旱之沴人民疾疫之灾古先哲王必谨视之以修人事而奉天之戒周公卜洛以为天地之所合四时之所交风雨之所防阴阳之所和世传阳城是其地而今登封故台在焉唐开元中择河南平地始于滑州之白马南至于汴之浚仪得岳台又南至于扶沟又南至于上蔡之武津至岳台为适中也
　　五行








　　正义曰天一生水地二生火天三生木地四生金天五生土此其生数也地六成水天七成火地八成木天九成金地十成土此其成数也系辞曰天数五地数五五位相得而各有合谓此也　叶氏曰夫五行周流于天地之间未之有位也言天之五数地之五数而谓之五位必有奠方而正其居者而学者莫能知吾独以世言太一九宫者论之此其説虽出干凿度学者所不道然而以五居中列其一三七九为四旁二四六八为四隅则天地二五之数皆在特虚其十而不见以土无正位寄王于四方与月令中央土独不举成数者同义十虽不见而九宫纵横错综数之皆得十五则土之成数葢未尝不具也是在易则谓之五位洪范则谓之九畴兹其为洛书者欤易所先者五位故畧九畴而不见洪范所用者九畴故置五位而不言阴阳运而生五行五行之大不可以正名但见其周流不息者而已故谓之行天之五行为气雨旸寒燠风是也地之五行为形金木水火土是也　朱氏曰五行者质具于地而气行于天者也以质而语其生之序则曰水火木金土而水木阳也火金阴也以气而语其行之序则曰木火土金水而木火阳也金水阴也又统而言之则气阳而质阴也又错而言之则动阳而静阴也　曾氏曰润下炎上言其所性之成于天者然水导之则行潴之则聚火燃之则炽宿之则壮则其所化亦未尝不因之于人也或曲直之或革之或稼穑之言其所化之因于人者然可以曲直可以革可以稼穑则其所性亦未尝不成之于天也所谓天不人不因人不天不成者也润下者水也故水曰润下炎上者火也故火曰炎上木金亦然惟稼穑而非土也故言其于之稼穑而已　王氏曰自天一至于天五五行之生数也以竒生者成而耦以耦生者成而竒其成之者皆五五者天数之中也葢中者所以成物也道立于两成于三变于五而天地之数具其为十也耦之而已葢五行之为物其时其位其材其气其性其形其事其情其色其声其臭其味皆各有耦推而散之无所不通一柔一刚一晦一明故有正有邪有美有恶有丑有好有凶有吉性命之理道徳之意皆在是矣耦之中又有耦焉而万物之变遂至于无穷其相生也所以相继也其相克也所以相治也水言润则火燥土溽木敷金敛可知也火言炎则水洌土蒸木温金清可知也水言下火言上则木左金右土中央可知也木言曲直则土圜金方火鋭水平可知也金言从革则木变土化水因火革可知也土言稼穑则水之井洫火之爨冶木金之为器械可知也　马氏曰水火木金土天地生五行之序也木火土金水五行相生之序也水火金木土五行相尅之序也天地之生五行也以数其相生也以气其相尅也以形　吴氏曰土爰稼穑谷在其中自其治之有司则谓之府以其通天下用之则谓之行
　　五纪
　　嵗星十二嵗一周天所以纪嵗月一日行天十三度而赢二十九日过半而一周天与日防所以纪月自夜半至明日夜半日一出没行天一度所以纪日星二十八宿辰其次也日百刻二十八宿昼夜迭见而天行周十二次故曰十二辰亦曰十二时所以纪星辰积辰而为日积日而为月积月而为嵗嵗日月星辰其行各有盈缩进退迟速长短之不同然皆不离于数故以厯而纪其数因以是数而推攷其行度以验其当否　朱氏曰左传曰日月所防是谓辰注云一嵗日月十二防所防为辰十一月辰在星纪十二月辰在元枵之类是也然此特在天之位耳若以地言之则南面而立其前后左右亦有四方十二辰之位焉但在地之位一定不易而在天之象运转不停惟天之鹑火加于地之午位乃与地合而得天运之正耳葢周天三百六十五度四分度之一周布二十八宿以着天体而定四方之位以天绕地则一昼一夜适周一匝而又超一度日月五星亦随天以绕地而唯日之行一日一周无余无欠其余则各有迟速之差焉然其悬也固非缀属而居其运也亦非推挽而行但当其气之盛处精神光耀自然发越而又各自有次第耳列子曰天积气耳日月星宿亦积气中之有光曜者张衡灵宪曰星也者体生于地精成于天列居错跱各有攸属此言皆得之矣【正义曰从冬至以及明年冬至为一嵗】
　　庶徴
　　郑氏曰雨木气也春始施生故木气为雨旸金气也秋物成而坚故金气为旸燠火气也寒水气也风土气也凡气非风不行犹金木水火非土不处故土气为风吴氏曰按易説坎为雨则雨属水而为冬离为日则旸属火而为夏诗疏载毛公释小明日月方奥云二月之初燠暖也则燠之为春为木明矣汉志引狐突金寒之言顔师古谓金行在西故谓之寒则寒之为秋为金明矣又按稽疑以雨属水以霁属火霁旸也则庶徴雨之为水旸之为火类例抑又甚明　陈氏曰燠热凉寒四时之气也雨旸风者佐四时之气以生育万物者也止言寒燠者葢燠者温之始寒者凉之极也









　　六经天文编卷上
&lt;子部,天文算法类,推步之属,六经天文编&gt;
　　钦定四库全书
　　六经天文编卷下
　　宋　王应麟　撰
　　诗
　　三五参昴
　　毛氏曰三心五噣参伐昴留　正义曰心实三星而列宿之尊故元命苞曰心为天王公羊又云心为大辰故言三星此及绸缪苕之华皆云心也元命苞云栁五星释天云咮谓之栁天文志曰栁谓鸟喙则喙者栁星也以其为鸟星之口故谓之喙　天文志云参白虎宿三星直下有三星鋭曰伐其外四星左右肩股也则参实三星故绸缪传曰三星参也以伐与参连体参为列宿统名之若同一宿然但伐亦为大星与参互见皆得相统故周礼熊旂六旒以象伐注云伐属白虎宿与参连体而六星言六旒以象伐明伐得统参也公羊传曰伐为大辰皆互举之文故言参伐也元命苞云昴六星昴之为言留言物成就系留是也　解颐新语曰元命包以栁为五星天文志星经以栁为八星后之明厯象者皆以元命包为非以天文志星经为是又心以三月见于东噣以正月见于东诗人言三五在东乃一时所见耳心噣见于东方既不同时则五非噣明矣或者又谓心之东见其次相连者亢氐房也心三星亢氐房各四星合而言之为十有五故曰三五　朱氏曰三五言其稀葢初昬或将旦时也
　　定之方中
　　李氏曰尔雅曰营室谓之定左传曰凡土功水昬正而栽杜氏注云谓今十月定星昬而中于是植板筑而兴作定之方中作于楚宫葢定星昬中之时于是而作宫也揆之以日作于楚室者揆度其日之出入以定其东西南北也攷周礼匠人云水地以县置以县视以景为规识日出之景与日入之景昼参诸日中之景夜攷之极星以正朝夕此所谓揆之以日也毛氏云度日出日入以知东西而视定北凖极以正南北毛氏之意则以谓定星之昬正四方而中取则视之以正其南因准极以正其北作为楚邱之宫也度之以日影度日出之影与日入之影以知东西而作为楚邱之室也其説不然按诗但言得土功之时制不闻有东西南北之别也不如王氏之説曰方其庀徒而作宫则占营室之中及辨内外之位而作室则揆之以日占营室之中者序所谓得其时揆之以日景者序所谓得其制　朱氏曰定北方之宿营室星也此星昬而正中夏正十月也于是时可以营制宫室故谓之营室楚宫楚邱之宫也树八尺之臬而度其日出入之景以定东西又参日中之景以正南北也楚室犹楚宫　正义曰传言南视定匠人云昼参诸日中之景不言以定星参之经传未有以定星正南北者故笺以定为记时
　　挈壶漏刻
　　朱氏曰夏官挈壶氏下士六人挈县挈之名壶盛水器葢置壶浮箭以为昼夜之节也　易氏曰挈壶之制不可攷以唐制推之水海浮箭四匮注水始自夜天池以入于日天池自日天池以入于平壶以次相注入于水海浮箭而上以浮箭为刻分昼夜计十二时每时八刻二十分每刻六十分箭四十八二箭当一气嵗统二百一十九万一千五百分悉刻于箭上铜乌引水而下注浮箭而上登至于昼夜之别分至之冬夏长短昏晓隠见与周官晷影无差　王氏曰日月之行有冬有夏而昼夜之晷有短有长先王由是分十有二时于一昼一夜之间以漏箭凖十二时而为百刻寅申巳亥子午卯酉之八时每时各占八刻则合而为六十四刻辰戌丑未之四时每时各占九刻则合而为三十六刻以百刻定长短而分昼夜于是立挈壶氏之职以壶盛水而为漏水以正十二时之刻早暮之期于此正矣后世挈壶氏不能掌其职不能辰夜不夙则莫此诗人所以刺也　陈氏曰挈壶之法葢为箭四十八以二十四气大率七日大半而易一箭孔颖达谓浮箭壶内以出刻为准贾公彦谓漏水壶内以没刻为度葢各述其所闻而已虽浮没不同大槩一也　正义曰挈壶者悬繋之名刻谓置箭壶内刻以为节而浮之水上令水漏而刻下以记昼夜昬明之度数也案乾象厯及诸厯法与今太史所皆云冬至则昼四十五夜五十五夏至则昼六十五夜三十五春秋分则昼五十五半夜四十四半从春分至于夏至昼渐长增九刻半从夏至至于秋分所减亦如之从秋分至于冬至昼渐短减十刻半从冬至至于春分所加亦如之又于每气之间加减刻数有多有少其事在于厯术以其算数有多有少不可通而为率故太史之官立为法定作四十八箭以一年有二十四气每一气之间又分为二通率七日强半而易一箭故周年而用箭四十八也厯言昼夜者以昬明为限马融王肃注尚书以为日永则昼漏六十刻夜漏四十刻日短则昼漏四十刻夜漏六十刻日中宵中则昼夜各五十刻者以尚书有日出日入之语遂以日见为限尚书纬谓刻为商郑作士昬礼目録云日入三商为昬举全数以言耳其实日见之前日入之后距昬明各有二刻半减昼五刻以禆夜故于厯法皆多校五刻也郑于尧典注云日中宵中者日见之漏与不见者齐也日永者日见之漏五十五刻日不见之漏四十五刻又与马王不同者郑言日中宵中者其漏齐则可矣其言日永日短之数则与厯甚错马融言昼漏六十夜漏四十减昼以禆夜矣郑意谓其未减又减昼五刻以增之是郑之妄説耳漏刻之数见在史官古今厯者莫不符合郑独有此异不可强为之辞　史记正义曰马融以昬明为限郑以日出入为限故有五刻之差
　　三星在天
　　毛以为三星者参也首章言在天谓始见东方十月之时故王肃述毛云三星在天谓十月也在天既据十月二章在隅谓在东南隅又在十月之后也谓十一月十二月也卒章在戸言参星正中直戸谓正月中也故月令孟春之月昬参中是参星直戸在正月中也郑以为三星者心也一名火星凡嫁娶者以二月之昬火星未见之时为之首章言在天谓昬而火星始见东方三月之末四月之中也二章言在隅又晚于在天谓四月之末五月之中也卒章言在戸又晚于在隅谓五月之末六月之中故月令季夏之月昬火中是六月之中心星直戸也　朱氏曰三星心也在天昬始见于东方建辰之月也　李氏曰仲春之月心星未见至三月四月则见而在东方左氏曰火出于夏为三月周官季春出火言三月之时已失其时矣况于在隅在户乎在隅则四月之末五月之中在戸则五月之末六月之中月令曰仲夏之月昬心中是也郑以三星为心星则可若以心为有尊卑夫妇父子之象则其説凿矣　吕氏曰三星见则非昬姻之时在天在隅在戸随所见而互言之不必以为时之先后
　　七月流火
　　左传张趯曰火星中而寒暑退服防云火大火心也季冬十二月平旦正中在南方大寒退季夏六月黄昬火星中大暑退是火为寒暑之又曰火犹西流谓火下为流　朱氏曰火以六月之昬加于地之南方至七月之昬则下而西流矣　曹氏曰季夏昬正在于南方暑已极矣过是而流流则暑退故七月流火也至九月流尽而伏于戌寒气始胜　王氏曰七月九月一之日二之日何也阳生矣则言日阴生矣则言月与易临至于八月有防复七日来复同意然则四月正阳也秀葽言月何也秀葽以言阴生也阴始于四月生于五月而于四月言阴生者气之先至者也　胡氏曰星辰之运始则见于辰至未然后得其中至于申则流至于戌则伏传言火见于辰又以大火为大辰又以日月星为三辰岂非日月星辰至于辰而毕见故邪诗言定之方中左传言火星中而寒暑退及月令所纪昬旦中星非他取也取其中于未耳诗言七月流火岂非至申则流欤传言火伏于戌岂非至戌则伏欤余星皆类此然尧典特取其见于午者何哉葢圣人南面而听天下以荅阳为义也
　　嵗亦阳止
　　正义曰十月为阳者时纯坤用事而嫌于无阳君子爱阳而恶阴故以阳名之诗纬曰阳生酉仲阴生戌仲是十月中兼有阴阳也四月秀葽靡草死岂无阴乎明阴阳常兼有也　张氏曰阳虽生于子实兆于亥故十月荠麦生阴虽生于午实兆于己故四月靡草死　朱氏曰复之一阳非顿然便生乃是坤卦中积来一日生一分至十一月一阳始成也以此见天地无休息处十月未尝无阳此理分明列庄之徒葢已窥见之矣故有宻移之説　汉上朱氏曰十月纯坤用事而称龙者天地未尝一日而无阳亦未尝一日而无君子
　　正月繁霜
　　曹氏曰霜者阴之凝也正月建巳之月夏之四月周之六月也纯阳用事不宜有霜阳微而为阴所胜则霜为之降是以王者恶之　沈氏曰先儒以日食正阳之月止谓四月不然也正阳乃两事正谓四月阳谓十月诗有正月繁霜十月之交日有食之二者先王所恶也葢四月纯阳不欲为阴所侵十月纯阴不欲过而干阳也蔡氏曰阳包阴则为霰【离】阳和阴则为雪【离交坎】阴包
　　阳则为雹【坎】阴入阳则为霜【坎交离】
　　十月之交
　　朱氏曰十月以夏正言之建亥之月也交日月交防谓晦朔之间也厯法周天三百六十五度四分度之一左旋于地一昼一夜则其行一周而又过一度日月皆右行于天一昼一夜则日行一度月行十三度十九分度之七故日一嵗而一周天月二十九日有竒而一周天又逐及于日而与之防一嵗凡十二防方防则月光都尽而为晦巳防则月光复苏而为朔朔后晦前各十五日日月相对则月光正满而为望晦朔而日月之合东西同度南北同道则月揜日而日为之食望而日月之对同度同道则月亢日而月为之食是皆有常度矣然王者脩徳行政用贤去奸能使阳盛足以胜阴阴衰不能侵阳则日月之行虽或当食而月常避日故其迟速髙下必有参差而不正相合不正相对者所以当食而不食也若国无政不用善使臣子背君父妾妇乗其夫小人陵君子夷狄侵中国则阴盛阳微当食必食虽曰行有常度而实为非常之变矣苏氏曰日食天变之大者也然正阳之月古尤忌之夏之四月为纯阳故谓之正月十月纯阴疑其无阳故谓之阳月纯阳而食阳弱之甚也纯阴而食阴壮之甚也凡日月之食皆有常度矣而以为不用其行者月不避日失其道也然其所以然者则以四国无政不用善人故也如此则日月之食皆非常矣而以月食为其常日食为不臧者阴亢阳而不胜犹可言也阴胜阳而揜之不可言也故春秋日食必书而月食则无纪焉亦以此尔　张氏曰诗有夏正无周正七月之陈王业六月之北伐十月之交刺纯阴用事而日食四月维夏六月徂暑言暑之极其至皆夏正也汉厯幽王无八月朔食而唐厯则有之议者疑其傅防而为此也　补传曰诗人于夏正皆以月言于周正则以日言故不曰朔日而曰朔月也日月皆右行月行天一周追及于日而与之防则食杜预曰日月动物不能不少有盈缩故有虽交而不食者有频交而食者孔颖达曰月或在日道表或在日道里故不食月与日同道乃食也又曰若月先在里依限而食者多若月先在表虽依限而食者少此皆据厯而言若然则诗人以为孔丑何也唐志日食议曰日君道也月臣道也望而至于黄道是谓臣干君明则阳斯蚀之朔而至于黄道是谓臣壅君明则阳为之蚀十月之交于厯当蚀君子犹以为变诗人悼之然则古之太平日不蚀星不孛葢有之矣若过至未分月或变行而避之或五星潜在日下御侮以救之或涉交数浅或在阳厯阳盛阴微则不蚀或徳之休明而有小眚焉则天为之隠虽交而不蚀四者皆徳之所由生也故説者谓交而食阳微而阴乗之也交而不食阳盛而阴不能掩也此则系乎人事所感葢臣子背君父妾妇乗其夫小人陵君子夷狄侵中国所感如是则阴盛阳微而日为之食矣曰彼月而微此日而微者意当时月食又适与日食相近　正义曰厯家为交食之法大率以百七十三日有竒为限古之厯书亡矣今世有周厯鲁厯者葢汉初为之其交无迟速盈缩攷日食之法而其年月往往参差是以汉世通儒未有以厯考此辛卯日食者　大衍厯议曰虞以厯推之在幽王六年开元厯定交分四万三千四百二十九入蚀限加时在昼
　　大东众星
　　朱氏曰汉天河也跂隅貌织女星名在汉旁三星跂然如隅也七襄未详传曰反也笺云驾也驾谓更其肆也葢天有十二次日月所止舍所谓肆也经星一昼一夜左旋一周而有余则终日之间自卯至酉当更七次也晥明星貌牵牛星名服驾也箱车箱也启明长庚皆金星也以其先日而出故谓之启明以其后日而入故谓之长庚葢金水二星常附日行而或先或后但金大水小故独以金星为言也天毕毕星也状如掩兔之毕行行列也箕斗二星以夏秋之间见于南方云北斗者以其在箕之北也或曰北斗常见不隠者也翕引也舌下二星也南斗柄固指西若北斗而西柄则亦秋时也欧阳氏曰谭人仰诉于天言我民困矣天之云汉有光亦能下监我民乎其不言日月之明而言云汉之光者谓不能下监也天虽有织女不能为我织而成章虽有牵牛不能为我驾车而输物虽有启明长庚不能助日为昼俾我营作虽有天毕不能为我掩捕鸟兽虽有箕不能为我簸扬糠粃虽有斗不能为我挹酌酒浆箕斗非徒不可用而已箕引其舌反若有所噬斗西其柄反若有所挹取于东也　李氏曰尔雅曰明星谓之启明孙炎曰明星太白也出东方髙三舍今曰太白观此则启明即是太白也长庚不知是何星毛氏云只是一星故后世亦以长庚为太白郑渔仲乃谓启明金星长庚水星金在日西故日将出则东见水在日东故日将没则西见又似是二星不得浑而为一也唐卢仝月蚀诗厯言星辰不救月蚀之事其体制正类此诗　刘氏曰金星朝在东所以启日之明夕在西所以续日之长
　　云汉
　　杨泉物理论云汉水之精也气发而升精华浮上宛转随流名曰天河一曰云汉　埤雅曰万物之精上为列星河精上为天汉诗曰倬彼云汉昭回于天言水气之在天为云水象之在天为汉今皆倬然昭明回转于上则非之也又曰瞻卬昊天有嘒其星言旱久而繁星备见则尤非雨之也且其正言昊天则夏之时也以今观之炎夏旱暵而热则小星森布如棊星阳之精也阳盛而亢则星稠于上其理然也
　　天道
　　周礼
　　圭景
　　郑司农曰测土深谓南北东西之深也日南谓立表处大南近日也日北谓立表处大北逺日也景夕谓日跌景乃中立表处大东近日也景朝谓日未中而景中立表处大西逺日也土圭之长尺有五寸以夏至之日立八尺之表其景适与土圭等谓之地中今颍川阳城地为然　康成曰昼漏半而置土圭表阴阳审其南北景短于土圭谓之日南是地于日为近南也景长于土圭谓之日北是地于日为近北也东于土圭谓之日东是地于日为近东也西于土圭谓之日西是地于日为近西也如是则寒暑阴风偏而不和是未得其所求凡日景于地千里而差一寸景尺有五寸者南戴日下万五千里地与星辰四游升降于三万里之中是以半之得地之中也畿方千里取象于日一寸为止　疏曰冯相氏云冬夏致日春秋致月皆以土圭度之是以冬官考工记云土圭尺有五寸以致日三光考灵耀云四游升降于三万里中下云日至之景尺有五寸谓之地中则是半三万里而万五千里与土圭等是千里差一寸算法亦然言此者欲见经日南日北之等皆去中表千里为术景长景短皆差一寸通卦验云冬日至树八尺之表日中视其晷是以知用八尺表而以昼漏半度景也景一寸差千里故于地中尺五寸景去南戴日下万五千里考灵耀言四游升降者春分之时地与星辰复本位至夏至之日地与星辰东南游万五千里下降亦然至秋分还复正至冬至地与星辰西北游亦万五千里上升亦然至春分还复正进退不过三万里故云地与星辰四游升降于三万里之中是以半之得地之中也元命包云日圆望之广尺以应千里故郑注王制云象日月之大也考灵耀曰从上临下八万里天以圆覆地以方载河图括地象曰天不足西北地不足东南西北为天门东南为地户天门无上地户无下又云极广长南北二亿三万一千五百里东西二亿三万三千里又云天左动起于牵牛地右动起于毕广雅云天圜南北二亿三万三千五百里七十五步东西短减四步周六亿十万七百里二十五步从地至天亿一万六千七百八十七里半下度地之厚与天髙等天度云东方七宿七十五度南方七宿百一十二度西方七宿八十度北方七宿九十八度四分宿之一四方三百六十五度四分度之一度二千九百三十二里二十八宿间相距积百七万九百一十三里径三十五万六千九百七十里　易氏曰郑氏之説本于考灵耀谓土圭之法以一分当百里以一寸当千里日景于地凡千里而差一寸故于颍川阳城之地置一表为中表又于中表之四面各去千里而置四表昼漏半则各参以土圭之景以验南北东西其景皆有一寸之差其説果可从乎殊不知大司徒所谓日南日北日东日西者特四时测景之灋如夏至日在南陆躔于东井景长尺有五寸故曰日南则景短多暑冬至日在北陆躔于牵牛景长丈有三尺故曰日北则景长多寒秋分日在东陆躔于角其景常候以夕故曰日东则景夕多风春分日在西陆躔于娄其景常候以朝故曰日西则景朝多隂四时之间春秋不可致日故日景不言尺寸之度冬至日景虽言尺寸之度而实过于土圭之制惟夏至之日景长尺有五寸正与土圭等所以求地中昔尧之敬授人时皆以中星验日景而独于仲夏言敬致致即致日也致日于尺有五寸之景此即求中之法地中既正是以因其日之东南西北而知天地于此乎合因其景之长短朝夕而知四时于此乎交多风多隂得其序而知风雨于此乎会多寒多暑得其序而知隂阳于此乎和以至百物阜安又造化冲和之气其应然也匠人建国主王国而言也大司徒之建国以土圭之灋测土深以正日景日至之景尺有五寸谓之地中此则賛大司徒求地中而已水地以县置槷以县者此二县字有先后之序先于造城之处以水平地于四旁立四柱以绳县之其绳附柱不偏量其四旁适均则其地平矣方于中立八尺之表表即也复以绳县之其绳附柱不偏而后眡表之景又于四旁之地为规圜之势画以识之日出于东其景在西则识其出景之端日入于西其景在东则识其入景之端景之两端既定中屈其所量之绳而两者相合则地中可验又虑其所规之不正也复以出入之景与日中之景三者相参故曰参又虑其所参之或偏也复以日中之景与极星之度两者相攷故曰考且极星之度何与于日中之景凡以验日景之中而已盖夏至日在南陆躔于东井去极六十六度有奇而其景尺有五寸冬至日在北陆躔于牵牛去极一百一十六度有奇而其景丈有三尺春分日在西陆躔于娄秋分日在东陆躔于角去极九十一度有奇而其景均焉观日躔去极之逺近以验四时攷四时日景之短长以求地中则东西可正故曰以正朝夕东西既正然后度日景两交之间屈其绳之半以指而求合乎规圜之势则南北亦正矣　王氏曰以日景正其朝则地之中得矣以极星正其夕则天之中得矣书曰自服于土中又曰其自时配皇天则洛邑非特地之中亦天之中矣　大衍厯议曰宋元嘉中南征林邑五月立表望之日在表北交州影在表南三寸林邑九寸一分交州去洛水陆之路九千里盖山川囘折使之然以表考其当五千乎开元十二年测交州夏至在表南三寸三分与元嘉所测畧同使者大相元太言交州望极才高二十余度八月海中望老人星下列星粲然明大者甚众古所未识乃浑天家以为常没地中者也大率去南极二十度已上之星则见太史监南宫说择河南平地设水凖绳墨植表而以引度之自滑台始白马夏至之晷尺五寸七分又南百九十八里百七十九步得浚仪岳台晷尺五寸三分又南百六十七里二百八十一步得扶沟晷尺四寸四分又南百六十里百一十步至上蔡武津晷尺三寸六分半大率五百二十六里二百七十步晷差二寸余而旧説王畿千里影差一寸妄矣吴王蕃考先儒所传以戴日下万五千里为句股斜射阳城考周径之率以揆天度当千四百六里二十四步有余今测日晷距阳城五千里已在戴日之南则一度之广皆三分减二南北极相去八万里其径五万里宇宙之广岂若是乎然则蕃之术以蠡测海者也　隋天文志曰先儒皆云夏至立八尺表于阳城其影与土圭等案尚书考灵耀称日永景尺五寸日短景尺三寸易通卦验曰夏至景一尺四寸八分冬至一丈三尺周髀云成周土中夏至景一尺六寸冬至景一丈三尺五寸刘向鸿范传曰夏至景长一尺五寸八分冬至一丈三尺一寸四分春秋二分景七尺三寸六分后汉四分厯魏景初厯宋元嘉厯大明祖冲之厯皆与考灵耀同汉魏及宋所都皆别四家厯法候景则齐且纬候所陈恐难依据刘向二分之景直以率推非因表候定其长短考灵耀周髀张衡灵宪及郑注周官并云日影于地千里而差一寸宋元嘉十九年壬午使使往交州测影夏至之日影出表南三寸二分何承天遥取阳城云夏至一尺五寸计阳城去交州路当万里而影实差一尺八寸二分是六百里而差一寸也又梁大同中二至所测以八尺表率取之夏至当一尺一寸七分彊后信都芳注周髀四术称永平元年戊子当梁天监之七年见洛阳测影又见公孙崇集诸朝士共观秘书影同是夏至日其中影皆长一尺五寸八分以此推之金陵去洛南北略当千里而影差四寸则二百五十里而影差一寸也　王朴曰古者植圭于阳城以其近洛也盖尚慊其中乃在洛之东偏开元十二年遣使天下候影南距林邑北距横野中得浚仪之岳台应南北居地之中
　　正月正嵗
　　王氏曰元者德也正者政也德欲终始如一故即位之一年谓之元年政欲每嵗改易故改嵗之一月谓之正月正月之吉则朔月也朔月谓之吉则明生之几故也三代各有正月而周以建子之月为正夏以建寅之月为正夏正据人所见故谓之人正授民事则宜据人所见故周亦兼用夏时而以夏之正月为正嵗始和布治以周之正月而正嵗又观象灋则以兼用夏时故也兼用夏时而以正月之吉使万民观治象则正嵗先王之正也正月之吉时王之正也万民取正于时王而巳若夫百官则又当取正于先王也　易氏曰夏正建寅谓之正嵗周正建子谓之正月建子为时王之正月示万民以更新之意故大宰县治象于月吉而复敛于挟日建寅为民时之正嵗吏治于是乎始故小宰帅治官之属观治象于已敛之后　张氏曰周官于布治言正月之吉此周正也而以夏正为正嵗所谓正嵗十有二月令斩氷此其证尤彰明又七月言月皆夏时而以周之正为一之日观此可见兼存之法其兼存之何也周人虽以天统改用建子为正月而以夏数得天故未尝废
　　星辰
　　疏云五纬即五星言纬者二十八宿随天左转为经五星右旋为纬星备云五星初起牵牛此云星明是五纬又星备云嵗星一日行十二分度之一十二嵗而周天荧惑日行三十三分度之一三十三嵗而周天镇星日行二十八分度之一二十八嵗而周天太白日行八分度之一八嵗而周天辰星日行一度一嵗而周天是五纬所行度数之事二十八星面有七不当日月之会直谓之星若日月所会则谓之宿谓之辰谓之次亦谓之房故书云辰弗集于房　朱氏曰纬星隂中之阳经星阳中之隂
　　司中司命
　　郑司农云司中三能三阶也司命文昌宫星　疏云案武陵太守星传云三台一名天柱上台司命为太尉中台司中为司徒下台司禄为司空文昌宫第四曰司命第五曰司中二文俱有司中司命故两载之　康成云司中司命文昌第五第四星或曰中能上能也　疏云先郑以为司中是三台司命是文昌星今案三台与文昌皆有司中司命何得分之武陵太守星传云文昌宫六星第一曰上将第二曰次将第三曰贵相第四曰司命第五曰司中第六曰司禄是其本次也或曰中能者亦据星传而言　洪氏楚辞注曰按史记天官书文昌六星四曰司命晋书天文志三台六星两两而居西近文昌二星曰上台为司命主夀然则有两司命也祭法王立七祀诸侯立五祀皆有司命疏云司命宫中小神而汉书郊祀志荆巫有司命说者曰文昌第四星也五臣云司命星名主知生死辅天行化诛恶护善也大司命云乘清气兮御隂阳少司命云登九天兮抚彗星其非宫中小神明矣
　　飌师师
　　疏云春秋纬云月离于箕风扬沙故知风师箕也诗云月离于毕俾滂沱矣是雨师毕也郑义大阳不变隂为金雨为木风为土明为火晦为水若从妻所好言之则洪范云星有好风星有好雨郑注云箕星好风毕星好雨是土十为木八妻木八为金九妻故东方箕星好风西方毕星好雨　洪氏楚辞注曰按丰隆或曰云师或曰雷师屏翳或曰云师或曰雨师或曰风师归藏云丰隆筮云气而告之则云师也穆天子传云天子升昆仑封丰隆之葬郭璞云丰隆筮师御云得大壮卦遂为雷师淮南子季春三月丰隆乃出以将其雨张衡思赋云丰隆軯其震霆云师以交集则丰隆雷也云师屏翳也天问曰萍号起雨则屏翳雨师也洛神赋云屏翳收风则风师也淮南子云雨师洒道风伯扫尘説者以为箕毕二星列仙传云赤松子神农时为雨师风俗通云冥为雨师其说不同据楚辞则以丰隆为云师飞廉为风伯屏翳为雨师
　　十煇
　　易氏曰煇者日之光气也日以光为主是谓太阳隂邪侵之则为祲此眡祲占象所以有十煇之法祲谓隂气薄于日而浸淫相侵也象谓隂柔附日而凝结成象也防谓隂气刺日如童子所佩之防也监谓隂气抱日如冠珥而背璚也闇谓隂气蔽日方昼而闇者也瞢谓隂气蔽日光瞢然也弥谓隂气贯日弥天不竟也叙谓隂气不常以叙而至也隮谓隂气自下而升于上也想谓隂气无迹形似可想也以洪范五行推之阳为君子为中国隂为小人为夷狄妖祥可以类求　王氏曰气祥谓之祲以日傍之气相侵也形本谓之象谓气在日傍未成形也鑴如童子佩鑴之鑴谓傍气刺日也监如王啓监厥乱之监谓云气在上而临日也闇谓昼晦或日蚀也瞢谓日无光也弥如弥缝之弥谓气贯日也叙如时叙之叙谓云有次叙在日上也隮如朝隮于西之隮谓虹气见日傍也想谓杂气有似可形想也
　　嵗年
　　注云中数曰嵗朔数曰年中朔大小不齐正之以闰若今时作厯日　疏云一年有二十四气皆节气在前中气在后节气一名朔气朔气在晦则后月闰中气在朔则前月闰节气有入前月法中气无入前月法中气匝则为嵗朔气匝则为年假令十二月中气在晦则闰十二月十六日得后正月立春节此即朔数曰年至后年正月一日得啓蛰中此中气匝此即中数曰嵗　月令正义曰十二月中气一周总三百六十五日四分日之一谓之一嵗十二月之朔一周谓三百五十四日谓之为年此是嵗年相对故有朔数中数之别若散而言之嵗亦年也故尔雅释天云唐虞曰载夏曰嵗商曰祀周曰年是也
　　十有二嵗
　　注云嵗谓太嵗嵗星与日同次之月斗所建之辰乐说嵗星与日常应太嵗月建以见然则今厯太嵗非此也嵗星为阳右行于天太嵗为隂左行于地十二嵗而小周其妖祥之占甘氏嵗星经其遗象也　疏云太嵗在地与天上嵗星相应而行嵗星为阳右行于天一嵗移一辰又分前辰为一百三十四分而侵一分则一百四十四年跳一辰十二辰匝则总有千七百二十八年十二跳辰匝以此而计之十二嵗一小周谓一年移一辰故也千七百二十八年一大周十二跳帀故也嵗左行于地一与嵗星跳辰年数同此则服防注春秋龙度天门是也以嵗星本在东方谓之龙以辰为天门故以嵗日跳度为龙度天门也嵗星为阳人之所见太嵗为隂人所不覩既嵗星与太嵗虽右行左行不同要行度不异故举嵗星以表太嵗言嵗星与日同次之月一年之中惟于一辰之上为法若元年甲子朔旦冬至日月五星俱赴于牵牛之初是嵗星与日同次之月十一月斗建子子有太嵗至后年嵗星移向子上十二月日月会于枵十二月斗建丑丑有太嵗自此已后皆然　大衍厯议曰嵗星自商周迄春秋之季率百二十余年而超一次战国后其行寖急至汉尚微差及哀平间余势乃尽更八十四年而超一次因以为常此其与余星异也姬氏出自灵威仰之精受木行正气嵗星主农祥后稷凭焉故周人常阅其禨祥而观善败其始王也次于鹑火以达天鼋及其衰也淫于枵以害鸟帑　易氏曰先郑以嵗为太嵗后郑谓大嵗所在嵗星所居要之二者并行初不相悖然春秋所述妖祥之事则皆嵗星也襄二十八年嵗在星纪而淫于枵是谓蛇乘龙梓慎以为宋郑必饥则言其所属裨灶以为周楚所恶则言其所冲其嵗星乖次之所应乎昭三十二年嵗在星纪而吴伐越史墨以为不及四十年越其有吴以嵗星十二年而一周存亡之数不过三纪非嵗星顺次之所应乎此保章氏所以言十有二嵗之相相谓有相可覩者也其相有嬴缩晕角之变而妖祥应焉岂太嵗可以并言哉
　　致日致月
　　陈氏曰礼曰大明生于东月生于西诗曰日居月诸出自东方又曰东方之日东方之月盖月之始则生于西其盛则生于东扬子曰月未望则载魄于西既望则终魄于东汉书谓日有中道月有九行中道黄道也黄道北至东井南至牵牛东至角西至娄夏至日在东井而北近极星则晷短故立八尺之表而景尺五寸冬至日在牵牛而南逺极星则晷长故立八尺之表而景丈三尺春分日在娄秋分日在角而中于极星则景中故立八尺之表而景七尺三寸六分日阳也阳用事则日进而北昼进而长阳胜故为温为暑隂用事则日退而南昼退而短隂胜故为凉为寒若日失节于南则晷过而长为常寒失节于北则晷退而短为常燠此四时致日之法也月之九行在东西南北有青白赤黑之道各二而出于黄道之旁立春春分月循青道而春分上在东井圆于角下于牵牛立秋秋分循白道秋分上在牵牛圆于娄下于东井立冬冬至北从黑道立夏夏至南从赤道古之致月者不在立春立秋而常在二分不在二分之望而常在者以月入八日与不尽八日得隂阳之正平故也考之于经仲夏平秩南讹敬致冬夏致日春秋致月则致日不于春秋致月不于冬夏而汉书有春秋致日之事盖兼后世之法也然日之与月其隂阳尊卑之辨若君臣然观君居中而佚臣旁行而劳臣近君则威损逺君则势盛威损与君异势盛与君同月逺日则其光盈近日则其明阙未望则出西既望则出东则日有中道月有九行之説盖足信也　易氏曰冬至日在牵牛景长丈有三尺夏至日在东井景长尺有五寸此长短之极所以致日春分日在娄月上于东井下于牵牛秋分日在角月上于牵牛下于东井此长短之中所以致月然致日必于冬夏致月必于春秋者何也天度一月易一位一时易一方以牵牛东井运于四方者推之日月所经正在分至为天度之中　天文録曰冬至之日日出辰入申昼行地上百四十六度强夜行地下二百一十九度少弱故昼短夜长夏至之日日出寅入戌昼行地上二百一十九度少弱夜行地下一百四十六度强故昼长夜短春秋分之日日出卯入酉昼行地上夜行地下皆一百八十二度半强昼夜长短同　邵子曰天行所以为昼夜日行所以为寒暑夏浅冬深天地之交也左旋右行天日之交也日朝在东夕在西随天之行也夏在北冬在南随天之交也天一周而超一星应日之行也春酉正夏午正秋夘正冬子正应日之交也
　　二十八星
　　北方九十八度四分一斗二十六【四分退二】牛八女十二虚十危十六室十六壁十　西方八十度奎十六娄十二胃十四昴十一毕十六觜二参九　南方百十二度井三十三鬼四栁十五星七张十八翼十八轸十七　东方七十五度角十二亢九氐十五房五心五尾十八箕十一
　　右赤道度周天三百六十五度四分一【后汉志汉志斗二十六不载四分度之一危十七壁九晋志斗二十六分四百五十五　淮南子箕十一四分一　五代钦天厯虚十少毕十七觜一参十鬼三北九十八度少西八十一度南一百一十一度东七十五度】
　　北方九十六度四分一斗二十四【进一】牛七女十一虚十危十六室十八壁十　西方八十三度奎十七娄十二胃十五昴十二毕十六觜三参八　南方百九度井二十鬼四栁十四星七张十七翼十九轸十八　东方七十七度角十三亢十氐十六房五心五尾十八箕十右黄道度【永元黄道铜仪斗二十四四分度之一　后汉志】
　　凡二十八宿分为十二次寅为析木燕之分自尾十度至斗十一度夘为大火宋之分自氐五度至尾九度辰为夀星郑之分自轸十二度至氐四度已为鹑尾楚之分自张十七度【汉志十八】至轸十一度午为鹑火周之分自栁九度至张十六度【汉志十七】未为鹑首秦之分自井十六度至栁八度申为实沈魏之分自毕十二度至井十五度酉为大梁晋之分自胃七度至毕十一度戌为降娄鲁之分自奎五度至胃六度亥为娵訾卫之分自危十六度至奎四度子为枵齐之分自女八度至危十五度丑为星纪吴越之分自斗十二度至女七度【唐六典】沈氏曰二十八宿为其有二十八星当度故立以为宿前世测候多或改变如唐书测得毕有十七度半觜只有半度之类皆谬说也星既不当度自不当用为宿次自是浑仪度距疎宻不等耳凡二十八宿度数皆以赤道为法唯黄道度有不合度者盖黄道有斜有直故度数与赤道不等即须以当度星为宿唯虚宿未有奇数自是日之余分厯家取以为斗分者也余宿则不然朱氏曰天有黄道有赤道天如一圆匣赤道是相合缝处在天之中黄道半在赤道之内半在赤道之外东西与赤道相交度是横分为度数会是日月在黄道赤道相交处望是月与日相向如一在子一在午皆同一度谓如月在毕十一度日亦在毕十一度虽同此度却南北相向日蚀于朔者月常在下日常在上既相会月在下遮日故日蚀望时月蚀固是隂敢与阳敌然厯家又谓之暗虚盖火日外影其中实暗望时当其中暗处故月蚀
　　星土分星
　　注云星纪吴越也枵齐也娵訾卫也降娄鲁也大梁赵也实沈晋也鹑首秦也鹑火周也鹑尾楚也夀星郑也大火宋也析木燕也据郑注与班固地理志分野合【志魏即晋地韩即郑地】帝王世纪亦用其说考之左传国语皆合但以国为断则疆土变易不合天文之正
　　呉越【扬州斗牛】齐【青州　女虚危】卫【冀州室壁】鲁【青州奎娄】赵晋【冀并州胃昴毕觜参】秦【雍州井鬼】周【豫州　栁星张】楚【荆州翼轸】郑【豫州角亢】宋【豫州　氐房心】燕【幽州尾箕】
　　六家分星异同之谱
&lt;子部,天文算法类,推步之属,六经天文编,卷下&gt;










　　春秋纬文耀钩北斗七星主九州华岐龙门积石至三危之野雍州属魁星大行以东至碣石王屋砥柱冀州属枢星三河雷泽东至海岱以北兖州青州属机星山以东至南江会稽震泽徐扬之州属权星大别以东至雷泽九江荆州属衡星荆山西南至岷山北岖鸟鼠梁州属开星外方熊耳以至泗水陪尾豫州属揺星陈氏曰九州十二域或系之北斗或系之二十八宿或系之五星雍主魁冀主枢青兖主机扬徐主权荆主衡梁主开阳豫主揺光此系之北斗者也星纪吴越枵齐娵訾卫降娄鲁大梁赵实沈晋鹑首秦鹑火周鹑尾楚夀星郑大火宋析木燕此系之二十八宿者也嵗星主齐吴荧惑主楚越镇星主王子太白主大臣辰星主燕赵代此系之五星者也然吴越南而星纪在丑齐东而枵在子鲁东而降娄在戌东西南北相反而相属何耶先儒以为古者受封之日嵗星所在之辰其国属焉观春秋传凡言占相之术以嵗之所在为福嵗之所冲为灾故师旷梓慎裨灶之徒以天道在西北而晋不害嵗在越而吴不利嵗滛枵而宋郑饥嵗弃星纪而周楚恶嵗在豕韦而蔡祸嵗及大梁而楚凶则古之言星次者未尝不视嵗之所在也梓慎曰龙宋郑之星也宋大辰之虚也陈太皥之虚也郑祝融之虗也皆火房也卫高阳之虚也其星为大水以陈为火则大皡之木为火母故也以卫为水则高阳水行故也子产曰迁阏伯于商丘主辰商人是因故辰为商星迁实沈于大夏主参唐人是因故参为晋星然则十二域之所主亦若此也　易氏曰在诸侯则谓之分星在九州则谓之星土九州星土之书亡矣今其可言者十二国之分考之传记烖祥所应亦有可证而不诬者昭十年有星出于婺女郑禆灶曰今兹嵗在颛顼之墟姜氏任氏实守其地释者以颛顼之墟为枵此枵为齐之分星而青州之星土也昭三十二年吴伐越晋史墨曰越得嵗而吴伐之必受其凶释者以为嵗在星纪此星纪为越之分星而扬州之星土也昭元年郑子产曰成王灭唐而封太叔焉故参为晋星实沈为参神此实沈为晋之分星而并州之星土也襄九年晋士弱曰陶唐氏之火正阏伯居商丘相土因之故商主大火此大火为宋之分星而豫州之星土也昭十七年星孛及汉申须曰汉水祥也卫颛顼之墟故为帝丘其星为大水此娵訾为卫之分星而冀州之星土也襄二十八年春无氷梓慎曰嵗在星纪而淫于枵蛇乘龙龙宋郑之星此夀星为郑之分星而亦豫州之星土也郑语周史曰楚重黎之后也黎为高辛氏火正此鹑尾为楚之分星而荆州之星土也尔雅曰析木谓之津释者谓天汉之津梁为燕此析木为燕之分星而幽州之星土也以至周之鹑火秦之鹑首赵之大梁鲁之降娄无非以其州之星土而为其国之分星所占烖祥其应不差然亦有可疑者武王伐殷嵗在鹑火伶州鸠曰嵗之所在我有周之分野盖指鹑火为西周丰岐之地今乃以当洛阳之东周何也周平王以丰岐之地赐秦襄公而其分星乃谓之鹑首又何也如燕在北而配以东方之析木鲁在东而配以西方之降娄秦居西北而鹑首次于东南吴越居东南而星纪次于东北此皆稽之分野有不合者贾氏以为古者受封之月嵗星所在之辰恐不其然若谓受封之辰则春秋战国之诸侯以之占妖祥可也后世占分野而妖祥亦应岂皆古者受封之辰乎此堪舆之书虽足攷古而言郡国所入之度则非古之灋　一行曰近代诸儒言星土者或以州或以国虞夏秦汉郡国废置不同周之兴也王畿千里及其衰也仅得河南七县今又天下一统而直以鹑火为周分则疆埸舛矣七国之初天下地形雌韩而雄魏魏地西距高陵尽河东河内北固漳邺东分梁宋至于汝南韩据全郑之地南尽颍川南阳西达虢畧距函谷固宜阳北连上党皆绵亘数州相错如绣考云汉山河之象多者或至十余宿其后魏徙大梁则西河合于东井秦防宜阳而上党入于舆鬼方战国未灭时星家之言屡有明效今则同在畿甸之中矣而或者犹据汉书地理志推之是守甘石遗术而不知变通之数也　春秋正义曰星纪在于东北吴越实在东南鲁卫东方诸侯遥属戌亥之次又三家分晋方始有赵而韩魏无分赵独有之地理志分郡国以配诸次其地分或多或少鹑首极多鹑火甚狭徒以相传为説其源不可得闻　通典曰凡国之分野上配天象始于周季　吕氏曰十二次盖战国言星者以当时所有之国分配之星经出于战国之末故举当时东西周疆界以言之　唐氏曰子产言封实沈于大夏主参封阏伯于商邱主辰则辰为商邱分参为大夏分其来已久非因封国始有分野若以封国嵗星所在即为分星则每封国自有分星不因相土因阏伯晋人因实沈矣　陈氏曰所可据者其惟析木乎其宿尾箕亦艮之维燕可以言东北也十有二次而可言者一　魏氏曰星不依方而以受封之日为次此传注之可疑班志始着十二国分野所属然独秦周韩燕有所入宿度他皆无之既言角亢氐为韩矣又自井六度起井乃秦分也既言尾箕为燕矣又谓自危四至斗六然危斗乃齐吴分也以汉晋二史所载宿度较之刘昭所注则汉志之差多至十余度而晋志不过差一二度而已　洪氏曰卫本受封于河内商虚后徙楚邱河内乃冀州所部汉属司其他邑皆在东郡属兖州于并州了不相干魏分晋地得河内河东数十县于益州亦不相干
　　十二风
　　易氏曰三代不推厯而厯未尝不正以厯起于律而每月足以候其气也昔黄帝得嶰谷之管而神瞽为之制十二律以此候十二月之气无非天地之中气以此调十二月之声无非天地之和声是谓十有二风之占何谓十有二风艮为条风从大吕大蔟之律震为明庶风从圜钟之律巽为清明风从姑洗中吕之律离为景风从蕤宾之律坤为凉风从函钟夷则之律兊为阊阖风从南吕之律干为不周风从无射应钟之律坎为广莫风从黄钟之律传所谓八风从律是已然特八风而已每风行于两月之间各得四十五日有奇如八卦之分直四时亦然以十二月言之亦曰十有二风其法于缇室之中因逐月律管以为入地之浅深月气至则葭灰飞此所以察天地之和然左氏载师旷歌北风又歌南风而知晋楚之胜负妖祥之应可决于此即治厯之道王氏曰十有二风风之生于十二辰之位者也盖天
　　地之气合以生风八风本乎八卦四维之风兼于其月故艮为条风而立春亦曰条风巽为清明风而立夏亦曰清明风坤为凉风而立秋亦曰凉风干为不周风而立冬亦曰不周风故八风变而言之又谓十二风
　　三辰
  </div>
  <div class="pagination">
   <a href="六经天文编.html">
    上一页
   </a>
   <a href="六经天文编.html">
    1
   </a>
   <span class="current-page">
    2
   </span>
   <a href="六经天文编_page3.html">
    3
   </a>
   <a href="六经天文编_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
