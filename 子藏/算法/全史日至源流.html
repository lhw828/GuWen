<!DOCTYPE html>
<html>
<head>
    <meta charset="UTF-8">
    <title>全史日至源流 - 第 1 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全史日至源流 - 第 1 页/共 80 页</h1>
    <div class="content">　　钦定四库全书　　　　　子部六
　　全史日至源流　　　　　天文算法类二【推歩之属】提要
　　【臣】等谨案全史日至源流三十二卷
　　国朝许伯政撰伯政有易深已着録此书遵
　　御制厯象考成前编之法遡稽经史传注所载至朔气闰质其合否纠其谬误首三卷皆论歩算之术如谓天周宜用三百六十度日法宜用九十六刻宫次非恒星一定之居嵗实竒零积乆始觉损益不宜槩为四分日之一其论皆为确当惟所论嵗实期以二百一十六年逓减二十秒及日在髙卑二日平行实行适等揆以厯理未免滞碍至后三十卷中排纂长厯分代纪年上起轩皇下迄明季四千年之中丝牵绳贯使星躔节一一按谱而稽亦可为后来考测之资焉乾隆四十六年二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀













　　钦定四库全书
　　全史日至源流卷首上
　　山东道御史许伯政撰
　　周天之度嵗气日躔暨其嵗差胥于是乎推旧法因嵗气有三百六十五日四分日之一遂分天周爲三百六十五度四分度之一以配之便于推算此大误也我
　　朝时宪书择用新法始定天周爲三百六十度度析六十分分析六十秒自秒以下微纎忽芒皆以六十析之新法云六十者半之则爲三十三之一则二十四之一则十五余任剖析皆爲自然而然之分又每日十二时时各八刻初正各四刻爲二十四小时日凡九十六刻去旧术百刻计日之拘牵每刻十五分自分以下亦以六十析之如度法示易示简与天地合其德与日月合其明与四时合其序洵万世不易之章程也
　　角一十度三十五分
　　亢一十度四十分
　　氐一十六度五十四分【按少一度】
　　房四度四十六分
　　心七度三十三分
　　尾一十五度三十六分
　　箕九度二十分
　　以上东方苍龙七宿共七十六度二十四分
　　斗二十三度五十一分
　　牛七度四十一分
　　女一十一度三十九分
　　虚九度五十九分
　　危二十度七分
　　室一十五度四十一分
　　壁一十三度一十六分
　　以上北方元武七宿共一百零二度一十四分
　　奎一十一度二十九分
　　娄一十三度
　　胃一十三度一分
　　昴八度二十九分
　　毕一十三度五十八分
　　觜一度二十一分
　　参一十一度三十三分
　　以上西方白虎七宿共七十二度五十一分
　　井三十度二十五分
　　鬼五度三十分
　　栁一十六度六分
　　星八度二十三分
　　张一十八度四分
　　翼一十七度
　　轸一十三度三分
　　以上南方朱鸟七宿共一百零八度三十一分此新法黄道宿度也凡三百六十度恭读
　　御制厯象考成曰天包地外圜转不息南北两极为运行之枢纽地居天中体圆而静人环地面以居随其所至适见天体之半中华之地面近北故北极常现南极常隠平分两极之中横带天腰者为赤道赤道距天顶之度即北极出地之度也赤道以北为内为隂以南为外为阳斜交赤道而半出其南半出其北者为黄道乃太阳一嵗所躔之轨迹也黄赤道相交之两界为春秋分距赤道南二十三度半为冬至距赤道北二十三度半为夏至七政所行之道纷然不齐惟恃黄赤二道以爲推测之本又曰赤道均分三百六十度平分之为半周各一百八十度四分之为象限各九十度六分之为纪限各六十度十二分之为宫为时各三十度是为赤经从经度出弧线与赤道十字相交各引长之防于南北极皆成全圜亦分为三百六十度两极相距各一百八十度两极距赤道俱九十度是为赤纬又曰黄道之宫度并如赤道其与赤道相交之两防为春秋分相距皆
　　半周平分两交之中为冬夏至距两交各一象限六分象限为节气各十五度是为黄经从经度出弧线与黄道十字相交各引长之周于天体即成全圜其各圜相凑之处不在赤道之南北两极而别有其枢心是为黄极黄极之距赤极即两道相距之度其距黄道亦皆九十度是为黄纬又新法云黄道规者从太阳旋周一嵗之界而设也盖太阳行天一周轨迹旋以成规是名黄道本规斜络于赤道其半在南最南界为冬至其半在北最北界为夏至二道相交之两防为春秋分以故四平分之为象限限各九十度是即二至二分四正之限也总计为三百六十度十二剖之为宫二十四剖之为节气七十二剖之为今按黄赤道经纬度详具厯书此编但推日躔黄道过宫度分故专列黄道宿度耳箕四度第一十七分起至牛一度第五分止共三十度为星纪之次是谓丑宫
　　牛一度第六分起至危一度第四十六分止共三十度为元枵之次是谓子宫
　　危一度第四十七分起至室十一度第三十九分止共三十度为娵訾之次是谓亥宫
　　室十一度第四十分起至娄一度第一十三分止共三十度为降娄之次是谓戍宫
　　娄一度第一十四分起至昴五度第一十二分止共三十度为大梁之次是谓酉宫
　　昴五度第一十三分起至参十一度下余分二十四分止共三十度为实沈之次是谓申宫
　　参十一度下余分二十五分起至井二十九度第五十一分止共三十度为鹑首之次是谓未宫
　　井二十九度第五十二分起至星七度第五十分止共三十度为鹑火之次是谓午宫
　　星七度第五十一分起至翼十一度第二十三分止共三十度为鹑尾之次是谓巳宫
　　翼十一度第二十四分起至亢初度第四十五分止共
　　三十度为寿星之次是谓辰宫
　　亢初度第四十六分起至房二度第一十一分止共三十度为大火之次是谓夘宫
　　房二度第一十二分起至箕四度第一十六分止共三十度为析木之次是谓寅宫
　　此新法黄道交宫宿度也恭读
　　御制厯象考成云虞书尧典曰钦若昊天厯象日月星辰楚辞天问曰圜则九重孰营度之后世厯家谓天有十二重非天实有如许重数盖言日月星辰运转于天各有所行之道即楚辞所谓圜也十二重天最外者为至静不动次为宗动南北极赤道所由分也次为南北嵗差次为东西嵗差此二重天其动甚微厯家姑置之而不论焉次为三垣二十八宿经星行焉次为填星所行次为嵗星所行次为荧惑所行次为太阳所行黄道是也次为太白所行次为辰星所行最内者则太隂所行白道是也窃尝思夫天体浑圜宗动天以浑灏之气挈诸天左旋运转不息古人当创法之始周天之度何凴而分十二宫次何防而画哉今读
　　御制厯象考成曰欲明诸圜之理必详诸圜之动欲考诸圜之动必以至静不动者准之然后得其盈缩盖天道静专者也天行动直者也至静者自有一天与地相表里故羣动者运于其间而不息若无至静者以騐至动则圣人亦无所成其能矣大哉
　　圣训乎洵乎万古开羣防矣盖天之运行虽贞元递转混辟无竆然其贞下起元始于无始者必有所由始终于无终者必有所由终惟太古之圣人聪明睿知仰观天文俯察地理有以黙契乎化育之机缄爰探本于至静不动之天与地相表里者以为准则乃因其自然之法象分角亢氐房心尾箕为东方苍龙七宿分斗牛女虚危室壁为北方元武七宿分奎娄胃昴毕觜参为西方白虎七宿分井鬼栁星张翼轸为南方朱鸟七宿方位旣分乃度各宿所占方位之广狭
　　而析之为三百六十度天度既析乃自某宿至某宿均其所占度分之交界而画之为十二宫次各三十度于是黄赤二道经纬灿然楚辞所云孰营度之者殆指此发问欤其宫度必以宿分之者至静不动暨宗动天于穆在上无迹象可指惟三垣二十八宿切近宗动在天成象人所众仰爰立诸宿之名以为分度分宫之表识而后七政诸圜之运转遡羣动之所由始及积嵗之所由差其盈缩皆可得而推是宿之称名殆与信宿同义耳旧法见十二宫次依星宿而定因以为宫有一定之宿宿有常居之宫此大误也盖黄赤道之分度分宫系于宗动不系于恒星縁宗动之气浑浑灏灏无光象可求仪器仰测难以指名故因恒星天切近宗动而取其宿名为宫度之表识所以宫次谓之十二辰辰者凡无星之处皆是即宗动之气布濩于上而常无星之处透见于诸圜之下其色苍苍者也即如新法自箕四度之一十七分至牛一度之五分是谓星纪之次然谓星纪分宫正值箕斗牛本位因而为箕斗牛本宫则可若谓箕斗牛诸宿一定常居星纪宫则不可何也宗动天挈诸天以左旋其一日一周而又过一度宫度左旋列宿亦随之左旋似乎宿有常居之宫矣然使宿有常居之宫一定不移则当太古天行之始一阳气至日躔星纪宫初度即应值箕宿之四度第一十七分设使始初冬至日躔值箕宿四度则日躔之嵗差尧时冬至日在虚今时冬至日在箕皆不可得而晓矣盖尝详求其故当古圣推本至静不动之天以分度分宫则苍龙七宿在东元武七宿在北白虎七宿在西朱鸟七宿在南所谓在天成象者也然天道至神而宗动者南北极赤道所由分其挈诸天以左旋圜转不息故当太古子半动而生阳之初娵訾宫末之室宿一十一度第三十九分正当星纪宫初度之初距其所分本宫相去九十度此盖考厯代恒星值日渐差之数而逆推其本始有其故之可求者也试观河图之天一生水成于正北即可知太极之动而生阳起自正北故中气之至始于子建中日躔之次始于丑宫初而宿度之值日亦始于亥宫末皆在北方防斯三者参伍以成文错综其数以定象而后日躔随中气过宫有不易之常分列宿之轮值日躔有积渐之差数皆由此以起算大抵一阳必生于子建中日躔必在于星纪初此不易者也若列宿值日躔之嵗差犹之太初冬至起于子日子时而其后六甲循环不得每嵗皆子日子时也然则列宿之随天左旋以至静者准之固各有本宫而以至动者运之究何尝一日安居其本宫乎
　　新法厯书日躔以中气过宫人或谓其初变古法然本后天八卦分方推之而知其理数之不易也河图之位水北火南木东金西故后天卦气坎水北离火南震木东兑金西与河图相准此四者二至二分所由生故列于四正艮成终成始于东北巽齐东南坤养西南干战西北此四者二啓二闭所由生故列于四隅然坎主冬至当子建之中而大雪即子建之首冬至一阳生而小寒即一阳之尾是坎主冬至则兼大雪小寒而离主夏至兼乎芒种小暑震主春分兼乎惊蛰清明兑主秋分兼乎白露寒露可以例推故卦之主中气者首尾必兼二节艮主立春于气为二阳而大寒乃二阳之首于寅为初气而雨水即寅建之尾是艮主立春则兼大寒雨水而巽主立夏兼乎谷雨小满坤主立秋兼乎大暑处暑干主立冬兼乎霜降小雪可以例推故卦之主初气者首尾必兼二中盖天之播五气于四时递嬗密运故正隅之交参伍以变非截然间防今新法冬至阳生子中而日躔星纪初度是谓丑宫所谓子与丑合也及小寒节至乃丑建初气而日躔过在星纪宫之中度仍属一阳其理数正与后天方位相准故新法脗合于天行由其得古法之精可考诸五帝三王而不谬也若旧称古法殆起自秦汉间岂古圣所传授者乎
　　先儒尝称天行外运而舒嵗气内转而缩今本新法求之其説似是而实非也何则天以阳职生而主日故日有东西南北之行成冬夏寒暑之节配天而育万物易传曰法象莫大乎天地变通莫大乎四时悬象着明莫大乎日月是也自宫度旣分日躔星纪之初而冬至中气至改躔元枵之初而大寒中气至改躔娵訾之初而雨水中气至改躔降娄之初而春分中气至改躔大梁之初而谷雨中气至改躔实沈之初而小满中气至改躔鹑首之初而夏至中气至改躔鹑火之初而大暑中气至改躔鹑尾之初而处暑中气至改躔寿星之初而秋分中气至改躔大火之初而霜降中气至改躔析木之初而小雪中气至皆可按宫度推之亘古不爽焉十二宫之名见于尔雅然其名散见于左传国语及经史诸书者不少国语曰武王伐殷嵗在鹑火日在析木之津尧典曰日中星鸟鹑火也日永星火大火也史曰神农以火纪官春官为大火夏官为鹑火可见宫次称名传自上古殆当包羲画八卦作甲厯以来即已有之吕氏春秋云伏羲始画八卦列八节即后天卦位是也迨秦灭古制汉承秦弊司厯者増天度以配嵗气之五日四分日之一则十二宫次无复三十度之整齐故或问周天之度是自然之数是强分朱子曰天左旋一日一夜行一周而又过一度以其行过处一日作一度皆沿旧术之误今遵我
　　国家嵗颁时宪书所列节气求之乃悟嵗气生于天行而主日非天行嵗气舒缩各别也盖立天之道曰隂与阳以播五行以行四时以分二十四气只此六阳六隂之消长迭运而嵗气平分然而阳者隂之主日者阳之宗凡阳徳主于发生其气温和则其行舒徐故当冬至阳生之后至交小寒阳气浸长则天行以渐而徐节气亦以渐而长日之自南进北出地时刻多其昼亦以渐而长至于夏至而皆长极凡隂徳主于收敛其气严肃则其行迅利故当夏至隂生之后至交小暑隂气浸长则天行以渐而疾节气亦以渐而短日之自北旋南入地时刻多其昼亦以渐而短至于冬至而皆短极凡此节气之短长生于天行而日右循十二宫次防之以成嵗功由上年一阳生距下年一阳生积其间之日时刻分即嵗实也然隂行之疾不敌阳行之徐其徐行所多时刻秒于三百六十日外积五日四分日之一乃周三百六十度而复于原界是谓气嬴不得増天度以配之使节气平列也日本随天左旋而又循宫次右转者天行至健以其挈经星天左旋每一周天又过一度日循黄道虽天徐亦徐天疾亦疾而每日一周之外无分秒之过不及故天左旋所过度分之数即为日右转所循度分之数任节气之长短不齐其行阅三十度而改躔其间阅十五度而生节者恰与宫次防合而不爽此天道流行自然之妙也窃尝就时宪书所列每年节气长短之刻分畧尔诸方不同之数为嵗实之中数乃本之以上考往古推嵗差之数遡天行之始而纪其嵗实焉
　　日躔星纪初度之初冬至气至阅十四日八时三刻十四分二十秒之后交小寒
　　以十五度分之每十一时六刻一分五十七秒二十微天左旋三百六十一度日左旋三百六十度除天周外在天为左旋进一度在日为右行退一度退十五度而冬至气毕
　　日过星纪十五度之初小寒节至阅十四日八时四刻五分十秒之后交大寒
　　以十五度分之每十一时六刻二分二十秒四十微天左旋三百六十一度日左旋三百六十度除天周外天左旋进一度即日右行退一度退十五度而小寒节毕以上一阳
　　日躔元枵初度之初大寒气至阅十四日九时一刻十分二十五秒之后交立春
　　以十五度分之每十一时六刻七分四十一秒四十微天左旋三百六十一度日左旋三百六十度除天周外天左旋进一度即日右行退一度退十五度而大寒气毕
　　日过元枵十五度之初立春节至阅十四日十时一刻六分二十五秒之后交雨水
　　以十五度分之每十一时七刻零二十五秒四十微天左旋三百六十一度日左旋三百六十度除天周外天左旋进一度即日右行退一度退十五度而立春节毕以上二阳
　　日躔娵訾初度之初雨水气至阅十四日十一时三刻四分二十五秒之后交惊蛰
　　以十五度分之每十一时七刻十分一十七秒四十微天左旋三百六十一度日左旋三百六十度除天周外天左旋进一度即日左行退一度退十五度而雨水气毕
　　日过娵訾十五度之初惊蛰节至阅十五日零七刻零二十秒之后交春分
　　以十五度分之每十二时零七分一秒二十微天左旋三百六十一度日左旋三百六十度除天周外天左旋进一度即日右行退一度退十五度而惊蛰节毕以上三阳
　　日躔降娄初度之初春分气至阅十五日二时三刻九分十秒之后交清明
　　以十五度分之每十二时一刻四分三十六秒四十微天左旋三百六十一度日左旋三百六十度除天周外天左旋进一度即日右行退一度退十五度而春分气毕
　　日过降娄十五度之初清明节至阅十五日四时零八分十秒之后交谷雨
　　以十五度分之每十二时二刻二分三十二秒四十微天左旋三百六十一度日左旋三百六十度除天周外天左旋进一度即日右行退一度退十五度而清明节毕以上四阳
　　日躔大梁初度之初谷雨气至阅十五日五时四刻八分十五秒之后交立夏
　　以十五度分之每十二时二刻十四分三十三秒天左旋三百六十一度日左旋三百六十度除天周外天左旋进一度即日右行退一度退十五度而谷雨气毕
　　日过大梁十五度之初立夏节至阅十五日六时七刻零二十秒交小满
　　以十五度分之每十二时三刻十分一秒二十微天左旋三百六十一度日左旋三百六十度除天周外天左旋进一度即日右行退一度退十五度而立夏节毕以上五阳
　　日躔实沈初度之初小满气至阅十五日八时零三分十五秒交芒种
</div>
    <div class="pagination">
<span class="current-page">1</span><a href="全史日至源流_page2.html">2</a><a href="全史日至源流_page3.html">3</a><a href="全史日至源流_page4.html">4</a><a href="全史日至源流_page5.html">5</a><a href="全史日至源流_page6.html">6</a><span>...</span><a href="全史日至源流_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
