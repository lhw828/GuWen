<!DOCTYPE html>
<html>
<head>
    <meta charset="UTF-8">
    <title>新法算书 - 第 1 页/共 181 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新法算书 - 第 1 页/共 181 页</h1>
    <div class="content">　　钦定四库全书　　　　　子部六
　　新法算书　　　　　　　天文算法类一【推歩之属】提要
　　【臣】等谨案新法算书一百卷明大学士徐光启太仆寺少卿李之藻光禄寺卿李天经及西洋人龙华民邓玉函罗雅谷汤若望等所修西洋新厯也明自成化以后歴法愈谬而台官墨守旧闻朝廷亦惮于改作建议者俱格不行万厯中大西洋人龙华民邓玉函等先后至京俱精究律法五官正周子愚请令叅订修改礼部因举光启之藻任其事而庶务因循未暇开局至崇祯二年推日食不騐礼部乃始奏请开局修改以光启领之时满城布衣魏文魁着厯元歴测二书令其子献诸朝光启作学厯小辨以斥其谬文魁之説遂绌于是光启督成厯书数十卷次第奏进而光启病卒李天经代董其事又续以所作厯书及仪器上进其书凡十一部曰法原曰法数曰法算曰法器曰防通谓之基本五目曰日躔曰恒星曰月离曰日月交防曰五纬星曰五星交防谓之节次六目书首为修厯縁起皆当时奏疏及考测辨论之事书末厯法西新法表异二种则汤若望入
　　本朝后所作而附刻以行者其中有解有术有图有考有表有论皆钩深索宻合天行足以尽欧罗巴厯学之蕴然其时牵制于廷臣之门户虽诏立两局累年测騐明知新法之宻竟不能行迨
　　圣代龙兴乃因其成帙用备畴人之掌岂非
　　天之所祐有开必先莫知其然而然者耶越我圣祖仁皇帝天亶聪明乾坤合契
　　御制数理精蕴厯象考成诸编益复推阐防茫穷究正变如月离二三均数分为二表交食改黄平象限用白平象限方位以髙弧定上下左右又増借根方法解对数法解于线面体部之末皆是书所未能及者八线表旧以半径数为十万各线数逐分列之今改半径数为千万各线数逐十秒列之用以步算尤为径捷至
　　钦定厯象考成后编日月以本天为撱圆交食以日月两经斜距为白道以视行取视距推步之宻垂范万年又非光启等所能企及然授时改宪之所自其源流实本于是编故具録存之庶论西法之权舆者有考于斯焉乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　新法算书卷一　　　　　明　徐光启等　撰縁起一
　　皇帝勅谕太子宾客礼部左侍郎兼翰林院侍读学士徐光啓朕惟授时钦若王者所以格天观运画图羲和所以底日夷考大衍系卦九畴五纪之书冯相保章之职辨三辰而察九野至详且备然造厯者多门而乩疑者互证甘石莫究禆梓难通及至眎防考详言盈转缩天保迷于申卯孔氏示于辰房代有成规谁聚讼自太祖辟干大统验七政之交会为行度无差迨神宗出震延禧握三生之命苞而屡议修举诞及朕躬膺兹帝命顷因日食不合会议宜请更修特允廷推命尔督领改修厯法事务尔宜广集众长虚心采听因数察理探推据尔所陈四欵之三十三条按之歳功五行之二十四气凡歳差歳实之异测日测月之岐三大三小为定朔定望之枢一大一小为平朔平望之凖法宜稽于四应气宜印于二分黄道赤道之逺近悬殊度多度寡之増减靡泥算天行而置闰定中极以握衡合与犯之互乘经与纬之相错漏壶窥昼夜之长短圭表转左右之交旋总之迟速之天象可摹而积久则进退多爽异同之师法可质而守株则踈密胥乖析之则天时人事阳徳隂功须究厘于分秒约之则观象测景时筹策凭仪器以推求西法不妨于兼収诸家务取而参合用人必求其当制象必覈其精较正差讹増补阙略庶宿离之不忒璿籥环玑而工绩之咸熙璧轮应琯和协八风之律职符二正之司阐千古之厯元成一朝之钜典朕则尔庸倘玩忽防功因仍乖次责有攸归尔其慎之故谕崇祯二年九月十三日
　　五月初三日题顷该文书官杨泽恭捧到勅谕钦天监推算日食前后刻数俱不对天文重事这等错误卿等传与他姑恕一次以后还要细心推算如再错误重治不饶钦此臣等是日赴礼部与尚书何如宠侍郎徐光啓期救防据光啓推算本日食止二分有余不及五刻已验之果合亦以监推为有误乃皇上蚤已鉴及仰见我皇上克谨天戒无一时一刻稍敢怠遑臣等谨即传示礼部转行该监申饬外原奉勅谕尊藏阁中又同时发下宣大督师王象干马折改票一本适枢臣王洽来见臣等于东阁臣等业将防意反覆与商其中利原委非部奏不能详悉谨拟令枢臣详议具覆并掲囘奏以闻
　　礼部掲为日食事今将豫算本年五月初一日乙酉朔日食厯三种开列于后
　　据大统厯推算
　　日食三分二十四秒
　　初亏巳正三刻　　西南
　　食甚午初三刻　　正南
　　复圆午正三刻　　东南　　共八刻
　　食甚日躔黄道参宿九度一十分三十三秒
　　据囘囘厯推算
　　日食五分五十二秒
　　初亏午初三刻　　西南
　　食甚午正三刻　　正南
　　复圆未初三刻　　东南　　共八刻
　　食甚日躔黄道申宫二十九度四十六分九秒
　　用新法推算
　　顺天府二分有竒
　　初亏巳正三刻二分算外下同　　西南
　　食甚午初二刻六分　　正南
　　复圆午初四刻六分　　东南
　　共五刻四分
　　应天府六分有竒
　　杭州府六分三十秒有竒
　　广州府九分有竒
　　琼州府食既
　　大宁开平等处不食
　　食甚日躔黄道申宫二十九度四十五分零五秒崇祯二年四月二十九日
　　礼部题为日食事祠祭司案呈奉本部送本月初三日奉防传谕内阁钦天监推算日食前后刻数俱不对天文重事这等错误卿等传与他姑恕一次以后还要细心推算如再错误重治不饶钦此钦遵传出到部送司随行该监查取推算官员职名据该监五官夏官正等官戈丰年等囘称备陈日食时刻少差切照本监所用大统厯乃国初监正元统所定其实即元太史郭守敬等所造授时厯也二百六十年来厯官按法推步一毫未尝增损非惟不敢亦不能若妄有窜易则失之益逺矣切详厯始于唐尧至今四千年其法从粗入细从踈入宻汉唐以来有差至二日一日者后有差一二时者至于守敬授时之法古今称为极宻然中间刻数依其本法尚不能无差故向来遵用推算每有一二刻不合若在早晚又不止一二刻矣此其立法固然非职自能更改亦非敢卤莽失误也岂惟职等即守敬以至元十八年成厯越十八年为大徳三年八月已推当食而不食大徳六年六月又食而失推载在律厯志可查也是时守敬方以昭文殿大学士知太史院事亦付之无可奈何盖一时心思技术已尽于此不能复有进步矣夫彼立法者尚然况职等斤斤守法者哉切闻创始难工増修易善自古以来每觉差讹即令专门宿学之臣为之修改故汉厯改五次魏至隋改十三次唐至五代改十六次宋改十八次金元改三次独我朝二百六十年未经修改中间又有年逺数盈及嵗差增损诸事致差之因非一端也今欲循守旧法向后不能无差欲行修改更非浅陋所及遵奉圣谕严切措躬无地为此备陈情愫等因到部送司案呈先该钦天监题称推算到崇祯二年五月初一日乙酉朔日食三分二十四秒初亏巳正三刻西南食甚午初三刻正南复圆午正三刻东南至期劄委本司主事黄鸣俊公同测验囘呈据该监五官灵台郎孔文进等手本囘称先该厯科夏官正戈丰年等推算到崇祯二年五月初一日乙酉朔日食至午初一刻观见日食初亏西南午正一刻食甚正南约食三分余测参宿度分午正三刻复圆东南等因到司与先题互异例应罚治案呈到部臣等看得本月初一日日食原题初亏巳正三刻而今在午初一刻则已差二刻矣乃原推复圆在午正三刻而实在午正一刻则又差二刻矣据推算官戈丰年等称此所用大统厯乃国初监正元统所定实元郭守敬授时厯之成法也厯官按书推步一毫不敢擅自増减今验日食时刻俱不合以为原法固然臣等查考近来交食果有先后一二刻至三四刻者其分秒之数亦有多寡不对者必求符合须将今厯大加修改测验布算务求万分精宻十倍胜于守敬乃可定今日之所以差又期他日之可以不差耳且厯法大典唐虞以来咸所隆重故无百年不改之厯我高皇帝神圣自天深明象纬而一时厯官如元统李徳芳辈才力有限不能出郭守敬之上因循至今后来专官修正则有童轩乐頀华湘等著书考定则有郑世子载堉副使邢云路等建议改正则有俞正已周濂周相等是皆明知守敬旧法本未尽善抑亦年逺数赢即守敬而在亦须重改故也况厯法一志歴代以来载之国史若史记汉书晋唐书宋元史尤为精备后之作者凛为成式因以増修我国家事事度越前代而独此一事略无更定如万厯间纂修国史拟将元史旧志誊録成书岂所以昭盛朝之令典哉万厯四十年十一月朔日食先天四刻有兵部员外郎范守已具疏叅驳臣部曾经复请修改至四十一年正月十五日月食不合又经覆请未奉谕防是以迄今尚用旧法今本监厯官既荷圣思寛宥又复具呈前来意亦谓元初至今相沿三百五十年无能改正而一旦于彼责成非其识力所及且崇祯三年应月食者一四年应日食者一月食者二临时必不能无差又诸臣所惴惴焉不宁者如圣鉴垂念制作大事伏乞勅下臣部照依万厯四十年原议修改庶国典有光而世业畴人亦借手以免于罪戾矣崇祯二年五月初十日具题本月十三日奉圣防厯法皇祖曽议重修今日食刻数复差允宜更正依卿等所请修改一应事宜再着另行具奏
　　礼部为钦奉明防修改厯法谨开列事宜请乞圣裁事祠祭清吏司案呈照得本年五月初一日日食先该钦天监推算刻数不对初三日奉防传钦天监推算日食前后刻数俱不对天文重事这等错误卿等传与他姑恕一次以后还要细心推算如再错误重治不饶钦此随该本部具题查得厯法久未经修推算难免错误请乞查例修改等因奉圣防厯法皇祖朝曽议重修今日食刻数复差允宜更正依卿等所请修改一应事宜再着另行具奏钦此钦遵抄出到部送司案呈到部臣等查得万厯四十年十一月朔日食钦天监推算得未正一刻初亏而兵部员外郎范守已得申初一刻则是先天四刻以此累疏驳正该监亦称得初亏在未正三刻则是先天二刻以此具疏争辩臣部看得四刻二刻总非宻合所以然者授时厯本元初郭守敬诸人所造而大统厯因之比于汉唐宋诸家诚为宻近尚未能确与天合加以年逺数盈至今三百五十年未经修改故也以此具疏覆请乞博选知厯之人讲求考验务期悉合天度超越前古以垂永久未果施行今两奉谕防仰见我皇上钦若敬授之至意稽古垂宪之鸿猷臣等虽才识驽下敢忘竭蹶以副隆指谨依四十年十二月又四十一年正月部议二疏事理斟酌増损开列欵目具疏上请伏命下遵奉施行
　　计开
　　一议选人员窃惟治厯明时古人以为重事臣等不敢繁称止据元史所载以宰相王文谦枢密张易主领裁奏于上仍命左丞许衡参预其事王恂郭守敬并领太史院事分掌测验推步于下而又博征杨恭懿诸人助之然犹五年而成六年而颁行十年而进书五种二十六卷后三十年续进书九种七十九卷则成之綦难已髙皇帝倡兴大业元朝所有典章散失止存授时成法数卷元统等因之为大统厯仅能依法布算而不能言其所以然之故后来有志之士亦止将前史厯志揣摩推度并未有守敬等数年实测之功力又无前代灼然可据之遗书所以言之而未可行用之而不必验也夫莫难于造厯莫易于辨厯天之髙星辰之逺而先期布算使时刻分秒毫髪不差非积久测验累经修改其势不能是故难也若欲辨术业之巧拙课立法之亲疎则以日月交食五星凌犯豫令推算临时候验时刻分秒合即是不合即非若数一二安可欺乎是故易也今日用人务求其能合者而已即法未遽成务精择其言其书可以必合者而已臣部四十等年原疏推举五人为史臣徐光啓臬臣邢云路部臣范守已崔孺秀李之藻今三臣俱故独臣光啓见在本部似可督领其事恭圣明任使施行至臣之藻以南京太仆寺少卿丁忧服满在籍如圣明録用伏乞勅下吏部查明履厯酌量相应员缺起补前来协同任事臣部仍劄委祠祭司官一员职司分理但以元史及国初旧事考之又似非一二臣工所能独就所能速成者尚须博访遍求选择共事庶集众思以底成绩则又俟督领之臣另行斟酌题请伏惟圣裁
　　一议博访取按大明会典凡天文地理等艺术之人行天下访取考验収用治十一年令访取精通天文者试中取用嘉靖三年科臣建议部覆保举于是以户科给事中乐頀工部主事华湘俱陞光禄寺少卿提督钦天监事然二臣终不能改守敬之旧所以至今寝阁今亦不敢遽谓海内无人但私习天文律有明禁而监官不知律意往往以此沮人是以世多不习或习之而不肯自言耳臣等考之周礼则冯相与保章异职稽之职掌则天文与厯法异科盖天文占之宜禁者惧妄言祸福惑世诬人也若厯法则止于敬授人时而已岂律例所禁哉今议臣部访求及通行各省直不拘官吏生儒草泽布衣但有通晓厯法者具文前来其言天文者一槩不取即明厯者亦不必遽行起送先取其著述文字并令豫算交食凌犯数条或制造仪器式様并申到部查核果有禆益方行取用庶真材得以自见而赝鼎滥竽无能杂进矣但据臣等所见闻近世言厯诸家大都宗郭守敬旧法比于见在监官艺犹鲁卫无能翘然出于其上也至若嵗差环转嵗实参差天有纬度地有经度列宿有本行月五星有本轮日月有真会似会皆古来所未闻惟西国之厯有之而舍此数法则交食凌犯终无宻合之理髙皇帝尝命史臣呉伯宗与西域马沙亦黒翻译厯法盖以此也万歴四十年监正周子愚建议欲得参用务令会通归一今亦宜仿其説参用西法果得会通归一即本朝之厯可以逺迈前代矣伏乞圣裁
　　一议用钱粮修厯事重且繁用人既多经费亦钜如元史所説郑重若斯即当时用度可想见已今时诎不能举赢则取人必求实干造器必求实益供亿必不可虚冒时日必不可虚度庶事成而费亦可省也如官俸除见任外其余择职事稍简衙门见缺补用钦天监亦考取见任厯官三四员听用则官俸省矣若访取草泽知厯人等必须心精手巧确当一臂之用者不得过十人钦天监天文生考取其心手精敏能书善算者不得过十五人则饩廪省矣又如观象台见在浑仪简仪正方案等体大费钜目今垫平修整即可施用就有新式未敢议造若必须制用量造小様或兼用铜木材料以为凖则所费不多其台上下旧议造房数间今亦止须修旧以便测验人员更畨歇息其开局之处查得宣武门内有旧剏首善书院系在空闲堪以整理暂住则造作省矣以上诸费除见任见役官生俸给照常支领外其余应添给本色者量行户部添给应估计修整者量行工部修整其纸劄笔墨等费及零星合用查得臣部所属太医院及训科训术僧道録司等项有上纳事例银两収贮户工二部者旧议于中咨取应用合无暂准前议臣等酌量减省择其必不可已者量行取用仍造四柱文册按季奏闻达部事竣之日仍造总册奏报伏乞圣裁
　　一议考成绩按唐书载僧一行造大衍厯七年而仅成草藁元郭守敬等造授时厯十年而始进书籍今古书尽亡测验推步必须星廻嵗转著述讲究动经年月若更优游时日未免积久躭延不止失时亦且多费臣等议得开局之后宜仿周礼日考日成月考月要之法每月终将日逐测验推算簿类报臣部季终将三月内所成簿籍书册或所造仪器法式总报臣部进呈御览事竣之日将己未进呈者一并具奏至若成造重大仪器及刋刻全书以章一代之鸿谟以垂万世之法式及効劳官生人等计功议叙诸事至期容臣部酌量议拟请防施行伏乞圣裁崇祯二年七月十一日具题本月十四日奉圣防这修改厯法四欵俱依议徐光啓见在本部着一切督领李之藻速与起补蚤来供事该部知道
　　礼部题为钦奉明防修改厯法谨开列事宜请乞圣裁事照得修改厯法已经本部具题于七月十四日奉圣防这修改厯法事宜四欵俱依议徐光啓见在本部着一切督领李之藻即与起补蚤来供事该部知道钦此钦遵到部臣等奉防改修厯法钦命见在本部左侍郎徐光啓一切督领所有各衙门应行事宜必须勅书关防以慎重大典相应题请合命下行移翰林院撰文本部铸给关防施行縁系【云云】事理未敢擅便谨题请防崇祯二年七月二十一日具题本月二十四日奉圣防是与做督修歴法关防


　　书总目
　　臣窃惟星厯之学兴于邃古如伏羲作干支神农分八节黄帝综六术颛顼命二正是已六经可考者则虞书之在玑齐政厯象授时周礼之土圭致日月冯相氏会天位辨时叙也而黄帝以下六厯皆不传其传者自西汉太初厯始太初以后迄于胜国千四百年改厯者七十余次创法者十有三家约略计之二十余年而一修改百余年而一创法其间学士畴人布衣草泽流传衍绎曽无絶绪即有守株之陋时呈秀林之材矣元郭守敬兼综前术时剏新意授时既就以为终古絶伦后来学者谓守此为足无复措意三百五十年来并守敬之书亦皆湮没即有志之士殚力研求无能出守敬之藩更一旧法立一新义确有原本确有左验者则是厯象一学至元而盛亦自元而衰也我高皇帝神圣首出深明象纬元统李徳芳争言嵗实消长圣谕云但以七政行度交会无差者为是然而二臣亦各不能自为无差是后特命儒臣呉伯宗等翻译西域厯书三卷载在掌故又面谕词臣李翀等曰迩来西域阴阳家推测天象至为精宻有验其纬度之法又中国书之所未备此其有关于天人甚大宜译其书随时披阅庶几观象可以省躬修徳顺天心立民命焉又称其测天之道甚是精详岂非礼失而求之野乎所惜者翻译既少又絶无论説是以一时词臣厯师无能用彼之法参入大统会通归一者又其本法系阿剌必年所造是隋开皇己未去今一千三十二年其地复迤西数万里千年以来天象宻移事事迁革无从更定数万里外地度经纬亦各参差牵彼就此自多乖迕今本科所推交食与大统互异五星凌犯亦未能悉合天行盖为此也迩来星厯诸臣颇有不安旧学志求改正者故万歴四十年有修厯译书分曹治事之议夫使分曹各治事毕而止大统既不能自异于前西法又未能必为我用亦犹二百年来分科推步而已臣等愚心以为欲求超胜必须防通会通之前先须翻译盖大统书籍絶少而西法至为详备且又近今数十年间所定其青于蓝寒于水者十倍前人又皆随地异测随时异用故可为目前必验之法又可为二三百年不易之法又可为二三百年后测审差数因而更改之法又可令后之人循习晓畅因而求进当复更胜于今也翻译既有端绪然后令甄明大统深知法意者参详考定镕彼方之材质入大统之型模譬如作室者规范尺寸一一如前而木石瓦甓悉皆精好百千万年必无敝壊即尊制同文合之双美盛朝之钜典可以逺迈百王垂贻永世且于髙皇帝之遗意为后先合辙善作善承矣臣惟兹事义理奥法数殷繁述叙既多宜循节次事绪尤纷宜先基本今拟分节次六目基本五目一切翻译譔着区分类别以次属焉谨条列如左
　　节次六目
　　一曰日躔厯
　　二曰恒星厯
　　三曰月离厯
　　四曰日月交会厯
　　五曰五纬星厯
　　六曰五星交会厯
　　基本五目
　　一曰法原
　　二曰法数
　　三曰法算
　　四曰法器
　　五曰会通
　　右六节次循序渐作以前开后以后承前不能兼并亦难凌越五基本则梓匠之规矩渔猎之筌蹄虽则浩繁亦须随时并作以周事用然而臣更有説者大事必须众力疾行当无善步郭守敬时厯学未坠集合大僚数辈及南北厯官然犹五年而成厯七年而颁行二十余年而典籍始备今人数既乏功绪倍繁恐旁观者议其旷日迟久则臣有三议于此其一苟求速就则豫算日月交食三四十年次用旧法略加损益附会其间数月可竣夫厯家疎宻惟交食为易见余皆隐防难见者也交食不误亦当信为成厯然三四十年之后乖违如故矣此则昧心罔上臣等所不敢出也其二依循节次辨理立法基本五事分任经营今日躔一节大叚完讫恒星半已就绪太隂方当经始次及交食次及五星此功既竟即有法有数畴人世业悉可通知二三百年必无乖舛然其书已多于曩昔其术亦易于前人矣其三事竣厯成更求大备一义一法必深言所以然之故从流溯源因枝达干不止集星厯之大成兼能为万务之根本此其书必逾数倍其事必阅嵗年既而法意既明明之者自能立法传之其人数百年后见有违离推明其故因而测天改宪此所谓今之法可更于后后之人必胜于今者也两端胪列事在徐图先其易简次其繁重惟是功非朝夕人必旁求借非多助为时愈久此必然之势也若臣弱植衰年庸才末学即第二议必非臣所能竟何况其三特如精卫填海有求成之望愚叟移山论可为之理而已伏惟圣明矜詧崇祯四年正月某日礼部尚书兼翰林院学士协理詹事府事奉勅督领修正厯法事务【臣】徐光啓谨撰
　　第一次进呈书目
　　计开
　　书五卷内
　　日躔厯指一卷　　属法原
　　测天约説二卷　　属法原
　　大测二卷　　　　属法原
　　表一十八卷内
　　日躔表二卷　　　属法数属日躔
　　割圆八线表六卷　属法数
　　黄道升度表七卷　属法数
　　黄赤距度表一卷　属法数
　　通率表二卷　　　属会通
　　太子宾客礼部左侍郎兼翰林院侍读学士臣徐光啓谨奏为恭承恩命自揣无能谨陈愚见以祈圣明采择事臣以庸愚备员佐礼旷官素食每抱兢慙顷因日食不合伏俞允臣部所请修改厯法臣以昔年旧议厠名其间钦奉谕防这修改厯法事宜四欵俱依议徐光啓见在本部着一切督领李之藻速与起补蚤来供事该部知道钦此钦遵臣闻命自天有如蚉负虽知才识短浅而君父之命所不敢辞除报名廷谢外切念厯数一家今为絶学而臣滨海儒无从师授万厯四十等年礼臣谬相推举者亦为臣能虚心采听庶或因人成事以襄大典非谓臣能创立矩矱自胜前人也十八年来益加衰老旧学遗忘勉肩重任亦率循素志广集众长冀幸得当以报恩命而已臣惟古来言歴者有二误其一则元史厯议言考古证今日度失行者十事夫已则不合而归咎于天谬之甚也其一则宋儒言天必有一定之数今失传耳夫古之厯法当时则合者多矣非不自谓已定久而又复不合则岂有一定可拘哉臣所闻者天行有恒数而无齐数也有恒者如夏至日长冬至日短终古不易不齐者如长极渐短短极渐长终嵗之间无一相似嵗法如此他法皆然以至百千万年了无相似而用法商求仍归辏合迟速永短悉依期限此天地之所以为大也今所求者每遇一差必寻其所以差之故每用一法必论其所以不差之故上推逺古下騐将来必期一一无爽日月交食五星凌犯必期事事宻合又须穷原极本着为明白简易之説使一览了然百世之后人人可以从事遇有少差因可随时随事依法修改且度数既明又可旁通众务济时适用此则臣之所志而非臣之所能故不无望于众思羣力之助也谨陈急要事宜四欵分三十三条上尘御览伏惟圣明裁择施行事绪繁多有逾限制恳祈圣鉴臣不胜激切惶悚待命之至为此具本谨具奏闻
　　计开
　　一厯法修正十事
　　其一议嵗差每嵗东行渐长渐短之数以正古来百年五十年六十六年等多寡互异之説
　　其二议嵗实小余昔多今少渐次改易及日景长短嵗嵗不同之因以定冬至以正气朔
　　其三每日测验日行经度以定盈缩加减真率东西南北髙下之差以步日躔
　　其四夜测月行经纬度数以定交转迟疾真率东西南北髙下之差以步月离
　　其五宻测列宿经纬行度以定七政盈缩迟疾顺逆违离逺近之数
　　其六宻测五星经纬行度以定小轮行度迟疾留逆伏见之数东西南北髙下之差以推步凌犯
　　其七推变黄赤道广狭度数宻测二道距度及月五星各道与黄道相距之度以定交转
　　其八议日月去交逺近及真会似会之因以定距午时差之真率以正交食
　　其九测日行考知二极出入地度数以定周天纬度以齐七政因月食考知东西相距地轮经度以定交食时刻
　　其十依唐元法随地测验二极出入地度数地轮经纬以定昼夜晨昏永短以正交食有无多寡先后之数右十事俱目前切要其余备细条目未敢凟陈伏乞圣裁
　　一修厯用人三事
　　其一中外臣僚臣部所举南冏臣李之藻已録用仍令蚤来其余果有专门名家亦宜兼収容臣等随时访求有立法超卓陈义精当者具实奏闻以待简用其二用西法髙皇帝尝得囘囘厯法称为干方先圣之书令词臣呉伯宗等与马沙亦黒同事翻译至今传用惜亦年逺渐差万厯间西洋天学逺臣利玛窦等尤精其术四十等年曽经部覆推举今其同伴龙华民邓玉函二臣见居赐宇必得其书其法方可以较正讹谬増补阙略盖其术业既精积验复久若以大统旧法与之会通归一则事半而功倍矣
　　其三修厯合用人员如测验推步制造仪器及能书善算者臣部已经条列但目前未能齐集姑就见在堪任者着令効用再俟访求招致有实用者半年之后听臣部类齐考试各取所长不敢滥収以滋糜费考后在事诸人若著述论议推算簿籍造作仪象凡系进呈及见用存贮者俱册记本人姓名使各见所长且在今可以上下其食他日可以差次其功至诸人所用廪粮本折容臣部分理司官酌量案呈另行具奏伏乞圣裁一急用仪象十事
　　其一造七政象限大仪六座俱方八尺木匡铜边木架其二造列宿纪限大仪三座俱方八尺木匡铜边木架其三造平浑悬仪三架用铜圆径八寸厚四分其四造交食仪一具用铜木料方二尺以上
　　其五造列宿经纬天球仪一架用木料油漆大小不拘其六造万国经纬地球仪一架用木料油漆大小不拘其七造节气时刻平面日晷三具用石长五尺以上广三尺以上
　　其八造节气时刻转盘星晷三具用铜径一尺厚二分其九造时钟三架用铁大小不拘
　　其十装修测七政交食逺镜三架用铜铁木料右诸事俱目前急用余可接续制造者未敢备开其旧法须用铜者为费不赀今兼以铜铁木料成造小者全用铜铁总计所费数亦不多恳祈勅下工部随时应用臣部依前覆议按季类奏但木料止堪暂用事完仍须精铜铸式以垂永久伏乞圣裁
　　一度数旁通十事
　　其一厯象既正除天文一家言灾祥祸福律例所禁外若考求七政行度情性下合地宜则一切晴水旱可以约略豫知修救修备于民生财计大有利益其二度数既明可以测量水地一切防濬河渠筑治堤岸灌溉田畆动无失策有益民事
</div>
    <div class="pagination">
<span class="current-page">1</span><a href="新法算书_page2.html">2</a><a href="新法算书_page3.html">3</a><a href="新法算书_page4.html">4</a><a href="新法算书_page5.html">5</a><a href="新法算书_page6.html">6</a><span>...</span><a href="新法算书_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
