<!DOCTYPE html>
<html>
 <head>
  <meta charset="utf-8"/>
  <title>
   御制数理精蕴 - 第 563 页/共 595 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御制数理精蕴 - 第 563 页/共 595 页
  </h1>
  <div class="content">
   程子曰动静无端隂阳无始
　　动而生阳其初本是静静之上又须动动前又有静推而上之其始无端此天道也始于隂成于阳本于静流于动人道也然阳复本于静隂复根于动其动静亦无端
　　又曰动静互为其根根字最宜玩味
　　盖有已定之动静有可见之动静而未定不可见者动静之根也【鲁斋又云方其一动一静此所谓可见之动静也及其已动已静此所谓已定之动静也一动一静互为其根其所谓根即隂阳接头处是也此不可见之动静也】此一根字难説谓动根于静静根于动亦只説得个互换往来无间客主尔意味未永不若朱子説得圆活其曰元亨诚之通动也利贞诚之复静也元者动之贞本乎静贞者静之质着乎动是贞也者万物之所以成终而成始也故人不能不动而立乎人极者必主乎静则着乎动者自无不中节而不失本然之静矣静者性之所以立动者命之所以行其实一动一静皆命之行而行乎动静者乃性之贞也故曰无极之贞包动静而言未发之中止以静言此似指个贞字为动静之根也愚谓动而生阳非自动也根于太极而动出而赋予万物也静而生隂亦非自静也根于太极而静入而各正性命也是则太极者天地之根所以御隂阳动静之气以行能生成万物也其为根也岂易言哉
　　又曰如百尺之木自根本至枝叶皆是一贯不可分动静为两段事渐安排引入来
　　太极如一木生上分为枝榦又分而生花生叶生生不穷到得成果子个里又自有生生不穷之理生将出去又是无限个太极更无停息只是到成果时自合少止易曰终始万物莫盛乎艮艮止是尘息之意造物自然如此岂待人安排哉皆本末一贯之理
　　朱子曰动静亦有两义一是变易便是流行底一是交易便是对待底
　　变易者如阳变隂隂变阳屈伸往来之类是也交易者阳交于隂隂交于阳卦图上天地定位之类是也【原注有云太极之动是流行也动而静则为隂阳之对待对待则复动而为流行如寒暑往来是也流行复静而为对待如天地四方是也○已上注文义有未当合删今存之而辨于左】
　　宁按朱子云隂阳有个流行底有个定位底一动一静互为其根是流行底寒暑往来是也分隂分阳两仪立焉是定位底天地四方是也鲁斋谓流行复静而为对待对待复动而为流行可谓误矣流行如寒暑昼夜之相禅岂可复为对待对待如天地四方之定位岂可复为流行此理甚易见有不待辨而明者
　　又曰思轲以后无人识性始自濓溪説动静隂阳五行之变不齐二程因此推出气质之性来
　　人未生时只有此理受得这理而生方唤作性天地之性纯是此理才到隂阳五行处便是气质以理与气杂言之于是有昏明厚薄之殊故曰五性感动而善恶分性是形而上者全是天理气是形而下者便是查滓
　　又曰众人具动静之理而常失之于动圣人全动静之德而常本之于静
　　动静二字相为对待乃天理之自然若不与动对则不名为静不与静对则不名为动但众人之动流于动而无静众人之静沦于静而无动所以欲动情胜利害相攻从懐如流其违禽兽不逺矣惟圣人则不然其动也静之理未尝亡其静也动之理未尝息是以其行之也中处之也正发之也仁裁之也义一动一静莫不有以全夫太极之道而无所亏焉则向之所谓欲动情胜利害相攻者于此乎定矣夫知此而修之戒谨恐惧而静者常为主君子所以吉也不知此而悖之放僻邪侈而无不为小人所以凶也【此章注文杂取通书动静章及太极图説】
　　宁按章首二句出朱子太极图解而鲁斋注文所谓流于动而无静沦于静而无动亦朱子语但采之以解此章似欠亲切既曰沦于静而无动而下文遽以欲动情胜利害相攻接之意不贯穿今窃敢以所闻者补释之曰夫动静之理即太极之道也理以公共言德以有诸已言众人之生莫不具是理但为气禀所拘物欲所蔽故其静也失所养而其动也恒多谬此所以欲动情胜利害相攻而其违禽兽也不逺矣惟圣人气质清明义理昭著其行之也中其处之也正其发之也仁其裁之也义【此四句出图解】其静也则寂然无欲而大本立其动也则髙下中节而逹道行盖一动一静莫不有以全夫太极之妙而其动也必主乎静此人极所以立使夫天下之为众人者有所取法焉向之所谓欲动情胜利害相攻者于是乎定矣斯圣人所以成位乎中而赞化育也【按图解所谓仁与中即元亨诚之通主动而言用也义与正即利贞诚之复主静而言体也】
　　卲子曰天生于动地生于静动之始则阳生动之极则隂生静之始则柔生静之极则刚生隂阳之中又有隂阳故有太隂太阳少隂少阳刚柔之中又有刚柔故有太刚太柔少刚少柔
　　愚按卲子所説由太极而动静则一生二由动静而分隂阳刚柔则二生四又从而分太少则四生八卦自此画数自此推举天地万物不能逃矣【此下原有数句云先儒説康节于隂阳相接处防得分晓今按乃是説一阳初动万物未生之意与此不类合删去】
　　静动
　　此章言动根于静也天地四时流行不息然常着个静做本若无夜则做得昼不分晓若无冬则做得春夏秋不能生长成实如人终日应接须少休息便精神较健如四时无冬只管一向生去元气也有竭时易曰阖户之谓坤先于辟户之谓干是由静而动也坤自夏至以一隂右行万物从以入故曰阖干自冬至以一阳左行万物从以出故曰辟坤阖则阳变而隂干辟则隂变而阳故一阖一辟谓之变阖徃辟来万变不息在一岁为寒暑在一日为昼夜在一身为出入生死无静则无动此归藏所以首坤欤隂虽夏至方生不到那亥上六隂极处则未可言静极则动附虚谷问云静动者举一岁流行者观之而见其动根于静偏言之也有十月之坤而后有十一月之复然坤非无阳天之生意未尝絶也九月十月而荠麦蒜生早梅水仙花发万木叶落一叶之本各有一芽枯而非死此乃元贯四德贞中有元春贯四时冬中有春第风霜之凛冽者在外万物于兹归根复命以避肃杀龙蛇蝼螘蚯蚓蛙莺燕以蛰全生则暖在土中井泉不竭则阳在地底虽静极而未尝无所为也鲁斋答云此章以静动立名者前来无人从此分起所以不敢与动静章一字相犯动静主太极隂阳而言是从动处説起静动章又离了上靣动静窠窟止从造化流行一岁之终而始处説起故引卲子一静一动之间坤为太极之説皆从隂静中説起动来所以开一岁之造化也
　　易系曰无思也无为也寂然不动感而遂通天下之故程子曰中者言寂然不动和者言感而遂通其寂然者无时而不感其感通者无时而不寂是乃天命之全体人心之至正其未发也见其感通之体其已发也见其寂然之用人心天理一也
　　卲子曰一动一静之间天地人之至妙至妙者欤阳辟而动隂阖而静一动一静也不役乎动不滞乎静非动非静而主乎动静者一动一静之间也或曰太谓阳气潜萌于黄钟之宫信无不在其中信者诚而已矣【已上本卲伯温经世书解】周子通书曰元亨诚之通利贞诚之复一通一复之间有个真实之理在其殆元亨利贞之贞是也后乎贞为利前乎贞为元由利而贞则天地人之妙归藏于此由贞而元则天地人之妙发越于此正而固诚实而不妄所谓万变不息而真实者在【此下删原注十六字】圣人用之主静以立人极者正在乎此谓之至妙至妙者盖极言其莫可得而形容也这个妙处大关造化动极复静便是死静极复动便是生阳极生隂便是化隂极生阳便是变人能识一动一静之间者便能知变化死生也
　　又曰无极之前隂含阳也有象之后阳分隂也朱子曰自姤至坤是隂含阳自复至干是阳分隂坤复之间为无极自坤反姤是无极之前
　　此只就图上説循环之意坤隂收敛已尽复阳包含未露【寜按坤复之间是静动接头处此下原注有云是本然之静不与动对即无极而太极失其旨矣合删】以人心言之至静之时但有能知能觉者而无所知所觉之事在易为纯坤无阳之象而有贞至不可磨之理在其间若论复卦则须以有所知觉不得合为一説矣【此下鲁齐原注有云卲子言一阳初动处万物未生时恐是此意若以人心观之此是欲动未动之间如怵惕恻隐于赤子入井之初此时此意须虚心静虑方见得宁按上文大意主于静若怵惕恻隐于赤子入井之初是此心全动而为情矣谓之静固不可谓之欲动不动亦不可合删去又按朱子语録论卲子此二句有两条俱以赤子入井言而分别各异其一条云如怵恻隐于赤子之初方怵惕恻隐而未成怵惕恻隐之时详鲁齐所云盖本于此细思之终是有碍既曰怵恻隐于赤子入井之初矣如何又説得未成怵恻隐耶又一条云今人乍见赤子将入于井因发动而见其恻隐之心未有赤子将入井之时此心未动只静而已此却截得明白乃知前条必记者未悉或有误字鲁斋适见前一条未后一条故有此失盖语録书成于门人众手有可疑处正当叅防众説以求之未可遽执一言以为定论也】今以图之左右推之图右属隂隂主阖隂中有阳言自巽消以至坤翕静之妙也是无极之前隂含阳也图左属阳阳主辟阳去分隂言自震长而至干分动之妙也是有象之后阳分隂也干生一隂故曰父生长女而为姤坤生一阳故曰母孕长男而为复此合干阳坤隂举一图而通论也若单论无极只在坤复中间却不可指有象之后泛言之故曰自坤反姤是无极之前又曰坤复之间为无极其间谓何非动非静至微至妙有是理而不见其迹不可以形容尽矣朱子诗云若识无中含有象许君亲见伏羲来至哉言也学者宜深味之
　　宁按朱子语録或问先天图隂阳自两边生若将为无极与太极不同朱子答曰他自据他意思説却不曾契勘濓溪底若论他太极中间虚者便是他亦自説图从中起他两边生即是隂根阳阳根隂这个有对从中出者即无对【详见先后篇】又云卲子説与周程不同周程只説体用动静互换无极卲子只要説循环便须指消息动静之间而言详所谓间者即隂阳相根接头处也又按卲子就图上説无极故云无极之前周子无极是説理之无形不可以无极之前言之
　　又曰元有二有生天地之始者太极也有生万物之始者生之本也
　　先天反本复静曰坤在一日则亥时在一年则十月在一元则太极未动之际有一未形后天阳动于中为复在一日则子中在一年则冬至在一元则太极之始以卦气论复又为先天欲观万古一元是也冬至者天之元一之一春分者物之元二之一一者元之体二者元之用先闭后开者春也纯开者夏先开后闭者秋也冬则闭而无开冬虽收藏之终实是施生之始元而亨利收藏于贞闭固得宻则春阳发舒必正一年造化实基于此故冬暖无霜雪则来岁五谷不登正以阳气发泄之故也
　　朱子曰静中有动见天地心正如大黒暗中有一明三阳盛万物蕃此时只见物之盛不见其心惟是万物未生冷冷静静一阳生物之心动于积隂之下自藏掩不得此天地之心所以于此可见卲子谓天心无改移正是年年岁岁月月日日皆如此无差忒【此下原有复之一阳动于坤下善端初发见天地心大壮四阳震在干上发于顔色见天地情坤之六隂一主乎静寂然不动见天地生东山谓不然合删去】
　　又曰静可救得动此以静为主也静在这里虚明洞彻便从这里应去自然透彻心若有私便都差了
　　其心湛然纯一只在这里无一毫私意杂之则物来能应动便一齐当理尝闻延平李先生教人大抵令人于静中体认大本未发时气象分明则处事应物自然中节此山门下相传指诀也人之一心当如明镜止水不当如槁木死灰镜明水止其体虽静可以鉴物是静中涵动体中藏用人心之妙如此若槁木不可生死灰不可然是乃无用之物心者具众理而应万事委之无用可乎
　　又曰静也不是闭门独坐块然自守事物都不应如艮其止止是静所以止之便是动此又静中涵动不流于一偏之説
　　有一般人专要就寂然不动上理会及其应事却七顚八倒又牵动他寂然不动底又有一般人专要就事上理防却于根本上全无工夫须是彻上彻下表里一贯如居仁便能由义由义便能居仁直内便能方外方外便能直内始得【此章注文首云释老之学拘于静而无动苏张之学流于动而无静二十字东山评其赘合删去】
　　又曰敬贯动静则求放操存皆在里非块然黙守之谓静也
　　君子内外一贯之学不可分为二若只説涵养于未发而已发之失乃不能制是有得于静而无得于动只知制其已发而未发时不得涵养则是有得于动而无得于静存养是静时工夫静时是中无所偏倚省察是动时工夫动时是和无所乖戾静时知觉不昧复之见天地心静中之动也动时发皆中节止于其则乃艮之不获其身不见其人动中之静也【宁按易艮卦系辞云艮其背不获其身行其庭不见其人无咎朱子释之曰艮止也盖身动物唯背为止艮其背则止于所当止也止于所当止则不随身而动矣是不有其身也如是则虽行于庭除有人之地而亦不见其人矣盖艮其背而不获其身者止而止也行其庭而不见其人者行而止也动静各止其所而皆主夫静焉所以得无咎也】前章以动静名者以见太极动而生阳是用起天地先也此章以静动名者以见静翕动辟体先天而用后天也故曰龙蛇不蛰则无以奋尺蠖不屈则无以伸是亦天理之必然者君子藏器于身待时而动盍亦审诸附虚谷云先儒自程门方举中庸未发之心以教人此心非是不发只是未发有个中字须合体认佛老乃欲灰灭此心而不发有静无动吾儒则于未发戒谨不睹恐惧不闻养静以待动谓戒谨恐惧为已发亦不得只是敬而已矣孟子谓必有事焉而勿忘者此也人之一心未发时常多已发时常少于未发时用力存养如十月之坤收敛退藏亦若太极之冲漠无眹而其实则万理森然已具也
　　辨方
　　北方壬癸亥子皆水王之地其卦为坎一阳陷二隂中为险为劳为隐伏其方曰幽都又曰朔方朔之为言苏也万物至此死而复苏犹月之晦而有朔日行至是则沦于地中万象幽暗先天图干南坤北干来交坤成坎坤去交干成离阳生子中隂生午中坎离交媾子与午对阳为主而隂为臣天与人皆背北靣南故南见北潜辰极居北众星环共而数四方者皆以北为尊南为对而后次东次西冝太以罔冥为北康节以太极居坤复之间也
　　程叔子曰朔初也谓阳初始生之方也如彼北方终其隂而始其阳
　　卲子曰朔易以阳气自北方而生至北方而尽谓变易循环也尧典三方皆言东西南独北方言朔易三方皆言平秩独北方言平在月令曰数将几终嵗且更始伊川又曰既成今岁之终又虑来岁之始曰终曰始曰今岁曰来岁皆成两义又坤变坎一卦变成两卦去岁阳气至此而终今岁阳气又自此生起【宁按坤变坎注见本篇末条】
　　朱子曰天地间有个局定底如四方是也有个推行底如四时是也属北方便有二义如冬至前四十五日属今年后四十五日属明年子时前四刻属今日后四刻属明日艮终始万物青龙白虎朱雀皆一物惟蛇二物
　　天有春夏秋冬气候不齐地有东西南北一定不易胡为西北之地既有朔方又有北方天之东南有君火有相火日月者隂阳之真精是生水火故七曜有日复有火有月复有水人之五脏心有包络肾有命门水火各有二君火真精实相通真火有气无形所谓心竒而肾偶朱鸟一而蛇二夫心竒一而肾偶二乾坤之画象之北方有有蛇攷之易离有象又有甲胄有甲也损益頥皆言互体有离也息气于内如阳伏地中之象背上中心有五条文出外又成八卦外靣又成二十四气取象于此固切但不知其何属于十二辰为已不当位北攷之记与书传俱不之及何也【此下原有字曲逺而走有蛇之状化则龙也震为龙伏坤下为复义或近是二十六字宁谓如此解似穿凿太甚合删】或曰阳属蛇武隂属王氏云肾有两蛇亦两所以朔易属贞贞有两义正而固也智字亦有两义智前一半方收藏属隂后一半复开发属阳周礼蛇四游以象营室有甲能捍御故曰武水色黑故曰魏氏曰雄不独处雌不孤居武蛇蟠虬相扶牝鸡自卵其雏不全观雌雄交媾之时刚柔相结而不可解得其符节非有工巧以制御之皆造化自然之妙【制御之下原有男生而伏女仰其躯本胞胎受气之初而然死复效之此非父母教令其然二十九字宁按此论自是一説与上文所论蛇不类合删去】
　　西山蔡氏曰一竒一耦对待者隂阳之体阳三隂一一饶一乏者隂阳之用故四时春夏秋生物而冬不生物天地东西南可见而北不可见人之瞻视亦前与左右可见而背不可见皆造化自然之妙扬子云以北方为而统三方有罔有冥意正在此
　　今以太攷之其文曰罔直酋冥罔北方也【万物藏黄泉中无可名】故万物罔乎北直乎东乎南酋乎西罔者有之舍【有生于无】冥者明之藏【明以幽自藏】罔舍其气【阳气含内】冥反其奥【物在黄泉】出冥入新故更代【新故相代出入冥昧中】将来者进功成者退罔之时矣哉【有形入无形无形出有形故】罔之时可制也八十一家由罔者也【无形时可制】○【宁按太冇三方九州二十七部八十一家盖自一而三三而九九而二十七二十七而八十一吴草庐论其名为疑易而实则非易矣】又曰天以不见为地以不形为人以心腹为天奥西北欝化精也【十月纯坤用事阳气积地下】地奥黄泉隐魄荣也人奥思虑含至精也详味此章则北方罔冥之义断可识矣盖万物入乎北则有化于无故谓之冥万物出乎北无化于有故谓之罔张氏谓冥当不用之一三者之所息藏乎宻也愚谓此是冬至前一半属今年事也又曰罔当无体之一四者之所生出乎虚也此又是冬至后一半属明年事也先入乎冥后出乎罔冥当为北罔当为中故天之中在北是为辰极冥罔始息而后生有本者如是故曰天有四时冬不用地有四方北不用人有四体背不用一正不动三用无穷天地之奥于北其深矣哉或曰冥是德居中不动而罔直酋即干之元亨利贞也此説甚当
　　朱汉上曰坎本坤体位居北方主天地鬼神之事也北方入冥天形也坎为鬼神之府斗为天庙危又主庙堂祭祀之事此一説也况先天位坤于北以对干于南是兼天上地下之事文王又易之以坎者无他以干中一阳来交坤体是名为坎以坎对离为水火既济推以济生民之日用也中藏互体为艮西北隂美既于此而止尽东南阳和又有伏震自此发生坤有伏坎坤上六文言曰天而地黄天即指坎中一阳之色地黄即其外之四隂也是以冬至日月五星皆起牵牛之一度牵牛星纪也水位也坎卦也故卦气起于中孚太始于中首者亦以此也



　　天原发微卷一上
&lt;子部,术数类,数学之属,天原发微&gt;
　　钦定四库全书
　　天原发微卷一下　　　　宋　鲍云龙　撰
　　明　鲍宁　辨正
　　浑
　　朱子本义曰阳之气徤其成形之大者为天坤之性顺其成形莫广于地感兴诗又曰仰观浑周一息万里奔俯察方仪静頽然千古存其徤顺可知矣盖宇宙中间万物皆有衰息惟天运动日过一度未尝休息天非若地之有形也地之上无非天减得一尺地便有一尺天人自不见尔轻清上浮者天天圆而动包着个地在天之中地方而静所以重浊下沉者皆天气之查滓凝聚于下者也原其初则一气而已一分为二阳得兼阴阴不得兼阳是以干天之一包坤地之二而为三地在天中地之气皆天之气也张子曰虚者天地之祖天地从虚中来其道以至虚为实金铁可腐山岳可摧凡有形之物皆易壊惟太虚无动摇故为至实上天之载无声无至矣又曰空虚无物万物由之以出
　　邵子曰天向一中分造化
　　天本是一有地便分为二阳本是一画有个阴便分出二画来所以事事物物皆恁地皆是自然非人力之所能为也【恁地下原冇有消便有息有面便有背十字宁谓以此解一中分造化似不亲切合删去】所谓先天一事无者更不待安排而后然又曰若论先天一画也无才有一便有二有四有八有三百八十四虽自此去然岂待安排也尧夫问程子曰子知雷起乎伊川曰頥知之尧夫不知也既知之何用数推问曰子以为起于何处曰起于起处尧夫矍然称善愚谓雷起于天根之一便是一中分造化也
　　宁按程子荅尧夫问谓雷起于起处尧夫称善鲁斋谓雷起于天根之一东山谓其不然予谓天根之一即复卦震之一阳动于羣阴之下朱子诗云忽然半夜一声雷万户千门次第开是也第未知伊川原意果如是否又按邵子观易全篇一物其来有一身一身还有一乾坤能知万物偹于我肯把三才别立根天向一中分造化人于心上起经纶天人焉有两般义道不虚行只在人窃详天以一为太极人以心为太极天人之理则一万化万事皆由是出即上文所谓立根也
　　又曰天依形地附气
　　或问尧夫曰天何依曰天以气而依乎地地何附曰地以形而附乎天天地自相依附语其体则天分而为地地分而为万物而道不可分其终则万物归地地归天天归道天惟不息故阁得地在中间使天有一之或息则地须陷下人必跌死矣程伯子曰天气降而至于地地中生物者皆天之气也程叔子曰凡有气莫非天有形莫非地张子曰虚空即气减得一尺地便有一尺气朱子曰天之形圎如弹丸朝夕运转其南北两端后髙前下乃其枢轴不动之处其运转者亦无形质但如劲风之旋升降不息是为天体而实非有体也地则气之查滓聚成形质者但以其束于劲风旋转之中故得以兀然浮空而不坠耳黄帝问岐伯曰地有慿乎岐伯曰大气举之亦谓此也尝细推之干本一画其体质皆实如一个物事从里靣实出来徧满天所覆内天之气皆贯乎地之中坤却分为二画其体量便虚便有开合地形如肺质虽实而中则虚干气上来时坤便开从两邉去容得那天之气迸上来虽金石也透过去天形如皷鞴外靣是皮殻子中间包得许多气月令孟春天气下降地气上腾自子月积至四月成干干气在坤下蒸上来便如甑之蒸饭然五月一隂生至七月三隂在下成坤三阳在上成干天气上腾地气下降天地不通闭塞而成冬也天地初间只是隂阳二气磨来磨去急拶许多查滓在里靣无出处那水之滓脚便结成地在中央不动今登髙望群山如波浪然似潮水涌起沙相似火之气极热便成风霆雷电日星之属天数九重渐渐上去气愈髙愈清气之清刚者为天不刚则不能包涵覆焘天只是个旋风就外靣旋来旋去旋出查滓在中间成地故邵子曰其形也有涯其气也无涯
　　又曰道为天地之本天地为万物之本以天地观万物则万物为万物以道观天地则天地亦为万物
　　一隂一阳之谓道道形而上者也隂阳形而下者也天地隂阳之大者散为万物则禀天地隂阳之气以生也囿于形噐者皆谓之物物物各具一太极则谓之道故以形观天地万物则天地为大万物为小以道观之则天地亦太极中之一物耳【此下原引仰云观月及乘船渉水为喻东山谓与天地万物之説不类今删去】
　　周子曰观天地生物气象
　　天地之生物一个物里有一个天地之心自然无所不到此便是乾道变化各正性命人能于善端发处以身反观之便自见得动物有血气故能知植物虽不可知然一般生意亦可见若戕贼之便枯瘁不悦怿亦似有知者草与鱼人所共见唯明道与濓溪见一同草茂覆砌则曰欲常见造物生意盆池畜鱼则曰欲观万物自得意皆有道气象也故曰万物静观皆自得
　　程子曰天地以生物为心朱子曰天地别无勾当只是以生物为心
　　十月纯坤之下一阳复生天地之心防于息灭至此乃可复见伊川以动之端为天地之心曰动不是天地之心只是见天地之心复卦若从先天防则下一画阳自剥上九变至坤上六其三十分已积于十月如子在母中天地生物之心未露若从后天处防则坤下一画忽变成震元是一个艮卦翻转来艮隂止静之中便有复阳流动之机如子在母外此天地生物之心便自了然可见一元之气畧无停间只是生出许多万物天地只是包得许多气在里无出处衮一畨便生一畨物造化之运如磨其生物似磨中撒出来有精有粗只是不齐
　　朱子曰四时行百物生正大而天地之情可见只是説得他无心处若果无心则须牛生出马桃树发李他心自有定程子曰以主宰谓之帝心便是他主宰处诗书中凡有主宰意思者皆言帝有包含徧覆底意思者皆言天南轩有言不可以苍苍者便为天当求诸视听言动之间一念才是便是上帝鍳观上帝临汝简在帝心一念才不是便是震怒朱子谓须要知他无心又要识得他有心天包着地天所作为只是知生物而已此是个无心之心若福善祸淫便似有人在里主宰相似又如起风做雨震雷闪电花开花结非有神而何耶
　　又曰凡天下之男皆干之气凡天下之女皆坤之气从这里彻上彻下都是一个气皆透过去虽至防至隠纎毫之物无有无乾坤之象者
　　天下之万声出于一阖一辟天下之万理出于一动一静天下之万数出于一竒一偶天下之万象出于一方一圆尽起于乾坤二画以形体谓之天以主宰谓之帝以功用谓之鬼神以妙用谓之神以性情谓之干【谓之神下原有天地是乾坤皮殻乾坤是天地性情只是一气要生便生非至徤不能二十七字宁以上下文意详之似不贯穿所谓要生便生渉于有意又至徤以天行言施于此不切今悉删去依程子易传补以性情谓之干一句又本朱子意及鲁斋注补下文三十字】盖天道是上靣脑子下靣便生许多物事【此二句是鲁斋原注在后今移置于此】只是一气彻上彻下自生生不息　本乎天者亲上凡动物首向上人类是也本乎地者亲下凡植物本向下草木是也禽兽首多横所以无智【此一节出邵子语】论万物之一原则理同而气异观万物之异体则气犹相近而理絶不同气相近如知寒暖识饥饱好生恶死趋利避害人与物都一般理不同如蝼蚁君臣则义上有一子明虎狼父子则仁上有一子明其他更推不去【此下原有此天地所以为皮殻都包罩在此乾坤是其性情随所赋而各有不同也二十八字寜按乾坤是天地性情一句主理而言论理则人与物各具一太极岂可説所赋各不同合删去】西铭言干称父坤称母人在其中子道也故干阳坤隂天地之气塞乎两间而人物资以为体干徤坤顺天地之志为气之帅而人物得以为性【此下原有此人所以得性命之正而为万物之灵物得其偏止于物而已二十四字宁按性命之理不可以正偏言唯气禀有正偏耳今删去补下文五十一字】第人得气之正且通者故推得去而有以全其所赋之理而为万物之灵物得气之偏且塞者故推不去而无以充其全止于物而已
　　张子曰由太虚有天之名由气化有道之名合虚与气有性之名合性与知觉有心之名
　　朱子曰本只是一个太虚渐细分得宻尔太虚是四者之总体不杂四者而言气化是那隂阳造化寒暑昼夜雨露霜雪山川木石金水火土皆是虽杂气化而言实不离乎太虚太虚是太极上靣一圆圏气化便是隂静阳动有这气便有这理随在这里无此气则道理无安顿处如水中月有此水方映那天上月气有形而太虚无迹以有形之象具无迹之理故曰性心之知觉又是那气之虚灵底聪明视聴作为运用皆是有这知觉方运用得这道理
　　邵子曰有隂阳然后可以生天有刚柔然后可以生地物之大者无若天地天生于动者也太极动而生阳阳即轻清而上浮天也而曰隂阳生天者阳根于隂也故在天为隂阳则有日月星辰地生于静者也太极静而生隂隂即重浊而下沉地也而曰刚柔生地者隂根于阳也故在地为刚柔则有水火土石然则自其本言之则太极动静生隂阳即生天地也分而言之动之始则阳生动之极则隂生一隂一阳交而天之用尽故曰隂阳可以生天静之始则柔生静之极则刚生一刚一柔交而地之用尽故曰刚柔可以生地以天地一气言之阳自下而上升升生也生阳以消隂隂又自上而下降降消也生隂以消阳以二气分言之自下而升者为阳生于地中自子至已而成干生天也至午极而天方中又生隂以基阳基成则阳复行为天道左旋自上而降为隂生天中自午至亥而坤成生地也至子极而地方中故生阳以基隂基成则隂复行为地道右转生天则万物生生地则万物成乾坤止用六爻六乃居中进六退六在进为终在退为始昼终则夜始夜终则昼始通乎昼夜而知是易之数能穷天地之终始以明消息盈虚之理也【原本注文首一节引礼运云太一分为天地又云太极者未见气太初者气之始太始者形之始太素者质之始此四句者同论天地之前及天地之始宁按礼运太一二字已论见第四卷象数篇辨正下其曰太极未见气是以太极为悬空一物在气之先矣与朱子所论不合其曰太初太始太素虽古书所载不过言气形质之始而于隂阳生天刚柔生地义无所发反觉纒障合删去只从物之大者无若天地起文意自明白】
　　又曰乾坤定上下之位坎离列左右之门天有四象地有四象天有八象地有八象天地相衘隂阳相交伏羲先天以乾坤坎离当子午卯酉四正之位兼天上地下左右而言天地之所阖辟日月之所出入春夏秋冬晦朔望昼夜长短行度盈缩莫不由乎此矣四象者在天为隂阳老少兼日月星辰则为八在地为刚柔老少兼水火土石亦为八【宁按邵子以太阳为日干太隂为月兊少阳为星离少隂为辰震为天之四象太柔为水坤太刚为火艮少隂为土坎少刚为石巽为地之四象】相衘者先天图左有一百一十二阳八十隂上亦然右有一百一十二隂八十阳下亦然相交者如干去交坤成复坤来交干成姤之类是也
　　宁按此章原本注文有未醇者如云隂阳本以坎离造化天地天地复以坎离生万物窃详隂阳即两仪也天地即隂阳之大者易云两仪生四象四象生八卦八卦既列始有坎离之名岂可谓隂阳以坎离造天地乎先天图中邵子朱子所论未尝有是説也宁于是删其不合不切者六十余字姑论此以见例云
　　后天文王八卦方位不同以坎离震兊居四正矣而以余四卦居四维何也辰极居北而少西天神所宅故西北为干昆仑居西而少南地所舍故西南为坤摇荡万物莫如风一气自东而南故东南为巽五岳莫尊于东岳地形自北而东故东北为艮【宁按先天后天之説载第四卷先后篇此条所论实于正义无关亦未知所出姑存之以偹观览】
　　又曰天圆而地方天南髙而北下是以望之如倚盖然唐一行有言盖天如绘象止得其半浑天如塑象能得其全舜之玑璇浑天法也蔡邕天文志曰天体有三家一曰周髀其云天如覆盆以斗极为中中髙四邉下日月旁行绕之日近见之为昼日逺不见为夜术数具在多有违失故史官不用又云天圆如张盖地方如碁局天旁行如推磨而左旋日月右行随天左转故日月实东而牵之以西没日出髙则见日没故不见日朝出阳中日暮入隂中隂气黑故不见二曰宣夜虞喜曰宣明也夜幽也其术兼幽明之数郄萌记曰日月星辰浮生虚空之中其行其止皆须气焉又曰天确然在上有常安之形此兼取盖天之説也李淳风盖天説曰天地中髙四隤日月相隠蔽以为昼夜绕北极常见曰上规南极常隠曰中规赤道横络曰下规三曰浑天葛洪曰天形如鸡子地如其黄地居天内天大地小天表里有水天地各乗气而浮载水而行以周天之度而中分之半覆地上半绕地下宋何承天云天形正圆水居其半东日所出曰旸谷西日所入曰咸池庄子有北溟南溟之辨是四方皆水证也故曰四海凡五行水生于金百川发源皆自山出而下注于海日为阳精夜入水则焦竭百川归注足以相补故旱不为减浸不为溢王蕃亦曰日月初登天后入地日昼在地上夜在地下今史多用候防即其法也扬子云曰落下闳经营之鲜于妄人度之耿中丞象之后汉蔡邕张衡郑皆以浑天为长愚谓此外又有轩天昕天之説皆不足防【此下原引呉姚信谓人如灵防一节辞义鄙阙今删去】欧阳子谓古人歩圭影意以节宣和气辅相物宜不在于辰次之周径浑盖之是非君子当缺而不议也以为盖天耶则南方之度渐狭以为浑天耶则北方之极寖髙徒区区于异同之辨何益人伦之化哉虽然格物君子未尝不以穷理致知为先也
　　又曰西北之髙戴乎天顶
　　张氏曰虞喜有言天确然在上有常安之形数语皆的有意义惜不究其始终尔盖洛书之数戴九履一一起于下是为坎水天象之始也九穷于上是为干金天象之成也故坎水柔动而干金坚凝动脉滋生而脑精安静此即北极为天之顶凝然不动有常安之形也此亦盖天之象
　　又曰天之阳在南隂在北地之隂在南阳在北天阳在南故日处之地刚在北故山处之所以地高西北天髙东南极南大暑极北大寒故南融而北结万物之死地也
　　天南髙北下阳在南隂在北故先天圎图干位南坤位北地北髙南下阳在北隂在南故先天方图位干于西北位坤于东南日在南则中在北则潜天之南阳在上故极南大暑见于地者融为水地虽有隂不能伏阳天之北隂在上故极北大寒见于地者结为山地虽有阳为隂所伏阳性熈极则融隂性凝极则结地之南宜寒而下者气热北宜热而髙者气寒从天也水柔也属隂以隂不胜阳故为阳用山刚也属阳以阳不胜隂故为隂用是以形则从乎地之柔刚气则从乎天之寒暑极阳极隂气非中和万物不生故为死地惟天地交寒暑和则万物生也
　　朱子曰安定胡氏曰天者干之形干者天之用天形苍然南枢入地下三十六度北枢出地上三十六度状如倚杵其用则一昼一夜行九十余万里人一呼一吸为一息一息之间天行八十余里人一昼一夜有一万三千六百余息故天行九十余万里
　　愚按丹书言人之一昼一夜有一万三千五百息一千一百二十五息乃应一时如此则一万三千五百六十息安定举成数言郑注考灵曜云太虚本无形体指诸星运转以为天体尔但诸星之转从东而西必三百六十五日四分日之一星复旧处星既左转日则右行亦三百六十五日四分日之一至旧星之处即以一日之行为一度计二十八宿一周天凡三百六十五度四分度之一是天之一周之数天如弹丸圎围三百六十五度四分度之一一度二千九百三十二里千四百六十一分里之三百四十八周天百七万一千里者是天圎围之里数也以围三径一言之则直径三十五万七千里此为二十八宿周回直径之数二十八宿之外上下东西各有万五千里是为四防之极谓之四表四表之内并星宿内总有三十八万七千里天之中央上下正平之处则一十九万三千五百里地在其中是地去天之数也又云地盖厚三万里○尚书王蕃防曰天居地上见者一百八十二度半强地下亦然北极出地上三十六度嵩髙正当天之中极南五十五度当嵩髙之上又其南十二度为夏至之日道又其南二十四度为春秋分之日道又其南二十四度为冬至之日道南下去地三十一度而已是夏至日北去极六十七度春秋分去极九十一度冬至去极一百一十五度南北极持其两端其天与日月星辰斜而回转此其大率也必古有其法遭秦而灭张氏曰浑天之体虽绕于地地则中央正平天则南髙北下周天之度南北各分其半北极出地上三十六度余则皆潜南极入地下三十六度余则皆见天与人皆背北靣南故南见北潜又曰周天之度环北极七十二度常见不隠谓之上规环南极七十二度常隠不见谓之下规虽隂中自分隂阳要之常隠常见者为静数坤之防应之百四十有四其东西循环为用者二百一十六度虽阳中自分隂阳要之循环迭用者为动数故干之防应之卦地也爻天也应乾坤之防三百六十也【宁按乾坤防数出易系辞三百六十当期之日及周天之度日与度各三百六十五有竒而此云三百六十者举成数而槩言之耳】
　　张子曰地有升降日有脩短地虽凝聚不散之物然二气升降其相从而不已也阳日上地日降而下者虚也阳日降地日进而上者盈也此一嵗寒暑之侯也至于一昼夜之盈虚升降则以海水潮汐验之为信然间有小大之差则系日月朔望其精相感【原本所载至寒暑之候也止后一节失载今依张子正补足】
　　考灵曜云地盖厚三万里春分之时地正当天之中自此地渐渐而下至夏至之时地下防万五千里地之上畔与天中平夏至之后地渐渐向上至秋分地正当天之中央自此渐渐而上至冬至时上游万五千里地之下畔与天中平自冬至后渐渐向下此是地之升降于三万里之中天旁行四表之中冬南夏北春西秋东皆薄四表而止地亦升降于天之中冬至而下夏至而上二至上下盖极地厚也又考灵曜云正月假上八万里假下一十万四千里所以有假上假下也郑注云天去地十九万三千五百里正月雨水时日在上假于天八万里下至地一十一万三千五百里夏至时日上极与天表平后日渐向下冬至时日下至于地八万里上至于天十一万三千五百里【此下原有委曲俱三字未详】考灵曜注云二十八宿及诸星皆循天左行一日一夜一周天一周天之外更行一度计一年三百六十五周天四分度之一日月五星则右行日一日一度月一日一十三度十九分度之七此相通之数也
　　宁按此条所论地之升降与海之潮汐正相表里岂可载此而遗彼第升降四游之説论者不能归一鲁斋所采注文姑列于前而仍其旧今复取先儒之论补于左观者择焉黄瑞节注正有曰此段地有升降日有脩短及证以海水潮汐之候皆用旧説今考先儒皆谓地在天中水环地外四游升降不越三万里春游过东万五千里其下降如其数秋游过西万五千里其上升如其数夏游过南故日在其上冬游过北故日在其南此冬夏昼夜之长短因地有升降而然人处地上如在舟中但见岸之移而不知舟之转也至于论潮则谓天包水水承地而一元之气升降于大空之中地乗水力与元气相为升降气升而地沉则海水溢上而为潮气降而地浮则海水缩而为汐一昼一夜隂阳之气再升再降故一日之间潮汐皆其説与地四游相为表里然以浑天术观之天形斜倚半在地上北极出地三十六度其南五十五度正当地之中又其南十二度为夏至之日道天在地上髙故昼长又其南二十四度为春秋分之日道天在地上稍低故昼夜平又其南二十四度为冬至之日道天在地上低故昼短其南下入地才三十一度而已此昼夜长短乃天体髙低自然之理非因地之升降也潮汐消长则惟余防公海潮图序明盖潮之消息皆系于月月临卯酉则潮涨乎东西月临子午则潮平乎南北昼夜之运日行一度月行十三度有竒故太隂西没之期常缓于太阳三刻有竒潮信之来率亦如是自朔至望常缓一夜潮自望至晦复缓一昼潮朔望前后月行差疾故晦前三日潮势长朔后三日潮势大望亦如之月之际月行差迟故潮之去来势亦稍小一月则潮盛于朔望之后一嵗则潮盛于春秋之中春夏昼潮常大秋冬夜潮常大盖嵗之有春秋犹月之有朔望天地之常数也此潮之消息乃系乎月之进退亦非因地之浮沉也张子特用旧説而未之易尔因附见之○【又按朱子云天地之间东西为纬南北为经故子午卯酉为四方之正位而潮之进退以月至此位为节尔】
　　朱子曰天地四游升降不过三万里周礼土圭之景一寸折一千里尺有五寸折一万五千里以其在地之中故南北东西相去各三万里非谓天地中间止此数也春游过东三万里夏游过南三万里秋西冬北亦然譬如大盘盛水以虚器浮其中四邉定四方若器浮过东三寸以一寸折万里则去西三寸亦如地之深于水上蹉过东方三万里则逺去西方三万里矣南北亦然然则冬夏昼夜之长短非日晷出没之所为乃地之游转四方而然尔问曰无此理曰虽不可知然歴家推筭其数皆合恐有此理盖地与星辰俱有四游升降四游者自立春地与星辰西游春分西游之极地虽西极升降正中从此渐渐而东至春末复正自立夏后北游夏至北游之极地则升降极下至夏季复正立秋后东游秋分东游之极地则升降正中至秋季复正立冬后南游冬至南游之极地则升降极上至冬季复正此是地及星辰四游之义也星辰亦随地升降不过三万里之中是以半之三万里而万五千里与土圭尺有五寸等一尺差万里五寸五千里一分百里景长景短皆差一寸故畿方千里取象于日一寸为正日圎望之广尺以应千里或问四游之説搆虚不经故尔雅似非郑注愚曰众言混淆折诸圣经贤足矣今张子朱子皆以为然则未可疑
　　宁按虚谷问云地者静而不动之物郑注考灵曜乃有升降四游之説窃所未喻关洛诸儒并不言及惟张子言地有升降仁宗朝太史局著书论天体削去升降四游之説须请教以决之鲁斋荅云升降四游张子朱子己言之矣张子曰日月星辰之事圣门不言者以顔子已上都晓得故也后世诸儒讲贯则又不容不详且明矣然则今之言天者讵可已乎宁详四游之説朱子谓春游过东三万里夏南秋西冬北亦然而鲁斋所述注文谓地与星辰俱有四游升降其所谓四游乃是春西夏北秋东冬南似与朱子之説有异而无一言之辨释何耶昔尝有疑四游之説者朱子只以恐有此理荅之黄瑞节亦谓地有升降张子特因旧説而未之易耳窃谓日有脩短疑瑞节所引浑天术其言近是而潮汐之论则余防公似得之厯家之学予未之闻也姑论其槩以俟后之君子
　　或问朱子曰周礼以土圭之法测土深【去声谓日长日短之深】正日景以求地中日南则景短多暑日北则景长多寒日东则景夕多风日西则景朝多隂【今以地中求之多阳多暑多隂多寒多风多雨皆不合尺有五寸之景】
　　或问郑注云日南谓立表处太南近日也日北谓立表处太北逺日也【原本缺此数句今依朱子语录补之】景夕谓日昳景乃中立表太东近日也景朝谓日未中而景中立表太西逺日也朱子荅曰景夕多风景朝多隂此二句郑注不可非但説倒了防来景夕者景晚也日未中景已中盖立表近南则取日近午前景短午后景长也景朝谓日已过午而景犹未中盖立表太北则取日逺午前景长午后景短也问多风多隂曰日近东自是多风如海邉诸郡风极多每如期而至春必东风夏必南风旷土无髙山之限故风各以其方至风从阳气盛衰早阳升风生午盛午后风防至晚风止如西北多隂非特山髙障蔽自是阳气到彼衰谢日到彼方午则彼已甚晚不乆则落故西邉不甚见日古谓蜀之日越之雪言见日少也又云巫峡多漏天言其地多雨如天漏然以此观天地亦不甚阔以日月寒暑风隂验之可见唐贾公彦曰周公营洛求地中置五表頴川阳城置中表度景处古迹犹存中表南千里置一表中表北千里置一表中表东西各千里置一表此正日景以求地中也又按朱子言今人都不识土圭康成亦悮圭尺是量表影底尺长一尺五寸以玉为之夏至立表表景长短以玉圭量表景恰一尺五寸此便是地之中晷长则表景短晷短则表景长冬至后表景长一丈三尺余今地中与古已不同汉阳城是地之中宋朝岳防是地之中今在浚仪旧开封县唐开元十二年遣使天下候景南距林邑北距横野中得浚仪之岳防应南北居地之中大周建国定都于汴树圭置箭测岳防晷刻居中晷正则日至气应得之矣陆象山云孔壶为漏浮箭为刻日有十二辰八干四维嵗有十二月二十四气以土圭测日景以磁石辨方位而二十四位于是乎正日行有南北书夜有长短而二十有一箭于是乎立岳以南三徙之而箭不同者六岳以北三徙之而箭亦六干维之间或前或后或两属磁鍼所指或以为午或以为午之三分丙之七分或以为丙午之间要必有一定之説相其隂阳自周公以来则然矣学者所当攷
　　又曰天包乎地天之气又行乎地之中
　　横渠云地对天不过地特天中之一物尔所以言一而大谓之天二而小谓之地又曰天体北髙而南下地体平着乎其中邵子曰天覆地地载天天上有地地上有天人居地上不觉耳又曰天圎如气毬地斜隔其中又曰天之外无穷而其中空处有限如空中一毬自内观之坐向不动而天左旋自外而观则又一靣四游以薄四表而止【此下原有以先天图观之临师以上各十六卦为天之天地之天之元防运世之数而在天同人遯以下各十六卦为天之地地之地之年月日辰之数而在地今详文意不类合删去】
　　又曰在地之位一定不易而在天之象运转不停惟天之鹑火加于地之午位乃与地合而得天运之正尔朱子曰在天之位一十二会所会为辰十一月辰在星纪十二月辰在枵正月辰在诹訾二月辰在降娄之类是也若以地言之则南靣而立前后左右亦有四方十二辰之位相为对待而不可易也盖周天三百六十五度四分度之一周布二十八宿以着天体而定四方之位以天绕地则一昼一夜适周一匝而又超一度日月五星亦随天而绕地而惟日之行一日一周无余无欠其余则有迟速之差然其悬也固非缀属而居亦非推挽而行但其气之盛处精神自然发越而自各有次第耳
　　又曰天不足西北地不满东南是以东南多水西北多山
　　素问注云中原地形西北髙东南下河圗括地象云西北为天门东南为地户天门无上地户无下天从上临下八万里又曰南戴日下万五千里以地中求之南北东西相去各三万里先儒言中原山水皆源西北故叙山水者皆自西北而东南地有山水犹人有血脉有近不相连逺而相属者故曰江海何常断地脉蔡氏曰大河北境诸山根本脊脉皆自代北寰武岚宪诸山乗髙而来其脊以西之水则西流以入龙门西河之上流其脊以东之水则东流为桑干幽冀以入于海其西一支为壸口大岳次一支包汾晋之阳又次一支为太行又次一支为恒山此北条也其南条者江汉南境之山川也岷山之脉其北一支为衡山而尽于洞庭之西其南一支度桂岭北经袁筠之地至徳安曰敷浅原【或曰今江州庐阜】二支之间湘水间断衡山在湘水东南敷浅原在湘水东北其山川源流可攷也郑氏以岍岐为正阴列河济所经西倾为北阴列伊洛淮渭所经嶓冢为次阳列汉水所经岷水为正阳列江水所经西域传云河有两源一出葱岭一出于阗二水合东注蒲昌海一名盐泽去玉门阳关三百余里其水停居冬夏不增减潜行地中南出积石程氏曰九河未沦没为海时从今海岸东北更五百里平地河播为九入海处有碣石在西北岸今兖冀之地既无此石而平州正南有山名碣石者南在海中去岸五百余里此正古河没海之处汉王横言昔天尝连雨东北风海水溢西南出浸数百里故九河碣石包沦于海后世儒者知求九河于平地而不知求碣石有无以为证故前后异説竟无归宿云
　　唐法象志天下山河之象存乎两戒北戒自三危积石负终南地络之隂至濊貊朝鲜谓之北纪天所以限戎狄南戒自岷山嶓冢负地络之阳至东瓯闽中谓之南纪天所以限蛮夷河源曰北河由北纪首逹华隂与地络防又分而东流与泾渭济渎相表里江源曰南河自南纪首逹华阳与地络防至荆山又分而东流与汉水淮渎相表里两河之象与云汉之终始而分野可知矣【一行】
　　南北两戒者天所以限中华之地也南北两河者所以与两戒之山相为经纬也其中用文用武货殖所阜之国皆所以育人民成造化开中国君臣父子仁义礼乐之区也宇内至大莫如天至厚莫如地至多莫如水水精上浮为云汉下流为江河月影山河之象水涵星斗之文无非一气之造也【东山曰月与水皆隂之精故曰一气月在上则影地下山河之象水在下则涵天上星斗之文】认山河脉络于两戒识斗汉升沉于四维下参以古汉郡国区域分野如指诸掌此山河之大势然也以象求之北戒则析木之所值南戒则星纪之所临至若鹑首为秦陇之区则两戒山河之首实在焉人君翕受中州清淑之气握五帝天纲地纪之符必一统常经而后可
　　云汉自坤抵艮为地纪北斗自干擕巽为天纲其分野与五帝区相值【同上】
　　坤地也云汉地之气干天也北斗天之枢五帝者少昊氏金徳颛顼氏水徳伏羲太昊氏木徳神农列山氏火徳轩辕黄帝有熊氏土徳五帝各居五方其説曰究咸池政在干维内者降娄也为少昊墟叶北宫政在干维外者陬訾也为颛帝墟成摄提政在巽维内者夀星也为太昊墟布太防政在巽维外者鹑尾也为列山氏墟得四海中承太阶政者轩辕也为有熊氏墟斗杓治外鹑尾也为南方负海之国斗魁治内陬訾也为中州四战之国其余列宿在云汉隂者八为负海之国在云汉阳者四为四战之国
　　天下山分为四条上应二十八宿
　　曰岍岐荆山壶口雷首太岳底柱东方宿也其次曰降娄枵以负东海神主岱山曰嵗星
　　曰析城王屋太行恒山碣石西倾朱圉北方宿也其次曰大梁析木以负北海神主恒山曰辰星
　　曰鸟防太华熊耳外方桐柏嶓冢陪尾西方宿也其次曰鹑首实沈以负西海神主华山曰太白
　　曰荆山内方大别岷山衡山九江敷浅原南方宿也其次曰星纪鹑尾以负南海神主衡山曰荧惑
　　中州
  </div>
  <div class="pagination">
   <a href="御制数理精蕴_page562.html">
    上一页
   </a>
   <span>
    ...
   </span>
   <a href="御制数理精蕴_page558.html">
    558
   </a>
   <a href="御制数理精蕴_page559.html">
    559
   </a>
   <a href="御制数理精蕴_page560.html">
    560
   </a>
   <a href="御制数理精蕴_page561.html">
    561
   </a>
   <a href="御制数理精蕴_page562.html">
    562
   </a>
   <span class="current-page">
    563
   </span>
   <a href="御制数理精蕴_page564.html">
    564
   </a>
   <a href="御制数理精蕴_page565.html">
    565
   </a>
   <a href="御制数理精蕴_page566.html">
    566
   </a>
   <a href="御制数理精蕴_page567.html">
    567
   </a>
   <a href="御制数理精蕴_page568.html">
    568
   </a>
   <span>
    ...
   </span>
   <a href="御制数理精蕴_page564.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
