<!DOCTYPE html>
<html>
<head>
    <meta charset="UTF-8">
    <title>御制数理精蕴 - 第 436 页/共 595 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制数理精蕴 - 第 436 页/共 595 页</h1>
    <div class="content">　　易之首于乾坤中于坎离终于水火之交不交皆至理也
　　自乾坤至坎离以言天道自咸恒至既未济以明人道此文王之易也文王之易天地之用也用从体而起上经首于乾坤者有天地而天之用行坎离则其用之不穷也下经首于咸恒者有夫妇而人之用行既未济则其用之不穷也坎离者隂阳互藏其宅乾坤之交也未济者水火各反其位坎离之不交也不交则穷故曰未济男之穷也穷则复生变化见矣是故天地亦有穷则变化之本息人物亦无穷则变化之用息人物之有穷乃天地之所以无穷也雍曰日在于水则生离则死交与不交之谓也未济为男之穷而下经终焉诚至理也
　　太极一也不动生二二则神也神生数数生象象生器太极者一元一元者乾元坤元之本合而未离者也寂然不动虚则性也感而遂通发则神也性者神之体神者性之用故太极为一不动生二二即是神夫太极动而生阳阳为奇一也动极复静静而生隂隂为偶二也阳奇之一有物之一非太一也太一者太极之一非虚非气即气即虚眞至之理自然生神神应次二有动有静于是生数奇偶者数也数生象乾坤者象也象生器天地者器也生而成器神乃寓乎其中以显诸仁以藏诸用故器之变复归于神者返乎本也
　　太极不动性也发则神神则数数则象象则器器之变复归于神也
　　太极本静故不动为性发则神者应感而通也神则数者动静变化倐隂忽阳一奇一偶故有数也有数之名则有数之实象者实也气见则为象凝则为形器者形也形者神之所为而以自托焉如蚕作茧本自我为非外来也











　　钦定四库全书
　　皇极经世观物外篇衍义卷九
　　宋　张行成　撰
　　观物外篇【下之下】
　　诸卦不交于乾坤者则生于否泰否泰乾坤之交也乾坤起自奇偶奇偶生自太极
　　太极一也真一含三而无对动静则有奇偶分太极而各半乾坤自此生矣诸卦不交于乾坤者则生于否泰否泰乾坤之交也此发明李挺之变卦图也李挺之传康节六十四卦图刚柔相易周流变化以乾坤二卦为易之门万物之祖功成无为凡卦一隂一阳者由复姤而来二隂二阳者由临遯而来三隂三阳者由否泰而来六十四卦不反对者八反对者五十六而反对之中否泰既未济四者重见则亦六十卦也以三阳三隂而变者主六爻而言用之升降也元包以五世归魂游魂而变者则主八卦而言体之飞伏也【隂阳平均迭为宾主则乾坤之体变为否泰之用故三隂三阳之卦不交于乾坤而生于否泰也先天图否泰在天当天门地戸在地当人路鬼方其为乾坤之用可知矣】
　　天使我有是之谓命命之在我之谓性性之在物之谓理
　　天任理理无不顺人受天命而成性万物皆备于我我之与物同乎大顺若谓性命为我有而横私之不能体物则悖道而失理理既失矣性命何有哉是故无我者任理而公不惟有物终亦存我有我者任情而私不惟无物终亦丧我矣
　　朔易以阳气自北方而生至北方而尽谓变易循环也西北之交谓之朔阳气至此而尽正北复生于子则变易矣地有四方又有朔何也曰日月者隂阳之真精是生水火故七曜有日复有火有月复有水地之西北有朔方北方天之东南有君火相火人之五藏心有包络肾有命门也水火各有二而君火真精实相通真火有气无形所以三焦无位故心奇而肾偶朱鸟一而蛇二也夫心奇肾偶阳一隂二乾坤之画象之一者致用多二者致用少故君子用智小人用力大智存神小智存精
　　春阳得权故多旱秋隂得权故多雨
　　春多旱秋多雨所以先天离居寅坎居申也
　　元有二有生天地之始者太极也有万物之中各有始者生之本也
　　天地之元者一之一也万物各有元者二之一也观物篇以元经防以防经运以运经世者天数也一元包乎防运世防运世见而元不见年月日辰之喻也一之一也元防运世分为十六位者地数也元与防运世虽大小不同而分立竝用春夏秋冬之喻也二之一也一者以冬至为元体也二者以春分为元用也
　　天地之心者生万物之本也天地之情者情状也与鬼神之情状同也
　　天地无心縁感而生故于坤则寂然不动于复则感而遂通复之一阳天道之所以生物也咸之男女人道之所以生民也于复言见天地之心者无心而为心也变感为咸者有心而欲其无心也大壮见天地之情天地亦有情乎曰阳动于干上发于顔色其情可见故与鬼神之情状同也
　　庄子与惠子游于濠梁之上庄子曰鯈鱼出游从容是鱼乐也此尽己之性能尽物之性也非鱼则然天下之物则然若庄子者可谓善通物矣
　　庄子知鱼乐者盖万物各有得意处即是真乐圣人体物茍居位行道焉使天下物物自得
　　老子知易之体者也
　　老子知隂而不知阳得易之体而已不如孟轲得易之用老子言知雄守雌知白守黑专气致柔孟子知言集义养浩然之气各以易而反于身者也
　　无思无为者神妙致一之地也圣人以此洗心退藏于密
　　退藏于密者事过念止之时无思无为非若土木偶人也神妙致一所谓一以贯之雍以时然后言乐然后笑义然后取为无为又言顺理则无为强则有为知此即天下何思何虑但当委身于理一以贯之退则藏密感则遂通亦岂尝偏于好静乎雍又曰时然后言言不在我此尤见无为之理矣
　　太极道之极也太道之元也太素色之本也太一数之始也太初事之初也其成功则一也
　　太极者大中也浑然圆成两仪之所生也太者北方深妙之地北即天中也故亦谓之北极元气始生之处也浑沦为极在先天之初防为在有地之后故极者道之父者道之母所以易为天道为地道也以色言之则为太素五色之本也以数言之则为太一一数之始也以事言之则为太初万事之初也其来一原故散于天地万物而成功则一也
　　太羮可和酒可漓则是造化亦可和可漓也
　　色始于素味始于淡大羮酒味之本也以比造化之初恬淡自然既不可和亦不可漓甚美必有甚恶若可和则可漓矣
　　易地而处则无我也
　　易地而处则无我应物而动则无为
　　诚者主性之具无端无方者也
　　人能至诚不息无间断处则生死不能隔絶鬼神不能测窥盖虚则无迹可碍无象可观故也
　　智哉留侯善藏其用
　　留侯用智皆因其势而利导之不见有为之迹
　　素问密语之类于术之理可谓至也
　　素问注天元玉防截法珠密语皆王砯所作五运六气八司九室律吕用十六运气起甲子己卯其数与先天合
　　瞽瞍杀人舜视弃天下犹弃敝屣也窃负而逃遵海滨而处终身防然乐而忘天下圣人虽天下之大不能易天性之爱
　　圣人反本而诚众人逐末而妄秦人借父犁锄虑有德色逐末之极也孟子此论如孔子去食之言明天下可弃父不可弃也
　　或问显诸仁藏诸用曰若日月之照临四时之成嵗是显仁也其度数之然而不知其所以然是藏用也象以见数显诸仁也数以生象藏诸用也天下之数生于理用虽藏以理推之可以探赜索隠
　　君子于易玩象玩数玩辞玩意
　　此教人学易之法
　　兑説也其他皆有所害惟朋友讲习无説于此故言其极者也
　　説于物者有害亦有厌説于道者无害亦无厌始也讲习而説及深造自得则乐矣
　　中庸非天降地出揆物之理度人之情行其所安是为得矣
　　物理人情与吾心皆安处即是道有一不安非道也有一言而可终身行之者其惟恕乎能近取譬可谓仁之方也己此最近中庸之道
　　元亨利贞之德各包吉凶悔吝之事虽行乎德若违于时亦或凶矣
　　此亦一变四之数也古之人以仁义忠信被祸者多矣可与立未可与权也然吉凶以贞胜则大过灭顶可称无咎是故比干剖心自世人言之则为祸自君子言之则为仁也
　　汤放桀武王伐纣而不以为弑者若孟子言男女授受不亲礼也嫂溺则援之以手权也故孔子既尊夷齐亦与汤武夷齐仁也汤武义也然唯汤武则可非汤武则是簒也
　　一经一权道竝行而不相害
　　隂者阳之影鬼者人之影也
　　雍曰人谓死而有知有诸曰有之曰何以知其然曰以人知之曰何者谓之人曰耳目鼻口心胆脾肾之气全谓之人心之灵曰神胆之灵曰魄脾之灵曰魂肾之灵曰精心之神发乎目则谓之视肾之精发乎耳则谓之听脾之魂发乎鼻则谓之臭胆之魄发乎口则谓之言八者具备然后谓之人夫人也者天地万物之秀气也然而亦有不中者各求其类也若全得人类则谓之曰全人之人夫全类者天地万物之中气也谓之曰全德之人也全德之人者人之人者也夫人之人者仁之谓也唯全人然后能当之人之生也谓其气行人之死也谓其形返气行则神魂交形返则精魄存神魂行于天精魄返于地行于天则谓之曰阳行返于地则谓之曰隂返阳行则昼见而夜伏者也隂返则夜见而昼伏者也是故知日者月之形也月者日之影也阳者隂之形也隂者阳之影也人者鬼之形也鬼者人之影也人谓鬼无形而无知者吾不信也
　　秦缪公有功于周能迁善改过为伯者之最晋文侯世世勤王迁平王于洛次之齐威公九合诸侯不以兵车又次之楚庄强大又次之宋襄公虽伯而力微防诸侯而为楚所执不足论也治春秋者不先定四国之功过则事无统理不得圣人之心矣春秋之间有功者未见大于四国有过者亦未见大于四国也故四者功之首罪之魁也人言春秋非性命书非也至于书郊牛之口伤改卜牛牛死乃不郊犹三望此因鲁事而贬之也圣人何容心哉无我故也岂非由性命而发言也又云春秋皆因事而褒贬岂容人特立私意哉又曰春秋圣人之笔削为天下之至公不知圣人之所以为公也如因牛伤则知鲁之僣郊因初献六羽则知旧僣八佾因新作雉门则知旧无雉门皆非圣人有意于其间故曰春秋尽性之书也
　　易之为书将以顺性命之理者循自然也孔子絶四从心一以贯之至命者也顔子心斋屡空好学者也子贡多积以为学亿度以求道不能刳心灭见委身于理不受命者也春秋循自然之理而不立私意故为尽性之书也
　　初与上同然上亢不及初之进也二与五同然二之隂中不及五之阳中也三与四同然三处下卦之上不若四之近君也
　　人之贵兼乎万类自重而得其贵所以能用万类至理之学非至诚则不至
　　素问隂符七国时书也
　　显诸仁藏诸用孔子善藏其用乎
　　庄荀之徒失之辩
　　伯夷义不食周粟至饿且死止得为仁而已
　　三人行必有师焉至于友一乡之贤天下之贤以天下为未足又至于尚论古人无以加焉
　　义重则内重利重则外重
　　能医人能医之疾不得谓之良医医人之所不能医者天下之良医也能处人所不能处之事则能为人所不能为之事也
　　人患乎自满满则止也故禹不自满假所以为贤虽学亦当常若不足不可临深以为高也
　　人茍用心必有所得独有多寡之异智识之有浅深也理穷而后知性性尽而后知命命知而后知至
　　凡处失在得之先则得亦不喜若处得在失之先则失难处矣必至于陨获
　　人必内重内重则外轻茍内轻必外重好利好名无所不至
　　天下言读书者不少能读书者少若得天理真乐何书不可读何圣不可破何理不可精
　　天时地理人事三者知之不易
　　资性得之天也学问得之人也资性由内出者也学问由外入者也自诚明性也自明诚学也
　　伯夷栁下惠得圣人之一端伯夷得圣人之清栁下惠得圣人之和孔子时清时和时行时止故得圣人之时太九日当两卦余一卦当四日半
　　用兵之道必待人民富仓廪实府库充兵强名正天时顺地利得然后可举
　　老子五千言大抵皆明物理
　　今有人登两台两台皆等则不见其高一台高然后知其卑下者也一国一家一身皆同能处一身则能处一家能处一家则能处一国能处一国则能处天下心为身本家为国本国为天下本心能运身茍心所不欲身能行乎
　　人之精神贵藏而用之茍于外则鲜有不败者如利刃物来则剸之若恃刃之利而求割乎物则刃与物俱伤矣言发于真诚则心不劳而逸人久而信之作伪任数一时或可以欺人持乆必败
　　人贵有徳小人有才者有之矣故才不可恃徳不可无天地日月悠乆而已故人当存乎逺不可见其迩君子处畎亩则行畎亩之事居庙堂则行庙堂之事故无入不自得智数或能施于一朝盖有时而穷惟至诚与天地同久天地无则至诚可息茍天地不能无则至诚亦不息也室中造车天下可行轨辙合故也茍顺义理合人情日月所照皆可行也
　　敛天下之善则广矣自用则小
　　汉儒以反经合道为权得一端者也权所以平物之轻重圣人行权酌其轻重而行之合其宜而已故执中无权者犹为偏也王通言春秋王道之权非王通莫能及此故权在一身则有一身之权在一乡则有一乡之权以至于天下则有天下之权用虽不同其权一也夫弓固有强弱然一弓二人张之则有力者以为弓弱无力者以为弓强故有力者不以己之力有余而以为弓弱无力者不以己之力不足而以为弓强何不思之甚也一弓非有强弱也二人之力强弱不同也今有食一杯在前二人大馁而见之若相逊则均得食也相夺则争非徒争之而已或不得其食矣此二者皆人之情也知之者鲜知此则天下之事皆如是也
　　先天学主乎诚至诚可以通神明不诚则不可以得道良药不可以离手善言不可以离口
　　事必量力量力故能久
　　学以人事为大今之经典古之人事也
　　春秋三之外陆淳啖助可以兼治
　　季札之才近伯夷叔向子产晏子之才相等埓管仲用智数晚识物理大抵才力过人也
　　五霸者功之首罪之魁也春秋者孔子之刑书也功过不相掩圣人先褒其功后贬其罪故罪人有功亦必録之不可不恕也新作两观新者贬之也诛其旧无也初献六羽初者褒之也以其旧僣八佾也
　　某人受春秋于尹师鲁师鲁受于穆伯长某人后复攻伯长曰春秋无褒皆是贬也田述古曰孙复亦云春秋有贬而无褒曰春秋礼法废君臣乱其间有能为小善者安得不进之也况五霸实有功于天下且五霸固不及于王不犹愈于僭窃乎安得不与之也治春秋者不辩名实不定五霸之功过则未可言治春秋先定五霸之功过而治春秋则大意立若事事求之则无绪矣凡人为学失于自主张太过
　　平王名虽王实不及一国之诸侯齐晋虽侯而实僣王皆春秋之名实也子贡欲去告朔之饩羊羊名也礼实也名存而实亡犹愈于名实俱亡茍存其名安知后世无王者作是以有所待也
　　春秋为君弱臣强而作故谓之名分之书
　　圣人之难在不失仁义忠信而成事业何如则可在于絶四有马者借人乘之舍己从人也
</div>
    <div class="pagination">
<a href="御制数理精蕴_page435.html">上一页</a><span>...</span><a href="御制数理精蕴_page431.html">431</a><a href="御制数理精蕴_page432.html">432</a><a href="御制数理精蕴_page433.html">433</a><a href="御制数理精蕴_page434.html">434</a><a href="御制数理精蕴_page435.html">435</a><span class="current-page">436</span><a href="御制数理精蕴_page437.html">437</a><a href="御制数理精蕴_page438.html">438</a><a href="御制数理精蕴_page439.html">439</a><a href="御制数理精蕴_page440.html">440</a><a href="御制数理精蕴_page441.html">441</a><span>...</span><a href="御制数理精蕴_page437.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
