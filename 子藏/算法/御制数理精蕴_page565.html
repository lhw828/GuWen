<!DOCTYPE html>
<html>
<head>
    <meta charset="UTF-8">
    <title>御制数理精蕴 - 第 565 页/共 595 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制数理精蕴 - 第 565 页/共 595 页</h1>
    <div class="content">





　　天原发防卷二上
<子部,术数类,数学之属,天原发微>
　　钦定四库全书
　　天原发微卷二下　　　　宋　鲍云龙　撰
　　明　鲍宁　辨正
　　观象
　　易曰两仪生四象又曰四象所以示也王辅嗣以下伊川以上所説多有不同独邵子传先天之学一见而决可以破千载之惑矣朱子启一书示人至矣或者未彻愚曰君若防得其中八字则此一卷书皆筌蹄尔奚用多言识者韪之易言天数五地数五存一以为本用四以为变用之于耆则曰七八九六用之于地则曰水火土石用之以观天象则曰日月星辰其在卦则分为八焉特所指地头不同尔附鲁斋答虚谷书云天象繁难非片楮可尽若混于一则观者无头绪浩瀚难窥故今以观象二字提日月星辰之纲于前复以日月星辰分四者之目而各条于后
　　邵子曰物之大者无若天地天之大隂阳尽之地之大刚柔尽之隂阳尽而四时成刚柔尽而四维成
　　干阳物坤隂物天地亦物之大者尔天不过一隂一阳之消长一寒一暑而四时成天之道也地不过一刚一柔之交错一夷一险而四维成地之理也着于天为四象列于嵗为四时形于地为四体布于方为四维皆干阳坤隂二物为之
　　程子曰四象谓隂阳刚柔隂阳生天刚柔生地
　　朱子曰邵子説数也从一隂一阳起头他做隂阳太少天之四象刚柔太少地之四象隂交阳阳交隂生天之四象刚交柔柔交刚生地之四象所谓四象者天有隂阳又就其中分为太阳太隂少阳少隂天之四象日月星辰是也地有刚柔又就其中分为太刚太柔少刚少柔地之四象水火土石是也其实元初只是一个太极一分为二二分为四四又分为八天得一个四地得一个四各有一个太极行乎其中便是两其五行而已
　　日月为易
　　易之一字上面从日为阳下面从月为隂故庄子曰易以道隂阳也
　　邵子曰太阳为日太隂为月少阳为星少隂为辰日月星辰交而天之体尽太柔为水太刚为火少柔为土少刚为石水火土石交而地之体尽
　　邵伯温曰皇极经世舎金木水火土用水火土石何也曰日月星辰天之四象水火土石地之四体金木水火土谓之五行四象四体先天也五行后天也先天者后天所自出水火土石者五行所自出金出于石木生于土五行行乎天地之间水火土石在其中矣经世用水火土石本体也洪范用水火木金土致用也日为阳精先天图以干为日干之位在正南月为隂精先天图以兊为月兊之位在东南少阳为星属离位在正东少隂为辰属震位在东北　太柔为水月象先天图坤为水位在正北太刚为火日象先天图艮为火位在西北少柔为土辰象先天图坎为土位在正西少刚为石星象先天图巽为石位在西南　日阳月隂星刚辰柔天有地也水隂火阳土柔石刚地有天也　在天成象为日在地成形为火火与日本一体故阳燧取于日而得火在天成象为月在地成形为水水与月本一体故方诸取于月而得水在天成象为星在地成形为石石与星本一体故传言星陨为石【左氏传云有星陨于地化为大石】在天成象为辰在地成形为土辰与土本一体故自日月星辰之外髙而苍苍者皆辰也自水火土石之外广而茫茫者皆土也盖日月星辰犹人之有耳目口鼻水火土石犹人之有血气骨肉故谓之天地之体隂阳刚柔则犹人之精神而所以生耳目口鼻血气骨肉者也
　　又曰日为暑月为寒星为昼辰为夜暑寒昼夜交而天之变尽　水为雨火为风土为露石为雷雨风露雷交而地之化尽　暑变物之性寒变物之情昼变物之形夜变物之体性情形体交而动植之感尽雨化物之走风化物之飞露化物之草雷化物之木走飞草木交而动植之应尽
　　日月星辰变乎暑寒昼夜水火土石化乎雨风露雷暑寒昼夜天之变而唱乎地雨风露雷地之化而和乎天一唱一和而后物生　暑寒昼夜变乎性情形体雨风露雷化乎走飞草木性情形体本乎天而感乎地走飞草木本乎地而应乎天一感一应而后物成一唱一和一感一应天地之道万物之情也　天类属阳地类属隂阳为动隂为植阳之阳为飞亲上隂之阳为走亲下天有至粹地有至精人为明哲飞为鸾凤走为麒麟介为龙草为芝兰木为松柏石为金玉天有至戾地有至幽人为妖孽飞为枭鸩走为虎狼介为虺蜴草毒木眚石礓砾　有数则有物数尽则物穷有物则有数物穷则数尽　天地生物万殊不同所以感应交错而变化出焉邵子曰日起于一月起于二星起于三辰起于四一者一年也二者十二月也三者三百六十日也四者四千三百二十时也举一嵗言之
　　又曰日随天而转月随日而行星随月而见故星法月月法日日法天天半明半晦日半盈半缩月半盈半亏星半动半静隂阳之义也
　　日虽右行然随天左转月虽行疾然及日而防常在其后星随月者见于夜也一隂一阳之谓道天法道故半明半晦日法天故半盈半缩月法日故半盈半亏星法月故半动半静有一必有二独隂独阳不能自立半盈半缩者在阳度则盈在隂度则缩半动半静者在纬星则动在经星则静也蔡氏曰日者正躔度月者定晦朔星者经星纬星也辰者日月所防十二次
　　又曰天昼夜常见日见于昼月见于夜而半不见星半见于夜贵贱之等也
　　天虽半晦半明而昼夜常见日当昼时必在天上月当夜时有在地下故半不见星又不及乎月贵贱之分上得兼下大能包小星半见者五纬二十八宿皆迭见故也
　　又曰月昼可见也故为阳中之隂星夜可见也故为隂中之阳
　　先天以日月星辰配干兊离震日为阳中阳月为阳中隂星为隂中阳辰为隂中隂月昼可见故为阳中隂星夜可见故为隂中阳星亦随月故为错综而互用辰不可见故为隂中隂辰天也日月星辰托焉辰虽不可见天昼夜可见故不用之一用之所宗
　　朱子曰两仪始为一画以分隂阳四象者次为二画以分太少
　　两仪者一画隂一画阳于画上各加一奇一偶而为二画者四是谓四象其位则太阳一少隂二少阳三太隂四其数则太阳九少隂八少阳七太隂六以一二三四含九八七六以河图言之则六者一而得于五七者二而得于五八者三而得于五九者四而得于五以洛书言之则九者十分一之余八者十分二之余七者十分三之余六者十分四之余周子所谓水火木金邵子所谓二分为四四象之上各生一奇一偶而为三画者八于是三才畧具而有八卦之名其位则干一兊二离三震四巽五坎六艮七坤八或疑易有四象唐孔氏以为金木水火庄氏以为实象假象义象用象谓之七八九六者人不指为隂阳老少张子云龙虎鹑干四德四时朱子发云四方四维诸儒皆不以为天之四象而子必以是为言似与朱子画卦次序不同愚曰朱子之言即本之邵子先天之学也第先儒未之及尔先天无所不包以四象无徃不在也在易为七八九六在天为日月星辰老隂变为少阳老阳变为少隂少隂少阳则不变待老隂老阳而变推是以占则可知吉防悔吝进退存亡之兆日为太阳则有寒暑昼夜之变而少阳为星则分日之光而无变象月为太隂则有晦朔望之变而少隂为辰则为天之体而无变形天象在天显然之爻象也卦爻在易隐然之天象也伏羲仰观天象以画八卦夫子仰观天文而知幽明一以贯之可也孰谓占易者不可以占天
　　太阳
　　説卦曰离为日为火唐孔氏曰日取南方而行　积阳之热气生火火气之精者为日火无形防物而有形生于地二王于南方其神在天为日在地为火胡氏曰日离体隂用阳体隂故行舒用阳故昱乎昼尧典曰日中日永宵中日短举四仲之日言之月令其日甲乙其日丙丁其日戊巳其日庚辛其日壬癸举四季之日言之愚曰日在于子夜半方升升则向生海宇俱清日在于午午后为降降则向死万物皆鬼鬼神之机升降而已元命包云日形圆望之广尺以应千里故王畿象之
　　程子曰天地日月一也月受日光日不为亏然月之光乃日之光也
　　邵子曰阳抱隂为日日阳中阳朱子曰干干不息者体日月寒暑徃来者用有体则有用不可分先后説天包地外地形小日光大从地四面光起月在天中则受日光而圆月逺日则其光盈近日则其光损朱汉上曰天地以坎离相济以日言日降则月升以月言日交则月合以嵗言寒来则暑徃皆既济也坎上离下水火之极则反其初故既济之极未济藏焉汉张衡曰日阳精之宗积而成乌有三趾阳数竒也盖鸡属酉阳中之隂离中虗火气宿焉又曰月隂精之宗积而成兎隂偶数属夘盖隂中之阳坎中满也天一之水气宿焉晋杜预曰日之质赤月之质白元命包曰日之为言实也大明盛实日人君之象行有道之国则光明日有五色其政泰平
　　邵子曰夏则日随斗而北冬则日随斗而南
　　夏至热极日自此随斗而北冬至寒极日自此随斗而南　愚尝攷邵子之言其有合于太之説乎请条之其曰日一南而万物死日一北而万物生盖夏至日在井日穷南陆群隂渐长故万物向死冬至后日在牵牛一反北道群阳渐长故万物向生又曰斗一北而万物虚斗一南而万物盈盖立冬后斗杓建亥隂气藏物故曰虚立夏建已阳气发物故曰盈又曰日之南也右行而左旋斗之南也左行而右旋盖日迎天右行春始行自西方厯七星而南故云右行秋行回自东方厯七星而北故云左旋斗随天左行春指东厯三辰而南始指东方故云左行秋指西厯三辰而北还从西方故云右旋又曰冬至及夜半以后者近之象盖冬至斗建子夜半时加子谓其进而未极徃而未至虚而未满时则天道左行斗柄随天左指日虽违天右行每与月防则与斗柄相应卦自中至应四十一首以奇为主一百八十二日半日行其中是阳行阳中行阳度则盈至已成干而生物也夏至及日中以后者逺之象盖夏至斗建午日中时加午谓其进极而退徃极而还已满而损时则天道右转斗柄亦随天右指日虽违天左行每与月防则与斗柄右指相应卦自迎至养四十首隂偶用事一百八十二日是隂行隂中日行隂度则缩至亥成坤收藏万物南北者隂阳之定位故曰为经东西者隂阳之通气故曰为纬日在天一日则分昼夜一嵗则分南北于万物则分生死故曰阳来则生阳去则死　注云上文共三百六十四日半益以踦赢二賛得一日通三百六十五日零二十分其二十分在一日即得三时成三百六十五度四分度之一
　　汉上曰刘昭云日行北陆谓冬西陆谓春南陆谓夏东陆谓秋
　　世言南北陆是矣至言东西陆不误则疑隋志言东陆曰春西陆曰秋又当别考不可混而言之也盖南北为经子午相对冬至一阳生子神灵合谋天地乃并一年造化日月星斗皆自此始故曰行北陆曰冬行南陆曰夏方与时皆不可易由是天自北而东左旋以生物日则自北而西右转以为之纬孟春日在营室北宿也是为正月建寅防于诹訾之亥仲春日在奎西宿也二月建夘会于降娄之戌季春日在胃三月建辰会于大梁之酉以西纬东故曰日行西陆谓之春以至四月己与申合防于实沈日行南陆一隂生午造化收功揫敛万物于是天道自南而北从西右旋以成物日则自南而东左行以为之纬孟秋日在翼申合已曰鹑尾仲秋日在角酉合辰曰寿星季秋日在房戌合夘曰大火以东纬西故曰日行东陆谓之秋所以东不言春而言秋西不言秋而言春以见南北之经不可变东西之纬互相备也日为阳阳用事故自冬至夜半而发南日进而北昼进而长阳进故为温为暑隂用事故自夏至日中而发北日退而南昼退而短隂胜故为寒为凉二至之中道齐景至春秋分焉日则有中道月则有九行朔防陆行邻于所交亏夺生焉日为寒为温冬至日南极晷长南不极则温为害夏至日北极晷短北不极则寒为害
　　邵子曰天行所以为昼夜日行所以为寒暑夏浅冬深天地之交左旋右行天日之交
　　天一日一周日行一度为天之所转日随之夏出寅入戌冬出辰入申春秋出夘入酉出为昼入为夜虽系乎日之出入其行也则繋乎天日在地下则寒日在天上则暑冬行北陆为寒日行地下深夏行南陆为暑日行地下浅春行西陆秋行东陆为寒暑之中日行所以为寒暑天道向南则自深之浅向北则自浅之深天地之交也或谓夏则南极仰冬则南极俯引人首为喻为夏浅冬深之説此不知日有黄道也夏至日在午而正于午冬至日在子而正于子随天运而然故以浅深为天地之交冬至日起星纪右行而日移一度天左旋一周而过一度日巡六甲与斗相逢此天日之交也冬至之夜如夏至之日夏至之夜如冬至之日冬之夜仅如春秋之昼者昼侵夜五刻也日出本有常时所以然者未出二刻半而明也入二刻半而后昏矣
　　又曰朝东夕西随天之行夏北冬南随天之交天一周超一星应日之行也春酉正夏午正秋夘正冬子正应日之交也
　　冬至夜半子日起星纪日右行一度天亦左移一度故夜半日常在子所以朝必出东夕必入西随天之行而非日之行也夏则日行在北冬则日行在南日最北去极最近故影短而日长日最南去极最逺故影长而日短此随天之交也日日行一度天日一周而过一度一度者星之一度也故为应日之行也冬至日在子夏至日在午春分日在酉秋分日在夘天之移也冬至子日正在子夏至午日正在午春秋二分日或正于酉或正于夘东西迭纬所以为春秋隂阳之交此应日之交也愚稽之古志矣冬至日在牵牛初度春分日在娄四度夏至日在东井二十一度秋分日在角十度隋志云日去极近则景短而日长言其时为夏至日行内道去极近则昼极长八尺之表尺有五寸之影若春分在娄秋分在角昼夜等故立八尺之表七尺五寸之景隋志又曰日去极逺则景长而日短言其时为冬至日行外道去极逺则昼极短八尺之表一丈三尺之景就中去一尺五寸则余一丈一尺五寸之景是冬夏徃来之景也故曰日有中道北至牵牛去极近为夏至南至牵牛去极逺为冬至东角西娄去极中故南至角东至娄为春秋分郑曰春分日在娄月上于东井圆于角下于牵牛秋分日在角上于牵牛圆于娄下于东井亦以其景知气至否春秋冬夏气皆至则四时序正冬夏致日者日实也故于长短极时致之极则气至冬无愆阳夏无伏隂致日之时日中视其景如度者嵗美人和不如度者嵗恶人伪若人君政教得则四时景依度【阙】晷进则水者谓晷长于度日之行黄道外则晷长晷长者为隂胜故水晷退则旱者谓晷短于度日之行入进黄道内故晷短晷短者为阳胜故旱进尺二寸则月食月以十二为数也退尺二寸则日食日数备于十也晷进为盈晷退为缩亦以其景知气至与否而得之也
　　又曰圣人仰观日月之运配以坎离而八卦之义着矣繋辞曰县象着明莫大乎日月朱子曰如纳甲法坎纳戊离纳已干之一爻属戊坤之一爻属己留戊就己方成坎离盖乾坤是大父母坎离是小父母也汉上曰虞曰日月县天成八卦象晦夕朔旦则坎象水流戊日中则离象火就已成戊巳土位象见于中日月相推而明生乾坤二五交则生坎离而日月出焉三日震象月出庚八日兊象月见丁十五日乾象月盈甲壬十六日巽象月退辛二十三日艮象月消丙三十日坤月灭乙合而论之则坎离为日月生明于震生魄于巽上于兊下于艮盈于干而灭于坤甲至癸十日具于八卦中也
　　记曰大明生于东月生于西诗曰东方之日东方之月月之始则生于西其盛则生于东日之所出乃在东方未旦则已行于地中特未出地之上耳古者训日字实也月字缺也日常实是如此天行有差日月星辰又迟赶他不及惟日之行铁定是如此故曰实也
　　又曰天地之大寤在夏人之神存乎心
　　午则日随天在南子则日随天在北一日之寤寐也夏则日正在午冬则日正在子一年之寤寐也故夏曰昊天而离为万物相见之卦日者天之神也人之神昼在心夏也夜在肾冬也昼相应夜藏宻也曰藏心于渊神不外也谓栖心气腑所以存神也　天地之交十之三夏至之昼日在天上七分冬至之夜在地下亦七分自天言之在地上者十之七在地下者十之三故阳数盈于七也日与天不同者日行有南北道故也
　　宁按鲁斋辑此书有章首提纲文义明白而条下所引注文反难晓者姑以此章论之其曰天地之大寤在夏人之神存乎心出邵子观物外篇注文前一段已足其意复引天地之交十之三一句使初学读之如何能晓其意此语亦出观物外篇其下无注释予以前后文义叅之有曰夏至之日出寅入戌止于六十刻兼之以晨昏分可辨色庶几乎十之七也亥子丑三时则日入于地而目无所见此三数所以不行也非数之不行也有数而不见也生物之数亦然按生数者一元十二防生物于寅而闭物于戌也一嵗十二月亦同故亥子丑三数闭蔵不用是则生物之数有七而闭物之数三而已生物阳数闭物隂数阳常饶而隂常乏地不足以敌天也故曰天地之交十之三言天交地下而不见者十之三也以不见者十之三为交数则见者十之七为用数明矣邵子又云凡事为之极至于七则可止矣是又推人事以法天日以明进退存亡之道使知过是而不止则悔吝生焉此康节论数所以根于理也蔡西山曰康节之数程先生未之学至其本原则亦不出乎先生之説矣盖理之精者自足以该数学能穷理则数在其中精粗本末无二致也【按交数用数详见嵗会篇】
　　又曰日入地中构精之象
　　一日之夜犹一嵗之冬天神地灵阳魂隂魄冬至子半夜至子半相与防合于黄泉之宫所以胎育元造萌芽万物也故曰男女防精气而后生人日以阳精交地气而后生物知此则知性命之学又曰日者天之阳魂阳抱隂为日以魂制魄隂抱阳为月以魄拘魂也
　　朱子曰日月出水乃升于天其西下又入于水
　　或有问浑天于朱夫子者曰天外是水所以浮天而载地荅曰天外无水地下是水载孟子曰水由地中行苏子曰地中无徃而非水知此则知地下有水天外是气明矣阳金为水母水为万物母天只是一个纯刚清明之气地平着乎其中天之日每夜周地下一匝而过一度天一之气既生水以为万物利日为阳精又能涸地下之水而不为万物害水岂沃焦尾闾之所能泄哉盖天一之神是为气母云蒸雾滃则水珠流出山川出云则时雨以降天地隂阳二气日夜流转自然有许多气也有许多水使水盛而无日以涸之则浩浩防天下民昏垫【此下原有史载尧时十日并出虽不足信然天之哀念下民容有是理是亦造化扶阳之意三十一字合删别论于章末】然则日为火而常明月为水而有盈亏随日以为之进退也騐之潮汐可见易曰明入地中明夷日从地下转也天在水中为需言天一生水也日为阳而水为隂故日一升天而隂气无不散日一从地下转而水气无不消出则为昼入则为夜宇宙之间其可一日无阳明之象哉隋天文志説日涸水极好
　　宁按淮南子载尧时十日并出草木焦枯尧命羿射其九此特好异者之言耳岂真有是事哉孔子删书自尧典始使羿实有是事岂不见録乎夫天无二日孔子之言也淮南子谓有十日并出尚可信乎其妄诞也明矣鲁斋辑书以发明天人性命之理岂可以必无之事而谓容有此理以启后人之疑所谓知者千虑必有一失学者宜知之
　　附虚谷问云有天然后有地有天地然后有五行地固不能敌天之大水亦不当过地之多以意推之天形之内皆气也地体浮于天气之中天气贯于地体之中海至深至阔犹有地以为之底流至于无地之处则无底天下之水皆入于天地之气日一夜一日行地下一次所以助天之气涸其水而归于无似胜乎沃焦尾闾之説鲁斋答云予儿时侍东里叶公知天者也问乘楂之事谓水从海逆流入天河循环天地中只是许多水徃徃来来不然水溢无去处则天下浸杀人公笑而不答有客从旁代对谓海有沃焦石水至一吸而干有尾闾穴水至一泄而尽愚曰吸与泄有限而水无穷终不之信及阅隋志谓阳精炎炽入水则竭百川归注足以相补故旱不减而浸不溢此説固善又遗了气而説未莹今先生不取沃焦尾闾而取日众聩俱醒真名言也然愚犹有水与气之説以求印证焉葛洪释天曰地居天内天大而地小表里有水天地各乘气而浮此以水与气并言也何承天曰天形正圆而水居其半地中髙外卑水周其下日东出晹谷西入蒙汜亦曰咸池四方皆水故云四海此专以水言也虞耸曰天形穹窿如鸡子幕其际周接四海之表浮于元气之上譬如覆奁于水而奁不没气充其中也邵子曰其形也有涯其气也无涯程叔子曰有气莫非天岐伯对黄帝问曰大气举之皆以气言者也愚谓言水不言气水从何生言水与气而不言日二者何从消长合而论之水也气也日也三者相与循环于无穷此天地之所以为天地也
　　又曰天有黄赤二道沈存中云非天实有之特厯家设色以记日月之行尔
　　天体正圆如两盖之相合赤道横络天腹如两盖之交处赤道之北为内郭如上覆盖赤道之南为外郭如下仰盖皆以图心为极自赤道而北为北极自赤道而南为南极朱子云赤道是那匣子相合缝处在天之中又云赤道正在天之中如合子缝模样黄道是横过在那赤道之间又曰黄道一半在赤道内一半在赤道外东西两处与赤道相交度却是将天横分为许多度数会时是那黄道赤道十字路头相交处厮撞着望时是月与日正相向如一个在子一个在午皆同一度如月在毕十一度日亦同在此度却南北相向日所以食朔者月常在下日常在上既是相防日被月在下面遮了故日食望时月食故隂敢与阳为敌也
　　日有中道一曰黄道
　　或曰中央戊巳土应之星辰四时有四游春西秋东夏北冬南与日春东秋西夏南冬北行道不同及四季辰戌丑未之月皆属土是为黄道之正其时星辰亦属黄道还复正位日常依行黄道中郑注洪范云四时之间合于黄道间者何愚谓冬春之间春夏之间秋冬之间即四季属土之月每季寄王十八日通计七十二日而未居火金之间其位在坤以时言也黄道居中亦曰中道青赤白黑四分为八并为九月佐日以生成万物也故天文志曰日之所由谓之黄道月有九行者黑道二出黄道北赤道二出黄道南白道二出黄道西青道二出黄道东并黄道而九立春春分月东从青道立秋秋分月西从白道立冬冬至月北从黑道立夏夏至月南从赤道黄正色又曰青赤出阳道白黑出隂道月失节而行出阳道则旱风出隂道则雨水在黄道为正故星备云明王在上则日月五星皆乘黄道月之行虽有白黑赤青道不同然不过在黄道之东西南北耳日行黄道之中又其内为北自奎至轸亥至己也外为南自角亢至室壁辰至戌也东方角其间天门又房为天街黄道经其中七曜之所行也
　　邵子曰日月之相食数之交也日望月则月食月掩日则日食犹水火之相尅是以君子用智小人用力日月相对曰望相防曰晦日食朔是月近日无光为晦故小人狎比之时多能危君子月食望是月敌日而尤盛如小人在外虽盛必自危如水克火掩而克之小人用力也火克水必隔物焉君子用智也日月一年十二会十二望交则食不交则不食故日行黄道月行九道亦有交而不食者其合朔时日月同在一度其望日则日月极逺而相对其上下则日月近一而逺三如日在午月或在夘酉之类合朔时日月东西虽同在一度而月道南北或差逺于日则不食或南北虽日相近而日在内月在外则不食
　　朱子曰日月之食皆非其常也而以月食为常日食为不臧者以隂胜阳而掩之不可言也故春秋日食必书而月食无纪焉亦以此尔
　　日月一嵗十二防方防月光都尽而为晦已防则月光复苏而为朔朔后晦前各十五日日月相对月光正满而为望望而日月之对同度同道则日亢月而月为之食晦朔而日月之合东西同度南北同道则月掩日而日为之食是皆有常度矣然王者修德用贤去邪阳盛而隂不能侵则月常避日虽参差不齐亦当食而不食也不然德政不修臣子背君父小人侵君子夷狄乱中国隂盛阳微当食必食实为非常之变谷梁子书日食有四种日有食晦日者隐三年是也有食既朔者次日也桓十七年是也日有食之既者桓三年也他如夜食者则庄十八年也一日一夜为一日日不食而夜食则日在地下人不见其形至朔日日始出如见其有亏伤之处日光未复故知其夜食也夜食亦属前月之晦夜食星无光也【东山曰月与星皆取日光而有光日夜食则无光星亦无所取光而皆无其光矣故曰日夜食星无光】
　　诗十月之交朱子取孔注説得甚详今掇其説于此【朔日辛夘日有食之】
　　古厯及周髀皆言周天三百六十五度四分度之一日月皆右行于天日日行一度月日行十三度十九分度之七是日迟月速二十九日有余而月行一周追及于日而与之防是之谓交每月交防而月或在日道表或在日道里故不食其食要于交防又月与日同道乃食周十月夏八月也日月交会而日食隂侵阳臣侵君之象以日食者月食之也何休曰不言月食之者其形不可得而覩故疑言日有食之従甲至癸为日甲刚乙柔其中有五刚五柔十日皆为干故日为君子至亥为臣子阳丑隂其中有六阳六隂以对十日皆为支故辰为臣夘比臣辛比君金应胜木今臣反侵君是五行相逆以辛王在秋臣以休废之时侵当王之防君也　古今天度一也日月之食本无常时厯家为日月交防之术大率以百七十三日有奇为限日月行天各自有道虽至朔相逢而道有表里若月先在里依限而食者多若月先在表虽依限而食者少杜预见其参差乃云日月动物虽行度有大量不能不少有盈缩故虽有交防而不食者唯正阳之月君子忌之是日月食无常时非分至之月必相食也正以二分昼夜等有类同道二至长短极似若相过因名示义非实然也其实日食皆为异矣若人君改过修善虽正阳之月祸亦可消若长恶遂非虽分至之月亦将有咎安得二至二分独为不灾夫以昭昭大明照临下土忽尔殱亡俾昼作夜其
　　为怪异莫斯之甚故有伐皷用币贬膳去乐之典皆所以重天变警人君也而天道深逺有时而验或亦人之祸衅偶与相逢故圣人因其变常假灵神以为劝戒使智达之士识先圣之深情中下之士信妖祥以自惧但神可以助教不可以为教神之则惑众去之则害宜故其言若有若无其事若信若不信期于大通而已杜预曰日光以望时夺月光故月食日月相防月掩日故日食苏氏曰仲尼修春秋二百四十二年日星之变必书而月食不纪解之者云月诸侯道也夷狄象也彼有亏王者中国之政胜故不为灾
　　左氏卜楚丘曰日之数十故有十时亦当十位
　　晋杜氏曰日中当王食时当公平旦为卿鸡鸣为士夜半为皁人定为舆黄昏为日入为僚晡时为仆日昳为防禺中日出阙不在第尊王公也禺中巳也日出夘也皆阙亦如一月五卦初侯二大夫三卿四公五辟之类　愚曰易崇阳抑隂之书也日为君象故尊之崇之上经三十卦而终于离离在天为日则苍生无不仰照下经三十四卦而终于既未济离皆在其中民无此则不生活所以济生民之日用也干君象也坤来交干成离臣事君以忠之义是故以离升天上则曰大有而柔得尊位反是则下之为同人离出地上则曰晋而昼日三接反是则入地中为明夷皆所以崇阳抑隂而惟恐阳明一息之不升于天也其余散入诸卦各尽其用或为烹饪之鼎或为人文之贲或为日中之丰或为治厯明时之革若夫睽噬嗑旅家人则离之反矣名其象曰太阳者所以为羣物之宗月星且分其光而丽天况万物乎文王入羑里而为明夷文王之不幸也又能演易以启夫子十翼之传然则仲尼之日与文王相继而代明昼夜有经其又天下后世之大幸欤
　　太隂
　　说卦曰坎为水为月月水之精也河图帝览云金之精坎一阳居内内明外暗在天为月在地为水胡氏曰月坎体阳用隂阳故行速隂故昱乎夜厯本议曰月朝见曰朒夕见曰脁五行传云晦而月见西方谓之朓朔而月见东方谓之侧匿亦名朓朒朓则侯王其舒侧匿则侯王其速太注云朓侧变之貌朓见也朔月见东方曰侧晦见西方曰朓日雄月雌经于天而无已也司天考云月离朓朒随厯校定日躔朓朒临用加减又曰日躔月离朓朒定数朓减朒加周髀云月生于日所照魄生于日所蔽当日则光盈就日则光尽京房云月形无光日照之乃光日照处明不照处则暗月阙也满则缺也先天干一兊二月自兊起者月行不及日之数也日月皆有盈缩日盈月缩则后中而先朔月盈日缩则先中而后朔
　　张子曰月隂精反乎阳者也月所位阳故受日之光不受日之精相望中则光为之蚀精之不可以二也又曰日月之精【今按正作隂阳之精】互藏其宅
　　朱汉上曰泰言天地交而万物通否则不交不通泰当坎九五水气上行坎坤体坎中之干二五也干阳流于坤隂故月以速为退月体不明待日而明明者干也干言日月合明者坎离互用也豫言日月不过者坎为月伏离为日日月防于北方也恒言日月得天者干九四之五变离坎也小畜上九中孚六四归妹六五月几望者小畜四有伏坎巽有伏震月在东日在西望也孚讼坎变震月在东亦望也归妹六五月在东日在西亦望也小畜中孚坎在四归妹六五坎在五坎在四五则中矣是故日望月则月食月掩日则日食坎离交胜也或曰坎水离火火丽乎水何也曰离非水则明无自而托坎非离则明无自而生水聚则精聚精聚则神生焚薪为炭枯枿成灰朽木夜明湿尽光暗血为走燐见于暮夜隂雨之时故曰离者丽也坎水尽则离亦无所丽矣横渠言日月五星逆天而行并包乎地月隂精反乎阳故其右行则速日质本隂月质本阳故于朔望之际精魄反交则光为之食亏盈法月于人为近日逺在外故月受日光常在于外人视其终初如钩之曲及其中天如半璧然此亏盈之验也金水内光能辟而受隂阳之精互藏其宅各得所安故日月之形万古不变
　　或问程子曰月有定魄而日逺于月月受日光以人所见为有亏盈否曰日月一也岂有日髙于月之理月若无亏盈何以成嵗盖月一分光则是魄亏一分也月不受日光故食不受日光者月正相当隂亢阳也皷者所以助阳然则日月之皆可皷也月不下日与日正相对故食日月薄食而旋复者不能夺其常也　日之与月有隂阳尊卑之辨近君则威损逺君则势盛故月逺日则其光盈近日则其明缺未望则出西既望则出东扬雄曰月未望载魄于西月既望终魄于东言月方生则以日之光加被于魄之西而满其东以至望而后圆既望则以日之光终守其魄之东而渐亏其西以至于晦而后尽月遡日以为明未望则日在其右既望则日在于左故各以其所在受光朱子曰子云两句亦错説了
　　宁按注文引扬雄月未望载魄于西月既望终魄于东两句而明释之末后引朱子语谓扬雄两句亦错説了又无辨释言所错之由是使观者益致其疑而无理防处今详此篇下章月无盈阙人防得有盈阙条下注文所引厯家旧説而辨其误一段与此章注文贯穿学者宜叅防庶可得之
　　书曰一月壬辰旁死魄又曰厥四月哉生明礼曰三五而盈三五而阙
　　蔡九峯曰一月建寅正月也不曰正而曰一者以商建丑故此云一月当是一月二日死魄朔也旁死魄二日也始生明月三日也厯志曰凡月朔而未见曰死魄夕而成光则谓之胐陈氏曰或以生明为月三日唐孔氏以为生明死魄俱在月初如何曰朔日月已生明但明处极微昧明生则魄死矣故为始死魄魄死明生矣哉生明月一日也旁死魄月二日也至望日则明全生而魄全死自望后一日则月生魄魄生则明死矣至晦日则明全死而魄全生故月终谓之晦以其魄全晦月始谓之朔以其明初见以晦朔观之当以頴达为正诸儒以哉生魄为十六日夫望后一日魄始生而望或在十五日与十六日与十四日不可指定十六日为生魄也考亭夫子曰月小大只是以毎月二十九日半九百四十分日之二十九计之观其合朔为如何明之生时大尽则初三小尽则初二　生明上至十五日望其光满生魄下又至十五日晦其光缺日为魂月为魄魄是黯处魄死则明生　或言载营魄载如车之载人魂加于魄魄载魂也月受日之光常全人在下望之故见其亏盈不同西山真氏曰和而后月生者隂阳和合而月始生明月本无光以受日光之多少而为亏盈朔则日月合三日明生八日上其光半望日十五其光满三五而盈也既望渐亏二十二日下其亏半三十日而晦其光尽此三五而阙也方晦为纯隂故魄存而光泯至日月合朔而明复生
　　邵子曰月体本黑受日之光而白月者日之影也又曰阳中之隂月也以阳之类故能见于昼
　　月体黑者隂也受日光而白者得阳之气也朱子言天包地外地形小日在地下则月在天中日光大从地四面光起地碍日之光月中之影即山河地影也王普曰日月在天如两镜相照地居其中四旁皆空水故月中微黑处乃镜中大地之影非真有桂树蟾兔之説斯言有理足以破千古之惑　月中黑精只在地形一块实物隔住故微有碍西山真氏曰月如圆毬只有一面受光望日日在酉月在夘正相对受光为盛天积气上面劲只中间空为日月徃来地有时月在天中央日在地中央则光从四旁上受光于日其中暗处便是地之影望以后日与月行便差背向一半相去渐渐逺其受光面不正至朔又相遇日与月正紧相合日便食无光月或从上过或从下过非不受光受日光但小耳
　　朱子曰月无盈缺人防得有盈缺晦日则月与日相叠了至初三方渐渐离开去人在下面侧防见则其光缺日行迟月行速一夜一夜渐向东便可见月退处日月相防时日在月上光都载在上面一边故地上无光到得日月渐渐相逺时月光渐渐见于下望时月光浑在下面一边望后又渐渐光向上去又曰下至晦则月与日相沓月在日后光尽体伏魄加日之上则日食在日之后则无食晦朔则日月相并也楚词云夜光何德死则又育厥利维何而顾菟在腹此问月有何德乃能死而复生月何利而顾望之菟常居其腹乎答曰厯家旧説月朔则去日渐逺故魄死明生既望则去日渐近故魄生明死至晦而朔则又逺日而明复生所谓死而复育也此説误矣若果如此则未望之前西近东逺而始生之明当在月东既望之后东近西逺而未死之明却在月西矣安得未望载魄于西既望终魄于东而遡日以为明乎故谓沈括之説乃为得之其曰月本无光犹一银丸日耀之乃光尔光之初生日在其旁故光侧而所见才如钩日渐逺则斜照而光稍满大抵如一弹丸而粉涂其半侧视之则粉处如钩对视之则正圆也近世王普又申其説曰月生明之夕但见一钩至日月相望人处其中方得见其全不知晦之时亦与朢夕无二人自不见尔以此见月光常满其有盈有亏者由人所立所见之有偏正非死而复生也　月隂精形圆而质清日光照之则见其明不照则魄尔至日月相望人居其间则尽覩其明而其形圆上下则日照其侧人观其旁故半明半魄也晦朔之日日照其表人在其里故不见也
　　又曰日至明中有暗虚其暗至微望时月与日正对无分毫差月为暗虚所射故蚀虽是阳胜隂毕竟不好若隂有退避之意则不至相对而蚀之矣
　　汉张衡曰火外光水含景月光生于日之所照魄生于日之所蔽当日则光盈就日则光尽众星被耀因水转光当日之冲光常不合者蔽于地也是谓暗虚在星星微月遇则食日之旧地其明曰由暗视明明无所屈是以望之若火方于中天天地同明繇明视闇闇还有夺故望之若水火当夜而扬光在昼则不明　愚曰暗虚之説本此所谓闇虚者隂抱阳为月坎为月坎中一画阳本是离中一画隂干入坤中为月坤入干中为日望时日月相对真精相防故离日以干体欲吸取月中一画之阳故月为之食其所谓暗虚者即离中一画之也此是眼前事只是古今无人曽説来
　　又曰月去日近则光露一眉渐逺则光渐大如日在午月在酉则是近一逺三为至望则日在西月在东人在下望之见其光之全
　　浑仪畧说曰月行速而日行舒当以二十九日强而相及故一嵗周而十有二防防而为晦晦而复苏明于是乎生焉是之谓朔月之行速渐逺于日以周天言之其近日九十一度有奇其逺于日也二百七十四度有奇是谓近一逺三为此谓之上也其行甚逺而与日对去日百八十二度六十二分有奇是谓相与为衡分天之中而为望日与月相望故也其行过中逺于日也二百七十四度有奇是谓近一逺三为此谓下也上在于八日下在于二十二日望在于十五日此其常也上或退则是七日进则九日下或退则是二十一日进则二十三日望日或退则在于十四进则日之十六此其变也上是月盈及一半如弓之上下是月亏了一半如弓之下
　　又曰先天图有一月之象自复而震初三日月生明至兊初八日月上十五至干月之望也至巽则月之始亏十八日也至艮则月之下二十三日也至坤则月之晦而三十日
　　一息之间便有晦朔望上者气之方息自上而下也下者气之方消自下而上也望者气之盈日沉于下而月圆于上也晦朔之间者日月之合乎上所谓举水以灭火金来归性初之类是也　甲乙丙丁庚辛者乃以日之昏旦出没言之非以分六卦之方也
　　又曰明魄望晦朔皆以向背于日而得名
　　生明至上皆由日入于酉而月随以生魄中生魂俯以接日明自下生以至于平分安得不为上而在望前自望后以至下皆由日出于夘而月随以死魂中生魄仰以遡日望前之光悉变为魄明自下退而死及其又而金水平分如前安得不为下而在望之后
　　又曰震一兊二干三巽四艮五坤六毎五日为一节朔旦始用事为日月隂阳交感之初【脩炼者以此为法】二十六日已后至初二为坤日行至震则月生光一分至兊月生光二分至干月全体皆光十六已后至巽月光渐亏至晦朔之间日月相沓全无光
　　日与月防而分晦朔月掩于日人见其背故隂体全见而为晦配卦象坤其时月在乙方而日在乙以其合也故坤合乙月至于晦则自东而北乃与日防东乙也北癸也消乙入癸防于干壬壬癸北方气之所归十有二防万物毕昌而月复见于震兊矣天地交而后有震震者天地之始交而万物兴夫坤终乙癸则干始震庚望晦朔终始相续而不已也　哉生明第一节初三日纯隂中一阳初交始生一线之明则月作震象其时月昏见于西方庚地日方入于地面故震纳庚　六日后第二节初八日二阳生明半于魄为上则月又作兊象昏见于南方丁地　又六日第三节之中十五日盛满为纯阳则月又作乾象昏见东方甲地受光日与地面平　望后十六日第四节之始干体始受下一隂为巽而生魄月作巽象以平旦而没于西方辛地　又六日下第五节之中二十三复生中一隂为艮月作艮象以平旦而没于南方丙地　三十日第六节终全变三阳而光尽体伏于西北一月六节六节既尽禅于后月复生震卦云参同契十四章曰艮直于丙南下二十三坤乙三十日东北防其明节尽相禅与继体复生龙以此　纳甲者干父纳甲子壬午震长子继父体纳庚子庚午子午同干也坤母纳乙未癸丑巽长女继母体纳辛丑辛未丑未同坤也坎中男戊寅戊申艮少男丙戌丙辰离中女己夘己酉兊少女丁巳丁亥壬癸庚辛戊己丙丁甲乙从下生上乾坤各用二包六子于中所以能生化也戊己中央土坎阳纳戊离隂纳己隂阳各得其类居中壬为阳精甲为阳首癸为隂血乙为隂始二老包蔵坎离居中用事天地之造化神矣　三百八十四爻为一周天之数一爻直一日四卦二十四爻以候二十四气　一月便是望晦朔一日便是子午夘酉以一日言之则一月一嵗皆在其中子至己生明上至望在其中午至亥生魄下归晦在其中　十二时应十二辟卦七十二爻应七十二候　以一月言之上下两应隂阳二八三百六十时应三百六十爻盖又应三百六十日以一嵗言之纳甲六爻分十二辟卦而两之嵗功一成一嵗之功缩于一月之内以日观月以月观年日中用时时中用刻一刻功夫自有一年之气候造化之可细推者又如此【按此条注文间有疑义误字宜详之】
　　邵子曰隂抱阳为月月者隂中阳也【宁按观象篇第八条云月昼可见故为阳中隂此条云隂抱阳为月月者隂中阳何也窃详坎为月其卦内阳外隂先儒谓水与月外暗内明故曰隂抱阳此以体言也前篇云月昼可见故曰阳中隂以用言也】阳消则隂生故日下而月西出隂盛则敌阳故日望而月东出天为父日为子故天左旋日右行日为夫月为妇故日东出月西生也月逺日则明生而迟近日则魄生而疾君臣之义也日虽右行然随天左转月虽行疾然及月而防常在其后星随月者见于夜也　诸家厯説月一日至四日最疾日夜行一十四度余自二十四日至于晦又最疾行度亦然自五日至八日行次疾日行十三度余自二十日至二十三日又小疾行度亦然自九日至十九日行迟日行十二度余以一月均之则日行十三度十九分度之七也逺日则明生而行迟近日则魄生而行疾有君臣之义焉月本无光借日以为光及其盛也遂与阳为敌为人君者可不慎哉天左旋日右行日东出月西生父子夫妇隂阳之义也月望亦东出者敌阳也非常道也　愚为之説曰天为大日次之月又次之所以日行不及天月行不及日一尊一卑各有分剂天之所以教也文王演易于坎言习于象言月一阳居中二隂环之一年十二防月皆后于日而不敢先阳者其意深矣隂佐阳以成嵗功固不可无月以为之助隂亢阳以侵君子尤不可无日以为之防是以干言日月而必曰合明豫言日月而必曰不过恒言日月而必曰得天文以日月并言而终不以月先日皆所以寓崇阳抑隂之意至于独取月以为戒者其意为尤切小畜月几望而征防者以其四有伏坎巽有伏震月在东日在西小畜以一隂亢上九之阳而防也归妹六五亦月几望而吉者以坎月在东离日在西隂阳居中虽日月相望几于盈而不相亢所以吉也是故月可当夜不可当昼天道然也而况人乎日望月则月食月掩日则日食隂不可以亢阳臣不可以抗君妇不可以抗夫小人不可以抗君子程子曰臣居尊位莾卓是也犹可言妇居尊位女娲氏武氏是也非常之变不可言也
　　汉志言月从右转与先天图八卦合【此与朱子及先儒说不同然谓月从右转却是后天若从魏伯阳左旋说乃是先天学者于此可以无疑】
　　律厯志日有晦朔月有望日阳月隂隂气常为阳气消烁朔后月从右行渐离日而明生初七八间为上半明十五日月去日最逺全明月半后渐近左畔明复渐消二十二三间月又半明是谓下三十日日月相合月为日消尽谓晦诸説不同独此可信愚以卦及十二辰参之晦日卦在坤日月防于子月光消尽晦朔之间又从坤右转其卦为艮一阳生明于外辰在戌亥间又转正西坎卦一阳居中逺日半天是谓上夜半在酉日升于东照半规之酉故曰其中有鸡酉与夘相对也又进而巽二阳外明魄仅内存以夜半临未申之间在望中间日照渐正月转干当午日正在坤子上下相对正照所以全明故谓之望月又离午左转辰巳之间昔对戌亥而生明者今生魄矣以日照偏一隂外生故作兊象兊转而离月在正东距日半天魄归于中是为下夜半在夘月生于西照半规之夘故曰其中有兔至震则又与巽对巽则一隂渐消而月圆震则二隂渐壮而月晦日渐逼近明仅内存以夜半临丑寅之间在晦中至坤则月尽矣夫取卦自北而西者以月行退度而右转也取爻自外而内者以月受日光自外而内此説颇与汉志及先天卦合或曰测日以午测月以子测星宿以昏旦彼作参同契者不悟月行退度与受光自外之法故摭坎离居中以震为生明兊为上左矣一切反先儒之説自以为发老月千古之一快愚谓此亦得易中之一义尔然朱子于参同契攷验精矣况魏伯阳所传自汉至今千有余嵗前贤未有非之者讵容轻议










</div>
    <div class="pagination">
<a href="御制数理精蕴_page564.html">上一页</a><span>...</span><a href="御制数理精蕴_page560.html">560</a><a href="御制数理精蕴_page561.html">561</a><a href="御制数理精蕴_page562.html">562</a><a href="御制数理精蕴_page563.html">563</a><a href="御制数理精蕴_page564.html">564</a><span class="current-page">565</span><a href="御制数理精蕴_page566.html">566</a><a href="御制数理精蕴_page567.html">567</a><a href="御制数理精蕴_page568.html">568</a><a href="御制数理精蕴_page569.html">569</a><a href="御制数理精蕴_page570.html">570</a><span>...</span><a href="御制数理精蕴_page566.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
