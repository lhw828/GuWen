<!DOCTYPE html>
<html>
<head>
    <meta charset="UTF-8">
    <title>古今律历考 - 第 5 页/共 83 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今律历考 - 第 5 页/共 83 页</h1>
    <div class="content">　　季春建辰之月日在胃宿酉宫大梁之次七星星宿也姑洗辰律南吕所生三分益一长七寸九分寸之一鴽鹑防之属防蝀谓之虹雄曰虹雌曰蜺雄谓明盛者雌谓闇微者萍水上浮蓱也鸣鸠飞以羽拍其身戴胜织纴之鸟是时恒在桑言降者重之若自天而下也为蚕事之候难所以难隂慝而敺之也难之事方相氏帅百而时难聚众戏剧以盛其喜乐之气则足以胜隂慝九门路门应门雉门库门臯门城门近郊门逺郊门关门是也裂牲谓之磔除祸谓之攘天气左转故斗建左行为阳气日月右行日月比天为隂隂气右行也此月初日在胃月中从胃歴昴昴有大陵积尸之气主死尸气佚则厉鬼随之而行故命方相索室中敺疫鬼以逐之又磔牲以攘于四方之神所以毕止春之厉气也必于九门者欲隂慝之出尔
　　孟夏之月日在毕昏翼中旦婺女中其日丙丁其帝炎帝其神祝融其音徴律中中吕其数七是月也蝼蝈鸣蚯蚓出王生苦菜秀靡草死麦秋至
　　孟夏建巳之月日在毕宿申宫实沈之次婺女即女宿其日南方丙阳火丁隂火炎帝大庭氏即神农也以火徳王颛顼之子名黎为火官徴属火仲吕已律无射所生三分益一长六寸万九千六百八十三分寸之万二千九百七十四地二生火天七成之故其数七蝼蝈蛙也隂而伏乘阳而鸣蚯蚓隂而屈乘阳而伸王萆挈本草作菝葜王色赤感火之色而生苦菜味苦感火之味而成靡草葶苈之属靡细也隂类阳盛则死秋百谷成熟之期此于时虽夏于麦则秋也
　　仲夏之月日在东井昏亢中旦危中其日丙丁其帝炎帝其神祝融其音徴律中蕤宾其数七是月也螳螂生鵙始鸣反舌无声鹿角解蝉始鸣半夏生是月也日长至隂阳争死生分
　　仲夏建午之月日在东井即井宿未宫鹑首之次蕤宾午律应钟所生三分益一长六寸八十一分寸之二十六螳螂一名不鵙博劳也反舌百舌鸟解脱也半夏药名居夏之半而生故名半夏诸物皆感一隂生而然也至极也夏至日长之极昼六十刻阳尽午中一阴欲起此阴阳争辨之际也分半也阴气欲起故物半死半生
　　季夏之月日在栁昏火中旦奎中其日丙丁其帝炎帝其神祝融其音徴律中林钟其数七是月也温风始至蟋蟀居壁鹰乃学习腐草为萤土润溽暑大雨时行季夏建未之月日在栁宿午宫鹑火之次火大火心宿也林钟未律黄钟所生三分去一长六寸温风暑热之风也蟋蟀生于土中此时羽翼稍成未能逺飞但居其壁至七月方在野也蟋蟀今之促织鹰感阴气乃有杀心学习搏击之事萤火夜飞腹下如火光曰即炤仲春鹰化为鸠仲秋鸠化为鹰故言化腐草为萤萤不复为腐草故不言化润溽涂湿也蔡传谓暑湿大为东井之所主也以仲夏日在东井乎而季夏则在栁矣况嵗久以后日渐西星渐东仲夏亦不在东井则东井所主之説何为也
　　中央土其日戊巳其帝黄帝其神后土其音宫律中黄钟之宫其数五
　　土寄旺于四时各十八日共七十二日厯所谓土王用事是也则木火金水亦各七十二日土寄旺于辰戌丑未而未月在金火之间又居一歳之中故特揭一令于此以成五行之序焉其日戊阳土巳隂土居十干之中黄帝轩辕氏黄精之君也颛顼氏之子黎为土官句龙初为后土后祀以为社乃黎以火官兼后土焉宫属土最尊君象也故配之中央黄钟本十一月律而黄钟之宫于诸宫为长与中央土声相应土旺于四时宫亦冠于十二律非如他律以配气言也天五生土地十成之四时皆举成数此独举生数者四时无土不成而土以生为本也
　　孟秋之月日在翼昏建星中旦毕中其日庚辛其帝少皥其神蓐收其音商律中夷则其数九是月也凉风至白露降寒蝉鸣鹰乃祭乌天地始肃农乃登谷
　　孟秋建申之月日在翼宿已宫鹑尾之次其日庚阳金辛隂金少皡金天氏以金徳王少皥之子名该为金官商属金夷则申律大吕所生三分去一长五寸七百二十九分寸之四百五十一地四生金天九成之故其数九寒蝉寒蜩也似蝉而小鹰欲食鸟之时先杀鸟而不食似人之食不即食而祭先代为食之人也
　　仲秋之月日在角昏牵牛中旦觜觽中其日庚辛其帝少皥其神蓐收其音商律中南吕其数九是月也鸿鴈来鸟归羣鸟养羞雷始收声蛰虫坏户水始涸是月也日夜分天子乃难以逹秋气
　　仲秋建酉之月日在角宿辰宫夀星之次觜觽即觜宿也南吕酉律太蔟所生三分去一长五寸三分寸之一鸿鴈来自北而来南也鸟归春来而秋去也羞食也养羞藏之以备冬月之食也蛰虫坏益其户使通明处稍小至寒乃墐塞之也秋气返故水涸秋分书夜各五十刻此难难阳气也阳暑至此不衰害亦及人葢阳气左行此月斗建在酉酉是昴毕本位毕亦得大陵积尸之气于是仲秋亦难明堂曰仲秋九门磔攘以发陈气御止疾疫是也季春命国难以毕春气此独言天子者此难阳气阳者君象故诸侯以下不得难也退暑气以逹凉气曰逹
　　季秋之月日在房昏虚中旦栁中其日庚辛其帝少皡其神蓐收其音商律中无射其数九是月也鸿鴈来宾爵入大水为蛤鞠有黄华豺乃祭兽草木黄落蛰虫咸俯
　　季秋建戌之月日在房宿夘宫大火之次无射戌律夹钟所生三分去一长四寸六千五百六十一分寸之六千五百二十四鴈以仲秋先至者为主季秋后至者为宾爵为蛤飞物化为潜物也鞠即菊菊色不一而独言黄者秋令在金黄为正色也祭兽者禽兽初得则杀而祭之于天也
　　孟冬之月日在尾昏危中旦七星中其日壬癸其帝颛顼其神防其音羽律中应钟其数六是月也水始冰地始冻雉入大水为蜃虹藏不见天气上腾地气下降闭塞而成冬
　　孟冬建亥之月日在尾宿寅宫析木之次其日北方壬阳水癸隂水颛顼髙阳氏以水徳王少皥之子曰修曰熈相代为水官羽属水应钟亥律姑洗所生三分去一长四寸二十七分寸之二十天一生水地六成之故其数六蜃大蛤门户可闭闭之窻牖可塞塞之
　　仲冬之月日在斗昏东壁中旦轸中其日壬癸其帝颛顼其神防其音羽律中黄钟其数六是月也鹖旦不鸣虎始交荔挺出蚯蚓结麋角解水泉动是月也日短至隂阳争诸生荡
　　仲冬建子之月日在斗宿丑宫星纪之次东壁即壁宿黄钟子律律之始也长九寸鹖旦夜鸣求旦之鸟也夜鸣隂类也求旦以求阳阳生得所求矣故不鸣虎隂物则亦感阳生而交合荔挺香草结犹屈也蚯蚓出穴屈首下向阳气气动则宛而上首解脱也水者天一之所生阳生而动也冬至日短之极昼四十刻阳欲起故争诸生者万物之生机也荡动也
　　季冬之月日在婺女昏娄中旦氐中其日壬癸其帝颛顼其神防其音羽律中大吕其数六是月也鴈北乡鹊始巢雉雊鸡乳征鸟厉疾水泽腹坚是月也命有司大难旁磔出土牛以送寒气是月也日穷于次月穷于纪星囘于天数将几终歳且更始
　　季冬建丑之月日在女宿子宫枵之次大吕丑律蕤宾所生三分益一长八寸二百四十三分寸之百四鴈北乡有早有晚早则此月晚则二月雊鸣也征鸟鹰隼之属以其善撃故曰征厉猛疾迅也腹犹内也隂凝冰坚也季春惟国家之难仲秋惟天子之难此则下及庶人故云大难旁磔谓四方之门皆磔牲以攘隂气不但九门而已月建丑丑为牛土能克水故出土牛以毕送寒气牛善耕又劝民耕作之始此月难者隂气右行是月日厯虚危司命二星在虚北司禄二星在司命北司危二星在司禄北司中二星在司危北此四司者鬼官之长又坟四星在危东南是虚危有四司坟墓之气能为厉鬼将随强隂出而害人故大难次舍也纪防也去年季冬日次于枵每月移次他辰至此一周穷尽还次于枵故曰日穷于次去年季冬月与日防于枵每月移防他辰至此一周穷尽还防于枵故曰月穷于纪二十八宿随天而行每日虽周天一匝而早晚不同至于此月复其故处故曰星囘于天去年季冬至今年季冬三百五十四日未满三百六十五日不为正终故曰数将几于终终则复始则歳且更始而明春之事起矣厯法天日渐移歳久日躔之次不同而那穷之事各异亦百世可知也
　　案秦始皇十二年吕不韦死则吕不韦作月令在始皇初年也其云日躔及昏旦中星依秦厯推之秦厯与汉初厯最疎则日躔与昏旦中星安必其无少差且古人之定宫分距星代各不同若古厯之参差无论已惟以授时上考之合月令十之七八其一二稍殊者亦不越几度内大都昏旦中俱在南或少偏少偏犹之南也始皇十年入甲子今以至元十八年辛巳歳上距始皇甲子歳推得积年一千五百一十七年中积五十五万四千○百七十五日一十四刻八十○分天正冬至癸未日九十一刻二十○分天正赤道斗二十○度○七分九十五秒天正加时黄道斗一十八度六十一分六十八秒黄赤道差一度四十六分二十六秒冬正定气一十九日九十一刻二十○分距春正八十九日春正定气四十八日八十二刻一十六分距夏正九十四日夏正定气二十二日五十三刻四十○分距秋正九十四日秋正定气五十六日二十四刻六十四分距冬正八十九日次年冬正定气二十五日一十五刻六十○分距春正八十九日次年春正定气五十四日○六分次年赤道斗二十○度○六分六十秒天正加时黄道斗十八度六十○分四十二秒黄赤道差一度四十六分一十七秒定象限度九十一度三十一分三十○秒春正加时黄道积度一百○九度九十二分九十九秒夏正加时黄道积度二百○一度二十四分二十九秒秋正加时黄道积度二百九十二度五十五分六十○秒冬正加时减分九十五分八十五秒春正加时减分八十二分八十六秒秋正加时减分二十四分六十四秒次年冬正加时减分一十六分三十九秒本年四正夜半日度黄道积度冬正夜半日度斗十七度六十五分八十三秒春正夜半日度积度一百○九度一十○分一十三秒夏正夜半日度积度二百○○度七十三分四十八秒秋正夜半日度积度二百九十二度三十○分九十六秒次年冬正夜半日度斗十八度四十四分○二秒始皇帝十年甲子嵗天正冬至即冬正癸未日九十一刻夜半日度斗十七度午中黄道斗十八度午中赤道斗十九度距中度八十四度昏正中壁十度旦正中角四度小寒己亥日一十三刻夜半日度女四度午中黄道女四度午中赤道女五度距中八十五度昏正中胃一度旦正中氐十度大寒甲寅日三十四刻夜半日度虚八度午中黄道危初度午中赤道危一度距中八十七度昏正中昴四度旦正中心三度立春己巳日五十六刻夜半日度黄道危十五度午中黄道危十五度午中赤道室一度距中九十○度昏正中毕十一度旦正中尾九度雨水甲申日七十八刻夜半日度室十四度午中黄道室十四度午中赤道室十六度距中九十四度昏正中井一度旦正中箕一度惊蛰庚子日夜半日度奎二度午中黄道奎三度午中赤道奎五度距中九十六度昏正中井十八度旦正中斗四度春分乙夘日二十二刻夜半日度娄初度午中黄道娄初度午中赤道娄初度距中一百○二度昏正中栁初度旦正中斗二十○度清明庚午日四十四刻夜半日度胃二度午中黄道胃三度午中赤道胃三度距中一百○八度昏正中星五度旦正中牛七度谷雨乙酉日六十五刻夜半日度昴一度午中黄道昴二度午中赤道昴二度距中一百八度昏正中张十五度旦正中女十度立夏庚子日八十七刻夜半日度毕五度午中黄道毕五度午中赤道毕五度距中一百一十一度昏正中翼十六度旦正中危一度小满丙辰日○九刻夜半日度参四度午中黄道参四度午中赤道参三度距中一百一十四度昏正中轸十五度旦正中危十四度芒种辛未日三十一刻夜半日度井八度午中黄道井九度午中赤道井七度距中一百一十六度昏正中亢三度旦正中室十二度夏至丙戌日五十三刻夜半日度井二十二度午中黄道井二十三度午中赤道井二十三度距中一百一十六度昏正中氐十度旦正中奎十二度小暑辛丑日七十五刻夜半日度栁三度午中黄道栁四度午中赤道栁三度距中一百一十六度昏正中心三度旦正中娄五度大暑丙辰日九十七刻夜半日度星五度午中黄道星五度午中赤道星五度距中一百一十四度昏正中尾十度旦正中胃三度立秋壬申日一十八刻夜半日度张十三度午中黄道张十四度午中赤道张十五度距中一百一十一度昏正中斗四度旦正中昴九度处暑丁亥日四十○刻夜半日度翼十一度午中黄道翼十一度午中赤道翼十三度距中一百○八度昏正中斗十六度旦正中毕十六度白露壬寅日六十二刻夜半日度轸六度午中黄道轸六度午中赤道轸七度距中一百○四度昏正中牛一度旦正中井五度秋分丁巳日八十四刻夜半日度角二度午中黄道角二度午中赤道角三度距中一百○一度昏正中女三度旦正中井十一度寒露癸酉日○六刻夜半日度亢五度午中黄道亢五度午中赤道亢五度距中九十七度昏正中虚三度旦正中栁四度霜降戊子日二十八刻夜半日度氐十度午中黄道氐十一度午中赤道氐十一度距中九十三度昏正中危四度旦正中张三度立冬癸夘日五十○刻夜半日度心四度午中黄道心四度午中赤道心四度距中九十○度昏正中室初度旦正中翼四度小雪戊午日七十一刻夜半日度尾十三度午中黄道尾十四度午中赤道尾十三度距中八十七度昏正中室十三度旦正中轸四度大雪癸酉日九十三刻夜半日度斗一度午中黄道斗二度午中赤道斗初度距中八十五度昏正中壁初度旦正中轸十一度此以授时步秦月令间有一二相违数度者大都俱在南方午位正以古今宿分距星代各不同之故不害其为同也又以授时步今万厯己亥歳中积一十一万六千一百四十七日○一刻九十六分天正冬至四十二日○七刻九十六分夜半日度箕四度六十五分为正古今日躔不同其差在消长中详见别简
　　乐记之论乐详矣兹不具释详见别简
　　杂记孟献子曰正月日至可以有事于上帝七月日至可以有事于祖祭綂卫孔悝之铭曰六月丁亥释者云正月周正建子之月日至冬至也七月建午之月日至夏至也周六月夏四月也则周正建子明矣而说者犹谓周未改月何耶
　　周礼一书马融传云始皇禁挟书藏百年汉武帝除挟书律乃出于山岩屋壁复入于秘府五家之儒莫得见焉至成帝时刘歆校理秘书始着于録畧然亡其冬官一篇以考工记足之时诸儒共排以为非惟歆独识其为周公致太平之迹是矣然林孝存以为末世凟乱不检之书作十论七难以排之何休以为六国隂谋之书胡致堂胡五峯皆以为是王莽令刘歆所撰司马温公苏颖滨晁说之洪容斋皆直谓作于刘歆或谓起于刘歆而成于郑之附离者或谓多汉儒附防者纷纷莫有定拟朱子则曰周礼广大精密乃周公制作之书程氏亦曰周公致治之大法在其中顾其有可疑者汉既除挟书入秘府胡不颁行乃使五家儒莫得见周公摄政制礼遵武王周正建子也胡乃俱用夏正建寅细阅其文信非周公不能作而古文之中间或有汉儒附防之者未可知也既有可疑则姑不致详而第举其有关于厯数者数事商之周礼冢宰掌邦治正月之吉始和布治于邦国都鄙郑注云周之正月建子王介甫亦以为然然其中则俱用夏正如内宰中春诏命妇蚕于北郊媒氏中春令防男女皆夘月也司裘季秋献功裘戌月也凌人十二月斩冰天府季冬陈玉贞来歳占梦季冬献吉梦于王皆丑月也司爟季春出火季秋内火辰戌月也山虞仲冬斩阳木仲夏斩隂木子午月也冯相氏冬夏致日春秋致月大司马中春教振旅中夏教茇舍中秋教治兵中冬教大阅子午夘酉月也皆夏正也春秋书春王正月日南至葢子月周以为春故不曰冬至而曰南至孟献子言正月日至七月日至而亦不繋之冬夏者正以子月春午月秋也周礼大司乐合乐以致鬼神示冬日至于地上之圜丘夏日至于泽中之方泽则于子月不言春而直言冬午月不言秋而直言夏矣岂武王初改正朔而周公即不用耶何郑康成王介甫又以正月训为建子月也此不能令人无疑或者周公制礼用周正而汉儒更易以夏正耶皆不可考矣















　　古今律厯考卷七
　　钦定四库全书
　　古今律厯考卷八　　　　　明　邢云路　撰经八
　　论语考
　　子曰为政以徳譬如北辰居其所而众星共之
　　北极五星其前一明者为太子其二最明者曰帝座三曰庶子四曰后宫其五差逺而不甚明者曰天枢即北极也然北极一星亦非北辰其不动处无星谓之辰就辰傍取一近星识以为极而北极一星尚就近环绕耳自汉至齐梁谈天者皆认北极星为纽星即不动处惟祖暅之以仪测知不动处犹去纽星一度有余自唐至宋又测纽星去不动处三度有余南宋在临安测纽星去极四度半元志则但从三度之説皆尚未定也夫定亦何难即以玑衡度数于纽星就近设管以目力圆转求之百刻一周围圆取中自得不动之处出地几十几度矣北辰出地之度随在不一顺天出地四十度半岳台出地三十五度以渐而南益少也北辰一定以测黄赤道内外勾股去极去地之度乃得其真其四面则经星随天左转日月五纬右转有似于环绕而归向之者故以此譬为政以德无为而天下归之也厯家述厯元之始北辰正位于虚宿枵之中日月五星皆防于子一左旋而七政之行迟速各异胥此一元分布而万代复元不爽矣
　　子张问十世可知也子曰殷因于夏礼所损益可知也周因于殷礼所损益可知也其或继周者虽百世可知也
　　所损益谓文质三统三统者王者受命必改正朔易服色明易姓受之于天示不相袭也正朔有三何本天有三綂谓三防之月也明王者受命各统一正敬始重本也朔者苏也革也言万物革更于是故统焉三綂者何谓也天统之正始于子半日萌色赤地统受之于丑初日肇化而黄至丑半日芽化而白人统受之于寅初日孽成而黒至寅半日生成而青故十一月阳气始养根株黄泉之下防阳稍动周以仲冬建子为天正色尚赤以夜半为朔为天统十二月地中含养物始萌芽殷以季冬建丑为地正色尚白以鸡鸣为朔为地统十三月万物始达出于地人得加功夏以孟春建寅为人正色尚黒以平旦为朔为人綂不以二月后为正者万物不齐莫适所统故必以三防之月也三正之相承若循环然孔子承周之行夏之时知继十一月正者当用十三月也暴秦继周乃以十月为岁首于三统之义何居汉武帝始改用夏正至今遵之时正令善此孔子行夏之时意也然四序之始固正于寅而厯数之原则肇于子所谓日月五星皆防于子以冬至子半为厯元者达诸千万世而不惑也
　　子贡欲去告朔之饩羊子曰赐也尔爱其羊我爱其礼告朔之礼天子十二月明堂所居各有其所惟闰月乃居门中故字従王在门中诸侯告朔于太庙闰月则居庙门也周道既衰幽王既防天子不能班朔春秋书以讥之春秋文公六年经云闰月不告朔犹朝于庙其传曰非礼也不告朔弃时政也葢诸侯先以生羊告于庙谓之告朔后以礼祭宗庙谓之朝庙即以此日聴视此朔之政谓之视朔朝庙小于告朔文公废其大而行其小又不视朔故曰非礼也弃时政也告朔之礼稀絶而饩羊供为具文故子贡欲去之孔子曰我爱其礼谓礼废既久庶明王复兴绍明而稽用之令上无逆天而下不违人以臻于大顺其极使隂阳和平百谷丰成太平治而王瑞至则仲尼之心也汉书载鲁厯不正以闰余一之岁为蔀首故春秋刺十一月乙亥朔日有食之于是申在辰而司厯以为在建戌史书建亥哀公十二年亦以建申流火之月为建亥而怪蛰虫之不伏也自文公闰月不告朔至此百有余年莫能正厯故子贡欲去其饩羊孔子爱其礼而着其法于春秋经曰冬十月朔日有食之传曰不书日官失之也天子有日官诸侯有日御日官居卿以底日礼也日御不失日以授百官于朝言告朔也夫曰以闰余一为蔀首者谓当以闰尽岁为蔀首未尽一岁便为蔀首失正也考襄公二十七年左氏书经十二月乙夘朔日食传十一月乙亥朔日食辰在申司厯过也再失闰矣法推是年乙夘岁十一月交○日七刻入食限朔一十一日二十四刻乙亥日夘时合朔日食以推至十二月无乙亥亦不入食限乃传是而经非也哀公十二年经书冬十二月螽季孙问诸仲尼仲尼曰丘闻之伏而后蛰者毕今火犹西流司厯过也葢言厯官失闰以戌月为亥月故火星犹西流戌九月尚温故得有螽汉书谓以建申月为建亥又称十四年置闰若长厯谓十二年当闰皆非也法推哀公十一年闰二月己夘日合朔无中气十三年闰十一月癸亥日合朔无中气是哀公十一年闰二月十三年闰十一月春秋失之故十二月两书虫仲尼觉之以为司厯过也其讥冬十月朔日食左传以为官失之者桓公十七年之日食也法推桓公十七年丙戌歳十月朔不入交不应食十一月交二十六日八十五刻入食限十一月朔六日五十九刻庚午日未时日食经书十月者乃春秋时不应闰而先闰一月以致误十一月为十月史官见其不合遂不敢书日也故孔子以爱礼存羊之意着其法于春秋以为万世日官日御之戒于戏孔子正两闰之失严春秋之法非聪明圣智达天德者其孰能知之
　　子曰吾自卫反鲁然后乐正雅颂各得其所
　　坤凿度云孔子筮得旅请益于商瞿氏曰子有圣智而无位孔子泣而曰天也命也鳯鸟不来河无图至呜呼天命之也叹讫而后究易删诗正雅颂雅颂者乐之章诗得其所而后乐得其正也是哀公十一年冬孔子自卫反鲁时事夫乐也者圣人之所以感天地通神明安万民成性类者也春秋时陈公子完犇齐陈舜之后韶乐存焉孔子适齐闻韶三月不知肉味曰不图为乐之至于斯美之甚也周道始缺王泽既竭王官失业雅颂相错桑间濮上郑卫宋齐之声并出内则致疾损夀外则乱政伤民故秦穆遗戎而由余去齐人餽鲁而孔子行然乐本性情浃肌肤而臧骨髓虽经乎千载其遗风余烈尚犹不絶故孔子正之孔子删诗三百五篇曰风曰雅曰颂兹不及风者国风多不正之声庙朝所不奏即二南亦用之房中耳若不正之风特存以示鉴戒也故正乐止言雅颂夫乐昉于黄虞而备于成周雅颂之诗皆声依永律和声也厥后秦燔乐经声律几废至汉立为乐府而乐府犹诗之流也如鼔吹等为雅郊祀等为颂房中之乐等则繋之别声正声之余则有琴别声之余则有舞至于怨别仙梵等曲则逸诗之类耳此乐府继三百篇之作而其中溺音腾沸者不少也然古之诗曰歌行后之诗曰古近二体歌行主声二体主文文则工矣其如被之声乐何况其又趋而下者乎嗟乎三百篇邈矣即古乐府之声律亦失其传也悲夫
　　子曰行夏之时
　　颛帝以孟春正月为元其时正月朔旦立春五星防于天厯营室也冰冻始泮蛰虫始发鸡始三号天曰作时地曰作昌人曰作乐鸟兽万物莫不应和故颛帝圣人为厯宗也汤作殷厯不以正月朔旦立春为节更以十一月朔旦为元首下至周鲁皆従其节据正四时宜用夏时为正以承尧舜従颛帝故也孔子甞曰我欲观夏道是故之杞而不足徴也吾得夏时焉而说者以为谓夏小正之属葢取其时之正与其令之善也子思告县子曰夏数得天尧舜之所同也殷周征伐革命以应乎天因改正朔夫受禅于人者则袭其统受命于天者则革之以神其事如天道之变也至秦则以建亥为岁首于三统之义何居汉初因之至孝武改用夏时乃得其正然夫子取夏时时正令善可以作事故用之至厯数之推则必遡周正建子之天正为厯元也朱子谓夏时以斗柄初昏建寅之月为歳首若谓凡正月斗柄皆指寅而以斗柄所指为建矣不知建寅者乃寅月以寅日为建而夘则除辰则满二月以夘日为建而辰则除已则满云云非谓斗柄所指为建也斗柄初昏指寅为正月惟古为然而后不然也如今万厯年正月初昏斗柄指丑再千余年则指子久之指亥指戌日渐移而东天渐移而西一正月也斗柄厯十二辰皆可指不必寅也一寅也厯十二月斗柄皆可指此所谓歳差之数天道推迁万世可知者今之人不察厯数而犹拘故常率曰正月斗柄囘寅则胡不一仰观天象乎
　　尧曰咨尔舜天之厯数在尔躬舜亦以命禹
　　迁固史书皆曰尧复重黎之后立羲和之官厯象日月星辰其后以授舜云咨尔舜天之厯数在尔躬舜亦以命禹由是观之王者所重也然则治厯明时以续帝王之统后世不可视为缓图矣
　　孟子考
　　孟子曰七八月之间旱
　　孙奭云周以子月为正夏以寅月为正是知周之七八月即夏之五六月朱子之注是也
　　孟子对齐宣王曰景公召太师曰为我作君臣相説之乐葢徴招角招是也
　　乐有五声宫土音其数八十一其声重而尊君之象也宫乱则荒其君骄商金音三分徴益一以生其数七十二以浊次宫犹臣次君臣之象也商乱则诐其官壊角木音三分羽益一以生其数六十四以其清浊中人之象也角乱则忧其人怨徴火音三分宫去一以生其数五十四以其清事之象也徴乱则哀其事隳羽水音三分商去一以生其数四十八以其最清物之象也羽乱则危其财匮宫数八十一宫弦最大即用八十一丝余以次而降徴招角招乐章之名也葢徴以为事角以为民皆以韶名者亦舜作歌以康庶事鼓琴以阜民财之意也韶乐在齐故以韶名
　　天时不如地利
　　天时谓时日支干五行孤虚王相之属也如春属木甲乙木生丙丁火是木王而火相王取旺义相辅义王之次也金至此则衰而孤无辅助之义即四废也水为母木为子子实则母虚水至此则虚矣余仿此昔周武王犯嵗星以伐商魏太祖以甲子日破慕容皆天时也且天时亦多矣若布防灼迎日计月望云占风观星气以察吉凶以明利害不一而足也然于厯象有闗焉七政之躔度失次将有以枵为星纪以甲子为乙丑者以占胜负不亦舛乎信厯之不可不及时正也师旷之聪不以六律不能正五音
　　前汉律厯志云十二律黄帝之所作也黄帝使伶伦自大夏之西昆仑之隂取竹之嶰谷生其窍厚均者断两节间而吹之以为黄钟之宫制十二筩以聴鳯之鸣其雄鸣六防鸣亦六比黄钟之宫而皆可以生之是谓律本律十有二阳六为律阴六为吕律以统气类物曰黄钟大蔟姑洗蕤宾夷则无射吕以旅阳宣气曰大吕夹钟仲吕林钟南吕应钟以此律吕节五音之上下五音宫商角徴羽也声之长而浊者为宫以渐而清且短则为商为角为徴为羽葢以三分损益隔八相生十二律旋相为宫尚书所云律和声是也以律配厯则黄钟为子为冬至而大吕为丑为大寒以次推之耳详见别简嵗十一月徒杠成十二月舆梁成
　　周十一月夏九月建戌之月周十二月夏十月建亥之月也夏令曰九月除道十月成梁营室之中土功其始曰营室中若谓营室十月昏中宜兴土功者不知十月营室昏中古时则然而嗣后不然也如今万厯己亥嵗法推天正冬至四十一日夜半日度箕四度是仲冬日在箕四度昏室十一度旦轸七度以步孟冬小雪十月中日在房昏虚中旦张中夫古十月室昏中而今则虚昏中久之天日渐移凡二十八宿十月皆可昏中一室星厯十二月皆可昏中此推步之术万世可知者也天之髙也星辰之逺也苟求其故千嵗之日至可坐而致也
　　众星二十八宿丽天不动者为经金木水火土有迟速顺逆者为纬皆星也辰以日月所防分周天之度为十二次子枵丑星纪寅析木夘大火辰夀星巳鹑尾午鹑火未鹑首申实沈酉大梁戌降娄亥娵訾是也上古天正甲子朔夜半冬至日月如合璧五星如连珠皆防于子为厯元乃甲子年甲子月甲子日甲子时正初刻无余分也若以今厯推之建寅为正月则甲子月乃年前癸亥嵗十一月安得甲子年有甲子月葢古以年前十一月为歳首自天正推之也大都一朞之数三百六十五日四分日之一而其小余差法有消长之不同焉自昔歳差不明至授时始密其法以测景为寔而去积年日法于不用葢歳差随测随变日法摠数耳安能一之若积年乃汉唐以来由今遡古逆推而上至几亿万年见其七曜皆防于子也遂定曰厯元殊不知目前嵗周之分秒且未必确而何以遡上古试演之将来不数载而即差矣何论章蔀纪元此积年之弊従古一辙也故惟测景观象以正厯元以古之日至考今之日至俾歳差分秒上下契合然后日至一定而月朔之増减五纬之伏见皆禀于日者各得其所而天下之能事毕矣故孟子论日至而以天之髙星辰之逺尽焉至哉言乎考日至之术详见别简
　　孔子曰天无二日
　　天无二日淮南子乃谓尧时十日并出使羿射之夫羿人耳安得射日此妄诞之言也然天有数日则有之史载晋愍帝建兴二年三日相承出于西方而东行五年正月庚子三日并照虹蜺弥天三四五六日俱出并争丁巳亦如其数梁元帝承圣元年十一月丙子有两日俱见唐太宗贞观初突厥有五日并照僖宗干符六年十一月丙辰朔有两日并出而鬭三日乃不见鬭者离而复合也后周显德七年正月癸夘日既出其下复有一日相掩黑光摩荡久之眞宗景德元年十二月甲辰日有二影如三日状元顺帝至正十六年三月有两日相荡若然则天有二日矣然非真日也观其曰相承曰相掩曰摩荡曰影状曰离而复合则皆日光之映分而为三五顷之旋复其常仍一日耳何也即厯数之推千嵗日躔俱有定度可知日之无两也故曰天无二日伊尹相汤以王于天下汤崩太丁未立外丙二年仲壬四年太甲颠覆汤之典刑
　　史记曰汤在位十有三祀而崩太子太丁蚤卒次子外丙立二年仲壬立四年崩太丁之子太甲立大纪曰成汤生子太丁蚤卒太丁子曰太甲为世嫡孙以伊尹为太保汤崩伊尹奉太甲即位成汤于亳北程子曰古人谓嵗为年汤崩时外丙方二嵗仲壬方四嵗惟太甲差长故立之也或又曰外丙仲壬亦太丁子也四说不同未知孰是今以意度之太丁之蚤卒与否外丙仲壬之曽立与否外丙仲壬之为太丁弟或子与否外丙之方二嵗仲壬之方四嵗与否皆不可考但夏商家天下以来皆立嫡以殷世考之自三宗及祖乙祖甲皆立子其立弟者沃丁耳必有所不得已也然遂生乱公仪仲子舍孙而立子言偃问曰礼欤孔子曰否立孙夫孔子殷人也宜知先王之故矣而不以立弟为是况大纪载太甲为汤世嫡孙汤立伊尹为太保以保嫡孙汤甫崩而伊尹即葬汤奉太甲即位若立外丙仲壬伊尹保嫡孙之义谓何何大纪并无一言及外丙仲壬也李淳风推帝王世数邵康节推皇极经世并无外丙仲壬名世従古推厯代纪年诸家不一而足相传至今司天氏亦并无外丙仲壬名世俱云成汤乙未年即位在位十三年丁未年崩太甲戊申年即位在位三十三年庚辰年崩下接沃丁辛巳年即位此以厯考之并无外丙仲壬二君纪年若于汤之下益以二君之六年则羡而不合矣又考之尚书太甲篇云先王顾諟天之明命惟尹躬克左右厥辟宅师肆嗣王丕承基绪王拜手稽首曰予既往背师保之训夫伊尹称太甲为嗣王承先王成汤之基绪并不言及二君而太甲称背伊尹师保之训则成汤之立伊尹为太保以保嫡孙而汤崩太甲即嗣位承绪也明矣大纪所载为是也然竹书纪年乃亦有外丙二年仲壬四年年号抑又何也刘贶谓竹书序诸侯皆举谥号録事皆按春秋经传而为乃后人追修非当时正史虽然终为疑窦
　　尔雅考
　　太嵗在甲曰阏逢在乙曰旃在丙曰柔兆在丁曰强圉在戊曰着雍在己曰屠维在庚曰上章在辛曰重光在壬曰黓在癸曰昭阳太嵗在寅曰摄提格在夘曰单阏在辰曰执徐在巳曰大荒落在午曰敦牂在未曰协洽在申曰涒滩在酉曰作噩在戌曰阉茂在亥曰大渊献在子曰困敦在丑曰赤奋若月在甲曰毕在乙曰橘在丙曰修在丁曰圉在戊曰厉在己曰则在庚曰窒在辛曰塞在壬曰终在癸曰极正月为陬二月为如三月为寎四月为余五月为臯六月为且七月为相八月为壮九月为十月为阳十一月为辜十二月为涂夀星角亢也天根氐也天驷房也大辰房心尾也大火谓之大辰析木谓之津箕斗之间汉津也星纪斗牵牛也枵虚也颛顼之虚虚也北陆虚也营室谓之定娵訾之口营室东壁也降娄奎娄也大梁昴也西陆昴也浊谓之毕咮谓之栁栁鹑火也北极谓之北辰河鼔谓之牵牛明星谓之启明彗星为欃枪奔星为彴约
　　性理附
　　周子曰太极动而生阳静而生隂阳变隂合而生水火木金上五气顺布四时行焉夫曰水火木金土者洪范之序也曰五气顺四时行者厯数气朔之序也
　　张子正论恒星不动繋乎天运旋而不穷日月五星逆天而行并包乎地金水附日而行皆是若云镇星地类亦不纯繋乎地夫镇虽土乃在天之星与繋地不繋地何关
　　张子论月受日光交则光为之食是也至集释所谓日月交防一在角亢一在奎娄日月常食于此仲康时辰弗集于房则又不在角亢之间则非矣日月行黄道内南北四十八度东西三百六十五度有竒天首天尾如丝之织何度不交何宿不食而乃谓常食于奎娄角亢且以一房宿之食而疑不在角亢之间何其谬也邵子皇极经世书一元十二防一防三十运一运十二世一世三十年摠计一元十二万九千六百年分十二限前六限为长后六限为消日一大运而进六日月一大运而退六日以为闰差故有三百六十六日又云一歳之中六隂六阳三年三十六日故三歳一闰五年六十日故五歳再闰葢言一嵗之中于常数退六日为隂进六日为阳一年共十二日三年三十六日成一闰五年六十日成二闰此邵子就成数约言天地消息之大数未悉其分秒也夫一朞三百六十五日有竒而邵子但曰三百六十六日气盈朔虚各五日有竒共十日有竒而邵子但曰退六日进六日共十二日一闰再闰各有日下不及全数之分秒而邵子但曰三十六日六十日此俱就成数约言之如孔子之论易所谓揲四以象四时归竒以象闰三百六十当期之日云然而并未详及厯数之分秒也厯数之分秒随时各异须以测验得之古厯测验未精所以厯代皆疎至祖冲之与郭守敬以表测天乃得其数继此随时测验以合天道乃为真耳故易曰泽火革君子以治厯明时革之言改治厯革之大者也后人不知此义遂有谓以三百六十年差三六之数为消长者有谓以先天九十一年却一度中天九十年却一度后天八十一年却一度为消长者俱附为邵子之嵗差不直于歴不协而且无当于尧夫之本文
　　朱子易学啓一卦变六十四卦六十四卦变四千九十六卦方图圆图以干兑离震巽坎艮坤错综相演其数皆易知也而律厯之配合在焉其大衍揲筮之义则详见周易考
　　蔡季通律吕新书详见律吕考
　　朱子论合朔之时日月之东西虽同在一度而月道之南北或差逺于日则不蚀或南北虽亦相近而日在内月在外则不蚀正如一人秉烛一人执扇相交而过一人自内观之其两人相去差逺则虽扇在内烛在外而扇不能掩烛或秉烛者在内而执扇者在外则虽近而扇亦不能掩烛此论似是而非夫曰日月东西虽同度而月道南北差逺于日如秉烛执扇差逺则不能掩而不食是也其曰南北虽相近而日在内月在外则不蚀如秉烛在内执扇在外虽近扇不掩烛则非矣葢扇譬则月也烛譬则日也烛日在内扇月在外无论逺近自然不掩然而日无在内之理何则天在外日在天内月又在日内一定之体也则岂有日在内而月反在外者耶以此喻蚀不相矣
　　程子曰洛下闳作厯言数百年后当差一日何承天立差法以所差摊在所厯之年看嵗差几分后亦不定独邵尧夫差法冠絶古今于日月交感之际以隂阳亏盈求之遂不差今以厯考之従古嵗差多不过八九十年差一日未有数百年方差一日者洛下闳造太初厯曰造厯后八百嵗当差一日必有圣人正之此妄言也何承天以百年差一日亦失之过后之作厯者渐次减之颇合天数然皆以圭晷寔测乃得其真也至于尧夫则但以成数约言消长之法未曽立嵗差之分秒夫既无差法则冠絶之妙隐而未发耳
　　蔡季通言天运行度其行之差处亦是常定其言是也朱子谓古厯法疎阔而差少今厯愈密而愈差譬之两手量卓界限濶则差少界限密则愈差又言康节厯十二万九千六百分今厯只是万分他如何肯用十二万分殊不知古厯疎阔其差逺甚以后渐密渐近愈密方亲此厯代以来厯数之可考者也考康节未尝以十二万九千六百分为嵗差今厯亦未以万分为嵗差其曰万分者乃以一日分为万分也一日万分十二万余年乃四千余万分分岂止十二万分耶
　　濳室陈氏论厯数止是司天家所传大槩之数其分秒亦未详
　　朱子曰月体常圆无阙但受日光为明晦日则月与日相叠初三方渐渐离去人在下侧看见其光阙至望则月日相对人在中间正看则其光圆是也
　　朱子谓月中桂树蛙兎之传其惑久矣其中微黒之处乃山河大地之影足破千古之疑其言似乎有理但出佛家言未得其实縦属有理阙之可也
　　朱子论望月与日正对月为暗虚所射故蚀虽是阳胜隂毕竟不好若隂有退避之意则不相敌而不食矣考従古日月交食有一定之行度无退避不食之说朱子论北极在紫防者为枢常居其所若太防之在翼天市之在尾摄提之在亢各与其宿同其运行是也张横渠言日月五星亦随天转如二十八宿随天而定皆有光芒五星逆行而动无光芒似是而非也葢二十八宿皆丽于天左旋随天转大星乃有芒七政皆逆行五星甚大乌得无芒
　　朱子谓北辰傍一小星谓之极近辰也动其说是邵子曰厯不能无差今之学厯者但知厯法不知厯理能布筭者落下闳也能推步者公石公也落下闳但知厯法扬雄知厯法又知厯理朱子曰冬至起牵牛一度右行周十二次尽斗二十六度复还牵牛之一度而厯更矣牵牛火位星纪水位日月交防于此泽中有火之象也此上元太初起厯之元在卦气为三月太准之此言皆非也石之术不传亡论已落下闳以四分布厯疎阔太甚非知厯法者若扬雄则不知厯法亦不知厯理考扬雄太本于卦气卦气出于易纬图与周易乾坤凿度焦赣传之京房扬子云仿之以作太太之数皆厯数也太准易易始于太极始于浑仪易以一生二二生四四生八八八六十四极之三百八十四葢对待言之也以一生三三生九九九八十一极之七百二十九葢犄角言之也首准卦賛准爻测准象准其体冲准序卦错准杂卦数准说卦文准文言攡莹准系辞准其文阳萌黄宫信在其中卦起中孚律起黄钟度起牵牛周象复应七日来复以合太初厯十一月朔旦冬至无余分之首賛皆本五行自中而周以至于养中为一水周为二火礥为三木闲为四金少为五土戾又为六水上又为七火干又为八木又为九金自羡而起又为一水以至于养凡八十一首始于十八终于五十四并始终策半之为泰中泰中之数三十有六以律七百二十九賛凡二万六千二百四十四策为太积七十二策为一日凡三百六十四日有半踦满焉以合嵗之日而律厯行故自子至辰自辰至申自申至子冠之以甲而章防统元与月蚀俱没之道也故察龙虎之文观鸟之理巡乘六甲与斗相逢以莹方州部家一辟三公九卿二十七大夫八十一元士其以为律吕三分损益隔八相生子午之数九丑未八寅申七夘酉六辰戌五巳亥四律四十二吕三十六凡七十八甲己之数九乙庚八丙辛七丁壬六戊癸五声生于日律生于辰声律相协而八音生月遄而日湛五生不相殄乃相继不相逆乃相治日不南不北则无冬夏月不徃不来则望晦不成圣人察乎朓侧匿之变而律乎日月雄雌之序然后为鬼神神游乎六宗上连下连神明不穷故有宗祖者称乎孝序君臣者称乎忠寳告大训此太之防也于戏果若而言大哉也斯其至矣谁得而訾议之然而皆非也卦气出易纬即稽览图谓孔子所作至六国时始出然非孔子所作后人伪为之者周易乾坤凿度与先天乾坤凿度不同先天为上古先文周易凿度亦假孔子之言后人伪为之也焦京衍卦气以卦直日配公侯卿大夫而六日七分之说生焉易凿度称孔子曰太易者未见气也故曰浑沦易变而为一一变而为七七变而为九卦当嵗爻当月策当日日辰生音律中孚为阳贞于十一月厯以三百六十五日四分日之一为一嵗归于大周太曰驯乎浑行无穷正象天隂阳防叅浑浑天也防三三而为九也首名中阳气濳萌于黄宫信无不在乎中言土为宫位中央其色黄冬至生于子行属水水色立为天在黄中故卦气起中孚信在其中自一而三而九而八十一合公卿诸数皆凿度所谓浑沦中孚阳贞一变为九比象公卿之说也太冬至日起牛应中孚七日来复周象复应太初甲子朔旦冬至无余分以三百六十五日四分日之一积数以元除尽即凿度中孚贞于十一月斗分四分日之一归于大周律厯相得之説也不知太极生两仪隂阳对待其数乃成大易言之巳悉何必专用九九之竒数以为谓冬至牛一度应中孚六日七分为七日来复之数应周象复周时冬至在牛宿然冬至日起牛一度惟周时为然下而汉唐冬至日在斗至今冬至日在箕千万世皆不同岂周象复雄乃以牛为复卦为周象复为太起厯之秘妙可乎冬至起牵牛既非一定之数则朱子所谓至起牵牛周还牵牛而以牛火丑水为革之象无取矣厯应太初以元除尽此正太初四分法也颛顼厯用四分法乃汉儒伪为之落下闳以四分法作太初厯以天度为日度疎阔太甚一跬歩不可行太初天正朔旦无余分以法推太初元年丁丑嵗十一月壬子气朔皆有余分定朔分二十九日七十二刻得癸巳日酉时合朔冬至分五十七日六十四刻得十一月二十九日辛酉申时冬至因非至朔同日亦非无余分子以此为太第一义其原即差矣有一一一二一三二一二二二三三一三二三三合为十八防有天地人天地人之数各十八合为五十四并始于十八终于五十四为七十二半之三十六为泰中以律法七百二十九賛乘之而生二万六千二百四十四策为太积七十二防为一日凡三百六十四日半即自中至养之数也以揆厯度不周颛顼太初二厯四分日之三故虚嬴分为二賛以满数三百六十五日四分日之一故之有踦满犹嵗之有闰月满二賛以合嵗之日而律厯行葢以厯之全数凡三百六十五日四分日之一今每首九賛二賛当一昼夜合八十一首之賛七百二十九仅足当三百六十四日半外增一踦賛属水以当半日又立一嬴賛属火以当四分日之一共足七十五刻强名曰闰以成三百六十五日余二十五刻为四分日之一之数为嵗尽于亥及子复生故曰岁数足则年安寜不足为恙而年病以十九年七闰为天之偿其病也曰自子而辰而申而子冠之以甲章防统元与月蚀俱没者太初上元正月甲子朔旦冬至无余分后千五百三十九嵗甲辰朔旦冬至无余分又千五百三十九嵗甲申朔旦冬至无余分又千五百三十九岁复得甲子朔旦冬至无余分十九岁为一章二十七章五百一十三歳为一防防者日月交防一终也八十一章千五百三十九歳冠之以甲従甲子至甲辰甲辰至甲申甲申复至甲子凡四千六百一十七歳为一元元有三统统有三防防有二十七章九防二百四十三章置一元之数以章防三统凡九防统数除之没尽一章闰分尽一防月食尽一统朔分尽一元六甲尽之道乃原与太初相应亦有颛顼之厯焉雄推至此以为不知此数皆汉厯志所载太初四分厯累推之数也且二賛补数以为闰余夫四分原属乖舛而雄强名二賛以合闰数临川呉氏以为劳且拙诚然矣龙虎鸟四时四神也日行乘六甲厯四时周而复始以成歳事日右斗左日周而复逢斗分小则为一年大则为一元皆四分数也以莹三方九州二十七部八十一家而一辟三公九卿二十七大夫八十一元士寔象之皆一三九之数以治律吕亦一三九之数黄钟起于子天之一故参子之一于丑为三参丑之三于寅为九参寅之九于夘爲二十七参夘之二十七于辰爲八十一参辰之八十一于巳为二百四十三参巳之二百四十三于午为七百二十九由午以及未申酉戌亥则得十七万七千一百四十七三分损益隔八相生之数在焉皆汉律厯志之旧文也其论隂阳数也曰子午九丑未八寅申七夘酉六辰戌五巳亥四葢以黄钟起子为十一月干始初九午为五月子宫之冲也故数俱九以子丑寅夘辰巳月对午未申酉戌亥月分九八七六五四之数皆以对冲言也阳属律九七五而倍之故四十二隂属吕八六四而倍之故三十六并律吕之数得七十八子之数九甲为子干巳为甲妃甲与巳合故随子称九丑数八乙丑之干妃为庚随丑称八丙辛丁壬戊癸之数亦如之五声生于十日甲乙角也丙丁徴也戊己宫也庚辛商也壬癸羽也十二律生于十二辰子黄钟至亥仲吕也而金石丝竹匏土革木之八音生此声律之数人皆知之者月遄疾而日湛舒五行相生不相殄絶五行相克不相忤逆相继为父子相治为君臣日南北以运四时月徃来以成晦朔故圣人察朓侧匿之变而律日雄月雌徃来之序斯为神子之孝父臣之忠君大训在焉夫惟圣人能律斯为神为忠孝扬雄能律岂不圣神忠孝然而晦月见而朓朔月见而侧匿皆四分步厯之误朔非其朔晦非其晦非圣人所律之神也四分失气朔分秒之差无盈缩迟疾之序臣子之支派紊乱不明而何以事君父圣神忠孝无一可者而称曰之言渊也妙也渊则不滞妙则当可而四分亡是也昔人谓问扬雄竒字乃若竒字则有之如北冬东春南夏西秋仍复于北之义以罔直酋防之字当之考古尧舜周孔诸大圣何尝作此竒字雄甚者幽摉艰字结撰澁文令人骇目视为竒而雄且解嘲谓非尚白然其实无他竒也况易道广大孔子末年学易始继三圣以卒大业雄何人斯而敢于抄冩太初更名太准易体准易文系籍圣贤侮弄造化岂非妄作愚故曰扬雄不知厯法亦不知厯理者也昌黎不知而尊为圣人之徒平子不知而拟为五经之书君山不知而叹以絶伦君实不知而为之诠释乃邵康节以明理之儒亦惑其说亟称落下闳改颛帝厯为太初扬子云准太初厯为太而曰太知天地之心殊不知颛帝太初太皆四分之误也邵子论闰亦曰十九年七闰无余分则即太初一章闰分尽以至一元六甲尽皆无余分之说然据四分筭则无余分而四分疎阔不可以为厯以密合法筭则推之万亿年犹有余分也十九年云乎哉善乎刘歆曰太用覆酱瓿何承天曰扬雄采三统四分之疎阔为太不知而妄言程子曰太本要明易却晦于易真屋下架屋床上叠床亦赘矣杨山曰子云作太只据他立名便不是既定却三方九州二十七部八十一家不知如何相错的朱子曰圣人说天一地二天三地四天五地六天七地八天九地十甚简易太以三数乘之皆筭不着便零星补凑的甚拙支离不成物事太准焦延夀卦气焦延夀也不成物事今时沈蛟门曰太以牵牛起冬至上施徃古则失之于枵下施今兹则失之于龙尾安在为考之混元而巳生穷之天地之委而不可亡耶又曰圣人所谓象时象闰当朞之日曰象曰当适相应防之词耳此乃观易于既画之妙而非谓易之所由作也如经言三百六十止举其槩岂一一宻合哉其言则皆是大都羲文周孔四圣之易与天为一而后之言易者如包元凖火珠林以三十六数拟易关朗凖易数以七百二十治厯蔡季通凖洪范以九九之数演皇极司马君实凖河图以七十蓍作濳虚非不亦合象数然以视四圣悉赘疣也则亦无庸为矣
　　程子曰日月一也岂有日髙于月之理月不下日与日正相对故食斯言非也日髙于月月由下而过月体掩日掩几分则食几分掩尽则食既非日月正相对而食也
　　朱子曰长庚水星啓明金星金在日西日将出则东见水在日东日将没则西见斯言非也长庚啓明皆金星也先日而东见为啓明后日而西见为长庚皆一星也金水皆附日而行水亦有时而先日东见后日西见但其去日之度水近而金逺耳
　　濳室陈氏曰上元太初四千六百十七歳巳尽都无丝髪余是十一月甲子夜半冬至汉元封七年适当其时故定厯元此太初太四分之説也而岂知其有余分乎










　　古今律厯考卷八
<子部,天文算法类,推步之属,古今律历考>
　　钦定四库全书
　　古今律厯考巻九　　　　明　邢云路　撰歴代一
</div>
    <div class="pagination">
<a href="古今律历考_page4.html">上一页</a><a href="古今律历考.html">1</a><a href="古今律历考_page2.html">2</a><a href="古今律历考_page3.html">3</a><a href="古今律历考_page4.html">4</a><span class="current-page">5</span><a href="古今律历考_page6.html">6</a><a href="古今律历考_page7.html">7</a><a href="古今律历考_page8.html">8</a><a href="古今律历考_page9.html">9</a><a href="古今律历考_page10.html">10</a><span>...</span><a href="古今律历考_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
