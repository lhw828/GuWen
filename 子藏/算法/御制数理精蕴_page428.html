<!DOCTYPE html>
<html>
 <head>
  <meta charset="utf-8"/>
  <title>
   御制数理精蕴 - 第 428 页/共 595 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御制数理精蕴 - 第 428 页/共 595 页
  </h1>
  <div class="content">
   人之所能灵于万物者谓其目能收万物之色耳能收万物之声鼻能收万物之气口能收万物之味声色气味者【坤艮坎巽】万物之体也目耳鼻口者【干兊离震】万人之用也体无定用惟变是用用无定体惟化是体体用交而人物之道于是乎矣然则人亦物也圣亦人也【阳主用故天之暑寒昼夜之变为物之性情形体隂主体故地之雨风露雷之化为物之走飞草木天之唱地则用为用体为体天地皆正地之和天则用为体体为用天地皆反天地相感应用配扵体共成十六物大数则走飞草木四物而已以分系于天地飞走动而属天草木静而属地两仪也动有隂阳飞为阳走为隂静有柔刚木为刚草为柔四象也隂阳自交隂中有阳阳中有隂故飞中有走走中有飞刚柔自交刚中有柔柔中有刚故草中有木木中有草八卦也天地相交隂阳亦有刚柔刚柔亦有隂阳天中有地地中有天乃为十六象也性情形体不可分天之一也走飞草木不可合地之四也物虽有天而主乎地故十六象别为四物人虽有地而主乎天故十六象于一人自动植观之动为天而植为地自人物观之人为天而物为地自圣凡观之圣为天而凡为地是故以人对物则人主用而物主体以圣对民则圣主用而民主体先生曰圣人主用百姓主体是也】有一物之物【当世之世数】有十物之物【运之世世之运数】有百物之物【运之运世之防防之世数】有千物之物【运之防防之运世之元元之世数】有万物之物【防之防元之运运之元数】有亿物之物【防之元元之防数】有兆物之物【元之元数】生一一之物当兆物之物者岂非人乎有一人之人【当世之世数】有十人之人【世之运运之世数】有百人之人【运之运世之防防之世数】有千人之人【运之防防之运元之世世之元数】有万人之人【防之防元之运运之元数】有亿人之人【元之防防之元数】有兆人之人【元之元数】生一一之人当兆人之人者岂非圣乎【元防运世十六位者地体十六也合为七等者天变盈于七也天地之卦三十二位者人物各七等也一之一一之十一之百一之千元之四数也十之一十之十十之百十之千防之四数也百之一百之十百之百百之千运之四数也千之一千之十千之百千之千世之四数也十六数共为四数一十百千也其用则极于七自千之千当一数至千之一当千数累而上之百十一之三数各増一数则一一当兆数十一当亿数百一当万数而后千一当千数也人与物各有元防运世之数而大小之用不同】是知人也者物之至者也圣也者人之至者也物之至者始得谓之物之物也人之至者始得谓之人之人也夫物之物者至物之谓也人之人者至人之谓也以一至物而当一至人则非圣而何【圣人者太极之一也】人谓之不圣则吾不信也何哉谓其能以一心观万心一身观万身一物观万物一世观万世焉又谓其能以心代天意口代天言手代天工身代天事者焉又谓其能以上识天时下尽地理中尽物情通照人事者焉又谓其能以弥纶天地出入造化进退今古表里人物者焉噫圣人者非世世而效圣焉吾不得而目见之也虽然吾不得而目见之察其心观其迹探其体濳其用虽亿万千年亦可以理知之也人或告我曰天地之外别有天地万物异乎此天地万物则吾不得而知之非惟吾不得而知之也圣人亦不得而知之也【为穷髙极逺之论者极髙明致广大之学也谓天地可以理尽则一天地亦足矣若天地不可以形尽虽万此寕有足耶圣人践形能以一身之眇同天地之大而不违不过者穷理故也】凡言知者谓其心得而知之也言言者谓其口得而言之也既心尚不得而知之口又恶得而言之乎以心不可得而知之是谓妄知也以口不可得而言之是谓妄言也吾又安能从妄人行妄知妄言者乎【此一篇言天地万物而归之圣人盖有天地万物则有易矣圣人先觉既体易于身乃作易以示人也孔子曰惟天为大惟尧则之孟子曰万物皆备于我反身而诚乐莫大焉万物皆备凡人所同反身而诚圣人而已诚则不妄逐物者固妄矣而极髙明者谓天地可过亦妄也或疑康节之学近释老岂未见此论邪】
　　观物内篇之三
　　易曰穷理尽性以至于命所以谓之理者物之理也所以谓之性者天之性也所以谓之命者处理性者也所以能处理性者非道而何【或动或静任性所安不循天之理者皆横私其身不受命者也命者天之理也物理即天理异观私达观则公矣公则道也】是知道为天地之本【太极变八卦】天地为万物之本【八卦变六十四卦】以天地观万物则万物为万物以道观天地则天地亦万物道之道尽之于天矣【太极无体托之于干】天之道尽之于地矣【干不自用散之八卦】天地之道尽之于物矣【八而八之而后曲尽天地之用】天地万物之道尽之于人矣【人在卦为爻曲尽变通之理】人能知其天地万物之道所以尽于人者然后能尽民也天之能尽物则谓之曰昊天人之能尽民则谓之曰圣人谓昊天能异乎万物则非所以谓之昊天也谓圣人能异乎万民则非所以谓之圣人也万民与万物同则圣人固不异乎昊天者矣然则圣人与昊天为一道圣人与昊天为一道则万民与万物亦可以为一道也一世之万民与一世之万物既可以为一道则万世之万民与万世之万物亦可以为一道也眀矣【八百六十四变之物数至于万万极而同出乎十六数十六数同出乎九数九数同出乎真一六十四卦之变数至于坤之坤极而同出乎八卦八卦同出乎乾坤乾坤同出乎太极故曰一道也昊天应物尽道之用孔子不作六经不得同乎昊天矣夫观物以理而体之以道万世之民物防之以一身揆之以一心者圣人之广大也经世以中而约之以制次序皇帝王伯之行事为易诗书春秋之损益者圣人之中庸也致广大者太虚容物之体道中庸者昊天应物之用先生之书谓之经世观物者以一世之人物知万世之人物也其道之理术之法莫不皆然】夫昊天之尽物圣人之尽民皆有四府焉昊府之四府者春夏秋冬【四体也】之谓也隂阳【二用也】升降于其间矣圣人之四府者易书诗春秋【四体也】之谓也礼乐【二用也】汚隆于其间矣【天地万物体各不遇四用各不过二是六而已易一卦六爻数必有合乃成十二则君臣父子夫妇之理也先天者原天地未合之初后天者要天地已合之后是故二卦之防合三百六十以为天之用而二篇之防合六十四卦以为物之用也】春为生物之府夏为长物之府秋为收物之府冬为藏物之府号物之庶谓之万虽曰万之又万其庶能出此昊天之四府者乎易为生民之府书为长民之府诗为收民之府春秋为藏民之府号民之庶谓之万虽曰万之又万其庻能出此圣人之四府者乎昊天之四府者时也圣人之四府者经也昊天以时授人圣人以经法天天人之事当如何哉【八卦用六爻乾坤主之六爻用四位坎离主之是故八卦以六爻为用六爻以四位为体文王重六爻所主在乾坤经世衍四象所主在坎离四象列于四位以分八卦之类则二有辨以统六爻之变则万物有宗后天虽以坎离而生万物先天本以坎离而造天地故四象为先天先生之书以四为主者先天之用体之用也体防于道用通于神】
　　观物内篇之四
　　观春则知易之所存乎观夏则知书之所存乎观秋则知诗之所存乎观冬则知春秋之所存乎易【当元】之易者【元之元】生生之谓也易之书者【元之防】生长之谓也易之诗者【元之运】生收之谓也易之春秋者【元之世】生藏之谓也书【当防】之易者【防之元】长生之谓也书之书者【防之防】长长之谓也书之诗者【防之运】长收之谓也书之春秋者【防之世】长藏之谓也诗【当运】之易者【运之元】收生之谓也诗之书者【运之防】收长之谓也诗之诗者【运之运】收收之谓也诗之春秋者【运之世】收藏之谓也春秋【当世】之易者【世之元】藏生之谓也春秋之书者【世之防】藏长之谓也春秋之诗者【世之运】藏收之谓也春秋之春秋者【世之世】藏藏之谓也生生者修夫意者也生长者修夫言者也生收者修夫象者也生藏者修夫数者也长生者修夫仁者也长长者修夫礼者也长收者修夫义者也长藏者修夫智者也收生者修夫性者也收长者修夫情者也收收者修夫形者也收藏者修夫体者也藏生者修夫圣者也藏长者修夫贤者也藏收者修夫才者也藏藏者修夫术者也修夫意者三皇之谓也修夫言者五帝之谓也修夫象者三王之谓也修夫数者五霸之谓也【天时圣经体则各立犹元防运世列而辨位地之四也易之体用寔统书诗春秋犹元统防运世体一用三天之一也盖元气发生于春其中已见万象夏长秋成冬敛藏之春为之宗也一气皆兼四气此以元而统三气者四者有体一者无体四者之中以一统三长子代父也世之士疑先生之论每事皆四近乎傅防盖四者体数也体必具四无适不然特世之所知者外象外数而不知内象内数尔外象外数寔者物也内象内数虚者理也天下之象生乎数而数生乎理理之所有象数存焉匠人作室必先于虚中立象计数然后其成无愆神者造事乃不然乎夫五行者后天之用故太元用之凡天之五星地之五方人之五事无不相配也四象者先天之用故经世用之凡天之四时地之四维人之四徳无不相配也先生之论即文言衍四徳之理引而申之触类而长之尔复何疑邪然而后天用五行先天用四象何也四象以太极为主中犹虚也五行以土为主中已见也太极一五也冲气造大物天而地也土者二五也大物载冲气地而天也天而地自诚而明也地而天自明而诚也成功虽一先后不同先天造理而悟理有必至故天弗违也后天造形而悟形无常然故奉天时也后天之易为奉时者作故曰其衰世之意邪】修夫仁者有虞之谓也修夫礼者有夏之谓也修夫义者有啇之谓也修夫智者有周之谓也修夫性者文王之谓也修夫情者武王之谓也修夫形者周公之谓也修夫体者召公之谓也修夫圣者秦穆之谓也修夫贤者晋文之谓也修夫才者齐桓之谓也修夫术者楚庄之谓也【春夏秋冬四体也一体包四体则十六体也生长收蔵四用也一用包四用则十六用也易书诗春秋四体也以经法天体中各有体用则意言象数仁义礼智性情形体圣贤才术者十六用也意言象数为总名其十二实用也皇帝王伯虞夏商周文武周召秦晋齐楚者十六体也皇帝王伯为总名其十二实体也十六而十二者体用之中又各有体用四四而四三以一统三也在体为四在用为三如一时三月与体而四也是故易之四徳亨利贞不言元者有矣未有独言元而无亨利贞也】皇帝王霸者易之体也虞夏啇周者书之体也文武周召者诗之体也秦晋齐楚者春秋之体也【易该皇帝王伯书该帝王伯诗该王伯春秋是伯而已上得兼下大能包小也夫论圣人作经立言以眀理稽古以摭实则皇帝王伯者易书诗春秋之体也若以易书诗春秋为圣人之经以皇帝王伯为圣人之时则易书诗春秋为体皇帝王伯为用】意言象数者易之用也仁义礼智者书之用也性情形体者诗之用也圣贤才术者春秋之用也用也者心也体也者迹也心迹之间有权存焉者圣人之事也【易书诗春秋体用各析于四者体必具四体之体用也】三皇同意而异化【皇有皇之皇皇之帝皇之王皇之伯则意有意之意意之言意之象意之数化有化之化化之教化之劝化之率意言象数用之体也以意之意言象数为同意者体原其所本也化教劝率用之用也以化之化教劝率为异化者用要其所成也余三者皆可以类推之矣】五帝同言而异教三王同象而异劝五伯同数而异率【意言象数易之用】同意而异化者必以道以道化民者民亦以道归之故尚自然夫自然者无为无有之谓也无为者非不为也不固为者也故能广无有者非不有也不固有者也故能大广大悉备而不固为固有者其惟三皇乎是故知能以道化天下者天下亦以道归焉所以圣人有言曰我无为而民自化我无事而民自富我好静而民自正我无欲而民自朴其斯之谓与三皇同仁而异化五帝同礼而异教【帝有帝之皇帝之帝帝之王帝之伯则礼有礼之仁礼之礼礼之义礼之智教有教之化教之教教之劝教之率余可类推】三王同义而异劝五伯同智而异率【仁礼义智书之用】同礼而异教者必以德以徳教民者民亦以徳归之故尚让夫让也者先人后己之谓也以天下授人而不为轻若素无之也受人之天下而不为重若素有之也若素无素有者谓不已无已有之也若已无已有则举一毛以取与于人犹有贪鄙之心生焉而况天下者乎能知其天下之天下非已之天下者其惟五帝乎是故知能以徳教天下者天下亦以徳归焉所以圣人有言曰垂衣裳而天下治盖取诸乾坤其斯之谓与三皇同性而异化五帝同情而异教三王同形而异劝【王有王之皇王之帝王之王王之伯则形有形之性形之情形之形形之体劝有劝之化劝之教劝之劝劝之率余可类推】五伯同体而异率【性情形体诗之用】同形而异劝者必以功以功劝民者民亦以功归之故尚政夫政也者正也以正正夫不正之谓也天下之正莫如利民焉天下之不正莫如害民焉能利民者正则谓之曰王矣能害民者不正则谓之曰贼矣以利除害安有去王邪以王去贼安有弑君邪是故知王者正也能以功正天下之不正者天下亦以功归焉所以圣人有言曰天地革而四时成汤武革命顺乎天而应乎人其斯之谓与三皇同圣而异化五帝同贤而异教三王同才而异劝五伯同术而异率【伯有伯之皇伯之帝伯之王伯之伯则术有术之圣术之贤术之才术之术率有率之化率之教率之劝率之率余可类推圣贤才术春秋之用】同术而异率者必以力以力率民者民亦以力归之故尚争夫争也者争夫利者也取其利不以义然后谓之争小争交以言大争交以兵争夫强弱者也犹借夫名焉者谓之曲直名也者命物正事之称也利也者养人成务之具也名不以仁无以守业利不以义无以居功利不以功居名不以业守则乱矣民所以必争之也五伯者借虚名以争实利者也帝不足则王王不足则伯伯又不足则夷狄矣若然则五伯不谓无功于中国语其王则未也过夷狄则逺矣周之东迁文武之功徳于是乎尽矣犹能维持二十四君王室不絶如线夷狄不敢屠害中原者犹五伯借名之力也是故知能以力率天下者天下亦以力归焉所以圣人有言曰眇能视跛能履履虎尾咥人凶武人为于大君其斯之谓与【意则蕴妙理而黙喻言则宣至理而导达象则举大要以示典型数则括庶物以穷名实仁则覆冐而无邉际礼则防通而有仪物义主断制利在吊伐智存术畧渉于机巧性与生俱静而自然情因物感动而相应形则统其大而善不分体则判其全而行可择圣尽天理贤通人情才则兴事造业惟恐不及术则假名争利无所不至意仁性圣归于任无为皇之道化也言礼情贤归于任恩信帝之德教也象义形才归于任公正王之功劝也数智体术归于任权谋伯之力率也道则散之于物德则得之于已功则志在成务力则求以胜人化则不言而信不令而行教则信在言前诚在令外劝则民乐于赴功率则人疲于奔命四者皆有隆杀之等犹春夏秋冬之次也经世以一象变四象者即一卦变八卦之理四分而用之尔故上下相交乃各成三十二也夫一干歴六支则成六十日一律歴七声则成八十四调天地变化理莫不然】夫意也者尽物之性也言也者尽物之情也象也者尽物之形也数也者尽物之体也仁也者尽人之圣也礼也者尽人之贤也义也者尽人之才也智也者尽人之术也尽物之性者谓之道尽物之情者谓之徳尽物之形者谓之功尽物之体者谓之力尽人之圣者谓之化尽人之贤者谓之教尽人之才者谓之劝尽人之术者谓之率【意言象数尽物之性情形体者易与诗所主在言为经之用元与运皆为阳数其类同在声同为清在音同为辟如日之五竒自然与辰之六竒相配也阳本用也而为道德功力则体也尽物者物亦体也盖用以成体故天统乎体所谓用无定体惟化是体也仁义礼智尽人之圣贤才术者书与春秋所主在事为经之体防与世皆为隂数其类同在声同为浊在音同为翕如日之五偶自然与辰之六偶相配也隂本体也而为化教劝率则用也尽人者人亦用也盖体以起用故地分乎用所为体无定用惟变是用也夫四之数竒偶各相从是二而已若论体一用三则统于一也如元亨利贞之四德或别而立体或通而致用未尝执滞也】道德功力者存乎体者也化教劝率者存乎用者也【皇帝王伯体用各防于一者用必合一用之体用也】体用之间有变存焉者圣人之业也【别而四之易为皇书为帝诗为王春秋为伯又别而十六之各有皇帝王伯有体有用则三十二也十六之中用意仁性圣为道化者同为皇用言礼情贤为徳教者同为帝用象义形才为功劝者同为王用数智体术为力率者同为伯是四而已四者之中道德功力同为体化教劝率同为用是二而已体用相依则合于一也是故皇帝王伯时之用也以为圣人之业则自用以成体也易书诗春秋经之体也以为圣人之事则自体以致用也经以体为主故体用各分于四时以用为主故体用各合于一时则变经则常经必有权者亦以适时之变期于致用也变者天道之否泰权者圣道之损益】夫变也者昊天生万物之谓也权也者圣人生万民之谓也非生物非生民而得谓之权变乎【权变者所以趋时盖经世之用也逹之入于无疵志在生民也是故大易上赞伏羲春秋下取五伯上下无常非为邪也岂若世之腐儒泥古而不通今者乎】
　　观物内篇之五
　　善化天下者止于尽道而已善教天下者止于尽徳而已善劝天下者止于尽功而已善率天下者止于尽力而已以道徳功力为化者乃谓之皇矣以道徳功力为教者乃谓之帝矣以道徳功力为劝者乃谓之王矣以道徳功力为率者乃谓之伯矣以化教劝率为道者乃谓之易矣以化教劝率为徳者乃谓之书矣以化教劝率为功者乃谓之诗矣以化教劝率为力者乃谓之春秋矣此四者天地始则始焉天地终则终焉始终随乎天地者也【前篇言易书诗春秋以及皇帝王伯四四之变皆类聚于上者体以生用自同而异如卦气律吕二图上卦之类聚也此篇言皇帝王伯以及易书诗春秋四四之变皆类聚于下者用以成体自异而同如先天卦数二图下卦之类聚也夫以道德功力为化乃谓之皇以道徳功力为教乃谓之帝以道德功力为劝乃谓之王以道德功力为率乃谓之伯者言合四体以致用其用之所归宿处各主于一而已以道为化者易之皇当水之日坤之干也以德为化者书之皇当火之日艮之干也以功为化者诗之皇当土之日坎之干也以力为化者春秋之皇当石之日巽之干也皆谓之皇者因体起用虽有四端其成归于化则皇也以类推之帝王伯皆然以化教劝率为道乃谓之易以化教劝率为德乃谓之书以化教劝率为功乃谓之诗以化教劝率为力乃谓之春秋者言合四用以成体其体之所归宿处亦各主于一而已以化为道者皇之易当日之水干之坤也以教为道者帝之易当月之水兊之坤也以劝为道者王之易当星之水离之坤也以率为道者伯之易当辰之水震之坤也皆谓之易者因用成体虽有四端其成归于道则易也以类推之书诗春秋皆然大抵观时论经必原其大纲以求其所止然后变不能乱皇帝王伯者圣人之时也化教劝率者用也易书诗春秋者圣人之经也道徳功力者体也以道德功力为化教劝率者从体以起用也所谓体无定用惟变是用圣人之时以应用之变为主也以化教劝率为道德功力者摄用以归体也所谓用无定体惟化是体圣人之经以立体之常为主也凡卦以内卦为主者地也天为用地为体体用之中各有体用则天之天地之天皆是应变之用天之地地之地乃其立徳之体也时无常经一定是故皇帝王伯以用为体易书诗春秋以体为体夫或以体为体或以用为体二者皆为体犹或以用为用或以体为用二者皆为用也孔子制一定之经以御无常之时所以皇帝王伯之治各主其一有时而穷孔子之道独全乎四无时而穷也】夫古今者在天地之间犹旦暮也以今观今则谓之今矣以后观今则今亦谓之古矣以今观古则谓之古矣以古自观则古亦谓之今矣是知古亦未必为古今亦未必为今皆自我而观之也安知千古之前万古之后其人不自我而观之也若然则皇帝王伯者圣人之时也易书诗春秋者圣人之经也【时存乎用经存乎体天道之生物虽亿千万年无出乎春夏秋冬生长收藏人道之生民虽亿千万年无出乎皇帝王伯化教劝率则易书诗春秋道徳功力经常不易之体尽之矣后之视今犹今之视昔是古非今者未可与权也】时有消长经有因革时有消长否泰尽之矣经有因革损益尽之矣否泰尽而体用分损益尽而心迹判体与用分心与迹判圣人之事业于是乎备矣【一运之时有否泰如一年之时有消长皇帝王伯其治有升降者变也圣人因时之否泰为经之损益所取皇帝王伯体用各分于四等四而四之各极于十六而圣人之业见乎变者僃矣损益尽则易书诗春秋心迹各判于四等四而四之各极于十六而圣人之事见乎权者备矣又有説焉方时之泰也皇与帝王立徳之体即是建功之用及其否也伯者之业体安于争利而用假于济人则体与用自分矣达变者以生物生民为主当取其济人之用不可薄其体而并弃之也方经之益也易与书诗谈王之迹即是扶世之心及其损也春秋之事迹防于杂伯而心在于救时则心与迹自判矣眀权者以生物生民为主当原其救时之心不可泥其迹而并疑之也天地不去九冬故一物无遗圣人不絶五伯故片善无弃其变其权要在生物与民而已矣且膏粱与藜藿异味疗饥则同锦绣与布褐异质御寒则均物有精粗其谁不知方饥寒廹人而必待膏梁锦绣则死于冻馁矣仲尼之经因否泰以尽损益其所取安得不极于五伯也孟子曰仲尼之徒无道桓文之事其取五伯岂本心哉所谓有权存焉也夫体有小大故用有广狭迹有汚隆故心有公恕五伯济时之用其用虽狭圣人扶世之心其心则恕语曰可与立未可与权非变而通之以尽利者可与言权也哉】所以自古当世之君天下者其命有四焉一曰正命二曰受命三曰改命四曰摄命【正命者自然当得受命者有所付授虽以舜禹之圣受禅代于唐虞犹不如嗣君继体之正也故福莫大于无祸徳莫贵于有常道莫先于简易改命者汤武革命者也摄命者五伯之事犹有可言下此一等不以其道得之夷狄盗贼矣圣人虽有恕心至是亦不可行也】正命者因而因者也受命者因而革者也改命者革而因者也摄命者革而革者也因而因者长而长者也因而革者长而消者也革而因者消而长者也革而革者消而消者也革而革者一世之事业也革而因者十世之事业也因而革者百世之事业也因而因者千世之事业也可以因则因可以革则革者万世之事业也一世之事业者非五伯之道而何【权时之宜非久行之道】十世之事业者非三王之道而何百世之事业者非五帝之道而何千世之事业者非三皇之道而何万世之事业者非仲尼之道而何【凡经世言一十百千万亿兆之数皆立体之大经至于随时尽变长短多少不必皆合其分皇帝王伯之体之用亦然若乃仲尼为万世之事业则必然矣太极无极数无増损是故外象外数寔者有尽内象内数虚者无穷也】是故知皇帝王伯者命世之谓也仲尼者不世之谓也仲尼曰殷因于夏礼所损益可知也周因于殷礼所损益可知也其或继周者虽百世可知也夫如是则何止于百世而已哉亿千万世皆可得而知之也【亿万千世欲有所损益者皆不出乎皇帝王伯之中则易书诗春秋尽之矣天之四时地之四维人之四体可以有加则是四者亦可以有加也命世者有体之四不世者无体之一也无体者一托于四随在皆全除四则无一也】人皆知仲尼之为仲尼不知仲尼之所以为仲尼不欲知仲尼之所以为仲尼则已如其必欲知仲尼之所以为仲尼则舍天地将奚之焉人皆知天地之为天地不知天地之所以为天地不欲知天地之所以为天地则已如其必欲知天地之所以为天地则舍动静将奚之焉夫一动一静者天地至妙者与夫一动一静之间者天地人之至妙至妙者与【太极兼体动静不倚一偏张横渠所谓一物两体故易无体也分天地以为二体而动静偏系虽天地亦为太极之物合万物以为一用而动静宻通虽物亦为太极之道】是故知仲尼之所以能尽三才之道者谓其行无辙迹也故有言曰予欲无言又曰天何言哉四时行焉百物生焉其斯之谓与【上二篇以四象分天地万物之体虽有体有用而大要为体则外象外数也次三篇以四象分吴天圣人之用虽有体冇用而大要为用则内象内数也天之四府春夏秋冬为体生长收藏为用则太极统之人之四府易书诗春秋为体皇帝王伯为用则皇极统之昊天者太极之主仲尼者皇极之主也是故经世衍四象析于十六谓之皇极而専以赞仲尼也】
　　观物内篇之六
　　孔子赞易自羲轩而下序书自尧舜而下删诗自文武而下修春秋自桓文而下自羲轩已下祖三皇也自尧舜而下宗五帝也自文武而下子三王也自桓文而下孙五伯也祖三皇尚贤也宗五帝亦尚贤也三皇尚贤以道五帝尚贤以徳子三王尚亲也孙五伯亦尚亲也三王尚亲以功五伯尚亲以力呜呼时之既徃亿千万年时之未来亦亿千万年仲尼中间生而为人何祖宗之寡而子孙之多邪所以重赞尧舜至禹曰禹吾无间然矣【贤者理也亲者情也太上贵德尚贤也其次务施报尚亲也亲则近乎私矣不能如大道之公也】仲尼后禹千五百余年今之后仲尼又千五百余年虽不敢比仲尼上赞尧舜禹岂不敢比孟子上赞仲尼乎人谓仲尼惜乎无土吾独以为不然独夫以百亩为土大夫以百里为土诸侯以四境为土天子以九州为土仲尼以万世为土若然则孟子言自生民以来未有如孔子也斯亦未为之过矣【太极以万物为体仲尼以万世为土皆无极之数也】夫人不能自富必待天与其富然后能富人不能自贵必待天与其贵然后能贵若然则富贵在天也不在人也有求而得之者有求而不得者矣是系乎天者也功徳在人也不在天也可修而得之不修则不得是非繋乎天也系乎人者也夫人之能求而得富贵者求其可得者也非其可得者非所以能求之也昧者不知求而得之则谓其已之能得也故矜之求而失之则谓其人之不与也故怨之如知其已之所以能得人之所以能与则天下安有不知量之人邪天下至富也天子至贵也岂可妄意求而得之也虽曰天命亦未始不由积功累行圣君艰难以成之庸君暴虐以壊之是天与是人与是知人作之咎固难逃已天降之灾禳之奚益积功累行君子常分非有求而然也有求而然者所谓利乎仁者也君子安有余事于其间哉然而有幸有不幸者始可以语命也已【命者一成不可改而君子以幸不幸语命者立人之道也此一节以富贵繋乎天以成壊繋乎人者明天人之分也先生曰竿纶浮沉钩饵一不具则鱼不可得六物具而不可得鱼者有焉具六物者人也得鱼不得鱼者天也六物不具而不得鱼者非天也人也此理尽之矣】夏禹以功有天下夏桀以虐失天下殷汤以功有天下殷纣以虐失天下周武以功有天下周幽以虐失天下三者虽时不同其成败之形一也平王东迁无功以复王业赧王西走无虐以防王室威令不逮一小国诸侯仰存于五伯而已此又奚足道哉但时无真王者出焉虽有虚名与祀宋其谁曰少异是时也春秋之作不亦宜乎【周无贤君王室以虚名而临天下时无真主伯者假虚名而窃威柄虚而无实道将丧矣权以褒功使人知名之有益正以贬罪使人知实之难诬以正用权权无非正以实用名名无非实则褒贬以代赏罚春秋王者之事岂曰小补之哉】仲尼修经周平王之时书终于晋文侯诗列为王国风春秋始于鲁隐公易尽于未济卦予非知仲尼者学为仲尼者也礼乐征伐自天子出而出自诸侯天子之重去矣宗周之功德自文武出而出自厉幽文武之基息矣由是犬戎得以侮中国周之诸侯非一独晋能攘去戎狄徙王东都洛邑用存王国为天下伯者之唱秬鬯圭瓒之锡其能免乎传称子贡欲去鲁告朔之饩羊孔子曰赐也尔爱其羊我爱其礼是知名存实亡者犹愈于名实俱亡者矣礼虽废而羊存则后世安知有不复行礼者矣晋文公尊王虽用虚名犹能力使天下诸侯知有周天子而不敢以兵加之也及晋之衰也秦由是敢灭周斯爱礼之言信不诬矣【父子相继正也禅代征伐假摄皆权变也禅贤变之顺者也伐罪变之逆者也伯者之事则防乎诈矣虚名乱实孔子奚取焉因名以存实因假以图真亦圣人之权也】齐景公尝一日问政于孔子孔子对曰君君臣臣父父子子公曰善哉信如君不君臣不臣父不父子不子虽有粟吾得而食诸是时也诸侯僣天子陪臣执国命禄去公室政出私门景公自不能上奉周天子欲其臣下奉己不亦难乎厥后齐祚卒为田氏所移夫齐之有田氏者亦犹晋之有三家也亦犹周之有五伯也韩赵魏之于晋也既立其功又分其地既卑其主又専其国田氏之于齐也既得其禄又専其政既杀其君又移其祚其如天下之事岂无渐乎履霜之戒宁不思乎传称王者往也能往天下者可以王矣周之衰也诸侯不朝天子久矣及楚预中国防盟仲尼始进爵为之子其僣王也不亦陋乎夫以力胜人者人亦以力胜之吴尝破越而有轻楚之心及其破楚又有骄齐之志贪婪攻取不顾徳义侵侮齐晋専以夷狄为事遂复为越所灭越又不监之其后复为楚所灭楚又不监之其后复为秦所灭秦又不监之其后复为汉所伐恃强凌弱与豺虎何以异乎非所以谓之中国义理之师也宋之为国也爵髙而力卑者乎盟不度徳防不量力区区与诸侯竝驱中原耻居其后其于伯也不亦难乎周之同姓诸侯而克永世者独有燕在焉燕处北陆之地去中原特逺茍不随韩赵魏齐楚较利力争虚名则足以飬德待时观诸侯之变秦虽虎狼亦未易加害延十五六年后天下事未可知也中原之地方九千里古不加多而今不加少然而有祚长祚短地大地小者攻守异故也【攻者以力取人将必争争则俱伤故地小而祚短守者以徳懐人将自服服则俱安故地大而祚长此言祚之长短亦繋人事不可专责天命也或曰先生之书论数尔而每主人事数可变乎曰天人有交胜之理治乱有可易之道盖数无不顺天之一也有顺有逆地之二也逆者可顺顺者可逆人之三也挂一之蓍代虚一以为用人之三即太极之一上下于两间而无常者胡为不能变易乎是故唐虞命虽革而世愈治幽厉身虽灭而祚益永则尧舜周公用易之力也】自三代以降汉唐为盛秦界于周汉之间矣秦始盛于穆公中于孝公终于始皇起于西夷迁于岐山徙于咸阳兵渎宇内血流天下吞吐四海更革今古虽不能比徳三代非晋隋可同年而语也其祚之不永得非用法太酷杀人之多乎所以仲尼序书终于秦誓一事其言不亦逺乎夫好生者生之徒也好杀者死之徒也周之好生也以义汉之好生也亦以义秦之好杀也以利楚之好杀也亦以利周之好生也以义而汉且不及秦之好杀也以利而楚又过之天之道人之情又奚择于周秦汉楚哉择乎善恶而已是知善也者无敌于天下而天下共善之恶也者亦无敌于天下而天下亦共恶之天之道人之情又奚择于周秦汉楚哉择于善恶而已【此一篇专论人事盖天人各有分际实有交胜之理所谓天定胜人人定胜天者是己先生之书出乎此理夫是之谓易而异乎隂阳家者流也】











　　钦定四库全书
　　皇极经世索隐卷下　　　宋　张行成　撰观物内篇之七
　　昔者孔子语尧舜则曰垂衣裳而天下治语汤武则曰顺乎天而应乎人斯言可以该古今帝王受命之理也尧禅舜以徳舜禅禹以功以徳帝也以功亦帝也然而徳下一等则入于功矣汤伐桀以放武伐纣以杀以放王也以杀亦王也然而放下一等则入于杀矣是知时有消长事有因革前圣后圣非出于一途哉天与人相为表里天有隂阳人有邪正邪正之由繋乎上之所好也上好徳则民用正上好佞则民用邪邪正之由有自来矣虽圣君在上不能无小人是难其为小人虽庸君在上不能无君子是难其为君子自古圣君之盛未有如唐尧之世君子何其多邪时非无小人也是难其为小人也故君子多也所以虽有四凶不能肆其恶自古庸君之盛未有如纣之世小人何其多邪时非无君子也是难其为君子故小人多也所以虽有三仁不能遂其善是知君择臣臣择君者是系乎人也君得臣臣得君者是非系乎人也系乎天者也贤愚人之本性利害民之常情虞舜陶于河滨傅説筑于岩下天下皆知其贤而百执事不为之举者利害使之然也【凡人禀五行之气五行有畏恶忌克之性故利害争嫉之情非必末世之人有之而帝王之世皆无也化教劝率存焉由乎当世者之用则人事也当世者之或圣或庸则天命也是故君臣相择虽系乎人君臣相得实系乎天有臣而无君者有矣未有有君而无臣者也舜説之初不见举时不能无小人也名闻声显卒见用焉上有其君而君子胜也】吁利害丛于中而矛防森于外又安知有虞舜之圣而傅説之贤哉河滨非禅位之所岩下非求相之方昔也在亿万人之下而今也在亿万人之上相去一何逺之甚也然而必此云者贵有名者也易曰坎有孚维心亨行有尚中正行险徃且有功虽危无咎能自信故也伊尹以之是知古之人患名过实者有之矣其间有幸与不幸者虽圣人人力有不及者矣伊尹行冡宰居责成之地借使避放君之名岂曰不忠乎则天下之事去矣又安能正嗣君成终始之大忠者乎吁若委寄于匪人三年之间其如嗣君何则天下之事亦去矣又安有伊尹也坎有孚维心亨不亦近之乎易曰由豫大有得勿疑朋盍簮刚健主豫动而有应群疑乃亡能自强故也周公以之是知圣人不能使人无谤者也周公居总已当任重之地借使避灭亲之名岂曰不孝乎则天下之事去矣又安能保嗣君成终始之大孝者乎吁若委寄于匪人七年之间其如嗣君何则天下之事亦去矣又安有周公也由豫大有得勿疑朋盍簮不亦近之乎夫天下将治则人必尚行也天下将乱则人必尚言也尚行则笃实之风行焉尚言则诡谲之风行焉天下治则人必尚义也天下将乱则人必尚利也尚义则谦让之风行焉尚利则攘夺之风行焉三王尚行者也五伯尚言者也尚行者必入于义也尚言者必入于利也义利之相去一何逺之如是耶是知言之于口不若行之于身行之于身不若尽之于心言之于口人得而闻之行之于身人得而见之尽之于心神得而知之人之聪明犹不可欺况神之聪明乎是知无愧于口不若无愧于身无愧于身不若无愧于心无口过易无身过难无身过易无心过难既无心过何难之有吁安得无心过之人而与之语心哉是故知圣人所以能立于无过之地者谓其善事于心者也【尧舜君道之顺者也汤武君道之逆而顺者也舜説臣道之顺者也伊周臣道之逆而顺者也逆而顺者权也先天之学以诚为主心学也善事于心然后可以与权不然权变之论必入乎诈利矣自古乱臣贼子未有不以汤武伊周而借口者也】
　　观物内篇之八
　　仲尼曰韶尽美矣又尽善也武尽美矣未尽善也又曰管仲相桓公伯诸侯一匡天下民到于今受其赐微管仲吾其被髪左袵矣是知武王虽不逮舜之尽善尽美以其觧天下之倒悬则下于舜一等耳桓公虽不逮武之应天顺人以其伯诸侯一匡天下则髙于狄亦逺矣【体同分于否泰心迹判于损益稽此言而可见矣是书论人君则取羲皇尧舜禹汤文武以至齐桓晋文秦穆楚庄论人臣则取舜説伊周以至绛侯梁公公恕并存焉经世之逹道观物之通理也善经世者汚隆当随世之变善观物者小大当随物之才归于适用防于中正而止不可泥古非今执己方人也】以武比舜则不能无过比桓则不能无功以桓比狄则不能无功比武则不能无过汉氏宜立乎桓武之间矣是时也非防天下民厌秦之暴且甚虽十刘季百子房其如人心未易何且古今之时则异也而民好生恶死之心非异也自古杀人之多未有如秦之甚天下安有不厌之乎夫杀人之多不必以刃谓天下之人无生路可趋也而又况以刃多杀天下之人乎秦二世万乘也求为黔首而不能得汉刘季匹夫也免为元首而不能已万乘与匹夫相去有间矣然而有时而代之者谓其天下之利害有所悬之耳天下之道非祸万乗而福匹夫也谓其祸无道而福有道也人之情非去万乗而就匹夫也谓其去无道而就有道也万乗与匹夫相去有间矣然而有时而代之者谓其直以天下之利害有所悬之耳【以先天爻象而配分两图之数干一兊二离三震四巽五坎六艮七坤八者体之常也以律吕声音而观既济图之数内宫左旋则干兊离震一二三四右旋则坤艮坎巽亦一二三四外宫右旋则坤艮坎巽八七六五左旋则干兊离震亦八七六五者用之变也方数之常则干一坤八万乗匹夫相去逺矣及数之变则干亦居八坤亦居一故万乗匹夫有时相代也夫数之先后者位之上下也位虽有定人则无常上下势由相形而成万乗之所以尊者以众共推之也万乗而専害人人将弃之势不容久居上矣匹夫之所以卑者以众共弃之也匹夫而能利人人将推之势不容久居下矣此自然之理也天下之数生于理理之所至数从而行天且弗违况于鬼神乎先生之言使人知人事之当修而天命之不可必与世之谈天者盖有间矣纣曰我生不有命在天虽欲不亡其可得乎】日既没矣月既望矣星不能不希矣非星之希是星难乎其为光矣能为其光者不亦希乎汉唐既创业矣吕武既擅权矣臣不能不希矣非臣之希是臣难乎其为忠矣能为其忠者不亦希乎是知任天下事易死天下事难死天下事易成天下事难苟成之又何计乎死与生也如其不成虽死奚益况其有正与不正者乎与其死于不正孰若生于正与其生于不正孰若死于正在乎忠与智者之一择焉死固可惜贵乎成天下之事也如其败天下之事一死奚以塞责生固可爱贵乎成天下之事也如其败天下之事一生何以收功噫能成天下之事又能不失其正而生者非汉之留侯唐之梁公而何微斯二人则汉唐之祚或防乎移矣岂若虚生虚死者焉夫虚生虚死者譬之萧艾忠与智者不逰乎其间矣【此二篇大抵言世道愈卑取人愈降太极之变皇极之权也是谓经世之道观物之理髙祖者秦民之汤武绛侯梁公者汉唐之伊周忠与智者近乎逹节可与权也】
　　观物内篇之九
　　仲尼曰善人为邦百年亦可以胜残去杀诚哉是言也自极乱至于极治必三变矣三皇之法无杀五伯之法无生伯一变至于王矣王一变至于帝矣帝一变至于皇矣其于生也非百年而何是知三皇之世如春五帝之世如夏三王之世如秋五伯之世如冬如春温如也如夏燠如也如秋凄如也如冬冽如也春夏秋冬者昊天之时也易书诗春秋者圣人之经也天时不差则嵗功成矣圣经不忒则君徳成矣天有常时圣有常经行之正则正矣行之邪则邪矣邪正之间有道在焉行之正则谓之正道行之邪则谓之邪道邪正由人乎由天乎天由道而生地由道而成物由道而形人由道而行天地人物则异也其于由道一也【繋辞曰一隂一阳之谓道继之者善也隂阳本皆善道岂有邪正乎盖道无非善者用宗于一天之一也故孟子曰夫道一而已矣也道有邪正者体立乎两地之二也故孔子曰道二仁与不仁也学诗学礼或为发防之其好色好货或为兴王之资者体无定用用无定体体用相易人之三也故先生曰行之正则谓之正道行之邪则谓之邪道三者一之用反本则归一也】夫道也者道也道无形行之则见于事矣如道路之道坦然使千亿万年行之人知其归者也或曰君子道长则小人道消君子道消则小人道长长者是则消者非也消者是则长者非也何以知正道邪道之然乎吁贼夫人之论也不曰君行君事臣行臣事父行父事子行子事夫行夫事妻行妻事君子行君子事小人行小人事中国行中国事僣窃行僣窃事谓之正道君行臣事臣行君事父行子事子行父事夫行妻事妻行夫事君子行小人事小人行君子事中国行僣窃事僣窃行中国事谓之邪道【元防运世为四象总二百五十六卦者天统地也律吕声音分五百一十二位者地匹天也是故八卦变化图干兊离震为天来唱地体用皆正日辰皆顺坤艮坎巽为地来和天体用皆反日辰皆逆顺者为阳逆者为隂当分则正非分则邪又曰当分者日辰相生律吕相唱和者也非分者日辰相克声音相陵犯者也夫贤否异观是非迭起若无得一者以为天下正将谁与正之邪待其自定则事无及矣】至于三代之世治未有不治人伦之为道也三代之世乱未有不乱人伦之为道也后世之慕三代之治世者未有不正人伦者也后世之慕三代之乱世者未有不乱人伦者也自三代而下汉唐为盛未始不由治而兴乱而亡况其不盛于汉唐者乎其兴也又未始不由君道盛父道盛夫道盛君子之道盛中国之道盛其亡也又未始不由臣道盛子道盛小人之道盛君子之道盛噫二道对行何故治世少而乱世多邪君子少而小人多邪曰岂不知阳一而隂二乎【一年三百六十开物数二百四十闭物数一百二十开物前之半长数也阳十二日之数主之后之半消数也隂十二日之数主之闭物百二十物数也闰十二分之数主之者阳一而隂二也动植数各一万七千二十四干兊离震分为一百二十八卦坤艮坎巽分为二百五十六卦阳大而少隂小而多亦阳一而隂二也是故五百一十二卦之蓍防除挂一而以归竒数合用数得一十四万七千四百五十六则三百八十四之三百八十四以归竒数合暗数得二十九万四千九百一十二则三百八十四之七百六十八也】天地尚由是道而生况其人与物乎人者物之至灵者也物之灵未若人之灵尚由是道而生又况人灵于物者乎是知人亦物也以其至灵故特谓之人也【天地而人物者大而小也物而人者愚而知也反复相况言皆不逃乎数也道法自然数生于自然之理理无不顺故正道可久邪道难常此一篇分隂阳辨邪正其象见于八卦变化图繋辞曰四象生八卦八卦定吉凶此之谓也】
　　观物内篇之十
　　日经天之元【干当日】月经天之防【兊当月】星经天之运【离当星】辰经天之世【震当辰】以日经日【重干为干】则元之元可知之矣以日经月【干兊为履】则元之防可知之矣以日经星【干离为同人】则元之运可知之矣以日经辰【干震为旡妄】则元之世可知之矣以月经日【兊干为夬】则防之元可知之矣以月经星【兊离为革】则防之运可知之矣以月经辰【兊震为随】则防之世可知之矣以星经日【离干为大有】则运之元可知之矣以星经月【离兊为暌】则运之防可知之矣以星经星【重离为离】则运之运可知之矣以星经辰【离震为噬嗑】则运之世可知之矣以辰经日【震干为大壮】则世之元可知之矣以辰经月【震离为丰】则世之运可知之矣以辰经辰【重震为震】则世之世可知之矣元之元一元之防十二元之运三百六十元之世四千三百二十防之元十二防之防一百四十四防之运四千三百二十防之世五万一千八百四十演运之元三百六十运之防四千三百二十运之运一十二万九千六百运之世一百五十五万五千二百世之元四千三百二十世之防五万一千八百四十世之运一百五十五万五千二百世之世一千八百六十六万二千四百【天数三地数两天用地故一乗十二再乗三十以四十二为一变得数三百六十则元之运数也析于三十二位则万有一千五百二十当万物之数去其二位则万有八百者一防运行之年数也地用天故一乗十二再乗三十三乗又十二以五十四为一变得数四千三百二十则元之世数也析于三十二位则一十三万八千二百四十当一元生物之数去其二位则十二万九千六百者一元运行之年数也此元之防运世三位之变数也实分为防运世之元防有十二元以一十二万九千六百月为一元故以两而变得四千三百二十运者三百六十之十二以三而变得五万一千八百四十世者四千三百二十之十二也运有三百六十元以一十三万九千六百日为一元故以两而变得十二万九千六百运者三百六十之三百六十以三而变得一百五十五万五千二百世者四千三百二十之三百六十也世有四千三百二十元以一十二万九千六百辰为一元故以两而变得一百五十五万五千二百运者三百六十之四千三百二十以三而变得一千八百六十六万二千四百世者四千三百二十之四千三百二十也先天之数天地互用地以三变者分乎用也天以两变盖一变尔体必有合四元之变皆至世而止世之外各有三十之一变焉则年之用也世之世以一辰为一年故其数三十之即一元之辰也毎元再变得八十四总四元而三百三十六则天统乎体八变之数也地虚三十之一变为动植之用故动植之通数与一元之数防乎泰卦而得其半也立此数者明四位之品得数多寡大小不同是故人物生焉皆有七等也因此十六大位之本数一位各析三十小位而运数行乎其间自一元之乾卦以一为一杪而起者积三十小位为一大位歴十六大位凡七变至世之震卦得运行之泰卦数为一运之数在先天方图即西北十六卦则干兊离震之位也再变三十得运行之履卦数则以元之元为一防之数矣自元之乾卦以十三亿九千九百六十八万为一杪三十杪为一位而起者积三十小位为一大位歴十六大位凡七变至世之震卦得运行之临卦数倍又半之为一防之数在先天方圗当东南十六卦则巽坎艮坤之位也再变十二得运行之同人数则以元之元之元之元为一元之数矣乃以律吕图各二百五十六位析之阳数当西南天唱地之十六卦则否咸未济恒之位隂数当东北地和天之十六卦则泰损既济益之位隂自坤之泰阳自干之否直卦气图元之元之泰卦而起当元之元之元之元同人二万兆之数愈分愈少至震之益巽之恒直卦气图世之世之明夷而终当世之世之世之世其数得八十一万于天地之卦数有合有不合者矣是故先生大小运用至同人二万兆之数大数七细数二十一当卦者十七若列为方图自元之元至元之分自分之元至分之分得八十一位盖尽九九之数其用在八八之外矣以卦配之分数十七皆当虚位是故日月之变自干至坤得八十一数实者八八为物之体虗者十七为气之用大运分数用十七卦者当其虗用也夫自积数言之积少为多则东南之数多而西北之数少自分数言之分大为小则东南之数小而西北之数大是故以十六位经日月之变则西北得一运之数东南多一防之数以七等辨人物之品则干当兆人之人同人当一人之人也先生世之世用至地卦大畜千万之数而大小运用至天卦同人万兆之数于六十四卦之变大数十五之中用天之七余地之八未尽也天九地九人物分焉天中有地地中有天成于四九又各主之乃得八十一之四三十六之九而极于三百二十有四列为四圗各八十一位始尽地四之体自长数言者各加折数毎圗而六十四则八八之体也自分数言者不加析数毎圗而八十一则九九之用也长数天之天自干之一而起者终于临九百兆之数分数则终于同人之万兆矣长数天之地自同人之万兆而起者终于复千万垓之数分数则终于遇之七秭矣长数地之天自遇之七秭而起者终于师千沟之数分数则终于遁之十万沟矣长数地之地自遁之十万沟而起者终于坤二载之数分数则终于剥之六十载矣剥者反生之卦既徃之数未尽于明方来之数已兆于幽剥即反生之复复即始生之干也是故自一至极大数十六细数九十七自一至载得大数十五细数八十一六十四卦尽矣细数犹有十六未尽焉故先生谓坤当无极之数也夫六十四卦之外余十六数者地之体也十六而十六之得八八之四故长数之位尽于二百五十有六也六十四卦之中虗十七数者天之用也用十七者体十八十八而十八之得九九之四故分数之位尽于三百二十有四也八而得一老阳之气降而在物乾道变化八方既盈九虗皆实故九为究数也惟其用之不尽十六之体常存乃能生生不穷此之谓易之道也扬子云作太元有厯律二数之用挂一之蓍与一首之防相应凡三百二十有四在歴数则用三十六之九而不用其十在律数则用八十一之四而不用其五皆用之不尽也子云可谓深得易之理矣　元防运世数者经世之数也合四为一者其元自冬至而起天之体也列一为四者其元自春分而行地之用也坎离四位十六而二百五十六偶之三十二而五百一十二则生物之数也运行之数在其中则月之变十二日之变三十是也以变言之竒数为天偶数为地以位言之十五为天十六为地也夫天一地二人三地居天人之间承天之气而布之以生人物是故卦气图三百六十六与二百五十二之运数律吕图三百五十二与二百六十四之物数皆藏乎十六位之中也经世衍四者数穷于七先天之用也盖后天易之用倚于五者三两也数五者一三五为三天二四为两地用则从三故三而三之为干爻之九正合乎一三五之数两而三之为坤爻之六正合乎二四之数也先天易之体穷于七者四三也数七者一三五七为天统乎体二四六为地分乎用体则从四故四而四之为位之十六正合乎一三五七之数三而四之为防之十二正合乎二四六之数也后天之数天地各用则天三地二者天二地二天主冲气而为五先天之数天地互用则天四地三者天三地三天兼余分而为七天皆多于地也一十百千万者五数也加亿与兆者七数也后天用五故至于万物先天用七故至于兆物也】元之元以春行春之时也元之防以春行夏之时也元之运以春行秋之时也元之世以春行冬之时也防之元以夏行春之时也防之防以夏行夏之时也防之运以夏行秋之时也防之世以夏行冬之时也运之元以秋行春之时也运之防以秋行夏之时也运之运以秋行秋之时也运之世以秋行冬之时也世之元以冬行春之时也世之防以冬行夏之时也世之运以冬行秋之时也世之世以冬行冬之时也【此明元防运世在运行之时者亦分十六等也人物盛衰系之矣一年有十二月三百六十日四千三百二十辰分为四时毎时三月九十日一千八十辰一时又各分四时毎时二百九十辰日月皆不可分若以运言之一运十二世三百六十年四千三百二十月分为四时毎时三世九十年一千八十月一时又各分四时毎时二百七十月年世皆不可分以理论之一元者太极之一年一运者天之一年也一年分为四时者析一而四天之体数也一时又以三而分四时各分为三月者所主在日天之明数十二防运行之数也一时若以四而分四时又各分为四时者所主在辰地之暗数十六位生物之数也以分直于卦气圗则正数毎位十五卦九十爻毎爻直三辰总二百七十辰若加闰数毎位十六卦九十六爻亦一爻直三辰总二百八十八辰故正数二百四十卦通闰则二百五十六卦正数四千三百二十辰通闰则四千六百八辰也夫天以三十日为一月总四千三百二十辰当卦气图之十二防为一年地以二百七十辰为一时总四千三百二十辰当卦气图之十六位为一年虗体虽加实用无益者天托地以为体而天实生用故辰起于四九而防成于四三地托天以为用而地实主体故辰起于三九而位成于四四其归一也地数十六一年本当有十六月地常晦一故以天三月均为四时而体数之用二百七十也盖用数三百六十者天之用也体数之用二百七十者地之用也自天之用言之三百六十日者六六也六甲之变也即用成体列于四时则四九矣体成于四用成于三四九之中用其三九者老阳之用用之防也是故三年之丧实二十七月以九月当年者子生三年免于父母之懐论隂之数之充足亦不过乎三九故人二十四经络之外复用三络成二十七气也以二百七十辰当一月以百七十月当一世者三十日而各用九辰三十年而各用九月也夫四九与三九之用多寡之数既不同矣而十二防与十位之总数其归则一何也曰自体用各名天地异数者言之人之动息无冬夏而有昼夜一日不用亥子丑三辰物之动息无昼夜而有冬夏一年不用亥子丑三月者皆其世数主隂阳者聚而并存于冬主柔刚者分而各存于夜以日计则用二百七十分不用九十分以年计则用二百七十日不用九十日引而申之至于一元莫不然者故地分于用而用三九也息于夜者用于昼息于冬者用于春用者开物成务之实不用者入神致用之源以用言者四必存一以体言者四无非用故天统乎体而用四九也自体用相依天地同防者言之十二防者天之全用也十六位者地之全体也取一年之辰数以二百七十去之十二月之外复得存本之四数矣故月十二者其辰四九用无非体位十六者其辰三九体无非用也然而必曰体用云者数无尽用必存其本存本则体也自三九而二百七十者言之以三百六十为体用九十之三存九十之一者地用天为道存天以为体也若自六六而三百六十者言之以三百八十四为体用二十四之十五存二十四之一者天用地为利存地以为体也盖人依于地地依于天穷上反下天复于地体圎而数还不自外来也是故地之用数一日必存三辰一年必存三月以至一元必存三防天虽用三百六十余分六十三时不尽八八之一布于天地之中潜于万物之本息而复生无有纪极自地言之乾坤坎离不变自物言之頥中孚大小过不变其爻皆二十四也故曰正闰相生数无穷矣】皇之皇以道行道之事也皇之帝以道行徳之事也皇之王以道行功之事也皇之伯以道行力之事也帝之皇以徳行道之事也帝之帝以徳行徳之事也帝之王以徳行功之事也帝之伯以徳行力之事也王之皇以功行道之事也王之帝以功行徳之事也王之王以功行功之事也王之伯以功行力之事也伯之皇以力行道之事也伯之帝以力行徳之事也伯之王以力行功之事也伯之伯以力行力之事也时有消长事有因革非圣人无以尽之所以仲尼曰可与共学未可与适道可与适道未可与立可与立未可与权是知千万世之时千万世之经岂可画地而轻言哉【言皇帝王伯有十六等当随时汚隆而取不可责以羲农然后为皇尧舜然后为帝汤武然后为王桓文然后为伯此亦权变之论也非逹节之人而骤语权变必为邪矣所以孔子之言自共学以至与权入道有序也世之士逐物流转未可共学者也利害之际以茍且为从权以反复为逹变欺天也哉】三皇春也五帝夏也三王秋也五伯冬也【以皇帝王伯比春夏秋冬者一元在大化中犹一年故先生立大小运数以年月日时当元防运世也一年大数不过分春夏秋冬一元大运不过分皇帝王伯春夏秋冬之中各有春夏秋冬皇帝王伯之中各有皇帝王伯其治乱不齐而否泰有渐犹隂阳之逆顺不常而消息有经也】七国冬之余冽也汉王而不足晋伯而有余三国伯之雄者也十六国伯之丛者也南五代伯之借乘也北五朝伯之舎也隋晋之子也唐汉之弟也隋季诸郡之伯江汉之余波也唐季诸镇之伯日月之余光也后五代之伯日未出之星也自帝尧至于今上下三千余年前后百有余世书可明纪者四海之内九州之间或合或离或治或隳或强或羸或唱或随未始有兼世而能一其风俗者吁古者谓三十年为一世岂徒然哉俟化之必洽教之必浃民之情始可以一变矣苟有命世之人继世而兴焉则虽鄙俗之区三变而帝道可举惜乎时无百年之世世无百年之人比其有代则贤之与不肖何止于相半也时之难不其然乎人之难不其然乎【以十六位之数列而成圗分为四方西北东南各用一数东北西南共一数而已一方又各分为四其数亦然盖地常晦一位数十六用者十二则四位之中用之者三也实用者九则合为四大位之中亦用之者三也天门四数一与十二与百四十四与三百六十皆生数也犹九畴之一二三四也地户四数五万与十二万与百五十万与千八百万皆成数也犹九畴之六七八九也中之四数皆四千三百二十即世数也犹五星之皇极也中数总一万七千二百八十通隂之合数之半得三防万物之数一隂一阳各去地之本二百五十六余三万四千四十八即与动植之数合故曰皇极经世观物也此篇四象之数言日月星辰不言水火土石在卦气图为十六位者天地之数故以言皇帝王伯也】
　　观物内篇之十一
　　太阳之体数十太隂之体数十二少阳之体数十少隂之体数十二少刚之体数十少柔之体数十二太刚之体数十太柔之体数十二【隂阳刚柔数者观物之数也此数盖动植二类各布于十六位二百五十六小位之中物生于地之理也起于八十八当震巽之用数四之则三百五十二者四体也去一用三而二百六十四者实用之数也先天卦数圗一二三四生数居左为天五六七八成数居右为地天数用十地数用十二天中自分天地则一三之阳为天二四之隂为地地中自分天地则八六之柔为地七五之刚为天太阳少阳与太刚少刚数皆用十从乎天也太隂少隂与太柔少柔数皆十二从乎地也乾坤坎离反复视之而不变者爻卦之体不变也故日星为在天之阳水土为在地之柔亦无变也震与艮相易兊与巽相易则变矣故月辰为在天之隂火石为在地之刚亦有变也干离为竒中之竒坎坤为偶中之偶竒偶之位不变也故日星在天而用竒数水土在地而用偶数亦无变也兊震为竒中之偶巽艮为偶中之竒则变矣故月辰在天而用偶数火石在地而用竒数亦有变也若夫干一兊二离三震四巽五坎六艮七坤八重其卦而爻复数之则先后之数皆不变也是故干兊离震为日月星辰之变数皆用十巽坎艮坤为水火土石之化数用十二者从生成之本数四四而分天一而二宗于一天也是故以生成而分者天地本数也以竒偶而分者天地交数也交数则人物之用也夫乾坤坎离竒偶不可变也若自二而四言之以二二而分干兊为竒离震为偶则离坎亦变矣所不变者惟乾坤也自二而八言之天地各为之主由上而下以干为一而至震由下而上以坤为一而至巽则坤亦变矣所不变者惟干也乃若自二而十六言之由干而数一二三四五六七八由坤而数亦一二三四五六七八虽干之位之数亦未免乎有变也是故世之将乱也始变其易变者终虽难变者亦变矣万世所不变者其惟有中正之徳如乾坤坎离之体者乎】进太阳少阳太刚少刚之体数退太隂少隂太柔少柔之体数是谓太阳少阳太刚少刚之用数进太隂少隂太柔少柔之体数退太阳少阳太刚少刚之体数是谓太隂少隂太柔少柔之用数太阳少阳太刚少刚之体数一百六十太隂少隂太柔少柔之体数一百九十二太阳少阳太刚少刚之用数一百一十二太隂少隂太柔少柔之用数一百五十二【进者当时而为用用必存本是故进阳刚之体数四之为百六十而退其四十八进隂柔之体数四之为百九十二而退其四十隂中除阳数阳中除隂数者互存其本也阳以隂为基隂以阳为基故坎离互藏其宅隂阳互存其本皆交法也如十六位之数毎数于七万五千二百六十四之中除一百七十六者地中存物之四象数也动植通数于一万七千二百八十之中除二百五十六者物中存地之四位数也亦互存其本也】以太阳少阳太刚少刚之用数唱太隂少隂太柔少柔之用数是谓日月星辰之变数以太隂少隂太柔少柔之用数和太阳少阳太刚少刚之用数是谓水火土石之化数日月星辰之变数一万七千二十四谓之动数水火土石之化数一万七千二十四谓之植数再唱和日月星辰水火土石之变化通数二万八千九百八十一万六千五百七十六谓之动植通数【阳刚之体数百六十者声数四四十六位毎位十声总一百六十为正律之全数也用数一百十二者十六位中毎位各有七声总一百十二为正律之用数也隂柔之体数百九十二者音数四四十六位毎位十二音总一百九十二为正吕之全数也用数百五十二者十六位中水音用九火土音各用十二石音用五总百五十二为正吕之用数也日月星辰之变数一万七千二十四者以五律一百十二徧唱百五十二吕得一万七千二十四声为正声之用数也水火土石之化数一万七千二十四者以正吕百五十二徧和一百十二律得一万七千二十四音为正音之用数也律吕者天地也声音者人物也律唱吕而声生故变数为动数而托乎地吕和律而音生故化数为植数而托乎天性情形体者动数也动中自有动植则性情为动形体为植矣走飞草木者植数也植中自有动植则草木为植飞走为动矣是故天中有地地中有天阳中有隂隂中有阳刚中有柔柔中有刚隂阳之中亦有刚柔刚柔之中亦有隂阳论其交则惟变所适不可为典要言其辨则杂而不越既有典常也泰之数五亿五千九百八十七万二千者天之运行一元之辰数也以世之世一千八百六十六万二千四百生物之数十六倍之而去闰数一位复取隂数而偶之即二数合矣动植之数一万七千二十四加生物本数二百五十六而唱和之即三十二位之数之半也运行者天数也生物者地数也动植者物数也三数皆防于泰运行数比生物数亏三千七百三十二万四千八百者天以三五而运地以四四而析总其大数则毎三十二位之中去其二位数也通数比生物数亏八百七十八万一千八百二十四者体数之用二百七十物存地四之本而二百六十六总其大数则毎四千三百二十之中去其六十四而唱和故也天主一故隂阳之数合地主二故隂阳之数分阳施其气隂凝其体共成一物故动植通数得天地之半也世之世数六位者天用老隂动植通数九位者地用老阳也以元防运世数除通数凡四布通数于是二百五十六卦生焉而卦气图之用见矣】日月星辰者变乎暑寒昼夜者也水火土石者化乎雨风露雷者也暑寒昼夜者变乎性情形体者也雨风露雷者化乎走飞草木者也暑变飞走木草之性寒变飞走草木之情昼变飞走木草之形夜变飞走木草之体【或言走飞草木或言飞走木草其序不同何也曰先天圗者太极造物之象分两图者其未合之数故四象运行圗日辰各转也既济图者其已合之数故八卦变化圗律吕相附也以分两图观之圎图八卦分八大位一位又分八小位其一二三四五六七八之数或右行或左行皆自上而下均以干兊离震巽坎艮坤为次自外卦而言则天八卦皆逆生地八卦皆顺布自内卦而言则天四卦逆生地四卦顺布是故由右而旋逆生以成始由左而转顺布以成终天一而二二合而为一体所谓立天之道曰隂与阳是也以既济圗观之内宫左旋则干兊离震右旋则坤艮坎巽皆一二三四外宫左旋则干兊离震右旋则坤艮坎巽皆八七六五左则内宫数顺布外宫数逆行右则内宫数逆行外宫数顺布故一二三四五六七八之合数左行应天隂阳匹敌进退互用地二而四四气交而为二用所谓隂阳合徳而刚柔有体也以先天图观之日月星辰天之分其卦为干兊离震水火土石地之分其卦为坤艮坎巽毎位前四卦为天地自交大小之位上下之卦皆右行者逆生也毎位后四卦为天地相交天来唱地者以大位下卦坤艮坎巽为走飞草木而小位上卦干兊离震为暑寒昼夜性情形体地来唱和天者以大位下卦干兊离震为性情形体而小位上卦坤艮坎巽为雨风露雷走飞草木其大位下卦之序皆右行者逆生也其小位上卦之序皆左行者顺布也夫分两合而既济数乃有象方其数交象犹未成及其象成数始可见故象为数之实也先天本象天地同由逆生者宗于一也分两圗之体数也先天交象天地各八逆顺者列于二也既济圗之用数也是故律吕圗以八卦别为二类者从地之二也卦圗以四象统乎八卦者从天之一也夫天以性情形体为次地以走飞草木为次者各从本卦地之二也以地之飞走木草配天之性情形体者宗于一天天之一也是故此书终篇飞走木草士农工商归之日月星辰皇帝王伯不言水火土石也】雨化性情形体之走风化性情形体之飞露化性情形体之草雷化性情形体之木性情形体者本乎天者也飞走木草者本乎地者也本乎天者分隂分阳之谓也本乎地者分柔分刚之谓也夫分隂分阳分柔分刚者天地万物之谓也备天地万物者人之谓也【阳刚之数十者十日也隂柔之数十二者十二辰也变化之数各一万七千二十四天地相唱和日辰合者各八千五百七十六不合者各八千四百四十八其不合者八析之天地各得二百五十六位合乎律吕圗之位数也位得三十三三十三者十六与十六偶而有一焉在天者为隂阳自交在地者为柔刚自交先生所谓阳交于隂而生蹄角之类隂交于阳而生羽翼之类刚交于柔而生根荄之类柔交于刚而生枝干之类是也其合者止可七析天地各得一百二十八合乎卦气图之位数也位得六十七六十七者三十三与三十三偶而有一焉在天者为隂阳交于刚柔在地者为刚柔交于隂阳先生所谓阳与刚交而生心肺隂与柔交而生肝胆柔与隂交而生肾膀胱刚与阳交而生牌胃是也盖物得天地之偏人得天地之全惟人得天地日月交之用他类则不能王砅曰人不与万类同五虫之中惟人应其纳音余皆不应故纳音主人民灾盖纳音由日辰相配而生是故天有八象地有八象人有十六象者合父母而生子合天地而生人也此篇言八卦之数备日月星辰水火土石在律吕圗为三十二位者万物之数故以言动植之物也夫元防运世之数用十二与三十者月一变十二而成年日一变三十而成月歴数之用也隂阳刚柔之数用十与十二者十日合而生五声十二辰合而生六律律数之用也歴律者天地万物之本纪故子云之太先生之经世观物乃用其数也天地万物之体本由四象而成体中自分体用则日月星辰为用水火土石为体用中又分体用则日月为隂阳之用星辰为刚柔之体先生之书首以隂阳刚柔为主至是分为二数元防运世専用日月星辰其变又独从日月者皆以天地为宗也】
　　观物内篇之十二
　　有日日之物者也有日月之物者也有日星之物者也有日辰之物者也有月日之物者也有月月之物者也有月星之物者也有月辰之物者也有星日之物者也有星月之物者也有星星之物者也有星辰之物者也有辰日之物者也有辰月之物者也有辰星之物者也有辰辰之物者也【合天地二气而生物物既生则从天合父母二气而生子子既生则从父故此篇以日月星辰为主不言水火土石者宗于一天也宗于一天故人物同用天之七等然乾道成男坤道成女二气虽共成一物一物必复分二类干兊离震与巽坎艮坤隂阳之象不同元防运世与年月日辰多少之数不同故卦气圗用二百五十六卦律吕圗虽以水火土石应日月星辰实用五百一十二位也】日日物者飞飞也日月物者飞走也日星物者飞木也日辰物者飞草也月日物者走飞也月月物者走走也月星物者走木也月辰物者走草也星日物者木飞也星月物者木走也星星物者木木也星辰物者木草也辰日物者草飞也辰月物者草走也辰星物者草木也辰辰物者草草也有皇皇之民者也有皇帝之民者也有皇王之民者也有皇伯之民者也有帝皇之民者也有帝帝之民者也有帝王之民者也有帝伯之民者也有王皇之民者也有王帝之民者也有王王之民者也有王伯之民者也有伯皇之民者也有伯帝之民者也有伯王之民者也有伯伯之民者也皇皇民者士士也皇帝民者士农也皇王民者士工也皇伯民者士商也帝皇民者农士也帝帝民者农农也帝王民者农工也帝伯民者农商也王皇民者工士也王帝民者工农也王王民者工工也王伯民者工商也伯皇民者商士也伯帝民者商农也伯王民者商工也伯伯民者商商也飞飞物者性性也飞走物者性情也飞木物者性形也飞草物者性体也走飞物者情性也走走物者情情也走木物者情形也走草物者情体也木飞物者形性也木走物者形情也木木物者形形也木草物者形体也草飞物者体性也草走物者体情也草木物者体形也草草物者体体也士士民者仁仁也士农民者仁礼也士工民者仁义也士商民者仁智也农士民者礼仁也农农民者礼礼也农工民者礼义也农商民者礼智也工士民者义仁也工农民者义礼也工工民者义义也工商民者义智也商士民者智仁也商农民者智礼也商工民者智义也商商民者智智也【日月星辰者火水石土之本也其神运于上为百千万亿之年应其时者虽大小不齐而不过乎皇帝王伯时有否泰故人有正邪其精散于下为百千万亿之物禀其者虽大小不齐而不过乎飞走木草有纯杂故物有羙恶人与物同出乎天地故列十六位则皆从地分七等则皆从天也天一而地四坎离生物用四位者地之初变也再变一又四之则四之四为十六矣三变一又四四之则十六之十六为二百五十六矣八则四之合三十二则十六之合五百一十二则二百五十六之合也经世衍四象元防运世各分元防运世者四而十六之数也性情形体各有走飞草木走飞草木各有性情形体者八而三十二之数也人物各有十六品一品分十六品则二百五十六而五百一十二矣先生之书有卦圗者天而地也有律吕圗者地而物也自卦圗而观则分四象十六位二百五十六卦自律吕圗而观则分八卦三十二大位五百一十二小位十二防寓于卦圗中而与十六位并行六十甲子寓于律吕圗中而五百一十二位各具百二十甲子之数时有消长月有朓朒日有进退数有正闰上下有顺不顺竒偶有合不合天地人物之象之理焕然明白矣】飞飞之物一之一飞走之物一之十飞木之物一之百飞草之物一之千走飞之物十之一走走之物十之十走木之物十之百走草之物十之千木飞之物百之一木走之物百之十木木之物百之百木草之物百之千草飞之物千之一草走之物千之十草木之物千之百草草之物千之千士士之民一之一士农之民一之十士工之民一之百士商之民一之千农士之民十之一农农之民十之十农工之民十之百农商之民十之千工士之民百之一工农之民百之十工工之民百之百工商之民百之千商士之民千之一商农之民千之十商工之民千之百商商之民千之千【案原本此下有商工之民千之百商商之民千之千二句与上文重今删】一一之飞当兆物一十之飞当亿物一百之飞当万物一千之飞当千物十一之走当亿物十十之走当万物十百之走当千物十千之走当百物百一之木当万物百十之木当千物百百之木当百物百千之木当十物千一之草当千物千十之草当百物千百之草当十物千千之草当一物一一之士当兆民一十之士当亿民一百之士当万民一千之士当千民十一之农当亿民十十之农当万民十百之农当千民十千之农当百民百一之工当万民百十之工当千民百百之工当百民百千之工当十民千一之商当千民千十之商当百民千百之商当千民千千之商当一民为一一之物能当兆物者非巨物而何为一一之民能当兆民者非巨民而何为千千之物能分一物者非细物而何为千千之民能分一民者非细民而何【以性情形体飞走草木分属日月星辰者物数也以仁礼义智士农工商分属皇帝王伯者人数也人当兆物之物圣当兆人之人人数当自干之二爻同人万兆之数而分以至于干物数当自干之初爻姤之七秭之数而分以至于同人秭数即当同人之兆数兆数复当干之一数人数大而物数小人数少而物数多大者得数多小者得数少自然之理也】固知物有大小民有贤愚移昊天生兆物之徳而生兆民则岂不谓至神者乎移昊天飬兆物之功而飬兆民则岂不谓至圣者乎吾而今而后知践迹为大非大圣大神之人岂有不负于天地者矣夫所以谓之观物者非以目观之也非观之以目而观之以心也非观之以心而观之以理也天下之物莫不有理焉莫不有性焉莫不有命焉所以谓之理者穷之而后可知也所以谓之性者尽之而后可知也所以谓之命者至之而后可知也此三知者天下之真知也虽圣人无以过之也而过之者非所以谓之圣人也夫鉴之所以能为眀谓其能不隐万物之形也虽然鉴之能不隐万物之形未若水之能一万物之形也虽然水之能一万物之形又未若圣人能一万物之情也圣人之所以能一万物之情者谓其圣人之能反观也所以谓之反观者不以我观物也不以我观物者以物观物之谓也既能以物观物又安有我于其间哉是知我亦人也人亦我也我与人皆物也此所以能用天下之目为己之目其目无所不观矣用天下之耳为己之耳其耳无所不聼矣用天下之口为己之口其口无所不言矣用天下之心为己之心其心无所不谋矣夫天下之观其于见也不亦广乎天下之聴其于闻也不亦逺乎天下之言其于论也不亦髙乎天下之谋其于乐也不亦大乎夫其见至广其闻至逺其论至髙其乐至大能为至广至逺至髙至大之事而中无一为焉岂不谓至神至圣者乎非唯吾谓之至神至圣者乎而天下谓之至神至圣者乎非唯一时之天下谓之至神至圣者乎而千万世之天下谓之至神至圣者乎过此以徃未之或知也已【此一篇四象统八卦之数言皇帝王伯人物之等级终归于观物之之理夫物盈牣于天地间号而读之谓之万体既不齐用斯难一若执已之偏是同非异安能兼容并包如天之大乎圣人所以如昊天者以其任理而无我体物而不遗也故我未尝与物异而物不得与我同此观物之至理也窃谓文正公资治通鉴则删诗书定礼乐之意也康节先生皇极经世观物则賛易道作春秋之意也继仲尼之后得仲尼之心逹权反经此有大功于名教与王通徒冒续经之罪而无续经之实不同矣后世必有信斯言者】






&lt;子部,术数类,数学之属,皇极经世观物外篇衍义&gt;
　　钦定四库全书　　　　　子部七
　　提要
　　皇极经世观物外篇衍义　术数类一【数学之属臣】等谨案皇极经世观物外篇衍义九卷宋张行成撰是书専明皇极经世外篇之义亦所进七易之一也皇极经世内篇前四卷推元防运世之序后四卷辨声音律吕之防外篇则比物引类以发挥其蕴奥行成以内篇理深而数畧外篇数详而理显学先天者当自外篇始因补缺正误使其文以类相従而推绎其防以成是篇上三篇皆言数中三篇皆言象下三篇皆言理葢行成以意更定非复旧第然自明以来刻本率以外篇居前题为内篇未免舛互失序赖行成此本尚可正俗刻之讹且原书由杂纂而成本无义例行成区分排比使端绪易寻亦颇有条理虽干坤阖辟变化无穷行成依据旧图循文生义于造化自然之妙未必能窥至于邵氏一家之学则可谓心知其意矣魏了翁尝称其能得易数之详而书不尽传则宋代已不免散佚朱彞尊经义考但载皇极经世索隐而不及此书则沈湮已乆惟永乐大典所载尚为完本今据原目仍厘为九卷着于録乾隆四十六年七月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀






　　原序
　　康节先生观物有内外篇内篇先生所着也外篇门人所记先生之言也内篇理深而数畧外篇数详而理显学先天者当自外篇始外篇行于世乆矣阙数者三节脱误者百余字今补其阙而正其脱误分数象理类相从为九卷輙衍其义以俟同志者择焉蜀临卭张行成序









　　钦定四库全书
　　皇极经世观物外篇衍义卷一
　　宋　张行成　撰
　　观物外篇【上之上】
　　先生诗云若无扬子天人学安有荘生内外篇以此知外篇亦是先生之文门人盖编集之尔
　　天数五地数五合而为十数之全也天以一而变四地以一而变四四者有体也而其一者无体也是谓有无之极也天之体数四而用者三不用者一也地之体数四而用者三不用者一也是故无体之一以况自然也不用之一以况道也用之者三以况天地人也
　　天数五地数五以竒偶言则一三五七九为天二四六八十为地以生成言则一二三四五为天六七八九十为地故曰数之全也天生乎动得太极之竒一气之动静始终分而为阳隂太少故曰天以一而变四也地生乎静得太极之偶一气之静动始终分而为柔刚太少故曰地以一而变四也太阳为日太隂为月少阳为星少隂为辰以成天体四时行焉太极之竒退藏四者之间而不自见所以日月星辰与天而五除日月星辰则无天故曰四者有体一者无体也太柔为水太刚为火少柔为土少刚为石以成地体四维具焉太极之偶退藏四者之间而不自见所以水火土石与地而五除水火土石则无地故曰四者有体一者无体也日月星辰天之体尽矣水火土石地之体尽矣八象既全万物咸备是谓有之极者谓天地之四也天以竒变四四成则一退居五地以偶变四四成则二退居十以一统四除四无一是谓无之极者谓天地之一也大抵太极居一万化之本功成藏宻用故不穷虽天地之大亦须藏一惟数无定象随理圆通故或指一为一或指五为一或指十为一指一为一者原天地之始生也指十为一者总天地之既成也指五为一者分天分地各以一而变四故扬雄谓五五为土也然言五者必归之天言十者必归之地五当为无之极十当为有之极五为太虚冲气十为大物元形有之极亦曰无者除四无一也天之体数四不用者一故天辰不见地之体数四不用者一故地火常潜天有四时冬不用地有四方北不用人有四体背不用虽不用而用以之生故无体之一以况自然不用之一以况道用之者三以况天地人人法地地法天天法道道法自然生出之序由乎自然之理也凡物未生之初必因无体之一以为本既生之后当存不用之一以为本不用之一即无体之一降而在我者也人皆有之贤者能勿防尔是故一止不动则三用无穷扬子云以北为而统三方以三方为天地人北方有防有亦五数也当不用之一三者之所息藏乎宻也防当无体之一四者之所生出乎虚也终防始息而复生有本者如是也二者皆系乎北别之则当为北防当为中天之中在北是为辰极万物之所生也故水土同包元胃相养而以数言之一即五五即一是故阳用虽一裂之则三隂体虽两通之则一也
　　体者八变用者六变是以八卦之象不易者四反易者二以六卦变而成八也
　　老阳九少阳七共十六少隂八老隂六共十四阳与阳偶失之太过隂与隂偶失之不及九而六七而八皆成十五者太极三五之中也九六七八是谓四象九六之数各止一变【揲蓍数】故干一坤一为二也七八之数一少一壮一究隂阳各有三变故男三女三为六也【是谓八卦】六变之中止有四变其二变大同小异故六卦反复视之亦共四卦而已不易者四乾坤坎离反易者二震巽艮兊体有八而用有六卦有八而爻有六所以天统乎体则八变而终于十六地分乎用则六变而终于十二也此造化之端天地之妙用也
　　重卦之象不易者八反易者二十八以三十六变而成六十四也
　　十者形之一一之数至十而后足十者坤之一而百者坤之十也卦数图坤之位上得三十六下得六十四者体用足乎百数也易者变也足则无变矣故百数之中以六十四为卦体【十之八也】以三十六为爻用【八之六也】六十四卦反复视之三十六卦而已此则八中藏六体中藏用也三十六者四九也二十八者四七也天道盈于七而极于九极则退变故干虽用九易不用九而用七其三十六卦之中不变者八变者二十八变者反复视之乃为五十六用此则九中藏七用之中亦以体藏用也以体藏用用必存本毎使有余以为变化之地是故自六十四而言常有二十八不用自三十六而言常有八数不变也易用七者蓍自七起从天盈数每一卦重为八卦凡七变自干之六画至坤之十二画凡七数故一卦六爻直六日七分而成七日也
　　故爻止于六卦尽于八防穷于三十六而重卦极于六十四也卦成于八重于六十四爻成于六防穷于三十六而重于三百八十四也
　　爻止于六用者六变也卦尽于八体者八变也防三十六者六六也用自变也卦六十四者八八也体自变也爻重于三百八十四者六十四卦各用六也用因体变体用合一如四时各用三月也周易上经三十下经三十四反复视之各十八卦此三十六卦成六十四卦之理自汉以来未有言之者而文王孔子实先示之观上下经用卦与所分隂阳之数则可知矣太潜虚或以四十五变八十一或以五十五变一百其数亦然而用各不同
　　天有四时一时四月一月四十日四四十六而各去其一是以一时三月一月三十日也四时体数也三月三十日用数也体虽具四而其一常不用也故用者止于三而极于九也体数常偶故有四有十二用数常竒故有三有九
　　用止于三故四时八节用皆以三变以十为一曰旬三旬而一月九旬而一时三十六旬而四时毕矣以五为一曰三而一气九而一节七十二而八节周矣四时者天包地故以十数八节者分天地故有五数天地相偶乃有八体分至属天四立属地也体数有四有十二者四时十二月也用数有三有九者三月九十日也盖十者一之足数六十四卦析一为十得六百四十以应天之四时时当有四月月当有四十日四四十六各去其一每时三月已先去其四月之数一百六十所余四百八十则四十八之析故八卦之爻四十有八也每月三旬又再去其十二旬之数一百二十所余三百六十则三十六之析故老阳之防三十有六也大率皆天三地四四为体三为用之理也一年分为四时析一为四成体之全也一时分三月三月分九十日三三而九致用之极也凡数皆祖乎大衍细究揲蓍之法之理则先生之言为不诞矣【説具述衍中】
　　大数不足而小数常盈者何也以其大者不可见而小者可见也故时止乎四月止乎三而日盈乎十也是以人之肢体有四而指有十也
　　月止于三孟仲季也三月而时革故不曰十二月也日盈乎十者甲乙丙丁戊己庚辛壬癸也故一旬十日大者不足天地数也小者常盈人物数也大者不可见小者可见故年包乎时除时无年时包乎月除月无时月包乎日除日无月大者统而小者分也
　　天见乎南而潜乎北极于六而余于七是以人知其前昧其后而畧其左右也
　　周天三百六十五度南北各分其半北极出地三十六度余则皆潜南极入地三十六度余则皆见天与人皆背北面南故南见北潜也用数三成于六兼余分故有七也
　　天体数四而用三地体数四而用三天尅地地尅天而尅者在地犹昼之余分在夜也是以天三而地四天有三辰地有四行也然地之大【旧本作火】且见且隐其余分之谓耶
　　日十二时昼夜各半昏晓之际虽名隂阳相侵而皆为昼之余分则所侵者实在夜也天地相尅之数亦然余分本地数故以火况之实不及一分故火且见且隐天之辰全不见地之火半见半隐故曰天有三辰地有四行合之则七也
　　干七子兊六子离五子震四子巽三子坎二子艮一子坤至隂故无子干七子坤六子兊五子艮四子离三子坎二子震一子巽刚故无子
　　自干七子至坤无子者以干为主而言也自干七子至巽无子者以坤配干而言也共五十六子则用卦之数也自爻而言一卦六爻总三百三十六则八变之体数也自数而言一卦九数总五百有四则十二变之用数也以干为主者天数也以坤配干者地数也体用之变半以前则属乎天半以后则分于地也坤巽无子者天以阳为徳隂过者穷地以柔为质刚过者穷也天地之体四用者三不用者一天兼余分不过乎七自隂阳言之则震巽不用故为无防自一阳言之则坤震不用故为无数自天地言之则坤巽不用故为无子以功成无为而言则乾坤退藏六子用事故文王八卦以乾坤居不用之位也详解具通变图中
　　天有二正地有二正而共用二变以成八卦也天有四正地有四正共用二十八变以成六十四卦也是以小成之卦正者四变者二共六卦也大成之卦正者八变者二十八共三十六卦也乾坤离坎为三十六卦之祖也兊震巽艮为二十八卦之祖也
　　天二正干离地二正坤坎二变者天用兊震地用艮巽天四正兼頥中孚地四正兼大小过二十八变者余二十八卦反复为五十六卦也小成八卦大成六十四卦二正共一变者一变而三并之则四体也二正共七变者三变而九并之则十六体也乾坤坎离为三十六卦之祖体之祖也艮震巽兊为二十八卦之祖用之祖也故周易上经用乾坤坎离下经用震巽艮兊也
　　乾坤七变是以昼夜之极不过七分也艮兊六变是以月止于六共为十二也离坎五变是以日止于五共为十也震巽四变是以体止于四共为八也
　　干为日主年兊为月主月离为星主日震为辰主时辰天体也故七变以求年六变以求月五变以求日而四变以求体先天本以干兊离震主日月星辰而兼坤艮坎巽者天四变含地四变也先天以偶卦当月之十二竒卦当日之三十每两卦得六七四十二共为天之一变七变者二百九十四六变者二百五十二五变者二百一十四变者一百六十八也卦以一卦为一变者六辰也七六五四之变共四十四卦二百六十四爻则实用之数也七卦之爻四十二六卦之爻三十六五卦之爻三十四卦之爻二十四各随天而用七变焉然后与两卦当一变之数合者日月与卦变大小之用不同卦变属物日月之变属天也
　　卦之正变共三十六而爻又有二百一十六则用数之防也三十六去四则三十二也又去四则二十八也又去四则二十四也故卦数三十二位去四而言之也天数二十八位去八而言之也地数二十四位去十二而言之也四者乾坤离坎也八者并頥中孚大小过也十二者兊震泰既济也
　　卦之正变共三十六每卦六爻则二百一十六爻揲蓍法干之防二百一十六坤之防一百四十四共三百六十阳主用故二百一十六为用数之防并爻与卦得二百五十二为用数之用也三十六者老阳四九干之防数也去四则少隂四八巽离兊之策数也又去四则少阳四七震坎艮之防数也又去四则老隂四六坤之防数也卦数三十二位者先天图六十四卦分为左右左为天右为地每方三十二卦故应去四之数也乾坤坎离四卦不变与太极并存卦之去四以当蓍之去一故卦之位不用也天数二十八位者先天图天自益以下地自豫以下为无数每方有数二十八故应去八之数也震巽艮兊肖乾坤坎离则为頥中孚大小过亦常存而不变故天之位不用也地数二十四位者每方四位不用者一用之者三每位八卦三位二十四卦故应去十二之数也兊与巽震与艮泰与否既济与未济皆反复互用之卦兊震泰既济属天故地之位不用也三十二卦而四卦入于无四体而一不用者天地所同然二十八者属之天二十四者属之地岂非天数七地数六天兼余分之谓耶夫去乾坤坎离为三十二位通反对数则六十卦而已老阳三十六位通反对数则六十四卦而已是故地数二十四偶之而四十八天数二十八偶之而五十六皆为实数乃若三十二位偶之而六十四于六十卦之外虚加四卦二十四防通三百八十四者应二十四气之闰数也三十六卦偶之而七十二于六十四卦之外又虗加八卦四十八防通四百三十二者应七十二之闰数也是故六当地七当天八当坤九当干天地为实乾坤为虗天地有穷乾坤无极也
　　日有八位而用止于七去干而言之也月有八位而用止于六去兊而言之也星有八位而用止于五去离而言之也辰有八位而用止于四去震而言之也
　　日月星辰各备八卦之数故有八位存本而用用其用每减者上得兼下下不得兼上贵贱之等也日七位其数百三十三月六位其数一百二十星五位其数一百五辰四位其数八十八与七六五四之变理同而数异变以天为主位以地为主也日月星辰或用四位或用八位何也用四位者四四而十六主隂阳而言盖天之变也用八位者八八而六十四兼刚柔而言盖地之物也变在天而分于两地物在地而宗于一天十六位者用十五位为五变总二百七十数余干之一不用以当九十散则为辰数也六十四位者用四十四位得数四百四十六则四百五十而虗四余二十位不用得数百三十则一百二十六而盈四也余详觧具通变图中
　　日有八位而数止于七去泰而言之也
　　日去泰则月当去损星当去既济辰当去益举一隅也以先天方图观之其位与数皆可见矣
　　月自兊起者月不能及日之数也故十二月常余十二日也
　　日起于一者干也月起于二者兊也月不及日之数故日一年三百六十六日月一年三百五十四日也兊艮六变月之用数也易之变两卦共四十二兊艮变数当得二百五十二而数止用百二十偶之而二百四十者亦余十二日也余十二日者日一年盈六日月一年缩六日共十二日以为闰
　　干阳中阳不可变故一年止举十二月也震隂中隂【旧本作阳】不可变故一日之十二时不可见也兊阳中隂离隂中阳皆可变故月日之数可分也是以隂数以十二起阳数以三十起而常存二六也
　　干位竒中竒震位偶中偶隂阳纯故不可变兊位竒中偶离位偶中竒隂阳杂故可变不可变则不可分可变则可分也故日月为易月一变十二日一变三十共四十二为天一变之数也十二三十其法以三因二因而筭之二因者二六故十二三因则进位故三十也隂数起十二者以月数起也阳数起三十者以日数起也如一元十二防一防三十运一运十二世一世三十年隂偶数常自十二起者得太极之二而二六也阳竒数常自三十起者得太极之三而三十也隂二而二六者六用数地分乎用也阳三而三十者十全数天统其全也亦三天两地而倚数之义也皇极经世因数法以二因者加十二而常终于二数以三因者加三十而常终于六数累至于沟涧正载莫不皆然月之自变二而四矣必反于二日之自变六而八矣必反于六故曰常存二六二六者日月相错天变之本数也此法亦如河图竒偶之数以三以二而数累至无极而终不失其本信乎数之不可逃也
　　举年见月举月见日举日见时阳统隂也是天四变含地四变日之变含月与星辰之变也是以一卦含四卦也
  </div>
  <div class="pagination">
   <a href="御制数理精蕴_page427.html">
    上一页
   </a>
   <span>
    ...
   </span>
   <a href="御制数理精蕴_page423.html">
    423
   </a>
   <a href="御制数理精蕴_page424.html">
    424
   </a>
   <a href="御制数理精蕴_page425.html">
    425
   </a>
   <a href="御制数理精蕴_page426.html">
    426
   </a>
   <a href="御制数理精蕴_page427.html">
    427
   </a>
   <span class="current-page">
    428
   </span>
   <a href="御制数理精蕴_page429.html">
    429
   </a>
   <a href="御制数理精蕴_page430.html">
    430
   </a>
   <a href="御制数理精蕴_page431.html">
    431
   </a>
   <a href="御制数理精蕴_page432.html">
    432
   </a>
   <a href="御制数理精蕴_page433.html">
    433
   </a>
   <span>
    ...
   </span>
   <a href="御制数理精蕴_page429.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
