<!DOCTYPE html>
<html>
<head>
    <meta charset="UTF-8">
    <title>全史日至源流 - 第 4 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全史日至源流 - 第 4 页/共 80 页</h1>
    <div class="content">　　戊子年壬子月癸亥日申正三刻四分内一秒冬至阅二百十六期积七万八千八百八十八日二时零十二分至甲子年甲子月辛亥日戌正三刻止
　　甲子运百十六【毎期三百六十五日二时五刻五分五十秒】
　　甲子年甲子月辛亥日亥初初刻一分内一秒冬至阅二百十六期积七万八千八百八十八日一时四刻至庚子年丙子月己亥夜子初三刻止
　　甲子运百十七【毎期三百六十五日二时五刻五分三十秒】
　　庚子年丙子月庚子日子正初刻一分内一秒冬至阅二百十六期积七万八千八百八十八日零七刻三分至丙子年戊子月戊子日丑初三刻三分止甲子运百十八【毎期三百六十五日二时五刻五分十秒】
　　丙子年戊子月戊子日丑初三刻四分内一秒冬至阅二百十六期积七万八千八百八十八日零二刻六分至壬子年庚子月丙子日丑正一刻九分止甲子运百十九【毎期三百六十五日二时五刻四分五十秒】
　　壬子年庚子月丙子日丑正一刻十分内一秒冬至阅二百十六期积七万八千八百八十七日十一时五刻九分至戊子年壬子月甲子日丑初三刻三分止甲子运百二十【毎期三百六十五日二时五刻四分三十秒】
　　戊子年壬子月甲子日丑初三刻四分内一秒冬至阅二百十六期积七万八千八百八十七日十一时零十二分至甲子年甲子月辛亥夜子初三刻止以上甲子运一百二十回乃节气递差之全数也设以一百二十囘二百十六期之嵗实为率以后不减则二万五千九百二十年共得嵗实九百四十六万七千二百六十五日若如递减之数算之则得九百四十六万六千九百零八日较前数减三百五十七日所差不为不多矣然新法日数一千四百四十分今于一百二十囘内取末囘最少之嵗实与首囘最多者相较终年仅减日之三十九分四十秒耳均摊于每节每气各减日之一分三十九秒十微耳人亦何由觉其节气之稍促乎此大造自然之妙也恒星东行每七十二年移一度凡爲七十二年者得三百六十而天度一周即天运一大周亦犹嵗气之一终也如运首嵗月日时皆防甲子当子正初刻一阳气至日躔星纪宫初度之初其宿值室十一度第三十九分则每七十二年移一度者即从此起数而以甲子丙子戊子庚子壬子为序次周而复始本之以求日躔值宿之渐差分秒可得而推也以二百一十六期推之则甲庚丙壬戊五子年周而复始其每囘之首冬至阳生所值日辰总以运一之甲子日爲纲乃取二百十六期所积之嵗实而以甲子除之其季余五十四日不足此不足一日者即运二之首日也首日冬至在亥时则五十五日以起运三之首日迨嵗气以渐而减日数亦以渐而减由五十四减至五十三五十二五十一以至五十及于四十有九则甲子运之终又起壬子运之始矣凡冬至阳生嵗月日特其大纲而积实必以气至之时刻为主虽分秒不可得而畧庶差数乃可得而推然差数之行于天者皆自然之运今取百二十囘如象限之数而四分之各六千四百八十年为七十二年者得九十即恒星东行九十度之数也其一阳气至运一在子正初刻一分三十一在午正初刻一分六十一在子正初刻一分九十一在午正初刻一分子午者中气之正限也再如纪限之数而六分之各四千三百二十年为七十二年者得六十即恒星东行六十度之数也其一阳气至运一二十一四十一六十一八十一百有一皆在子正初刻一分子中者阳生之本纪也再如宫次之数而十二分之各二千一百六十年为七十二年者得三十即恒星东行三十度之数也其一阳气至运一子正初刻一分十一午正初刻一分以后循序求之皆相间得子午之中日躔过宫必当毎宫之首中气之所由生也再如节气之数而二十四分之各一千零八十年为七十二年者得十有五即恒星东行十五度之数也其间运六十六二十六三十六四十六五十六六十六七十六八十六九十六百有六百十六诸囘之首于宫次为日躔十五度之初而冬至皆在亥初初刻一分盖天心来复开于子半而干知大始起于亥初是亥者初气之母故以气至于亥初初刻者应之也且运一之嵗实三百六十五日二时七刻十四分十秒乃天行之本数履端于始者也若其嵗气递差则数始于运二故运二之首气至在亥初初而运七在午正初运十二之首气至亦在亥初初而运十七在子正初以后二十二三十二三十七以至百有二百十七莫不皆然亦如节气之例以亥初应初气子正午正当中气有条不紊也至于百十七囘之首则日数之减至四十有九者其日干由庚子戊子丙子各隔八相生以至于百二十囘首之甲子则下起壬子运矣其余回气至多在寅申丑未时而刻分有常井井不乱凡此皆天运自然之分数非人巧所能安排当分运推算之始初非意计所及迨每囘各冠以嵗月日时甲厯之数乃见其条理如此故标明之以便阅焉
　　宋史天文志序太阳一日行一度近嵗纪元厯定嵗差约退一分四十余秒盖太阳日行一度而迟缓一年周天而微差积累分秒而躔度见焉厯象考之万五千年之后所差半周天寒暑将易位世未有知其説者焉今按太阳日行一度而微迟缓即新法推太阳之行黄道其平行度分每日五十九分八秒有竒是也然其实行则每冬月一日计行一度一分有竒以较平行盈二分每夏月一日计行五十七分有竒以较平行缩二分又且两行之较日日不等此节气长短之所由定总计其长短之数即每年嵗实之所由积也使但计平行则节气平列无长短之分而于太阳每日之实行未能测验以得其真矣盖十二宫次与十二月建相配亘古不易其常者也然中气生于月建之中则日躔过在宫次之初初气生于月建之初则日躔临于宫次之中此则参伍错综以通其变非截然各分界限故递嬗密运往来相续而不竆也且天惟每日一周而左旋进一度故在日即为随天一周而右行移一度此其一左一右乃二十四节气所由生而四时于是乎成焉设天与日当冬至阳生之时同起于星纪初度之初毎日一周而同复于原界天旣不左进一度日亦不能右移一度每日如是以致终嵗如是则日躔无由厯十二宫次右转以生节气而寒暑何以递更哉虽然天每日左进日每日右移以成嵗功此亦亘古有常而不易者不得卽于此中求差数也盖嵗实小余之由多渐少旧术称曰嵗差其实非嵗嵗而差也即如由冬至交小寒中积十四日八时三刻十四分二十秒以十五度分之每十一时六刻一分五十七秒二十微天左旋一周又进一度日惟左旋一周而以不及天之一度为右转此天行之始数也及阅二百十六期之后冬至交小寒中积减五十微则每十一时六刻一分五十七秒十六微四十纎天一周进一度日仅一周亦如之是较前数每年减三微二十纎故总计其嵗实为每囘减二十秒以后每囘率是而递减之此嵗实小余所以古多今少也设使嵗实不以次递减则气运无所迁移何以绵古今之运防竆则变变则通通则久哉至于列宿各有本宫而不常居其本宫者天每日左旋一周而进一度列宿亦随之一周而进一度故日躔得以逐日右移其宿度周于十二宫以成嵗然列宿之毎日进一度以较日躔东移度之八微二十纎以每节毎气计之各东移二秒五微故总终嵗计之与日躔值宿相较爲毎年东行五十秒惟其每年东行阅七十二年移一度故列宿以渐循行十二宫次阅二万五千九百二十年爲一大周天乃能终则有始以成五运而循环于不已此其意象盖与十二律旋相爲宫以成六十调者大畧相似也设列宿各安本宫无所移动不与嵗气之递减相应则恒星之系于天不过块然之物物则不通而贞元何以迭转乎由斯观之日躔毎日右行以值宿度者所以成嵗功嵗气渐减恒星渐东而防于两无余分旣周复始者所以成运防也然探乎其本则皆由于天之毎日左旋一周又进一度者以生之故易曰乾元亨利贞言元亨利贞之迭运近则嵗月日时远则亿千万载皆此干干不息日进无疆者为之也今宋史纪元以为太阳一年周天而微差积累分秒而躔度见焉是以太阳每日之平行与节气日躔两差牵混爲一事无惑乎谓嵗差约退一分四十余秒更无惑乎日躔之差不识为恒星东行而指爲黄道西移也若向来司厯者所定冬至其时刻分秒固多不协天行然使其积久或至后天五六日全差一则窥之以仪器测之于晷影必能觉之如犹未觉而后天至于十五六日全差一节气不但窥仪测晷易于觉悟即验诸时物气必有觉其谬者旣觉而修改之纵不能切合天行不过如汉晋间后天三日之类耳又何忧于万五千年之后所差半周天而寒暑将易位乎此其持议迂愚颇类于杞人之忧且未明乎日躔值宿之差由一度数度以至于半周天皆自然之理必然之数而于寒暑两不相妨读宋史者不可不知也向来厯家每推太古冬至之时嵗月日时皆防甲子而七政悉从此起算者以爲厯元然六十年一甲子其本近测以推上古茫无畔岸类多迁就以求合故积年之久近各家不同亦各説不一此编先以恒星东行七十二年移一度者为主乃如一元之嵗数而取其每度三百六十年者以五分之每度七十二年是谓五运其嵗实则取小余五日四分日之一者如大衍之数虚其五十秒以爲始行之本数其节气差则用干之策二百一十有六爲递差之节次每节每气亦以五十微爲率如大衍之数然后如纳甲法以甲壬庚戊丙纳于五子日为五运之纲冬至阳生皆以子正初刻一分内一秒为气至之始乃推其每囘之首气至之时嵗月日时各循甲子之序纪其干枝故逐囘逐年之嵗实先定刻分秒微不能丝毫增减以相就于是循五运之序先求现今之日至现今无不合乃本之以上推往古由百年及数百年再及数千年以上凡考之经传史书所载日至及一切晦朔日辰确然可据而自然相合者悉见于壬子运中是甲子运首年冬至虽属厯元然甲子运之终即壬子运之始自当以壬子运首年冬至为元尤爲简捷其甲子运之世代事实壬子运由开辟厯羲农以至明季凡三十卷我
　　朝嵗颁时宪书又此编所遵奉以推上古之本谨录厯年所载日至爲一卷故先叙所推天行之理数而次以甲子运于首爲上卷再集壬子运所考全史之日至而提其要于首爲下卷合之凡三十三卷



　　全史日至源流卷首上
<子部,天文算法类,推步之属,全史日至源流>
　　钦定四库全书
　　全史日至源流卷首下
　　山东道御史许伯政撰
　　壬子运提要
　　邵子元防运世之法周天三百六十度每度得三百六十年则积十二万九千六百年为一元每年十二月凡为三百六十月者得三百六十则积十二万九千六百月合一万零八百年为一防每月三十日凡为三百六十日者得三百六十则积十二万九千六百日合三百六十年为一运每日十二时凡为三百六十时者得三百六十则积十二万九千六百时合三十年为一世其立筭可谓巧矣然不分五运而总计每度三百六十年验诸天行及岁差本非事实且易卦衍蓍之法分二以象两象天开地辟也挂一以象三象人之配两大为三才也于是揲四以象四时以一揲象一年也数揲之后必归竒于扐以象闰象岁气所余五日四分日之一积而为闰者也十九年七闰其中必有五岁再闰者二故再扐而后挂以象之然后计其在揲之防乾坤合三百六十当期之日当十二月各三十日之正数也盖衍蓍专象岁气之流衍以行鬼神故不计朔虚今元防运世每年岁实止于三百六十日并无闰余尤非事实又按先天十二月卦坤六隂于月建值亥后天八卦干战西北于方位亦值亥所以象动极而静乾元养贞于坤藏即邵子所谓隂含阳也由是静极复动子半阳生天心来复故曰天开于子由是至于丑半二阳浸长万物纽芽此地道承天含物化光之始故曰地辟于丑由是至于寅半三阳奋和万物发育故曰人生于寅人事之生生百为皆开于寅故别物穪人以配三才也古人以是为三统亦若乾元统天之义故三代建正迭用之邵子遡气化之初同世运于岁运其理本可相通但称子防一万八百年生天丑防一万八百年生地寅会一万八百年生人何造物之迟钝若此静轩周氏附防其说遂谓天开于子而天皇氏出地辟于丑而地皇氏出人生子寅而人皇氏出各一万八千年曷思天开地辟时人犹未生而已有天皇地皇其前且有盘古独非人乎设生人尚在寅防而此二皇先出则其君临天下虚无人物何所治理乎此其荒诞不经尤非事实又按文王序卦首乾坤孔子为之传曰有天地然后万物生焉初未尝索诸天地以前庄子所谓六合之外圣人存而不论是也今将索天于天之上上于何穷索地于地之下下于胡底理非思议所及虽圣人亦有所不知焉故凡语天地之道者惟中庸为物不贰一语直契本原解易有太极者惟通书无极而太极一解最为了当若夫生天生地之说大抵出于二氏未有子孙而有子孙虽庄叟亦讥之学者不察淫于异说不可为训且夫惟天之命于穆不已故始于无始终于无终安得有毁败之时今其说曰戌防则闭物而消天亥防则消天而消地悠谬无稽尤不可训窃谓天地设位贞元逓转当其贞也静以藏用羣生蛰闭殆与岁运相似然极多不过千余年耳及其贞下起元乾元资始则坤元资生一始即无不始亦若雷雨之动满盈何待迟乆惟是气化之初天造草昧风气沕穆至于风气渐开羣圣迭兴然后制作浸备斯为通论耳即如乾坤之后受之以屯者物之始生盈天地之间者唯万物也屯受以受以需者始生而穉饥必需食渇必需饮人物各率其性之自然故需者饮食之道也然道丽于气气之需养甚亟其情必至于相争而讼兴相争不已其势必至于相夺而众起盖人心危则道心灭矣于是师受以比而羣隂统于一阳之尊所以象乎元后继天作君作师乃域中第一义也由是小畜以柔其刚暴之气率履以正其伦常之经而后礼义成俗天下大同故受之以泰焉凡此即天地开辟以后之真象也至于泰受以否则孟子所谓天下之生一治一乱盖若昼夜寒暑之循环不已也否受以同人又若所谓五百年必有王者兴其间必有名世者故曰与人同者物必归焉而受之以大有也然则遵羲之卦文之序孔之传以推论宇宙纷纷之说不俱可以息喙乎哉余解见序卦传
　　昆山方氏曰太极动而生阳静而生隂既有太极即有隂阳既有隂阳即生万物既有万物即生圣人岂有一万余年阳始生而天开又一万余年隂始生而地辟又一万余年隂阳始交而万物生又四五万年隂阳始完而圣人出万无是理也夫自尧舜至今才三千余年耳三代已不如唐虞汉唐宋又不如三代世道升降不过二三百年则一变矣岂有开辟之后四五万年风气尚未开人文尚未着水土尚未平生民尚未粒直待羲农黄帝尧舜迭兴而后治耶窃谓羲农去盘古之时必不逺其年可以千计不可以万计也尧舜去羲农之世必甚近其年可以百计不可以千计也学者不可不察方氏此论见理正大故録其说而本之以上推太古自壬子运首之甲子岁至运六末之丁丑岁厯一千二百七十四年其即天地开辟以后盘古三皇之世欤窃见史家之纪盘古曰太极生两仪两仪生四象四象变化而庶类繁相传首出御世者曰盘古氏夫四象变化而庶类繁庶类繁而盘古首出御世其生人不待三万二千四百年之乆亦可见矣其纪三皇曰天皇氏继盘古氏以治澹泊无为而俗自化始制千支之名以定岁之所在十干曰阏逢旃柔兆疆圉着雍屠维上章重光元黓昭阳十二支曰困敦赤奋若摄提格单阏执徐大荒落敦牂协洽涒滩作噩阉茂大渊献此其称名寓义最为古朴洵太初风味及后圣代十干以甲乙丙丁戊己庚辛壬癸代十二支以子丑寅卯辰巳午未申酉戌亥则文字既兴从其简易矣夫干支定岁所以纪天之行也然则天行至此始着故尊其功而称天皇欤又称地皇氏继天皇以治爰定三辰是分昼夜以三十日为一月夫定三辰之行度分昼夜之短长乃知日躔循十二辰次右转每三十日为一月十二辰次即地之十二分野所由纪也然则地纪至此始着故尊其功而称地皇欤又称人皇氏继地皇以治相厥山川分为九区当是时万物羣生淳风沕穆主不虚王臣不虚贵政教君臣所自起饮食男女所自始然则画九州辨疆域脩道立教以兴人治实肇乎此故尊其功而称人皇欤以上四君惜史无在位之年数可稽然而干支既立月数既定故今逐岁详其天正冬至且纪其朔日于岁首至于闰法虽未制而天行可推故并推十九年七闰者以志之是亦易未作而画前原有易之意也
　　丁丑之后岁次戊寅其包羲氏之元年乎何以知之凡百家之说不一则当折衷于至圣而至圣之说莫信于六经昔孔子删书首唐虞賛易则首包羲系辞传曰包羲氏没神农氏作神农氏没黄帝尧舜氏作此胡五峯本之以定五帝之称者也家语载孔子答宰我问五帝徳首黄帝次少昊次颛顼帝喾及尧舜与答季康子问五帝同今按易传于神农氏后统称黄帝尧舜氏作盖自黄帝厯少昊颛顼帝喾以及尧乃祖孙父子一姓相传而舜承尧禅亦受终文祖者也宰我康子所问者盖问此一代故孔子以此答之又考大戴礼之五帝篇史记之五帝纪亦同此而中无少昊或其纪録阙畧不全耳若自包羲以至尧舜则当以五峯遵易传所定为是又按编史者多谓唐尧元年起甲辰缘厯代帝王相传各有世次及在位年数载在诸史而散见于经传者又多符合所以康节经世温公通鉴考亭纲目皆主之今遵
　　御批资治通鉴纲目所载帝王世次及在位年数上考太昊伏羲氏史称以木徳继天而王在位百十五年女娲氏与太昊同母太昊没诛共工氏以治天下在位百三十年炎帝神农氏史称以火徳代伏羲氏治天下在位百四十年子临魁立在位八十年子承立在位六十年子明立在位四十九年子宜立在位四十五年子来立在位四十八年子里立在位四十三年里之曽孙榆罔立在位五十五年诸侯尊轩辕为天子降封帝于潞轩
　　辕黄帝有熊氏史称以土徳代神农氏以治天下在位百年子元嚣立以金徳王天下号少昊金天氏在位八十四年黄帝孙昌裔之子颛顼以水徳绍金天氏即帝位初国髙阳故号髙阳氏在位七十八年少昊孙桥极之子帝喾以木徳代髙阳氏为天子因其始受封于辛故号髙辛氏在位七十年子挚嗣立九年诸侯废之尊尧为天子是尧甲辰元年前上至戊寅凡一千一百零六年其间伏羲氏两主为一代神农氏传八主为一代黄帝至尧舜传六主为一代本与系辞传符合且神农黄帝两代世次相承中间不容参以他氏惟包羲氏一代二主本有在位年数可据而说者多以为相传十六氏盖由春秋元命苞谓自天地开辟至春秋鲁哀公蒋十四年获麟之岁分为十纪而列伏羲氏于禅通纪中妄称传十六氏之后乃及炎帝故说史者为其所惑而不察今特辨之于左
　　禅通所称十六氏者女娲氏柏皇氏中央氏大庭氏栗陆氏昆连氏混敦氏赫胥氏尊卢氏昊英氏有巢氏朱襄氏葛天氏隂康氏无懐氏共工氏今按史称太昊以龙纪官朱襄为飞龙氏昊英为潜龙氏大庭为居龙氏浑敦为降龙氏隂康为土龙氏栗陆为水龙氏又称共工为上相柏皇为下相朱襄昊英常居左右栗陆居北赫胥居南昆连居西葛天居东隂康居下分理宇内是十五氏中自中央尊卢有巢无懐四氏外余皆太昊之臣内外分职共理天下者也夫有一代之君必有一代之臣史册因而纪载之后世皆然也其诸氏之治民各有治绩亦若太公治齐一年报政禽父治鲁三年报政则史册亦各因其政绩而纪之也且上古无国号天子诸侯皆以氏称如禹有天下曰夏后氏其列侯曰防风氏有穷氏有扈氏斟灌氏斟鄩氏有仍氏有鬲氏良由其时近古故相沿耳然则十五氏皆国君有土者其为上相下相之类则以诸侯入为王朝卿士者耳商周以后始有国号然周之时列侯并纪各有传国世次见于春秋此封建之世皆然上古何独不然乎设十五氏相继为天子前有伏羲女娲后自神农以及帝挚皆纪在位年数何中间独遗十五氏而不纪乎今于女娲氏之后直接以神农既与易传合亦与史说合故推尧甲辰元载以前一千一百有六年而定戊寅为包羲元年也史纪天皇曰一姓十三人继盘古以治纪地皇曰一姓十一人继天皇以治纪人皇曰一姓九人继地皇以治又曰人居一方可见开辟之后虽人物羣生而风气屯其间才徳迈众者则共尊以为君殆若易之屯初建侯二包皆起于下而未统一四海也且上古结绳而治未有纪载之书故盘古三皇史无在位年数至包羲氏独称以木徳继天而王俨若前无所承者今读孔子系辞传论包羲始画八卦以通神明之徳类万物之情而先推本天地之大徳曰生言生生不已日新富有者天地之徳业也继之曰圣人之大寳曰位言中天下而立定四海之民所以参天地赞化育而成位乎其中故谓之大寳也何以守位曰仁言元后继天作民父母则天位乃圣人之官守惟体仁足以长人也何以聚人曰财若山林川泽田畴乃天地养万物自然之美利其财所由生即人所由聚也故理财正辞禁民为非必裁制之以义惟利物足以和义也盖立人之道曰仁与义然惟天下至圣为能以仁育万物以义正万民故下文接入古者包羲氏之王天下明夫躬膺大寳继天开治首自包羲惟其始作八卦乃万法创制之所从生也然后厯举羣圣之制器尚象皆取法八卦以申明之然则史称伏羲以木徳继天而王不亦与经防符合欤况易以弥纶天地之道不但制器者尚其象也今具论于左天尊地卑南明北幽故先天八卦圜图首列干南坤北辨尊卑之分正子午之位也次以山泽通气与中庸论天地之生物不测即次及山水之生物不测正同盖山泽融结皆有脉络聨贯能醖酿英华辅佐天地发育万物是谓通气山末异而本同故艮居西北志山之所起水本异而末同故兑居东南志泽之所注此四者两间之定体也然后雷风管万物之出入日月主四时而运照者往来升降于其间而不已焉雷之启蛰必始于东北以震居之纪出物之始风之温凉应莫盛于西南以巽居之纪入物之始而风以解冻出物雷以收声入物其相薄可互见矣积阳之气为火火气之精为日爰列离于木位以象日之东生积隂之气为水水气之精为月爰列坎于金垣以象月之西生昼夜代明错行不相射而两间之大局备于图矣然后取八卦之相错者布为圜方两圗圜图象天复一阳临二阳泰三阳大壮四阳夬五阳干六阳姤一隂遯二隂否三隂观四隂剥五隂坤六隂其序次自东而西所以着二气之阖辟随天运以左旋也方图象地复冬至临大寒泰雨水大壮春分夬谷雨干小满姤夏至遯大暑否处暑观秋分剥霜降坤小雪其序次自西而东所以着中气之生于十二日躔循地纪而右转也然探乎其本又皆出于横图盖河圗之位天一生水地六成之起自正北此天行之始阳变隂合而生水火木金土之本序也及包羲则之以作卦乃以五十为太极而画从中起雷以动之风以散之乃物所资以生雨以润之日以暄之乃物所资以长艮以止之兊以说之乃物所资以收干以君之坤以藏之乃物所资以藏本之以正四时之序木春生火夏长金秋收水冬藏若与天行之水始正北相悖故曰易逆数也然四时之序既正而圜图之二气左旋方图之日躔右转自合其序故后天八卦播五行于四时亦起于帝出乎震齐乎巽是易用逆数所谓先天而天不违后天而奉天时惟其能弥纶天地之道也自是百王迭起其若昊授时必不能违此五图之法少或违之必无以裁成天地之道而范围大化于不过矣
　　史纪伏羲画八卦后继称作甲厯起于甲寅支干相配为十二辰六甲而天道周岁以是纪而年不乱月以是纪而时不易昼夜以是纪而人知度东西南北以是纪而方不惑今按作甲厯者纪作厯之始自包羲也日躔十二辰次周而复始故每岁定为十二月而起于甲寅是建寅为正月亦始自包羲也盖以地支言之寅夘辰为春巳午未为夏申酉戌为秋亥子丑为冬每岁相同而配以十干则戊年甲寅己年丙寅庚年戊寅辛年庚寅壬年壬寅故六甲而天道周者五岁为周也由是周而复始癸年仍起于甲寅故岁以是纪而年不乱月以是纪而时不易焉析一日为十二时如月法则昼夜之短长以是纪而人知度若甲日甲子时乙日丙子时之类亦六甲而周也配支干于八方如十二辰之次则东西南北以是纪而方不惑若甲夘乙为东庚酉辛为西之类而分野乃可推也盖日之数十起于甲周则为旬月之数十二起于寅周则为岁其法与易数相表里今推戊寅为包羲元年其正月建甲寅其朔日值甲子恰与史说符合且太昊以木徳王亦与卦首震巽符合故于包羲元年特以建寅为岁首明夫夏正得天百王所同而制法实自羲画始矣厥后商周虽改正而其敬授人时本周书武成篇一月壬辰旁死魄推之寅为一月本商书太甲元祀十有二月乙丑推之丑为十二月未尝改乎四时及月数盖推其日至可得而知也
　　易传曰大衍之数五十其用四十有九自分二象两挂一象三之后揲之以四以象四时以一揲象一年也数揲之后归竒于扐以象闰象三年一闰六年两闰九年三闰之类也然其中间或十一年或八年必有五岁再闰者二因而得十九年七闰以成章故以再扐而后挂象之是闰法亦制自包羲尤有说卦传可据也
　　史称女娲氏与太昊同母太昊没诛共工氏以治天下在位百三十年今推癸酉是其元年史又称其生而神灵佐太昊正昏姻以重万民之判是为神媒然则氏号女娲从其所掌之职亦若初教民畜牧充庖厨称曰包羲初教民萟五谷称曰神农皆从其所建之功且其称神媒以世祀之尤与称神农以世祀之相似盖男女饮食人之大欲所存而掌判以正昏姻耒耨以利稼穑首自二君立功者不朽此以没世不忘也周礼媒氏掌万民之判乃周官三百六十之一其设官分职以为民极必不使妇人为之况上古男女无别太昊始制嫁娶通媒妁以重人伦之本所以正人也设命女弟为媒氏又不及时遣嫁且使之继世有天下以临百官抚万民其身不正如正人何继天开治之圣人必不为此也又如人名女叔士名冯妇皆非妇女之谓何故氏号女娲即指为女主此与为神农之言者曰与民并耕而食同一诞妄大抵好事造言齐东野语其邪说诬民往往类此尝读程子易传解坤之六五曰妇居尊位女娲氏武氏是也非常之变不可言故有黄裳之戒而不尽言也伊川犹言若此况余子乎故此条本与日至无涉而特辨之附志于编以质髙明
　　神农氏代伏羲氏治天下推得癸未是其元年传世八主享国五百二十年惜史无日至可稽惟志其以火纪官春官为大火夏官为鹑火可证十二辰次之称名神农之前已有之耳
　　黄帝代神农氏有天下推得癸亥是其元年史称其设灵台立五官以叙五事命鬼臾蓲占星鬪苞授规正日月星辰之象于是乎有星官之书命羲和占日尚仪占月车区占风今按灵台为测之所星官有纪数之书五官有分掌之职占星于昏旦占日于改躔占月于合朔占风于应律盖厯术较太昊时又加详宻矣
　　又史称帝命大挠探五行之情占斗柄所建始作甲子甲乙丙丁戊己庚辛壬癸谓之干子丑寅卯辰巳午未申酉戌亥谓之枝枝干相配以名日而定之以纳音可见太昊作甲厯其干支称名仍循天皇氏之旧至是始易之以甲乙子丑等称而所重尤在探五行之情占斗柄所建枝干相配定之以纳音其法同类娶妻隔八生子如甲子同位娶乙丑隔八下生壬申金之类此即律吕相生之法故曰纳音先儒论之详矣或谓鬼谷子王诩始作纳音盖世俗所传海中金炉中火之类附防于纳音者耳
　　又史称帝命容成作盖天以象周天之形综六术以定气运因问于鬼臾蓲曰上下周纪其可数乎对曰天以六节地以五制周天气者六期为备终地纪者五岁为周五六合者岁三十七百二十气为一纪六十岁千四百四十气为一周太过不及斯以见矣事物纪原云盖天即浑天仪也六术者占日占星占月占风造律吕作甲子是也今按天干二五地枝二六天五以地六为节若六甲六乙至六壬六癸是也地六以天五为制若五子五丑至五戌五亥是也合之得六十六六则得三百六十所以应周天之度分为十二辰次以行岁气者也凡二十四气生于天行每期三百六十日以周天度又余五日四分日之一不足为气嬴除其四分不足之小数则每期余五日六期余三十日为一月整数故曰周天气者六期为备列宿分十二辰次即十二野之分星是谓地纪斗建左旋而日躔右转每月三十度即得三十日总十二月亦得三百六十日以合天度而月与日防推其平行得二十九日六时二刻十四分有竒十二交防则每岁虚六日不足为朔虚并不足余分五岁共虚三十日亦为一月整数故曰终地纪者五岁为周凡此气嬴朔虚即置闰之数故五六合者以每岁二十四气计之岁三十得七百二十气则气嬴得一百五十日而朔虚得一百八十日者即此可推合之得三百三十日应置一十一闰是谓一纪六十岁得千四百四十气则气嬴得三百日而朔虚得三百六十日者即此可推合之得六百六十日应置二十二闰是谓一周迨数周之后气嬴及朔虚余分所积必有二十九期即得十一闰者以起下纪故曰太过不及斯以见矣大抵甲子甲午周则起癸巳癸亥癸巳癸亥周则起壬辰壬戌而循环不已焉此即史称积余分以置闰配甲子而设蔀之法也盖置闰之法十九年必有七闰以成章者其纬也三十年必有十一闰六十年必有二十二闰以成周纪而其终必有二十九期十一闰以起下蔀者其经也此皆气朔嬴虚之所积自然而然非智巧所能安排旧来厯家不详周纪之说而分蔀以求厯元各出意见其误甚矣今逐章逐纪详具歴年之下阅者审焉
　　又史称帝乃因五量治五气起消息察发敛以作调歴岁纪甲寅日纪甲子而时节定今按五量起于黄钟之龠积数于九而因之以治五气殆用九九之数推筭气运欤尝观后天八卦巽齐东南则阳盛极而隂胎干战西北则隂盛极而阳胎盖艮坤者隂阳阖辟之枢而巽干者动静互根之纽是以列之于四隅所以主四立而司启闭也故黄帝内经以斗柄所建辰巳戌亥为天地之门戸而以天五之迭至主之如甲巳之岁正月建丙寅则戊巳加于斗建辰巳之月为黅天之气而木气承之若甲乙加于斗建戌亥之月是也乙庚之岁正月建戊寅则庚辛加于斗建辰巳之月为素天之气而火气承之若丙丁加于斗建戌亥之月是也苍天元天之类即此可以类推此五气五运之说也然则所云起消息察发敛以作调厯殆后世司厯家年神岁徳之类所由权舆欤每岁十二月以甲寅为纪即寅建为正也每日十二时以甲子为纪即子半为朔也必称甲者今推癸亥为黄帝元年岁首建甲寅元日建甲子与太昊元年正同可见古帝王躬膺厯数其敬天勤民所以协时月正日者多推本受命之元年月正元日以起数缘其时无年号故以此示与民更始俾之共禀正朔于不越耳又史称是岁己酉朔旦日南至而获神防得寳鼎今考汉武帝元鼎五年六月得鼎后土祠旁其冬辛巳朔旦冬至齐人公孙卿称与黄帝等卿有札书内称黄帝得寳鼎神防问于鬼臾蓲蓲对以是岁己酉朔旦冬至得天之纪终而复始于是黄帝迎日推防后率二十岁得朔旦冬至凡二十推三百八十年黄帝仙登于天卿因所忠欲奏之所忠视其书不经疑其妄卿因嬖人奏之武帝大恱召问卿对以受此书申功申功与安期生通受黄帝言有此鼎书今申功已死是鼎书乃卿所伪造史迁目击其事纪述甚明而编史者亦采入黄帝纪谬矣又史称帝命大容作承云之乐是为云门中春之月乙夘之辰日在奎始奏之今莫知何年仲春亦莫知乙夘仲春何日但推黄帝时冬至日在危三度仲春不得在奎其说固不确耳
　　少昊金天氏史称黄帝子在位八十四年今推癸卯是其元年
　　颛顼髙阳氏史称昌意子黄帝孙继少昊即帝位在位七十八年今推丁夘是其元年竹书纪年颛帝十三年初作厯家大纪外纪诸编皆称帝作厯以孟春斗杓建寅之月为厯元是岁正月朔旦立春五星防于天厯营室冰冻始泮蛰虫始发鸡始三号今按冰泮蛰发是察物以验气之至否与尧典之孳尾希革月令之东风解冻土润溽暑相似也又推得帝之十三年岁次己夘正月建丙寅朔日亦得丙寅其日夘初一刻三分交立春又按鸡能时夜立春时日出夘正三刻则夘初一刻正鸡三号之始也又推得是年天正冬至日在危初度立春日在壁九度五星是否防营室不能知也在竹书但云十三年作厯象不及元旦立春在外纪等书虽云正月元旦立春未指何年正月愚不自揣分五运以推日至尤属悬空推筭无所依傍即本今推古上及数千年亦惟据编史家所纪各帝在位年数接筭之乃于此元旦立春不惟年月日皆合而时刻亦合此岂有丝毫迁就以求合者哉故愚于此编颇自信其不妄者頼有此类及春秋传所纪辛亥己丑两日南至之类为之证据故标之为提要云
　　又按颛帝厯是以孟春斗杓建寅之月为厯元所推日月五星行度皆由立春起筭凡后代厯家称厯元者盖始于此故颛帝为厯宗非颛帝始以建寅为正月史文甚明周静轩乃谓五帝以来厯法未正颛帝始以建寅之月为岁首舛甚矣
　　帝喾髙辛氏史称桥极子少昊孙佐颛帝受封于辛代髙阳氏为天子在位七十年今推乙酉是其元年史称帝抚万民而利诲之厯日月而迎送之明鬼神而敬事之今按日月迎送盖尧典之寅宾寅饯已创始于此而周礼之书迎暑夜迎寒月令之迎春东郊迎秋西郊一切典礼殆亦师此义而推广増修之耳
　　帝挚史称帝喾子立九年而废诸侯尊尧为天子今推乙未是其元年
　　帝尧陶唐氏邵子经世定为甲辰元年在位百载又居丧二载今按尧典曰日中星鸟以殷仲春日永星火以正仲夏宵中星虚以殷仲秋日短星昴以正仲冬自日中宵中日永日短观之可见当时纪昼夜之时刻分秒必极详明然以悬象着明之常分观之黄道不易古之日犹今之日不待考而后知也至于日至日躔虽各有岁差而其故可求故授时厯说本星昴之类推之尧时冬至日在虚七度今推得尧元年冬至日在虚八度六十九年后冬至日在虚七度盖旧法于天周多五度四分度之一而按宿分度亦多互异与今新法颇不合然本新法推古源流可合自是确不可易纵分度分宫或与天行小有未符大约不过分秒之差断不至于悬逺故此编推筭悉遵为法式焉既知冬至日所在之宿而夏至二分以及中星悉可推矣
　　帝舜有虞氏经世定为丙戌元年在位五十载舜典在璇玑玉衡以齐七政正当尧老舜摄之时殆承黄帝盖天之制而増修之益加精宻焉此后世浑天气象之祖也或问子推天行分为五运岁实岁差既各有定数焉用玑衡答曰子何不思之甚也愚所推节气治厯之一事耳若日月有朔望薄蚀五星有迟留伏匿黄赤二道经纬交错纷然不齐使无玑衡曷从窥测以齐之须知尧典之厯象固不外日月星辰而以节气为主故承言钦若昊天敬授人时下文遂详言东作西成南讹朔易而终之以置闰其不析言五日四分日之一不足而但曰期三百有六旬有六日与易称七日来复相似自一隂至交一阳积实当言六日而称七日者子半交午半也岁实之余气称六日者如上年甲子冬至则下年己巳冬至也此可见岁实之积时刻分秒古人确有定数灼然共知不待述且如十九年七闰羲和岂不熟悉而尧必谆谆告戒者以定四时成岁为重也假如应闰二月而置于四月后则误季春为孟夏而四时不定矣应闰十一月而置于正月后则误今年之丑建为明年之寅建而岁不成矣先后一二月之间上悖天行下乱人事匪细故也况失误之甚者乎至于舜典之玑衡非不重节气而所主在朔望薄蚀迟留伏匿之故承之曰以齐七政二典之文原相备也大抵齐七政以授人时其归则一而其事之测騐各有条理现今时宪天文刻漏各有专官分掌其事而统于监正职是故耳且圣人之为天下后世虑至深逺矣当其既竭耳目之力方圎平直五音之理已了然于心必继之以规矩凖绳恊六律正五音而后不可胜用故曰智者创物巧者述焉自古上智少而中材多又况天至髙星辰至逺节气之至无形可见无声可闻非騐诸仪器确有徴据任其职事者何以昭法守颁之庶民者何以坚信从不寕惟是古圣作法非不大备矣迨周衰法弛延及秦人灭裂圣制置闰则概用后九月而汉初亦踵其月吉不识定朔则日食多在晦且在二日此人之失非天之变也而京房小术遂妄为之说曰凡日食不以晦朔者名曰薄汉书纪日食且述其言而传之以惑后世又如商周改正而陋识之士妄以为四时月数俱改由是作长厯者信之坚指春秋之春王正月为夏时十一月作三统者附防之更诬指太甲元祀之十二月乙丑为元旦冬至凡此横议贸乱莫可穷诘皆由上无道揆则下无法守而邪说遂乗之以浸作也自汉太初之后夏时虽行而下逮魏晋数百年间厯术未覩其真刘宋元嘉以来由唐及宋渐次讲求古制至元明而益宻犹未尽善欣逢
　　圣人御宇灼知天地之化育而范围之乃尽复五帝三王之典则故虽愚之闻寡见亦得遵今推古因流遡源庶几一得之见或有合于天行之自然者而已而子乃曰焉用玑衡何不思之甚欤
　　夏后氏大禹继舜有天下经世定为丙子元年传十七世各有在位年数享国四百三十九岁已详于歴年今按岁首建寅五帝皆然而后世独称夏正者帝降称王自禹始故夏商周称三王又称三代商周皆改建因近举三代而于寅正曰夏时其实夏正得天百王所同确论不可易也其夏小正一书仰测天象俯验物类所以察四时之变者至详矣即如春正月启蛰雉震呴大戴注云正月必雷雷不必闻唯雉闻之盖三阳气至雷虽未出地发声而已动于地下故土气震发蛰虫为之昭苏所以古称启蛰为正月中雨水为二月节自月令及汉初其纪时皆然也启蛰即今之惊蛰雨水即月令仲
　　春之月始雨水盖冻释为水所谓春露既濡也及刘歆作三统厯乃移雨水为正月中惊蛰为二月节彼误以惊蛰为雷始发声蛰虫启戸而出耳
　　唐大衍厯议云开元厯推得夏时立春日在营室之末昏东井二度中古防以参右肩为距方当南正故小正曰正月初昏斗柄悬在下魁枕参首所以着参中也季春日在昴十一度半去参距星十八度故曰三月参则伏立夏日在井四度昏角中南门右星入角距西五度其左星入角距东六度故曰四月初昏南门正昴则见五月节日在舆鬼一度半参去日道最逺以浑仪度之参体始见其肩股犹在浊中房星正中故曰五月参则见初昏大火中八月参中则曙失传也辰伏则参见非中也十月初昏南门见亦失传也定星方中则南门伏非昏见也窃思小正作于大禹禹在位仅八年其时冬至日在虚六度则立春当在壁四度季春节当在毕二度立夏当在井六度五月节当在舆鬼之末此缘大衍之列宿分度与今新法多寡不同因而推筭小有参差故録厯议以备叅考夏书征乃季秋月朔辰弗集于房月不系年朔不着日难以推考先儒据仲康肇位四海之文以为元岁于理近是今推仲康元年岁次壬戌其年正月甲寅朔应闰三月季秋月朔似是庚辰或以为庚戌朔则失闰矣陶氏古今録夏孔甲八年九月岁次甲辰采牛首山铁以铸剑按经世纪年甲辰孔甲即位之三年也且陶氏録以岁次甲辰叙于九月之下殊属倒乱意者岁次二字乃衍文欤今推孔甲八年岁次己酉其年正月丁夘朔应闰八月甲辰盖九月十二日始志以备考
　　商王成汤在侯位之十有八年伐夏而有天下经世定为岁次乙未传二十八世各有在位年数享国六百四十四祀已详于厯年求诸经史有商一代无日至可稽索隠云孤竹君殷汤三月丙寅所封今考史记汤既绌夏命还亳维三月王自至于东郊告诸侯羣后毋不有功于民勤力乃事云云未载孤竹受封事且商以十二月为岁首今推乙未岁十二月建丁丑壬子朔正月建戊寅壬午朔则三月内无丙寅日殆亦影附史记而为之说欤且其文月不系年果殷汤何年之三月欤此当阙疑
　　商书伊训篇惟元祀十有二月乙丑伊尹祠于先王奉嗣王只见厥祖按经世纪年定太甲元祀岁次戊申蔡氏书传十二月即太甲改元之首月此可为商正建丑但以季冬十二月为岁首而不改四时月数之明证今推戊申岁首十二月建癸丑朔日乙丑十七日辛巳夘正一刻四分交大寒本天行证之蔡传所见甚确矣若如改时改月数之说自丑建为一月数之则此十二月乃子建也推之于前当属汤崩年之季月纵迁就以乙丑为晦日而不得称太甲元祀推之于后则当为太甲元祀之季月而其月内亦不得有乙丑若如孔氏逾月即位改元之说不但乱世之事伊尹所不为蘓氏已辨其舛而且戊申为太甲二祀则在位之岁次亦乱或见刘歆三统歴说指乙丑为太甲元祀十二月朔旦冬至遂以为崩年改元之证今推其年子月辛亥日戌正初刻冬至在乙丑前十五日若以为在元祀之季月今推其月丁巳日丑正初刻冬至亦在乙丑前九日皆相去悬逺又不但月内不得有乙丑朔旦而已盖歆之妄诞欺世若此益以见蔡传所言确不可易但传称乙丑不系朔非朔日也此盖说经之慎耳
　　孟子曰汤崩太丁未立外丙二年仲壬四年史记汤崩太子太丁未立而卒乃立太丁之弟外丙即位二年崩立外丙之弟仲壬即位四年崩伊尹乃立太丁之子太甲太甲元年作伊训今本伊训及太甲三篇观之桐宫者汤之塟所其地在今山西荣河县百祥村古今称汤陵不闻别有附太甲上篇曰营于桐宫宻迩先王其训其为营庐于汤之葬所事辞明显盖使嗣王庐于墓侧以宻迩先王竦其哀慕之心也继言王徂桐宫居忧其为往居汤丧更为明显若谓往汤之塟所营庐居仲壬之丧于事情文理皆不得为通顺也中篇首云惟三祀十有二月朔伊尹以冕服奉嗣王归于亳其为太甲既终汤丧之明年正朔尤无可疑且就诸篇中及覆伊尹告太甲之言一曰惟我商王布昭圣武代虐以寛兆民允懐即承言今王嗣厥徳罔不在初再曰先王顾諟天之明命天监厥徳用集大命惟尹躬克左右厥辟宅师即承言肆嗣王丕承基绪三曰先王惟是敬厥徳克配上帝即承言今王嗣有令绪当复政告归之际又追述夏王弗克庸徳惟尹躬暨汤咸有一徳克享天心爰革夏正云云即承言今嗣王新服厥命惟新厥徳而子篇终又叹息言之曰呜呼七世之庙可以观徳无非勉其继太祖为太宗以绍徳垂不祧之绪是信经则汤崩之后无外丙立二年仲壬立四年之事如有其事成汤肇造丕基嗣世二君皆不永年而继以太甲之败度是即国步艰难商运之不幸阿衡忠诲正宜兼此陈辞垂泣以道而絶不齿及何哉且丙壬相继即位虽不永年未闻颠覆典刑之咎商人七世之庙汤为太祖何得竟祧丙壬跻太甲为太宗即如鲁闵公即位二年耳鲁人跻僖公兄先于弟孔子犹讥其逆祀今太甲即克庸徳以侄继叔为之后者为之子而子先父食不亦名不正言不顺乎且就纪年推之汤崩之后増入外丙二祀仲壬四祀则太甲元祀岁次甲寅今推其年岁首十二月壬辰朔月内无乙丑则伊训之文转启疑端矣大抵孟子之外丙二年仲士四年当以程子古人谓岁为年之解为确商人世次当以经世纪年为正史迁于有商一代有世表无年表不过依傍孟子缪为之说惟其择焉不精故文胜灭质耳蔡传主吴氏之说以伊训有只见厥祖之文遂谓汤已祔庙且谓此书初不废外丙仲壬之事窃谓汤有天下亦必如周人行追王上祀之礼丕新七庙即如濬哲大禘之诗所称元王桓发相土烈烈尊则先王亲则厥祖也今嗣王即位改元礼应告庙见祖而居忧不祭故伊尹先摄祀事以祠于先王而后奉嗣王只见厥祖于伊尹摄祀称先王从其尊也于嗣王只见称厥祖从其亲也文义明晰典礼分晓见祖礼毕伊尹乃明言烈祖之成徳以训于王烈祖指汤而言若商颂称嗟嗟烈祖有秩斯祜申锡无疆是也今不绎其文义察其典礼而以厥祖亦指成汤且以为此书不废外丙仲壬之事究竟茫如捕风且本之以尚论其世尤多龃龉不合不可从也
　　周自武王为西伯之十有三年岁次己夘始克商而有天下传三十世享国八百六十七年周书泰誓惟十有三年春大防于孟津武成惟一月壬辰旁死魄越翼日癸巳王朝步自周于征伐商旧解春一月建子壬辰月二日今本新法推之此年周正十一月建甲子朔日癸巳三十日壬戌丑初二刻十分冬至十二月癸亥朔二十九日辛夘午初二刻十四分大寒一月壬辰朔三十日辛酉丑正一刻雨水二月壬戌朔三十日辛卯寅初初刻十二分春分闰二月壬辰朔三月辛酉朔申正初刻六分糓雨四月辛夘朔二日壬辰申正三刻十四分小满十七日丁未二十日庚戌设如旧说一月建子则月内不得有壬戌冬至若迁就以壬戌冬至属之则月首不得有壬辰癸巳若如刘歆三统厯以为己未晦冬至则先壬戌四日本大衍授时诸厯推之皆与天行悬逺不合也即此揆之周正不改四时月数事理既极昭然且节气有长短古法不用平气推筭亦即此可见盖用平气则壬戌冬至必是壬辰大寒当闰十一月而不闰二月矣或问一月建寅蔡传已言之何以不称正月壬辰既是朔日何以称旁死魄窃谓周人初改次一为岁首故寅建称一月着月数起于一即周礼称正岁之义也魄者月之体闇虚无光得日之光而明迨明尽而魄亦灭谓之晦故曰死魄朔之为言蘓也合朔之后死而复蘓明犹未生故曰旁死魄若以朔为死魄失其义矣且先记壬辰旁死魄后言癸巳伐商蔡传谓犹后世言某日必先言某朔是也若先言二日殊无谓矣凡月大二日月小三日曰哉生明日月相望谓之望常在十五或十六日望后曰哉生魄至于下魄体浸长逾半曰既生魄若二十二或二十三日是也此即厯家定月大小必详晦朔望之古法故史家用之以纪事且此篇叙事以大告武成为主自一月壬辰旁死魄至既生魄羣后百工受命于周乃史家撮叙克商事定以为下文之缘起故先叙癸巳于征阅一百二十日届四月哉生明后自商至丰乃偃武修文放牛归马示天下之或有弗服者于是丁未祀庙以成功告祖庚戌柴望以成功告天及于百神所谓大告武成也至二十二日既生魄凡新封之庶邦冡君暨百工咸朝见新王只受周命故自王若曰呜呼羣后以下乃宣命之正文所以逺述先王建邦启土至于文王诞膺天命惟大统未集故兹承志伐商底商之罪以告皇天后土及名山大川于时神人顺应天下大定散财发粟大赉四海万姓恱服而大统既集矣故今列爵分土惟五惟三建官位事惟贤惟能所期羣后百工相与重民五教惟食丧祭惇信明义崇徳报功庶垂拱而天下治此即奉天承运布告天下咸使闻知之新命惟宣命在武成告祖告天之后故文内于公刘以下统称先王而自称曰有道曽孙周王发体统然也读者不察既生魄与哉生魄时义各异又不详审其通篇之意理血脉遂指为简编错乱纷纷改窜不亦异乎
　　成王元年岁次丙戌下逮平王四十八年戊午岁凡三百九十三年其中经史所载月日推之皆合者详具厯年其纪日至者惟前汉志称鲁献公十五年正月甲寅朔旦冬至殷厯以为乙夘唐大衍元授时诸厯说皆取之今考鲁献公十五年即周夷王十二年戊寅岁也本新法推之其年天正壬子月乙夘朔旦酉正初刻六分冬至与殷厯合其正月建甲寅其月朔旦亦值甲寅其日酉正三刻十一分交雨水非冬至也盖汉人皆谓周改夏正十一月为正月故纪载舛误惟殷厯以为乙夘之说必有所本耳
　　春秋之世鲁僖公五年传称春王正月辛亥朔日南至其年即周惠王二十二年丙寅岁也今推丙寅岁天正戊子月辛亥朔旦申正二刻四分冬至与传纪日合昭公二十年传称王二月己丑日南至其年即周景王二十三年己夘岁也今推己夘岁天正甲子月辛酉朔二十九日己丑夘正二刻三分冬至亦与传纪日合有周一代日至可稽者惟以上三事传以辛亥朔日南至系于王正月己丑日南至系于王二月盖由分传附经者移就周正而为之说详于后及其本年
　　周正以十一月为岁首蔡氏书传辨之明矣或嫌其引证无多难为确据今按史记厯书云夏正以正月殷正以十二月周正以十一月秦灭六国颇推五胜自以为得水徳之瑞而正以十月其纪述亦极明晓盖月数古今所同而纪歳者或以正月为正或以十二月为正或以十一月为正或以十月为正言各尊所建颁正朔故白正以某月非改首月之数为正月也凡称建者以斗建而言商周改建不但不改四时月数而于斗杓建寅仍通称正月即如周礼凌人正岁十有二月令斩冰即诗称二之日凿冰冲冲也必系以正岁者从寅起数以顺岁星是谓正月犹一日之称元日与三正之正字同义异也左传襄公三十年二月晋绛县老人称臣生之岁正月甲子朔今推其年天正丙子月丙寅朔春王正月甲子朔乃文公十一年乙巳岁也即此可证寅称正月周人未尝改则商可例知己又按史记及前汉书秦二世二年冬十月秦兵围沛公于丰十一月章邯追败楚军于渑池春正月赵将张耳陈余立赵歇为王夏六月项梁立楚懐王孙心为楚之懐王秋七月大霖雨此一年也三年冬十一月楚次将项籍矫杀宋义春二月沛公击昌邑夏四月沛公攻颍川秋七月南阳守齮降八月沛公入武闗九月子婴杀赵髙夷三族又一年也汉王刘邦元年冬十月沛公至霸上子婴降春正月项籍尊楚懐王为义帝二月项籍自立为西楚霸王夏四月诸侯罢兵就国五月齐田荣击走齐王郝秋七月使彭越击杀济北王安八月汉王还定三秦此又一年也可证孟春称正月秦人亦未之改而曲说之士乃指史记所纪月岁皆由太初正厯后追改之彼何所考据而云然不过见史记作于太初元年之后臆度而谬为之说耳余尝作春秋春王正月建寅辨引证凡五十余事见鄙着春秋深中兹不重载
　　旧说相沿多称春秋再失闰今本经传所纪月日推之自桓王二年暨庄王六年二十八年间失两闰焉夫十九年七闰古法相沿厯家岂不熟知而至于失两闰此岂司厯推筭不精失之哉桓王失道号令不行于天下颁朔每不至于诸侯故其间有上年应闰而置于下年者皆由失颁于前补置于后又或失而不补积渐遂至于再失当是时列侯之防盟征伐朝聘继好无月不有而颁朔不至莫知闰在何月则其逐月纪事但依每年十二月之常例书之岂列侯皆不知其年应闰何月哉彼固外假尊王之名以为不敢擅置而失闰之实则又以为怠弃时政过在王朝非侯氏之咎也春秋于岁首正月无事则二三月必书王以尊正统其于四时阅时无事必书首月以成岁功独桓王十一年至庄王二年不书王者十有四年阙秋冬者二年其取义示人不亦深切着明欤自庄王六年以后前失既补迄于春秋之终闰法不大差殊闲或失之旋失旋补虽情事大畧亦类桓庄而不致乆悬若夫应闰之年或早数月或迟数月此则司厯之过求诸唐宋以来往往有之不独衰周为然也今逐闰详于厯年阅之自见
　　左传终于哀公二十七年即周贞定王元年也自此至七国嬴秦之间求诸史防及传记不惟无日至可稽即日之系月者苦不多得其有可引据者备録于厯年以便考惜见闻不博未免遗漏耳自秦有天下至汉武帝太初元年以前置闰概用后九月本属非法但于十九年七闰之例亦不甚差则前此可知也
　　前后汉四百二十有余年史称武帝元鼎五年己巳岁十一月辛巳朔旦冬至太初元年丁丑岁天正十一月甲子朔旦冬至章帝二年乙酉岁十一月壬辰日南至初闭闗梁灵帝熹平三年甲寅岁天正冬至丁丑日乃张衡铜仪测候所推凡汉时冬至见于史册传纪可据者惟此四事其由后人推论非当时见诸授民时之实者不録焉今推章帝乙酉岁十一月十七日壬辰戌初一刻二分冬至与史纪日合余皆不合尝稽自刘宋元嘉厯以后诸家厯说每云于冬至测晷知两汉暨魏晋间节气皆后天三日故唐一行以麟徳开元二厯推太初元年天正冬至当在辛酉日元授时推之颇同今推其年冬至得辛酉日未正一刻六分与诸厯纪合则后天三日之言确矣元鼎五年之辛巳熹平三年之丁丑其后天亦大畧相同已各具于本年窃尝据其合者以推其不合者汉承秦正厯始自太初今由太初丁丑岁天正甲子朔旦子正初刻一分起数下距元和乙酉岁十一月十七日壬辰戌初一刻二分止共一百八十九年连闰积六万九千零二十八日九时五刻十三分均摊于一百八十九年每年得岁实三百六十五日二时六刻三分四十八秒又由太初丁丑岁天正甲子朔旦子正初刻一分起数上距春秋鲁昭公二十年己夘嵗天正月二十九日己丑夘正二刻三分内三十一秒止共四百一十八年连闰积一十五万二千六百七十四日八时五刻十二分三十秒均摊于四百一十八年每年得岁实三百六十五日三时零四十七秒夫节气之行于天岁差自有常分岂有六百余年闲岁实之前长后短相悬一至于此况自汉武太初元年上遡陶唐为时甚逺今推尧时两冬至相距每年岁实得三百六十五日二时七刻十分三十秒若昭公己夘岁在陶唐千有八百三十余年之后乃下逮太初其间四百余年岁实反较尧时而加増又由太初下逮明季为时尤逺今推崇祯年间每年岁实得三百六十五日二时七刻四分三十秒若元和乙酉岁在明季千有八百五十余年之前乃上距太初其间一百八十余年岁实反较明季而太减若如一行所推辛酉日而以未正一刻六分交冬至上下推筭不惟岁实之分数有常而岁气逓差之数亦厯厯可据由是观之太初厯术不本春秋传所纪辛交己丑两冬至就近推测以求其实而误解旧闻岁纪甲寅日纪甲子之说虚托上古茫茫不可知之太初甲寅岁甲子朔旦冬至为厯元荒渺已极史迁因之着厯术甲子篇不过纸上浮言最难信其后刘歆三统著论华而不实亦犹乎是至于影附商书指太甲元祀十一月乙丑为朔旦冬至则作伪又有甚焉又按章帝纪元和二年二月始行四分厯则其年十一月壬辰日南至今推之而可合者殆由张盛杨岑等测验较宻故颇得其实但四分厯亦行之不乆遂废耳
　　自宋元嘉厯以后及北宋间凡史书所纪冬至日颇多今推之而可合者亦多南宋以及元明间纪日至益多而推之可合者亦益多偶有不合或数时或数刻不至大相悬逺已各具于本年矣大抵自颛顼十三年丁夘岁正月丙寅朔旦夘初一刻立春以后至昭公己夘岁天正月己丑日冬至以前史纪节气虽极少而本新法兼岁差推之可得其合自元嘉厯以后至于明季史纪日至虽渐详而本新法兼岁差推之亦可得其合惟秦汉以下元嘉二十二年以上六百五六十年史纪日至既少而推之又不合则其厯术之乖谬大可见矣史家编年纪月而日必系月常例也今惟冬至纪日日食纪朔晦及因事纪朔晦者则悉登之亦不及悉登其所纪之事至于二十一史中凡日之系月推之不合者不可胜数或由编史者纪録之误或由繙刻者传冩之讹今不能详志于歴年之下阅者就每年正月朔日推之则其讹误自可得而见耳
　　厯家推筭合朔得定朔为是泥平朔为非此编于每年正月必纪朔日者所以掲史家逐月纪日之纲于岁首以便阅者推考又可以推冬至日辰或在上旬或在中旬或在下旬则本年及次年或应闰或不应闰可即此而易见也但愚不精于厯术未能推定朔而平朔之数载在厯书人人可学而知因本平朔推而纪之盖逐月推筭拘拘平朔自不足用至于无闰之年三百五十四日间或五日有闰之年三百八十四日间或三日本有常分就此推岁首朔日自可百不失一惟五日者或七八年或三四年或逾年三日者或数年或十数年或数十余年每错出不齐今之所推极知未能脗合天行然每年正月朔日其已见史册者既据史以登之则其余纵不能悉合或亦若志目中眉不致大差耳
　　此编遵今推古惟以冬至为主其余节气虽载在史册皆所不登缘其与今新法不合故也盖新法维太阳之行黄道其于周天度分计平行则终岁之间每日如一计实行则每节每气之间日日不等故于日躔十二宫次验其行度之盈缩以定二十四节气之长短乃总节气之长短计之得岁实若干此万古不易之定理即万世不易之定法也旧法取岁实之数均摊于每节每气各得十五日二时四刻十四分有竒殊于天行未覩其真今近举元明间之节气见于传记可据者论之宏简録元至元三十一年甲午岁正月一日壬子立春二月二日癸未惊蛰三月三日癸丑清明四月四日甲申立夏五月五日甲寅芒种六月六日乙酉小暑七月七日乙夘立秋八月八日乙酉白露九月九日丙辰寒露十月十日丙戌立冬十一月十一日丁巳大雪十二月十二日丁亥小寒今推本其年天正冬至刻分以起筭而用旧法平推之每节每气各十五日二时四刻十四分三十五秒有竒
　　十一月癸丑朔十五日丁夘夘初一刻七分内一秒冬至十二月壬午朔巳正一刻六分小寒
　　正月壬子朔亥初初刻五分立春
　　二月壬午朔二日癸未辰初二刻四分惊蛰
　　三月辛亥朔三日癸丑酉正初刻四分清明
　　四月辛巳朔四日甲申寅正二刻三分立夏
　　五月庚戌朔五日甲寅申初初刻二分芒种
　　六月庚辰朔六日乙酉丑初二刻一分小暑
　　七月己酉朔七日乙夘午初三刻立秋
　　八月戊寅朔八日乙酉亥正一刻白露
　　九月戊申朔九日丙辰辰正三刻十四分寒露
　　十月丁丑朔十日丙戌戌初一刻十三分立冬
　　十一月丁未朔十一日丁巳夘初三刻十二分大雪十二月丙子朔十二日丁亥申正一刻十一分小寒
　　再用新法推之
　　十一月癸丑朔【十五日丁夘夘初一刻七分内一秒冬至同前　二十九日辛巳亥正一刻五分小寒】
　　十二月壬午朔三十日辛亥巳初三刻五分立春正月壬子朔三十日辛巳寅正三刻惊蛰
　　二月壬午朔
　　三月辛亥朔午初二刻九分清明
　　四月辛巳朔二日壬午夘正三刻十分立夏
　　五月庚戌朔四日癸丑午正二刻十三分芒种
　　六月庚辰朔五日甲申夜子初一刻八分小暑
　　七月己酉朔八日丙辰辰正三刻三分立秋
　　八月戊寅朔十日丁亥巳正二刻五分白露
　　九月戊中朔十一日戊午子正二刻十一分寒露十月丁丑朔十二日戊子丑正一刻九分立冬
　　十一月丁未朔十一日丁巳酉初三刻二分大雪十二月丙子朔十二日丁亥寅正初刻十一分小寒又王敬哉冬夜笺记明万厯二十二年甲午岁中气正月一日雨水二月二日春分三月三日谷雨四月四日小满五月五日夏至六月六日大暑七月七日处暑八月八日秋分九月九日霜降十月十日小雪十一月十一日冬至十二月十二日大寒今推其年天正十一月三十日庚辰丑正一刻一分内一秒冬至又考厯学新说称其月二十九日己夘夜半前冬至与今所推先一时二刻兹就己夘夜子初三刻一分起筭而用旧法平推之每节每气各得十五日二时四刻十四分三十三秒有竒
　　十一月辛亥朔二十九日己夘夜子初三刻一分内一秒冬至
　　闰月辛巳朔
　　十二月庚戌朔巳正初刻大寒
　　正月庚辰朔戌正二刻十四分雨水
　　二月庚戌朔二日辛亥辰初初刻十三分春分
　　三月己夘朔三日辛巳酉初二刻十三分谷雨
　　四月己酉朔四日壬子寅正初刻十一分小满
　　五月戊寅朔五日壬午未正二刻十分夏至
　　六月戊申朔六日癸丑丑初初刻九分大暑
　　七月丁丑朔七日癸未午初二刻八分处暑
　　八月丙午朔八日癸丑亥正初刻八分秋分
　　九月丙子朔九日甲申辰正二刻七分霜降
　　十月乙巳朔十日甲寅戌初初刻六分小雪
　　十一月乙亥朔十一日乙酉夘初二刻五分冬至十二月甲辰朔十二日乙夘申正初刻四分大寒
　　再用新法推之
　　十一月辛亥朔三十日庚辰丑正一刻一分内一秒冬至
　　十二月辛巳朔二十九日己酉午正一刻四分大寒正月庚戌朔三十日己夘寅初初刻五分雨水
　　二月庚辰朔三十日己酉寅初二刻九分春分
　　闰月庚戌朔
</div>
    <div class="pagination">
<a href="全史日至源流_page3.html">上一页</a><a href="全史日至源流.html">1</a><a href="全史日至源流_page2.html">2</a><a href="全史日至源流_page3.html">3</a><span class="current-page">4</span><a href="全史日至源流_page5.html">5</a><a href="全史日至源流_page6.html">6</a><a href="全史日至源流_page7.html">7</a><a href="全史日至源流_page8.html">8</a><a href="全史日至源流_page9.html">9</a><span>...</span><a href="全史日至源流_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
