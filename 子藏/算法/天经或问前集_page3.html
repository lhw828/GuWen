<!DOCTYPE html>
<html>
 <head>
  <meta charset="utf-8"/>
  <title>
   天经或问前集 - 第 3 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   天经或问前集 - 第 3 页/共 5 页
  </h1>
  <div class="content">
   天经或问卷一
　　钦定四库全书
　　天经或问卷二
　　闽中游艺撰
　　囫囵天地茫茫无际一动一静体质各异其动有由其静有自太极既判阴阳之秘从动测天天体非有形无质度数昭然三百六十左旋右旋枢纽二极位乎南北黄赤二道天之至奥交络天腹嵗功是造左旋惟疾右旋不一迟疾参差星辰月日不害不悖层次可识其层曰九又为十二数明理实自然之义水土与石凝为地质围九径三至静不易水周于地土间乎石中含庶类实有万国足底相对上下各背子午夘酉随在而配至静至圆从可测焉天内包地地外裹天日月中行化育流宣赤道内外日月所躔日逺而寒日近而炎昼夜永短四时运还备则得中灵气所潜此春彼秋此永彼短经纬之度乃其所斡或炎不寒或夜寡旦候异气偏防顽多悍得中者灵得偏则蠢化于无心成于无形天动不息地静永宁化育生生莫知始终始有所始终岂无终欲知所终不外动静动至不动静至不静动静相反天地道穷化育机塞灵蠢皆防自有而无有为无渐自无而有无为有先无极而极贞下起元游子之书天地理全王勷题
　　天体
　　问天之苍苍高逺无极其星辰错综体象运旋可得闻欤
　　曰天体如碧瓈透映而浑圆七曜列宿层层运旋以裹地【七政运旋有髙下故谓层层云】地如弹丸适天之最中永静不动而四面人居焉最上一层常静天为诸天主宰【宋儒谓此天为天殻也而不可思议】其次为宗动之天带转下诸重天也此天之运依南北二极从东而西左旋十二时厯一周其各天皆因此一动制之而运焉【西士测尚有南北嵗差东西嵗差二重约四万九千年从西厯东行一周】其次为恒星天在七曜之上此天之本动也于赤道上偏南而北从北而南谓之一近一距之动厯七千年行一周从东厯西之正行约二万五千余年而行一周【此即嵗差正行之算也】其次土星【土星约二十九年一百五十五日零二十五刻行一周天】木星【木星约十一年三百十三日七十刻行一周】火星天【火星约一年三百二十一日九十三刻行一周】其次太阳之天照映世界万象取光故在七曜之中也【太阳约三百六十五日二十三刻五分行一周】其次金水二星天皆从太阳天行而太阴天最近地【太阴约二十七日三十一刻行一周】此恒星七曜诸天俱从自西而东右旋之行算也左旋一天以静天极为轴以赤道为天腰右旋诸天以黄道极为轴偏南北各二十三度三十一分即以黄道为天腰赤道之心与静天之心宗动天之心地球之心同是一防其两极在南北正子午主一日一周七曜列宿之公运悉系转楗焉其道与天元赤道相合为一线动静虽异终古不离其极为正子午也黄道斜络出入赤道各二十三度半其极非正子午则在己亥也太阳行黄道正线其天心不与诸天同心故其行转于地面自非平行也黄道左右各八度为太阴五星出入之道而日月经纬俱从黄道极转故有不同子午之枢也吾儒按九重者因恒星七曜行度各异相次而上权立数重以起测云
　　地体
　　问藏经以四方分为四州邹衍以瀛海环九州外文长谓水际天是皆以地为扁土也今曰天体浑圆古人亦曰天如卵白地如卵黄是天包于外地亘于中也然天乃轻清之气地乃重浊之滓既为圆体亘中能浮空而不坠乎四面皆人何以安其居也而能辩其四方乎
　　曰天地浑圆本相聨属古人云减一尺地则多一尺天然地亦天也以其形言之谓之地唯天虚昼夜运旋于外地实确然不动于中也而地四面洼者为河海突者为山岳平者为田地人所居立皆依圆体天裹着他运旋之气升降不息四面塞不容展侧地不得不凝于中以自守也然总无方隅四面都是上无可坠处适天之至中亦无可倚处天之东升西降亦就人所居而言天则无处非升无处非降浑沦环转而己地圆则无处非中【揭子曰天之虚非虚也虚者气塞满之无有空隙如以瓶挈水闭其一孔水使不入气塞中也气即天也地之实非实也气出入之虽有土石其坚者悉在皮表进焉则虚濡也然天内有气故时结为搀抢彗孛诸星映为晕珥佩诸象地内有空故潮汐呼吸转为泉源深山大谷吐为云雾阴伏阳愆发为震撼故防子曰地亦天也】唯指极星分东西南北测太阳定寒暑昼夜故所居之地日所照不同居赤道之下南北二十三度半之地一圏春秋二分太阳正过其天顶日中无影过春分则影在南过秋分则影在北名为暖带南北二十三度半以外截至六十六度半之地此地太阳不经其天顶而不近不逺此南北二圏为正带不甚冷热【此带温和而圣贤挺生中国处赤道北十八度至四十二度适当其地也】南北二方自六十六度半各抵其极为冷带有日太阳绕其地恒见有日太阳绕其地恒隐隐见之候或至数月或至半年【揭子曰两极之下天轮横绕半年为昼半年为夜其地甚冷其人耐寒】此五带之大概也因此推之距赤道南北二方者其气候必相反如太阳纒星纪【即丑宫】向北之方为冬至向南之方则为夏至诸节莫不皆然又因推之地球为人所止以天顶而分四方亦可界为三百六十度以合天行东西为经测以黄道南北为纬定以子午若测南北有二极为之端【防熊曰西学测地球周围有九万里如往北行二百五十里测极星便髙一度二万二千五百里便髙九十度在天顶正中再行则又从中渐低无北极过南南极过北之理地圆故也】若测东西必先定一处为起界之端【如处某地即以某地为端】方可测也如无测法则寒暑无定东西不辨耳
　　黄赤道
　　问天体无涯难以器测日月五星有形可歩黄赤二道全无影象何所指而名也
　　曰赤道者平分天体为南北从南北二极相距正中之界判一细道名曰赤道【朱子云天体如一圆匣相似赤道是那匣子相合缝处一线也】亘于中天终古不易推步者毕赖之为准则也李振之曰此道列三百六十度分十二辰界九十六刻【以一时八刻算余分不列】而为用有七焉一以度天行一日一周之运一以定昼夜刻分之永短一以齐黄道出入之广狭一以限春秋分之晷影一以判天道之南北一以起南北之纬算一以纪天下之地圆也黄道者从太阳旋周一嵗之界而设以记月与五星所经行者葢太阳行天一嵗所周轨迹旋以成规名为黄道此道斜络于赤道如两环相叠然半出赤道南最南之界约纬度二十三度半为冬至半出赤道北最北之界约纬度二十三度半为夏至二道相交之所为春秋分四平分之为四象限限各九十度是即二分二至之限也以三百六十度计之十二剖之则为宫二十四剖之则为气七十二剖之则为候更细锲之为三百六十五度四分度之一而二十八宿列焉凡月建与宫界常差五度所以分黄道为十二宫者日月相逐防于黄道者嵗有十二次而一嵗四时有十二变取数于十二其义最精半之则为六三之则为四四之则为三诸曜之行四时之变总不出于此天下寒暑荣瘁皆由黄道中国处赤道北故太阳之行黄道也北陆暖而万物生南陆寒而万物死也【黄子曰如国处赤道南者太阳行南陆则反是】黄道一规而用有四焉一以节七曜列宿逆行右转之度【黄道惟太阳行道中正线余各别有小轮故有迟疾伏退之异】一以审日月交食之限【月行有九道大抵近黄道则食】一以其出地多寡定天下昼夜长短一以分列宿之南北及纪其纬度
　　南北极
　　问天学家云南北二极是相对也又曰北极出地南极入地则是低昂矣是低昂乎相对乎
　　曰南北极者天体永久不动之两防周天倚为环转之枢者也故名为极【防燕曰极如轮之毂如磨之脐非星也云极星者葢指其近极之星而名耳】而居中有不转之地以为之心故南北有不转之极以为之枢太虚空洞固有不转之神化以为之主而后此天得以循行万古而不越也李振之【名之藻】曰测从极中周围起线为南北纬度至天之中九十度为赤道界人居赤道之下者以赤道为天顶居二极之下者以二极为天顶极之低昻因人所居而定也从极中分瓣起线为十二宫从宫内分密线为东西经度合至中天则为赤道经度【此皆测法而定】太阳躔黄道行度虽极南极北止离赤道二十三度半也故南北二极之规天轮横绕黄道之所不至昼夜永短偏胜之极二规之内天地之气甚寒周围皆有日影而以半年为昼半年为夜矣
　　子午规
　　问浑天以赤道为中分以南北二极为子午又以天顶为午地下为子则是以赤道为子午何也
　　曰南北二极处为正子午是也然天之子午亦南北极之子午天之子午但取中分南北极处过顶之线为名从诸曜升降适中之界而设也太阳一日绕天一周见于东方渐升天顶为午中此地平以上东半昼分谓之升过天顶向西渐低地平是为西半昼分谓之降他曜皆然于此升降之中界设一规为子午规也诸曜际此谓之在子在午也【黄道十二宫之子午以列宿分度而定天之子午以人所居之地而立也】此规透过赤道及地平与二极其偕赤道地平而交为直角也恒然不动但人在地面上南北迁此规惟一东西迁此规随在各异也极之子午即地之子午静而有定此有定之子午发线去随太阳到天顶而转故天之子午动而不居也【防熈曰日行周天子午亦随而周天是以人所居之天顶而定也余支亦皆然】设此规其用有五一以分半昼半夜时刻一以寻列宿极髙过顶之度当此之谓中星一以此规计日凡毎日自子半起正当此规之下一以捡夜半中星以定太阳正宿一以分周天之度亦可縁太阳以求赤道缘赤道以求北极
　　地平规
　　问子午规者中分南北极过天顶之线为名从诸曜升降适中之界而设也地平规者则何説也
　　曰地平规者平分天地之半从人足所附极目四望之界而设也人附地面所可望见者天之半耳其半恒绕于地下人不可而见也即此可见不可见之界而诸曜由是而出入明暗昼夜由是而分因定此规剖为四象以应四方象各限以九十度是为地平经度可以定北极赤道离地之度可以定星辰出入之分及何星常见不伏何星常伏不见可以定七曜列宿同出同入之度及先后出入之度可以定太阳各曜所出地离赤道几何纬度可以辩各曜出入之方位可以算各曜渐升之度自一度上至九十度皆可知得而稽也
　　问诸规必须为象方可知之理虽剖晰终属茫然
　　曰黄赤道南北极子午地平者不过相形酌理设其象为依据如不知此欲知诸曜之行则茫然无措故欲知象先明此为首如此理不谙虽登台转象亦茫然耳
　　太阳
　　问诸曜森罗太阳其宗也何不居诸天之上反居列宿之下七曜错行太阳甚正也何节有舒缩日有永短也
　　曰太阳者黄帝经曰天凝其阳精为日而月与星用之万物皆用之故居天之中适得上下照映暄及下地能济万物故称星月之宗【黄帝经曰天明则日月不明潜草曰两间之光皆太阳之火也文饶曰两间变状皆气光之所为】若居最上则温暖不及诸物难以滋生若居最下则燥热太甚诸物受其暵损故日得中和之理万物之宜也所以一日循黄道一周使万物得阴阳之育和而周天日恒过太阳一度使南北而有寒暑之候【俞子曰太阳日行黄道一周天则有昼夜万物得以滋生周天过日一度一嵗则能踵黄道南北节气故有寒暑】行黄道积嵗平分之数以天度计一日为五十九分八秒有竒【是一度以六十分算者】所谓平行度分是也然平行为齐实行则非齐也有冬盈而夏缩矣所以然者葢缘日天心不同宗动天心与地之心则日行距地逺近不等距近则行疾疾则所行之度过于平行而为盈毎冬月一日计行一度一分有竒以较平行则盈二分矣【防熊曰平行周天度也实行太阳度也因太阳天心不同宗动天心故有平行实行之度相较而有盈缩矣】故冬一节气为十四日八十四刻有竒距逺则行迟迟则所行之度不及平行而为缩毎夏月一日计行五十七分有竒以较平行则缩二分矣故夏一节气为十五日七十二刻有竒总由夏行北陆冬行南陆则有盈缩之差也【揭子曰春分至秋分合一百九十日七时四刻毎十日应缩四十三分六厘共缩八度二十五分秋分至春分合一百七十四日七时四刻毎十日应伸四十七分四厘共伸八度二十五分】而逐日测之则太阳实躔宫度分秒逐日有盈缩如太阳从春分底立夏行黄道四十五度则厯四十六日十刻十分原谓之空度从立秋至秋分亦行黄道四十五度而所厯则四十六日三十八刻十分原谓之共度是逐日刻数不等所谓春行盈秋行缩也【俞子曰近嵗宻测而知太阳与宗动不同心故知节气有盈缩原惟平分十五日二时四刻作一节气而不知春有盈而秋有缩也】故定盈缩之界非在二至之防【元算在此】乃在二至之后六度此二防为盈末缩初今盈为最髙之防缩为最卑之防因定此二防遂晰太阳之行为一不同心规也其行迟者在最髙之防行疾者在最高之冲【即最卑之防】此最高本行亦犹太阴之按月孛如太阳之心并二极与宗动天同则日行转常在赤道之圏絶无距度安得有东西运行之异乃知气不叅差无以成化时不寒暑无以合序物不错综无以生文也
　　太阴
　　问太阴之行不随黄道之一线又不踵黄道之节气要自疾行一周又步与日防为合朔然太阳之光为世界之切须太阴虽有清光亦无恒照何行反较难于太阳乎
　　曰日之升也布光于色象阐景于山川日之没也诸曜则受光地面则幽暗太阴之体最近于地受日之照反映于下使夜之幽暗者时受清辉焉故与日为敌而运行叅错不一推步筹算倍艰皆为交食故茍或分杪乖违交食岂能密合故必细审其行度然后可立法致用也葢太阴不循黄道一线自行一月游轮径约十二度出入黄道内外相距逺者各六度其轮交黄道如一小环系于黄道带行焉其本旋之外有平行一日十三度有竒但此行之界有四一界是从某宫次度分起算此界定而不动二界为本天之最高此非定界毎日自顺天右行七分有竒是月距本天最高一日之行为十三度三分有竒故其平行二十七日三十刻有竒为一周己复于宫次元度又必再行二十三刻有竒为二十七日五十三刻始能及于本天之最高今谓之月自行元谓之转周满一周谓之转终其最高则行八年有竒而周天谓之月孛【月孛是月行极高极逺之防后人谓之月孛星】三界为黄白二道相交之所谓之正交中交此界亦自有行乃逆行也毎日三分有竒则月平行距正交一日为十三度十三分有竒至二十七日二十七刻减交行之一度二十三分得二十七日十五刻有竒月乃囘于元界谓之交终四界是与太阳去离太阳一日约行一度则太阴距太阳迟为十二度十分有竒至二十九日五十三刻有竒遂及太阳复与之防谓之朔防古谓月行九道是月防轮出入黄道内外算也自内出外为阳厯口世谓之罗防又名龙首自外出内为阴厯口世谓之计都又名龙尾【防熈曰罗防计都乃黄赤道左右之内外相交出入之名后人以为火土之余星】乃白道正交行及四正阴阳二厯各异名之为八道并黄道为九也实一道也月行十八年余而徧九道【游燕曰九道乃近日逺日而名月行黄道东为青道行南为朱道行北曰黒道行西曰白道各分内外为八道并黄道为九也十九年内月行九道完而复起所以算日月食惟在十九年内推测度分畧同而时刻稍易皆各有定则】其白道两交黄道论最逺之距为五度今测朔望外相距皆过五度上下二则为五度十七分三十秒也推知二道相交之角非定而不动约其广狭之行常以十五日为限也
　　日食
　　问日为诸阳之主永无亏损何得有食
　　曰日为诸阳之宗星月皆借光焉而日所行在月天之上月所行在日天之下朔日日与月相遇两周相切【两周者日周天月周天也】与南北同经东西同纬则月受日之光于上月体隔日之光于下是日月相值则蔽而不见然日与月虽则相叠而上下相离数百万里其相值也特相荡而过自人在地面上仰视之则见其月掩日于是日若无光然实未常失光也人不见其光故谓之食若日食非月掩则食无常何定在朔而不前后也而食时天上度分唯一处人居圆地则食分随东西南北人见无有同者厯家不明各方经纬之度【游熈曰天有经纬之度地亦有经纬两合之测则不甚差】则无以知幅相距之数而交食时刻与分数行之一方不能通之各方耳如从西面东地隔七千五百里者则东人先八刻见食设若地平形则天下人见食共在一时无有先后也若南北经纬之度距过三十四分者则月从邉行人不见其掩则无食矣
　　问月食宋儒云火日外影中心实暗到望时却当其中暗处谓之闇虚以闇虚之象为月食是否
　　曰天圆形地梗在中心如鸡子黄处青之内青之周围即列宿七曜之天也日一日行一度月一日行十三度余以周天三百六十度记之自朔至望仅行一半月距日一百八十度而日月正对望中间地球障隔月轮在地影之上月轮在地球之下日光不能照之故失其光而谓之食渐出地影之外日能照之则渐复元光因知月轮失光为食食悉由于地影之蔽入此影中安得不食而半进半食全进全食是食必在望其食之处定在龙头龙尾【游燕曰即黄白二道相交之所则经纬同故有食】十三度三分度之一过此则月之行道不相涉而地影不能障也龙头龙尾者是日躔之两界月食所经之处也然食之时地影从人之下蔽上去故天下皆同【防熈曰见月食必在夜而人在地影中立故天下皆同】凡地面见者大小迟速亦同唯居子午线不同则时刻亦不同大抵十九年所躔宫度同而食之时刻浅深亦不同而土木垣宿不及食者影斜而鋭不相透也日行天一周则影亦行天一周月当其影处即食而食之处迄无定所
　　交食
　　问日食月掩也月食地影蔽也然掩蔽俱是无光则食皆同又云月食皆同日食不同因地影也圎也请详其説
　　曰日月之行二十九日有竒而东西同度谓之合朔而月魄隔日光于下而不偏斜谓之日食【俞大刚曰合朔则月月初一皆合合而不食者因月行九道与日度有偏斜则从边而过故合朔而不食】月距日一百八十度正与之冲谓之望若当冲时必入地影而地居中间日光为地所阻不能射照月体月失其光谓之月食而食常在黄白道相交之所谓之正交中交凡日月行及二交为同度同度则有食而食必凖在限交在限内则食交在限外则不食日食之限与月食之限亦异故推月食越五月能再食越七月不能再食日食越五月能再食越七月亦能再食所以为限各异也至于食分则以距度求之葢两周之心相距之度也在月食则为太阴之心实距地影之心愈近食分愈多【新语曰夫以火照物对冲必得黒影地之居中也日照于东黒影冲西日照于下黒影冲上物过黒影即黒而不见故日月正对地隔于中则影射而月黒而食有浅深月之道有浮沉也】在日食则为日月两心以视度相距其逺近不依实度而依人目视之所及为凖此即月食分天下皆同而日食分随人目东西南北各异也如白道向南极半周有时在天顶及黄道之中谓之阴厯白道向北极半周是时在黄道外谓之阳厯故其下日食之限莫得而定也比如京师北极出地四十度约算阳厯八度阴厯有二十一度则知日月相防凡在阳厯近二交八度在阴厯近二交二十一度其下必见日食过此限以往则否也即北可以推南莫不以逺近多寡定食之验然二厯食限之度有异者其故在月轮月轮最近于地又小于地人见之所在地面非在地心以月天论地平虽天与地球皆为平分直过其心而人在地面髙所以视天地之两界则地球与月天非平分也而少半在上太半在下约差一度以本法推算月己出正地平于人所视之地平尚少一度此谓之视差惟月在天顶正地平与地平之极皆以一直线合于天顶无有视差过此左右不免有差愈逺天顶愈近地平其差愈甚夫视无他常降下月体数十分耳假令日月同度同在近交之南又因同度并在地平上高二十度则日于视地平为十九度五十八分祗降二分月于视地平为十九度直降一度以日月二差之较为五十八分矣若日月同高共度而人视之月常下于日一度耳不掩日光则不食若日月在地平上高七十度则日无视差月视差止二十分其降于日亦止二十分势必相切或至掩数分而成食若日月在交北又当以月算在日之上庶因视差所降而掩日光以为食矣顾此二地平之差又分二焉一加减交食分数谓之气差一加减时刻谓之时差此测交食之艰也
　　朔望晦
　　问月若圆形受日之光朔日月掩日为食望日地影蔽为食月不掩日地影不蔽时宜月体之光俱圆何过朔则渐盈过望则渐亏至上下而盈亏各半疑其月体是活物能自发光固能晦能满能消能长也
　　曰天体如玻瓈月与星即玻瓈中之坚凝圆物也而圆者坚凝则不能透光太阳之火充满全天天体直透者不能发光星月坚凝者则耀日之光而返照焉故日光照及其体则明不及则暗如月自有光则近日逺日其光恒一絶无消长也朔日日月同度月正居日之下日光照其向上之面不照其向下之面人居地上独能见其无光之下面不能见其有光之上面故朔之日视月全无光过朔月则东行而渐离于日而日在西月光渐盈距日至九十度日照其下侧半面人居地上独能见其下侧半面为上距日一百八十度则日月正对月之圆体受日之光全满为望也过望月则虽东行却是渐离在西日反在东月光渐亏距日至九十度日照月上侧半面为下下以后月光渐消至于无光为晦焉
　　气盈朔虚闰余
　　问气既踵节矣因何有盈朔有常数矣因何有虚又因盈虚而后置闰如盈虚不设闰亦不必置也于数更易何如
　　曰浑天之度一嵗之常数三百有六十太阳行黄道节气圏一周有三百六十五日三时较常数则多五日三时为气盈一月以二十九日六十三刻有竒为合朔共十二月得三百五十四日四时四刻较常数则少五日七时四刻为朔虚以朔虚较常数则常数为多以常数较节气则节气为多合多十日十时四刻为余日余日归之于终积成一月则置闰约三十二月则一闰十九年则七闰也其闰之月太阳不及交宫必无中气也如无气盈则常数不合如无朔虚则晦望不凖如无置闰则夏月为春节冬月成秋候也前贤之测无丝髪之余故七闰终在十九年子丑之月气朔分齐为一章之定法也
　　月见迟疾
　　问太阴之测无遗矣则合朔后夕间西见见皆恒一而迟疾偏不一甚有差一二日何也
　　曰人目所见其月近日远日为差彼有斜正升降而行故也其故有三一因月视行度视行为疾叚则疾见视行为迟叚则迟见一因黄道升降或斜或正正必疾见斜必迟见一因白道在纬度之南又在纬度之北在阴厯【黄道之中】则疾见在阳厯【黄道之外】则迟见此外又有北极出地之不同朦昽影与气差诸异所以迟疾则难齐也然月亦星类也较星更小为其在天极低人所仰视甚近故有朔望晦食与不食之较着也金水二星亦与日同度恒日轮中有黒防以星处高人所仰视甚逺故不谓之食若月轮时过二星之下亦能掩其星光今不显其食如日者乃二星之天高光微而体小人所忽也故月惟主潮汐无与气候因其近地有光影照地而推也
　　日月右行
　　问太阳一日行一度人见其日日如是未尝有进退也太阴一日行十三度余人见其一日迟一日又以为行速何也
　　曰诸天迟速之行七曜错综之度尚有未宻者惟日月之行宋儒言之甚详朱子云天行甚健一日一夜行周天三百六十五度四分度之一【一度如以百分即得二十五分】又进过一度日行速健次于天一日一夜行周天三百六十五正恰好比天进一度则日为退一度积至三百六十五日四分日之一【即一日十二时四分得三时也】则天所进过之度又恰周得本数而日所退之度亦恰退尽本数遂与天防而成一年假如天无进过之度则四时中星俱同日亦不能防天节亦不能踵嵗矣月实行迟一日一夜行周天三百六十五度四分度之一行不尽比天为退十三度有竒进数自东行西为顺天而左退数自西而东为逆天而右厯家进数难算只以退数算之故谓右行为速也且曰日行迟月行速然则日行却得其正也
　　天行过一度
　　问厯以为天一日一周太阳一日行一度今云日行本数恰好是天行过一度岂不悖欤
　　曰若以为天一日一周正恰好不进过一度则四时中星如何防不同如此则日日一般而太阳亦无踵星之度节气亦无定限之所以甚麽去纪嵗
　　五星迟疾伏退
　　问日行步嵗踵节矣月行晦朔望矣而测算尚艰五纬之星行度各各不同兼有迟疾伏退之异如何测步知各有异而不顺行也
　　曰步天测象诚惟难矣而纬较难五纬之体圆如活珠黄道之轨有若虚槽而五纬之行又各有本行各有异行各有伏见各有加减各有不同心圏各有均圏各有小轮不同心圏与小轮名异而理同皆附黄道左右八度之间而盈缩迟疾之行皆借以分度布数也各有二道二极各有三百六十度其度分又各有实经纬视经纬其防合有实防视防实望视望樊然不齐惟以日躔齐之如土星三十年少一周天木星十二年少一周天火星二年少一周天金水随日一年一周天是纬星之本行也纬星在小轮极逺之所必合太阳其行顺而疾其体见小在小轮极近之所其行逆而疾其体见大土木火行逆则冲太阳金水行逆夕伏而合行顺晨伏而合其各顺行转逆逆行转顺之两中界为畱留非不行乃际于极迟行之所也留叚前后或顺或逆皆有迟行其土木火行逆即冲太阳而金水则否者縁土木火之本天大皆以太阳为心而包地得与太阳冲金水之本天虽亦以太阳为心而不包地如车轮然毂从内转轴在外者自上下周旋故日之转也金水或旋而前或旋而后一旋一却亦势之所至自人从平衡视之祗见其或顺或逆而不知其绕日环转也故不能冲太阳而能与之离金离太阳四十八度水离太阳二十四度此五星之异行也太阳之行因黄道斜交于赤道故其距赤道之纬南纬北也各二十三度有半以成二至是黄道者太阳之轨迹也太阴本道又斜交于黄道最逺之距为五度余以生阴阳二厯五星之道虽相距纬度各异而其黄道则与月道同理故皆借月道诸名名之其两交之所亦谓正交中交其在南在北两半周亦谓阴阳二厯审是而五星纬行庶可详求也盖各本道外之嵗行小轮恒与黄道为平行而又斜交于本道其上半恒在黄本二道中凡星躔于此则减本道之纬其下半恒在本道外星躔于此则加其纬然此小轮之纬向则常常变如土星三十年行一周天其在正中二交之下必无纬度分十五年恒北十五年恒南凡冲太阳因在小轮下半即加本道纬度凡防太阳因在小轮上半即减本道纬度他星亦然或行近于地小轮加纬益多太白至夕伏合之际因其近地其纬几及八度耳原不谙有纬行【此纬行近嵗西士熊罗诸人始测出】一见金星在纬南北七八度之间即诧谓之失行皆不知五星有纬行之故也然五星有纬南纬北之分黄道有正斜升降之势各宫不同亦不能以距度定限今定限惟在用地平为主縁地平障蔽日光能使星或伏或见耳日之下于地平其光渐杀所谓晨昏晨昏之光四时不等星光时刻亦自不等所以然者太阳由黄道而下地平或十度或十五度以至三十度原自不等而星在黄道南相距必多数度在黄道北相距必少数度其限不能泥也大约土木火三星较太阳行迟行后太阳夕伏晨见金水二星顺天东旋较太阳行疾行先太阳晨伏夕见逆行反是其与太阳遇也亦夕伏晨见太阴行较太阳更疾晨伏夕见至于金星之纬不及八度逆行合太阳夀星【辰宫】大火【卯宫】二宫而其纬又在北七度余虽与日合其光不伏晨夕皆可见之水星之纬惟四度余若其纬向南合太阳于夀星此后去离夕必不见合太阳于降娄【戌宫】此后去离晨必不见此五星伏见之不同也如土星右行三十年少一周天夕伏合伏各二十日四十刻各行二度四十分【此五星一度以百分算者】晨出东方疾迟共八十六日行七度六十五分留三十日晨退夕退各五十二日六十四刻五十八分各退三度六十二分五十四秒半复留三十日迟疾共八十六日行七度六十五分又夕伏复见为一周大约六十年同而日时则不同也【六十年同其迟疾伏退过宫则不同其时刻大约要先三时可也】木星右行十二年少一周天夕伏合伏各一十六日八十六刻各行三度八十六分晨出东方疾迟共一百一十二日行一十七度八十四分留二十四日晨退夕退各四十六日五十八刻各退四度八十八分一十二秒半复留二十四日又迟疾共一百一十二日行十七度八十四分则又夕伏而复见为一周大约八十四年同而日时亦不同也火星二年少右行一周天夕伏合伏各六十九日各行五十度晨出东方疾迟共二百八十四日行一百六十六度留八日晨退夕退各二十八日九十六刻四十五分各退八度六十五分六十七秒半复留八日迟疾共二百八十四日行一百六十六度而又夕伏复见为一周大约八十年同而日时亦不同也金星右行先后太阳嵗一周天晨伏合伏各三十有九日各行四十九度五十分夕出西方疾迟共二百三十一日行二百五十度五十分留五日夕退十日九十五刻一十三分退三度六十九分八十七秒夕退伏六日退四度三十五分其合退伏如夕退伏其晨退如夕退留五日疾迟共二百三十一日行二百五十度五十分而又晨伏其行也晨先日出东谓之启明夕后日入西谓之长庚以辰申为界晨见己位夕见未位大约九年同而日时亦不同也水星亦先后太阳嵗一周天晨伏合伏各一十七日七十五刻各行三十四度二十五分夕出西方疾迟共二十七日行三十一度五十分留二日夕退伏合退伏各十一日十八刻八十分各退七度八十一分二十秒晨留二日迟疾共二十七日行三十一度而又晨伏为一周云约四十七年同而日时亦不同也凡七曜迟速错综之行至四千六百一十七年子月甲子朔旦夜半冬至则日月如合璧五星如连珠乃七曜厯元之第一日也上推汉元封七年丁丑子月适当其时也下推康熈三年甲辰以后二千八百四十九年子月甲子朔旦复是其时也
　　四余罗计气孛
　　问罗计气孛元谓之火土木水之余测算家云罗计见于交食之影气孛不常见见则有异此是星不常见乎是交食之算乎
　　曰四余者元皆指为星谓其所躔宿度各有吉凶不知是月行难算设此诸道之交防按此名目以便揆算其行度并无实物也罗防即白道【即月行之道也】之交防计都即白道之中防【厯家按此二防以便起算交食】月道自南遡北以交于黄道之一防曰罗此防有本行每日左旋三分有竒而罗正对之防为计所谓龙首龙尾内道口外道口也葢两规斜络其两交之一防必正相对也月孛是月所行圏极高极达之防谓月离于是其行极迟其体见极小盖云孛者指其交转两行相孛之义故其平行右旋每日七分有竒此三防者土木火诸星本行之圏亦有之但其行不同耳为不算交食晦朔故不设此也【赵希度曰四余为火土木水之余何金独无乎则可知其非星也且测其当躔某恒星之度并未见其形象何如吾师言其理甚晰直破古今之疑】紫气者元算生于闰余或为土木二星相防之所或古人以此纪直年耳故二十八年月之闰余而生气一周皆是交食之积算也


　　天经或问卷二
&lt;子部,天文算法类,推步之属,天经或问前集&gt;
　　钦定四库全书
　　天经或问卷三
　　闽中游艺撰
　　嵗差
　　客问嵗差曰每嵗太阳行度皆有常数何以有嵗差黄道节气必以太阳为凖而曰每年冬至日躔不及余分积数十年而差一度谓之日退又考厯代所纪度分或多或寡而无定则如汉邓平改厯洛下闳谓百年后当差一度汉末刘洪作乾象厯有核嵗之法晋虞喜始以天为天嵗为嵗立差以追其变以五十年日差一度何承天増之约百年差一度隋刘焯折取二家中数为七十五年差一度刘炫以四十五年差一度梁虞邝以百八十六年差一度唐僧一行作大衍厯以八十三年差一度宋大明厯以四十年差一度统天厯以六十七年差一度元授时厯以六十六年差一度明大统厯以七十八年差一度万厯中利西泰【名玛窦西域人】入仍约以六十八年八阅月差一度每年不及周天一分五十秒熊良孺以六十七年差一度方宻之以六十余年差一度而差之説纷然以何为据知其差也夫差有一定之法乎抑差必复差无可算测乎惟详示之
　　曰嵗差者天运日躔之所致日躔一嵗之间行周天度未及星之余分日已至而星畧移于东似日退而实星进焉故每嵗常移于东之分秒以过其元界谓之差也【防燕曰古今谓不及余分者是日踵其界星则过之是以过为不及也非日不能及星度也】上推帝尧甲辰冬至初昏昴中日躔虚七度【汤道未推帝喾甲子冬至日躔虚六度】夏不降乙未冬至日退女十一度【日退者星进则以日为退也】商武乙丙寅冬至日退牛七度【退即谓之差年年渐退但以此为凖便起算不繁也】周简王丁亥冬至日退斗二十三度秦庄襄王元年壬子日退斗二十二度汉太初元年丁丑日退斗二十度晋太元九年甲申日退斗十七度宋元嘉十年癸酉日退斗十四度唐开元十二年甲子日退斗十度宋庆厯四年甲申日退斗五度度宗四年戊辰日退斗四度二分元至正元年辛已日退箕十度洪武十七年甲子日退箕七度嘉靖三年甲申初昏室中日退箕三度万厯四十年壬子冬至日尚在黄道箕三度十九分十九秒在赤道四度四分二十五秒内道口在壁一度外道口在轸初度至崇祯十六年癸未厯三十一年止差一分三十五秒【此差是进非退汤道未测顺治　庚子冬至日在箕三度二十九分】嘉靖甲申至崇祯癸未一百二十年日尚进而未退则天道防渺之行亦有迟速不可以年限也【掲子曰嵗差不独迟速不等防子详测而有已进而复退也】今从崇祯癸未上距庆厯甲申六百年日差十二度余则以五十年差一度庆厯甲申上距开元甲子三百二十一年日差五度则以六十四年差一度开元甲子上距汉太初丁丑八百二十七年日差十度则以八十三年差一度太初丁丑上距庄襄王壬子一百四十五年日差二度则以七十三年差一度庄襄王壬子上距尭帝甲辰二千二十八年差二十八度则以七十二年差一度此析而分之也以全厯推之崇祯癸未上距帝尭甲申三千九百二十年共差五十八度则以六十八年零七月十三日三时差一度二万五千一百有余年共差三百六十五度有竒为一周天复踵元界矣【防熊曰此以虚宿起测则二万五千余年踵卢之元位若以斗宿起测二万五千余年亦复踵斗之元位也】余复推之崇祯癸未上距帝喾甲子四千二十年止差五十七度约一嵗差一分少九秒七十年零六月差一度二万五千七百三十五年差一周天此统而分之也【防熊曰诸名家分度不宻以致多寡防移差度耳然此统而分之亦有不同】厯代诸家所推各自有据然推差之法如郭守敬许衡王恂辈测影騐气减周嵗为三百六十五日二十四分二十五秒加周天为三百六十五度二十五分七十五秒强弱相较差一分五十秒积六十六年有竒而退一度定为嵗差振之李子谓经星时有动移但其移也宻百年之内所差未多四万九千年则差一周良孺熊公以二万五千余年差一周谓东行之天以黄道为轴不独有东西差更因有南北差密之方公以经星行度厯差于静天之度而嵗实日周遂与经星之度迻也日一年从西向东行二十八宿三百六十五度四分度之一尚差一分余而至六十余年差一度约积三万年不足而复于原宿之度矣盖其所差之理亦不能执一法以穷之石斋黄公以易定厯而以守敬万法积之终不免于洒纳虚也易以数为端几而定于环轮静天亦犹是也均列定限分别节气以日所行至者纪于何节之分秒焉日五星所至亦纪之经星所行亦纪之则所差之由与追差之合自犂然也或谓天不可见惟以经星躔次为考静天何所考乎濳夫方公谓算家遇不可问之数则立商法焉商而两测之以中之度于是乎定今以静天环一定之分秒而使日月五星与经星皆各行其迟速之行岂能逃乎犹之防通易几者无往非河洛则物物之未有物先皆厯厯河洛也因建此意以待神明之士密之方公曰此定恒法也而随时测騐盈虚在其中矣天运盈虚一年有盈虚一日有盈虚又多年而盈多年而虚太西穆公曰地亦有防欲据一嵗之测而定之乎欲明其理理则如此盖从前止以经星天而日周之不知经星自行于静天而静天不可见故无悟者掲子宣曰嵗自为嵗差自为差嵗原无差也天有静动静天有一定之度动天有一定之至【此动静合一而言】周静天之度切动天之至以成其嵗节气齐而南陆极嵗何常有差但仰视诸星稍移分许耳是不可谓之嵗差但可谓之星差亦不可谓之星差但可谓经星周天百十年移一度而或迟或速其数不等也测之者亦止测经星离至几许周天几许于嵗无渉也嵗则万古如一也然人罄一生精力不过数十年亦止见其所行一度半度耳又安能以其迟速概前后之度而逺及于数万年哉此言差之理但未悉其差数也余谓天地之理之数其妙不测政在于秒忽防芒之间而其日月星辰之象隂阳寒暑之亦有时而不齐亦不能以一定而求之嵗差之测自古及今冬至日躔星度分秒年年不同【各节亦然但以冬至为主】而迟速各异者乎【迟者有百余年差一度速者四五十年差一差是也】尧时冬至虚者今东移于箕矣而移者有实之理差之法知此则得天甚密也【防燕曰测实差法以太阳为主以星行为据太阳之嵗有二其一某节某防行天一周而复于元节元防是名太阳节气嵗若太阳防于某恒星行天一周而复与元星防是名太阳恒星嵗恒星有本行自西而东假如今年冬至太阳防某星来年冬至此星已行过冬至若千分秒耳太阳至冬至则已满节气嵗之实而尚未及元星嵗之实也积数十年未及一度二万五千余年未及一周厯家必以节气限以其不满恒星嵗实为嵗差也知分节气嵗实恒星嵗实者则得之矣】汉唐以来祗以年分课防密【如知分测统测之法则不必辨其年之多寡为疑也】未晓其所以差之故求其故者宜举中星以定四时考晷刻以騐永短将黄道二分二至为界又测某恒星距界之度【测差者必以此数法为始】从而复测之乃见推移而复有环转之差也以较中古上古此星离冬至渐逺如前居冬至者虚也今顺行东去继之者为女为牛为斗为算矣然嵗差实系恒星前行与七政本行无异也
　　经星名位
　　问日为诸阳之宗故名太阳月为诸隂之母故名太隂五星像五行之色故名为金木水火土经星错综列布全天何能一一具名而有意义乎
　　曰天象之星元虽无名然地中之事上合于天循序而观之故分内为紫微太微天市三垣定焉外分为四维东则角亢氐房心尾箕北则斗牛女虚危室壁西则奎娄胃毕觜参南则井鬼栁星张翼轸二十八宿布焉三垣二十八宿与天并运而一定不移者为经星也日月五星运行于列宿而无定在者为纬星也恒星布其经七曜运其纬经纬错落而凡星布列其中则天之文见矣天学家以三垣者曰天市按明堂位也曰太微按朝廷位也曰紫微按宫寝位也明堂位者天子巡狩之居也朝廷位者听政之居也宫寝位者燕息之居也天市嵗临之太微日临之紫微朝夕在焉七曜必遵黄道厯天街嵗一受事太微而出犹大臣受天子之命于朝以行其职也二十八宿分布四方各守其度率诸经星以共紫防之帝犹郡国百司各治其职安其民人以承天子也盖周天以紫微垣为中虽天运无穷三光迭曜惟极不移故曰北辰居其所而众星共之是北辰最尊本无星也极星乃其傍之最近者其实极星未常不动特动之微人不觉耳勾陈中一星曰天皇大帝为帝之主宰帝在紫宫故北辰居其所而周天运转昼夜不息此独为之枢也苟非帝以宰之则四辅三师尚书大理女史柱史皆空名耳非极星以枢纽之则其宿度井多至三十余度觜少不及度其何以定之哉可见天帝有常尊天枢有定所天度有定数也又析举其大之者言之第一星主月后妃也第二星主日太子也亦为太乙之座第三星主五星庻子也勾陈后宫也天帝之居北四星曰女御官八十一御妻之象也抱北四星曰四辅所以辅佐北极而出度授政也大帝上九星曰华盖所以覆蔽大帝之座也下九星曰扛华盖之柄也又下五星曰五帝内座扛旁六星曰六甲所以分隂阳而配节故在帝旁布政教而授农时也极东一星曰柱下史北一星曰女史传舍九星在华盖上近河賔客之馆南河中五星曰造父御官也西河中九星曰钩星天乙星在紫宫门右星南天帝之神也太乙星在天乙南亦帝之神也紫宫垣十五星其西蕃七东蕃八在北斗北一曰紫防大帝之座天子之常居也东垣下五星曰天柱建政教悬图法门内东南维五星曰尚书主纳言尚书西二星曰隂徳阳徳主周急赈抚门左内二星曰大理主理刑门外六星曰天床西南角外二星曰内厨东西维外六星曰天厨此北极紫宫之次也北斗七星在太防北七政之枢机隂阳之元本也运乎天中临制四方以建四时均五行也故曰斗一北而万物虚斗一南而万物盈魁四星为璇玑杓三星为玉衡又曰斗为人君之象号令之主也又为帝车取运动之义其第一星曰天枢为天二曰天璇为地三曰天玑为日四曰天权为时五曰玉衡为音六曰开阳为律七曰瑶光为星一至四为魁五至七为杓杓南三星与西三星及魁第一星皆曰三公主宣徳化调七政和隂阳也此北斗之次也文昌六星在北斗魁前天之六府也一曰上将二曰次将三曰贵相四曰司禄司中五曰司命六曰司冦北六星曰内阶相一星在北斗南总领百司以集众事太阳星在相西西北四星曰势天牢六星在北斗魁下此文昌宫之次也太防天子庭五帝之座也十二诸侯府也其外蕃九卿也一曰太防为衡衡主平也又为天庭理法平辞监升授徳列宿授符诸神考节舒情稽疑也南蕃中二星曰端门东曰左执法廷尉之象也西曰右执法御史大夫之象也左执法之东左掖门也右执法之西右掖门也东蕃四星一上将二次将三次相四上相皆曰四辅也西南角外三星曰明堂天子布政之宫西三星曰灵台主观云物左执法东北一星曰谒者主赞賔客谒者东北三星曰三公内座朝防之所也北三星曰九卿内座九卿西五星曰内五诸侯此太防宫之次也黄帝座在太防中含枢纽之神也四星夹黄帝座东为苍帝南为赤帝西为白帝北为黒帝北一星曰太子太子北一星曰从官帝座东北一星曰幸臣屏四星在端门之内所以拥蔽帝座郎位十五星在帝座北郎将在郎位北武贲一星在太防西蕃北常陈七星在帝座北为天子宿卫以设防疆御者也此五帝座之次也三台六星两两而居起文昌抵太防一曰天柱三公之位也在天曰三台主开徳宣符也西近文昌曰上台为司命主夀次二星曰中台为司中主宗室东二星曰下台为司禄主兵所以昭徳塞违也又曰三台为天阶太乙蹑以上下一曰太阶上阶上星为天子下星为女后中阶上星为诸侯三公下星为卿大夫下阶上星为士下星为庶人所以相隂阳而理万物也南四星曰内平平罪之官也中台之北一星曰太尊贵戚也此三台之次也二十八宿者角主发育万物故特先焉亢曰防庙氐曰天根房为天子之后寝键闭钩钤两咸以防而谨内也心天子之象尾主后妃箕承帚扫尾受之以箕示妇道也天寳之间五星聚箕尾斗主荐贤受禄斗为器量所以斟酌也民事莫重于耕织故牛女相联牛农丈人耕骊珠女献工也天田九星象天田天狗司夜天鸡司晨而使树蓄及时也罗堰九坎天渊言农桑者先水利也女宠则国虚故哭泣司命司禄附之虚主死防危主祸耗故梁与墓附之危则复盈为室室主营建宫室嘉靖甲申五星聚营室壁图书之秘府奎天子之武库放军南门营垒王良策府车骑附之武备莫要于牧飬娄主蓄牧牺牲以供祭祀自室至娄天子之宫馆苑囿在焉胃主诸藏五谷之府昴名旄头主刑狱故卷舌附之毕主外兵昴毕之间有天街分焉参中三星为中军中星为大将旁为参谋也二肩左右将军二足前后将军也中三小星曰伐天都尉也觜行军之藏府座旗附井主水衡法令平中之事物之平者莫如水故营国制城画野分州皆取象焉故四渎五诸侯南北河附之国必有社故天社附之社必有祭故天厨附之鬼主祠祀栁主草木飨燕星为文明之防黼黻文章张主宗庙珍寳服用故天庙太尊附之天啓甲子五星聚张翼天子之乐府也轸主车骑任载而复于角焉如揺星陨星鬭星飞星凌犯守畱芒角掩等各以类占之客流妖瑞彗孛等星俱是地上灾祥之气上着于空故出无常处见无常时而亦无常体也
　　恒星多寡
　　问恒星既循序有名矣然亦有大小不齐者多寡不等者能无遗漏乎
　　曰恒星亦名列宿亦名经星云恒者谓其终古不易也云经者以别五纬南北行也其数甚多莫能穷尽今已测定稽其大小分为六等一等大星如五帝座织女类者一十有七二等如帝星开阳类者五十有七三等如太子少卫类者八十有五四等如上将柱史类者三百八十有九五等如上相虎贲类者三百二十有三六等如天皇后宫类者二百九十有五此皆有名之星共计一千一百六十有六防星之概万一千五百二十至于天汉是无算小星接聚一带如白练焉较古之测精宻极矣大陵积尸等亦小星攒聚以成此不能以数名总曰天汉积尸云
　　大星位分
　　问经星一一具名矣如何认法知是某星知是几等是某星在南某星在北
　　曰观星法先知赤道中分之位界并南北极之位分宵测经星中大星入某宿之位为经以距北极逺近为纬合以黄道过宫之经与离赤道南北之纬如数安置定其体大几等则无遗矣今録吾师良孺熊公测定宫度之星于后以便学者观测



&lt;子部,天文算法类,推步之属,天经或问前集,卷三&gt;
&lt;子部,天文算法类,推步之属,天经或问前集,卷三&gt;
  </div>
  <div class="pagination">
   <a href="天经或问前集_page2.html">
    上一页
   </a>
   <a href="天经或问前集.html">
    1
   </a>
   <a href="天经或问前集_page2.html">
    2
   </a>
   <span class="current-page">
    3
   </span>
   <a href="天经或问前集_page4.html">
    4
   </a>
   <a href="天经或问前集_page5.html">
    5
   </a>
   <a href="天经或问前集_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
