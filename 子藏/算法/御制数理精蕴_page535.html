<!DOCTYPE html>
<html>
 <head>
  <meta charset="utf-8"/>
  <title>
   御制数理精蕴 - 第 535 页/共 595 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御制数理精蕴 - 第 535 页/共 595 页
  </h1>
  <div class="content">
   天生于动者也地生于静者也一动一静交而天地之道尽之矣动之始则阳生焉动之极则隂生焉一隂一阳交而天之用尽之矣静之始则柔生焉静之极则刚生焉一刚一柔交而地之用尽之矣
　　邵氏伯温曰天圆故主动地方故主静动之始则阳生本乎动者也天虽主动动之极则隂生有时而静矣静之始则柔生本乎静者也地主乎静静之极则刚生有时而动矣此所谓一动一静交而天地之道尽之矣盖言其体则天动而地静言其用则天有隂阳隂静而阳动也地有刚柔柔静而刚动也是天地皆有动静也此所谓一隂一阳交而天之用尽之矣一刚一柔交而地之用尽之矣
　　黄氏畿曰前言法象莫大乎天地此则推原法象惟动静两端循环不已一每生二自然之理也动极则静静极则动故曰交天虽动而未尝不静故始阳终隂所以为天之用地虽静而未尝不动故始柔终刚所以为地之用
　　动之大者谓之太阳动之小者谓之少阳静之大者谓之太隂静之小者谓之少隂太阳为日太隂为月少阳为星少隂为辰日月星辰交而天之体尽之矣太柔为水太刚为火少柔为土少刚为石水火土石交而地之体尽之矣
　　邵氏伯温曰统言之则曰隂阳刚柔隂阳刚柔又有小大则为太阳少阳太隂少隂太刚少刚太柔少柔也日者至阳之精也故太阳为日在地则为火先天图以干为日干之位在正南月者至隂之精得日气而有光故太隂为月在地则为水先天图以兑为月兑之位在东南星者日之余有光而见故少阳为星在地则为石先天图以离为星离之位在正东辰者天之土不见而属隂故少隂为辰在地则为土先天图以震为辰震之位在东北水者矢下至柔之物也其性润下故太柔为水在天则为月先天图以坤为水坤之位在正北火者天下至刚之物也其性炎烈故太刚为火在天则为日先天图以艮为火艮之位在西北土之为物亦柔也其性輭缓故少柔为土在天则为辰先天图以坎为土坎之位在正西石亦刚物也其性坚故少刚为石在天则为星先天图以巽为石巽之位在西南盖隂阳刚柔谓之四象四象又判而为太阳少阳太隂少隂太刚少刚太柔少柔而成八卦太阳少阳太隂少隂成象于天而为日月星辰太刚少刚太柔少柔成形于地而为水火土石八者具备然后天地之体备矣天地之体备而后变化生成万物也所谓八者亦本乎四而已　在天成象日也在地成形火也阳燧取于日而得火火与日本乎一体也在天成象月也在地成形水也方诸取于月而得水水与月本乎一体也在天成象星也在地成形石也星陨而为石石与星本乎一体也在天成象辰也在地成形土也自日月星之外髙而苍苍者皆辰也自水火石之外广而厚者皆土也辰与土本乎一体也天地之间犹形影声响之相应象成乎上体必应乎下皆自然之理也盖日月星辰犹人之有耳目口鼻水火土石犹人之有髓血骨肉故谓之天地之体隂阳刚柔则犹人之精神所以主耳目口鼻髓血骨肉者也故谓之天地之用或曰皇极经世舍金木水火土而用水火土石何也曰日月星辰天之四象也水火土石地之四体也金木水火土者五行也四象四体先天也五行后天也先天后天之所自出也水火土石五行之所自出也水火土石本体也金木水火土致用也以其致用故谓之五行行乎天地之间者也水火土石盖五行在其间矣金出于石而木生于土有石而后有金有土然后有木金者从革而后成木者植物之一类也是岂舍五行而不用哉皇极经世以其本体洪范以其致用也皆有所主其归则一或曰先天图八卦次序与所为之物与周易不同何也曰先天图八卦次序始于干而终于坤此先天也伏羲八卦也周易自帝出乎震至成言乎艮此文王八卦也非独八卦如此六十四卦亦不同也伏羲易无文字独有卦图隂阳消长而已圣人立法不同其道则相为先后终始而未尝不同也愚按上节动静分为隂阳刚柔之四象此节隂阳刚柔各分太少为日月星辰水火土石即八卦之别名八卦则四之重也邵子之学精蕴在先天天地四象图此则其图説如元防运世声音唱和天地始终之数大小运之数其提纲挈目皆不外日月星辰水火土石之象与八卦并行而其详则具于此【説见天地四象图】
　　日为暑月为寒星为昼辰为夜暑寒昼夜交而天之变尽之矣水为雨火为风土为露石为雷雨风露雷交而地之化尽之矣
　　邵氏伯温曰太阳为日暑亦至阳之气也太隂为月寒亦至隂之气也少阳为星昼亦属阳少隂为辰夜亦属隂日月星辰交而后有寒暑昼夜之变有寒暑昼夜之变而后嵗成焉雨者水气之所化风者火气之所化露者土气之所化雷者石气之所化然四者又交相化焉故雨有水雨有火雨有土雨有石雨水雨则为霶霈之雨火雨则为苦暴之雨土雨则为霡霂之雨石雨则为雹涷之雨所感之气如此皆可以类推也水火土石交而后有雨风露雷之化有雨风露雷之化而后物生焉
　　黄氏畿曰日火之精为夏之暑月水之精为冬之寒星体光耀为昼之明辰体昏暗为夜之晦气无形所以为变水气润下注而为雨火气炎上旋而为风土气上蒸濡而为露石气内搏奋而为雷质有形所以为化盖天地不交则不能生万物暑寒昼夜成乎气者有变焉雨风露雷成乎质者有化焉一变一化天地交而万物生矣　暑寒昼夜出于日月星辰之所变日暑炎月暑温星暑浮辰暑沈日寒浅月寒深星寒散辰寒凝日昼明月昼沦星昼晓辰昼昏日夜没月夜出星夜光辰夜集则其交而变者尽之矣雨风露雷出于水火土石之所化水雨霖火雨霂土雨蒙石雨雹水风凉火风热土风和石风烈水露黒火露赤土露黄石露白水雷火雷土雷连石雷霹则其交而化者尽之矣
　　愚按天曰变地曰化者外篇之一云气变而形化以上皆言天地之体用其数无非四也
　　暑变物之性寒变物之情昼变物之形夜变物之体性情形体交而动植之感尽之矣雨化物之走风化物之飞露化物之草雷化物之木走飞草木交而动植之应尽之矣
　　邵氏伯温曰物之性属阳故为暑之所变物之情属隂故为寒之所变形可见固属阳为昼之所变体有质故属隂为夜之所变性情形体交而后有动植之感感者唱也阳唱乎隂也雨润下故走之类感雨而化风飘故飞之类感风而化露濡润故草之类感露而化雷奋迅而出故木之类感雷而化然走飞草木又更相交错而化如木之类亦有木之木木之草木之飞木之走其他皆可类推也走飞草木交而后有动植之应应者和也隂和乎阳也性情形体本乎天者也走飞草木本乎地者也本乎天者有感焉本乎地者有应焉一感一应天地之道万物之理也黄氏畿曰干为心以藏神故感乎性兑为胆以藏志故感乎情离为脾以藏意故感乎形震为肾以藏精故感乎体坤为血以象水故应乎走艮为髓以象火故应乎飞坎为肉以象土故应乎草巽为骨以象石故应乎木盖万物不交则不能备天地故天以暑寒昼夜变物以性情形体感地以雨风露雷化物以走飞草木应一感一应万物交而天地备矣及感应互交而万殊不同故下文详言之
　　愚按此节以下乃言天地所以生人物者外篇之十云有形则有体有性则有情外篇之六云性阳而情隂渔樵问对云可以意得者物之性也可以言传者物之情也可以象求者物之形也可以数取者物之体也皆与此互相发明自日为暑以下大意不过谓日月星辰交而后有暑寒昼夜水火土石交而后有雨风露雷然皆不外于隂阳刚柔之四象万物禀此气而生遂有性情形体之分而物之类有走飞草木不同皆各具一性情形体如周子言阳变隂合以生五行二五之精以成男女亦是节节推出所以然但周子之文简而醇邵子之文肆而畅乃西山所谓用字立文自成一家者由其道理精熟横防説来无所不可其各各分配处似不必过于穿凿失其大意然外篇之十云雨生于水露生于土雷生于石电生于火雷与风同为阳之极又云云有水火土石之异他类亦然又云木之坚非雷不能震草之柔非露不能润是其妙悟神契确有所见固非后学所能窥也至黄氏于性情形体走飞草木分配八卦与天地四象图所列物象皆相合非同穿凿添设之説也其干为心坤为血等语皆本外篇之十
　　走感暑而变者性之走也感寒而变者情之走也感昼而变者形之走也感夜而变者体之走也飞感暑而变者性之飞也感寒而变者情之飞也感昼而变者形之飞也感夜而变者体之飞也草感暑而变者性之草也感寒而变者情之草也感昼而变者形之草也感夜而变者体之草也木感暑而变者性之木也感寒而变者情之木也感昼而变者形之木也感夜而变者体之木也
　　黄氏畿曰暑寒昼夜分属干兑离震者也木草飞走分属巽坎艮坤者也走属坤乾坤为否兑坤为萃离坤为晋震坤为豫飞属艮干艮为遯兑艮为咸离艮为旅震艮为小过草属坎干坎为讼兑坎为困离坎为未济震坎为解木属巽干巽为姤兑巽为大过离巽为鼎震巽为恒盖寒暑昼夜天也唱地之走飞草木而走飞草木遂感之而变是方图天之干兑离震西南十六卦交于地也天卦皆在上而生气在首故能生动物而头向上是固动物之用若无与于植也然干之始物性阳而情隂坤之成物形阳而体隂感而又感则东南之走飞草木皆受性情形体于西北各肖乎干兑离震于西南横之为否萃晋豫无非走也纵之为否遯讼姤则有走飞草木之性性之走飞草木之分焉横之为遯咸旅小过无非飞也纵之为萃咸困大过则有走飞草木之情情之走飞草木之分焉横之为讼困未济解无非草也纵之为晋旅未济鼎则有走飞草木之形形之走飞草木之分焉横之为姤大过鼎恒无非木也纵之为豫小过解恒则有走飞草木之体体之走飞草木之分焉
　　愚按此承上文又叠推以详言之就暑寒昼夜雨风露雷性情形体走飞草木而错综为言以尽天地所以生成万物之理无非四数也
　　性应雨而化者走之性也应风而化者飞之性也应露而化者草之性也应雷而化者木之性也情应雨而化者走之情也应风而化者飞之情也应露而化者草之情也应雷而化者木之情也形应雨而化者走之形也应风而化者飞之形也应露而化者草之形也应雷而化者木之形也体应雨而化者走之体也应风而化者飞之体也应露而化者草之体也应雷而化者木之体也
　　黄氏畿曰雷露风雨分属巽坎艮坤者也性情形体分属干兑离震者也性属乾坤干为泰艮干为大畜坎干为需巽干为小畜情属兑坤兑为临艮兑为损坎兑为节巽兑为中孚形属离坤离为明夷艮离为贲坎离为既济巽离为家人体属震坤震为复艮震为颐坎震为屯防震为益盖雨风露雷地也和天之性情形体而性情形体遂应之而化是方图地之坤艮坎防东北十六卦交于天也天卦皆在下而生气在根故能生植物而头向下是固植物之用若无与于动也然天产之物飞阳而走隂地产之物木阳而草隂应而又应则西北之性情形体皆施走飞草木于东南各肖乎坤艮坎巽于东北横之为泰大畜需小畜无非性也纵之为泰临明夷复则有性情形体之走走之性情形体之分焉横之为临损节中孚无非情也纵之为大畜损贲颐则有性情形体之飞飞之性情形体之分焉横之为明夷贲既济家人无非形也纵之为需节既济屯则有性情形体之草草之性情形体之分焉横之为复颐屯益无非体也纵之为小畜中孚家人益则有性情形体之木木之性情形体之分焉
　　邵氏伯温曰天地之生物所以万殊而不同者以感应之交错也感应之交错所以谓之变化也易曰方以类聚物以羣分此之谓也
　　愚按黄氏于此二节取义于方图之西南十六卦东北十六卦按之天地四象图无不相符虽邵子之文原自成一家不必一一配合卦图然纵横言之理则一贯不敢以为近凿也若邵伯子拦入太极两仪虽于理无失然太极生两仪太极即命即性即天即心之説自在别条非此篇所重也故不敢防
　　性之走善色情之走善声形之走善气体之走善味性之飞善色情之飞善声形之飞善气体之飞善味性之草善色情之草善声形之草善气体之草善味性之木善色情之木善声形之木善气体之木善味
　　愚按黄氏曰色艮火也声坤水也气巽石也味坎土也又曰火为肉肉之发斯为色水为血血之发斯为声石为骨骨之发斯为气土为髓髓之发斯为味按之天地四象图乃是巽之属为石为色为骨坤之属为水为味为血坎之属为土为声为肉艮之属为火为气为髓故外篇之十云水在人之身为血土在人身为肉又黄氏于前二节既以方图西南东北各十六卦分配而于此又不能确取东南西北各十六卦配之遂不足自圆其説僭为易之　夫走飞草木不同也而性之走飞草木皆善色情之走飞草木皆善声形之走飞草木皆善气体之走飞草木皆善味何哉以大概言之性属干干主目目主色情属兑兑主耳耳主声形属离离主鼻鼻主气体属震震主口口主味外篇之十曰心生目胆生耳脾生鼻肾生口此其义也细按之卦象则走属坤色属巽地风升也声属坎地水师也气属艮地山谦也味属坤坤为地也飞属艮色属巽山风蛊也声属坎山水防也气亦属艮艮为山也味属坤山地剥也草属坎色属巽水风井也声属坎坎为水也气属艮水山蹇也味属坤水地比也木属巽色亦属巽巽为风也声属坎风水涣也气属艮风山渐也味属坤风地观也此方图天东南十六卦之象也
　　走之性善耳飞之性善目草之性善口木之性善鼻走之情善耳飞之情善目草之情善口木之情善鼻走之形善耳飞之形善目草之形善口木之形善鼻走之体善耳飞之体善目草之体善口木之体善鼻
　　邵氏伯温曰物有声色气味人有耳目口鼻此又言人物之有所合也天地之生物皆以其类而有所合焉
　　愚按上二节又承上文而由性情形体走飞草木推到色声气味耳目鼻口逐层推明无非四数此节黄氏谓月为脾脾之发斯为耳星为胆胆之发斯为鼻按之四象图亦不合外篇之十云日为心月为胆星为脾辰为肾其别条虽有兑为脾离为胆之句乃记者之误耳　性情形体不同也而走之性情形体皆善耳飞之性情形体皆善目草之性情形体皆善口木之性情形体皆善鼻何哉以大概言之耳属兑兑与坎交坎主声目属干干与巽交巽主色口属震震与坤交坤主味鼻属离离与艮交艮主气外篇之十曰胆与肾同隂心与脾同阳心主目脾主鼻此其义也细按之卦象则性属干耳属兑天泽履也目亦属干干为天也口属震天雷无妄也鼻属离天火同人也情属兑耳亦属兑兑为泽也目属干泽天夬也口属震泽雷随也鼻属离泽火革也形属离耳属兑火泽睽也目属干火天大有也口属震火雷噬嗑也鼻亦属离离为火也体属震耳属兑雷泽归妹也目属干雷天大壮也耳亦属兑兑为泽也鼻属离雷火丰也此方图地西北十六卦之象也
　　夫人也者暑寒昼夜无不变雨风露雷无不化性情形体无不感走飞草木无不应所以目善万物之色耳善万物之声鼻善万物之气口善万物之味灵于万物不亦宜乎
　　邵氏伯温曰暑寒昼夜无所不变雨风露雷无所不化性情形体无所不感走飞草木无所不应然后能生而为人故惟人为能目善万物之色耳善万物之声鼻善万物之气口善万物之味不独耳目口鼻能善万物之声色气味而心之官又能善万物之理此所以灵于万物也盖天地巨物也分而为万物万物各得天地之一端能备天地兼万物者人之谓也故能与天地并列而为三才
　　黄氏畿曰人之所以异于动植之物者以得天地之全用也故暑寒昼夜天之用也而人无不承是气之变所以皆有性情形体以感之雨风露雷地之用也而人无不受是质之化所以皆象飞走草木以应之由其变化感应之异于物是以视聴嗅尝之徧乎物故邵子诗曰物有声色气味人有耳目口鼻万物于人一身反观莫不全备又诗曰目耳鼻口人之户牖心胆脾肾人之中霤内若能守外自不受中若无守外何能久盖耳目口鼻全于首犹天之日月星辰也声色臭味全于身犹地之水火土石也两仪四象权变在我圣人事业不难致矣
　　愚按此于篇末总归于人以结通篇之意外篇之一云日月星辰共为天水火土石共为地耳目鼻口共为首髓血骨肉共为身邵伯子谓变化感应然后能生而为人以天地之生人言黄氏谓变化感应异于物是以视聴嗅尝徧乎物只言目耳鼻口所以能善之故不分两层黄氏为优
　　观物内篇之二　　五节
　　人之所以能灵于万物者谓其目能收万物之色耳能收万物之声鼻能收万物之气口能收万物之味声色气味者万物之体也目耳鼻口者万人之用也体无定用惟变是用用无定体惟化是体体用交而人物之道于是乎备矣
　　邵氏伯温曰人有耳目鼻口物有声色气味人之耳目鼻口能收物之声色气味者盖以人之与物本乎天地之一气同乎天地之一体也体本无体故惟化是体用本无用故惟变是用体用变化天地之至妙者也自非圣人孰能与于此
　　愚按此篇言观圣人也承上篇目耳鼻口声色气味言之欲言圣人先言人且先言物物之有色有声有气有味者皆有形者也故谓之体人之目视耳闻鼻嗅口尝者皆以气者也故谓之用外篇云气变而形化在物者随感而来惟人所用故无定体在人者因物而应惟物之宜故无定用人物往来形气相息故曰体用交而人物之道备此泛论人物变应之理圣人与众人所同然邵伯子谓非圣人不能与于此似非其义
　　然则人亦物也圣亦人也有一物之物有十物之物有百物之物有千物之物有万物之物有亿物之物有兆物之物生一一之物当兆物之物者岂非人乎有一人之人有十人之人有百人之人有千人之人有万人之人有亿人之人有兆人之人生一一之人当兆人之人者岂非圣乎
　　黄氏无生一一之物生一一之人十字下当兆物当兆人当作为
　　黄氏畿曰人固灵于物矣然色声气味与万物同是亦物也圣人出类拔萃若大过人矣然目耳鼻口与万人同是亦人也
　　邵氏伯温曰物有钜细人有贤愚生一一之物能当兆物者人之谓也言人能兼兆物也生一一之人能当兆人者圣人之谓也言圣人能兼兆人也
　　愚按此乃言人之于物圣之于人虽亦同类然物有数等而其最灵者为人人有数等而其首出者为圣由人及圣乃上下节之过文也物与人各分七等亦如汉书古今人表自圣人仁人智人下至愚人分为上中下九等之意其用一十百千万亿兆等字与天地始终之数同自是邵子之文如此
　　是知人也者物之至者也圣也者人之至者也物之至者始得谓之物之物也人之至者始得谓之人之人也夫物之物者至物之谓也人之人者至人之谓也以一至物而当一至人则非圣而何人谓之不圣则吾不信也何哉谓其能以一心观万心一身观万身一物观万物一世观万世者焉又谓其能以心代天意口代天言手代天工身代天事者焉又谓其能以上识天时下尽地理中尽物情通照人事者焉又谓其能以弥纶天地出入造化进退古今表里人物者焉
　　黄氏畿曰目之于色耳之于声鼻之于气口之于味物不能备而人能备之则是物之至者尔目收天下之正色耳收天下之正声鼻收天下之正气口收天下之正味则人欲尽而天理存非人之至者欤邵氏伯温曰天下人之心一人之心是也故能以一心观万心天下之身一人之身是也故能以一身观万身万物之理一物之理是也故能以一物观万物万世之事一世之事是也故能以一世观万世圣人能兼天地万物又能兼古今故能如此圣人心合天意言行皆与天合故能以心代天意口代天言手代天工身代天事知隂阳消长之道故能上识天时知刚柔夷险之理故能下尽地理知巨细品类之别故能中尽物情达利害成败之几故能通照人事能与天地参故能弥纶天地能显诸仁藏诸用故能出入造化能通乎昼夜之道故能进退古今能尽人之性以尽物之性故能表里人物
　　愚按此承上人与圣而叠言以形之乃极言圣人之大物之物众物中之一物也人之人众人中之一人也于至物中而为至人所以谓之圣人也一意作数层洗发亦邵子之文自成一家处一心观万心四句言圣人之识超心代天意四句言圣人之道大上识天时四句言圣人之理精弥纶天地四句言圣人之徳盛从来形容圣人之妙无能加于此四者
　　噫圣人者非世世而效圣焉吾不得而目见之也虽然吾不得而目见之察其心观其迹探其体潜其用虽亿万千年亦可以理知之也
　　愚案前以色声气味为物之体目耳鼻口为人之用以理言也此以体用分属心迹以人言也大意可以相通防心人自能得之
　　人或告我曰天地之外别有天地万物异乎此天地万物则吾不得而知之非惟吾不得而知之也圣人亦不得而知之也凢言知者谓其心得而知之也言言者谓其口得而言之也既心尚不得而知之口又恶得而言之乎以心不可得知而知之是谓妄知也以口不可得言而言之是谓妄言也吾又安能从妄人而行妄知妄言者乎
　　黄氏畿曰天地万物之理吾心与天下之人所同然者也自邹衍海外九州之説出而佛氏妄言四大部洲以附和之于是文士竞别有天地极乐世界万物瑰异非复人间荒唐空幻人多惑焉若先天之学诚明而已本一日以知一元通昼夜而知开闭心可知而言可道与仲尼之所损益孟子之求其故者皆一道也邵子诗曰意亦心所至言须耳所闻谁云天地外别有好乾坤又曰道不逺于人乾坤只在身谁能天地外别去觅乾坤其谓是与
　　愚按此篇观圣人也又由圣人而及天地万物者天地万物之理惟圣人能备之以妄知妄言辟异端之不足信正见言天地者当之圣人观天地万物不可无以观圣人也渔樵问对云天何依曰依乎地地何附曰附乎天曰然则天地何依何附曰自相依附天依形地附气其形也有涯其气也无涯有无之相生形气之相息终则有始终始之间天地之所存乎邵子所谓心得而知口得而言者盖如是
　　观物内篇之三　　五节
　　易曰穷理尽性以至于命所以谓之理者物之理也所以谓之性者天之性也所以谓之命者处理性者也所以能处理性者非道而何
　　邵氏伯温曰理性命皆一也至于命则理性之所处矣
　　黄氏畿曰命则上帝主宰乎物理天性者
　　愚按此篇观万物也观万物者观其理而已故引易穷理尽性至命而曰所以谓之理者物之理也然后由性及命而归之于道盖在物为理如父之慈子之孝手之恭足之重以及万物之各具一理是也天所赋为性如仁义礼智以至一物各具一性是也理本于性性本于命命之于天而后有理与性故曰所以处理性者所谓道为太极是也外篇之六云天使我有是之谓命命之在我之谓性性之在物之谓理若使之然即处字意伯子语未明切
　　是知道为天地之本天地为万物之本以天地观万物则万物为物以道观天地则天地亦为万物
　　邵氏伯温曰道生天地故道为天地之本以道观天地则天地为道之物也天地生万物故天地为万物之本以天地观万物则万物为天地之物也
　　黄氏畿曰易有太极者道也太极分而为二先动为阳自此为天在先天则干居图左后静为隂自此为地在先天则坤居图右故曰两仪者天地之祖也此道所以为天地之本干统大四象坤统四小象八八变二百五十六卦终于动植通数此天地所以为万物之本动植在天地之中天地在道之中达人大观一而已矣此动植通数虽乾坤亦在其间也
　　愚按观万物则天地亦万物之一而已以天地观万物则万物为物以道观天地则天地亦为物上节言理性命而归之道者正欲以道物天地非归重于道也外篇之一云以天地生万物则以万物为万物以道生天地则天地亦万物盖皆由源头溯来邵伯子谓天地有尽物有穷亦非本义
　　道之道尽之于天矣天之道尽之于地矣天地之道尽之于物矣天地万物之道尽之于人矣人能知其天地万物之道所以尽于人者然后能尽民也
　　邵氏伯温曰有道然后有天天本乎道者也有天然后有地地本乎天者也有天地然后有万物物本乎天地者也人者天地五行之秀气受天地之中以生为万物之至灵者也惟圣人能知天地万物之道皆备于我则能尽天下之理能尽天下之理则能尽民而后可以治民矣
　　黄氏畿曰道无为天亦无为惟天法道故道之道尽于天干大生坤亦广生惟地法天故天之道尽于地有天地然后有万物万物皆有隂阳则天地之道尽之矣人受天地之中以生而万物皆备于我用为天之日月星辰故耳目鼻口共为首体为地之水火土石故声色气味共为身则天地万物之道尽之矣人能穷究其所以然道自人而行配天地而命万物权变推移以尽皇帝王伯之民者皆事业也
　　愚按此由道而递及于天地人人能知天地万物之本同一道而尽之于已然后能尽之于民即下文之圣人也曰物又曰人曰民者尽于人即尽于已对天地而言则曰人也尽民即尽人对人而言则曰民也尽即中庸能尽其性则能尽人物之性意
　　天之能尽物则谓之曰昊天人之能尽民则谓之曰圣人谓昊天能异乎万物则非所以谓之昊天也谓圣人能异乎万民则非所以谓之圣人也万民与万物同则圣人固不异乎昊天者矣然则圣人与昊天为一道也圣人与昊天为一道则万民与万物亦可以为一道也一世之万民与一世之万物既可以为一道则万世之万民与万世之万物亦可以为一道也明矣
　　邵氏伯温曰天之于物无不发生故能尽物圣人之于民也无不仁爱故能尽人昊天之与万物同乎一道故不异乎万物圣人之与万民同乎一道故不异乎万民万民与万物同乎一道则圣人与吴天亦同乎一道矣一世之万民与一世之万物同乎一道则万世之万民与万世之万物亦同乎一道矣故古之圣人以一心而推万心以一物而观万物以一世而知万世者盖由斯道也
　　愚按此承上文而以天与圣并言重在万民与万物同正见此篇之为观万物也昊天之不能异于万物圣人之不能异于万民者一道故也万民与万物一道圣人与昊天一道万世之万民与万世之万物无非一道此道之所以贯乎天与圣人与物而天时以行圣经以作也盖观万物者非但观之而已必有所以尽之此观万物之实际与其究竟也
　　夫昊天之尽物圣人之尽民皆有四府焉昊天之四府者春夏秋冬之谓也隂阳升降于其间矣圣人之四府者易书诗春秋之谓也礼乐汚隆于其间矣春为生物之府夏为长物之府秋为收物之府冬为藏物之府号物之庶谓之万虽曰万之又万其庶能出此昊天之四府者乎易为生民之府书为长民之府诗为收民之府春秋为藏民之府号民之庶谓之万虽曰万之又万其庶能出此圣人之四府者乎昊天之四府者时也圣人之四府者经也昊天以时授人圣人以经法天天人之事当如何哉
　　邵氏伯温曰天之四府时也圣人之四府经也天时圣经相因而成天时则隂阳升降而为春夏秋冬圣经则礼乐汚隆而为易书诗春秋春夏秋冬易书诗春秋皆有生长收藏之道其道更相为消长汚隆万物万民尽于其间矣故皆谓之曰四府
　　黄氏畿曰府者能大受之谓也注焉而不满酌焉而不竭其体隐其用费其天与圣人之所同然者乎自一阳复于子渐至三阳泰于寅六阳纯于已为干故春为阳始夏为阳极自一隂姤于午渐至三隂否于申六隂纯于亥为坤故秋为隂始冬为隂极阳始则温以生物阳极则热以长物隂始则凉以收物隂极则寒以藏物皆一气也其别而为四则隂阳升降于其间矣歴居阳治隂故日月星辰以叙时当二帝三王之世而礼行焉律居隂治阳故水火土石以制音当黄钟大吕之位而乐兴焉易生民以尚意书长民以尚言诗收民以尚功春秋藏民以尚事皆一理也其别而为四则礼乐汚隆于其间矣曰隂阳升降则运有否泰皆天道也曰礼乐汚隆则时有损益皆圣人之道也以时授人则天道行以经法天则人极立天人之事不过如此而顾以如何问焉者欲人深思而自得之也
　　愚按天有春夏秋冬而隂阳升降于其间圣人有易书诗春秋而礼乐亦存乎其中矣四时四经亦所谓毎见一物便成四片者也而其言四经却纳礼乐于其中理更周密两段中必言号物之庶谓之万号民之庶谓之万万民与万物同又可知此为观万物之言也天人之事当如何哉便有四五两篇授时崇经之意在言下矣　此言春夏秋冬隂阳升降已伏第五篇时有消长之义而消长因革又伏第七篇以下消长治乱之理与元防运世三篇相为表里此观物所以为皇极经世之观物也欤
　　又按邵子言以道观天地则天地亦为万物是天地亦物也然则天地其一物乎其二物乎曰以为一也则天上而地下天虚而地实天干而地坤若有不能一也者然以天地之始终言之盖其始则一其终则一其中则其气其体人不知其一而实则不二者也溯夫溟涬未判之先混混沌沌清浊浑焉无形之形是曰太始不息之息是曰太乙拟诸人物之初孕气而非形血而非凝蔼然盎然不可为名者乎可以析之为二乎迨夫元苞歴久生意内融如卦之复如时之子浑沦中之轻清者始上浮而重浊者渐亦下凝殆一而二之几矣然究之非二也邵子曰日月星辰共为天水火土石共为地耳目鼻口共为首髓血骨肉共为身盖浮于上则太虚之精积光自熠是为日月星辰如人之一身上有耳目鼻口生于元首而貌言视聴寄焉凝于下则或湿润而流行或燥烈而光熖柔疎而平刚凝而峻是为水火土石如人之一身下为髓血骨肉分之百体而运动奔走交感生育之事寄焉谓髓血骨肉与耳目鼻口各为一物可乎不可若夫苍苍者有色浩浩者无垠仰瞩曰天气则大之俯依乎地形则卑之然而气非形何依形非气何充合而一焉乃有气化气得代焉渐以形化邵子曰天何依依乎地地何附附乎天天地何依何附曰自相依附有无之相生形气之相息然则其气何时不相摄其体何一不相应也二之云乎惟夫人之生也手能衞首而胸不能窥背指即附臂而目不能见耳一身也而不知其相属两大也而乌能知其一体乎哉予观夫天包地外而气行地中动静相感者一性氤氲相荡者一机是以日星昭回下通川岳之气雨露滋润上借云霓之光体非异体也两曜之运行周环乎溟沧潮汐之喘息相应于朔望气无殊气也然则天地之亦为一物以道知之天地之本非二物即以人知之且人之体骸虽分也而心之所志指视必随口之所甘肠胃亦适热蕴于中而面液出寒触于背而肤粟生惟其一而不二故也知此可以语天地观物内篇之四　　十二节
　　观春则知易之所存乎观夏则知书之所存乎观秋则知诗之所存乎观冬则知春秋之所存乎
　　邵氏伯温曰易者三皇之事业也三皇之时如春书者五帝之事业也五帝之时如夏诗者三王之事业也三王之时如秋春秋者五霸之事业也五霸之时如冬
　　愚按此承上篇春夏秋冬易书诗春秋而推类畅言之错综纵横层出不穷与首篇相近首篇大意言天道此篇大意则言治道然上篇曰天地亦万物又曰万民与万物同圣人不能异于万民则观天与观圣无非观物而已故首四句于春夏秋冬皆曰观
　　易之易者生生之谓也易之书者生长之谓也易之诗者生收之谓也易之春秋者生藏之谓也书之易者长生之谓也书之书者长长之谓也书之诗者长收之谓也书之春秋者长藏之谓也诗之易者收生之谓也诗之书者收长之谓也诗之诗者收收之谓也诗之春秋者收藏之谓也春秋之易者藏生之谓也春秋之书者藏长之谓也春秋之诗者藏收之谓也春秋之春秋者藏藏之谓也
　　邵氏伯温曰天时递为消长圣经更为汚隆其道如此可以意防不可以言求也
　　黄氏畿曰言圣经造化与天相配
　　愚按此从圣经看出生长收藏盖以天时圣经比合生义邵伯子谓可意防不可言求固是然毎一经中皆兼有各经之义如胡氏春秋传序谓公好恶则发乎诗之情酌古今则贯乎书之事着权制则尽乎易之变而小注又各举其事与文以实之则邵子之为此言亦非但取意而已也
　　生生者脩夫意者也生长者脩夫言者也生收者脩夫象者也生藏者脩夫数者也长生者脩夫仁者也长长者脩夫礼者也长收者脩夫义者也长藏者脩夫智者也收生者脩夫性者也收长者脩夫情者也收收者脩夫形者也收藏者脩夫体者也藏生者脩夫圣者也藏长者脩夫贤者也藏收者脩夫才者也藏藏者脩夫术者也
　　邵氏伯温曰意言象数言其本末仁义礼智言其先后性情形体言其大小圣贤才术言其优劣
　　脩夫意者三皇之谓也脩夫言者五帝之谓也脩夫象者三王之谓也脩夫数者五伯之谓也脩夫仁者有虞之谓也脩夫礼者有夏之谓也脩夫义者有商之谓也脩夫智者有周之谓也脩夫性者文王之谓也脩夫情者武王之谓也脩夫形者周公之谓也脩夫体者召公之谓也脩夫圣者秦穆之谓也脩夫贤者晋文之谓也脩夫才者齐桓之谓也脩夫术者楚庄之谓也
　　邵氏伯温曰意言象数皇帝王伯之道如此仁义礼智在人则与性俱生在时则有先后之序性情形体徳有大小则化有浅深秦穆改过自誓得圣之事已愚按外篇之九云所谓皇帝王霸者非独谓三皇五帝三王五霸而已但用无为则皇也用恩信则帝也用公正则王也用智力则霸也此即意言象数之谓外九又云秦穆公有功于周能迁善改过为霸者之最晋文侯世世勤王迁平王于洛次之齐桓公九合诸侯不以兵车又次之楚庄强大又次之据此则晋文谓文侯非文公也秦穆在文侯之后而叙之于前者外九又云秦穆公伐郑败而有悔过自誓之言此非止霸者之事几于王道能悔则无过矣盖邵子之所见如此
　　皇帝王伯者易之体也虞夏商周者书之体也文武周召者诗之体也秦晋齐楚者春秋之体也意言象数者易之用也仁义礼智者书之用也性情形体者诗之用也圣贤才术者春秋之用也
　　邵氏伯温曰易以道隂阳隂阳消长惟其时而已故皇帝王伯所以为易之体也书以道事帝王之迹存焉故虞夏商周所以为书之体也诗以道志始于二南而终于雅颂故文武周召所以为诗之体也春秋以道名分至于五伯名分乱矣仲尼以春秋正名分春秋皆五伯之事也故秦晋齐楚者春秋之体也三皇脩夫意五帝脩夫言三王脩夫象五伯脩夫数易具是四者故意言象数为易之用有虞脩夫仁有夏脩夫礼有商脩夫义有周脩夫智故仁义礼智为书之用文王脩夫性武王脩夫情周公脩夫形召公脩夫体故性情形体为诗之用秦穆脩夫圣晋文脩夫贤齐桓脩夫才楚庄脩夫术故圣贤才术所以为春秋之用也
　　用也者心也体也者迹也心迹之间有权存焉者圣人之事也
　　邵氏伯温曰心无所在而无所不在故以用言迹有方所故以体言心迹体用之间有权存焉则所谓体无定用惟变是用用无定体惟化是体者惟圣人为能尽之窃尝论之心迹之义大矣哉圣人方其寂然不动则乌有所谓心迹者焉虽鬼神莫得而窥也及其酧酢应变吉凶与民同患则心迹于是乎判矣徒徇圣人之迹而不达圣人之心是胶柱鼓瑟刻舟求剑者也古之善学圣人者求其心而不求其迹如曽子谓孔子言丧欲速贫死欲速朽有子独以谓非君子之言有为而言之也若有子可谓能知圣人之心者也呜呼不知圣人之心而徒徇圣人之迹则害于道害于道者杨墨之徒是也学者宜有以辨之窃圣人之迹而为奸为恶者则害于国家害于国家者卓之徒是也人君宜有以辨之学者不知辨则卒至于无父无君人君不知辨则至于窃国弑君呜呼自非圣智其孰能辨之哉
　　黄氏畿曰心者神之所存也故以用言迹者人之所履也故以体言权称物而知轻重者也运用于心迹之间而时措之宜则神妙无方矣事为也业之始也愚按自首节以下由四经看出生长收藏之义由生长收藏看出意言象数仁义礼智性情形体圣贤才术各义乃以意言象数分属之皇帝王伯以仁义礼智分属之虞夏商周以性情形体分属之文武周召以圣贤才术分属之秦晋齐楚然后总收上文仍归到四经与首节相应而以权字结之权者以心度理审轻重之宜而不泥于迹正所以善经之用也外篇之九云漠儒以反经合道为权得一端者也权所以平物之轻重圣人行权酌其轻重而行之合其宜而已此篇于心迹之间曰有权存焉盖欲人勿泥圣人之迹而防其心邵伯子谓心迹体用俱以冺似渉心学之説非邵子之意也故乙之
　　三皇同意而异化五帝同言而异教三王同象而异劝五伯同数而异率同意而异化者必以道以道化民者民亦以道归之故尚自然夫自然者无为无有之谓也无为者非不为也不固为者也故能广无有者非不有也不固有者也故能大广大悉备而不固为固有者其惟三皇乎是故知能以道化天下者天下亦以道归焉所以圣人有言曰我无为而民自化我无事而民自富我好静而民自正我无欲而民自朴其斯之谓欤邵氏伯温曰含容不显之谓意意在理中未见乎迹者也任理则无为所以为三皇帝则有教有教则有言王则事功着故有象霸则任智力故曰同数而异率任理无为天何言哉以道化天下者也故天下以道归焉
　　黄氏畿曰意者心之所至而无迹言者心之所宣则有迹矣象则其迹着数则其言详而用计矣自然以下邵子盖自释之圣人有言以下则引老子以断此章之旨也
　　三皇同仁而异化五帝同礼而异教三王同义而异劝五伯同智而异率同礼而异教者必以徳以徳教民者民亦以徳归之故尚让夫让也者先人后已之谓也以天下授人而不为轻若素无之也受人之天下而不为重若素有之也若素无素有者谓不已无已有之也若已无已有则举一毛以取与于人犹有贪鄙之心生焉而况天下者乎能知其天下之天下非已之天下者其惟五帝乎是故知能以徳教天下者天下亦以徳归焉所以圣人有言曰垂衣裳而天下治盖取诸乾坤其斯之谓欤
　　邵氏伯温曰并包徧覆之谓仁三皇之道也帝则有仪有物故曰同礼而异教王则有刑有政故曰同义而异劝伯则智力相尚故曰同智而异率有仪有物以徳教天下者也故天下以徳归焉
　　黄氏畿曰仁者心之徳并包徧覆而无迹礼则心发于仪则而有迹矣义则有政刑以裁制之智则用谋矣尚让以下邵子盖自释之圣人有言以下则引易大传以断此章之旨也
　　三皇同性而异化五帝同情而异教三王同形而异劝五伯同体而异率同形而异劝者必以功以功劝民者民亦以功归之故尚政夫政也者正也以正正夫不正之谓也天下之正莫如利民焉天下之不正莫如害民焉能利民者正则谓之曰王矣能害民者不正则谓之曰贼矣以利除害安有去王耶以王去贼安有弑君耶是故知王者正也能以功正天下之不正者天下亦以功归焉所以圣人有言曰天地革而四时成汤武革命顺乎天而应乎人其斯之谓欤
　　邵氏伯温曰皇尽性而已帝则见于事矣故曰同情王则法度备故曰同形伯则威力穷极矣故曰同体法度备则形见于天下矣形见于天下以功劝天下者也故天下以功归焉
　　黄氏畿曰性者心之理也情则感物而动见于迹矣形则迹见于天下体则形分而微矣尚政以下邵子盖自释之圣人有言以下则引易革象以断此章之旨也
　　三皇同圣而异化五帝同贤而异教三王同才而异劝五伯同术而异率同术而异率者必以力以力率民者民亦以力归之故尚争夫争也者争夫利者也取以利不以义然后谓之争小争交以言大争交以兵争夫强弱者也犹借夫名焉者谓之曲直名也者命物正事之称也利也者养人成务之具也名不以仁无以守业利不以义无以居功利不以功居名不以业守则乱矣民所以必争之也五伯者借虚名以争实利者也帝不足则王王不足则伯伯又不足则僣窃矣若然则五伯不谓无功于中国语其王则未也过僣窃则逺矣周之东迁文武之功徳于是乎尽矣犹能维持二十四君王室不絶如线秦楚不敢屠害中原者犹五伯借名之力也是故知能以力率天下者天下亦以力归焉所以圣人有言曰眇能视跛能履履虎尾咥人凶武人为于大君其斯之谓欤
　　邵氏伯温曰三皇之治不见形迹莫得而名焉故不言而民自化其道则同其所以为化则异故曰同圣而异化五帝则有言有教故曰同贤而异教五帝固圣矣而谓之同贤者其道则圣其事则已见乎迹方之于三皇之道则为贤也三王兴事造业惟恐不及故曰同才而异劝五伯则诡谲相胜无所不至然犹假乎正也故曰同术而异率五伯用术以率则专用变诈威力矣故天下以力归焉力有强弱故尚争尚争者争乎利者也五伯争利而犹假虚名者尚有所畏惮也然名不以仁利不以义此所以为伯也王者则惟仁义而已五伯虽不若王犹能有功于时过于僣窃逺矣周之东迁与灭亡无异尚能维持数百年者盖由五伯有尊王室之名也能以力率天下有尊王室之名是犹眇能视跛能履履虎尾咥人凶武人为于大君者也履之九三以刚处刚者也以刚处刚而不中故有武人为于大君之象伯者之事有类于此
　　黄氏畿曰圣者大而化之浑然无迹贤则充实光辉而有迹矣才又以能著者术则诡谲以邀名焉尚争以下邵子盖自释之圣人有言以下则引易履爻以断此章之旨也
　　愚按二十四君谓平王以下至赧王也前以意言象数分属之皇帝王伯而以仁义礼智性情形体圣贤才术分属之虞夏商周文武周召秦晋齐楚此四节乃俱以皇帝王伯为言者外篇所谓皇帝王伯非独谓三皇五帝三王五伯而已人分四等其大小优劣畧同也五伯与皇帝王并举原非其伦此乃极言五伯之借虚名以争实利以正其名实外篇之九云五伯者功之首罪之魁也功过不相掩圣人先褒其功后贬其过邵子犹此意尔
　　夫意也者尽物之性也言也者尽物之情也象也者尽物之形也数也者尽物之体也仁也者尽人之圣也礼也者尽人之贤也义也者尽人之才也智也者尽人之术也尽物之性者谓之道尽物之情者谓之徳尽物之形者谓之功尽物之体者谓之力尽人之圣者谓之化尽人之贤者谓之教尽人之才者谓之劝尽人之术者谓之率道徳功力者存乎体者也化教劝率者存乎用者也体用之间有变存焉者圣人之业也
　　邵氏伯温曰意言象数性情形体仁义礼智圣贤才术道徳功力化教劝率此皇帝王伯之事皆相因而成者也有道徳功力而后有化教劝率道徳功力不同故化教劝率有异时使之然也存乎体者言乎其体也存乎用者言乎其用也体用之间有变存焉者变以随时也变以随时圣人之事也
　　黄氏畿曰意得者性言者情象求者形数取者体以尽物也仁纯者圣礼复者贤义精者才智达者术以尽民也以道徳功力为化教劝率者从体以起用也然体无定用惟变是用以化教劝率为道徳功力者摄用以归体也然用无定体惟化是体体用之间随时变易以从道则各有所宜业成也事之终也始则以经法天今则天自我出皇帝王伯与四时行矣岂非圣人之业哉
　　愚按同意异化以下以皇帝王伯分化教劝率四义而以道徳功力名之乃以意言象数与性情形体合言以仁义礼智与圣贤才术合言又以性情形体与道徳功力合言以圣贤才术与化教劝率合言其曰尽物曰尽人者遥承前篇昊天尽物圣人尽民之意然后总收上文而以道徳功力与化教劝率分体用与前心迹节相应而以变字结之见治道在乎因时外篇之九云天道之变王道之权也从天道看出王道所该者大矣　此篇取义甚多慿空结撰视首篇从两仪四象取义者尤为奇变然层分叠合于文则极其雄肆于理则极其融贯要之皆以四起数叠叠推去所谓用字立文自成一家而首篇以物字起接言天地此篇以观字起归到天与圣邵子所以以观物名篇者时有醒之笔不知何以解人之少也
　　夫变也者昊天生万物之谓也权也者圣人生万民之谓也非生物非生民而得谓之权变乎
　　邵氏伯温曰天道不变生成息矣圣人无权教化堕矣非生物非生民而谓之权变则一归于诈而已矣恶孰大焉得谓之权变乎
  </div>
  <div class="pagination">
   <a href="御制数理精蕴_page534.html">
    上一页
   </a>
   <span>
    ...
   </span>
   <a href="御制数理精蕴_page530.html">
    530
   </a>
   <a href="御制数理精蕴_page531.html">
    531
   </a>
   <a href="御制数理精蕴_page532.html">
    532
   </a>
   <a href="御制数理精蕴_page533.html">
    533
   </a>
   <a href="御制数理精蕴_page534.html">
    534
   </a>
   <span class="current-page">
    535
   </span>
   <a href="御制数理精蕴_page536.html">
    536
   </a>
   <a href="御制数理精蕴_page537.html">
    537
   </a>
   <a href="御制数理精蕴_page538.html">
    538
   </a>
   <a href="御制数理精蕴_page539.html">
    539
   </a>
   <a href="御制数理精蕴_page540.html">
    540
   </a>
   <span>
    ...
   </span>
   <a href="御制数理精蕴_page536.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
