<!DOCTYPE html>
<html>
<head>
    <meta charset="UTF-8">
    <title>御制历象考成 - 第 77 页/共 145 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制历象考成 - 第 77 页/共 145 页</h1>
    <div class="content">　　是为加差以加于平行而
　　得实行也若均轮心从最
　　髙戊厯己行二百四十度
　　至己为自行八宫初度次
　　轮心则从均轮最近辛行
　　一周复行一百二十度至
　　午星从次轮最逺壬厯癸
　　行二百二十度至未则初
　　均数丙甲申角与丙甲寅
　　角等次均数申甲酉角与
　　寅甲辰角等两角相减所
　　余之丙甲酉角亦与丙甲
　　辰角等但为实行不及平
　　行之度是为减差以减于
　　平行而得实行也
　　求火星髙卑差法命火星
　　本轮全径为二千万为一
　　率本天髙卑大差二十五
　　万八千五百为二率火星
　　自行距最卑之正矢为三
　　率【火星自行距最卑过象限则为大矢以半径与
　　余相加即得】得四率为所求本
　　天髙卑差又以太阳本轮
　　全径为二千万为一率太
　　阳髙卑大差二十三万五
　　千为二率太阳自行距最
　　卑之正矢为三率【太阳自行距最
　　卑过象限则为大矢以半径与余相加即得】得
　　四率为所求太阳髙卑差
　　乃以次轮最小之半径六
　　百三十万二千七百五十
　　加所求本天髙卑差及太
　　阳髙卑差即为本时次轮
　　半径也















　　御制厯象考成上编卷十二
<子部,天文算法类,推步之属,御制历象考成>
　　钦定四库全书
　　御制歴象考成上编卷十三
　　五星歴理五【专论金星】
　　金星平行度
　　用金星距太阳前后极远度求最髙及本轮均轮半径
　　求初均数
　　求次均数








　　金星平行度
　　金星之平行经度【即本轮心行度】即太阳之平行经度盖金星之本轮心即太阳之本轮心故其行度同也至其在次轮周每日之平行亦用前后两测与土木二星同新法厯书载古测定七平年又三百六十四日千分日之六百六十七或二千九百一十九日又千分日之六百六十七金星行次轮五周【即会日五次退合亦五次】置中积二千九百一十九日又千分日之六百六十七为实星行次轮周数五为法除之得周率五百八十三日八十九刻九分零五秒四十五微三十六纤【即五百八十三日零十分日之九分三三四授时歴作五百八十三日九○二六】乃以每周三百六十度为实周率五百八十三日八十九刻九分零五秒四十五微三十六纤为法除之得三十六分五十九秒二十五微五十二纤一十六忽四十四芒为每日金星在次轮周之平行【一名伏见行】既得每日之平行用乘法可得每年每月之平行用除法可得每时每分之平行以立表
　　用金星距太阳前后极逺度求最髙及本轮均轮半径
　　测金星两心差之法与土木火三星不同盖土木火三星各有平行能与太阳冲故测三次冲日之度即可得两心差及最髙所在金星即以太阳之平行为平行星绕太阳旋转不得与太阳冲故必测其距太阳极逺之度先得最髙所在而后得两心差其本轮均轮之半径方可次第定焉其法于金星辰见时逐日测之取其距太阳极逺之度【星自合伏后距太阳渐逺至极逺又复渐近故须逐日测之方得其极逺之度也】夕见时亦逐日测之取其距太阳极逺之度但星距太阳极逺之度亦时时不同盖本天有髙卑平行【即轮心】近最髙则距地逺而角小平行近最卑则距地近而角大必择晨夕极逺度之相等者【如晨测距太阳四十七度夕测亦距四十七度】则其两平行距髙卑左右之度亦等爰以两平行所当宫度相加折半即最髙最卑线所当宫度然犹未能定其孰为最髙孰为最卑也乃再择晨见时或夕见时距太阳极逺之度以相较若平行所当宫度近最髙其相距极逺之度较小近最卑其相距极逺之度较大既得最髙而两心差可得矣【法见后】新法厯书载西人多録某于汉顺帝阳嘉三年甲戌测得最髙在大梁宫二十五度两心差为本天半径十万分之二千一百三十取其四分之三为本轮半径四分之一为均轮半径因其数与天行不合又改两心差为本天半径十万分之四千一百四十八逮后西人第谷又于明万厯十三年乙酉测得最髙在实沈宫二十九度一十六分三十九秒每年最髙行一分二十二秒五十七微定两心差为本天半径千万分之三十二万零八百一十四本轮半径为二十三万一千九百六十二【比四分之三小比三分之二大】均轮半径为八万八千八百五十二【比四分之一大比三分之一小】用其数推算均数与天行密合今仍用其数而述其测法如左
　　求最髙之法用晨夕两测
　　取其平行实行之大差相
　　等者用之假如第一次晨
　　测得金星实行在娵訾宫
　　八度二十三分四十七秒如
　　甲太阳平行在降娄宫二十
　　二度一十六分即金星之平
　　行如乙甲乙弧四十三度五
　　十二分一十三秒为平行实
　　行之大差第二次夕测得金
　　星实行在夀星宫二十五度
　　三十分一十三秒如丙太阳
　　平行在鹑尾宫一十一度三
　　十八分即金星之平行如丁
　　丁丙弧亦四十三度五十二
　　分一十三秒为平行实行之
　　大差两测平行实行之大差
　　既等则最髙最卑线必在两
　　平行宫度之中试取乙丁两
　　平行相距之弧折半于戊从
　　戊过地心

　　己至庚作戊庚线即为最髙
　　最卑线而不同心天之心必
　　在此线之上乃于戊庚线上
　　任取辛点为心作壬癸子丑
　　不同心天复从辛点作壬辛
　　丑辛两线与乙己丁巳平行
　　即以壬丑两点各为心作两
　　次轮切己甲线于寅切己丙
</div>
    <div class="pagination">
<a href="御制历象考成_page76.html">上一页</a><span>...</span><a href="御制历象考成_page72.html">72</a><a href="御制历象考成_page73.html">73</a><a href="御制历象考成_page74.html">74</a><a href="御制历象考成_page75.html">75</a><a href="御制历象考成_page76.html">76</a><span class="current-page">77</span><a href="御制历象考成_page78.html">78</a><a href="御制历象考成_page79.html">79</a><a href="御制历象考成_page80.html">80</a><a href="御制历象考成_page81.html">81</a><a href="御制历象考成_page82.html">82</a><span>...</span><a href="御制历象考成_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
