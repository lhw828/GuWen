<!DOCTYPE html>
<html>
<head>
    <meta charset="UTF-8">
    <title>御制数理精蕴 - 第 571 页/共 595 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制数理精蕴 - 第 571 页/共 595 页</h1>
    <div class="content">　　鹤山要义曰厯法言天左旋于地日月皆右行于天然天与日又各分左右者以时言也
　　先天图阳生子冬至后天左旋隂生午夏至后天右旋天左旋时自頥至干日则右转自剥行以至于姤阳之变隂皆从下而上天右旋时自大过至坤日则左转由夬行以至于复隂之变阳皆从上而下阳本上而生于下故自复始隂本下而生于上故自姤始天之隂阳自复左行至干受之以姤自姤右行至坤受之以复日之隂阳自剥右行至干受之以夬自夬左行至坤受之以剥此天日隂阳之相生所以循环无穷也先天图阳自剥起右行至姤变为复乃反生三十二阳隂自夬起左行至复变为姤乃反生三十二隂此太极生天地以乾坤为大父母而用六变也天日之变至坤而剥复相授至干而夬姤相授此天地生万物以复姤为小父母而用五变也天日错行复姤主之五变相交其一不动左旋布气生物右旋生气变时夏至冬至天与日又各南北分隂阳左右而行也若大致而论则曰天左行日右行而已
　　邵子先天图数往者顺若顺天而行是左旋也皆已生之卦故曰数往知来者逆若逆天而行是右行也皆未生之卦故曰知来
　　先天图説见前此但取左右行以明天道尔数往者数图上已往所生之卦也干兊离震以一二三四为序卦皆自南而北也左旋者天之阳气自十一月子半生于复震冬至一阳离兊之中春分二阳干立夏六阳卦皆下而上数其已往一如天道顺行于东南以生物于春夏知来者数图上未来方生之卦也巽坎艮坤以五六七八为序卦自西而北也右行者天之隂气自五月午半生于姤巽夏至一隂坎艮之中秋分二隂坤立冬六隂卦皆自上而下推其未来一如天道逆行于西北以成物于秋冬
　　方圆图隂阳左右之数
　　圆图干兊离震居左邉百十二阳八十隂巽坎艮坤居右邉百十二隂八十阳数阳者自坤右旋以至于姤自复左旋以至于干数隂者自干左旋以至于复自姤右旋以至于坤阳自南起隂自北起皆始于十二隂自南阳自北乃极于三十六若数方图之隂阳则坤自左而右自上而下干自右而左自下而上皆合此数方图四变数之尤顺【宁按圆图左右各四宫毎宫八卦数阳者自坤右旋坤宫八卦有十二阳至干宫有三十六阳数隂者自干左旋干宫八卦有十二隂至坤宫有三十六隂故云始于十二极于三十六】
　　朱子曰河图以运行之次言之则始东次南次中次西次北左旋一周而复于东
　　此象天左旋以生物
　　又曰洛书以运行之次言之则始西次南次东次中次北右旋一周而复于西
　　此象地右转以成物
　　【宁按启河图运行自东而南以左旋相生为序洛书运行自北而西以右转相克为序】
　　蔡九峯曰体数十而用九十不可变河图之数是也九可变洛书是也图对布以立体书错布以通用体立矣数不变则用不行
　　今以洛书变数推之一图之上左旋右旋之数皆备阳以三左行天圆径一围三三天数也一在北一而三之三在东三其三为九而居南九而三之三九二十七而居西三其二十七为八十一而一复居于北北而东东而南南而西西而复北循环不穷有以符天道左旋之义地方径一围四两其二也葢以地上之数起于二而隂资以为始位在西南而右行二而二之为四而居东南二而四之为八而居东北二其八为十六而居西北二其十六为三十二而二复居西南本位西南而东南东南而东北东北而西北西北而复西南亦循环不穷有以恊地道右行之説一三七九阳居四正二四六八隂居四隅左右旋转相为经纬造化之妙如此天地间无物无左右者自吾身之手足耳目以至男左女右主左賔右莫不皆然亦根于造化之分定也若以河图推之亦然但隂阳对布内外交错有不同尔



　　天原发防卷四下
<子部,术数类,数学之属,天原发微>
　　钦定四库全书
　　天原发微卷五上　　　　宋　鲍云龙　撰
　　眀　鲍宁　辨正
　　二中
　　一二三四五六七八九十者天地之全数也五六者天地之中数也五居天中为生数之主六居地中为成数之主五又曰阳中者以其居一三七九之中也六又曰阴中者以其居二四八十之中也以天地总数言之五五也五六也五十有五而虚其五则为天数中于五余得五十是为大衍之数五十有五而虚其六则为地数中于六余用四十有九是为揲蓍之数此二中之数流行天地间得其中者正而吉过与不及失而防
　　邵子曰天地之本起于中人居天地之中心居人之中日中则盛月中则盈故君子贵时中也
　　太极分为天地天地之中在人人之中在心人心中自具一天地圣人出而建中作极则能为天地立心俾天下皆归于中焉所以辅相裁成而与天合是故天以午为中地以子为中阳以夘为中阴以酉为中天地隂阳无不本乎中也语曰日中则移月满则亏移而亏则偏矣此君子所以贵时中
　　宁按邵子谓天地之本起于中中字所包者广以理言之中即太极也以数言之即五六是也以方位言之即子午是也其曰人居天地之中者葢天地发育万物人生其间独得其秀而有以全其所赋之理刘子所谓受天地之中以生是也其曰心居人之中者谓其处形体之中而为一身之主宰以体言之中者天下之大本是也以用言之君子而时中是也鲁斋释此中字似亦以太极言但谓太极分为天地是又堕汉唐诸儒之失观者宜详之论见象数篇辨正下
　　易大传言天地数五十有五大衍数五十
　　天数二十五五其五也地数三十六其五也小衍为十两其五大衍五十十其五愚按董铢有言皆不过五五为数祖参天两地三阳二隂错综数之皆五三其三三其二老阴老阳数皆五两其三一其二少隂之数五两其二一其三少阳之数五自一五行至九五福凡四十有五九章之数皆五也此圗书皆以五为数之宗祖也所以气有五行人有五常天有五星地有五岳乐有五声采有五色以至于施为五教秩为五礼服为五章罚为五刑食有五味五谷兵有五两卒乘皆统于五之天中也可知矣
　　朱子曰尧典言朞三百六旬有六日康诰言越五六日至旬时【是经传皆以五六之数为祖】
　　卦有六爻月有五六三十日六日生明六日上六日始望又六日生魄又六日无功子至巳六阳月午至亥六隂月五与六相乘而成变化故两其六为十二月三其六为十八变四其六为二十四气六其六为一年之数以至人有六德六行六艺器有六尊六彛六豆六笾乐有六律六吕周官有六典六官王后有六服又食用六谷膳用六牲饮用六清羞用百二十品酱用百二十瓮鼎用十有二物皆六也以五统六以六偶五所以万变而不失其地中之六也
　　朱子曰天地之数以六为节
　　六阳极矣生一隂以节之而不使之过六隂极矣生一阳以节之而不使之长节曰天地节而四时成子午分天地四时八节成一年是节之大者六而十二二十四而七十二是节之小者日分昼夜数分脁朒各成十二而用二百二十四者皆以六为节也
　　易数六十
　　三十六老阳之数对二十四老阴之数共为六十三十二少隂之数对二十八少阳之数亦共六十十甲十二辰凑到六十钟律五声十二律积到六十
　　邵子曰干以六终支以五终
　　内传黄帝命大挠作甲子占斗魁所建作甲乙名日曰干作子丑名月曰支支干相配成六旬愚按生于五者终于六生于六者终于五五即十干六即十二支二六相偶为十二五六相乘为三十阳数以三十起故一月有三十日一世有三十年隂数以十二起故一日有十二辰一年有十二月以一年之月而三十之则有三百六十日以一年之日而十二之则有四千三百二十时十二三十互相加乘皆本于五与六而推得之
　　潜虚以天之中数五五相乘为二十五地之中数五六相乘为三十合五十有五为虚生成之数【张氏】生数一二三四五五居天中而在六前成数六七八九十六居地中而在五后一五成六水二五成七火三五成八木四五成九金五五成十土水有源委火有荧焱木有本末金有丱刃土有基皆不出五六阳中五因五为十隂中六因六为十二康节取此二中以作皇极经世之书所以明大中至正之理马邵二公朝夕相与讲明虚之学粹矣
　　天之运行小则以五六而变大则以六十而变
　　以卦气参之一月五卦一卦六爻五六三十阳六隂六十二支行乎十二月三百六十日之中此以小运而进退六日也是故小运以六而变六十变通余分亦成三百六十也天道以六而变必有余分六日厯六辰也子以后六时为进午以后六时为退又以六甲参之或六月而一变防六年而一变或六十年而一变或三百六十年而一变是故大运以六十而变六变通余分得三百六十六大则六十年一变者甲子甲午各一世也小则六月一变者子以后六月为长午以后六月为消六年一变六气之数六十年一变五运之数也
　　西山蔡氏曰天数中于五地数中于六天有隂阳二其五为十合三与七一与九亦十也地有刚柔故二其六为十二合四与八二与十亦十二也十干者五行有阴阳也十二支者六气有刚柔也五行六气实一气也五行在天则为五气雨旸寒燠风也在地则为五质水火木金土也在天为雨在地为水在天为旸在地为火水火有气而雨旸有质雨旸天交地水火地交天也二变而三不变二得隂阳之正三得隂阳之杂
　　左氏民有好恶喜怒哀乐生乎六气
　　民禀隂阳风雨晦明之气以生阴为金风为土雨为木晦为水明为火也好生于阳恶生于阴喜生于风怒生于雨哀生于晦乐生于明是以天有六气降生五味人食五味应天六气哀有哭泣乐有歌舞喜有施舍怒有战鬭喜生于好怒生于恶哀乐不失乃能协天地之性是以长久愚按人之气禀不齐刚失太刚柔失太柔须先克治其偏处有一等人非常刚烈是值阳气多有一等人极是软懦是值阴气多有人躁急忿戾是值阳气之恶者有人狡谲奸险此又值隂气之恶者有人性圎一拨便转也有一等人愚抝虽一句善言也说不入与禽兽无异都是气禀如此不是阴阳气自恶只是分合转移齐不齐中便自然成粹驳善恶尔故曰天地人均一气也天反时为灾地反物为妖皆民反徳为乱有以感动天地而为妖尔羣物失性反常即是妖也史氏曰妖灾者水旱饥馑寒暑不时雷雹为厉日月薄蚀彗孛飞流山崩川竭胎防卵殈阳伏而不能出隂廹而不能升六气结为妖孽祸疴眚祥皆反常以害民性然则转逆气为和气者惟在人君致中和以位天地尔
　　阳复
　　五月姤一隂生为坤之初爻六月遯二隂生七月否三隂生内成三画之坤八月观四隂生九月剥五隂生积至十月坤之上爻六隂满足则其数穷而反于七又变坤之初爻为阳其卦名复自姤遯否观剥坤至复凡七变故云七日此大易之本旨先儒之正説也而正义又引六日七分之说与郑司农引易纬同卦气备矣且曰仲尼之纬分明辅嗣之注若此康成之说其可通乎然则二说奈何曰皆是也易含万象随时变易以从道无不可释先圣经当从先儒正说以七日为七月可也本卦气以正周天之度用六日七分亦无不可今并存之以俟来哲但孔释王传云天之阳气絶灭之后不过七日复生絶灭二字未免有疑阳气虽微何尝絶乎又王洙説自五月至十一月其日之厯行天七舍阳气乃复非也殊不知周天二十八宿日行一度为一日行一舍与月合朔为一月要之日行七舍则是七月安得变月言日取日行一舍以称一日乎七日七月之辨先儒详矣愚谓一月剥去一阳自姤至坤六阳数尽至十一月子半一阳生以阳为主并前数之故曰七日来复七日即七月也以阴为主故称月自五月至十月长成六阴止是六月故此称七日者表而出之亦见崇阳之义
　　复之説有三理则一
　　濂溪就坤上归来处说复故曰利贞诚之复说与王弼同伊川就动处元字头上说复故曰动之端乃见天地之心康节就动静中间说复故曰一动一静之间朱子谓道理只是一般但所指地头不同尔以复卦言下面一爻正是动如何说静得观雷在地中之象则伊说为正
　　复之分有三爻则六
　　朱子曰天地有隂则有复众人有恶则有复圣人则无复愚亦谓众人有复贤人不逺复小人迷复或问朱子曰寂然至静之中有一念之动此便是复否曰恁地说不尽有善恶之复有动静之复两様要各看得分晓愚谓圣人之心与造化为徒赤子不失天理浑然初无间断孰得以窥其起灭之处是谓无复旦昼梏亡胶胶扰扰而恻隠羞恶之心跃然于一悟之顷此善恶之分为隂阳也或一念之动生于寂然至静之中又动静之为隂阳也人之一心本自虚明不昧因其静极而动知其为良心而充广之则为善必充其量因其动中有静必察其有不善而摧抑之则除恶必去其根如此则人欲尽去而天理常存亦可自有复而希圣人之无复矣以复之六爻推之初九不逺复仲尼以顔子当之余五爻不指其人者葢寓劝戒于不言之表诚斋则露矣谓子夏闻过而休复曾子日省伯玉嵗省为频复夷之为独复周襄汉元为敦复疑未当卢杞为迷复之凶得矣愚以为迷复之下为敦独频休即朱子所谓众人之有复者虽品有优劣终不若顔子知几之学一日克己天下归仁雾卷而天空也圣人教人止举其上其次姑循序而言之
　　彖曰七日来复天行也
　　七日说见前程子曰天之运行如是消长相因天之理也横渠子曰七日昼夜相继元无断续之时又曰终则有始天行也何尝有息正以静有何程期此是静中之动动而不穷又有甚首尾起灭自有天地迄于今葢为静而动天则无心无为无所主宰常然如此有何休歇茍造作安排而静则安能久然必从此去朱氏曰剥极成坤阳降而入坤极而动阳升而出阳渉六隂极而反初日也月也嵗也天地五行之数所不可违而必曰七日明律厯之元也故日月五星始于牵牛气始于夜半厯始于冬至律始于黄钟子云得之为八十一首以尽一元六甲三统九防二百四十二章之数邵雍得之明日月星辰元防运世以穷天地消长无极之数愚谓程子説天行消长之理简而约张子说得气象大谓阳气流行虽穷冬未尝絶皆以乾坤生生之理推之若汉上则専以数明理指七日以推律厯卦气之元冬至子半之説且引太皇极经世以广之是知复非止可以明理又可以该数也朱子有言天地本一气之流行而有动静耳以其流行之体统而言则但谓之干而无不包以动静分之则为阳竒隂偶虽大而天地日月星辰细而嵗月日时寒暑昼夜无不包也此复之阳来隂往所以该天行终始之义备矣
　　易系曰复小而辨于物
　　一阳萌于黄宫在羣隂下其初如丝髪之细与众隂却不相乱如黑暗中一防白白则能辨众黒不能掩其白如日未出于地地中亦藏他不住【此下原有以人事观之如顔子虽愚三千弟子中未尝不称其贤二十一字引喻不切合删去以朱子语接下文】朱子曰复虽一阳生然而与众隂不相乱如人之善端方萌虽小而不为众恶所遏是也徐氏曰复者反善之防能于念虑之萌人所不知己所独知之处审其防而复于善焉当义则为君子违理则为小人于此而不明辨夫物则差毫厘而谬千里矣可不畏哉
　　程子曰阳无可尽之理变于上则生于下无间可容息也
　　或曰剥尽则为纯坤岂复有阳乎程子曰以卦配月则坤当十月以气消息言阳剥为坤阳来为复阳未尝尽也故十月谓之阳月恐疑其无阳也程伯子谓息训生一事息则一事生中间无间断朱子又谓剥尽为坤一阳下面便生不曾断续见天地无休息处且如一月三十日以复之一阳分三十分他便从三十个日头上逐分累起从小雪后十月中气便日生一分上面防得一分下面便生一分凡隂阳之生一爻当一月得满三十日方满那腔子做得一画成今坤卦非是无阳始生甚微未满那腔子做一画未成非坤卦纯隂无阳也此不是深奥事伊川不分明説与人令人做一塲大事看当初欠说得几句渐消渐长隂阳不相离之意【朱】
　　朱子曰复之一阳不是顿然便生乃是坤卦积来不是冬至子之半一阳方生正是及子之半结算那一阳方成子半后第二阳方生渐成二阳过一月方成临朱子又谓自观至剥三十日剥方尽自剥至坤三十日方成坤三十日阳渐长到冬至日方是一阳第二阳方此生去隂剥毎日剥三十分之一一月方剥得尽阳长毎日长三十分之一一月方长得成一阳剥时一日十二刻亦毎刻中渐渐剥全一日方剥得三十分之一阳长之渐亦是如此却似月望便见隂阳逐旋如此生隂不防一上剥阳不防一上长九月隂极阳已下生但未成体六阳成六段一段又分三十小段亦须分毫积起冬至方成一爻剥上九一画分为三十分一日剥一分至九月末方尽隂亦然以夬姤推之可见但圣人不言尔
　　又曰天地中间气有六层
　　此气升降上下十一月冬至从下面第一层生起直至第六层上至天为四月阳气才生足便消只是这一气升降循环不已往来六层之中发生都是个阳气隂长一分又不是讨个隂来那阳消处便是隂故阳来为复复便是本来物事隂来为姤姤是偶然相遇
　　又曰复之卦下面一画便是动
　　程子曰自古儒者皆言静见天地之心惟某言动见天地之心或曰莫是于动上求静否曰固是然最难于喜怒哀乐未发之前谓之静则可如何下得个动字然静中须有物始得这里面便是难处贤且谓静时如何曰谓之无物固不可然自有知觉处既有知觉却是动也怎生言静善言心者即此可以观天地之心愚谓若思虑未起之时不谓之静不得【朱子云动上求静问者又转而之他可详之见中庸或问】
　　朱子曰天运流行本无一息间断岂解一月无阳然既足则又变既变则又化大关一嵗一月小关一日一时莫不皆然
　　如木之黄落才落时萌芽已生了如木之冬青者必先生萌芽而后旧叶方落若论变时天地无时无变非惟一嵗有变月亦有之非惟一月有变日亦有之非惟日有变时亦有之但人不知尔
　　或问硕果不食曰只不食便有生之理伊川所谓阳无可尽之理变于上则生于下是也
　　上九老阳在上硕果象先儒桃仁杏仁之说谓核子里面仁种之即生故谓之仁仁者天地生物之心不是死底物事易惟复卦与乾卦言仁见天地生物之心自姤一隂消干进至六五极矣干为木果阳精结实于上硕果为结实之大者剥极则见焉穷上反下艮卦覆转来即为复阳生地中又滋长而为干此硕果不食之象也
　　程子曰复言七日来复物极必反理须如此有生必有死有始必有终
　　其曰屈伸往来只是理不必将既屈之气为方伸之气自然不息凡物散其气必尽无复归来本原之理天地如洪炉虽生物消烁亦尽【原本无虽生物三字今以程子语录补之】况既散之气岂复在造化自是生气焉用此已散之气哉如海潮然日出则涸月出则生非是将已涸之水为潮朱子谓七日只取七义八月有凶只取八义谓之来复终不是已往之阳重新将来复生旧底已自过了这里自然生出来夫大德敦化而川流不息岂假夫既消之气以为方息之资也哉亦见其絶于彼而生于此而因以着其往来之象尔
　　蔡氏曰阳消自建午之月而渐剥【原本渐作为今考易纂注改正】至建子之月而为复卦经七爻月经七月不言月而言日犹诗言一之日二之日也
　　兼山郭氏言干之初九复于甲子嵗功之出起于冬至之夜半七政之行复于牵牛之初以至厯律之纪四时之序无不及于此者所以黄钟为万事本也故阳一升而万物生隂一升而万物死其反其复终于六位而时成易以静为本天地以无心为心静以法坤动以法震雷在地中静之终而动之始也复主动而非静姤主静而非动【此下原引实斋李氏一段计一百四十八字义有窒碍处而无所发明今删去】刘氏曰天行躔次十有二隂行其六阳行其六当于隂六阳失位而至于七则阳复本位此周天十二次环轮反复其数如此施之于年月日时并同汉上曰以乾坤二卦消息之象推之一日自午时至夜半而复得子时一年自五月至十一月而复得子月以一纪言之自午嵗凡七嵗而复得子嵗天道运行自然如此合为一纪分为嵗月日时莫不皆然故六十卦当三百六十日而两卦相去皆以七日圣人所以存七日来复于复卦者以明卦气也或问愚曰邵子二至呼吸如何曰冬至后为呼夏至后为吸呼则万物出吸则万物入一嵗一呼吸天地大阖辟子后夜半呼午后晡前吸呼吸合隂阳在人为一日人于一日一夜间亦有一万三千六百息昼呼应万事夜吸万籁寂天地归一身呼吸由语黙复姤互往来阳升隂始屈是以一元十二万九千六百年其在大化流行中亦不过一年之顷刻
　　数原
　　数学自伏羲则河图以画卦始后七百余年禹治水而得洛书又一千一百余年得箕子作洪范而洛书九畴之数始明孔子生于周灵王之二十一年庚戌去箕子时已五百七十余年又年七十嵗始系易以发明河图之数于五十有五之中孔子又千五百余年而皇极经世之书始出其数所以不流于术者以其一本于伏羲先天卦图而推演之也其不言书数者先天足以包之矣然则数学之传伏羲得之而画卦孔子得之而为大衍康节得之而为皇极经世其源流葢有自矣若夫作太元卫衍元苞司马公作潜虚仅得易之一端而已未臻其极也然经世之数世罕有精之者以其数根于气万变难推不若理明于心一定易守所以孔子教人惟曰穷理尽性以至于命理明则数在其中然数不明则理亦未易精孔子曰吾道一以贯之
　　朱子曰太极理也隂阳气也动静者所乗之机也气行而理亦行
　　蔡氏曰气即数也冥漠之间兆眹之先数之原也判一而两数之分也愚曰太极未动未见气也数何有焉然贞一函三已在其中矣自夫一动生阳之初便有一数之茫萌乎其中特未着尔动之着处一便分明动之定而静处便生个二静极复动便成个三动极复静又成个四一而三三而九阳数从此流行生出事事物物来二而四四而八隂数自此凝定便成个事事物物之象知几之士见得分晓便就那阳数绵处做工夫持循得定到那隂数七八九六上去便无差错都成个好气象若是天命赋予已定者【此下原有阳气堕在隂气中七字今易下文六字】理又堕在气中便有些气质之性君子欲化之者只是欲充拓这个本然之理尔【本然原作阳善今易之】所以圣贤不言命者一主于理以扶世教也然亦终是离他不得
　　宁按太极以理言隂阳动静以气言理搭在气上气行理亦行故云动静者所乗之机先儒谓动静不可分先后推而上之动之前是静静之前又是动引而下之动而生阳动极又静静而生隂静极复动一动一静而互为其根分隂分阳而两仪以立皆气之为也而有数行乎其间太极者气之理数者气之用理不离乎气数因气而有易大传谓天地之数所以成变化行鬼神者又岂外于太极之妙乎鲁斋云太极未动未见气也数何有焉是以太极为悬空一物在天地之先而与气相离矣又云贞一函三已在其中是又袭汉儒函三为一之说而指气为太极矣视濂洛诸君子发明之旨宁无异乎又云天命赋予已定者阳气堕在隂气中便有些气质之性详其所谓阳气隂气似亦本朱子以继善成性分隂阳为説惜其语有未当者观之朱子云继之者善自其隂阳变化流行而不已者言阳之动也成之者性自夫人物禀受一定而不易者言隂之静也其以二者分属隂阳说得圎活明白足以垂训鲁斋谓阳气堕在隂气中便有些气质之性说得拘杀了理上推不去反益后学之疑耳至于推明数学教学者用工持循变化充拓处却甚好学者宜详味之
　　易中有四大并圣人而为五法象莫大乎天地变通莫大乎四时悬象着明莫大乎日月成天下之亹亹者莫大乎蓍
　　天地四时日月蓍皆数之兆也非圣人则之天地何以知其为三为两四时何以知其为七八九六日何以知其为一月何以知其为二河图何以十洛书何以九蓍何以五十而用四十九此备物致用立成器以为天下利莫大乎圣人者所以居中而为之主也故继之曰圣人效之象之则之又曰易有四象所以示者以此
　　伏羲以上无图书有天地自然之易【故曰河图为天地所画之易】易者隂阳变易代换理与数不相离皆自然之易混沌初开人淳最有知识天以日月星辰示此数于上地以河图洛书呈此数于下首生伏羲掲此数以示人自尧舜禹汤文武周公孔子逓逓相传以至于今根本中抽出枝叶枝叶中披寻根本万变不同【此下原有而一者自若五字今易以下文五字】而其理则一识者当究心焉愚按史记言庖牺氏始画八卦造书契代结防黄帝师太挠探五行之情始作甲子命容成造厯首作数命伶伦取竹于嶰谷制十二筩以听鳯凰之鸣其雄鸣六作六律属阳雌鸣六作六吕属隂宫商声宣律吕数起无怀前天皇后年纪悠邈春秋元命苞称自开辟至鲁哀公十四年获麟之嵗凡二百二十六万七千年分十纪【自黄帝师大挠以下至此原本多误字今依陈桱通鉴续编改正】若非伏羲画卦起数世代何以纪蔡季通谓康节之数伏羲也须理防过朱子云他只见得个道理便画出防画那知疉出来恁地巧若逐一安排便非天意史记谓伏羲最淳厚作八卦那里恁地巧安排
　　又曰五居中央为天地冲气
　　天五居辰极中而贯四时地五居河洛中而统四方图中五防土居中央外四防北水南火东木西金是也戊己律中黄钟之宫宫在中间春角夏征秋商冬羽音皆别惟此曰宫京房律准十二中一为黄钟不动十二便拄起应十二月五居中央重十而五不离中矣天地之数五十有五大衍五十中五为天地冲气虚中无为全体未分即太极也及其判则兆于一一为形变之始是为天之元气始变而出于北方以生水故水数一此一之为数以其初变而得名再变而出于南方以生火故火数二此二之为数以一之再变而得名三变而出于东方以生木故木数三此三之为数以一之三变而得名四变生西方之金其数四亦以一之四变而得名也二三四虽皆以一得名故总谓之生数然是一也始由五出以生是数于外终由五入以成是数于内内外生成均一五行而已故曰土为冲气是为贞君以为五行之主五者自生自成初无所待其成于五者亦重五而为十洛书纵横曲折皆不离于三五者亦犹是也此天之五数所以乘数而不堕入数而不没成变化行鬼神也
　　大衍之数五十其用四十有九【虚一象太极】干之策二百一十六坤之策百四十有四凢三百有六十当期之日二篇之防【上下经】万有一千五百二十当万物之数也【五十者天三地两五位各衍为十策爻也干六爻一爻三十六合之得二百一十六坤六爻毎爻二十四合之得百四十四】
　　邵子曰大衍之数其筭法之原乎是以筭法之起不过乎方圆曲直阳无十隂无一乘数生数也除数消数也筭法虽多不出乎此矣张曰隂阳不过消长筭法不过乘除乘除二用也方圆曲直四体也大衍用四象为筭法之原隂升阳降于四象之中则六也愚曰以先天求之天之圆其数三其变也三而六六而七七而又九地之方其数四其变也四而八八而六六而又九天而地地而天曲直数之参伍错综其变不穷葢易有因法干用老阳九坤用老隂六大衍用四四象之数四因九得三十六是为干一爻之防数六因三十六得二百一十六是爲干一卦之防数又以三十六而六之亦合此数四因六得二十四是为坤一爻之防数六因二十四得一百四十有四是为坤一卦之防数又以二十四而六之亦合此数三十六而四之亦通二篇之防三十二阳卦一百九十二阳爻一爻三十六三十二隂卦一百九十二隂爻一爻二十四以三十二因二百一十六者以三二因二百得六千四百以三二因一十得三百二十以三二因六得一百九十二合之则六千九百一十二即所谓以二百一十六而三十二之数也以三十二因百四十有四者以三二因一百得三千二百以三二因四十得一千二百八十以三二因四得一百二十八合之则四千六百有八即所谓以百四十有四而三十二之数也其说固详且明矣又阳一卦二百一十六积三十二阳卦而筭之亦得六千九百一十二隂一卦百四十四积三十二隂卦而筭之亦得四千六百有八合之则万有一千五百二十不尤简且易乎易用老则变故以乾坤防当之若以二少合二篇防推亦然此系易学中一大本原处学者不可忽也孔子以此法系于易后世诸儒说欠明白简要康节尝以传授于希夷者久而忘之一夕梦中告教复得尤以为难况后学乎愚老矣钻研布筭特详书于此使学易者通是则数可迎刃而解矣
　　地下之数不可推
　　隂阳老少天地人物四四一十六象皆可以类推特地下之数隠而难推尔故曰凡象之在天下形之在地上鬼神居幽冥之间无不丽乎数特人自不见之尔正音律数行于地上而止者以夏至之日出寅入戌故亥子丑三时入地下而有数不见也程子有言尧夫尝穷味有二万八千六百此非人所合和得色有二万八千六百又非人所染画得是皆自然独声之数亦得一半葢阳声也只于日出地上数得到日入地下遂数不行此皆有理言之有形斯有影形藏矣影何求哉卦变云一二三四数在地下至五则出乎地上人物始生始有兆朕可见到六七八九则着矣
　　圣人倚天地之数以扶阳抑隂
　　天数二十五地数三十此天地之本数也地多其五大衍之数五十用数也天多其十何也曰此圣人扶阳抑隂之道也二八也四六也地之数止得其二一九也三七也五五也天之数复得其三而为三十天多于地也又阳数三则进而用三十数之多隂数四六则退而用十二数之少自此推之天三地二为五天六地四为十干九坤六为十五干得三十六坤得二十四干得六七为二百五十二生物之时坤止得三六一百八以闭物而已圣人倚造化之流行以立其数渊乎微哉
　　真西山纪蔡隠君之言曰体天地之撰者易之象纪天地之撰者范之数数始于一竒象成于二偶竒者数之所以行偶者象之所以立故二四而八八卦之象三三而九九畴之数也八八而又八之为四千九十六而象备九九而又九之为六千五百六十一而数周易更四圣而象已着范锡神禹而数不传后之作者昧象数之原或即象而为数或反数而拟象牵合傅防自然之数益晦焉
　　易八卦象布为四千九十六象京房备矣蔡仲黙曰先君子言洛书者数之原也不明乎数不足与语象不明乎象不足与语数二者不可相无象以偶而用有应则吉数以竒而用有对则防偶者隂阳对待之象竒者隂阳迭运之数一者九之祖九者八十一之宗一九首尾为一者一嵗首尾于冬至也九数分为九圆转而数之则八节周矣二二立春三三春分四四立夏五五夏至六六立秋七七秋分八八立冬九九冬至九数终而复生一生生不穷也隂终而阳始昼终而夜始嵗终而春始前天地之终后天地之始皆不出于图与书之数也一九而九九九八十一八十一而七百二十九七百二十九而六千五百六十一而数备竒数之行偶象之所以立也故曰八卦九章相为表里
　　或问先天数朱子曰大传详矣乾坤者六十四卦之祖也河图洛书者数之宗圣人画卦之源也【一曰太极为理之原图书为数之祖】
　　天一至地十伏羲则河图以画卦之数五十有五者夫子发明天地之数大衍五十者揲蓍之数乾坤三百六十者周朞之数万有一千五百二十者万物之数皆先天数也图书之数无往而不包也文王序易以乾坤为首葢阳竒隂偶之画即乾坤二卦之分也所以伏羲画先天之卦首干尾坤包六十二卦于其中者葢以天下万有之数皆囿于乾坤中也干天也数起于一以一函三三三而九凢天下一三五七九之为阳数者皆系乎此所以乾道成男而为震坎艮之卦散在四时若人若物皆禀干之气也坤地也数起于二三二而六中含十二画凢天下之二四六八十而为隂数者皆系乎此所以坤道成女而为巽离兊之卦散在四时若人若物皆禀坤之气也一竒一偶为隂为阳牝牡相衘皆四九四六四七四八之数生生化化而充畅流动于中顺数逆数无往而不与此数防天道左行为顺五行所以相生天道右行为逆五行所以相克相克所以相成也故曰易之数由逆而成也说卦曰易逆数也又曰数往者顺知来者逆此之谓也【此下原有邵子曰思虑未起鬼神未知不由乎我更由乎谁四句与上下文不相接合删】伊川曰数学至康节方及理云庄刘氏曰易画生于太极故其理为天下之至精易画原于圗书故其数为天下之至变理必有所依而后立虽不杂乎图书之数亦不离乎图书之数也
　　又曰十者两其五也参其三而益以一也十除三则七除二则八除一则九除四则六六又加四九又加一七又加三进退伸缩无往而不与之防焉四象不离乎十也
　　以分数言之一分二二分四四分十六十六分三十二又分为六十四故曰分隂分阳迭用柔刚十分百百分千千分万以至十万分亿十亿分兆十兆分京十京分垓垓以下分秭分穰分沟分涧分正分载分极通十有五名皆不离乎十根有干干有枝枝有叶愈大愈细愈细愈繁阳自震长至干则分隂自巽生至坤则翕长分消翕一十数之运而已故程子曰二五合而成隂阳之功
　　邵子曰乾坤坎离为三十六卦之祖巽兊艮震为二十八卦之祖
　　乾坤坎离兼重卦中孚颐大小过共八卦不变为三十六卦之祖三十六卦即上下经两个十八卦也兊巽震艮本二卦之变故为二十八变卦之祖二十八者三十六卦中不变者八变者二十八反覆观之即五十六卦何以言三十六卦也干一坤百一百数中取六十四卦为体三十六卦为用一至十而足十至百而足坤位上得三十六为用下得六十四为体内隂爻体数足共百数十退八八八六十四八退二六六三十六卦有九中藏七者四九三十六中藏四七二十八卦有七中藏八者四七二十八中藏七八五十六卦有八中藏六十四者即下八卦不动重而为六十四者约而博也有六中藏三者六十四中反覆视之止三十六者博而约也或藏九于八则一八二七三六四五亦曰四九交数皆九体蔵八中故其体不穷或藏九于十则九畴有五九之数实有九事六极附于五福则十不见而蔵于九以用藏体其用不竭
　　又曰干用三十六卦故一爻亦具三十六数坤用二十四卦故一爻亦具二十四数
　　六十四卦应一年三百六十日干一卦六爻一爻三十六数六爻二百一十六即三十六卦之爻数也坤分得二十四卦凑干成六十四卦一爻二十四六爻百四十四即坤二十四卦之爻数坤与干共成三百六十
　　天数用七
　　天数十七为用三为交地数十二八为用四为交也干本一爻三十六得二百一十六今加六作七则二百五十二是为寅开戌闭之数坤本一爻二十四得百四十有四取一分以奉干止用三六一百八即亥子丑三时也一日一月一年数皆行乎地下而不为人之用也或十分用七用天之用主十干而言也或十二分用七用八用九从地之用主十二辰而言也用七则二百一十为用百五十为交用八则二百四十为用百二十为交用九则二百七十为用九十为交故曰日数从天辰数从地
　　数有盈虚生于二至之中
　　由辰之二千一百为阳极气之余分也阳赢六日毎月之中气是也六则十二阳进十二日为一百二十又辰之二千一百六十为阴极朔之虚分也隂缩六日毎月之朔虚是也六则十二隂退十二日为一百二十共二百四十偶十二而二十四大运正数六十日得一分閠数以六日得一分分布于二十四气中盈朔虚各十二而有二十四运析一为四也昼夜分用故用二百五十二
　　又曰数有体用体数生物属地用数运行属天
　　体数三百八十四具六十卦爻数三百八十四以四为体则三百六十爻为用葢六十四卦存乾坤坎离四卦二十四爻主二十四气则以三百六十爻为一年之用存九十爻为体【十五卦】则二百七十爻为天地用数即寅开戌闭之数也存一百八爻为体【十八卦】则二百五十二爻为地上用数即寅至酉加闰之月也【去亥子丑三宫之卦不用一百八日】体中有用用中有体存太极之体余为天之用存天之体余为地之用存地之体余为人之用实用之数二百六十四是为律吕人物之用数二百五十六者为坎离生物之数于地体二百五十二上加四为六二百五十六日有三千七十二时皆为生物之时物生乎阳独取阳防为用干阳三十六兊离巽共八十四坤十二震坎艮共六十凡八位阳爻总一百九十二并本生四数六十四为二百五十六也又曰六十四卦去初上爻不用而用中爻四位亦得二百五十六用四位者四地体也坎四隂离四阳故生物必以四也乾坤定位于上下坎离交媾乎其中为生物之主孕其精神去初上不用而用中爻者以天地昏晓不生物而日中生物地之南北不生物而日中生物故也使离不存四阳无以受坤隂坎不存四隂无以纳干阳故各去四以立体去四者常存而不用而用二百五十六也初者地之气命之根先天图内三十二阳三十二隂不变者初不用也上者天之神性之原是以八纯卦五世而逰魂以为天易上不动也
　　邵子曰易有变数卦有变象
</div>
    <div class="pagination">
<a href="御制数理精蕴_page570.html">上一页</a><span>...</span><a href="御制数理精蕴_page566.html">566</a><a href="御制数理精蕴_page567.html">567</a><a href="御制数理精蕴_page568.html">568</a><a href="御制数理精蕴_page569.html">569</a><a href="御制数理精蕴_page570.html">570</a><span class="current-page">571</span><a href="御制数理精蕴_page572.html">572</a><a href="御制数理精蕴_page573.html">573</a><a href="御制数理精蕴_page574.html">574</a><a href="御制数理精蕴_page575.html">575</a><a href="御制数理精蕴_page576.html">576</a><span>...</span><a href="御制数理精蕴_page572.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
