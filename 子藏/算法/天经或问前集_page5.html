<!DOCTYPE html>
<html>
<head>
    <meta charset="UTF-8">
    <title>天经或问前集 - 第 5 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天经或问前集 - 第 5 页/共 5 页</h1>
    <div class="content">　　曰霄者天之无云气而青碧者也天色在五行之外青亦非其真体庄生所谓天之苍苍其正色耶其逺而无所至极耶其视下也亦若是则已矣霞者云正受日光则透白虚斜相交则起色皆假日之光或成五彩也夫云气至清虚五色非有定质因时之早晚之寒暑各借日气之厚薄掩映人目而成象为五彩成文乃和气之所散亦视境之所幻故不关之也
　　风云露雾霜
　　问气一也何以能变水火风云露之不同何也
　　曰天地之间皆气也气贯实中而充塞虚廓则一也而其所出之体有轻重爽腻之不同故其变亦有不同耳湿者为水燥者为火火出附天水浮附地天地之间分三际焉有凝形之气有未凝形之气水土之块太阳蒸之是成温际真火同天是名热际中间通达而冷是名冷际日为火主照及下土以吸动地上之热气热气炎上而水土之气随之是水受阳嘘渐近冷际则飘扬飞腾结而成云云上隔日气下隔火气冷湿之气在云中旋转相荡相薄则旋为千百螺髻势将变化而万生焉雨既成质必复于地譬如蒸水因热上升腾腾作气云之象也上及于葢葢是冷际就化为水便复下坠云之行即此类也若气防越而燥鬰积上升天上无湿气以吸之地下无湿气以助之则此燥鬰之气飘扬旋转横骛披呌震撞怒号如人之噫而骛于空者则为风风性本自燥热随过地方亦带湿气海方多湿所以东南之风湿热西北距海甚逺所以多燥其为利为害亦从所经之地分也有日出而风发者以燥气为夜冷气所压日开其冷风风遂嘘发亦有日出而风息者阳气胜而燥湿之气散也有暴风者以热气被冷云所围开云突出故为暴风或峰岛土窍激气而助发其风亦烈赤道之下有片云即有巨风以日近故有旋风自上而下者有自下而上者海中能吸舟船四时各有信风者亦随时随地为之不可一律也【防燕曰如太平海全无风浪大西洋至大明海四十五度以南风有定四十五度以北风常变乱倐忽更二十四向小西洋至大浪山潮极大而风浪甚险满剌加国则无风而倐起数里之波北极之北海氷堆成山矣哥阿之地无常晴晴至数年徳墨多国则多泥入多国则无亦无云泥禄河一年一涨亚大腊之山顶终古晴明盖其地独高云皆在其下耳然风因其地之湿燥日之逺近而不能一律也】若水土湿气既清且微日中上升即为风日所干迨至夜时升至冷际乃凝为露夜半寒深气升稍重故晨露犹繁若届严节遂零为霜霜落之时五更偏厚夜有烈风亦受风损故风盛即露微风盛即露亦不降矣若地上湿热值寒气葢不能上冲冷际为【防熊曰地之高下则冷热之际亦高下日之逺近则冷热际亦有逺近】又无风散弥漫布濩则成重雾日高雾卷轻颷微嘘是阳胜隂雾变为是隂气偏重耳然露与霜不同露能滋物霜能杀物以遏土气弗使散为来春播种之资此霜之力也与露不同气昏而露气清露与雾不同露气肃而雾气迷也
　　雪霰
　　问雪寒物也欲下时必先温暖何也霰圆物也霰下成雪而有六棱何也
　　曰雪与同理亦挟火气故将雪之日必先温暖不温暖气不能上升也天之三际近地之际率皆温也惟温则能生万物温际以上则为冷也无冷际包褁则温气直散不复有温便无雪霜露矣冬月冷际甚冷【三际上是火际不言火际者冬月太阳逺则冷际盛而火际防】气升成云云遇冷际而为在气中一一皆圆初圆甚防以渐归并成为防滴隆冬气升即成同云遇冷凝沍悉成散圆【散圆即霰也亦兼防也】散圆下零又轻于寒遂成米珠雪渐升而上于云则云不能复聚遂凝为栁絮雪体大而风紧上降下持吹飘之间欲求归并不可太合则鼔为六瓣遂为六花雪雪花六出者凡物聚方以八围一聚圆则以六围一此定理中之定数也水居空中在气体内气不容水急切围抱不令四散水则聚而自保故成圆体此定理中之定势也然雪之下也厚隂力扶阳气除霜毒利生物也天亦非无故以为雪也大小雪之节后地自出北极二十七八度起出度愈多雪则愈盛大小暑之月后地自出南极二十七八度起出度愈多雪亦愈盛平见南北极者全无霜雪生植亦异故大地周围之间时时雷电时时霜雪不独时时黄昏时时夜半也
　　雹
　　问雹冷物也何以不降于寒而降于暑也或谓蜥蝪所喷或谓龙鳞所藏是乎否乎
　　曰气之三际中为冷际下近地温上近火热极冷之处乃在冷际之中二时之三冬之雪盖至冷之初际即已变化下零矣冬月气升其力甚缓非大地同云不能扶势故云足甚广二时之云足亦濶云生缓迟即舒徐皆变于冷之初际也夏月鬰积浓厚决絶上腾力专势迅故云足促狭隔堘分垅沟浍旋盈盖因其专鋭故能径至于冷之深际气升愈厚腾上愈速入冷愈深变合愈骤结体愈大矣遽升入极冷之际骤凝为雹雹体大小又因入冷之浅深云气之厚薄也雹中砂土更多于雪雹体中虚以某激结之骤包气于中也如器盛氷雪外成温润非极冷与外气相激之徴乎若夫蜥蝪龙鳞之説则樵牧市语也
　　雷电
　　问世谓雷之击物也电光耀其先而雷继之似此当有二神司之永无间者乃何以春则发而冬必藏乎
　　曰雷为阳气而属火春夏地气上升日行近天顶【人所居之地上为天之顶】照地成热则有雷日为火母下火腾踔而亲又挟水土之气合迸冲逼云中都被重云围褁四围冷湿之气包火成团燃着势昌旁礴涌沸冷湿亟欲敛聚而下燥火又欲迸出而上东奔西撞所以轰轰猛势相逼搏激涨破云窍或如裂缯或为鸣鼓而成声也而水土之气挟带防质畧如硝炱火热发越适暎云际逢其质气闪为电光迅疾如金蛇火迸土腾土经火炼凝聚成物是为劈雳之楔矣然雷与电同体火气切云互相摩荡带上土气一齐防着乃见电光光相入目即呈声气入耳少待电光之后便继急雷此则闻之迟速耳或先闻雷而无电者是燥火之气与云周旋遇合亦能发声未曽燃火也或有电无雷雷声稍疏未曾摩荡而火已燃也夫雷有三种一曰钻雷尖细如火焰凿空便过一曰湃雷逢物不击而烧散一曰烧雷是阴阳鬰怒之气地有恶气适与之感防则震之而经过便畱火迹有毒之物去毒无毒之物防毒有去一毒而生一毒者皆烧雷之所致也【防熊曰地若近阳土中能生物如鸟如豕之异形非时触之杀人此乃阳气所生之物乘阳而出人得以制之非雷也】
　　霾
　　问风云露是地气蒸上而变也有时霾如灰也有时粟荳似物也有时雨诸物各像其形此种何物耶
　　曰雨霾者火气踈燥挟土而上水气轻防不能成雨土气浓厚降下如黄雾者谓之霾也若火气亦盛则炼而成质或似粟荳与诸物之形皆与落楔陨石同理也夫地气之升各象其山川之所积所落诸形亦地气所致而象也
　　彗孛
　　问流星画一火光瞬息之间见而无定形陨星或落而无形或落有如石者彗则有尾如箒孛则有芒如刺能同天转此种何物也
　　曰流陨彗孛皆火也火气从下挟土上升不遇隂云不成雷电凌空直突至于火际火自归火挟上之土轻防热燥亦如炱煤乘势直冲遇火便燃状如药引今夏月奔星是也其土势大盛者有声有迹下反于地或成落星之石初落之际热不可摩如埏气初出若更精厚结聚不散附于晶宇即成彗孛【防熙曰火际极热土气冲此际如窑中无光投物则发光耳结聚其气论其厚薄大小之分则有彗孛之不同】彗长而孛大故能久不散亦随天转盛有光刺出锋曰芒长四出曰角长而偏出曰彗彗之芒谓之正旗晨见东方芒则西指夕见西方则东指而附丽日久势尽力衰渐乃防灭故彗孛无百日不灭者凡彗将见必多大风大旱縁燥热横满空中容易变风未带湿气不能变云主多荒而旱以彗燥热能噏地上饶泽之气又主多震以彗在上噏气之地中之气欲出所以揺动又主灾病以彗噏动燥气流动人间水泽之处或有四围芒角似铁蒺藜者或为孛亦彗也此是上邉恒星所噏其气虽不到星却与星对所以周围芒角也如日月晕此方见彼方不见晕气厚低不在日月体上也此外更有非所常见之星偶见于天谓之新星客星者然新星着天甚高行度有则初起时小而能渐大后又渐减测法视其所附某宫星以定其经纬度求其离赤道经纬度取其似径约较有三分三十余秒不似彗孛止丽空际他实丽列宿之天也但此种俱属火气非星也总由太阳为诸火之原上耀全天下彻入地火诸变异各随其地挟水土之气而生也惟大风雨则渐而解矣然水土非气不升非火不化故宻之方师曰惟火至纯不受余物而能入于余物水土与虚气则皆相容相受者也海水夜明烧酒能热是水有火分也水体同重惟酒则轻是水有气分也积雪消之砂土下凝是水有土分也云气上升激成雷电是虚气有火分也雨露霜雪虚升实降是虚气有水分也地中最重自心以至地面虚窍甚多皆水气火气与虚所行虚气与水火皆相接无际而能相化者也地中之气与水接水随气到即水所不到而土情本冷气遇其冷亦化为水故地中皆水也日光彻地则生温热温热入地积成亁燥燥亁之极乘气成火也火气盛必欲伸则乘气冲上遇云雨所鬰褁者即迸裂成雷电也火气体大而无围褁者则结之成彗孛故彗孛能久不散随天而转也如不冲上从地脉经之温柔而散者石气触之为硫礜水源经之为温泉故地中有火也【防熊曰世人惟知地中有水滂沛不知有火如此神异也】气水在地皆因虚空虽居洞穴终是地上实亦未尝离其本所火在地中非从本所而降盖由热生以成济万物因縁上升仍归本所者也
　　虹
　　问虹曰防蝀疑为防属焉有防属如此其大而倐忽而生倐忽而没耶若是云霞之类何值起时或能吸水吸酒也
　　曰虹系雨际云在一邉日在一邉日光为云斜对抵住日气下垂吸动地下之热气则地之热气旋涌而起【虹起之处或值井值酒之地则其气随涌而起人谓之虹能吸水吸酒也】以接空中雨际之云云之薄处为日光所映射后面却有黒云浓重者日光透不去此映射之云【此云即徴薄之雨也】所以成虹特无顔色以日力防耳映日之色以为红緑也緑者水之气也红者火气也是虹为水火之交虚斜相映也故虹朝西而暮东中天日光盛时则无虹矣试于日在东使一人西邉喷水人从中间看其水珠皆成红緑之象虹之体穹然外黄中緑而里红随云之邉幅外薄中厚下愈厚故也对日成虹而他处复有一虹者又虹影所自射也然海现蜃楼皆是逺地楼阁上映于空空中湿气倒影水靣人望之楼阁嶒崚谓之蜃气者亦如虹谓之防蝀也时有方士于东海见虹起处掘地得虹防能为媚药亦取其类应耳所以古人以虹为气而属防也
　　日月晕
　　问虹是薄雨为日光所映而成红緑也然则日月四旁时有红白之气围抱成环谓之曰晕此晕是何如
　　曰晕乃空中之气直逼日月之光围抱成环其有缺者有团者抱者背者薄者厚者皆是气所注射又有一等气在天上外浅中深如井者深是气厚处日光所照似乎深窈一般浅系气薄日照之故白色如井栏月晕者必在中天必在望之前后上下内将晦朔时则无晕矣然欲风雨月方吸其云气而光所射以为晕也故晕气渐稠而黒者徴也有忽然去一邉者风徴也忽然全去者晴徴也然此地见彼地不见縁其气不甚高也
　　日月重见
　　问日月晕气是也日为诸阳之尊有重出为之抗者此是何物也
　　曰日有重叠见两三者以云对日一层云稍薄能透光却被日光所射后邉却又有一层黒而厚者攩住日光反透薄云故成重日之象其旁另有云又与所透之云相对复成日象然日在东西平靣下看之则间有中天则无是事以仰观目力难及午中阳气力大冲破云气且正中防气更薄于东西也月亦如是亦须望前后两三日见望时月力光大乃能照云为月大抵日月之重皆雨征也
　　风雨征
　　问日月晕与重出皆雨征也然晕与重出不常见而风雨则常有者更有何征乎
　　曰气行空中为湿性所碍不得上升观之见其宛曲者雨征也晓间雾开而复拥者雨征也晨起气昏者雨征也烟气下垂者雨征也日出时云多破漏日光散射者雨征也日光黯淡而色苍白者征也日出云雾即掩者雨征也忽有黒云拥起者雨徴也晨西北有黒云堆积者雨徴也昏西北累层烟雾者雨徴也目能射日者雨徴也天低气昏防气浮蔽云势四合俱雨徴也春大寒夏气蒸秋忽凉冬忽温亦雨徴也日出无云掩映者晴徴也晨有雾而渐开者晴徴也晨无雾露者亦晴徴也风从东南来者晴徴也烟气亭亭直上者晴徴也晚霞彩者晴徴也午后多赤云者晴徴也云如火光者旱徴也冬大寒而数日忽温暖者雪徴也冬冷而羣鸟飞者雪徴也夏日灾气鬰蒸者雹徴也空中有云如线不动者雹徴也井水忽溷者雹徴也或云片相逐云色惨白聚散不常绕围日下日月昏晕日赤日围月过房箕壁轸夜星烁跃参星动揺太白晨见此皆风徴或继之雨也至于人事物类亦可以徴风雨者如头痒耳热靣赤髪潮体燥肢痛鸟雀翻飞噪空围舞鱼出跳跃羣蚁出穴蚓过路蛇曝日石脉润树汗流琹声不清皷音不亮灯焰揺闪焰暴有声此皆风雨之先徴也
　　天开
　　问偶然夜间天上有红白大光焰异非常或见兵马楼台似有形有声俗谓之天开门洪范传谓之天裂孰是
　　曰此是火际偶吸下土之气鬰积腾焰如金银在炉冶中镕跃之状当在月天之下太虚无际寕有迸裂之事且天体极坚若防迸裂则壊久矣若有门可开则开有常矣止惠帝元康二年二月裂一次太安二年八月裂一次穆帝升平五年八月裂一次广三四丈有声如雷也何天开天裂而昼不见独见于夜乎日中太阳之光充满全天则无此象夜间隂静则有此象与彗孛雷电同理也亦或有昼见兵马戈防行空者或见楼台宫室森然者是日光为湿云所蔽湿云上受日光下吸地影故有此象若倒映水靣即蜃楼之类是也然冬间气敛火弱则无此象矣且星大地数十倍者人见止一防耳而楼阁人物如此其逺人能见之乎
　　地震
　　问云地处天中昼夜元气运旋诸天包褁而永静不动因何有地震乎
　　曰地本气之渣滓聚成形质者束于元气旋转之中故兀然浮空而不坠为极重亘中心以镇定也【黄石斋老师云地动而天静也地转而天运也如舟行而岸移非岸移也实舟行也余曽质之曰若地转而天若运日月之行则不偏南北矣五行之度则无迟速矣地无震揺矣节无寒暑矣然天乃轻清故转速地乃重浊故静定然舟行数百里人亦寝食不安地周九万里而人能安其寝食耶必以天动旋于外地静亘于中乃确也师首肯之】而四围有窍相通或如蜂窠或如菌瓣水火之气伏于其中盖气喷盈欲舒不得舒如人筋转脉揺亦与雷霆同理如北极之地大寒不能生热则少震赤道之下为其地气为太阳所胜易散而息则少震砂土之地气防不受閟则少震泥土之地无空可藏气则少震温暖之地多石之地下有空穴热气吹入为冷气摄敛极则舒放激搏其地如铳药在巍楼巨塔之下得火而发无不被其震冲也必无大地通震震乃各处各气各动也故有一方震时能令地之徙山之移者能令地裂城乡全防者能令地有新山海有新岛者能令江河逆流旁散者能令开新泉之脉塞旧派之流者俱由震之轻重而有变异也震后地下燥气猛廹热变火而出则震停矣
　　海
　　问百川之水防于海海底复有窍穴旋转运为泉脉此生生不已之运旋也不然海惟承之百千万年而不能满乎
　　曰天地万物有生必死有长必消自然之理乾坤古人谓曰造化如造而不化则太虚充满矣化而不造则大块亦消矣物物皆然而水独运转以为生生耶图象几表曰地中虚窍甚多皆水气火气与虚所行虚气与水火皆相接无际而能相化者也地中之气与水接水随气到而土情本冷气遇其冷亦化为水故地中皆水也水主降而浮于土火主升而生于土虚之积于天下地上而水气凝质稍轻于土附地居焉惟地形最重凝结水下万形万质莫不就之水既在地地如胡桃有凸有凹海则胡桃之凹处也故百川滙海后则渐消而重而咸矣
　　咸水
　　问水则皆一也何海水咸而河水淡也
　　曰水皆有源源出于幽隂山石之空穴空处气满穴中最寒气情本暖暖气遇寒变成水体积久而泄则流矣夫水流出而未居所者其性轻清尚是本源之质故淡也以流至海则久而沉重而火入故能变质而消而咸矣故海水之重而咸者生于火也如火燃薪木既已成灰用水淋灌即成灰卤亁燥之极遇水即咸此其騐也地中得火既多亁燥亁燥遇火即成咸味咸者之性尤多下坠试观五味辛甘酸苦皆寄草木独是咸味寄于海水足徴四味浮轻咸性沉重矣【防熊曰蜀中盐井先凿得泉悉是淡水以筩隔之更凿深下乃得卤焉又盐池雨多水味必淡作为斗门泄其淡水下乃卤焉咸重淡轻亦一证也】海于地中为最卑下诸咸就之积咸即多淡入亦化海中山岳或悉是盐岂独水乎
　　问咸既火生何不炎上火所在上何故遏居地中耶
　　曰地中火暖多能变化傥火与咸俱在地上则动植之物皆冺矣盖日光生热因热生火旋用水土壅阏恒使在下助生万物间一发见即归本所不得一时流行地上偶一游行目为灾异矣因火之鬰下者生咸亦令性重恒居在下归藏于海为人作味咸能固物使之不腐却能敛物使之不生咸水生物美于淡水故海中之鱼甘于江河之鱼咸水厚重载物则强故入江河而沉者或入海而浮也海月入江騐防深浅石莲试卤成则莲浮可见咸能载物浴则肤赤或至皱裂盖有燥劲之情故比凡水为稠密云
　　温泉
　　问海水由火成咸何故不热温泉由火成何以不咸
　　曰图象几表云是日光彻地则生温热温热之极则火成烬水经其烬因而得咸故忘其热而海水不冰者亦具有热性矣热极入地积成燥亁则乘气为火积火所燃土石为烬复乘气出共成炎上隔于云雨鬰为雷霆升于晶明上成彗孛此二物者火之精防别有洞穴上通全体俱出则为西国火山蜀中火井【防燕曰今蜀地凿井求盐或得火井覆之则火灭投火则随而上焉是则井火在下与水同深遇水成卤不遇成火矣晋中河曲乃有火石火石恒热大行河西亦产硫黄可见晋中火浅故晋有盐池亦在浅土又有小盐刮地作之畧如硝鹻也西地中海其水亦卤周数千里彼其侧近遂有火山高数千丈其上火穴径千余歩厥火炎上古今不絶足徴盐之与火相切则成亦复相视以为浅深故蜀井深而晋池浅也宋应星曰西川有火井其水甚冷全无火气但以长竹剖开去节合缝漆布一头挿入井底其上曲接以口对釡脐注卤水釡中只见火意烘烘水即滚沸啓竹视之絶无半防焦炎意未见火形而用火神真天间极竒事也】若遇石气滋液发生则成硫礜泉源经之即为温泉火道所经填压不出则为火石故火在地中助于土气发生万物五金八石及诸珍寳皆由火炼而成然物中最近火者无如硫黄水过其上则成温泉也
　　潮汐
　　问潮汐藏经以为神龙之变化葛洪以为天河激涌金楼子以为鲸鱼之吐纳郭璞以为海鳅之出入此恐谬矣然潮汐之长水从何至潮汐之退水从何去
　　曰寰宇隂湿之气升降于水者皆月主之月为隂精湿能下济水则上升如呼吸然而相就于月月之所临则潮起为正摄月之对冲潮亦起为反摄月之气从前顺虚至对冲而极极而不能前则聚聚则必盈故姚令威曰潮盈于朔望消于朏魄日月合朔子夜潮平每日渐移三刻七十二分对月到之位而以日临之次潮必应之月望后东行潮附日而又西应之张封演曰月周天而潮应也古洲曰朔后三日明出而潮壮望后三日魄见而汐涌月之与水如磁之吸鍼珀之拾芥也月绕地而行潮亦绕地而行是天地内无地不潮无刻不潮惟潮有迟速大小渐暴者乃月轮与土地之分焉月有盈亏轮有高下故潮有盛衰山川有广狭路途有修逺故潮有迟速黄道有南北海限有逺近故潮有渐暴春夏昼潮常大秋冬夜潮常大盖春为阳中秋为隂中嵗之有春秋犹月之有朔望也故潮之极长常在春秋之中涛之极大常在朔望之内此隂阳消长不失其时天地之常数也【新语曰每月十三二十七日曰水起是为大泛各七日初五二十日曰下岸是为小泛亦各七日久晴虽大泛亦不长凡潮生则水长但潮至有逺近镇江至大海五百里十八日辰时潮至浙江至海三百里则十八日丑时潮至潮之大小随月月高潮小月低潮大瑷馆志江浙钦廉之潮皆有定半月东流半月西流明州潮月如子午则长朱隠老曰月丽卯酉则潮应乎东西月丽子午则潮应乎南北采珠者入海底间遇潮则水涌而下虚焉以水则虚以气则实采珠者中其气輙病地之喘息寓息于风生气也寓潮于水死气也中之病】当其潮时江河以及盆盎无处不长长则气入水为之轻潮降气出水复故重独小水之处升降甚微人所不觉也水族之物皆望盈晦缩故月虚而鱼脑减月满而蚌蛤实也草木滋生无不应月月满气滋月虚气燥故上以后下以前不冝伐竹木为材易蠧以生气在中也故邵子云海潮者地气之喘息也所以应月者从其类也【防燕曰潮汐考暖姝由笔曰海早晚两潮惟广东一潮番禺杂记早潮下晚潮上两水相合曰防潮而潮亦异者海潮皆以渐钱塘之潮独震撼如雷张僧鍳浔阳记鸡笼山涌泉如潮朔望尤大拾遗记栁州昔相岭西下有潮井广百亩一日三涌三落防州开县有三潮溪张佳允记滇大华山有圣泉一名海眼应子午邜酉四潮曰三潮者夜不见也韶州有雌雄泉两潮职方外纪厄勒祭亚有岛其海一日七潮又旁岛有海窖潮盛窖吸水入而不盈潮退则喷水如山中记贵州城外有漏汋一日百盈渇以应刻漏安寕州有潮泉一日三溢三蘸连州水下流有斟泉一日十溢十渇舆地志移风县有湖鸡鸣长旦清如吹角每鸣应潮至防州濂泉之旁数十丈有井甚深一日三潮名三潮井当潮时可操瓢而汲温伯芳云崇桢末年不至杨穆西野杂记钱塘江隣海口有子午潮不爽欧逻巴西北有勿搦祭亚城建海中以木为椿其海无潮广东金陵间常涌水十余日不退名曰海啸故潮有不同也方宻之老师曰人一呼一吸胍且四至水当火烹百沸不止亦气之上下也潮之应月月行有南北陆地异不同耳】
　　望气
　　问弥天地皆气望气知妖祥何辨乎
　　曰物理云一切物皆气所为也空皆气所实也物有则空亦有则以费知隠丝毫不爽其则也理之可徴也而神在其中矣故地之发气也若烟若云而有色有形所以望之妖祥可徴也然非地上湿热蒸起蒙蒙烟雾之气也【气也似云似烟似雾也望之者要辨之真始可徴也】如气内赤外黄而润泽耀目者则所发之地不有王者起定有王者防往其地也或为城门楼阁华盖龙马等形隠隠于黄云紫雾之间或如彩色森森鬰鬰冲天者此皆帝王之气如龙如兽如火焰如粉沸如旌旗如弓弩者此皆猛将之气如堤如板如火光如劒防如森木如粉沸之腾烟如彩云之连天此皆军胜之气如马肝如枯骨如死灰如灰如壊山如败穰如卷席如偃葢如猪羊之形如羣鸟乱飞乍起乍没乍聚乍散如尘之勃勃如雾之始起者此皆败徴之气如蔓连结部队相逐须臾罢而复出或四望无云独有赤云如旌旗如人持节如虎如豹如白虹如曲钩此皆暴兵之气如浑浑青气髣髴楼台而有赤气中冲者如纷纷黒云相连成围而有彩色中藏者此皆伏兵之气或如猛兽如锣鼓如箕箒如县衣如飞鸟奔尘如破军聚营者亦伏兵之气也然云气各象其山川人民所聚积故息耗者入国邑则视封疆田畴之正治城廓宫室之润泽皆可也实息者吉虚耗者凶若非烟非云郁郁纷纷者卿云也若雾非雾衣冠不濡者阳气也若尘非尘惨淡而迷者隂气也凡天变地动山崩川塞草木禽兽謡俗俚语俱可推也如常有大云五色出其上者其下必有贤人隠地有祥气则上征为青云紫雾龙文矞彩者其下必有圣贤英杰挺生也地有凶气则上蒸为风霾旱魃雨抢者其下必有饥馑兵戈横出也凡海旁蜄气象楼台广野之气成宫阙【防燕曰此气亦犹空中湿气倒映水靣之楼台也湿气映者影也而镂雕彩色逼真海中现蜃楼者其气微似楼台一涌而没也】战塲之地寳玉瘗处皆有光气此皆因其下之气发徴于上也
　　野火
　　问气之变也可徴妖祥火之变也而成雷电彗孛雷电能击物而烧彗孛能随天而转然春夏之夜有火光焰幽幽数防联珠人逐之则退人去又复依人此火不能烧物又能逐人依人此何火也亦可以占否
　　曰夫野血化为燐腐草化为萤俱以气渗漉土上为风日露所滋照其质虽化其气尚存故或为萤为燐春夏之间地气上升火随气发然得风日防散使其上归晶宇下归地中则不作光怪惟久雨乍晴上下皆有冷气致火不能散去横鹜地上偶逢膏腻之气则燃而成光气类所感两两三三或牛马人畜血溅之处膏腻稍重其光遂转大而胶之所以稍久极容易揺动值人行或导人前或随人后或随人转绕是空中气满在人前则气拒而前在人后则后气急填行前者之空气又推之而前随人忽转又或值他气稍重故又廹之旁行縁其气体轻防人行衣衫动处皆有防风逐之则风嘘故退反则风吸故复依人又有一等在墟墓荒坛递相传走出入见者不必惊为鬼怪不知有尸气牲血之膏腻而于此也故军中刀鎗上火起其理与野火同【防熙曰或有火能烧禾者田有湿气空有冷气当夏火不能防越逼入禾叶如腐草延烧急去田水令下靣冷气稍减则火气防越而不烧也又谷种乘其热藏者蓄其火气于种内夏热太阳下蒸吸其火气则多烧若下去水则不蒸上而烧矣】
　　占
　　问古今天学家首言占验方为有补之学今所言者惟理而已或是休咎不言乎不然测步如此繁剧岂不徒费苦心乎
　　曰天者羣物之祖理性之所由出其文即犹理性之耳目也今舍吾耳目之性之理之灵而漫言耳目其不为皮相者鲜矣故西士亦曰天文格物穷理之首务旨哉言也故云测算非闗占吉凶盖吉所系在吾人心中所造而祸福则自召耳后世不知吉凶祸福系于理而以祸福之未来者当之则以福为吉以祸为凶夫吉凶则致祸福而不可祸福即吉凶也如其顺理心安则福固吉祸亦吉也理不顺心不安则为祸固凶福亦凶也盖祸福不能自免而理则至定此心所以顺之也先知而顺之上焉者圣神次焉者君子孟子所谓顺受其正不立岩墙之下者此占之道也故吾师宻之曰星宿极高无变异之理灾异之占天官书云晕适风云天之客气发见亦有大运然其与政事俯仰最近大人之符气几心几二而一也隂阳之气人事之变各自为几而适与之合嵗有寒暑风而蟪蝼与蜗蠋当之自灾可取譬也儒者求端于天天人相与甚可畏也静深明理之士触其几而知之然不欲尽泄至于圣人则不为隂阳所转矣时愆气沴孱夫则病壮夫则否周王龟焦蓍折刘裕竿壊幡亡又何硋乎焦京管郭崔浩戴洋一端之中耳关子明之如响举人事天道消息之此中论也邵子观其深矣用三余一岂思虑所能测度乎
　　四行五行
　　问天有五纬地有五行不易之理也而西国不用金木以水火土气为四行云火情至轻则跻于九天之下而止土情至重则下凝而安天地之当中水情比土而轻则浮土之上而息气情不轻不重则乘水土而负火焉所谓土为四行之浊渣火为四行之浄精也火在其本处近天则随而环动每日偕作一周此系元火故极浄甚炎而无光焉谓天下万象之初皆以四元行结成之理亦诚然而金木之为用果不能敌此四者且释氏云地水火风邵子云水火土石亦未及金木则四行之义已先言之矣然则何从乎
　　曰黄帝曰六合之内不离于五既言五运又分六气不参差乎播五行于四时非用四乎易曰一隂一阳之谓道非用二乎五行因世间可见之五材而隠表其五气之行以谓之五也然气分其气以凝为形而形与气为对待是一之而用二也土形居中而水火二行交旋其虚实之气焉是土为形主水形流地火形縁物而水火实为燥湿之二气也金木之形因地而出金则地中之坚气木则地外之生气然其为气也列于东西以为生杀故举南北之水火而东西之金木寓焉非以为水火对待也是天地之气必原之水火水之用实重而火之用最神【梦笔録云火为五行之至神非同木土金水之成形也世但知火能生土不知火能生金生木生水盖金非火不能生成水非火不能升降木非火不能发荣易称干为龙龙火之精也五行之精惟龙神变故冇土龙金龙水龙木龙火龙今之土中石中金中海中树中敲之撃之钻之无不有火出焉则此火能藏神于万物而又能生万物也坎卦在子宫所谓天一生水以隂先阳也还知坎中一画真阳为天地之心也表冬至子半者正以坎中一画真阳为天地之根火之宗也阳在隂中即龙宫之在海藏神龙之潜九渊所谓阳在下而勿用即大易寂然不动之宗也复卦以至日闭闗道家藏火伏火之诀正谓此也在胎之前非三縁之火不能结搆身既生后非丹田之火不能飬成故百骸五脏六腑十二经络独以心火为君命火为臣始能传生化食以资长其骨肉此火一散则百骸废人初死时百体俱存独此暖气一去则四大皆溃散矣所谓世界圣凡同是此心所造须当辨其邪火真火能知性空真火性火真空则知薪尽为火传灯传为命续矣五徳有形有神形也土分之则崩金分之则缺水分之则絶木分之则折独火为神愈分愈多愈聚愈胜愈与愈有愈传愈久此向上不传之秘所以分灯列焰而传乎此火之最神也】而气蕴于火而转动则为风吹急则为声聚发则为光合凝则为形是风声光形总为气用无非气也故西国舍金木而专言气与水火土并举者指其未凝形之气以为天地万物生生之机也则五材之形五行之气顾不可以生尅为至理掲子曰金能尅木然又不如火之尅木并其形而燬之也火之尅金又不如火之尅木尅木而木不存尅金而金愈精曰土生金又不如土生木木则连山徧岭金则生不数处曰土尅水然土实生水水非土载而生水能空立乎他物之生生后可判为二水土之相生胶漆不能离焉曰水尅火然水火一也论其质则相尅论其气则相生论其形气之交则又相入火见水而死而温泉沸汤则火之气能入水之形水见火而散而灯脂爝蜡则水之气能入火之形夫水化气而火火化气而为水则水火互相生变化以为道也是二而居之一也然就气以格物之质理举其所以为气者以格物之通理亦二而一也费而象数隠而条理亦二而一也若知二在一中则错综变化无不可为者非自神明难析至理
　　地理
　　问观天文者能推歩测则预知休咎察地理者明龙穴砂水则预定富贵是知天文地理者皆明吉凶祸福者也何知地理者详而多知天文者畧而寡
　　曰观天文者以隂阳消息治厯明时歩天行成嵗者非仅占也察地理者以南北高深天下形势定封疆界域者非是葬埋也葬者孝子不忍其亲之暴露敛而藏之非有他欲也程伊川曰古人之欲比化者不使土亲肤以防蚁与水壊之今竒玩之物尚寳藏固宻恐其污损况亲之遗骨肯暴露乎故卜其宅兆卜其地之美恶也是孝子仁人不欲其亲速朽之意非隂阳家所谓祸福者也吴临川曰师之説盛于东南郭氏经者其术之祖乎盖必原其脉络之所从来审其形势之所止聚有水以界之无风以散之然后乘地中之正气以飬死者之畱骨俾常温暖而不速朽腐死者之体魄安则子孙之受其气以生者不致凋瘁乃理之自然而非有心觊其效之必然也若曰某地可公可侯可将可相则术者倡是术以愚世人而要重糈者也其言岂足信哉罗大经曰古之择者亦不过欲其山川廻合草木茂盛使亲之遗体得安耳岂真借此以求子孙之富贵乎何今之人有贪求吉地至不能其亲者有既以为不吉掘至再至三者有因地至讼棺未入土而家已萧条者有兄弟惑于各房风水之説骨肉化为仇讐者凡此皆不善读璞书之所误也温公曰今世之既择年月日时又择山川形势以为子孙贤愚贵贱尽系于此而其为术又多不同争辩纷纭无时可决至有失尸柩而不知其处者若使殡实能致人祸福为子孙者亦岂忍使其亲臭腐暴露而自求其利耶悖理伤义无过于此【徐仲光曰从来送死之礼为大祭次之所以安死者之藏而隠其魄也古诸侯以及士庻之丧无有过时而不者谓不能春秋讥之其或有过而未者虽出三年人子之服不变所以着其情而必其时也今世之俗详于祭而畧于甚者先世遗骸叠累非一身有高堂邃宇之安而乃不能为其亲营尺寸之土冲风苦雨严冰烈日之吹荡冻炙而莫之顾惜如此而于古之委壑者何异乎大家如此小民之穷窭不知礼义者奚所法乎而吾于祖父如此即吾之子孙将复奚责万一有水火盗贼意外倾崩震撼之患其为疚戾将奚续乎此虽人情积惰昧于轻重缓急之所致亦世俗隂阳拘忌之説有以中之达于理者断断焉不为世俗之所惑矣○家礼或问家贫乡逺不能归则如之何公曰子防问丧具夫子曰称家之有无子防曰有无乌乎齐夫子曰有毋过体茍无矣敛手足形还悬棺而窆人岂有非之者哉昔亷范千里负丧郭平自卖营墓岂待豊富然后其亲哉在礼未不变服食粥居庐寝苦枕块盖闵亲之未有所归故寝食不安奈何舍之出逰食稻衣锦不知其何以为心哉世人又有逰宦没于逺方子孙火焚其柩收烬归者夫孝子爱亲之肌肤故敛而藏之残毁他人之尸在律犹严况子孙乃悖谬如此其俗盖不知始于何时浸染既久习以为常见者恬然曽莫之怪岂不哀哉延陵季子适齐其子死于嬴博之间孔子以为合礼必也不能归于其地可也岂不犹愈于焚之哉】掲子曰亲之爱子也无所不至而不能必子之贤达何也以其分体而莫之为也父母生而莫之能为而乃问之于朽腐之骨而又问之顽然之土使土而有识则彼水者其处当絶人类使骨而有知则彼殱死疆场者其子孙颠倒罹凶而不必然者无此理也且人之生贫富贵贱天禀已定谓之天命不可改也岂塜中枯骨所能转移乎若如其説则上天之命反制于一杯之土矣予谓人之生于地者亦犹万物之出于土也北之土横而平旷则气重而为沙烟其生人也壮而坚南之土竪而峯峦其气清而为云霭其生人也弱而秀故土有坚弱水有湍缓人之刚肥轻重长育其地之使然也贫富夀夭亦如物物之不齐必非遗骸之所致也若孝子之心虑患深逺敛藏其祖考之遗骸必致其谨重诚敬之心以为安固久逺之计恐浅则有离乱暴露之变深则有水泉蝼螘之壊所以不可不择也惟以利后为虑不以奉先为计尤非孝子仁人之用心也
　　数
　　问天有定位故运旋循度星有定行故迟速合辙而物虽错综而有定凖人遇得失必有定数此皆定理之不可易者
　　曰天地万物有定理惟祸福得失无定理乃人自取耳若言数为定理则非也数可拘于中人不可拘于上人若偶然得祸以为旡妄偶然得禄而至人不受故不可为定理定数也性书曰若人之所作皆有前数则忠臣之死其数应死而非忠降臣之生其数应生而非奸善人之施其数应施而非善恶人杀人其数当杀而非恶而贤否赏罚皆无所庸矣予谓一言有数遂将圣贤名教一概抹杀故数之一字惟庸懦而力不振者后挫折思而悔之归之于数也若尽心尽力为忠臣为孝子天必然成就之必不以数拘之不得为忠臣为孝子也虽定数亦能挽矣
　　星降生
　　问世之常言星下降为人测天象者必知某星下降然恐不知降是何人也何云昭王恒星之降也东方朔李太白纬星之托也宰相乃高僧之转也然落星之石有形有迹经纬之降当有据也
　　曰诗之有鸟降生商岳降生甫皆钦其人而尊以推之非有实事如人夣日入懐而生子不应上天之日防亡其精也后世乃效尤其説竒为禀星如刘向东方朔李太白之徒皆有托焉遂使释典以昭王恒星不见降生西土指实而言至诬孔顔以相口实无论孔顔天地全气世言佛氏神通希有大过于天所禀不过星五之一则五行之气亦未全领将以尊之反得其隘且经纬之星万古无増减每一星大地数倍若降下压翻世界矣星中灵异不可思议岂降为人数十年血肉之耶迨乎晚近多言阿罗高僧转世夫造物无穷未必不转窃恐为造物所转者性命亦未便能定也孔门成周诸贤不见有转不较上一层也王龟龄蘓子瞻一代伟人亦为开门瞒过殊不知僧众共拥一皮囊于龛中必非望轻力小之人所能开初闭者料之亦熟矣予见行立而闻道者皆言日用平常之理而无诡异欺人之诳即其实也汉唐不生于鸟岳已自下矣后世不生于星而生于僧世之逓下矣如此诚恐后世并无一人身降转矣









　　天经或问卷四
</div>
    <div class="pagination">
<a href="天经或问前集_page4.html">上一页</a><a href="天经或问前集.html">1</a><a href="天经或问前集_page2.html">2</a><a href="天经或问前集_page3.html">3</a><a href="天经或问前集_page4.html">4</a><span class="current-page">5</span>
    </div>
    <div class="pagination"><a href="index.html">返回目录</a></div>
</body>
</html>
