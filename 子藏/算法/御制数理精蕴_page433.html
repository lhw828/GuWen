<!DOCTYPE html>
<html>
<head>
    <meta charset="UTF-8">
    <title>御制数理精蕴 - 第 433 页/共 595 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制数理精蕴 - 第 433 页/共 595 页</h1>
    <div class="content">　　水隂也物性宜寒亦有热者隂中之阳也陆阳也物性宜热亦有寒者阳中之阴也大抵阴阳不相离其所为主不同故天阳也而有阴阳地柔也而有柔刚在天成象在地成形地有水与陆者天一而地二也水土合而成地故水土同包一五同用中北同方也
　　日月星辰共为天水火土石共为地耳目鼻口共为首髓血骨肉共为身此乃五之数也
　　数之生成各五皆以一而变四除四无一除春夏秋冬则无年除东南西北则无中也日月星辰之与天水火土石之与地耳目鼻口之与首血肉骨髓之与身析之则四合之则一即一与四是名为五太极之数即一即五者一能包五也观人物之在胎卵与其既生天地之在混沦与其既判则一五之理可知矣虽然数既有五各致其用则一岂容虚设是故言四时必有闰余【时无体故独于闰见五数】言四旁必有中央也大抵一为四之大体及中虚致用之处虚者无之极也大体有之极也故在地又为六
　　火生于无水生于有
　　火生于无神也当为一水生于有精也当为二以神生精先天之学也以精集神后天之学也精一而神二者谓火托于木而木生于水神乗于气而气生于精也
　　辰至日为生日至辰为用盖顺为生而逆为用也辰者天之体也辰至日者言天之左行也日至辰者言日之右行也左行为顺右行为逆顺者布气故为生逆者变气故为用布气而生者物也变气而用者时也故时可逆推物必顺成子云曰廵乗六甲与斗相逢言天日之相应也
　　易有三百八十四爻真天文也
　　物相杂故曰文先天图六十四卦三百八十四爻一竒一偶经纬相错自然成文粲然可观真天文也观圗之消长可以察时变矣
　　鹰雕之类食生而鸡鳬之类不专食生虎豹之类食生而猫犬之类食生又食谷以类推之从可知矣
　　神歆气而鬼享血禀肃杀之气者食生禀中和之气者食滋味故畜之近人者亦食滋味无非类亦是习类系地习系人
　　马牛皆阴类细分之则马为阳而牛为阴
　　天为阳则地为阴陆为阳则水为阴人为阳则物为阴飞为阳则走为阴马为阳则牛为阴角为阳则尾为阴自一分而为万阴阳无相离者有一必有二也
　　飞之类喜风而敏于飞上走之类喜土而利于走下阴阳之气使然也
　　禽虫之卵果谷之类也谷之类多子虫之类亦然禽卵类果虫卵类谷动植不同气数相似大者数少小者数多愈大则愈寡愈细则愈繁理之自然数生于理也
　　蚕之类今嵗蛾而子来嵗则子而蚕芜菁之类今嵗根而苖来嵗则苖而子此皆一嵗之物也
　　蚕者虫之类而可以为衣芜菁者草木之类而可以为食物之为人日用者必备足阴阳之气其生成也亦不偶然蚕既茧矣不煮则复蛾阳气未尽故能变化此可明后世圣人易之以棺椁之理也
　　天地之气运北而南则治南而北则乱乱久则复北而南矣天道人事皆然推之厯代可见消长之理也天道之运自子至卯为隂中之阳自卯至午为阳中之阳自午至酉为阳中之阴自酉至子为阴中之阴阴中之阳君子之道巳长而小人犹盛乱而将治也阳中之阴小人之道巳长而君子犹盛治而将乱也阳中之阳极治之运也阴中之阴极乱之运也元防运世之数一运当三百六十年故可以消长之理推厯代之治乱先天圗自泰厯蛊而至否自否厯随而至泰即南北之运数也
　　在水者不瞑在风者瞑走之类上睫接下飞之类下睫接上类使之然也
　　陆有昼夜水无昼夜在水者不瞑类使然也鱼目为鳏言不瞑也人睡有露睛者水族之气也走地类上睫接下隂有余也飞天类下睫接上阳有余也走者宜俯飞者宜仰故鸟迎风而立顺其毛也鱼泝流而行顺其鳞也皆自然之理也
　　在水而鳞鬛飞之类也之类走之类也
　　陆中之物水无不具阴阳相应也陆有飞走水亦有飞走陆多走水多飞者交也
　　夫四象若错综而用之日月天之阴阳水火地之阴阳星辰天之刚柔土石地之刚柔
　　天有四象地有四象立天之道曰阴与阳故日为阳中阳月为阳中阴星为阴中阳辰为阴中阴立地之道曰柔与刚故水为柔中柔火为柔中刚土为刚中柔石为刚中刚此本象也若错综而用之则天亦有柔刚地亦有阴阳日为阳月为阴星为刚辰为柔天有地也水为阴火为阳土为柔石为刚地有天也先天八卦干为日兊为月离为星震为辰防为石坎为土艮为火坤为水者本象也又以干为日兊为星离为月震为辰巽为石坎为火艮为土坤为水者变象也取星之阳为刚以应兊则震之辰为柔矣取火之刚为阳以应坎则坤之水为阴矣本象者天地之用一而二也错综者人物之用二而四也天地交而生人物故也
　　飞之走鸡鳬之类是也走之飞龙马之属是也
　　气之轻疾者阳也飞之走者阳之阴也气之重迟者隂也走之飞者阴之阳也皆交而生变化也
　　阳主舒长阴主惨急日入盈度阴从于阳日入缩度阳从于阴
　　日一日行一度积在过半周天以上者为缩未及半周天以下者为盈盖日一嵗一周天冬至日起斗之十三度【谓近时也尧时起虚汉时起牛】故行度尚少则为盈行度已多则为缩盈度冬至已后也日行在右而随天入左故阴从于阳缩度夏至已后也日行在左而随天入右故阳从于阴阴从于阳则舒缓故日渐长阳从阴则急故日渐短
　　神者人之主将寐在脾熟寐在肾将寤在肝【又言在胆】正寤在心
　　神者阳气之精魂人之主也人之有神如天之有日将寐在脾日入地之初也熟寐在肾日潜渊之时也将寤在胆日出东之初也正寤在心日当午之时也邵子以心胆脾肾为四藏胆视肝为有神故太以胆为甲素问以胆为清明之府古人亦以胆为肝之神
　　天地之大寤在夏人之神则存于心
　　午则日随天在南子则日随天在北一日之寤寐也夏则日正在午冬则日正在子一年之寤寐也故夏曰昊天而离为万物相见之卦日者天之神也人之神昼在心夏也夜在肾冬也昼则应用夜则藏宻扬子云曰藏心于渊神不外也谓栖心气府而不外役于物所以存神也
　　水之族以阴为主阳次之陆之类以阳为主阴次之故水类出水则死风类入水则死然有出入之类蟹鹅鳬之类是也
　　凡物皆具阴阳而所主不同故水之物阴为主出水则死畏阳也陆之物阳为主入水则死畏阴也水陆之物相畏如人鬼之相畏人畏于暗亦如鬼畏于明人鬼之畏以神故止于畏水陆之畏以气故至于死蟹鵞鳬阴之能阳阳之能阴者也然蟹能久游鵞鳬不能久伏水以见阴之趋阳者易安阳之趋阴者难安是故治则小人易从君子乱则君子难从小人也
　　天地之交十之三
　　自日言之夏之昼在天上者七分冬之夜在地下者七分自天言之在地上十之七在地下十之三故阳数盈于七也日与天不同者日行有南北道故也
　　天火无体之火也地火有体之火也火无体因物以为体金石之火烈于草木之火者因物而然也
　　天火者太阳之真火无体之火也地火潜于石发于木有体之火也火本无体因物为体金石之火烈于草木之火者随物而然也在人之身心之真阳为君火者天火也心包络之血为相火者地火也神龙有火者亦真阳之气也萤火燐火皆精华之余死火也如死者之称魂魄也
　　气形盛则魂魄盛气形衰则魂魄亦从而衰矣
　　水火者隂阳之证兆金木者生成之始终水火在人则精神金木在人则魂魄也人生始化曰魄精气之物也既生阳曰魂游魂之变也魄者精之所生在人则形也魂者神之所生在人则气也故形为阴魄之所寓气为阳魂之所托所以形气盛则魂魄盛衰则亦从而衰也
　　魂随气而变魄随形而止故形在则魄存形化则魄散魂随气变阳也魄随形止隂也形在魄存形化魄散故圣人于死者卜其宅兆而安厝之而先王以灰灭为极刑也
　　星为日余辰为月余
　　阳精之宗为日天之神魂也阴精之宗为月天之气魄也星为日余者阳之余精也辰为月余者阴之余气也故星为天之神辰为天之体也日月在天如人之真心命门阴阳之本也星为阳之余五星如人之五藏诸星如人之四支百骸之精血也辰之于天则人之体魄是也
　　星之至防如沙尘者陨而为堆阜
　　星陨为堆阜者精败气散如人之有死也星者天之精神也天之精神有陨之时则人之精神有升之理惟圣防念作狂惟狂克念作圣此之谓也
　　藏者天行也府者地行也天地并行则配为八卦干为心兊为脾离为胆震为肾四藏应乎天者也巽为肺坎为胃艮为肝坤为膀胱四府应乎地者也此邵雍之论与素问诸书皆不同诸书论五行邵雍论八卦八卦者天地数也先天之体也五行者人物数也后天之用也
　　八卦相错者相交错而成六十四卦也
　　八卦相错者其象相交杂而成文八卦相荡者其气相推变而生化
　　夫易根于乾坤而生于姤复盖刚交柔而为复柔交刚而为姤自兹而无穷矣
　　易者变易也必有不易者焉乃能万变无极生生不穷是故乾坤为易之根也乾坤大父母也统六子而而无为复姤小父母也载二气而生物乾坤者天之阴阳其数逆行未有一之卦也复姤者地之柔刚其数顺行已有一之卦也盖有地之后元气随天左行复姤相生乾坤不动左之三十二阳复之一刚也右之三十二阴姤之一柔也乾坤存一复姤主之复姤得乾坤之一地之二二也故先天圗左行之卦止于五变其一常存为大物之根也
　　龙能大能小然亦有制之者受制于阴阳之气得时则能变化变变则不能也
　　龙虽神犹是物故受制于阴阳之气比人为甚能变化故以象干受制于阴阳故干不为龙而震为龙震又为黄则坤上六所谓龙战于野其血黄黄之杂阴阳之交也变化者变其形变变者变其气也
　　一嵗之闰六阴六阳三年三十六日故三年一闰五年六十日故五嵗再闰
　　三年三十六日三天也干之防也又二年二十四日两地也坤之防也十九年二百一十日七闰无余分则归竒象闰之数闰之本法也是故老阴老阳少阴少阳归竒之数两卦皆得二百二十八者闰法所起也厯法十九年为一章者以七闰无余分也置闰之法起于日月之行不齐日一日行天一度月一日行天十三度十九分度之七其十三度为一年十三周天之数余七分则为闰故闰法以七与十九相取以十二乗七得八十四以十二乗十九得二百二十八以年中取月日中取时则又以八十四为七分以二百二十八而为十九分也今自一时而积之一日余七分以一月三十日之数乗之计二百一十分十二月则二千五百二十分也满十九分为一时年得一百三十二时余十二不尽若以十九年之数乗之得四万七千八百八十分如法除折每年得一十一日余十二不尽十九年共得二百九日余二百二十八分则一日十二时之分数也通为二百十日故十九年而七闰无余分也今欲求年年置闰七分满十九而为闰则知当闰之年矣复以十二月之数乗一年之数年得八十四分满二百二十八而为闰则知置闰之月矣欲求日日置闰七分满十九而得闰一时则知闰朔之日矣复以十二时之数乗一日之数日得八十四分满二百二十八分而得闰一时则知合朔之时矣大抵以七与十九相取者闰法之粗也以八十四与二百二十八而取者闰法之宻也盖闰本竒数积于七满于十九故七与十九自相乗除皆得一百三十三月与时法既衍十二以乗当衍十二以除故得二百二十八其一月之分一章之日皆二百一十所以系辞言归竒于扐以象闰而先天日数用一百三十三星数用一百五也闰本天之竒数而以月求之故知阳以阴为节而阴阳相为体用也二百二十八而十之又偶之则四千五百六十乃四分厯一元之数也
　　先天圗中环中也
　　先天圗圆者为天方者为地人在地上即环中也
　　月体本黑受日之光而白
　　月体本黑者阴也受日之光而白其甚则光者得阳之气也凡声色臭味之羙处皆属乎阳
　　水在人之身为血土在人之身为肉
　　水为血土为肉则石为骨火为气明矣康节又曰火为髓阳也
　　胆与肾同阴心与脾同阳心主目脾主鼻
　　胆肾在下同为阴心脾在上同为阳心为阳中阳脾为阳中阴胆为阴中阳肾为阴中阴心主目脾主鼻胆主耳肾主口
　　阳中阳日也阳中阴月也阴中阳星也阴中阴辰也柔中柔水也柔中刚火也刚中柔土也刚中刚石也日月星辰干兊离震也水火土石坤艮坎巽也若错综用之则星为天之刚辰为天之柔水为地之阴火为地之阳又在藏府则月为胆应乎离星为脾应乎兊土为肝应乎艮火为胃应乎坎与元防运世之序不同由乎阴中之阳阳中之阴刚中之柔柔中之刚可以互变故也
　　鼻之气目见之口之言耳闻之以类应也
　　目与鼻同阳故见鼻之气耳与口同隂故闻口之言
　　倚盖之説昆仑四垂而为海推之理则不然夫地直方而静岂得如圎动之天乎
　　尧之厯象倚盖之説也舜之璿衡浑天之説也二説本同惟唐一行知之而倚盖之末流谓昆仑四垂为海遂有四神州之论则失其本原而入于诞妄矣隋志载晋刘智云昔圣王作圎盖以圗列宿极在其中廻之以观天象此亦知盖天之本者也
　　动物自首生植物自根生自首生命在首自根生命在根
　　本乎天者亲上本乎地者亲下故动物之首即如植物之根断之则死命所在也动物之中飞者亲上走者亲下则又自别阴阳也
　　海潮者地之喘息也所以应月者从其类也
　　地有喘息于海潮见之本阴气也故应月而盛衰今水入海处皆有潮河之决亦潮之类也岷江来也逺其势缓故潮比浙江不显闽越间海时有笑者亦气息之吹喷也河据地势最髙其来湍悍又北方沙地无山所以至于决也凡水防入处有山禹必留之以杀其势灔滪君山孤山三山金山之类是也河无山则为九河以防利之九河既废故河决尤甚江虽有山犹未免于潮洞庭彭蠡又为湖则夏秋水盛客主交争之时不免如此湖不可废则九河之类也人气短则喘促气长则舒缓可以想二江之潮与河决之理矣海潮正在东南者巽为地户也説者谓海口当已
　　震为龙一阳动于二阴之下震也重渊之下有动物者岂非龙乎
　　震以一阳动于重隂之下在物则龙在气则雷
　　风类水类大小相反
　　风类水类大小相反阴阳不同也故虫在陆者小而鱼龙之类极大草木在陆者大而琼枝瑚之类极小
　　天之阳在东南日月居之地之阴在西北火石处之日月居东南者干兊也石火居西北者巽坎也观先天方圎二圗可以见矣圎圗天也干兊比离震则在东南方圗地也巽坎比坤艮则在西北
　　起震终艮一节明文王八卦也天地定位一节明伏羲八卦也八卦相错者明交错而成六十四也数徃者顺若顺天而行是左旋也皆已生之卦也故云数往也知来者逆若逆天而行是右旋也皆未生之卦也故云知来也夫易之数由逆而成矣此一节直解圗意逆若逆知四时之谓也
　　天地定位者干与坤对山泽通气者兊与艮对雷风相薄者震与巽对水火不相射者坎与离对此先天圗八卦之次即伏羲八卦也先曰天地定位干上坤下也次曰山泽通气坤一变为艮干一变为兊举逆行之变也又曰雷风相薄坤一变为震干一变为巽举顺行之变也末曰水火不相射逆顺之变坎离皆居中也纳甲之法盖本诸此山先泽雷先风者冬至之初日右行自艮始天左行自震始也水先火则右行为生气左行为布气故也八卦相错者往来交错而成六十四卦乾坤震巽上下也坎离艮兊左右也皆相错而对也数往知来之逆顺观圗中六变之数则可知矣説卦凡八卦相对者皆从伏羲卦中有一节以坎艮离兊相从所以邵雍谓兊阳中阴离阴中阳艮柔中刚坎刚中柔而互用也若谓阳逆数也山泽雷风水火皆以逆数之故无不通
　　尧典朞三百六旬有六日夫日之余盈也六则月之余缩也亦六若去日月之余十二则有三百五十四乃日行之数以十二除之则得二十九日
　　周天三百六十五度四分度之一故三百六旬有六日为一朞日月盈缩各六则实得三百五十四以十二月除之月得二十九日半故曰得二十九日也大小月者以所得半日之多少而分之也
　　素问肺主皮毛心脉脾肉肝筋肾骨上而下外而内也心血肾骨交法也交即用也
　　肺心脾肝肾上而下也皮毛脉肉筋骨外而内也南见而北藏上显而下隠故上者主外下者主内也心阳也主血则阴也肾阴也主骨则阳也坎离之象交法也交者用也
　　干为天之类本象也为金之类别【旧本作列】象也
　　八卦以八物象之本象也其余别象则説卦所言者犹其大凡实未尽也
　　天地并行则藏府配四藏天也四府地也
　　四藏四府八卦之象也天以神化气地以气化形府藏别居荣卫并行此乾坤坎离天地隂阳之至理也
　　干竒也阳也健也故天下之健莫如天坤耦也隂也顺也故天下之顺莫如地所以顺天也震起也一阳起也起动也故天下之动莫如雷坎陷也一阳陷于二隂陷下也故天下之下莫如水艮止也一阳于是而止也故天下之止莫如山巽入也一隂入二阳之下故天下之入莫如风离丽也一隂离于二阳其卦错然成文而华丽也故天下之丽莫如火又如附丽之丽兊説也一阴岀于外而説于物故天下之説莫如泽
　　以八物拟八卦其象皆显然者圣人教人不示以所疑至其委曲纎悉则俟穷理者深造而自得之説卦所言犹是其大凡而未尽也
　　火内暗而外明故离阳在外火之用用外也水外暗而内明故坎阳在内水之用用内也
　　火用外目之象也水用内耳之象也火以内为体外为用水以外为体内为用阳者用也
　　人寓形于走类者何也走类者地之长子也
　　八卦若错综用之以上为天下为地则干为日兊为月坎为辰巽为星离为飞震为走艮为木坤为草故曰走类者地之长子也
　　自泰至否其间则有蛊矣自否至泰其间则有随矣阴方用事阳止而阴巽入事之所以蛊也蛊则否矣阳方用事阳动而阴悦从民之所以随也随则泰矣此阴阳变易之渐亦人事治乱之渐也以人事论之理尽于言也而有数在其间亦犹系辞叙七爻叙十一爻三陈九卦大过之下无伦次与夫巽究为躁之类也以先天圗观之天道左行由泰至井存干大过不变则十二卦由蛊至谦存坎小过不变则十六卦由否至噬嗑存坤頥不变则十二卦由随至履存离中孚不变则十六卦十二与十六合二十八偶之则五十六用卦之数也地用六变者分乎用也天用八变者统乎体也日月为易两卦一变则十二卦者六变也十六卦者八变也二六而用数尽二八而体数终盖阴阳之变气数之节也是故否泰循环至十二而变又十六而极也先天圗右行者反生乾坤各六十四卦由一至极大数九十七之变有虚数自干为一而起者四十九数而至蛊自坤为一而起者四十九数而至随若自一至万又加天之细数三十二为一百二十九数而用者无虚数自乾坤而起每卦用一数随蛊各当三十九得需卦百万之月数盖四十九者蓍数七七之全天用之终当变而相交地三十九者律数二六之半地用之中当变而相交需卦数虽当七位实当六故物之分数之极与一元月数之极防于此析为细用而随蛊当之必有变也夫理无不通数无不行先天圗之作非天地自然之数之理安能如此之妙乎故先生曰吾终日言而未尝违于圗天地万物之理尽在其中也【一百二十九变与九十七变之数具述在通变中与极数中】
　　天有五辰日月星辰与天为五地有五行金木水火与土为五
　　辰者天体辰之于天犹土之于地天主用有神焉辰不可以尽天非若土即可以尽地故日月星辰与天而五水火金木与土而五辰之外别名天土即以为地也
　　有温泉而无寒火阴能从阳而阳不能从阴也
　　水受火则温火受水有灭而已不能从阴也所以泰则小人皆为泰否则君子有死而已不能从小人而为否也火温水益之也水灭火害之也故泰则君子养小人否则小人伤君子也
　　有雷则有电有电则有风雨生于水露生于土雷生于石电生于火电与风同为阳之极故有电必有风雷者震之气也电者离之气也风者巽之气也后天之象非先天之数也阳为重阴所制怒气发而为雷怒而极而为电阴已不能制矣散而为风则又反制于阴也故风与电皆为阳之极雨者水之气烝则为云凝则为雪露者土之气升则为雾结而为霜雷出于石电生于火有雷则有电火出于石也
　　木之坚非雷不能震草之柔非露不能润
　　木者地之刚雷亦地之刚草者地之柔露亦地之柔刚能相制柔能相益

</div>
    <div class="pagination">
<a href="御制数理精蕴_page432.html">上一页</a><span>...</span><a href="御制数理精蕴_page428.html">428</a><a href="御制数理精蕴_page429.html">429</a><a href="御制数理精蕴_page430.html">430</a><a href="御制数理精蕴_page431.html">431</a><a href="御制数理精蕴_page432.html">432</a><span class="current-page">433</span><a href="御制数理精蕴_page434.html">434</a><a href="御制数理精蕴_page435.html">435</a><a href="御制数理精蕴_page436.html">436</a><a href="御制数理精蕴_page437.html">437</a><a href="御制数理精蕴_page438.html">438</a><span>...</span><a href="御制数理精蕴_page434.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
