<!DOCTYPE html>
<html>
<head>
    <meta charset="UTF-8">
    <title>古今律历考 - 第 32 页/共 83 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今律历考 - 第 32 页/共 83 页</h1>
    <div class="content">　　至正八年戊子嵗七月朔日食见纲目史无
　　七月交一十四日二四
　　七月朔三十二日二四丙申夘时
　　是七月丙申朔夘时日食史漏
　　至正九年己丑嵗十一月朔日食见纲目史无
　　十一月交二十六日四四
　　十一月朔五十四日○二戊午子时
　　推是年十一月戊午朔子时夜食不书史无是纲目误至正十年庚寅嵗十一月壬子朔日食
　　十一月交二十七日
　　十一月朔四十八日六三壬子申时
　　是十一月壬子朔申时日食
　　至正十一年辛夘嵗五月朔日食见纲目史无
　　五月交一十三日七四
　　五月朔四十五日一九己酉寅时
　　推是年五月己酉朔寅正刻合朔日食则日出犹见其亏
　　至正十二年壬辰嵗四月朔日食见纲目史无
　　闰四月交一十四日五五
　　闰四月朔三十九日七三癸夘酉时
　　推是年闰四月癸夘朔酉初刻日食史漏纲目书四月亦非
　　至正十三年癸巳嵗九月乙丑朔日食
　　九月交二十六日五五
　　九月朔一日三八乙丑巳时
　　是九月乙丑朔巳时日食
　　至正十四年甲午嵗三月癸亥朔日食
　　三月交一十三日二五
　　三月朔五十九日六四癸亥申时
　　是三月癸亥朔申时日食
　　至正十七年丁酉嵗正月朔日食见纲目史无
　　正月交一十二日七五
　　正月朔一十二日三九丙子巳时
　　是正月丙子朔巳时日食史漏
　　至正十八年戊戌嵗六月戊辰朔日食十二月乙丑朔日食
　　六月交二十七日二七
　　六月朔四日三六戊辰辰时
　　十二月交一十三日九七
　　十二月朔一日四三乙丑巳时
　　是六月戊辰朔辰时日食十二月乙丑朔巳时日食至正二十年庚子嵗五月朔日食见纲目史无
　　五月交二十六日一七
　　五月朔二十三日一一丁亥丑时
　　推是年五月丁亥朔丑正刻合朔夜食不书史无是纲目非夫既不食矣胡氏断以为天完微弱陈友谅弑徐夀辉之应变不虚生义何取焉
　　至正二十一年辛丑嵗四月辛巳朔日食
　　四月交二十六日七八
　　四月朔一十七日六八辛巳申时
　　是四月辛巳朔申时日食
　　至正二十四年甲辰嵗八月朔日食见纲目史无八月交一十二日九八
　　八月朔二十八日三一壬辰辰时
　　是八月壬辰朔辰时日食史漏
　　至正二十六年丙午嵗七月辛巳朔日食
　　七月交一十四日二
　　七月朔一十七日五一辛巳午时
　　是七月辛巳朔午时日食
　　至正二十七年丁未嵗六月朔日食见纲目史无十二月癸夘朔日食见史纲目无
　　六月交一十二日四九
　　六月朔四十一日九七乙巳夜子初刻
　　十二月交二十六日四
　　十二月朔三十九日二五癸夘夘时
　　推是年六月乙巳夜子合朔夜食不书史无是纲目非十二月癸夘朔夘时日食史书是纲目漏
　　元初郭守敬造授时厯最近密传之日官终元之世日官布算日食多漏者有非其日者甚至延祐五年二月朔之夜食至顺二年八月朔之不入交亦误书食以授时推乃正则岂守敬之误皆畴人之不善用法也在昔且然况愈逺而愈失其真耶
　　余自汉以来一一推厯代日食为考其果食与否以备证验耳故但推其合朔在书时则不复详其时差之分秒惟疑难者乃详推焉






　　古今律厯考卷二十七
<子部,天文算法类,推步之属,古今律历考>
　　钦定四库全书
　　古今律厯考卷二十八　　明　邢云路　撰藏经考
　　佛藏
　　佛説东南西北各八天中须弥山顶一天共三十三天自四大天王天至大梵天各有千天有千三十三天是名小千世界乃至二千三千百亿日月一佛有百亿四天下是名三千大千世界阎浮境十万八千须弥四面各广长三四十万里顶上忉利天上释提桓各广长二三百万里四天王居须弥四埵皆髙四万二千由旬以人间五十嵗为天一日亦以三十日为月十二月为嵗五百嵗即人间九百万嵗观世音菩萨现身长八十万亿那由他由旬以须弥之髙广纳芥子中无増减须弥山本相如故以四大海水入一毛孔不娆大海本相如故演七日以为一刼促一刼以为七日十方日月星宿见于一毛孔中此皆佛之寓言也説阎浮境界十万八千里比人有十万八千尘劳梦想其实本来面目一无所有故説须弥纳一芥旷刼入一息犹中国言诗大言小言之譬言道大无外小无内之意非谓真有百亿天百亿日月也
　　风轮能持水轮水轮能持大地令不壊散是故説地轮依水轮水轮依风轮风轮依虚空虚空无所依虽无所依能令三千大千世界而得安住此亦佛之寓言也言地水火风乃人之四大风之所以鼓动即火故説火风水轮持大地非谓天地五行合如此也
　　佛説四大洲所谓东胜身洲即弗婆提南赡部洲即阎浮提西俱耶尼洲即瞿陀尼北俱卢洲即郁单越四洲绕苏迷山即须弥山阎浮提日中时东方弗婆提便防西方瞿陀尼则初出北方郁单越则夜半瞿陀尼日中阎浮提即防郁单越初出弗婆提夜半也郁单越弗婆提日中余出没亦然是言须弥山高日明于此隠于彼比人原是一心积为三界乍明忽灭如为须弥四面遮蔽然须转轮无碍乃得解脱皆寓言也非谓天地之中真有须弥日之行度真在须弥四围环绕四方出没四视平等之致
　　文始传云天去地四十万九千里日月直度各三千里周回去千里天地午子相去九千万万里济苦经云昆仑山高一万五千里文始传又云日月周围六千里径三千里夫文始云天去地四十万九千里则子午径宜八十一万八千里而乃云相去九千万万里多八千九百九十九万九千九百一十八万二千里矣云日月直度各三千里则周回宜九千里乃止云一千里少八千里矣又云日月周围六千里则径止宜二千里而乃云三千里多一千里矣均之文始传也一曰日周千里又曰日周六千里何自相背也化胡云昆仑山九重重相去九千里山有四面面有一天故四九三十六天第一重帝释居之今据济苦昆仑高一万五千里化胡昆仑九重重高九千则高八万一千而言万五千者少六万五千里矣亡论诸经所説之乖舛将使天地日月之高下宜何从焉佛道经假作者多此其假者也
　　竺干书説阿耨山即昆仑也一名须弥讹呼苏迷在于阗国西一千三百余里东南接西凉酒泉地逺山则香山雪山也佛生游履雪山中国在昆仑东南天竺诸国在正南黄河在昆仑东南即佛经无热地东有银牛口出殑伽河即恒河山顶有阿耨大池其水分流四面去入中国者为黄河入东海其三面各入南西北海如弱水黒水之类大抵地之形如馒头其撚尖则昆仑也此言是
　　佛诸国篇云五印度之境周九万余里三垂大海北背雪山北广南狭形如半月划野区分七十余国时特暑热地多泉湿成光子曰中天竺国东至震旦五万八千里南至金地国西至阿拘遮国北至小香山阿耨达亦各五万八千里约天上一寸地下千里僧慧严入中国何承天问曰佛国用何厯答曰天竺夏至之日日正中时竪晷无影所谓天中于五行土徳色尚黄数尚五八寸为尺十两当此土十二两建辰之月为嵗首及计覈分至推效薄蚀顾步光影其法甚详宿度章纪咸有条例后婆利国人来果同严説夫云夏至竪晷无影中国衡岳竪晷无影则天竺与衡岳东西正相对也衡岳北极出地二十五度夏至昼五十六刻夜四十四刻岳台北极出地三十五度夏至晷景一尺四寸八分昼六十刻夜四十刻衡岳北岳台北极低十度晷景差一尺四寸八分而昼至短四刻是去极二度半短一刻晷影三寸七分短一刻也虽割圆高下分厘稍有不齐而大约分数则无差也天竺与衡岳对其晷刻亦犹是矣此説天竺四至各以几万里计而晷与中国畧同可较是可破诸经天日须弥亿万里之妄
　　稻稗经言月去地四万二千由旬一由旬四十里共一百六十八万里文始言天去地四十万九千里则月不反髙于天一百一十九万里之多耶
　　唐不空三藏翻译文殊菩萨及诸仙所説吉凶时日善恶宿曜经言天地初建寒暑之精化为日月分宿设宫管标羣品日理阳位从星宿顺行取张翼轸角亢氐房心尾箕斗牛女等一十三宿迄至虚宿之家恰当子地之中分为六宫也但日月天子俱以五星臣佐而日光熖猛以阳兽狮子为宫神月光清凉以隂虫巨蟹为宫神日与月各以神宫均赐五星以速至迟即辰星太白荧惑嵗镇排为次第缓急于斯彰焉凡十二宫即七曜之躔次各有神形一切庶类相感月广五十由旬日广五十一由旬太白广十由旬嵗星广九由旬辰星广八由旬荧惑广七由旬土星广六由旬星最小者广一俱卢舎第一星四足张四足翼一足在午太阳位焉其神如狮子故名狮子宫第二翼三足轸四足角二足在己辰星位焉其神如女故名双女宫第三角二足亢四足氐三足在辰太白位焉其神如秤故名天秤宫第四氐一足房四足心四足在夘荧惑位焉其神如蝎故名天蝎宫第五尾四足箕四足斗一足在寅嵗星位焉其神如弓故名人马宫第六斗三足女四足虚二足在丑镇星位焉其神如摩羯故名摩羯宫已上六位属太阳分已下六位属太隂分第七虚二足危四足室三足在子镇星位焉其神如瓶故名宝瓶宫第八室一足壁四足奎四足在亥嵗星位焉其神如鱼故名双鱼宫第九娄四足胃四足昴一足在戌荧惑位焉其神如羊故名白羊宫第十昴三足毕四足觜二足在酉太白位焉其神如牛故名金牛宫第十一觜二足参四足井三足在申辰星位焉其神如夫妻故名隂阳宫第十二井一足鬼四足栁四足在未太隂位焉其神如蟹故曰巨蟹宫昴六星毕五星觜三星参一星井二星鬼三星栁六星星六星张二星翼二星轸五星角二星亢一星氐四星房四星心三星尾二星箕四星斗四星牛三星女三星虚四星危一星室二星壁二星奎三十二星娄三星胃三星二月为角月三月为氐月四月为心月五月为箕月六月为女月七月为室月八月为娄月九月为昴月十月为觜月十一月为鬼月十二月为星月正月为翼月此其十二宫分与中国皆同但其星数与中国有多少之异五星迟速与中国亦同二月为角月云云者以斗指夘位之辰亦与中国同至于所占星直月日与人命之吉凶则与中国异盖其方俗之殊也夫周天二十八宿既与中国皆同而又曰虚宿恰当子地之中则虚为正北也曰日广五十一由旬一由旬四十里则日广凡二千余里也中国视虚为正北量日约亦千余里皆合矣此佛説之经宛然一浑天仪即中国之厯也而乃谓有几千天百万亿日月高广几十万亿里东方日中西方初出诸説均之佛説也而自相背若是则千天万日等説非寓言而何
　　大方等大集经雪山光味仙人白世尊佛言二十八宿日月随行一切众生日月年嵗皆悉系属瞿昙东方七宿谓角亢氐房心尾箕若人生日属角宿者口阔额高多财多智多有妻子夀八十四长子不夀属亢星者聪明富贵乐欲出家夀六十四指有疮瘢其氐房心尾箕若南方井鬼栁星张翼轸西方奎娄胃昴毕觜参北方斗牛女虚危室壁各宿生人者其相貌夀夭吉凶各有不同若通达如是相书到于彼岸瞿昙佛言众生亦有同属一星生者而有富贵贫贱参差是故我知是不定法是世尊之言是而光味之言非也
　　大乘大方等日藏经言星宿数与形状多与厯不合吉凶避忌亦无的据日午脚迹之影亦无圭表之数五纬所主之月亦不合厯行度虚胎所载宿曜亦差
　　大方等大集月藏分中星宿摄受品四天王等白佛言诸宿曜各有所主一者角宿主于众鸟二者元宿主于出家求圣道者氐房至翼轸通二十八宿各有所主不同尒时佛吿梵王等言于摩国陁楼等国共十二国角宿摄护阿罗荼等共十国亢宿摄护氐房至翼轸通二十八宿所摄国数多少不一此佛国以彼中之天步彼中分野与中国不同
　　佛国日月荧惑辰星嵗星太白镇星是为七曜嵗星者于十二嵗始一周天镇星者二十八嵗乃一周天太白嵗半始一周天荧惑二嵗始一周天辰星一嵗乃一周天凡嵗三百六十五日日一周天月三十日乃一周天此是七曜周天数法大畧与中国同惟太白亦嵗一周天而佛以为嵗半非
　　大唐西域记三藏法师奘译言夫数量之称谓逾缮那古圣王一日军行也即一由旬四十里印度国俗乃三十里圣教所载唯十六里穷微之数分一逾缮那为八拘卢舎拘卢舎者谓大牛鸣声所极闻一拘卢舎为五百弓分二拘卢舎名一声为千弓分一弓为四肘分一肘为二十四指十二指名毗多悉提分一指节为七宿麦乃至一虱一虮一牛毛一羊毛一兔毫一尘一细尘次第七分以至一极细尘极细尘者不可复防防即归空故曰极微也若乃隂阳厯运日月次舎称谓虽殊时无异随其星建以标月名时极短者谓刹那也百二十刹那为一呾刹那六十呾刹那为一腊缚三十腊缚为一牟呼栗多五牟呼栗多为一时六时合成一日一夜昼三夜三居俗日夜分为八时昼四夜四一时各有四分月初一盈至十五满谓之白月分月十六亏至月尽晦谓之黒月分或十四日十五日月有小大故也遇小月谓之减夜减一日也黒前白后合为一月六个月共合为一行日游在内北行也日游在外南行也摠此二行合为一嵗又分一嵗以为六时正月十六日至三月十五日渐热也三月十六日至五月十五日盛热也五月十六日至七月十五日时也七月十六日至九月十五日茂时也九月十六日至十一月十五日渐寒也十一月十六日至正月十五日盛寒也如来圣教嵗为三时正月十六日至五月十五日热时也五月十六日至九月十五日时也九月十六日至正月十五日寒时也或为四时春夏秋冬也春三月谓制呾逻月吠舎佉月逝瑟咤月当此从正月十六日至四月十五日夏三月谓頞沙荼月室罗伐挐月婆达罗鉢陀月当此从四月十六日至七月十五日秋三月谓頞湿缚庾阇月迦刺底迦月末伽始罗月当此从七月十六日至十月十五日冬三月谓报沙月磨袪月颇勒窭挐月当此从十月十六日至正月十五日故印度僧徒依佛圣教坐两安居或前三月或后三月前三月当此从五月十六日至八月十五日后三月当此从六月十六日至九月十五日中国节气与印度递争半月中国以二十九三十为大小尽即印度以十四十五为大小尽中国之十六日乃印度初一日也昔人尝记结夏之制宜如西域用四月十六日盖四月十六日乃印度之四月尽也其数皆明
　　大智度论日月嵗节者日名从旦至旦初分中分后分夜亦三分一日一夜有三十时春秋分时十五时属昼十五时属夜余时六増六减五月至昼十八时夜十二时十一月至夜十八时昼十二时一月或三十日或三十日半或二十九日或二十七日半有四种月一者日月二者世间月三者月月四者星宿月日月者三十日半世间月者三十日月月者二十九日加六十二分之三十星宿月者二十七日加六十七分之二十一闰月者从日月世间月二事中出是名十三月或十二月或十三月名一嵗是嵗三百六十六日周而复始菩萨知日中分时前分已过后分未至中分中无住处无相可取日分空无所有到三十日时二十九已灭和合成月和合而为嵗故佛菩萨能知世间日月嵗和能知破散无所有是名巧分别是名菩萨摩诃萨夫佛国每日三十时即中国十二时春秋分昼夜各十五时六月一増减五月十一月昼夜各长短三分之一即中国之二分二至也日月三十日半中国之正气也世间月三十日中国盈虚之中也月月二十九日加六十二分之三十中国之月防也星宿月二十七日加六十七分之二十一中国之交终也闰月从日月世间月出中国之气盈朔虚积而为闰也中分无住处和合成月中国之无中气为闰月也六十二分之三十为四十八刻三十八分七十秒以加于二十九日下共二十九日四十八刻三十八分七十秒为佛国月防较中国月防少四刻有奇六十七分之二十一为三十一刻三十四分三十二秒以加于二十七日下共二十七日三十一刻三十四分三十二秒为佛国交终较中国交终多十刻有奇中西地里不同而厯之小异者止在刻数其大约则皆同佛国之天犹中国之天也明矣
　　九执厯出西域唐开元六年诏太史监瞿昙悉达译之断取近距以开元二年二月朔为嵗首西域首夘取隂阳交之始也度法六十月有二十九日余七百三分日之三百七十三厯首有朔虚百二十六周天三百六十度无余分日去没分九百分度之十三三十度为相十二相而周天望前曰白博义望后曰黒博义其算皆以字书不用筹防九执朔虚没分与中国不同气朔不同故也九执月防余七百三分日之三百七十三为五十三刻五分八十三秒以加于二十九日下共二十九日五十三刻五分八十三秒与中国月防近宻以视大智度论月防二十九日四十八刻三十八分七十秒则大智度月防为疎
　　西域星经月孛紫炁罗防计都星家谓之四余计生于天尾罗生于天首孛生于月炁生于闰盖日月行道如两环相交一处曰天首一处曰天尾天尾为计天首为罗月之行迟速有常度迟之处即孛也炁生于闰二十八年十闰而炁行一周炁孛皆有度数无光象故与计罗同谓之四余今中国皆用之
　　泥洹经佛吿迦叶言人间六月一蚀众星昼日不见其实不没又言月天子欲瞰日天子佛説罗防罗疾放月云六月一蚀即天首至交中至天尾各六月之谓云星昼不见日光所射故也罗防瞰日即日食于天首佛云疾放即中国救日之义
　　佛运统纪周昭王二十四年甲寅嵗四月八日中天竺国净梵王妃摩耶氏生太子悉达多至年十九壬申嵗二月八日夜半出家成释迦牟尼佛东晋沙门法显尝至天竺摩竭提国见城邑人民以建夘月八日华香供养请佛周以子月为正月四月是建夘之二月也二月则建丑之十二月今人以夏正四月为佛生日非宿曜经黒月白月皆以一日三日五日七日九日十一日十三日为吉祥日所向皆成就是知佛国之尚奇日也
　　僧史畧佛法本传西域十二月三十日为正月望谓之大神变日汉明帝令是日烧灯表佛法大明无味佛国正五九月天帝释镜照南赡部洲故禁刑罚今中国官员于此三月内不到任无味
　　国朝洪武初收元图籍命西域人海荅儿等择天文隂阳厯象译之译出回回厯以西域阿刺必年即开皇十九年己未嵗为元至洪武甲子计积七百八十六算周天十二宫每宫三十度共三百六十度十二宫日数不同共三百六十五日为不动的月若遇宫分有闰之年于亥宫又添一日十二月单月大双月小共三百五十四日为动的月若遇月分有闰之年于十二月内又添一日凡三十年闰十有一月厯千九百四十二年而宫月甲子再防其术钦天监见存有回回科习之所步日食与中华厯分数不同夫以中西之逺而以法相校交蚀只是分数不同非大相径庭也而佛经乃言南方日中西方方日出东方则日没故以此可证其言之非白羊戌宫三十一日　金牛酉宫三十一日
　　隂阳申宫三十一日　巨蟹未宫三十二日
　　狮子午宫三十一日　双女巳宫三十一日
　　天秤辰宫三十日　　天蝎夘宫三十日
　　人马寅宫二十九日　磨羯丑宫二十九日
　　宝瓶子宫三十日　　双鱼亥宫三十日
　　第一月大【名法而干而丁】　　第二月小【名阿而的必喜世】
　　第三月大【名虎而达】　　　第四月小【名提而】
　　第五月大【名木而达】　　　第六月小【名沙合列干而】
　　第七月大【名列黒而】　　　第八月小【名阿班】
　　第九月大【名阿咱而】　　　第十月小【名答亦】
</div>
    <div class="pagination">
<a href="古今律历考_page31.html">上一页</a><span>...</span><a href="古今律历考_page27.html">27</a><a href="古今律历考_page28.html">28</a><a href="古今律历考_page29.html">29</a><a href="古今律历考_page30.html">30</a><a href="古今律历考_page31.html">31</a><span class="current-page">32</span><a href="古今律历考_page33.html">33</a><a href="古今律历考_page34.html">34</a><a href="古今律历考_page35.html">35</a><a href="古今律历考_page36.html">36</a><a href="古今律历考_page37.html">37</a><span>...</span><a href="古今律历考_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
