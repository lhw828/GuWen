<!DOCTYPE html>
<html>
<head>
    <meta charset="UTF-8">
    <title>新法算书 - 第 3 页/共 181 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新法算书 - 第 3 页/共 181 页</h1>
    <div class="content">












　　礼部尚书兼翰林院学士协理詹事府事加俸一级督修厯法臣徐光啓题为月食事臣于崇祯四年闰十一月初六日具题前事本月初九日奉圣防该部知道钦此钦遵于今年三月十六日督领该监秋官正周五官司厯刘有庆博士薛文灿天文生朱国夀周士昌朱光灿同两逺臣罗雅谷汤若望率访取知厯人等于本局登台测验看得臣等原推初亏在酉正四刻内五十一分本日日入酉正四刻内八十三分月应带食而出因云阴不见食甚在戍正一刻内二十三分应食五分八十秒至本刻云气朦胧约食大半似与原推相合复圆在亥初二刻内一十分至本刻虽云气未尽约见复圆亦与原推相合其时刻本以测星为正法诸官生悉皆通晓今设有测髙仪器亦因云隂难用止用新式壶漏预先定三限时刻除初亏食甚云阴难定外其复圆时刻亦为脗合官生人等所共见也再照臣等译譔厯书除前二次进呈过四十四卷外今年正月间续完月离交食等书三十卷已誊讫二十八卷余因冬月纸张用尽旋于市中鬻买誊完觉未合式未敢輙进如圣鉴不妨纸色稍异当即日装潢进呈或容臣等少待南贩到日并续完数卷一并誊写上进伏勑防崇祯五年三月十七日具题本月二十日奉圣防知道了书着进览该部知道
　　礼部尚书兼翰林院学士协理詹事府事加俸一级督修厯法臣徐光啓谨题为钦奉明防恭进第三次厯书事臣于本年三月十七日题为月食事奉圣防知道了书着进览该部知道钦此钦遵谨将月离厯指并本表十卷交食厯指并本表六巻南北髙弧表十二卷诸方半昼分表一卷诸方晨昏分表一卷共三十卷装潢成帙谨具本进呈圣览窃照臣初次恭进厯书开具节次六目一曰日躔二曰恒星三曰月离四曰交食五曰五纬星六曰五星凌犯除前二次共书四十四卷内完过日躔厯指并表三卷恒星厯指并表图九卷一折今次完过月离厯指并表十卷外其交食厯六卷系是总论总表日食月食所宜共用而月食一法附载其中若日食一法理数甚繁尚须译譔厯指约三卷立成表约二十卷今属草将半又须于星度里差等事精加叅订乃敢着为定论五星一节比于日月倍为繁曲汉以来治厯者七十余家而今所传通轨等书其五星法不过一卷以之推步多有乖失所以然者日月有交食可证作者尽心焉五星无有故自古及今此理未晰也囘囘厯则有纬度有凌犯稍为详宻然千年以前之书未经更定而两书皆无片言只字言其立法之故使后来者入室无因更张无术凡以此耳今诸逺臣所传独为详备而译譔颇艰书成亦须二十余卷不能不少费时日也再惟该监官生向来在局供事止令与访取诸人一同推算立成诸表继以誊写进呈书册因书籍未备尚未能专功习学今交食总法及月食本法既以就绪容臣等督令到局渐次演习月食既通后来书籍亦当续完次及日食次及气朔躔离次及五星诸法可以节次成就矣但人情安于故习不有劝惩无繇防励容臣等时加督课其有怠惰顽梗者轻则量惩重则叅罚其勤学有成者容臣依前节次移送礼部考试术业如果精谙恳乞圣明量加叙录以示鼓舞其现在诸人而外该监官生有志上进者容臣从优立格招徕选取一体训习冀其中有襃然特出悉通大义者庶几羲和世业复见于圣代也
　　计开
　　第三次进呈书目
　　月离厯指四卷
　　月离厯表六卷
　　已上系逺臣罗雅谷译譔
　　交食厯指四卷
　　交食厯表二卷
　　已上系逺臣汤若望译譔
　　南北髙弧表一十二卷
　　诸方半昼分表一卷
　　诸方晨昏分表一卷
　　已上系二臣指授监局官生推算
　　崇祯五年四月初四日具题本月初十日奉圣防卿所进厯书已留览具见用心详宻未完的陆续譔进其督教劝惩等事依议行礼部知道
　　礼部尚书兼翰林院学士恊理詹事府事加俸一级督修厯法臣徐光啓题为月食事窃照本年九月十四日己酉夜望月食其食限分秒时刻并起复方位例应先期上闻除大统囘囘二厯已经钦天监具题外臣等用新法推步谨将所得数逐一开坐并具图象进呈御览伏乞勅下该部至期令监督等官如前测验奏闻施行縁系月食事理未敢擅便谨题请防
　　计开
　　崇祯五年九月十四日己酉夜望月食分秒时刻并起复方位
　　月食四分四十二秒依日食例月体为十分月未入见食三分五十秒
　　月已入不见食九十二秒是日日出夘正三刻内八十一分九十二秒
　　初亏夘初三刻内六十一分七十四秒月在地平上十度六分一十一秒　东南
　　食甚辰初一刻内三十七分四十五秒月在地平下五度七分二十八秒　正南
　　复圆辰正三刻内二十二分七十七秒月在地平下二十一度六十四分三十九秒　西南
　　共食限内凡一十一大刻三小刻又二十四分三秒共一十一大刻九十四分三秒
　　食甚日躔黄道大火宫四度五十六分三十秒
　　月离黄道大梁宫四度五十六分三十秒
　　月离纬度
　　初亏距黄道北六十七分三十三秒
　　食甚距黄道北七十三分四十八秒
　　复圆距黄道北七十九分五十七秒
　　各省直初亏时刻
　　京师顺天府夘初三刻内八十八分七十四秒
　　南京应天府福建福州府夘初四刻内一十六分四十九秒
　　山东济南府夘初四刻内二十三分四十六秒山西太原府夘初二刻内二十三分八秒
　　湖广武昌府河南开封府夘初二刻内八十四分八秒陜西西安府广西桂林府夘初一刻内五十二分六十三秒
　　浙江杭州府卯初四刻内三十分四十秒
　　江西南昌府卯初三刻内一十九分七十秒
　　广东广州府卯初二刻内四十九分九十三秒四川成都府寅正四刻内一十九分九十七秒贵州贵阳府卯初一刻内二十四分九十三秒云南云南府寅正三刻内三十八分八十九秒
　　崇祯五年四月二十九日题五月初二日奉圣防礼部知道











　　大学士徐题本月十四日夜望月食臣已于本年五月初二日题奉圣防礼部知道钦此窃惟交食之法臣等所译譔新法与旧法不无参差若在早晚其验尤着盖郭守敬之术视古为宻其差最多不过四五刻惟是四五刻之差在日出入之交未免以夜刻为昼以昼刻为夜故前世有推而不食有食而失推者以此之故非星官厯人敢有改易也如今次一食大统法日出卯正二刻新法日出卯正三刻所差约一刻其食时囘囘厯推初亏在辰初初刻则昼食矣大统推初亏卯初一刻依本法见食者五刻依新法见食者六刻新法初亏卯初三刻在旧法后二刻依本法见食者四刻依旧法见食者五刻此外若定时有先后升降有正斜地气有厚薄亦皆参差之縁也故每交食时臣曽题请身往测必得其真时刻真分数少有参错又因而究其所以然然后目前辨难可据以剖晰异时推步可用以寻求矣今臣仰荷圣恩备员揆地例当于中府衙门随班救防如此则本局督视无人虽有逺臣台官等依法测验不至乖舛然非臣目所亲见而即凭以上闻且勒以垂后实臣心所未安也且是日见食者仅四刻月又当斜入于地初亏时月在地上仅十余度若在中府则墙屋蔽恐不可得见验爰以此请乞容臣于是日照前登台实测次日具本奏闻庶于钦若大典不无禆益伏勅防谨题
　　崇祯五年九月十二日具题本月十四日奉圣防览卿奏以月食诣局验具徴恪慎朕知道了
　　大学士徐题臣于本月十四日钦奉明防至今十五日丑时前往厯局督同逺臣及该监官生在局知厯人等测月食依法用仪器二具测量星度推算时叅以星晷壶漏务求四事脗合逐时逐刻测至卯初一刻忽有云气隐蔽月体至天明云尚未开凡食分时刻皆无凭测验理合奏闻谨题崇祯五年九月十五日具题十八日奉圣防朕知道了
　　礼部尚书兼东阁大学士臣徐光啓谨奏为月食事本年九月十五日臣奉防前往厯局测月食自卯初至日出时俱云隂不见随于本日具掲囘奏十八日奉圣防朕知道了钦此又本日该钦天监一本为观事二十一日奉圣防月食据灵台官奏卯初一刻初亏忽遇薄云渐布该监竟称云隂不见何故异同其食时先后各法不一也着奏明礼部知道钦此案照先时推歩本食据钦天监灵台官俱依郭守敬授时厯法初亏在卯初一刻臣等译譔新法初亏在卯初三刻囘囘厯初亏在辰初初刻三法之不同如此至期测正欲借以辨其离合合则据为凖式离则尚费推求不意至卯初一刻遂有隂云迄于天明未见开朗诸法是非无从徴验该灵台官言先有薄云后见浓云该监言云隂不见灵台语意稍详而云隂不见亦厯书成语略有异同其实一也迨奉明防该监已经呈部覆奏但三法不同之因则厯科官生专谙旧法其习学新法时日未久未能一一究明臣不得不代陈之盖闻交食之法先求平朔望平朔望之算起于厯元今厯法本用元授时厯以至元辛巳为厯元当时所立四应稍有未合臣等新法以崇祯元年戊辰为厯元两者相提已推得旧法后天六十五分为半刻有竒矣既得平朔望以求定朔望定朔望即日月之食甚定分也法以日躔盈缩月转迟疾推其各差又以两差之较为加减时差用以加减于平数得定数焉昨九月十四日夜望则太阳在缩厯而授时法缩厯起夏至不知日有最髙有夏至两行异法缩厯宜从最髙起算也惟宋绍兴年间两行同度郭守敬后此百年去离仅一度有竒故未及觉今最髙一行已在夏至后六日有竒以推缩差则旧法后天一十八分有竒也是日太隂在疾厯迟疾之法授时止论一转周新法谓之自行轮月自行之外又有两次轮以次宻推则旧法疾厯先天二度有竒以推疾差又后天四十分也次以缩疾两差相较变为时而求定望宜用减法旧法则一推而得四十八刻九十分新法再推先得四十一刻一十三分有竒次得四十四刻八分两得相较又差三刻弱故旧法之食甚定分得二十八刻弱新法得三十刻弱以推初亏则旧法得在子正后二十二刻二十二分为夘初一刻新法得在子正后二十三刻五十九分为夘初三刻此旧法与新法异同之因也若囘囘厯又异二法者臣等实未能尽晓其故仅知彼厯元为阿剌必年与隋开皇相值去今一千三十余载矣年逺数殊意其平朔望亦未合也即以减分论则是日太阳缩厯在四宫一度依彼法得缩差一度四十一分新法得一度四十三分其差二分太隂疾厯在十宫十七度依彼法得疾差二度一十九分半新法得三度六分其差一十三分半两差相并得十五分半变为时约彼法在新法后四刻今差五刻者意其縁正在厯元四应否则创法之处距西一万余里或里差又未合也总之三家所报各依其本法展转推求乃始得之不能立异以相畸亦不能中变以相就必欲辨其疎宻则在临食之时实测实验而已今已往之事无复可论将来准法似须商求所宜求者盖有二端其一曰食分多寡按交食法中不惟推步为难并较验亦复未易臣前疏尝言日食时阳晶晃耀每先食而后见月食时防气纷侵每先见而后食盖食者二体相交之谓也日食既交因其大光人目未见必至一分以上乃得见之月食未交闇虚之旁先有黒影侵入于月及其体交反无界限故推步纵无舛谬而较验多任目任意揣摹影响不能灼见分数以证原推得失亦无繇知如宋臣周琮所定差天一分以下为亲二分以下为近三分以下为逺非苟自恕盖其术止此而已今欲灼见实分有近造窥筩新法日食时用于宻室中取其光影映照尺素之上自初亏至复圆所见分数界限真确画然不爽月食不能定其分秒之限然二体离合之际鄞鄂着明中间色象亦与目测逈异此定分法也其一曰加时早晚定时之术相传有壶漏为古法近有轮钟为简法然而调品皆繇人力迁就可凭人意故不如求端于日星昼则用日夜则任用一星皆以仪器测取经纬度数推算得之是为本法其验之则测日有平晷新法测星有立晷新法皆砻石范铜镵画数度节气时刻一一分明以之较论交食皆于本晷之上某时某刻先期注定至时徴验是合是离灼然易见此定时法也二法既立一遇交食凡古今诸术得失疎宻如明镜髙悬妍莫遁矣然而台官之情甚以此为苦何者彼之本法有时先后天一二刻或四五刻自以为差天至此不免于罪戾故耳以臣论之台官之厯郭守敬之厯也守敬之法今日之所谓差当时之所谓宻也臣尝厯考古今疎宻之致矣月食诸史不载所载日食自汉至隋凡二百九十三而食于晦日者七十七晦前一日者三初二日者三其疎如此唐至五代凡一百一十而食于晦日者一初二日者一初三日者一稍宻矣宋凡一百四十八则无晦食更宻矣犹有推食而不食者十三元凡四十五亦无晦食犹有推食而不食者一食而失推者一夜食而书昼者一至加时先后至四五刻者当其时已然至今遵用安能免此乃守敬之法三百年来世共归推以为度越前代何也髙逺无穷之事必积时累世乃稍见其端倪故汉至今千五百嵗立法者仅十有三家盖于数十百年间一较工拙非一人之心思智力所能黾勉者也守敬集前古之大成加以精思广测故所差仅四五刻比于前代洵为宻矣若使守敬复生今世欲更求精宻计非苦心竭力假以数年恐未易得何可责于沿袭旧法如诸台臣者乎今食分加时并如臣等新法较勘则差殊毕露倘遂以此为诸臣罪能无惶怖能无畏葸然而实非彼罪即加之谴责亦付之无可奈何而已事有非力所及者亦古法所必寛也岂惟诸臣即臣等新法遂成似可悉无前代之误乃食限或差半分上下加时或差半刻上下虑所不免惟是臣等不敢以差自安亦不敢以差自废正须縁此防差遡厥因起别求新意据理改定臣所惧者诸臣以惶恐畏咎之心坚其安习溺闻之陋臣等书虽告成而愿学者少有倡无和有传无习恐他日终成废阁耳伏望圣明察其从前之失实非由已开其向往之路嘉与图新即有疎逺且勿遽加罪谴但令陈説所以然之故有能精习透晓者量加优异久而不谙罚亦随之将必有翘然杰出明羲和之大业应唐虞之景运者矣若日晷星晷窥筩三器者局中所用体制甚小工作尤粗倘须上呈御览则模式应加广长赋列应加精赡其费亦不过数十金耳如赐俞容臣等仰遵前防仍于户工二部事例银内咨取令在局诸臣募工备料造成恭进伏勅防臣无任悚惕待命之至为此具本谨具奏闻崇祯五年十月十一日具奏十五日奉圣防览卿奏月食先后各法不同縁由及测验二法考据详悉朕知道了即着传示监局官生依法占测务求至当以称朕钦若授时之意日晷等器如议制成进览该部知道礼部尚书兼东阁大学士臣徐光啓谨奏为修厯缺员谨申前请以竣大典事臣于崇祯二年七月十四日钦奉明防督领修正厯法事务中因兵事辍业至三年八月续理前绪四年正月二十八日以后三次进过厯法书表共七十二卷一折于日躔月离恒星经纬日月交食各种法义并立成数目略已具备所少者止日食一卷及五星经纬交防以较全功则未完者约四分之一也猥以疎庸仰特简入阁办事控辞未遂迄今五月竟不能复寻旧业止令在局逺臣该监官生并知厯人等推算得各色立成表二十余卷译譔得日躔交食及土木火星厯指藁草六卷内立成表则诸臣自能详加磨覆陆续缮写惟厯指谭述法意义多奥臣不在局尚未能修润成书也臣曽于崇祯三年十二月初二日以协修缺员具表请补奉防下部至今未得其人今者日多草创而莫为成全恐稽大典则用人一事似属难缓但治厯明时古昔视为鸿钜故前汉首用丞相张苍而近代著作有以宰相枢宻主领裁奏于上太史令丞等测验推步于下者诚重之也方今在任大臣既各有本等职掌外臣之中臣所知者如山东巡抚朱大典陜西按察使李天经又有封疆方面之责不得不于庶僚草泽中求之是以广谘博访徘徊数月今看得原任监察御史告病在籍金声思致沈潜文辞尔雅博涉多通兼综理数堪以委用使居讨论修饰之任其遣文析义当复胜臣若已成诸书方令该监官生渐次学习中间会通二法亦须甄明大意者为之董率臣又看得原任诰勑房办事大理寺评事今听降王应遴学亦通综且数请修厯屡疏奉防在部可据用之率领官生可以集事且此二臣者不烦徴求不増资费在金声病已痊愈乞勑下都察院催取赴补便可前来在王应遴现在缺亦乞勑下吏部量与相应职级使之供事倘得此两臣在局而臣亦时加稽覈即前项未完书表可计期告竣矣若草泽中未必无人臣所求惟取好学深思心知其意试有徴验者方敢上闻今未敢滥及也臣不胜惶悚待命之至为此具本谨具奏闻崇祯五年十月十一日具奏十五日奉圣防该部知道
　　钦天监监正张守登谨奏为遵防囘奏事本年九月十四夜望月食云隂掩覆未见亏形仰遵明防责令囘奏臣等随将云隂异同之故具呈礼部代题奏闻随于本月十二日奉圣防据该监称月食云隂不见有无别法考求着他确议来説以后凡遇交食该部先将各法异同一并开写来看临期如法测证定疎宻分别具奏钦此该礼部移文到臣捧读严纶不胜惶惧随行观官详查当日月食云隂不见有无别法考求据实呈报以凭囘奏随据该在台直日官王等呈称职等推步交食惟遵厯元成法此外无敢臆测其本年月食届期委属云隂掩蔽无从测验本科株守沿袭旧法并无别法可以考求亦不敢妄为拟议惟是四方云隂不覆之处尚有能见食者或可徧询而得之也等因到臣该臣等看得交食之分数多寡惟以人目为据而人目所见之亲切必以天气之清朗为真是夜月食初亏在臣监依郭守敬旧法算在夘初一刻辅臣徐光啓依西洋新法算在夘初三刻及临测验臣监在城东隅星台辅臣在城西隅星台相距约十里而两处并为云隂掩蔽不见初亏原推虽差二刻所见实出一揆盖授时固有嵗差里差之异而臣监实不能通融其法西法以真会似防为算于此事似颇搜探其根今臣已遣所属官生诣局学习新法以详究异同之源庶自今以后之推算或可订其疎宻也若于无别法中而臆度为法无可确议中而妄揣为议此则臣所不敢出矣但云隂因地气上蒸普天之下尚有云所不蔽之处故宋司马光言京师不见他处必有见者伏乞勑下礼部行文近畿数百里内各府各将前九月望卯初一刻月食有无云隂曽否见食据实囘奏纵时刻未得的确其食与不食必可知也若数百里内悉皆隐蔽更移文逺方亦必可考而知也若臣才识浅劣伏望圣慈赦宥优容臣不胜惶悚待命之至崇祯五年十月二十七日具奏十一月初八日奉圣防该局既有新法着行习学叅验有无脗合仍行查前时月食晷刻分数详报礼部知道











　　新法算书巻二
　　钦定四库全书
　　新法算书卷三　　　　　明　徐光启等　撰縁起三
　　太子太保礼部尚书兼文渊阁大学士臣徐光启谨奏为治厯已有成摹课功防应严核谨将在事臣工分别上请恳祈恩叙以光大典事臣才识疎庸滥膺重任钦承明防修正厯法夙夜殚竭四载于兹业与该局逺臣及知厯官儒等修改测译书造器如从前进过厯书及昨报完厯书并前后所造仪器已经上闻用尘御览特以微臣卧病私室药石罔效日致尫羸恐难终事故请补缺员蒙皇上俞允下部议覆矣苐见在臣工勤敏有加劳瘁堪录惟臣察之最审考之允当苟不及臣目覩身承之日陈其万一设朝露忽溘后事之臣谁有为皇上请者敢分别叙之如逺臣罗雅谷汤若望等譔译书表制造仪器算测交食躔度讲教监局官生数年呕心沥血几于頴秃唇焦功应首叙但逺臣辈守素学道不愿官职劳无可酬惟有量给无碍田房以为安身养赡之地不惟后学攸资而异域归忠亦可假此为劝知厯生员邬明着访举儒士陈于阶等思精推测巧擅绘制书器方借前劳讲解正需后効所当照纂修办事例优叙者也知厯人如生员程廷瑞孙嗣烈孟履吉监生李次霦访举儒士杨之华祝懋元张寀臣黄宏宪董思定李遇春赵承恩等同心续学殚术承天十狐之腋堪裘众集之思成益所当照纂修効劳例量叙者也原任大理寺评事今带衔光禄寺录事王应遴武英殿办事中书陈应登督率官生叅订讹正武举魏邦纶测算明晓堪备策使三臣着声勤慎所当同行优叙者也其该监官生如右监副戈承科秋官正周原任五官保章今降充天文生朱国夀五官保章正刘有庆中官正贾良栋缺保章正贾良琦博士朱光显天文生朱光灿朱光大等勤学可嘉俟学习完日另叙伏念奏绩课成论功行赏从来尚矣况敬天勤民攸系更重如唐厯大衍一行造之七年而稿成元厯授时守敬造之十年而书进未有子来遹成如今日者测騐推歩上合天行讲求著述下穷人巧日成月要不敢悠忽而隳庶工费省工良共効精勤而襄钜典诚举局之光一时之选也伏乞圣明俯赐鉴裁勑下该部分别纪录事完议叙以彰激劝臣无任惶悚待命之至崇祯六年十月初六日奏十二日奉圣防该部知道太子太保礼部尚书兼文渊阁大学士臣徐光启谨奏为进缴勑印开报钱粮以清厯务以完臣局事臣叨受皇恩兢兢拮据不意劳惫之余交加疾痛髙厚未効涓埃犬马将填沟壑言念及此惟有涕零如厯法重务虽幸吿成而未了规摹尚湏善后荷皇上俞臣所请将李天经下部议覆其督领厯局印信一颗及谕臣勑谕一道臣应先期奏缴俟接任官到日叧行奏请改给至于钱粮一项自崇祯三年正月至崇祯六年三年共领户礼工三部咨到银八百七十余两臣逐项自行料理纎悉明备已开细数封贮公所因进内仪器正在鸠工难以遽行销算俟接官逐件查对奏缴臣敢先以总数报闻恐溘露不免乎朝夕漏巵或误于将来则臣从来矢公节省之意钦天报主之诚两失之矣伏祈皇上勅下该衙门验収在案谨将勑谕印信差钦天监博士朱光显赉送到阁防施行臣不胜惶悚待命之至崇祯六年十月初七日奏本月十二日奉圣防勑印着该衙门验収其钱粮用完接管官奏销该部知道
　　山东布政使司右叅政李天经谨奏为微臣遵防任事谨陈题荐始末以祈圣鉴事臣燕赵鄙儒自癸丑登籍以来受皇上豢养者二十余年繇学博部郎以至郡守监司縁丁艰适值魏珰熖炽即服阕未敢补官者凡五年幸遇皇上龙飞始出铨补洊厯河南陜西藩臬当时事孔棘之防惟知斤斤自守恪供职业敢有非分之想哉只縁昔任国学闲曹多暇得与先臣邢云路讲究厯理颇闻其槩要未离书生呫哔聊从所好已耳自是浮沉中外者十七载素所管窥半就荒落不意前嵗壬申臣任陜西按察使于邸报见已故辅臣徐光启先奏为修厯缺员谨申前请以竣大典事疏内叙述海内知厯谬列臣名臣心窃媿迂阔无当之学尚挂人齿颊间也去嵗九月内辅臣复有厯法修正吿成书器缮治有待一疏则竟欲更置臣来责以任事奉防下部议覆而辅臣随以讣闻维时臣滥竽山左粮道无根抵之容不知辅臣何以一旦推毂及臣意者辅臣于病革之际忽念前绪未终急求代者一时乏人故以相及耶闻报之日且疑且惧惟静聴部覆至本年二月内礼臣题为督理久缺事奉圣防李天经着速催到任督理礼部移咨吏部题覆奉圣防李天经着以见衔修厯俟有功再议该部曷得辄以添注徇题着该司官回将话来钦此又该礼部题为日食事奉圣防日食初亏复圆时刻方向皆与大统厯合其食甚时刻及分数魏文魁所推为合既互有合处端绪可寻速着催李天经到京防同悉心讲究仍临期详加测騐务求画一以裨厯法魏文魁即着详叩具奏钦此臣闻命自天不胜陨越窃念臣小臣也有何学问仰佐司天乃屡邀速催之防且臣外臣也见衔受事乃其职分敢萌跃冶之心况钦奉明纶不敢不竭蹶前来瞻天咫尺矢报髙深益殚所学悉心讲究是臣之所有事也惟是目前所督写者辅臣已证订而未上之书所缮治者辅臣已题闻而待进之器所督率者灵台诸臣所讲解而未通之法乃恭绎明防又不但责臣以纉前绪而在悉心以求画一者窃思天道微以术歩之宻合岂为易事故从古及今治厯者岂止七十余家虽繇疎渐宻然国朝此日兢鸣者不无二三其见何妨化异为同盖万国同戴一天而七政总惟此理草泽之士或有秘传海外之人原精理数使忘畛域而互相参究于不一之中以求至一乃真画一但期上合天行襄国家之大典臣愿毕矣至于犬马私情当于厯事吿成再为陈请而今固未敢言也臣谨即推用始末及微臣受事愚悃具奏上闻伏祈睿鉴臣无任战悚之至奉圣防李天经既到任受事着与该监局及魏文魁悉心攷騐叅究异同务期画一以正厯法本内小日未填姑不究该部知道
　　太子少保礼部尚书兼翰林院学士加俸一级臣李康先等谨题为代请闗防以便俯循职掌事祠祭清吏司案呈奉本部送据山东布政使司右叅政李天经呈称职于本年内接准礼部照防为日食事奉圣防日食初亏复圆时刻方向皆与大统厯合其食甚时刻及分数魏文魁所推为合既互有合处端绪可寻着速催李天经到京防同悉心讲究仍临期详加测騐务求画一以裨厯法魏文魁即着详叩具奏钦此备行照防到职奉防遵限前来于四月二十二日见朝外但厯局尚有书器进呈钱粮销算若非用一闗防曷以奏进申缴职是不能已于冐请也伏按原任大学士徐先启原给督修厯法闗防一颗及勑谕一道先期奏缴接管官到日另行奏请改给等因奉圣防勑印着该衙门騐収其钱粮用完接管官奏销该衙门知道钦此所有闗防呈乞代题请给等因到部送司案呈到部照得山东布政司右叅政李天经奉命前来督理厯法其进呈书器销算钱粮并各衙门应行事宜必须闗防钤记辑成大典但辅臣徐光启原给闗防已经奏缴相应题请伏命下移文印绶监闗领即付李天经収掌庶事归画一文有凭稽而天经亦将黾勉受事不致泛然而无所责成矣縁系代请闗防以便俯循职掌事理未敢擅便谨题请防崇祯七年五月二十九日具题六月初二日奉圣防闗防着该衙门查发
　　督修厯法山东布政使司右叅政臣李天经谨题为月食事窃照本年八月十六日己巳夜望月食其食限分秒时刻并起复方位例应先期上闻除大统回回二厯及布衣魏文魁所测分数已经钦天监及文魁具题外但新法推算者因管局员缺久稽未上临期测騐何凭臣业奉命受事谨将新法所推诸数逐一开坐并具图象进呈御览伏乞勅下该部至期令监督等官如前一并测騐奏闻再照修厯一事法务求夫画一者所以齐其异同而数必依之各测者正以考其疎宻盖天运虽髙逺而难窥乃交食则昭著而易见临时宻测所闗诚匪细矣除测騐诸法如测星壶漏等法固无不备但恐临期隂晴难料或片云掩翳便难测度以定准则厯之成也何日之有伏祈勅下礼部移文于山海闗臣及登州抚臣令其临时细测太隂出地见食分数具印信申文报部以凭稽考且令监局各一人防测器以往公同测騐速报庶于近海广漠之区得见出地时食甚分秒即隂晴不一而此彼见方不虚此一畨考騐耳伏乞圣裁縁系月食事理未敢擅便谨题请防
　　计开
　　崇祯七年八月十六日己巳夜望月食分秒时刻并起复方位
　　月食九分三十五秒
　　月出地平见食九分三十五秒是日日入酉正二刻内三十四分七十二秒
　　初亏申正三刻内八十二分三十九秒在昼　东北食甚酉正二刻内五十三分五十九秒昏刻　正北复圆戌正一刻内一十分五十三秒月在地平上髙一十七度五十六分　西北
　　共食限内凡一十三刻二十八分一十四秒
　　食甚日躔黄道鹑尾宫一十四度三十三分五十七秒月离黄道娵訾宫一十四度三十三分五十七秒离黄道危宿一十六度一十一分离赤道室宿四度一十一分
　　月离纬度
　　初亏距黄道南三十五分三十秒
　　食甚距黄道南三十分五十四秒
　　复圆距黄道南二十六分
　　各省直食甚时刻
　　京师顺天府酉正二刻内五十三分五十九秒
　　南京应天府福建福州府酉正二刻内八十分二十五秒
</div>
    <div class="pagination">
<a href="新法算书_page2.html">上一页</a><a href="新法算书.html">1</a><a href="新法算书_page2.html">2</a><span class="current-page">3</span><a href="新法算书_page4.html">4</a><a href="新法算书_page5.html">5</a><a href="新法算书_page6.html">6</a><a href="新法算书_page7.html">7</a><a href="新法算书_page8.html">8</a><span>...</span><a href="新法算书_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
