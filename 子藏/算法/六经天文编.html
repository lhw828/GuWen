<!DOCTYPE html>
<html>
 <head>
  <meta charset="utf-8"/>
  <title>
   六经天文编 - 第 1 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六经天文编 - 第 1 页/共 3 页
  </h1>
  <div class="content">
   钦定四库全书　　　　　子部六
　　六经天文编　　　　　　天文算法类一【推步之属】提要
　　【臣】等谨案六经天文编二卷宋王应麟撰应麟有郑氏周易注已著录是编裒六经之言天文者以易书诗所载为上卷周礼礼记春秋所载为下卷三代以上推步之书不传论者谓古法疎而今法宻如嵗差里差之辨皆圣人所未言晋虞喜始知嵗差唐人作覆矩图始知地有东西南北里差然尧典豳风月令左传国语所言星辰前后已相差一次是嵗差之法可即是例推周礼土圭之法日南景短日北景长日东景夕日西景朝是里差之法亦可即是而见后世推步之源未尝不见于六经特古文简约不及后来之推衍详察耳此编虽以天文为名而不专主于星象凡隂阳五行风以及卦义悉彚集之采录先儒经説为多义有未备则旁涉史志以明之亦推步家所当考证也宋史艺文志作六卷至正四明续志作二卷今此书分上下二篇则二卷为是考
　　国朝吉水李振裕补刋玉海序称应麟著述逾三十种已刻者玉海附词学指南又有遗书十三种自诗攷至通鉴答问共五十余卷板皆朽蚀悉为补刋之是编亦与焉此本前后无序跋纸墨甚旧盖犹至元六年王厚孙所刋也乾隆四十六年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀



　　钦定四库全书
　　六经天文编卷上
　　宋　王应麟　撰
　　天道
　　易
　　天行健
　　胡氏曰天者干之形干者天之用天之形望之其色苍然南枢入地下三十六度北枢出地上三十六度状如倚杵此天形也言其用则一昼一夜之间凡行九十余万里夫人一呼一吸谓之一息一息之间天已行八十余里人之一昼一夜有一万三千六百余息是故一昼一夜而天行九十余万里则天之健用可知　程氏曰传谓天形如鸡子上规之星常见下规之星常隠中规日月五星之所由二十八宿布于其间半覆地上半绕地下以所行度数知之故观天之行有以见重干之象朱氏曰天一而已但言天行则见其一日一周而明
　　日又一周若重复之象非至健不能也或问乎邵子曰天何依曰依乎地地何附曰附乎天天地何所依附曰自相依附天依形地附气其形也有涯其气也无涯但天之形员如弹丸朝夜运转其南北两端后髙前下乃其枢轴不动之处其运转者亦无形质但如劲风之旋当昼则自左旋而向右向夕则自前降而归后当夜则自右转而复左将旦则自后升而趋前旋转无穷升降不息是为天体而实非有体也地则气之查滓聚成形质者但以其束于劲风旋转之中故得以兀然浮空甚久而不坠耳黄帝问于岐伯曰地有凭乎岐伯曰大气举之亦谓此也
　　天文
　　郑氏曰离为日日天文也艮为石石地文也天文在下地文在上天地之文交相饰成贲　汉上朱氏曰以天文言之无非刚柔交错阴阳之精在地象物成列光耀离合皆刚柔也日阳也而为离月隂也而为坎纬星动者阳也而太白辰星为隂经星不动者阴也而析木鹑首为阳北斗振天二极不动故曰天文也圣人观乎天文则知刚柔有常矣故南面而立视昬旦之星日月之次以知四时寒暑之变春震秋兑泰之时也夏离冬坎贲之时也泰易为贲四时互变时变之象也离有坎日降而月升也坎复成离月降而日升也天气也而成文地形也而有理形散为气明而幽也气聚成形幽而明也仰观乎天凡地之成形者莫不有是文俯察乎地凡天之成象者莫不具是理故分而为二揲之以四生二仪四象八卦成三百八十四爻万有一千五百二十策皆源于太极知此则知幽明之故也鸟兽之文即天文太曰察龙虎之文观鸟之理举鸟兽则见矣仰观龙虎鸟之文其形成于地俯观山川原隰之宜其象见于天凡在地者皆法天者也　或问天有形乎曰天积阳也气也易曰日月丽乎天百谷草木丽乎土日月附丽乎天亦若百谷草木之丽乎土天果有质欤日月之行或迟或速奔星上下前后或卑或髙不得自如庄周曰天之苍苍其正色耶其视下也亦若是而已列御冦曰日月星辰积气中之有光耀者郄萌曰天了无质郑康成曰天清明无形或曰星陨石何也曰光耀既散气凝为石如人之精神既散形亦刚彊矣故曰在天成象在地成形成形者皆地也坎坤体也坎中之干二五也干阳流于坤阴故月以速为退月体不明待日而明明者干也横渠曰日月之精互蔵其宅是也干言日月合其明者坎离互用也豫言日月不过者坎为月伏离为日日月防于北方也恒言日月得天者干九四之五变离坎也小畜上九中孚六四归妹六五月几望者小畜四有伏坎巽有伏震月在东日在西望也中孚讼坎变震月在东亦望也归妹六五月在东日在西亦望也然曰几望者小畜中孚坎在四也归妹六五爻在五也坎在四若五则中矣是故日望月则月食月掩日则日食坎离之交胜也离在地为火在天为日干体也其中画乃坤之二五横渠所谓阴阳之精互蔵其宅欤行迟者阴丽乎阳也晋曰昼者日出地上进而中也丰曰宜日中者九四之五也离九三丰彖曰日昃者日中而又西也干九三既济曰终日者日在下也豫六二曰不终日者二动之五成离日在上也夬九二曰暮夜者动成离日在西方之下日薄于虞渊之时也或曰夕日入为夕大畜曰日新者大壮一变需坎月离日合照也再变大畜艮终复始日新也益曰日进者初九自下而进也卜丘楚论十日其説源于易之昼夜又为大明者悬象着明莫大于日月而月受明于日阳为大阴为小故曰大明干大明终始晋进而丽乎大明皆日也又为明者日月相推而生明屯九五求四四往之五讼初往四皆坎月在东月之明也大有九四离动井九五旅上体日在上日之明也困初六丰九四曰幽不明者日在西而隠伏也大有贲同人明夷曰文明者离居二五也坤为文又为光者日月之明无所不及也孟子曰日月有明容光必照管辂曰日中为光易九言光者皆明之所及也坤之化光者舍坎离也观之观光者四五交也颐之光者四施初也夬之光者离自下升也未济之光者二五易也需光亨者大壮四之五日西月东四五得位也凡言未光者皆未能行也屯九五未之二也噬嗑九四噬六五而后光也晋上九反三自治而后光也夬九五中行上决而后光也萃九五之二而后光也凡言光明者兼体用也老子曰用其光复归于明体用合一光明无尽履刚中正而不倚故离目下升光明不疚言无私照也谦以刚济柔故坎自上降万物化光言皆相见也艮行止动静不失其时故坎离下济其道光明言久不息也凡言光大者其象与光明同曰大者指阳爻也坤曰光大者初三五也涣六四曰光大者二从四也咸九四可以光大者九也四来初往则离坎成四往初来则离坎毁未光大也益自否之九四三变离坎而成益大者光也言光辉者日月之光挥散也言晖者主离日也管辂曰朝日为晖或曰星辰何象也曰艮离也邵雍曰离为星贲艮上离下彖曰柔来文刚又曰分刚上而文柔天文也班固曰阴阳之精其本在地张衡曰地有山岳精钟为星葢星辰者地之精气上发乎天而有光耀者也星日之余也辰月之余也月生于日之所照也众星被耀因水转光三辰同形阴阳相配其体则艮也河洛篇曰天中极星昆仑之墟天门明堂太山之精中挺三台也五灵诸侯也岍岐荆山壶口雷首太岳砥柱东方之宿也析城王屋太行恒山碣石西倾朱圉北方之宿也鸟防太华熊耳外方桐柏嶓冢陪尾西方之宿也荆山内方大别岷山衡山九江敷浅原南方之宿也九隘之险九河之曲瀁水三危汶江九折上为列星诸贤之论不诡于经矣故精斁气歇坎极离见乃有陨星其光烛地者离也陨而成石或为阜堆尘沙者艮也日为阳月为阴嵗荧惑镇为阳太白辰为阴斗魁为阳尾为阴天南为阳北为阴东为阳西为阴日月东行天西转日自牵牛至东井分刚上而文柔也月自角至壁柔来而文刚也五星东行有迟有速北斗西行昬明迭建二十八宿分配五行各有隂阳四时隠见至于中外之宫无名之星河汉之精皆发乎阴阳者也则二气交错成天之文信矣　苏氏曰天地一物也隂阳一气也或为象或为形所在之不同故在云者明其一也象者形之精华发于上者也形者象之体质留于下者也人见其上下真以为两矣岂知其未尝不一耶由是观之世之所谓变化者未尝不出于一而两于所在也自两以往有不可胜计者矣
　　八卦纳甲
　　晦朔防为坤象三日朏而出于庚为震象五日上而见于丁为兊象七日盈于甲壬为乾象既形而生魄退于辛为巽象八日下消于丙为艮象七日复与日防于辰次之所而为坤象　系辞县象着明莫大乎日月虞翻曰谓日月悬天成八卦象三日暮震象月出庚八日兑象月见丁十五日乾象月盈甲壬十六日旦巽象月退辛二十三日艮象月消丙三十日坤象月灭乙晦夕朔旦则坎象水流戊日中则离离象火就巳戊巳土位象见于中日月相推而明生焉　蛊先甲三日后甲三日虞翻曰谓初变成干干为甲至二成离离为日谓干三爻在前故先甲三日贲时也变三至四体离至五成干干三爻在后故后甲三日旡妄时也易出震消息厯乾坤象干为始坤为终故终则有始干为天震为行故天行也　巽九五先庚三日后庚三日虞翻曰谓变初至二成离至三成震震主庚离为日震三爻在前故先庚三日谓益时也动四至五成离终上成震震爻在后故后庚三日也干成于甲坤成于庚隂阳天地之始终故经举甲庚于蛊彖巽五也　革已日乃孚虞翻曰离为日孚谓坎四动体离五在坎中故已日乃孚以成既济　汉上朱氏曰已日当读作戊巳之已十日至庚而更更革也自庚至己十日浃矣已日者浃日也革自遯来无妄变也二变家人三变离四变革无妄之震纳庚革之离纳已故有此象二应五三应上孚也　赵氏曰天道左旋日月右转两曜行天若弹丸然月受日光向为明而背为魄下土视之则有盈阙葢日行一度一嵗一周天月行十三度十九分度之七一月一周天合离盈速之既异朓朒望之攸分魄者月之体坤之纯阴象焉明者日之光干之纯阳象焉其生明也一阳在下震之象其生魄也一隂在下巽之象二阳浸长上为兑二隂浸长下为艮三日明于庚震纳庚也十六魄于辛巽纳辛也八日于丁兑纳丁也廿三于丙艮纳丙也日月相望于三五月盈在甲故干纳甲日月合符于晦朔月没于乙故坤纳乙明满于甲而尽乎壬壬廿九日也过则晦矣故干复纳壬魄全于乙而止乎癸癸二日也过则明矣故坤复纳癸望前月行先乎日故以昬定望后月行后乎日故以晨定月近于朔故必三十度而明始见月逺于望故不待十度而魄已生日月相去各九十余度四分天之一明与魄分谓之日月相对各百八十余度直乎天之半明周乎魄谓之望日离也纳己巳居阳中月坎也纳戊戌居隂中日月合徳戊巳无位循环不穷所以为中　朱氏参同契説曰首言乾坤坎离四卦橐籥之外其次即言屯六十卦以见一日用功之早晚又次即言纳甲六卦以见一月用功之进退又次即言十二辟卦以分纳甲六卦而两之葢内以详理月节而外以兼统嵗功其所取于易以为説者如是而已初未尝及夫三百八十四爻也今世所传火之法乃以三百八十四爻为一周天之数以一爻直一日而爻多日少则不免去其四卦二十四爻以俟二十四气之至而渐加焉已非出于自然脗合之度矣且当日所用之爻或隂或阳初无次第不知功夫有何分别又况一日之间已周三百六十之数而其一气所加仅得一爻多少重轻不相权凖又此二十四者进增微渐退减暴疾无复往来循环之势恐亦后人以意为之未必魏君之本指也参同之书本不为明易乃姑借此纳甲之法以寓其行持进退之异时每欲学之而不得其传无下手处不敢轻议然其所言纳甲之法则今所传京房占法见于火珠林者是其遗説沈存中笔谈解释甚详亦自有理参同所云甲乙丙丁庚辛者乃以月之昬旦出没言之非以分六卦之方也此虽非为明易而设然易中无所不有茍其言自成一説可推而通则亦无害于易
　　【□】七日来复
　　正义曰案易纬稽览图云卦气起中孚故离坎震兑各主其一方其余六十卦卦有六爻爻别主一日凡主三百六十日余有五日四分日之一者每日分为八十分五日分为四百分四分日之一又为二十分是四百二十分六十卦分之六七四十二卦别各得七分是每卦得六日七分也剥卦阳气之尽在于九月之末十月当纯坤用事坤卦有六日七分坤卦之尽则复卦阳来是从剥尽至阳气来复隔坤之一卦六日七分举成数言之　大衍厯议曰十二月卦出于孟氏章句其説易本于气而后以人事明之京氏又以卦爻配朞之日坎离震兑其用事自分至之首皆得八十分日之七十三颐晋井大畜皆五日十四分余皆六日七分止于占灾眚与吉凶善败之事至于观隂阳之变则错乱而不明自乾象厯以降皆因京氏惟天保厯依易通统轨图自八十有二节五卦初爻相次用事及上爻而与中气偕终非京氏本防及七畧所传按郎顗所传卦皆六日七分不以初爻相次用事齐厯谬矣　汉上朱氏曰先儒旧传自子夏京房陆绩虞翻皆以阳涉六隂极而反初为七日至王昭素乃畅其説曰干有六阳坤有六阴一隂自五月而生属坤阴道始进阳道渐消九月一阳在上众隂剥物至十月则六隂数极十一月一阳复生自剥至十一月隔坤之六阴隂数既六过六而七则位属阳以此知过坤六位即六日之象至于复为七日之象是以安定曰凡厯七爻以一爻为一日故谓之七日伊川曰七变而为复故云七日蘓子曰坤与初九为七其实皆源于子夏夫阳生于子隂生于午自午至子七而必复乾坤消息之理也故以一日言之自午时至夜半复得子时以一年言之自五月至十一月复得子月以一月言之自午日凡七日复得子日以一纪言之自午嵗凡七嵗复得子嵗天道运行其数自尔合之为一纪分之为一嵗一月一日莫不皆然故六十卦当三百六十日而两卦相去皆以七日且卦有以爻为嵗者有以爻为月者有以爻为日者于复言七日来复者明卦气也陆希声谓圣人言七日来复为歴数之微明是也以消息言之自立冬十月节至大雪十一月节坤至复卦凡厯七爻以卦气言之自冬至十一月中气卦起中孚至复卦凡厯七日圣人观天道之行反复不过七日故曰七日来复彖曰七日来复天行也王辅嗣曰复不可逺也夫天道如是复道岂可逺乎岂惟不可逺亦不能逺矣中孚十一月之卦也以嵗言之阳始于冬至以厯言之日始于牵牛以日言之昼始于夜半以人言之虑始于心思易于复言七日来复冬至也于姤言品物咸章夏至也举二至则律厯见矣　陆氏曰临九二爻体在兑兑隂卦也有阳消之象焉故称八月有凶戒之也复卦初爻体震震阳卦有阳息之象焉故称七日来复喜之也兑在西方月生于西兑象得八故曰八月戒在逺也震在东方日生于东震象得七故曰七日喜于近也七八主静故于彖象言之　李氏曰复刚长而以日云者幸其至之速临阳消而以月云者幸其消之迟　朱氏曰自五月姤卦一阴始生至此七爻而一阳来复乃天运之自然积隂之下一阳复生天地生物之心几于灭息而至此乃复可见在人则为静极而动恶极而善本心几息而复见之端也邵子之诗曰冬至子之半天心无改移一阳初动处万物未生时酒味方淡大音声正希此言如不信更请问庖牺至哉言也学者冝尽心焉
　　治厯明时
　　汉上朱氏曰干始于坎而终于离坤始于离而终于坎干终而坤革之地革天也阳极生隂乃为寒坤终而干革之天革地也隂极生阳乃为暑天地相革寒暑相成是亦水火相息也坎冬离夏震春兑秋四时也故曰天地革而四时成君子观泽中有火则知日月坎离有交防之道日火也月水也冬至日起牵牛一度右行而周十二次尽斗二十六度则复还牵牛之一度而厯更端矣牵牛者星纪也水之位也日月交防于此泽中有火之象也厯更端者革也昔者黄帝迎日推策始作调厯阅世十一厯年五千而更七厯至汉造厯嵗在甲子乃十一月冬至甲子朔为入厯之始是时日月如合璧复防于牵牛距上元太初十四万三千一百二十七嵗葢日月盈缩与天错行积久闰差君子必修治其厯以明四时之正所谓四时之正者冬至日月必防于牵牛之一度而望晦朔分至启闭皆得其正矣日月不防者司厯之过也尝问厯于郭忠孝曰古厯起于牵牛一度沈括谓今宿于斗六度谓之嵗差何也曰久则必差差久必复于牵牛牵牛一度者乃上元太初起厯之元也天之动始于坎厯艮与震而左行地之动始于离歴坤与兑而右行是以日月防于牵牛万物成于艮故曰天地以顺动故日月不过而四时不忒　田氏曰自干至革其卦凡四十有九太衍之用也分而象两天地革矣揲之以四四时成矣是以至革则治厯后世以大衍为厯者岂非得是欤　蔡氏曰黄道之差始自春分秋分赤道所交月道之差始自交初交中黄道所交日出入赤道二十四度月出入黄道六度黄道一周退前所交六十分度之一是谓嵗差月道一周退前所交一度八万九千七百七十二分度之四万三千五百三少半积二万一千九百一十五年而嵗差周积二百二十一月及分一千七百五十三而交道周矣赤道纮带天之中日道月道斜交赤道之内外其周围长短与赤道无差而日月每日行度亦无盈缩进退厯家欲求日月交防故以赤道为起算之法以赤道度数而揆之黄道则日行有盈缩焉以赤道度数而揆之月道则月行有进退焉非日月之行真有盈缩进退也
　　象闰当期
　　沙随程氏曰分而为二挂一曰象两象三而不曰两仪三才者此据厯法言之阳为春夏隂为秋冬所谓两也阳为夏隂为冬春秋为隂阳之中所谓三也故揲之以四然后以象四时归竒于扐以象闰五嵗再闰故再扐而后挂此十有八变之一也指问曰扐按厯法十九年七闰为一章其间五嵗再闰者二余亦不满六嵗故举其大数曰五嵗再闰二十七章为一防三防为一统三统为一元元四千六百一十七嵗冬至甲子朔旦无余分此太元之厯法也是谓天统千五百三十九嵗甲辰朔旦冬至无余分是谓地统又千五百三十九嵗甲申朔旦冬至无余分是谓人统云元二百四十三章也汉上朱氏曰得五与四四则策数三十六四九也是为干之策干之象老阳也得九与八八则策数二十四四六也是为坤之策坤之策老隂也得五与八八得九与四八策数皆二十八四七也是为震坎艮之策少阳也得九与四四得五与四八策数皆三十二四八也是为巽离兑之策少隂也三十六合二十四六十也二十八合三十二亦六十也干之策六爻二百一十有六坤之策六爻一百四十有四乾坤之策凡三百有六十当朞之日具四时也震坎艮之策六爻一百六十有八巽离兑之策六爻一百九十有二震坎艮巽离兑之策凡三百有六十亦当朞之日举乾坤则六卦举矣刘牧谓经唯举乾坤老阳老隂三百六十之数当期之日不更别举他卦之爻而疑六日七分之义此不以三隅反也唐陆希声谓易以年统月以嵗统旬以日统时凡言月者以一策当一月一九之策三十有六是为三年故曰皆一九之策也又曰以年统月一日十二时七日八十四时一九之策三十六二六之策四十八凡八十有四是为七日八十四时故曰七日者一九二六之策也又曰以日统时一朔之旬三十日七二十八策八三十二策凡六十策半之为三十故曰言旬者合七八之策而半之以象一朔之旬一闰三十日再闰六十日九三十六策六二十四策凡六十策故曰言嵗者全之以象再闰之日月有朔虚故半之嵗有中盈故全之一月三旬八月二十四旬而老隂之策二十有四故曰八月之旬当极隂之策二十有四三嵗为一闰一嵗三百六十日而二篇之爻三百八十有四除三百六十日余二十四日故曰闰之日当二篇之爻八十有四乾坤之策当朞之日而少六日故曰虚分包焉二篇之爻三百八十四爻多二十四日故曰盈分萃焉其説本于系辞坤干之策当朞之日然时有抵牾　山杨氏曰以爻当期其原出于系辞而以星日气候分布诸爻易未有也其流详于纬书世传稽览图是也杨子草盖用此耳卦气起于中孚冬至卦也太以中凖之其次复卦太以周凖之升大寒卦也太以干凖之今之厯书亦然而先天以复为冬至噬嗑为大寒　林氏曰大哉易乎本夫道徳性情之妙而放诸隂阳气数之中如复所谓七日临所谓八月蛊所谓先甲后甲巽所谓先庚后庚又如十年三嵗月几望已日乃孚是皆隂阳气数当然之变又岂浮説遁辞所能得也尝攷之大传乾坤之策凡三百有六十以当期之日其所以酬酢万变终终而始始者不出乎四时五行当期之数也孟氏而下有焦赣氏以一卦变为六十四积而至于四千九十六凡一卦所主六日震离坎兑寄直于分至之日如曰冬至则坎用事次未济次蹇次颐次中孚次复当期之数循环为变此正子云以太凖易法也然太以二首统九日自中孚起牵牛一度则于焦氏之法微有不合其后孔颖达求之易纬又以四正卦各主其一方卦有六爻爻主一气所谓二十四气也其余卦六十为爻者三百六十六日七分则以一卦主之较以周天之度无有余不足之分三家之学是皆以卦气言易者也然当期之数所用不同如此
　　十二月卦图
　　朱氏曰谓温厚之气盛于东南严凝之气盛于西北者礼家之説也谓阳生于子于卦为复隂生于午于卦为姤者厯家之説也谓巽位东南干位西北者説卦之説也此三者各为一説而礼家厯家之言犹可相通至于説卦则其卦位自为一説而与彼二者不相谋矣干于文王八卦之位在西北于十二卦之位在东南坤于丈王八卦之位在西南于十二卦之位在西北故今图列文王八卦于内而布十二卦于外以见彼此位置迥然不同论十二卦则阳始于子而终于已隂始于午而终于亥论四时之气则阳始于寅而终于未隂始于申而终于丑此二説者虽若小差而所争不过二位葢子位一阳虽生而未出乎地至寅位泰卦则三阳之生方出地上而温厚之气从此始焉已位乾卦六阳虽极而温厚之气未终故午位一隂虽生而未害于阳必至未位遯卦而后温厚之气始尽也其午位隂已生而严凝之气及申方始亥位六隂虽极而严凝之气至丑方尽义亦放此葢地中之气难见而地上之气易识故周人以建子为正虽得天统而孔子之论为邦乃以夏时为政葢取其隂阳始终之着明也坤蹇解卦之彖辞皆以东北为阳方西南为隂方然则谓冬春为阳夏秋为隂亦是一説但説卦又以干为西北则隂有不尽乎西以巽为东南则阳有不尽乎东又与三卦彖辞小不同但此自是一説与他説如十二卦之类各不相通尔阳主进而隂主退阳主息而隂主消进而息者其气彊退而消者其气弱此隂阳之所以为柔刚也阳刚温厚居东南主春夏而以作长为事隂柔严凝居西北主秋冬而以敛蔵为事作长为生敛蔵为杀此刚柔之所以为仁义也以此观之则隂阳刚柔仁义之位岂不晓然而彼扬子云之所谓于仁也柔于义也刚者乃自其用处之末流言之葢亦所谓阳中之隂隂中之阳固不妨自为一义但不可以杂乎此而论之耳天地之间一气而已分隂分阳便是两物故阳为仁而隂为义然隂阳又各分而为二故阳之初为木为春为仁阳之盛为火为夏为礼隂之初为金为秋为义隂之极为水为冬为智葢人之恻隠方自中出而礼之恭敬则已尽发于外义之羞恶方自外入而智之是非则已全伏于中故其象类如此非是假合附防若能黙防于心便自可见元亨利贞其理亦然文言取类尤为明白五行之中四者既各有所属而土居中宫为四行之地四时之主在人则为信为真实之义而为四徳之地众善之主也葢天人一物内外一理流通贯彻初无间隔邵子曰至哉文王之作易也其得天地之用乎故乾坤交而为泰坎离交而为既济也干生于子坤生于午坎终于寅离终于申以应天之时也置干于西北退坤于西南长子用事而长女代母坎离得位而兑艮为耦以应地之方也王者之法其尽于是矣此言文王改易伏羲卦图之意也葢自干南坤北而交则干北坤南而为泰矣自离东坎西而交则离西坎东而为既济矣乾坤之交者自其所以成而反其所由生也故再变则干退乎西北坤退乎西南也坎离之变者东自上而西西自下而东也故乾坤既退则离得干位而坎得坤位也震用事者发生于东方巽代母者长养于东南也　易通卦騐曰冬至四十五日以次周天三百六十五日复当故卦干西北也主立冬坎北方也主冬至艮东北也主立春震东方也主春分巽东南也主立夏离南方也主夏至坤西南也主立秋兑西方也主秋分
　　乾坤
　　朱氏曰干一而实故以质言而曰大坤一而虚故以量言而曰广葢天之形虽包于地之外而其气常行乎地之中也　汉上朱氏曰伏羲画卦干上坤下立天地之位归蔵先坤后干首万物之母连山干始于子坤始于午至于周易尊干卑坤其体乃定阖辟以一嵗言之寒暑也以一日言之昼夜也以一身言之出入之息死生之变也无阖则无辟无静则无动此归蔵所以先坤欤荀爽曰干起坎而终于离坤起于离而终于坎离坎
　　者乾坤之家而隂阳之府故曰大明终始　张氏曰干曰行以徳言也坤曰势以体言也徳大而难名故曰健体定而不变故曰坤凡卦之不可以名言者唯干焉尔吕氏曰天下惟有一理坤之彖止曰乃顺承天徳合
　　无疆而已葢理未有在干之外者也故曰效法之谓坤泰内健而外顺否内柔而外刚何也干健也坤顺也否则上下不交有天地之形而无乾坤之用故不言健顺魏氏曰干天也离日也皆为君之象坤地也坎月也
　　皆为臣之象未有乾坤不交而能位天地坎离不交而能育万物君臣不交而能跻斯世于泰和也
　　六十卦直日
　　四正卦　冬至坎用事　春分震　夏至离　秋分兑十一月未济蹇颐中孚复　十二月屯谦睽升临
　　正月小过益渐泰　二月需随晋解大壮　三月豫讼蛊革夬　四月旅师比小畜干　五月大有家人井咸姤　六月鼎丰涣履遯　七月恒节同人损否　八月巽萃大畜贲观　九月归妹无妄明夷困剥　十月艮既济噬嗑大过坤　四正为方伯中孚为三公复为天子屯为诸侯谦为大夫睽为九卿升还从三公周而复始　九三应上九清净微温阳风　九三应上六绛赤决温隂雨　六三应上六白浊微寒隂雨　六三应上九麴尘决寒阳风　诸卦上有阳爻者阳风上有隂爻者隂雨【后魏厯志】　　十二辟卦　复子　临丑泰寅　大壮卯　夬辰　干已　姤午　遯未　否申观酉　剥戌　坤亥
　　书
　　尧厯象图
　　厯法所起
　　古法以纪蔀为宗从伏羲先天甲寅积周一千八百一十四纪再入十五纪人元一十有二蔀当癸酉蔀嵗在己丑而生帝尧至甲辰嵗十有六即位越二十有一嵗得甲子而演纪作厯是年天正冬至日在虚一度按干凿度皇极经世及汉皇甫谧所载并然
　　嵗差法
　　按纪元厯　嵗周三百六十五度二千四百三十六分此一嵗之气积分也　周天三百六十五度二千五百六十四分太阳所纒周天之度也　嵗差一百二十八分注云以嵗周数除周天数即得太阳嵗行不及之分度母一万注以一度为万分　自演纪至开元甲子
　　冬至日在斗十度凡退三十八度四千一百二十八分至干徳甲子冬至日在斗六度凡退四十一度四千八百四十八分至庆厯甲申冬至日在斗五度此法通古合今故知尧厯日在虚度而鸟火昴虚以仲月昏中合尧典
　　推厯代所入蔀例
　　按干凿度入天元一千八百一十四纪再十五纪而尧生于人元之癸酉蔀己丑嵗至甲辰嵗十有六以唐侯升为天子至文王受洛书再入十六纪当天元戊午蔀二十四嵗在癸丑又五年戊午受丹书明年己未改元越十有二年辛未正月戊午武王伐商故经曰惟十有三年春一月戊午师渡孟津由此逆推今古不差
　　积年数
　　尧在位七十年　舜五十年　夏四百三十二年　商六百二十九年　周八百六十七年　秦庄襄终二世四十三年　前后汉合四百二十六年　汉至太初一百三年　太初至唐开元甲子凡八百二十七年　开元甲子至本朝庆厯甲申凡三百二十一年三统厯七十六年为一蔀二十蔀为一纪积一千五百二十嵗凡纪首者皆嵗甲寅日甲子即以甲子之日为初蔀名甲子蔀一也满七十六嵗其后年初日次癸夘即以癸夘为蔀首二也从此以后壬午为蔀三也乙酉蔀二十也是一纪之数终而复始
　　甲寅【天　　甲子蔀】甲寅【己酉蔀】甲寅【甲午蔀】甲寅【己卯蔀】庚午【癸卯蔀】庚午【戊子蔀】庚午【癸酉蔀】庚午【戊午蔀】丙戌【壬午蔀】丙戌【丁卯蔀】丙戌【壬子蔀】丙戌【丁酉蔀】壬寅【辛酉蔀】壬寅【丙午蔀】壬寅【辛卯蔀】壬寅【丙子蔀】戊午【庚子蔀】戊午【乙酉蔀】戊午【庚午蔀】戊午【乙夘蔀】甲戌【己卯蔀】甲戌【地　　甲子蔀】甲戌【己酉蔀】甲戌【甲午蔀】庚寅【戊午蔀】庚寅【癸夘蔀】庚寅【戊子蔀】庚寅【癸酉蔀】丙午【丁酉蔀】丙午【壬午蔀】丙午【丁夘蔀】丙午【壬子蔀】壬戌【丙子蔀】壬戌【辛酉蔀】壬戌【丙午蔀】壬戌【辛夘蔀】戊寅【乙夘蔀】戊寅【庚子蔀】戊寅【乙酉蔀】戊寅【庚午蔀】甲午【甲干蔀】甲午【己夘蔀】甲午【人　　甲子蔀】甲午【己酉蔀】庚戌【癸酉蔀】庚戌【戊午蔀】庚戌【癸夘蔀】庚戌【戊子蔀】丙寅【壬子蔀】丙寅【丁酉蔀】丙寅【壬午蔀】丙寅【丁夘蔀】壬午【辛夘蔀】壬午【丙子蔀】壬午【辛酉蔀】壬午【丙午蔀】戊戌【庚午蔀】戊戌【乙夘蔀】戊戌【庚子蔀】戊戌【乙酉蔀】朱氏曰厯所以纪数之书也象所以观天之器也日阳精一日而绕地一周月隂精一月而与日一防星二十八宿众星为经金木水火土五星为纬辰以日月所防分周天之度为十二次　正义曰古时真厯遭战国及秦而亡汉存六厯虽详于五纪之论皆秦汉之际假托为之实不得正　大衍厯议曰汉自中兴以来图防漏泄而考灵曜命厯序皆有甲寅元其所起在四分厯庚申元后百一十四嵗纬所载壬子冬至则其遗术也董巴议曰昔伏羲始造八卦作三画以象二十四气黄帝因之初作调厯厯代十一更年五千凡有七厯颛顼以今之孟春正月为元其时正月朔旦立春五星防于天厯营室也冰冻始泮蛰虫始发鸡始三号天曰作时地曰作昌人曰作乐鸟兽万物莫不应和故颛顼圣人为厯宗也汤作殷厯弗复以正月朔旦立春为节更以十一月朔旦冬至为元首下至周鲁及汉皆从其节据正四时夏为得天以承尧舜从颛顼故也礼记大戴曰虞夏之厯建正于孟春此之谓也
　　闰
　　一年余十有一日四分日之一二年余二十有二日四分日之二三年余三十有三日四分日之三四年余四十有五日五年余五十六日四分日之一
　　素问立端于始表正于中推余于终而天度毕矣注立首气于初节之日示斗建于月半之辰退余闰于相望之后　朱氏曰天体至圆周围三百六十五度四分度之一绕地左旋常一日一周而过一度日丽天而少迟一日绕地一周无余而常不及天一度积三百六十五日九百四十分日之二百三十五而与初躔防是一嵗日行之数也月丽天而尤迟一日常不及天十三度十九分度之七积二十九日九百四十分日之四百九十九而与日防十二防得全日三百四十八余分之积五千九百八十八如日法九百四十而一得六不尽三百四十八通计得日三百五十四九百四十分日之三百四十八是一嵗月行之数也嵗有十二月月有三十日三百六十者嵗之常数也故日行而多五日九百四十分日之二百三十五者为气盈月行而少五日九百四十分日之五百九十二者为朔虚合气盈朔虚而闰生焉故一嵗闰率则十日九百四十分日之八百二十七三嵗一闰则三十二日九百四十分日之六百一五嵗再闰则五十四日九百四十分日之三百七十五十有九嵗七闰则气朔分齐是为一章也故积之三年而不置闰则春之一月入于夏而时渐不定矣子之一月入于丑而嵗渐不成矣积之之欠至于三失闰则春皆入夏而时全不定矣十二失闰则子皆入丑而嵗全不成矣　叶氏曰治厯者先求一嵗有余不足之数以置闰则四时久而不差葢日差则月不成月差则时不成时差则嵗不成矣　吴氏曰三嵗余三十三日四分日之三三嵗一闰尚余三日四分日之三五嵗余五十六日四分日之五五嵗再闰则又少三日四分日之五十九年七闰谓之一章总十九年而论之余二百一十三日四分日之三闰月又小七闰计二百丹三日尚余十日四分日之三积至八十一章然后盈虚之数尽而复始矣今言三百有六旬有六日意其以四分日之一而当一日焉　胡氏曰迎日推策则有其数转玑观衡则有其象归竒于扐以象闰数也斗指两辰之间象也象数者天理也非人所能为也故以定时成嵗者唐典也以诏王居门终月者周制也班告朔于邦国不以是为附月之余而弗之数也
　　出日纳日
　　叶氏曰日之出纳以一日言之则东西也以一嵗言之则日阳物随阳以进退南者阳之正位冬至阳始萌日自斗而北行则进而离其所至春分而阳功显万物于是皆作故谓之出夏至隂始萌日自井而南行则退而复其所至秋分而阳功毕万物于是皆成故谓之纳一日之出纳均于东西惟仲春在奎十四度仲秋在角五度景居二至长短之中去极俱九十一度皆以卯出以酉入则嵎夷正其所自出也故命曰谷西正其所自入也故命曰昧谷因其一日出纳之正使治其一嵗出纳之事者宾饯也　朱氏曰出日方出之日盖以春分之旦朝方出之日而识其初出之景也纳日方纳之日葢以秋分之暮夕方纳之日而识其景也
　　四仲中星
　　春则以胃加酉夏则以栁加酉秋则以氐加酉冬则以虚加酉中星各见于午位　正义曰四方皆有七宿各成一形东方成龙形西方成虎形皆南首而北尾南方成鸟形北方成形皆西首而东尾天道左旋日体右行故星见之方与四时相逆春则南方见夏则东方见秋则北方见冬则西方见　何承天曰尧典日永星火以正仲夏今季夏则火中宵中星虚以殷仲秋今季秋则虚中尔来二千七百余年以中星检之所差二十七八度则尧冬至日在须女十度左右也汉太初厯冬至在牵牛初后汉四分及魏景初法同在斗二十一　林氏曰鸟火虚昴皆是分至之昏见于南方直正午之中星而孔氏谓七星毕见不以为中星王肃觉其非遂谓宅嵎夷孟月也日中日永宵中仲月也鸟火虚昴季月也此説并与天象偶合然分孟仲季非书之意葢不知厯家有嵗差之法以月令日在某宿而求之所以不合按厯家自北齐向子信始知嵗差之法故以厯推之凡八十余年差一度月令日在某宿比之尧时则已差矣故唐一行云月在虚一则星火星昴皆以仲月昏中而沈存中亦云尧典日短星昴今乃日短星东壁　朱氏曰中星或以象言或以次言或以星言者葢星适当昏中则以星言如星虚星昴是也星不当中而适当其次者则以次言如尾火是也次不当中而适界于两次之间者则以象言如星鸟是也圣人作厯推攷参验以识四时中星其立言之法详密如此又按尧冬至日在虚昏中昴今日在斗昏中壁而中星古今不同者葢天有三百六十五度四分度之一嵗有三百六十五日四分日之一天度四分之一而有余嵗日四分之一而不足故天度常平运而舒日运常内转而缩天渐差而西嵗渐差而东此即嵗差之由唐一行所谓嵗差者日与黄道俱差者是也古厯简易未立差法但随时占修改以与天合至东晋虞喜始以天为天以嵗为嵗乃立差法以追其变约以五十年而退一度何承天以为太过乃倍其年而又反不及至隋刘焯取二家中数为七十五年葢为近之而亦未为精密也尧时昏旦星中于午月令差于未汉晋以来又差今比尧舜时似差及四分之一　陈氏曰书之所言皆昏星也书于仲夏举房心【火房心也】而月令举亢书于仲秋举虚而月令举牛书于仲冬举昴而月令举壁则书之中星常在后而月令中星常在前葢月令举月本书举月中也　郑氏曰二十八宿环列于四方随天而西转四方虽有定星而星无定居各以时见于南方天形北倾故北极居天之中而常在人北二十八宿常半隠半见日东行厯二十八宿故隠见各有时必于南方攷之惟仲春之月四方之星各居其位故星火在东星鸟在南星昴在西星虚在北至仲夏则鸟转而西火转而南虚转而东昴转而北至仲秋则火转而西虚转而南昴转而东鸟转而北至仲冬则虚转而西昴转而南鸟转而东火转而北来嵗仲春则鸟又转而南矣循环无穷尧典考中星以正四时甚简而明异乎吕令之星举月本也　方氏曰书言分至之所中月令言昏旦之所中彼以时为主此以月为主然见于南方则一也
　　尧典日星　月令日星【秦厯防取近距以乙夘嵗正月】
　　唐月令日星【己巳合朔立春为上元七曜俱在营室】
　　孟春【日在营室昏参中旦】　正月【节日在虚昏昴中晓心中斗建寅初
　　尾中　　　　　中气日在危昬毕中晓尾中斗寅中】
　　日中星鸟　仲春【日在奎昬弧中旦建】　二月【节日在营室昬东井中晓箕中斗卯
　　初星　　　　　中中气日在奎昬东井中晓南斗中斗夘】
　　季春【中日在胃昬七星中】　三月【旦节日在娄昬栁中晓南斗中
　　斗辰初　　　　牵牛中中气日在胃昬张中晓南斗】
　　孟夏【中斗辰中日在毕昬】　四月【翼中旦婺节日在昴昬翼中晓
　　牵牛　　　　　中斗已初女中中气日在毕昬轸中】
　　日永星火　仲夏【晓须女中斗已中日】　五月【在东井昬元中旦节日在
　　参昬　　　　　角晓危中斗午初危中中气日在东井昬】
　　季夏【亢中晓营室中斗午】　六月【中日在栁昬火中旦奎节日在东升
　　昬　　　　　　氐中晓东壁中斗未初中中气】
　　孟秋【日在栁昬尾中晓奎】　七月【中斗未中日在翼昬建星中
　　旦节　　　　　日在张昬尾中晓娄中斗申初】
　　宵中星虚　仲秋【毕中中气日在张昬】　八月【箕中晓昴中斗申中日在角昬
　　牵牛中　　　　旦节日在翼昬南斗中晚毕中斗酉初觜】
　　季秋【觽中中气日在轸昬】　九月【南斗中晓东井中斗酉中日在房昬
　　虚　　　　　　中旦栁节日在角昬牵牛中晓东井】
　　孟冬【日在尾昬危中旦七】　十月【节日在房昬虚中晓张中斗亥初
　　星中　　　　　中气日在尾昬危中晓翼中斗亥中】
　　日短星昴　仲冬【日在斗昬东壁中旦】　十一月【节日在箕昬营空中晓轸中斗子初
　　轸中　　　　　中气日在南斗昬东壁中晓角中斗子中】
　　季冬【日在婺女昬娄中旦】　十二月【节日在南斗昬奎中晓亢中斗丑初
　　氐中　　　　　中气日在须女昬娄中晓氐中斗丑中】
　　马融郑以为星鸟星火谓正在南方春分之昬七星中仲夏之昬心星中秋分之昬虚星中冬至之昬昴星中皆举正中之星不为一方尽见　夏氏曰仲春之月日在昴入于酉地初昬之时鹑火之星见于南方正午之位当是时也昼五十刻夜五十刻昼夜相等故曰日中又云星鸟者葢是时朱鸟亦见南方不言鹑火而言星鸟举四象也仲夏之月日在星入于酉地初昬之时大火见于南方正午之位当是时也昼长夜短昼六十刻夜四十刻故谓之日永星火此举十二次也仲秋之月日在心入于酉地初昏之时虚星见于南方正午之位当是时也昼夜分昼五十刻夜五十刻故谓之宵中星虚仲冬之月日在虚入于酉地初昏之时昴星见于南方正午之位方是时也昼短夜长昼四十刻夜六十刻故谓之日短星昴此举二十八宿也　贾逵曰太初厯冬至日在牵牛初者牵牛初星也古黄帝夏殷周鲁冬至日在建星建星即今斗星也　蔡邕曰颛帝厯术曰天元正月己巳朔旦立春俱以日月起于天庙营室五度今月令孟春之月日在营室　王孝通诘傅仁均曰日短星昴以正仲冬七宿毕见举中宿言耳举中宿则余星可知仁均专守昴中执文害意不亦谬乎又月令仲冬昬东壁中明昴中非为常准若尧时星昴昏中差至东壁然则尧前七千余载冬至昬翼中日应在东井井极北去人近故暑斗极南去人最逺故寒寒暑易位必不然矣仁均对曰宋祖冲之立嵗差隋张胄等因而修之虽差数不同各明其意孝通未晓乃执南斗为冬至常星夫日躔宿度如邮传之过宿度既差黄道随而变矣　大衍厯议曰夏厯十二次立春日在东壁三度于太初星距壁一度太也颛顼厯上元甲寅嵗正月甲寅晨初合朔立春七曜皆直艮维之首葢重黎受职于颛顼九黎乱徳二官咸废帝尧复其子孙命掌天地四时以及虞夏故本其所由生命曰颛顼其实夏厯也汤作殷厯更以十一月甲子合朔冬至为上元周人因之距羲和千祀昬明中星率差半次夏时直月节者皆当十有二中故因循夏令其后吕不韦得之以为秦法更考中星断取近距以乙夘嵗正月己巳合朔立春为上元洪范传曰厯记始于颛顼上元太始阏逢摄提格之嵗毕之月朔日己巳立春七曜俱在营室五度是也　角至箕为苍龙凡七十五度斗至壁为武凡九十八度四分度之一奎至参为白虎凡八十度井至轸为朱雀凡百一十度总为三百六十五度四分度之一日日行一度月日行十三度十九分度之七正月防于亥其辰为訾二月防戌为降娄三月防酉为大梁四月防申为实沈五月防未为鹑首六月防午为鹑火七月防已为鹑尾八月防辰为夀星九月防夘为大火十月防寅为析木十一月防丑为星纪十二月防子为枵
　　日永短
　　正义曰马融云古制刻漏昼夜百刻昼长六十刻夜短四十刻昼短四十刻夜长六十刻昼中五十刻夜亦五十刻融之此言据日出见为説天之昼夜以日出入为分人之昼夜以昬明为限日未出前二刻半为明日入后二刻半为昬损夜五刻以禆于昼则昼多于夜复校五刻古今厯术与太史所候皆云夏至之昼六十五刻夜三十五刻冬至之昼四十五刻夜五十五刻春分秋分之昼五十五刻夜四十五刻此其不易之法也然今太史细之法则校常法半刻也从春分至于夏至昼渐长增九刻半夏至至于秋分所减亦如之从秋分至于冬至昼渐短减十刻半从冬至至于春分其增亦如之又于每气之间增减刻数有多有少不可通而为率汉初未能审知率九日增减一刻和帝时待诏霍融始请改之郑注书纬考灵曜仍云今日増减一刻犹尚未觉误也郑注此云日长者日见之漏五十五刻日短者日见之漏四十五刻与厯不同故王肃难云知日见之漏减昼漏五刻不意马融为传已减之矣因马融所减而又减之故日长为五十五刻因以冬至反之取其夏至夜刻以为冬至昼短此其所以误　陈氏曰日之行也斗建寅则出乙而渐北斗建午则出艮而渐南渐北则春既分而昼加长渐南则秋既分而昼加短长短不过百刻　蔡氏曰天体北高而南下地体平着乎其中日近北则去地逺而出早入迟故昼长日近南则去地近而出迟入早故昼短日分十二时者嵗月日时之定数日分百刻者古厯日分之用数
　　羲和
　　蘓氏曰禹贡嵎夷在青州又曰谷则其地近日而光明当在东方海上以此推之则昧谷当在西极朔方幽都当在幽州而南交为交趾明矣春曰宅嵎夷夏曰宅南交冬曰宅朔方而秋独曰宅西徐广曰西今天水之西县也羲和之任亦重矣尧都于冀而其所重任之臣乃在四极万里之外理必不然当是致日景以定分至然后厯可起也故使往验之于四极非常宅也　李氏曰作厯之法必先凖定四面方隅以为表识然后地中可求即地中然后可以日月之出没星辰之转运故尧所以使四子各宅一方者非谓居是地也特使定其方隅耳如土圭之法测日之南北东西知其景之长短朝夕亦尧之遗法也　朱氏曰羲和主厯象授时而已非是各行其方之事葢官在国都而统治之方其极至此非往居于彼也
　　玑衡
　　朱氏曰美珠谓之璿玑机也以璿饰玑所以象天体之运转也衡横也谓衡箫也以玉为管横而设之所以窥玑而察七政之运行犹今之浑天仪也齐犹审也七政日月五星也七者运行于天有迟有速有顺有逆犹人君之有政事也言舜初摄位乃察玑衡以审七政之所在以起浑天仪晋天文志云言天体者有三家一曰周髀二曰宣夜三曰浑天宣夜絶无师説不知其状如何周髀之术以为天似覆盆葢以斗极为中中髙而四边下日月旁行绕之日近而见之为昼日逺而不见为夜蔡邕以为考验天象多所违失浑天説王蕃曰天之形状似鸟卵地居其中天包地外犹卵之裹黄圆如弹丸故曰浑天言其形体浑浑然也其术以为天半覆地上半在地下其天居地上见有一百八十二度半强地下亦然北极去地上三十六度南极入地亦三十六度而嵩髙正当天之中极南五十五度当嵩髙之上又其南十二度为夏至之日道又其南二十四度为春秋分之日道又其南二十四度为冬至之日道南下去地三十一度而已是夏至日北去极六十七度春秋分去极九十一度冬至去极一百一十五度此其大率也其南北极持其两端其天与日月星宿斜而回转此必古有其法遭秦而灭至汉武时落下闳始经营之鲜于妄人又量度之至宣帝时耿夀昌始铸铜而为之象衡长八尺孔径一寸玑径八尺圆周二丈五尺强转而望之以知日月星辰之所在即璿玑玉衡之遗法蔡邕以为近得天体之实者也沈括曰旧法规环一面刻周天度一面加银丁葢以夜之天晦不可目察则以手切之也古人以璿饰玑疑亦为此今按此以汉法逆推古制然厯代以来其法渐宻本朝因之为仪三重其在外者曰六合仪平置单环上刻十二辰八干四隅在地之位以凖地面而定四方侧立黒双环具刻去极度数以中分天脊直跨地平使其半出地上半入地下而结于其子午以为天经斜倚赤单环具刻赤道度数以平分天腹横绕天经亦使半出地上半入地下而结于其卯酉以为天纬二环表里相结不动其天经之环则南北二极皆为员轴虚中而内向以挈三辰四游之环以其上下四方于是可攷故曰六合次其内曰三辰仪侧立黒双环亦刻去极度数外贯天经之轴内挈黄赤二道其赤道则为赤单环外依天纬亦刻宿度而结于黑双环之卯酉其黄道则为黄双环亦刻宿度而又斜倚于赤道之腹以交结于卯酉而半入其内以为春分后之日轨半出其外以为秋分后之日轨又为白单环以承其交使不倾垫下设机轮以水激之使其日夜随天东西运转以象天行以其日月星辰于是可攷故曰三辰其最在内者曰四游仪亦为黒双环如三辰仪之制以贯天经之轴其环之内则两面当中各施直距外趾指两轴而当其要中之内又为小窾以受玉衡要中之小轴使衡既得随环东西运转又可随处南北低昂以待占者之仰窥焉以其东西南北无不周徧故曰四游此其法之大畧也厯家之説又以北斗魁四星为机杓三星为衡今详经文简质不应北斗二字乃用寓名恐未必然姑存其説以广异闻　马融曰浑天仪可旋转故曰玑衡其横箫所以视星宿也以璿为玑以玉为衡葢贵天象也　张氏曰葢天之法如绘像止得其半浑天之法如塑象能得其全尧之厯象日星葢天法也舜之璿玑玉衡浑天法也浑法宻于葢天创意者尚畧述作者愈详也　夏氏曰七政在天躔度长短多寡不同日行一度月行十三度十九分度之七嵗星日行千七百二十八分度之百四十五荧惑日行一万三千八百二十四分度之七千三百五十五太白辰星日各行一度镇星日行四千三百八十分度之百四十五七政躔度长短多寡不同如此然必谓之齐者曽氏谓步七政之轨度时数以转玑窥衡而不差焉故曰齐其不齐者乃陵厯鬭食盈缩犯守者也葢玑衡所见者皆时数轨度之当然不如玑衡则为变异此説是也沈存中谓熙宁中受诏典领厯官考察星辰以玑衡求极星从窥管之凡三月极星常循窥管之中夜夜不差则窥管即玉衡也陈氏曰舜齐七政不言经星经者纬星所次也言乎
　　纬经在其中矣　曾氏曰尧之时观天以厯象至舜又察之以玑衡圣人之法至后世益备也曰七者则日月五星曰政者则羲和之所治无不任焉其体至大葢一言而尽　王蕃曰郑説动运为玑持正为衡皆以玉为之视其行度观受禅是非也浑仪羲和氏之旧器厯代相传谓之玑衡其所由来有原统矣而斯器设在台史官禁密学者寡得闻见穿凿之徒不解玑衡之意见有七政之言因以为北斗七星缔造虚文托之防纬史班固犹尚惑之郑有瞻雅髙逺之才沈静精妙之思超然独辟改正其説圣人复出不易斯言矣　蘓氏曰古人测天数其法有二一曰浑天仪规天矩地机隠于内上布经躔以攷日星行度寒暑进退如张衡浑天开元水运铜浑是也二曰铜仪今新旧浑仪翰林天文院与太史局所有是也又案吴王蕃曰浑天仪者羲和之旧器积代相传谓之玑衡其为用也以察三光以分度宿者也又有浑天象者以着天体以布星辰二者以攷于天葢密矣详此则浑天仪铜仪之外又有浑天象凡三器也浑天象歴代罕传其制梁武袐府有之云是宋元嘉中所造者古人天具此三器乃能尽妙　黄氏曰太极未判天地人三才函于其中谓之浑沌浑沌云者言天地人浑然而未分也太极既判轻清者为天重浊者为地清浊浑者为人轻清者气也重浊者形也形气合者人也故凡气之发见于天者皆太极中自然之理运而为日月分而为五星列而为二十八舍防而为斗极莫不皆有常理与人道相应可以理而知也今畧举其梗槩列之于下天体圆地体方圆者动方者静天包地地依天天体周围皆三百六十五度四分度之一径一百二十一度四分度之三凡一度为百分四分度之一即百分中二十五分也四分度之三即百分中七十五分也天左旋东出地上西入地下动而不息一昼一夜行三百六十六度四分度之一【縁日东行一度故天左旋三百六十六度然后日复出于东方】地体径二十四度其厚半之势倾东南其西北之髙不过一度邵雍谓水火土石合而为地今所谓径二十四度者乃土石之体尔土石之外水接于天皆为地体地之径亦得一百二十一度四分度之三也两极南北上下枢是也北髙而南下自地上观之北极出地上三十五度有余南极入地下亦三十五度有余两极之中皆去九十一度三分度之一谓之赤道横络天腹以纪二十八宿相距之度大抵两极正居南北之中是为天心中气存焉其动有常不疾不徐昼夜循环斡旋天运自东而西分为四时寒暑所以平隂阳所以和此后天之太极也先天之太极造天地于无形后天之太极运天地于有形三才妙用尽在是矣日太阳之精主生养恩徳人君之象也人君有道则日五色失道则日露其慝谴告人主而儆戒之如史志所载日有食之日中乌见日中黒子日色赤日无光或变为孛星夜见中天光芒四溢之类是也日体径一度半自西而东一日行一度一嵗一周天所行之路谓之黄道与赤道相交半出赤道外半入赤道内冬至之日黄道出赤道外二十四度去北极最逺日出辰日入申故时寒昼短而夜长夏至之日黄道入赤道内二十四度去北极最近日出寅日入戌故时暑昼长而夜短春分秋分黄道与赤道相交当两极之中日出卯日入酉故时和而昼夜均焉月太隂之精主刑罚威权大臣之象大臣有徳能尽辅相之道则月行常度或大臣擅权贵戚官官用事则月露其慝而变异生焉如史志所载月有食之月掩五星五星入月月光昼见或变为彗星陵犯紫宫侵扫列舍之类是也月体径一度半一日行十三度百分度之三十七二十七日有余一周天所行之路谓之白道与黄道相交半出黄道外半入黄道内出入不过六度如黄道出入赤道二十四度也阳精犹火阴精犹水火则有光水则含影故月光生于日之所照魄生于日之所不照当日则光明就日则光尽与日同度谓之朔【月行潜于日下与日防也】迩一遐三谓之【分天体为四分谓初八日及二十三日月行近日一分谓之迩一逺日三分谓之遐三迩日一分受日光之半故半明半魄如弓张上昬见故光在西下旦见故光在东也】衡分天中谓之望【谓十五日之昬日入西月出东东西相望光满而魄死也】光尽体伏谓之晦【谓三十日月行近于日光体皆不见也】月行于白道与黄道正交之处在朔则日食在望则月食日食者月体掩日光也月食者月入暗虚不受日光也【暗虚者日正对照处】经星三垣二十八舍中外官星是也计二百八十三官一千五百六十五星其星不动三垣紫微太微天市垣也二十八舍东方七宿角亢氐房心尾箕为苍龙之体北方七宿斗牛女虚危室壁为灵之体西方七宿奎娄胃昴毕觜参为白虎之体南方七宿井鬼栁星张翼轸为朱雀之体中外官星在朝象官如三台诸侯九卿骑官羽林之类是也在野象物如鸡狗狼鱼鼈之类是也在人象事如离宫阁道华葢五车之类是也其余因义制名观其名则可知其义也经星皆守常位随天运转譬如百官万民各守其职业而听命于七政七政之行至其所居之次或有进退不常变异失序则灾祥之应如影响然可占而知也纬星五行之精木曰嵗星火曰荧惑土曰填星金曰太白水曰辰星并日月而言谓之七政皆丽于天天行速七政行迟迟为速所带故与天俱东出西入也五星辅佐日月斡旋五气如六官分职而治号令天下利害安危由斯而出至治之世人事有常则各守其常度而行其或君侵臣职臣专君权政令错缪风教陵迟乖气所感则变化多端非复常理如史志所载荧惑入于匏一夕不见匏在黄道北三十余度或勾已而行光芒震耀如五斗器太白忽犯狼星狼星在黄道南四十余度或昼见经天与日争明甚者变为妖星嵗星之精变为欃枪荧惑之精变为尤之旗填星之精变为天贼太白之精变为天狗辰星之精变为枉矢之类如日之精变为孛月之精变为彗政教失于此变异见于彼故为政者尤谨焉天汉四渎之精也起于鹑火经西方之宿而过北方至于箕尾而入地下二十四气本一气也以一嵗言之则一气耳以四时言之则一气分而为四气以十二月言之则一气分而为六气故六阴六阳为十二气又于六隂六阳之中每一气分其初终则又裂而为二十四气二十四气之中每一气有三应故又分而为三是为七十二原其本始实一气耳自一而为四自四而为十二自十二而为二十四自二十四而为七十二皆一气之节也十二辰乃十二月斗纲所指之地也斗纲所指之辰即一月元气所在正月指寅二月指卯三月指辰四月指已五月指午六月指未七月指申八月指酉九月指戌十月指亥十一月指子十二月指丑谓之月建天之元气无形可见观斗纲所建之辰即可知矣斗有七星第一星曰魁第五星曰衡第七星曰杓此三星谓之斗纲假如建寅之月昬则杓指寅夜半衡指寅平旦魁指寅他月放此十二次乃日月所防之处凡日月一嵗十二防故有十二次建子之月次名枵建丑之月次名星纪建寅之月次名析木建卯之月次名大火建辰之月次名夀星建巳之月次名鹑尾建午之月次名鹑火建未之月次名鹑首建申之月次名实沈建酉之月次名大梁建戌之月次名降娄建亥之月次名訾十二分野即辰次所临之地也在天为十二辰十二次在地为十二国十二州凡日月之交食星辰之变异以所临分野占之或吉或凶各有当之者矣
　　五辰
　　天地气数合而成五行复升为五气五气之精为五辰圣人正五事修五行调五气则五辰自然顺轨故曰抚于五辰亦犹五行之精凝于地而为金银铅汞砂也黄氏曰五辰纬星凡星皆出辰没戌故五星为五辰十二舍经星亦为十二辰嵗星司肃典致时雨荧惑司哲典致时燠太白司乂典致时旸辰星司谋典致时寒填星司圣典致时风经星有常不变纬星有伏有息有进有退与日相终始变则不可准难齐惟圣人能安之而以日星为纪日成月要嵗防由是而出故庶绩凝焉叶氏曰五行散之在阴以配日者谓之辰别之居方以防日月者亦谓之辰其实一也　王氏运气论曰五运六气之説不见于儒者之六经而见于医家之素问夫素问乃先秦古书虽未必皆黄帝歧伯之言然秦火以前春秋战国之际有如和缓秦越人辈虽甚精于医其察天地阴阳五行之用未能若是精宻也且夫寒暑燥湿风火者天之隂阳三阴三阳上奉之木火土金水五者地之隂阳生长化收蔵下应之而五运行于其间即五行之化气也天数中于五戊居之地数中于六巳居之戊巳土也化气必以五六故甲巳化土而居于其首土生金故乙庚次之金生水故丙辛次之水生木故丁壬次之木生火故戊巳次之此化气之序也地之三阴三阳亦五行尔而火独有二五行之妙理也葢木王于东火王于南金王于西水王于北而土王于四维戊附于戌而在干已附于辰而在巽而未之对冲在丑故辰戌丑未寄王之位也未在西南其卦为坤其时为长夏以其处四时之中吕氏月令谓之中央土此土正王之位也春木生火秋金生水冬水生木而夏火制金生气絶矣惟土王于西南然后以火生土以土生金四时之序循环不穷然火方王于午土遽王于未则火气必耗故君火以名其气温而未热相火以位与太阴同处未申之间奉君令以行暑气于是火不耗于土不屈于金故丙盛则庚伏此火所以独分君相之位也天气始于甲地气始于子子甲相合命曰嵗立曰行四周而为二纪天以六为节故气以六朞而为一备地以五为制故运以五嵗而为一周运统一嵗于四时之表气分六位于一嵗之中风雨燥湿寒暑其应有其至有期然用以占焉往往不效非素问之无验用其説者知常而不知变故也凡物理有常必有变虽天地之运动往来消息盈虚可以逆其必然者常也若其变则无所不至可知而不可必也尝试即其常而言之五太之运是为太过其至先时五少之运是为不及其至后时惟平气则不疾不徐其至以时其大畧如此火运上临少隂水运上临太阳木运上临厥隂金运上临阳明土运上临太阴谓之天符木运临卯火运临午金运临酉水运临子土运临四维谓之嵗防五太与在泉气同谓之同天符五少与在泉气同谓之同嵗防若是者其气和土运上见少阳金运上见厥隂谓之运刑天若是者其气乖此皆五运之常也主气各居一步厥隂主初少隂少阳次之太阴阳明又次之太阳主终六位不迁客气与嵗推移子嵗太阳之水为初丑嵗厥阴之木为初迭相往来而少阳之为初气乃在太阴之后半嵗已前司天主之半嵗已后在泉主之其大畧如此若其情则有相得与不相得其位则有顺有逆相得者木火相临火土相临之类也不相得者金木相临水火相临之类也父临子则顺木居少阳之位是已反此则寒水居金位斯逆矣君临臣则顺君火居少阳之位是已反此则相火居君火之位斯逆矣此皆六气之常也及论其变则有正有邪于是有变有胜有复有郁有发有淫有承当时而行者正也非时而行者邪也当时而行其过则为变非时而行其至则为胜其救则为复抑而不伸则为郁郁而怒起则为发陵其所胜则为淫极而必反则为承假如太角之化为启拆而变为摧拉太徴之化为暄燠而变为炎烈正化之为变者然也少角木气不足清胜而热复少徴火气不足寒胜而两复邪化之正复然也寒甚而无阳焰是为火郁热甚而无凄清是为金郁抑而不伸者然也水郁而发则为冰雹土郁而发则为飘骤郁抑而怒起者然也风淫所胜则克太阴热淫所胜则克阳明陵其所胜者也相火之下水气承之湿土之下风气承之极则有反者然也然摧拉之变不应普天悉皆大风炎烈之变不应薄海悉皆燔灼清气之胜不应宇宙无不明洁雨气之复不应山泽无不蒸溽郁也发也淫也承也其理皆然凡此者其应非有其至非有期是以可知而不可必也其应非有则有不时而应者矣其至非有时则有卒然而至者矣是故千里之逺其变相似者有之百里之近其变不同者亦有之即其时当其处随其变而占焉则吉防可知况素问所以论天地之气化者将以观其变而救民之疾也夫大而天地小而人之一身五行之气皆在焉天地之气有常无变则人亦和平而无灾天地之气变而失常则疾疠之所从出也是故木气胜则肝以实病脾以虚病火气胜则心以实病肺以虚病此医者所能致察儒者不得其详也至于官天地理阴阳顺五行使冬无愆阳夏无伏阴春无凄风秋无苦雨和平之气行于两间国无水旱之灾民无妖孽之病此儒者所当致察医家未必能知也素问亦畧言之矣五行之精是为五纬与运气相应有嵗星有畏星以此察其行之逆顺而占其吉防然必曰徳者福之过者罚之则是运气之和平而为休祥有徳者召之也运气之乖戾而为灾有过者致之也虽然其説畧而未详吾儒之经则详矣洪范九畴始于五行中于皇极终于五福六极圣人建极于上以顺五行之用是以天下之民有五福而无六极有五福皆可以康宁矣无六极皆免于疾病此其道固有行乎运气之外者是谓大顺成周之时尝见之由庚之诗作而阴阳得由其道华黍之诗作而四时不失其和由仪之诗作而万物各得其宜此建皇极顺五行使民有五福而无六极之验也是故素问方伎之书而洪范则圣人经世之大法也知有素问不知有洪范方伎之流也知有洪范不知有素问儒者何病焉
　　月生明生魄
　　魄者乃月之无光处也魄生则明死魄死则明生初三日明始生谓之哉生明又谓之朏又谓之死魄故初二日谓之旁死魄旁近也十六日谓之哉生魄晦则日月相防于东方望则日月相望葢月本无光借日以为光合璧则暗相逺而日烛不及则亦暗　薛氏曰哉生明月一日也旁死魄月二日也至望日则明全生而魄全死自望后一日则月生魄魄生则明死矣至晦日则明全死而魄全生故每月之终谓之晦以其魄全晦故也每月之始谓之朔以其明初见故也　邵子曰日行阳度则盈行隂度则缩宾主之道也月逺日则明生而迟近日则魄生而疾君臣之义也阳消则生阴故日下而月西出也阴盛敌阳故日望而月东出也天为父日为子故天左旋日右行日为夫月为妇故日东出月西生也　张氏曰诸厯家説月一日至四日行最疾日夜行十四度余五日至八日行次疾日夜行十三度余自九日至十九日其行迟日夜行十二度余二十日至二十三日行又小疾日夜行十三度余二十四至晦行又大疾日夜行十四度余以一月均之则日得十三度十九分度之七也初三日日初入时月在庚上哉生明见西方八日为上日初入时月在丁上十五日为望日初入时月在甲上盛于东方十六日将出时月在辛上载死魄见平旦二十三下日将出时月在丙上三十日为晦月与日合在乙上月本无光借日以为光及其盛也遂与阳敌　朱氏天问注曰厯家旧説月朔则去日渐逺故魄死而明生既望则去日渐近故魄生而明死至晦而朔则又逺日而明复生所谓死而复育也此説误矣若果如此则未望之前西近东逺而始生之明当在月东既望之后东近西逺而未死之明却在月西矣安得未望载魄于西既望终魄于东而遡日以为明乎故唯近世沈括之説乃为得之葢括之言曰月本无光犹一银丸日耀之乃光耳光之初生日在其傍故光侧而所见才如钩日渐逺则斜照而光稍满大氐如一弹丸以粉涂其半侧视之则粉处如钩对视之则正圆也近嵗王普又申其説月生明之夕但见其一钩至日月相望而人处其中方得见其全明必有神人能凌到景旁日月而往防其间则虽晦之时亦复见其全明而与望夕无异耳以此观之则知月光常满但自人所立处视之有偏有正故见其光有盈有亏非既死而复生也若顾兔在腹之问则世俗桂树蛙兔之传其惑久矣或者以为日月在天如两镜相照而地居其中四旁皆空水也故月中微黒之处乃镜中大地之影畧有形似而非真有是物也斯言有理足破千古之疑矣　参同注曰三日第一节之中月生明之时也葢始受一阳之光而昬见于西方庚地八日第二节之中月上之时受二阳之光而昬见南方丁地十五日第三节之中月既望之时全受日光盛满而昬见于东方甲地是为干体十六日第四节之始也始受下一阴为巽而成魄以平旦而没于西方辛地二十三日第五节之中复生中一阴为艮而下以平旦而没于南方丙地三十日第六节之终全变三阳而光尽体伏于西北一月六节既尽而禅于后月复生震卦云震一兑二干三巽四艮五坤六每五日为一节朔旦震始用事为日月阴阳交感之初道家象此以为修炼之法　乡饮酒义月者三日则成魄三月则成时魄者月之有体而无光处也故书言哉生明旁死魄皆谓月二三日月初生时也凡言既生魄即谓月十六日月始阙时也今此篇两言月三日而成魄则是汉儒专门陋学未尝读尚书者之言耳叶氏曰朔二日而生明其旁为死魄旁死魄哉生明者以朔数之也望二日而生魄哉生魄既生魄者以望数之也　吕氏曰尧史以星正时周史以月正日恐厯久必差而星月则明着易见也
　　三正
　　怠弃三正马氏云建子建丑建寅三正也　蘓氏曰王者各以五行徳之王易服色改正朔孔子曰行夏之时自舜以前必有以建子建丑为正者　伊训惟元祀十有二月乙丑蔡氏曰夏曰嵗商曰祀周曰年一也元祀者太甲即位之元年十二月者商以建丑为正故以十二月为正也乙丑日也不系以朔者非朔日也三代虽正朔不同然皆以寅月起数葢朝觐防同班厯授时则以正朔行事至于纪月之数则皆以寅为首也改正朔而不改月数则于经史尤可考周建子矣而诗言四月维夏六月徂暑则寅月起数周未尝改也秦建亥矣而史记始皇三十一年十二月更名腊曰嘉平夫腊必建丑月也秦以亥正则腊为三月云十二月者则寅月起数秦未尝改也至三十七年书十月癸丑始皇出游十一月行至云梦继书七月丙寅始皇崩九月葬郦山先书十月十一月而继书七月九月者知其以十月为正朔而寅月起数未尝改也且秦史制书谓改年始朝贺皆自十月朔夫秦继周者也若改月数则周之十月为建酉月矣安在其为建亥乎汉初史氏所书旧例也汉仍秦正亦书曰元年冬十月则正朔改而月数不改亦已明矣且经曰元祀十有二月乙丑则以十二月为正朔而改元何疑乎惟其以正朔行事也故后乎此者复政厥辟亦以十二月朔奉嗣王归于亳葢祠告复政皆重事也故皆以正朔行之　朱氏曰三代正朔以元祀十有二月攷之则商人但以建丑之月为嵗首而不改月号以孟子七八月十一月十二月之説攷之则周人以建子之月为正月而不改时以书一月戊午厥四月哉生明之类考之则古史例不书时以程子假天时以立义之云考之则是夫子作春秋时特加此四字以系年见行夏时之意天开于子地辟于丑人生于寅故斗柄建此三辰之月皆可以为嵗首而三代迭用之夏以寅为人正商以丑为地正周以子为天正也然时以作事则嵗月自当以人为纪故孔子尝曰吾得夏时焉而説者以为谓夏小正之属葢取其时之正与其令之善苏氏曰正月而谓之十二月何也殷之正月则夏之
　　十二月也殷虽以建丑为正然犹以夏正数月亦犹周公作豳诗于成王之世而云七月流火九月授衣皆夏正也史记秦始皇三十一年十二月更名腊曰嘉平夫腊必建丑之月也秦以十月为正则腊当在三月而云十二月以是知古者虽改正朔然犹以夏正数月也夏氏曰春秋所书乃孔子尊王故以周正数之其实
　　周时数月实用夏正今七月四月之诗可见矣兼秦本纪亦以十月为嵗首则嵗首但以十月为之而已非改十月为正月也　爰革夏正林氏曰夏以建寅为正汤革之始以建丑为正是革正为用商正也革正之事古未尝有葢始于汤而武王因之遂以建子为正故易之革曰汤武革命顺乎天而应乎人　论语疏曰郑康成之义自古以来皆改正朔孔安国注尚书汤革命创制改正易服是从汤始改正朔也　朱氏曰阳气虽始于黄钟而其月为建子然犹潜于地中而未有以见其生物之功也厯丑转寅而三阳始备于是叶风乃至盛徳在木而春气应焉古之圣人以是为生物之始改嵗之端葢以人之所共见者言之未有知其所由始也至商周始以征伐有天下于是更其正朔定为一代之制以新天下之耳目而有三统之説然以言乎天则生物之功未着以言乎地则改嵗之义不明而凡四时五行之序皆不得其中正此孔子所以论考三王之制而必行夏之时也　泰誓惟十有三年春蔡氏曰汉孔氏以春为建子之月葢谓三代改正朔必改月数改月数必以其正为四时之首序言一月戊午既以一月为建子之月而经又系之以春故遂以建子之月为春夫改正朔不改月数于太甲辨之详矣而四时改易尤为无义冬不可以为春寒不可以为暖固不待辨而明也或曰郑氏笺诗维莫之春亦言周之季春于夏为孟春曰此汉儒承袭之误耳且臣工诗言维莫之春亦又何求如何新畬于皇来牟将受厥明葢言莫春则当治其新畬矣今如何哉然牟麦将熟可以受上帝之明赐夫牟麦将熟则建辰之月夏正季春审矣郑氏于诗且不得其义则其攷之固不审也不然则商以季冬为春周以仲冬为春四时反逆皆不得其正岂三代圣人奉天之政乎一月戊午吕氏曰春秋惟定公无正葢昭公之丧未
　　归定公未立故不书正今纣之正朔已絶周之正朔未颁故止书一月见君臣之分毫厘必计所以正天地之大义也
　　辰弗集房
  </div>
  <div class="pagination">
   <span class="current-page">
    1
   </span>
   <a href="六经天文编_page2.html">
    2
   </a>
   <a href="六经天文编_page3.html">
    3
   </a>
   <a href="六经天文编_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
