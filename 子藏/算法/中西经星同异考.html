<!DOCTYPE html>
<html>
<head>
    <meta charset="UTF-8">
    <title>中西经星同异考 - 第 1 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中西经星同异考 - 第 1 页/共 8 页</h1>
    <div class="content">　　钦定四库全书　　　　　子部六
　　中西经星同异考　　　　天文算法类二【推歩之属】提要
　　【臣】等谨案中西经星同异考二卷
　　国朝梅文鼏撰文鼏字尔表宣城人与其兄文鼎皆精研厯算之学互相商防多所发明此其所订中西恒星名数也星经之最古者莫如巫咸甘石三家而其学失传虽残编尚存已不能知其端绪惟隋丹元子步天歌所列星象特为简括故自宋以来天官家多据为凖绳迨明季厯法不騐而欧逻巴之法始行利玛窦所撰经天该其名亦与中国相同而位座有无数目多寡与步天歌往往不合文鼏因据南懐仁仪象志所载星名依步天次序胪列其目而以有无多寡之故分行详注其下其古歌西歌亦各载原文于后以便检核南极诸星为古所未及者则并据汤若望厯书及仪象志为考证补歌附之于末盖七政之运行必凭恒星为考騐然在天成象天本无言随人所标目为指名即据人所指名为测候指名不一则测騐多岐矣文鼏此编独详稽异同叅考互证使名实不病于叅差是亦中西两法互相贯通之要领也乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀






　　中西经星同异考原序
　　经星同异考一卷发凡九则吾季弟尔素之所手辑也歳在戊辰余归自武林武林友人张慎硕忱能制西器手锓铜字如书法之迅疾余乃依歳差考定平仪所用大星属硕忱施之浑葢而属吾弟爲作恒星黄赤二星图因于星之经纬逐一详校乃知汤氏厯书图表与南氏仪象志互有得失自其本法固多违异不第与古传殊也因取其星名之同而数有多寡异于古人者别识之以成此书至其所爲辨正经纬之度者尚存别卷不尽于是而吾弟之爲此则已勤矣葢其时方有稿本次年巳巳余去京师五载至癸酉始归山中吾弟乃出其缮写重校之本示余视其年固己巳也甲戌中秋余乃爲之序曰自尧典有四仲之星而斗牵牛织女参龙尾鸟帑天驷天鼋之属襍见于易诗春秋左传国语至礼记月令大戴之夏小正稍具诸星伏见之节葢星之有名其来逺矣古者观天文以察时变敬授人时有厯有象图书仪器宜莫不偹遭秦燔书弃先王之典羲和旧术无复可稽所仅遗者巫咸甘徳石申之残编而三家之传各别司马子长世爲史官而天官厯书殊爲阙畧迄于后汉有张衡灵宪而器与书并亡自唐以后言观象者率祖淳风晋隋两志及丹元子歩天歌今考其说又与天官书无不参错不待西学之兴而始多同异也西厯黄道十二象与中土异而回回厯与欧逻巴复自不同故双女或以爲室女隂阳或以爲双兄至黄道内外之星或以爲六十象或以爲六十二象而贯索一星回回厯以爲缺椀欧逻巴以爲冕旒其余星名亦多互异岂非以占测之家非一而所传异辞安得谓彼中厯学自上世以来永遵一术而初无更变哉今所传经天该之图与其歌皆因西象所列而变从中厯之星座星名即见界图之分形其出似在厯书未成之前图星以圆空去中法犹近然与步天歌仍有不同者或以西星合古图而有疑似不敢辄定遂并収之而有増附之星或以古星求西图而弗得其处不能强合遂芟去之而成古有今无之星要之皆徐李诸公译西星而酌爲之非西传之旧余尝见元赵缘督友钦石刻图阁道六星在河中作磬折层阶之象自天官书于营室言离宫阁道步天歌及晋隋宋三史并言六星而今图表割其半爲王良星别取河中杂小星聫缀附益之其星十余而形直絶异旧图又去营室更逺正抵奎娄而西象固原无所谓阁道也由是以推其意爲更置者良已多矣且西厯言恒星有经度东行歳差而纬度终古如一然又言二至距纬古逺今近是黄极且有微移既言恒星之形畧无改易然又言王良之侧有万厯癸酉年新出之星其说亦未能归一也窃尝譬之地志陵谷岂无小易而岳渎之大致自如然其名之所起亦人则爲之而已矣禹治水惟九州而舜受终时肇十有二州肇之爲言始也又况后世秦分爲三十六郡唐分十道宋分十五路疆域代更图志因之而改或者遂欲本桑钦之水经而驳禹贡亦见其惑矣然则宜何如君子于其所可知不厌求详其所不知阙之而已义所可求当归画一其所难防两存之而已无泥古以疑今无执一以废百谨守旧闻而无参意解此爲学之方即着撰之法自古之学者莫不尽然而况天之髙星辰之逺哉是则吾弟爲考之意也葢其义例已具发凡中矣而余于是重有叹也葢自束髪受经于先君子塾师罗王賔先生往往于课余晩步时指示以三垣列舎之状余小子自是知星之可识而天爲动物寻以从事制义未遑防精然心窃好之不幸先君子见背营求葬地不暇以他爲无何余小子忽忽年近三十始从倪观湖先生受台官通轨算交食法稍稍推广求之元史宋志溯唐及晋至于两汉是时余及仲弟和仲与季弟尔素三人而已夜则披图仰观昼则运筹推步考订前史三人者未尝不共也如是者凡数年及余得中西之书图稍多朋友之益渐广而仲弟不幸已前卒久矣尔素于余所有之书手钞畧偹多所撰定然食指益众家日益贫余两人频年授徙歳时相见不过数四顷余且爲东西南北之人经年累嵗羇栖于数百里数千里外欲如向者之相聚探讨何可得哉何可得哉而余又善病且老矣虽尝辑有古今厯法通考诸书妄自以爲闚古人之意集诸家之长而性嬾楷书又好増改稿与年积讫尠定本其在京师感于李少司马之言努力作爲厯论六七十篇颇抒独见其他算学新稿亦且盈尺而未能出以问世虚名之负累谬爲四方学者所知而欲传之其人复求之不可得也窃不自揆欲畧仿蘓湖遗轨设爲义塾约鄊党同学爲读书之事此志果就即当息影却埽于山村庶几収拾累年杂稿次第成帙稍存一得之愚以待来学则数十年癖嗜苦思亦或将有所归着而凡事有天焉主之终不敢必其如何也且夫星同之学非小道也其事凌杂米盐近于卜祝之爲而探厥源流乃根于天人理数之极雷同俚近之言既不足以行逺而义类稍深索解人正复寥寥天下之大敢曰无人然亦有同志数辈逺在天涯合并匪易助余成此者不吾弟之望更谁望乎因弟此书俯仰今昔而兼有冀幸于将来不觉其言之长也康熈甲戌中秋勿葊梅文鼏序












　　中西经星同异考跋
　　去年冬余侍安溪夫子于常之督学署中安溪示以所新锓宣城梅定九先生厯学疑问三卷安溪学贯天人其推服定九先生以爲治厯之学古今一人而已余云闻其弟尔素先生现授经于吾邑安溪跃然曰是能尽得定九之底蕴者余归甫弛装即造先生先生示余以定九先生所着筹算诸书余深叹其精要先生塾课之余覆玻璃于两眼作细楷虽大寒暑不辍视之皆所撰天文书也长夏无事先生携自着中西经星同异考一帙索题词于余乗暇披阅见其搜比括次星名星数参差异同了然若掌纹之可数夫厯学之切于世用大矣而经家辄外之诡自髙寄以爲言理而略数实惮其难且繁而已治厯者推步必以算而考七政之运行必以恒星夫理数之自然尚可以想悟取之至于星之数与名皆人区别而指称之一彼一此所执各殊胶戾乖刺稍不辨章则梗于臆而碍于口初学者耳目不一心志爲之不専遂至废业者多矣即检籍对核亦縻日耗力今睹先生之书详而不杂简而实尽殽列井然易以卒业虽以余之钝且嬾亦津津不倦焉真学厯者之梯航而通中西厯者之中馗也此当与定九先生之中西算学通如二曜双行于天地之间编之兰台不独爲畴人星官所寳而吾儒之所借以通天地人者咸于是觅钥牡焉爲书此以告吾党无徒溺于华虚之词而震于厯学之难且繁而不问业也至于作书之源流及纂辑之法则有定九先生之序与先生之发凡在何须浅学者之添足置喙哉戊寅立秋旦钟吾徐用锡跋






　　中西经星同异考
　　发凡九则
　　厯以齐七政也然非先定恒星即七政无从可齐故曰七政如乗传恒星其地志也七政如行棊恒星其楸局也曰恒者谓其终古不易也曰经者谓其不同纬星南北行也经亦有恒之义焉是编专以中西两家所传之星数星名考其多寡同异故曰经星星宫之书自黄帝始重黎羲和之后志天文者纷糅不一汉张衡云中外之宫常明者百有二十四可名者三百二十爲星二千五百微星之数葢万一千五百二十至三国时太史令陈卓始列甘石巫咸三家所着星图总二百八十三宫一千四百八十四星自唐以来厯家以仪象考测而宋两朝志始能言某星去极若干度入某宿若干度爲说较详此中国之学也西儒星学逺有端绪据厯书所译周赧王丙寅古地末一测汉永和戊寅多禄某一测明嘉靖乙酉尼谷老一测万厯乙酉第谷一测崇祯戊辰汤若望一测
　　国朝康熈壬子南懐仁着仪象志又依东行歳差改定黄经及赤经纬今依南公志表稽其大小分爲六等一等大星一十有六二等星六十有八三等星二百有八四等星五百一十有二五等星三百四十有二六等星七百三十有二总计一千八百七十八星其微小星则不能以数计焉此泰西之学也
　　【按纪星数太西测算凡可见可状之星一千二十二若微小者或不常见者或防黒者不与焉凡四十八像其多寡大小不等在黄道北者二十一像一曰小熊二曰大熊三曰龙四曰皇帝五曰守熊人六曰北冕旒七曰熊人八曰琵琶九曰雁鹅十曰岳母十一曰大将十二曰御车十三曰医生又曰逐蛇十四曰毒蛇十五曰箭十六曰日鸟十七曰鱼将军十八曰驹十九曰飞马二十曰公主二十一曰三角形共在北者三百六十星一等三二等十八三等八十四四等一百七十四五等五十八六等十三昏者十在黄道中者十二像一曰白羊二曰金牛三曰双兄四曰巨蟹五曰狮子六曰列女七曰天秤八曰天蝎九曰人马十曰磨蝎十一曰寳瓶十二曰双鱼共在中者三百四十六星一等五二等九三等六十四四等一百三十四五等一百零六六等二十九昏者三在黄道南者十五像一曰海兽二曰猎户三曰天河四曰天鬼五曰大犬六曰小犬七曰船八曰水蛇九曰酒瓶十曰乌鸦十一曰半人牛十二曰豺狼十三曰大台十四曰南冕十五曰南鱼共在南者三百十六星一等七二等十八三等六十四等一百六十八五等五十三六等九昏者一三方共一千二十二星分其大小一等共十五二等共四十五三等共二百零八四等共四百七十四五等共二百十七六等共四十九昏者六十四】
　　夹漈郑氏通志天文畧言汉晋诸志所载诸星名数灾祥丛杂难举惟隋丹元子作步天歌句中有图言下见象或丰或约无余无失今依宋史及文献通考于各垣各宿备采以志之曰古歌
　　回回厯立成所载有黄道经纬者止二百七十八星其绘图者止十七座九十四星亦无赤道经纬西厯所测恒星黄赤二道经纬度分各各备具其歌相传爲利玛窦所譔谓之经天该与古歌不同而其星体大小位置以及无名微星亦了若指掌大致与恒星表相爲发明故亦附着古歌之后而别之曰西歌【按经天该一作经天诀薄子珏撰】
　　古云北极出地三十六度南极入地三十六度者据伊洛一方而言也其实中土所见北极髙度自二十四度起至四十二度止则此两极出入度内诸星即皆中土所见之星是编诸星凡离南极二十三度以上者仍録各宿下以资仰观葢滇粤诸方在所必睹岂可泥前言而尽废乎至南极诸星虽中土所不见据泰西氏皆其游厯所经目睹详测着有图象今并録之但其歌偶阙因稍据图表以补之云
　　【北直顺天府经一百三十度少纬四十度大名府经一百二十五度纬三十六度少】
　　【山东济南府经一百二十八度太纬三十七度少青州府经一百三十一度少纬三十六度太泰山经一百三十度半纬三十六度登州府经一百三十二度纬三十七度太】
　　【东平经一百二十八度纬三十六度江南江寕府经一百二十八度纬三十二度扬州府经一百二十九度纬三十三度太浙江杭州府经一百三十一度纬三十度】
　　【山西太原府经一百二十二度纬三十七度恒山经一百二十五度纬三十九度河南开封府经一百二十四度纬三十四度河南府经一百二十二度纬三十四度嵩山经一百二十一度太纬三十三度湖广武昌府经一百二十四度纬三十二度洞庭湖经一百二十三度纬二十八度衡山经一百二十三度纬二十六度少】
　　【江西南昌府经一百二十六度纬二十九度吉安府经一百二十六度纬二十八度鄱阳湖经一百二十七度纬二十九度福建福州府经一百三十度纬二十六度】
　　【建寕府经一百二十九度纬二十五度广东广州府经一百二十四度纬二十三度雷州府经一百二十一度纬二十度半琼州府经一百二十一度纬十八度】
　　【庾岭经一百二十四度纬二十六度广西桂林府经一百二十一度纬二十六度陜西西安府经一百十八度纬二十五度汉中府经一百十六度太纬三十三度】
　　【洮州经一百十四度纬三十五度岷州经一百十四度纬三十五度】
　　【四川成都府经一百十六度纬三十一度贵州贵阳府经一百十九度纬二十五度】
　　【云南云南府经一百十五度纬二十四度】
　　恒星在天终古不变原亦无名自观象者欲借形以识星因取其与物相似者或一星或数十星分别立名联缀成象而中西之同异斯出焉西域星象原与中国迥别今恒星表所载及经天该犹是中国星名但位座有无数目多寡稍异耳是编各星下分注两行右中左西其中西名数并同者更不赘列其数虽不同而星名不异者即分注曰西几星其表内有称某星南某星北某星内外东西等字者俱以附近相从原非本星正数则亦附注曰西外増几星其古无而西有者曰古无其西无而古有者曰西无其西图虽有而西表则无者曰西表无
　　古厯皆言尧时冬至日在虚汉唐在斗今在箕此黄道星有歳差之騐也西厯则谓黄道不动而七政恒星悉东行则普天经星皆依歳差迁改此各星入宿古今不同之故然步天歌原为初学仰观而设故附近三垣各宿之星连类而及入宿浅深无暇详求而亦非其所急也经天该作于利氏初入之时大致亦以三垣二十八宿为序畧同步天然于入宿之经度有加详矣而以歳差东行间与今表亦有出入今于古歌之原入某宿而今实不同者于各星下注明原属某宿以便稽考
　　【按经星之动微渺难窥以全厯推之崇祯癸未上距帝尧甲辰三千九百二十年共差五十八度则以六十八年零七月十三日三时差一度二万五千一百有余年共差三百六十五度有竒为一周天防子六曰崇祯癸未上距帝喾甲子四千零二十年止差五十七度约一嵗差一分少九秒七十年零六月差一度二万五千七百三十五年差一周天】
　　合而观之中与西异中与中亦自有异西与中异西与西亦自有异或详于志或列于表或载于图或着于歌着撰之人不一占测之时各殊天度既有歳差步筭且多新智执古以疑今已为胶柱尊西而废古亦昩源流今以两说并存标其同异庶令仰观者有所依据则専家之业以参互而愈明于学厯者不无小补云尔康熈己巳夏五月宣城后学梅文鼏谨识






　　钦定四库全书
　　中西经星同异考卷上
　　宣城梅文鼏撰
　　紫微垣【星序悉依古】
　　帝星【歌一】　　　　　　　庶子【星一】
　　太子【星一】　　　　　　　后宫【星一】
　　天枢【星一　　　　　　　星西一名北极外増】四辅【一星四星西外】
　　天一【増一】　　　　　　　太乙【星一】
　　左枢【星一】　　　　　　　上宰【星一星一星】
　　少宰【西三　星一星】　　　　　　上辅【西二星一星西】
　　少辅【名上　　　　　　　　弼一星西名少弼二星】上卫【外増】
　　少卫【二星　　　一星一星】　　　　少丞【西外増一星一星西作少】
　　右枢【丞八】　　　　　　　少尉【以上左垣一星】
　　上辅【一星】　　　　　　　少辅【西外増一星一星一星西】
　　上卫【外増　　　一星亦名】　　　　少卫【隂徳一星西外増三星一】
　　上丞【星西　　　　　　　作少卫六外増二星】赞府【一星西作】
　　隂徳【二星　　　　　　　西一星其一増少辅】　尚书【星五】
　　女史【星一】　　　　　　　柱史【星一】
　　御女【星四星西】　　　　　　　天柱【无五星西】
　　太理【无二星西】　　　　　　　勾陈【无六星西十一星外増】
　　六甲【三星　六星西】　　　　　　天皇大帝【一星】
　　五帝内座【一星五星】　　　　　华盖【西无九星西】
　　杠【四星七星】　　　　　　　　传舎【西无九星西】
　　内阶【八星】　　　　　　　天厨【六星六星西五星外】
　　八糓【増二　　星八星西】　　　　　天棓【十一星五星西七星】
　　天床【外増二星】　　　　　　　内厨【六星西无】
　　文昌【二星　　　西无六星】　　　　三师【西外増一星三】
　　太尊【星西　　　　　　外増三星一星西】　天牢【外増一星属太微】
　　太阳守【六星　　西一星属】　　　　四势【太微一星】
　　相【西属　　　　　　太微四星西无一】　　三公【星西外増二星】
　　戈【属太　　　　　　　微三星西外増一星】　天理【一星】
　　辅星【西三　星外増】　　　　　　天枢【二星属亢四星一星西三】
　　天璇【一星】　　　　　　　天玑【一星】
　　天权【一星　　　西外増一】　　　　玉衡【星一】
　　闿阳【星一　　星西名开】　　　　　揺光【阳一星以上七星为】
　　天枪【北斗　　　三星西外】　　　　客星【増二星古无西一星万厯】近黄极六【癸酉始见古】
　　古歌曰
　　中元北极紫微宫　　　北极五星在其中
</div>
    <div class="pagination">
<span class="current-page">1</span><a href="中西经星同异考_page2.html">2</a><a href="中西经星同异考_page3.html">3</a><a href="中西经星同异考_page4.html">4</a><a href="中西经星同异考_page5.html">5</a><a href="中西经星同异考_page6.html">6</a><a href="中西经星同异考_page7.html">7</a><a href="中西经星同异考_page8.html">8</a><a href="中西经星同异考_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
