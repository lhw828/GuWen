<!DOCTYPE html>
<html>
<head>
    <meta charset="UTF-8">
    <title>御制历象考成 - 第 122 页/共 145 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制历象考成 - 第 122 页/共 145 页</h1>
    <div class="content">　　依月离厯法推得本时正交实行得正交经度
　　求限距交
　　黄平象限宫度内减正交经度【不足减者加十二宫减之】余为限距交
　　求限距纬
　　用月离黄白距度表以限距交宫度按本日月离黄白大距相近限内察其所对之度分秒得限距纬并记南北号
　　求白道髙度
　　置限距地髙加减限距纬【北加南减】得白道髙度【白道髙度者黄平象限上白道距地平之髙度虽黄白距纬与地平髙弧不同然数度之间相去不逺故先求得黄平象限距交之度以求其距纬乃与限距地髙相加减即为白平象限距地平之髙虽黄平象限与白平象限经度亦自不同而白平象限之髙与当黄平象限处畧相等且以求白道髙弧交角所差无多故借用以从简易】
　　求太阴髙弧
　　用交食太阳髙表以月距限及白道髙度察其所对之度分秒【八表以白道髙度当限距地髙】得太阴髙
　　求白道髙交角
　　用交食黄道髙交角表以月距限及白道髙度察其所对之度分秒【入表以白道髙度当限距地髙】得白道髙交角【黄道髙交角表以月距限及限距地髙立算今旣以白道髙度当限距地髙故所得即为白道髙交角】
　　求太阴引数
　　依月离厯法求得本时太阴平引得太阴引数
　　求太阴距地
　　用交食视半径表以太阴引数宫度察其与月距地相对之数得太阴距地
　　求髙下差
　　用月离太阴地半径差表以太阴髙按太阴距地限察其所对之数得髙下差【恒星无视差故太阴地半径差即髙下差若太阴凌犯火金水诸星则各用本星地半径差表以太阴髙按本星引数宫限察得本星地半径差与太阴地半径差相减即髙下差与日食髙下差之理同】
　　求东西差及南北差
　　用交食东西南北差表以白道髙交角及髙下差察其与东西差所对之数得东西差随察其与南北差所对之数得南北差
　　求太阴距交
　　星经度内减正交经度【不足减者加十二宫减之】得太阴距交【凌犯时太阴与星同度故于星经度内减正交经度即得太阴距交】
　　求太阴实纬
　　用月离黄白距度表以太阴距交宫度按本日月离黄白大距相近限内察其所对之度分秒得太阴实纬并记南北号
　　求太阴视纬
　　置太阴实纬加减南北差得太阴视纬实纬在黄道南则加南北差而视纬仍为南实纬在黄道北则减南北差而视纬仍为北若实纬在黄道北而南北差大于实纬则反减而视纬即变为南
　　求太阴距星
　　视纬与星纬同在黄道南或同在黄道北者则相减得太阴距星一在黄道南一在黄道北者则相加得太阴距星相距一度以内者用相距一度以外者不用定太阴在上在下之法与取凌犯入限同
　　求太阴实行
　　用月离太阴实行表以太阴引数宫度察其所对之分秒得太阴实行
　　求视时距分
　　以太阴实行化秒为一率三千六百秒为二率东西差化秒为三率求得四率为秒以分收之得视时距分太阴距限西为加太阴距限东为减
　　求凌犯视时
　　置凌犯时刻加减视时距分得凌犯视时















　　御制厯象考成下编卷十
<子部,天文算法类,推步之属,御制历象考成>
　　钦定四库全书
　　御制厯象考成表
　　卷一
　　日躔表
　　卷二
　　月离表一
　　卷三
　　月离表二
　　卷四
　　月离表三
　　卷五
　　交食表一
　　卷六
　　交食表二
　　卷七
　　交食表三
　　卷八
　　交食表四
　　卷九
　　土星表
　　卷十
　　木星表
　　卷十一
　　火星表
　　卷十二
　　金星表
　　卷十三
　　水星表
　　卷十四
　　恒星表
　　卷十五
　　黄赤经纬互推表上
　　卷十六
　　黄赤经纬互推表下














　　钦定四库全书
　　御制歴象考成表卷一
</div>
    <div class="pagination">
<a href="御制历象考成_page121.html">上一页</a><span>...</span><a href="御制历象考成_page117.html">117</a><a href="御制历象考成_page118.html">118</a><a href="御制历象考成_page119.html">119</a><a href="御制历象考成_page120.html">120</a><a href="御制历象考成_page121.html">121</a><span class="current-page">122</span><a href="御制历象考成_page123.html">123</a><a href="御制历象考成_page124.html">124</a><a href="御制历象考成_page125.html">125</a><a href="御制历象考成_page126.html">126</a><a href="御制历象考成_page127.html">127</a><span>...</span><a href="御制历象考成_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
