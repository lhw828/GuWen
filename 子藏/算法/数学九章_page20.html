<!DOCTYPE html>
<html>
<head>
    <meta charset="UTF-8">
    <title>数学九章 - 第 20 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>数学九章 - 第 20 页/共 29 页</h1>
    <div class="content">






　　推求本息
　　问三库息例万贯以上一厘千贯以上二厘五毫百贯以上三厘甲库本四十九万三千八百贯乙库本三十七万三百贯丙库本二十四万六千八百贯今三库共约到息钱二万五千六百四十四贯二百文其典率甲反锥差乙方锥差丙蒺藜差欲知原典三例本息各几何
　　按此即衰分题也其差有反锥方锥蒺藜之名盖以一二三递减如立锥为反锥以一四九平方递加为方锥以一三六三数递加为蒺藜是必古有其名也至以各差求各本则因各本原依各差入之也
　　答曰甲库共纳息九千五十三贯文一厘息二千四百六十九贯文二厘半息四千一百一十五贯文三厘息二千四百六十九贯文乙库共纳息一万五十一贯文一厘息二百六十四贯五百文二厘半息二千六百四十五贯文三厘息七千一百四十一贯五百文丙库共纳息六千五百四十贯二百文一厘息二百四十六贯八百文二厘半息一千八百五十一贯文三厘息四千四百四十二贯四百文
　　术曰置诸库诸色之差照厘率为三行纵并之为约率横命之为乗率以约率各约自库之本各得以遍乗未并乗率然后各以厘率横乗之次以纵并之为各库共息
　　草曰置甲库反锥差自下置三二一于右行次置乙库方锥差自上置一四九于中行次置丙库蒺藜差自上置一三六于左行各为三库上中下三等乘率乃纵并甲差三二一得六为甲约率纵并乙差一四九得一十四为乙约率纵并丙差一三六得一十为丙约率直命九位数各为上中下乗率乃先以约率各约自库之本乃以甲约率六约甲本四十九万三千八百贯得八万二千三百贯为甲得次以乙约率一十四约乙本三十七万三百贯得二万六千四百五十贯为乙得次以丙约率一十约丙本二十四万六千八百贯得二万四千六百八十贯为丙得以各得乗未并乗率其甲所得八万二千三百贯乘反锥乗率三二一得二十四万六千九百贯为上率得一十六万四千六百贯为中率得八万二千三百贯为下率其乙所得二万六千四百五十贯以乗方锥差一四九得二万六千四百五十贯为上率得一十万五千八百贯为中率得二十三万八千五十贯为下率其丙所得二万四千六百八十贯以乗蒺藜差一三六得二万四千六百八十贯以乘蒺藜七万四千四十贯为中率得一十四万八千八十贯为下率然后各以息厘数乘各库三乗【此是变文为库】其甲以一厘乗上率二十四万六千九百贯得二千四百六十九贯为上息以二厘五毫乘中率一十六万四千六百贯得四千一百一十五贯为中息以三厘乘下率八万二千三百贯得二千四百六十九贯为下息并上中下三息得九千五十三贯文为甲库共息其乙库以一厘乗上率二万六千四百五十贯得二百六十四贯五百文为上息以二厘五毫乗中率一十万五千八百贯得二千六百四十五贯为中息以三厘乗下率二十三万八千五十贯得七千一百四十一贯五百为下息并上中下三息得一万五十一贯文为乙库共息其丙库以一厘乗上率二万四千六百八十贯得二百四十六贯八百为上息以二厘五毫乘中率七万四千四十贯得一千八百五十一贯为中息以三厘乗下率一十四万八千八十贯得四千四百四十二贯四百文为下息并上中下三息得六千五百四十贯二百文为丙库共息并三库共息得二万五千六百四十四贯二百文为总息













<子部,天文算法类,算书之属,数学九章,卷六下>
<子部,天文算法类,算书之属,数学九章,卷六下>
<子部,天文算法类,算书之属,数学九章,卷六下>








　　易牒知原【按旧本此问无题今増入】
　　问出度牒差人营运毎三道易盐一十三袋盐二袋易布八十四疋布一十五疋易绢三疋半绢六疋易银七两二钱今趂到银九千一百七十二两八钱欲知原闗度牒道数几何
　　答曰度牒一百八十道
　　术曰以粟米互乘易法求之列各数以本色相对如鴈翅以多一事者相乗为实以少一事者相乘为法除之







　　草曰先以度牒三道乗盐二袋得六以乘布一十五得九十文乗绢六疋得五百四十乃乗银九万一千七百二十八钱得四千九百五十三万三千一百二十钱为实次以盐一十三袋乗布八十四得一千九十二以乗绢三疋五分得三千八百二十二乃乘银七两二钱得二十七万五千一百八十四钱为法除实得一百八十道为原闗度牒
　　粟米交易【按旧本此问无题今増】
　　问菽三升易小麦二升小麦一升五合易油麻八合油麻一升二合易粳米一升八合今将菽一十四石四斗欲易油麻又将小麦二十一石六斗欲易粳米问各几何
　　答曰油麻五石一斗二升　粳米一十七石二斗
　　八升
　　术曰以粟米换易求之置原易率本色对列如鴈翅以多一事者相乘为实以少一事者相乗为法除之各得或问数不干其率者不置
　　草曰置四色六数列六位率如鴈翅皆化为合先将菽一十四石四斗化作一万四千四百合乃对前二句率数四位如鴈翅至欲易油麻止共五事为上图次将小麦二十一石六斗化为二万一千六百合乃对后两句率四位鴈翅至欲粳米止共五事为下图下图其上图以菽一万四千四百合乘麦二十得二十八万八千又乗油麻八合得二百三十万四千合为油麻实次以菽三十合乘麦一十五合得四百五十合为法除之得五千一百二十合展为五石一斗二升为油麻其下图以小麦二万一千六百合乗油麻八合得一十七万二千八百合又乗粳米一十八合得三百一十一万四百合为粳米实以小麦一以五合乗油麻一十二合得一百八十合为法除之得一万七千二百八十展作一十七石二斗八升为粳米





　　计米易麴【按旧本此问无题今增】
　　问库率粳谷七石出米三石糯米一斗易小麦一斗七升小麦五升踏麴二斤四两麴一百一十斤酝糯米一石三斗今有糯谷一千七百五十九石三斗八升欲出谷做米易麦踏麴还自酝余谷之米须令适足各合几何
　　答曰共谷一千七百五十九石三斗八升出谷九百二十四石得米三百九十六石易麦六百七十三石二斗踏麴三万二百九十四斤余谷八百三十五石三斗八升酝米三百五十八石二升
　　术曰以粟米换易求之置诸率随本色对列如鴈翅有分者通之异类者变之以头位者进乗之以下位退乗之得合数有对者相乗之无对者直命之为诸率并上下无对者为法率【诸率可约者又约之】以今有物徧乘诸率【不乗法率】各为实诸实并如法而一各得其已变者复互易乗除之即得所求
　　草曰置糯谷七出米三于右行上副两位次置糯米一斗麦一斗七升于副行副中两位次置小麦五升踏麦二斤四两于次行中次两位次置麦一百一十觔酝米一石三斗于左行次下两位随本色对列如鴈翅讫乃验次行二斤四两是四分斤之一以母四通次行两位以子一内次行次位具中位得二次位得九又验左行下位是糯米是异类于糯米合变为糯谷乃以问中首句率谷七米三变之以七因米一石三斗得九石一斗于左下为谷却以米三因麴一百一十斤为三百三十斤麴于左行得变图数以左行三百三十乗次行二得六百六十次以六百六十乘副行一十得六千六百次以六千六百乗右上七得四万六千二百各于原位却以右行副位三因副行一斗七升得五斗一升又以五斗一升乗次行九得四百五十九又以四百五十九乗左下九十一得四万一千七百六十九列为合图数乃验合图四行其副中次三位有对以对相乗合之其右上左下无对者直命之皆为率列右行上得四万六千二百为出糯谷率副位得一万九千八百为得糯米率中得三万三千六百六十为易得麦率次得一万五千一百四十七为踏到麴率下得四万一千七百六十九为余下糯谷率并上下率共得八万七千九百六十九为法率今六率共求等得一约之只得原率为率图始用今有谷一千七百五十九石三斗八升皆化为升徧乘五率不乗法率得八十一亿二千八百三十三万五千六百升为出谷实得三十四亿八千三百五十七万二千四百升为糯米实得五十九亿二千二百七万三千八十升为易麦实得二十六亿六千四百九十三万二千八百八十六为踏麴实得七十三亿四千八百七十五万四千三百二十二升为余谷实其五实皆如法八万七千九百六十九而一得九百二十四石为出谷得三百九十六石为做到糯米得六百七十三石二斗为易到小麦得三万二百九十四斤为踏到麴得八百三十五石三斗八升为余下谷今将余下谷变为米乃以乗率三因余谷八百三十五石三斗八升得二千五百六石一斗四升为实以糯谷率七为法除之得三百五十八石二升为酝米




















　　按术中互乗进乗退乗对乗皆通分法也张邱建云学者不患乗除之为难而患通分之为难此术曲尽其妙今各释于后
　　第一图互乗以右上谷七乗左下米一十三得九十一应以右下米三除之方得谷数今不除便如得谷数又以米三乗之矣故以米三乗麴一十一得三十三与谷数九十一相当仍同于麴一十一与米一十三相当也
　　第二图左进乗自下而上右退乗自上而下左四位连乗至谷应以右上三位连乗之数除之得踏麴三十三所用谷数今不除为寄右上三位连乗之数为分母右四位连乘至谷即如麴三十三所酝谷数同寄右上三位连乗之数为分母也并之即如踏麴用谷麴所酝谷总数同寄右上三位连乗之分也
　　第三图对乗左下一位麴数以前寄分母右上三位连乗之数乗之即同寄一分母也左下二位相乗应以右上第三位除之得踏麴所用麦数不除为寄右上第三位麴数又以右上二位相乘之数乗之是应用麦数内同寄右上三位连乘之分母也左下三位连乘应以右中二位相乗之数除之得易麦应用米数不除为寄右中二位相乗之数又以右上第一位米数乗之是应用米数内同寄右上三位连乗之分母也右总谷出谷余谷易米易麦踏麴六数皆同寄一分母则用以乗除求得数即与本数无异故以题中总谷数乗寄分母各数以寄分母总数除之即得所求各数也
　　再此术不独法之巧即图式布置亦皆皆具精义熟玩之可以得其往来变通之故原第三合图仍斜排为上图第四率图即各寄寄母数直列为下图今合图改为正图列于右各得寄母数并列于左
　　囘运费
　　问有江西水运米一十二万三千四百石原系镇江交卸计水程二千一百三十里每石水脚钱一贯二百文今截上件米就池州安顿池州至镇江八百八十里欲收囘不该水脚钱几何
　　答曰收囘钱六万一千一百七十八贯五百九十一文
　　术曰以粟米互易求之置池州至镇江里数乗水脚钱得数又乗运米为实以原至镇江水程为法除实得收囘钱
　　草曰置池州至镇江八百八十里乗毎石水脚钱一贯二百得一千五十六贯文又乗运米一十二万三千四百石得一亿三千三十一万四百贯文为实以原至镇江水程二千一百三十里为法除实得六万一千一百七十八贯五百九十一文为收囘钱三合均价【按旧本此问无题今増】
　　问库有三色金共五千两内八分金一千二百五十两两价四百贯文七分五厘金一千六百两两价三百七十五贯文八分五厘金二千一百五十两两价四百二十五贯文并欲炼为足色每两工食药炭钱三贯文耗金九百七十二两五钱欲知色分及两价各几何答曰色十分
　　两价五百三贯七百二十四文五百三十七分文之二百一十二
　　术曰以方田及粟米求之置共数以耗减之余为法以三色分数各乗两数并之为色分实以三色价数各乗两数为寄以工药价乗共金并寄共为价实二实皆如法而一即各得
　　草曰置共金五千两减耗九百七十二两五钱外余四千二十七两五钱为法次置一千二百五十两乘八分得一万分于上置一千六百两以七分五厘乗之得一万二千分加上置二千一百五十两乗八分五厘得一万八千二百七十五分又加上共得四万二百七十五分为分实次置一千二百五十两乗四百贯得五十万贯为寄次置一千六百两乘价三百七十五贯得六十万贯加寄次置二千一百五十两乗价四百二十五贯得九十一万三千七百五十贯又加寄次置共金五千两乗工药钱三贯得一万五千贯又加寄共得二百二万八千七百五十贯为贯实二实并如法四千二十七两五钱而一得其色一十分其价每两得五百三贯七百二十四文不尽一贯五百九十与法求等得七十五俱约之为五百三十七文之二百一十二

</div>
    <div class="pagination">
<a href="数学九章_page19.html">上一页</a><span>...</span><a href="数学九章_page15.html">15</a><a href="数学九章_page16.html">16</a><a href="数学九章_page17.html">17</a><a href="数学九章_page18.html">18</a><a href="数学九章_page19.html">19</a><span class="current-page">20</span><a href="数学九章_page21.html">21</a><a href="数学九章_page22.html">22</a><a href="数学九章_page23.html">23</a><a href="数学九章_page24.html">24</a><a href="数学九章_page25.html">25</a><span>...</span><a href="数学九章_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
