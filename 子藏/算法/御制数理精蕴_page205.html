<!DOCTYPE html>
<html>
<head>
    <meta charset="UTF-8">
    <title>御制数理精蕴 - 第 205 页/共 595 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制数理精蕴 - 第 205 页/共 595 页</h1>
    <div class="content">　　次四利口哇哇商人之贞【哇哇多言之声四隂而主利其利口之哇哇然以衒鬻于人乃商人之贞非君子之所尚也】测曰哇哇之贞利于商也
　　次五下言如水实以天牝【下言自谦下之言也天牝自然冲虚之道也五以中正阳明之君能自处以道其谦下之言如水就下出于自然之势由其能以冲虚之道自实也】测曰下言之水能自冲也
　　次六言无追如抑亦飞如大人震风【抑禁抑也言无追如一出而驷不及舌也抑亦飞如虽禁抑而发亦易为也此甚言发言之易戒人之慎其言也惟大人之言感物如风之震动万彚莫不靡然从之其感其应盖有不期然而然者也】测曰言无追如抑亦也
　　次七不丁言时微于辞见上疑【丁当也七已过中处衰乱之防人当孙其言明哲以保身也今不当可言之时则宜隐微其辞茍以言而自见上之人不惟不之信而反疑之也君子茍时然后言则无此失已】测曰不丁言时何可章也
　　次八蛁鸣喁喁血出其口【蛁蝉也喁喁烦多声八居祸乱之将极徒欲以口舌救之如蛁鸣之喁喁然血出其口有自伤而已其能及乎】测曰蛁鸣喁喁口自伤也
　　上九白舌于于屈于根君子否信【白纯洁之色于于从容自得貌观其言论纯洁于于然从容自得则固疑其为君子矣然其本根之实独有屈焉则徒论笃而已所以君子不信之也】测曰白舌于于诚可长也【言其欠诚信当长之也】
　　□【三方一州三部二家】疑【人隂家八木上中象震卦】隂阳相硙物咸雕离若是若非【硙公哀切　硙磨也言隂阳相磨荡万物皆雕脱若是非言疑也疑之初一日入角宿十二度】
　　初一疑恛恛失贞矢【恛音囘　恛恛疑而未定之意矢箭也喻直一以隂暗而在疑初其疑不定失其正直之道也】测曰疑恛失贞何可定也
　　次二疑自反孚不逺【二以阳明故有疑而能自反则将至于无疑其孚通又岂逺哉人茍自反理无不通】测曰疑自反反清静也
　　次三疑彊昭受兹闵闵于其心祖【昭明也闵闵不明之意祖始也源也三本隂暗乃彊其不明以为明人孰告之哉徒尔自欺反受此不明于其心之源也此戒强明自任者】测曰疑彊昭中心也
　　次四疑考旧遇贞孚【考问也四则阳明有疑而能问于老成之人宜其遇贞正而孚通也书曰好问则裕】测曰疑考旧先问也
　　次五黄疑金中【音同　赤土也黄中色五居中而遇隂其德似是而非犹赤土之黄疑其为金中之色盖奸而似忠佞而似贤莠而似苗乡原似德世之以伪为真者多矣非君子谁能辨焉】测曰黄疑中邪夺正也
　　次六誓贞可聴疑则有诚【忠信薄而人心疑然后有盟誓虽非令典茍其盟誓得其贞正而可聴是因疑而有诚信变而不失乎道之正也】测曰誓贞可聴明王命也
　　次七鬼魂疑贞厉嚘呜戈木之乌射穴之狐反自耳厉【鬼魂言非人之精识也七为隂家之隂而在疑世是犹非人之精识而反疑于正所以厉也嚘鸣呜狐鸣声乌狐皆恶物诗云莫黒匪乌莫赤匪狐是也凡恶物所止之处人并其处而恶之故乌所止之木人欲戈之狐所止之穴人欲射之故曰戈木之乌射穴之狐言可恶之甚也今乌狐之鸣反惑聴之所以厉也盖鬼魂疑贞是小人之疑于君子乌狐反聴是君子之惑于小人也】测曰鬼魂之疑诚不可信也
　　次八顚疑遇干客三歳不射【八在祸而逢阳虽其顚倒于疑虑乃遇明知有才干之人而能亲之信之至于终久而无厌射之情其疑终必解矣】测曰顚疑遇客甚足敬也
　　上九九疑无信控弧拟麋无【九居疑之终疑而能信终于无疑今疑而无所信徒疑而已犹张弓拟射于麋麋无有徒张而已此其所以终惑而不解者也】测曰九疑无信终无所名也
　　□【三方一州三部三家】视【人阳家九金上下象观卦】隂成魄阳成妣物之形貌咸可视【魄体魄妣母丧之称言阳化为隂而将亡也视之初一日入亢宿四度】
　　初一内其明不用其光【明者光之体光者明之用一在视初伏而未见是内其体之明而未施其用之光此贤者侧陋韬晦俟时之际乎】测曰内其明自窥深也
　　次二君子视内小人视外【君子视内求诸已也小人视外求诸人也二逢夜隂是以不能自见】测曰小人视外不能见心也
　　次三视其德可以干王之国【三以刚阳居下之上处思之成能以德业自见宜其可以干辅王国也】测曰视德之干乃能有全也
　　次四粉其题防雨其渥须视无姝【防薄变切　题额也防面也雨泽也渥润也须须通用姝美也四隂柔便媚但饰面貌美髭髯以容悦取人岂非小人丑态哉不知由君子视之殊不见其美也】测曰粉题雨须不可与瞻也
　　次五鸾凤纷如厥德晖如【鸾凤灵禽喻君子纷如多也晖光也五为阳明之君其朝多君子故曰鸾凤纷如既多君子其德岂不极其晖光之盛乎】测曰鸾凤纷如德光皓也
　　次六素车翠盖维视之害贞【六过中不能敦于纯俭虽用素为车而乃以翠为盖徒侈饰以夸视于人有害于正而已则何益哉】测曰素车翠盖徒好外也
　　次七视其瑕无秽【七已入祸故有瑕然遇阳明故能自视其瑕是过而能自讼其能改必矣所以至于无秽也】测曰视其瑕能自矫也【矫强也】
　　次八翡翠于飞离其翼狐鼦之毛躬之贼【翡翠狐鼦皆鸟兽之美于羽毛者也皆为人所取用故离翼躬贼也言人宜去文存质以免祸】测曰翡翠狐鼦好作咎也
　　上九日没其光贲于东方用视厥始【九居视之终是日没其光也终则有始是日复贲于东方也终所以为始之地始所以为终之基故于九之终曰用视厥始】测曰日没贲东终顾始也
　　□【三方二州一部一家】沈【人隂家一水下下象兊卦】隂怀于阳阳怀于隂志在宫【宫幽之府谓北方沈之初一日入亢宿七度】
　　初一沈耳于闺不闻贞【闺閤也妇人居之一在沈初隂柔居内是沈溺于妇人之言乌有得闻于正道哉此牝晨之戒也大抵人之所溺莫甚于色与食故赞辞皆以二者为义】测曰沈耳于闺失德体也
　　次二沈视自见贤于眇之盻【人莫难于自见二以阳明故能自见宜其贤于不明者之盻也】测曰沈视之见得正美也
　　次三沈于美失贞矢【三隂柔过中而沈溺于美色故其心志蛊惑而失正直之理也】测曰流于矢作聋盲也【昏闭于色故不聪明】
　　次四宛雏沈视食苦贞【宛雏凤雏也非竹实不食以喻君子言君子沈濳其视不肯妄食食虽苦淡务存正道而已】测曰宛雏沈视择食方也
　　次五雕鹰髙翔沈其腹好恶粥【好去声音怀义同恶粥臭腐之物也五隂鸷贪秽而居尊位如雕鹰髙翔志在攫食故沈其腹然其所食不洁好怀臭腐之物此小人奸秽周旋于位者乎四五赞辞正用庄子答惠子防鸮吓腐防之譬】测曰雕鹰髙翔在腐粮也
　　次六见票如累明利以正于王【票飞升而上之速也六上进而居福禄之极以其阳明兢惕之深虽其见乎升进之速乃视之而如累然见宠若惊得进而忧茍能如此必无贪竞之失而有引避之谦宜其明达通利以正于王也】测曰见票如累其道明也
　　次七离如娄如赤肉防枭厉【离娄视明貌赤肉肉腐无皮故赤也七不中而祸贼明于奸秽其嗜利如防枭之于腐防然能无危厉之及乎】测曰离娄赤肉食不臧也
　　次八盼得药利征【盼目明也药所以疗疾八在祸中乃能明于自救不至沈溺是善补过者也岂不利征乎】测曰盼得其药利征迈也
　　上九血如刚沈于颡前尸后丧【刚冈通　九居沈溺之极以致祸败其聚血如冈陵然甚至沈没其颡前则尸而后则丧祸败已极虽欲救之其将能乎】测曰血刚沈颡终以贪败也
　　□【三方二州一部二家】内【人阳家二火下中象归妹卦】隂去其内而在于外阳去其外而在乎内万物之既【既尽也万物至是皆尽内之初一日入氐宿四度秋分气终于此首之次二寒露节起于此首之次三】
　　初一谨于□防初贞后宁【□防音妃逑义同　一居妃配之始始而得正后乃可宁初而不贞后岂宁乎夫正始凡事固所当然况妃配乃齐家之本尤宜谨也】测曰谨于□防始女贞也
　　次二邪其内主迂彼黄牀【内主妻也迂逺也黄牀中正之牀也二在内世而隂邪犹妻之不正也妻之不正宜出逺于黄牀而不御近之也】测曰邪其内主逺乃宁也
　　次三尔仪而悲坎我西阶【坎防失也西阶妇升西阶代母之位也礼云婚礼不贺人之序也以其易代故见其仪而悲盖前者去而后者继妇任事而姑退聴是以防失我母所居之西阶也】测曰尔仪而悲代母情也
　　次四好小好危丧其緼袍厉【緼袍温体之服御寒之具也四以隂柔乃好小道乐危事不能以大道安事自居必致丧其存身之具所以厉也】测曰好小好危不足荣也
　　次五龙下于泥君子利用取□遇庸夷【庸平也夷等也龙阳物泥隂物龙下于泥言阳下于隂在婚礼则致聘亲迎之事皆男下女也茍能尽礼如此必得佳偶而遇平等之配言其道同德合有是夫而有是妇也】测曰龙下于泥阳下隂也
　　次六黄昏于飞内其羽虽欲满宫不见其女【六居宠禄之极是躭乐于女色如暮夜之行则维内其羽谓入乎宫也虽其妃嫔之多欲充满其宫犹自以为不足如不见其有女也盖贪得者无厌莫知其女之多也后世纵欲之君后宫动以千万犹曰无当意者果何理哉】测曰黄昏内羽不能自禁也
　　次七枯垣生莠皬头内其雉妇有【皬头白首也雉妇小妇也七已过时而居内世是为枯垣生莠之象在人道则白首而内有少妇也此取易枯杨生荑老夫得其女妻之语而文之】测曰枯垣生莠勿庆类也
　　次八内不克妇荒家及国涉深不可测【八以隂邪而居祸中是内有不能之妇谓失德也妇德如此必至荒废家国譬如涉深之不可测言其为祸不可量也诗云乱匪降自天生自妇人又曰哲妇倾城此之谓也】测曰内不克妇国之孽也
　　上九雨降于地不得止不得过【九居上之终终则反始故为雨降于地之象不得止不得过言其得润泽之中也】测曰雨降于地泽节也
　　□【三方二州一部三家】去【人隂家三木下上象无妄卦】阳去其隂隂去其阳物咸倜倡【倜倡磊落相去貌去之初一日入氐宿九度】
　　初一去此灵渊舎彼枯园【一为水逢隂家之隂不善于去乃去此灵美之渊而舎止枯槁之园言其去美就恶也】测曰去此灵渊不以谦将也
　　次二去彼枯园舎下灵渊【二以阳明故善于去与初反也】测曰舎下灵渊谦道光也
　　次三髙其步之堂有露【露沾濡物喻小人之汚染于人也三隂躁不中而为进人妄有所进故髙步也而不知其堂之有露欲沾濡于人此君子轻进恐不免为小人之所汚染也】测曰髙步有露妄升也
　　次四去于父子去于臣主【去于父子言父子相离也去于臣主言君臣相离也父子相离则恩隔君臣相离则义乖故非所望也此赞当昼辞反不吉疑有误】测曰去于父子非所望也
　　次五攓其衣之庭有麋【攓音愆　麋草也春秋传曰吾与尔孟诸之麋是也五当去中而遇隂邪言攓举其衣而进其奈庭荒之有草无以为措足之地乎此小人在庭君子惮而不进也】测曰攓衣有麋亦可惧也
　　次六躬去于成天遗厥名【六居隆盛之地故能成其功性复刚明乃能身执谦退去其成功而弗有虽欲逃名而名归之也书曰汝惟不伐天下莫与尔争功汝惟不矜天下莫与尔争名此之谓也】测曰躬去于成让不居也
　　次七去其德贞三死不令【令善也七过时而遇隂不能存其固有之善宜其终死于不善也】测曰去其德贞终死丑也
　　次八月髙火几县不可以动动有愆【县去声　火大火心星也夏之中星几县将没也火星将没乃九月十月之交寒气将盛之时也月髙火几县二者皆言隂气之将盛隂气盛犹祸乱之时不可以有为茍有为则不免于愆咎矣言天下无道宜隐去也】测曰月火县恐见咎也
　　上九求我不得自我西北【我去首之自我也去属寒露气正西北卦气用事故曰西北九居去之终去之已甚故求而不可得乃在我之西北隂方也】测曰求我不得安可久也
　　□【三方二州二部一家】晦【人阳家四金中下象明夷卦】隂登于阳阳降于隂物咸丧明【晦之初一日入氐宿十三度】
　　初一同独见幽贞【一居晦之始以逢阳明未至于晦是众虽暗已独有见故幽静而得贞正之道也】测曰同独见中独昭也
　　次二盲征否【二在晦中伥伥然如无目之人而征行所谓擿埴索涂行而已宜其否也】测曰盲征否明不见道也
　　次三隂行阳从利作不凶【阳行隂从乃道之正今晦世反隂登而阳降是以隂盛阳衰反隂行而阳从之非道之正疑其妄作故戒以利作不凶之事则得吉也】测曰隂行阳从事必外也
　　次四晦其类失金匮【金匮藏典籍之器今不明其条类由其失于典籍也】测曰晦其类法度废也
　　次五日正中月正隆君子自晦不入穷【日中月隆喻时位正盛五居福禄之中处时位之盛如日之正中月之正隆也君子则能冲晦以持其满故不入于穷也】测曰日中月隆明恐挫也
　　次六鸟维愁明降于幽【鸟燕也维愁寒至将归故愁也晦世隂登节属寒露是鸟将归之阳衰隂盛故明降于幽也】测曰鸟维愁将下昧也
　　次七防提明德或遵之行【防音眇义同　言防小之国能振提其明德虽不能以有天下后世或有遵之行者如孟子劝滕行仁政谓有王者起必来取法是也】测曰防提明德将遵行也
　　次八视非其直夷其右目灭国丧家【八过时而在祸中处晦乱之时所视非其直道且复夷伤其右目是奸暗之臣不直不明之甚宜其家国俱至丧灭也】测曰视非夷目国以丧也
　　上九晦利于不明之贞【九居晦之极不可以有为惟宜韬晦俟时故曰晦利于不明之贞也】测曰晦之利不得独明也【天下皆乱不能独为】










　　太本防卷五
<子部,术数类,数学之属,太玄本旨>
　　钦定四库全书
　　太本防卷六　　　　明　叶子竒　撰
　　□【三方二州二部二家】瞢【人隂家五土中中亦象明夷卦】隂征南阳征北物失明贞莫不瞢瞢【瞢瞢不明貌瞢之初一日入房宿三度寒露节终于此首之次四霜降气起于此首之次五斗指戌无射用事】
　　初一瞢复睒天不覩其轸【睒失冉切　睒窥也轸界也一在瞢初而逢隂暗而不明是瞢而欲窥于天其何有所见于轸界也】测曰瞢复睒天无能见也
　　次二明复睒天覩其根【二以阳刚是明而窥天其见深逺至有以至其本根之地也】测曰明复睒天中独烂也
　　次三师或导射豚其埻【豚音遯义同埻音凖　师乐师瞽者也埻射之的也三隂暗不中是犹瞽者之导人以射所谓借视于盲其何所见宜其遯失于埻的也】测曰师或导射无以辨也
　　次四鉴贞不迷于人攸资【四以阳明故鉴照贞正而不迷其自明则足以明人宜其为他人之取资也孟子曰贤者以其昭昭使人昭昭是也】测曰鉴贞不迷诚可信也
　　次五倍明仮光触蒙昏【仮音反义同　五为瞢主隂暗昏弱其不明甚矣乃倍其明而反其光是以触处莫不蒙昏其何有所明哉正所谓反鉴索照者也】测曰倍明仮光人所频也【频愁戚貌】
　　次六瞢瞢之离不宜荧且【五果切　离遭也荧明也好貌韩愈圣德诗日君月妃焕赫婐与此字同六逢瞢世而瞢瞢是遭宜韬晦自守不宜衒其明且好也盖在暗时不能容其明故也】测曰瞢瞢之离中薆薆也【薆薆犹郁郁】
　　次七瞢好明其所恶【七隂暗昏邪凡所云为拂人之性独好明其所恶也危哉】测曰瞢好之恶着不可昧也　【一説瞢好是逺君子眀其所恶是近小人】
　　次八昏辰利于月小贞未及星【八居瞢之将极其暗已甚是犹昏暗之辰宜得大明之月以照之而小道之贞曽不及于星何能为也言昏乱之世宜得大才以济之小才不足以有为也】测曰昏辰利月尚可愿也
　　上九时不获其嘉男子折笄妇人易哿【子賖切长叹也嘉美也折笄死而不用也哿珈同妇人首饰诗云副笄六珈是也夫死为服故易珈也九居尽弊之位遇时之极者也故时而叹不得其美且阳衰之极故男死而女为服也】测曰不获其嘉男死妇叹也
　　□【三方二州二部三家】穷【人阳家六水中上象困卦】隂气塞宇阳亡其所万物穷遽【遽急也穷之初一日入心宿二度】
　　初一穷其穷而民好中【初以阳德在穷而能安其穷其乐天知命如此是民之好乎中道者也其吉可知】测曰穷其穷情在中也
　　次二穷不穷而民不中【二逢隂故其义与初反】测曰穷不穷诈可隆也【穷不安其穷则放辟邪侈无不为矣】
　　次三穷思逹【三以阳明处思之成遇困屈能自求通于道者也】测曰穷思达师在心也
　　次四土不和木科椭【椭徒和切　科椭木枯悴貌四隂舛邪戾故为土不和而木枯之象是犹君不仁而民病之忧也】测曰土不和病乎民也
　　次五羮无糁其腹坎坎不失其范【坎坎空馁貌食乏而腹枵尚不失其范言能安贫乐道也五以刚阳故能如此】测曰羮无糁犹不失其正也
　　次六山无角水无鳞【角兽类鳞鱼类家性为穷山至于无兽水至于无鱼言其荒穷之甚也诗云牂羊坟首三星在罶人可以食鲜可以饱亦言荒乱也】测曰山无角困百姓也
　　次七正其足蹛于狴狱三岁见録【蹛音滞义同　録审辨也七本阳明所行无不善之失顾其过时入祸所以无辜而滞防于狴狱之中终而见于辨明也】测曰正其足险得平也
　　次八涉于霜雪累项于防【八居穷极剥落之时隂塞阳亡之际是涉于霜雪而拘累其项于股防之中言其窘冻局缩之甚也】测曰累项于防亦不足生也
　　上九破璧毁圭臼灶生鼃天祸以他【圭璧天子诸侯之器九居穷极言圭璧破毁是君臣之道尽矣臼灶生鼃是民生之计穷矣此盖适丁厄数之防其祸岂自已以致之哉乃天祸以他道也】测曰破璧毁圭逢不幸也
</div>
    <div class="pagination">
<a href="御制数理精蕴_page204.html">上一页</a><span>...</span><a href="御制数理精蕴_page200.html">200</a><a href="御制数理精蕴_page201.html">201</a><a href="御制数理精蕴_page202.html">202</a><a href="御制数理精蕴_page203.html">203</a><a href="御制数理精蕴_page204.html">204</a><span class="current-page">205</span><a href="御制数理精蕴_page206.html">206</a><a href="御制数理精蕴_page207.html">207</a><a href="御制数理精蕴_page208.html">208</a><a href="御制数理精蕴_page209.html">209</a><a href="御制数理精蕴_page210.html">210</a><span>...</span><a href="御制数理精蕴_page206.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
