<!DOCTYPE html>
<html>
<head>
    <meta charset="UTF-8">
    <title>六十种曲双烈记 - 第 14 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲双烈记 - 第 14 页/共 19 页</h1>
    <div class="content">


谋成日裏捉金乌。 

第三十出
寇逸

【醉太平】〔小生〕韬戈敛锋。短箭轻弓。龙王庙裏立奇功。要潜形隐踪。他来撞入牢笼洞。夹攻裏外施英勇。看他鹏翮怎抟风。管敎堕吾计中。

众军士。你三百人伏于江岸之侧。芦苇之中。着一人远望。见有虏入。擂鼓为号。三百人齐杀入庙。我庙中三百人杀出。莫教走了一个。元帅将令。不可违误。各宜小心。〔众〕谨遵将令。 

【前腔】〔净领四人骑马上〕战袍血红。玉带玲珑。绝尘赤电似蛟龙。看一鞭骤风。传令往浅水沙路径上龙王庙去。龙王庙裏山形耸。长江四面皆相控。宋营虚实在我一观中。看今朝立功。

上的这山来。你看江光浩眇。山势巃嵸。四顾无人。吾好计也。把都儿们随我到庙裏来。〔众擂鼓杀上捉住二人净走下〕 

【刘滚】〔小生〕果然的。果然的五骑入神堂。那玉带红袍。必为酋长。捉得此人回。定加重赏。快去擒来。莫敎轻放。传令不要走了那穿红的。快去擒来。莫敎轻放。〔下〕 

【前腔】〔净慌跑上〕谁承望。谁承望庙裏伏兵藏。〔净下马复上走介〕马失遭顚。幸咱无恙。忽听喊声来。心惊胆丧。急急奔离。天罗地网。〔跑下小生领众上〕急去擒来。莫敎轻放。

〔众〕将军。那红袍玉带的已跌下马来。又被他复上马走去远了。欲再赶恐有伏兵。请钧旨定夺。〔小生〕旣如此。不必去赶。且押那厮过来。〔众押二人跪介小生〕你两个羯狗。那玉带红袍是谁。〔丑〕将军。是俺主帅四太子。俺二人是他部曲。望将军饶命。〔小生〕左右。押这厮去见元帅。正是 

踏破铁鞋无觅处。



得来全不费工夫。 

第三十一出
女戎

【挂眞儿】〔生上〕设伏金山擒贼虏。谅非马邑机疎。〔旦上〕妙算无遗。神机莫识。看取一朝恢复。

相公万福。〔生〕夫人拜揖。夫人。昨遣苏德去金山龙王庙裏埋伏。料贼虏必来。如何这早晚尙不见回报。〔旦〕相公神机妙算。定无遗失。苏将军智勇。必能成功。不必多虑。〔小生领军士押金人上〕腰间宝剑七星文。臂上弯弓百战勋。计定金山擒丑虏。始知天上有将军。左右通报。〔众报介生〕着他进来。〔小生〕苏听参见。〔生〕苏德。金兀朮曾来么。〔小生〕元帅神算。小将领钧旨。将人两下埋伏。果有五骑入庙。当击鼓为号。裏外夹攻。活捉二贼。走了三骑。其一人红袍玉带。跌下马来。末将急上前擒捉。被他复跳上马走脱。末将审此二虏。说是金兀朮。末将未获全功。请钧旨发落。〔生怒介〕你领六百人。不能捉金酋五骑。明日金酋十万之众。怎生与他相持。慢吾军令。左右。推出辕门。斩讫报来。〔众绑小生旦〕相公明日与兀朮交战。正当用人之际。乞看妾面。且饶他这遭。况使功不如使过。着他带罪杀贼。未为不可。〔生〕旣夫人要宽宥他。放他转来。那苏德。且寄你头在项。明日交战。果能杀贼。另作区处。你听我分付。 

【大迓鼓】明朝战大江。与我摆齐战舰。整率帆樯。遣兵先塞沿江港。夹攻两岸谨堤防。背水功成。伊罪可偿。

【前腔】〔小生〕蒙恩生德怎当。敢摅忠効力。用武摧强。驾长风杀入黄天荡。管敎酋虏丧长江。淝水功成。吾罪可偿。

【前腔】〔旦〕相公吾心自忖量。荆奴惭愧。屡沐恩光。欲行图报心常怏。今朝正好赴勤王。洹水功成。吾责可偿。

相公。奴家今愿从军。敢效一箭之劳。以图补报。望相公不弃。〔生〕夫人虽女流。有此忠勤。亦是难得。愿请同行。 

杀气轰腾蔽太阳。



甲兵千万下长江。

木兰忠义今还见。



笑杀男儿不自强。 

第三十二出
酋困

【缕缕金】〔净丑兀朮龙虎大王上〕风势恶。浪头高。小船如漂瓦。魄应消。那更兵船遶。随风跳跃。安能插翅把生逃。余生料难保。

把都儿们。你看风力怒号。江涛汹涌。南人乘船。若履平地。你我不利于水。如之奈何。前面宋家兵船使来。不免上前迎敌。 

【前腔】〔生旦领水兵上〕江水阔。阵云高。顺流三翼下。列千艘。杀气腾江峤。旌旗照耀。胡儿今日命难逃。君雠足相报。

〔旦〕元帅。今日之战。非比等闲。一则有长江天堑之险。二则有元帅甲兵之勇。擒之甚易。不可错过。迎还二帝。恢复中原。在此一举耳。妾亲执桴鼓。大小三军。不许轻退。违令者以军法从事。 

【东瓯令】传吾令把帆拽。力战乘风为上策。催征战鼓奴亲掌。当速捣巢穴。灭胡兴宋这功业。应在此时节。

〔生〕夫人言之极当。解元等乘风杀向前去。〔两军分立介〕 

【前腔】〔生〕那■〈羊蚤〉羯狗合当灭。你看汹涌江涛号怒颲。艨艟百万排千里。插翅怎飞越。投降急早省饶舌。免取颈污血。

【前腔】〔净〕吾好笑你狂说。岂不知骄勇天生当世杰。江南江北皆吾有。谁敢阻归楫。伊今要把雌雄决。看取手中铁。〔旦擂鼓两军相冲捉住龙虎大王净败下介〕 

【四边静】〔生催兵赶下〕中军战鼓声轰裂。催船速排列。一字摆长蛇。首尾要相接。须图大捷。乘锐冲折。一鼓尽成擒。应将国雠雪。

【前腔】〔净慌跑上〕艨艟贯索横江截。归途阻交绝。号炮咤雷惊。戈刀电光掣。荡魂挕魄。心惊脑裂。传令急收帆。逃生港中泊。〔复跑下介生赶上〕一鼓尽成擒。应将国雠雪。

〔众〕禀爷。金兵败入港中去了。〔生〕传令把住港口。〔众〕领钧旨。〔生〕押过那厮来。〔押丑跪介生〕那羯狗。你是甚么人。〔丑〕将军。我是金兀朮女壻龙虎大王的便是。望将军饶命。〔生〕左右。将这厮送府牢固监候。〔众〕领钧旨。〔下旦〕元帅。兀朮那厮旣入囊中。可遣将督兵。水陆并进。卽成擒矣。〔生笑介〕夫人。那厮败入死港。插翅也飞不去。解元等好生督兵巡备。严加防守。彼粮尽自然成擒矣。〔众〕领钧旨。正是 

不施万丈深潭计。



怎得骊龙颔下珠。 

第三十三出
酋伏

【忆秦娥】〔净领败兵上〕宋兵满目如蜂聚。长江阻绝难归去。〔众〕难归去。入地无门。上天无路。

〔净〕跨马横戈数十秋。威名赫赫震中州。〔众〕而今兵败黄天荡。你不到乌江不肯休。〔净〕把都儿们。我自起兵以来。到今二十余载。取中原百二十州。未尝败北。今日被韩世忠杀的我有家难奔。有国难投。在这死港内。裏无粮草。外无救兵。怎生是好。我有个计策。待俺请他相见。俺便做个伏低。纳款投降。他放我渡江也不见得。小把都儿。你出港口。大叫说韩营军士通报一声。俺元帅请你家元帅扳话。〔丑〕领钧旨。〔丑报生上〕传令着他出来。〔净出相见介〕韩将军。将军天朝上将。末将沙地小虏。有犯将军虎威。合该万死。但这水乡。舟楫颇非末将长技。就此成擒。将军亦不为武。愿将军施好生大德。活蝼蚁余生。假一道北还。誓不敢再犯江南。惟将军谅之。 

【铧锹儿】向辕门拜倒。陈情启吿。乞怜我残兵将弱。危亡怎逃。北平败殍。欲还假道。叩英豪。求恕饶。愿岁岁贡天朝。从此休兵讲好。

【前腔】〔生〕你全不量度。眞是敎人可笑。你本是林中翼虎。云外飞鵰。旣入我樊笼圈套。怎放你迅飞号跳。觑宝刀。你头可枭。今日雪耻报皇朝。你休想穹庐醉饱。

左右。取酒过来。〔众〕领钧旨。〔下复上〕甁铸黄金凤。杯浮碧玉浆。禀爷。酒在此。〔生飮介〕万里长江战舰连。秋风杀气暗吴天。笑他李广非良将。怎放胡儿匹马还。 

【前腔】〔净惊介〕看了他雄威壮貌。那更安闲洒落。不由人气淹神耗。使不的语絮言叨。韩将军。我金兀朮已服将军虎威。再不敢与将军争雌雄。较胜负。谨有所贡。乞求放还。贡名马金鞍玉埓。幷送还剽掠。求讲好。聊慰劳。倘见怜假道。后日当衔环结草。
</div>
    <div class="pagination">
<a href="六十种曲双烈记_page13.html">上一页</a><span>...</span><a href="六十种曲双烈记_page9.html">9</a><a href="六十种曲双烈记_page10.html">10</a><a href="六十种曲双烈记_page11.html">11</a><a href="六十种曲双烈记_page12.html">12</a><a href="六十种曲双烈记_page13.html">13</a><span class="current-page">14</span><a href="六十种曲双烈记_page15.html">15</a><a href="六十种曲双烈记_page16.html">16</a><a href="六十种曲双烈记_page17.html">17</a><a href="六十种曲双烈记_page18.html">18</a><a href="六十种曲双烈记_page19.html">19</a><a href="六十种曲双烈记_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
