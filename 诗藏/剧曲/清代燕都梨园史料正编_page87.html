<!DOCTYPE html>
<html>
<head>
    <meta charset="UTF-8">
    <title>清代燕都梨园史料正编 - 第 87 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清代燕都梨园史料正编 - 第 87 页/共 134 页</h1>
    <div class="content">『冰雪意，卿我两心同。吹笛梦飞湘上月，散花人醉小寒风。春到又匆匆。』

风韵颇不对。缘细注有『癸酉十月出都，眉卿来送』云云。眉卿时居樱桃斜街，予入都首识之，未免薄幸，故赠联云：『眉心似绾连环结，卿我应修福慧缘。』读此殆难为怀。丙子询诸眉卿，则作者已登两榜矣。

朱西斋为月珊作牡丹并题《浪淘沙》云：『锦幄护琼英，过了清明。姚黄魏紫斗倾城。误信胭脂容易买，却费调亭。旧约记三生。试订香盟。娲皇炼后倍珑玲。几度欲描描不得，五日纔成。』

且闲生将出都门赋《长亭怨慢 本意》云：『看多少凤城春色。一醉醒来，又成分折。酒里猜枚，镜中窥影，更何日、断肠无那？生怕听宵来笛。笛纵有情时，也只解、声声凄恻。

　安得，买金铃十万，省却落花狼藉。樱桃树下，别离后、问谁怜惜。算此去、一缕相思，亘千里、长空寒碧。叹同是天涯，衫上啼痕红湿。』其兄高阳酒徒途中赋寄《百字令》云：『碧天空阔，似一行飞雁，无端分折。握手临歧纔数语，偏又征车催发。卷地惊沙，参天枯树，红透霜林叶。君应输我，万山看遍残雪。

　最是小鸟依人，雏莺解语，也惜尊前别。偿尽相思无限债，更向阿谁分说。酒緑猜枚，灯红度曲，风味全消歇。者般离恨，都从情字流出。』《看花曲 本意》云：『一瞬，把歌场往事，都成离恨。断肠几时了得，索红友相邀，青天重问。思量此乐，除却五千年不分。今夜里无限相思泪，和蜡烛，总灰烬。

　凄絶，梦魂难寄顿，半只为旧家轻俊。惆怅黏花系月，渺渺关山，东风无信。燕台那边，历乱愁丝没理论。算王昌便为情死，也合和花殉。』

桃源客赠蓉仙联帖云：『乡梦惹蓉城，趁帽影鞭丝，万里壮怀来日下；秋心托仙子，看花团锦簇，一年游兴寄天涯。』酒间援笔立成，不愧才人吐属。客寓都门日久，屡散千金。癸酉晤于青城主所，人极温雅，惟花天酒地中，不免次公狂耳。某郎呼为『醉刘』。予作歌赠之云：『伯伦一去二千载，醉乡之春今尚在。攫金莫笑刘又愚，几回酒渴思吞海。君家岂其苗裔耶，十年看遍长安花。有时乘兴忽大叫，青天白日餐流霞。醉来每被青楼笑，得遇王郎作同调。燕台杨柳无新枝，惟有樱桃花絶妙。劝君更尽酒一尊，随我闯入羣芳园。金铃万个护不得，芙蓉一朶风中翻。置酒中庭为花惜，祗恐秋容变成白。叆叇春云出岫来，清歌便布瑶台席。夷甫有癖不言钱，次公之狂毋乃颠。佳人亲口赠名字，「醉刘」乃以先生传。吁嗟乎！男儿三十不称意，久住都门甚疲惫。床头散尽千黄金，到口只期谋一醉。醉中又踏天台山，桃花洞紧拂衣还。我亦青袍苦尘渍，天香枉向蟾宫攀。曲生风味聊复尔，孝廉船上香盈底。破瓮知谁作主人，饮糟也合称名士。人生何者能无愁，呼奴为我营糟邱。君不见：满天风月正无价，如此清凉有「醉刘」。』

旧为露郎赞云：『身材秀削，语音清脆。落落大方，一笑生媚。更可人怜，盈盈欲泪。微嫌不足，任性负气。』南昌君见之笑曰：『其不足处正佳。』予首肯者再。

朱眉君舍人诗云：『庆郎娇小太憨生，花里樱桃换女贞。授色尚能存古意，赏音谁与赋闲情。客愁黯淡期同调，卿辈流连莫殉名。大愿有船应共载，笑凭佛钵保良婴。』与予情事差合。《癸酉出都赋别某郎》云：『为底情深为底痴，樱桃花下立多时。明知不是春风主，偏学流莺占一枝。』『杜牧休辞薄幸名，酒和泪点滴盈盈。朱衣不管青衫湿，断送西州太瘦生。』『扑朔迷离太不堪，爱他情性最娇憨。学书教仿平原格，特地撩人共手谈。』『清脆歌喉一串珠，亭亭瘦影怯人扶。下场粉黛浑抛却，赢得双眉别様麤。』『怕人烦恼爱人怜，一笑回身恰并肩。亲把碧璃杯赠取，醉舒纤腕叫张拳。』『画梁吹过少男风，乳燕含娇语最工。情急偏生无一语，祗将清泪点双瞳。』『任是无情未忍休，本来生小不知愁。太湖烟水牂柯月，别有离人一段秋。』【谓籛如树勋】『敝车羸马别东华，从此天涯更有涯。欲折断肠花忏悔，慈云一笑手拈花。』《追感前事》云：『见时欢笑语喁喁，忍再当筵唱恼侬。生受玉缸纤手递，芳醪留不住萍纵。』『记占重阳一日先，偶乘风雨话缠绵。怕听失意将离别，泪点罗襟絶可怜。』『两约天街发榜时，过听帖报莫来迟。明知好事无凭凖，耳语相商苦太痴。』『陶然亭子祀文昌，签兆都含桂蕊香。虔炷栴檀祈一纸，可堪天壤有王郎。』『教书名字趁宵分，真假从人问转殷。一落孙山动凡想，仙才都让沈休文。』『愁里闻歌没奈何，非关尘海有风波。些时欢笑些时恼，累煞纤眉锁处多。』『分将蜀锦作缠头，砚箧楹联取次留。祇是科名听不得，怪他偏索状元筹。』『道我多时见太非，何曾相爱便相违。生生软语难禁受，酒尽天寒怕典衣。』『柔情密意已全谙，难作空花镜里含。怪得前宵分橄榄，尝将苦味好回甘。』仲冬六日置酒某堂，话别后二日夜，青城主复饯于此。《车中感赋》云：『双趺踏遍玉尘沙，除却樱桃不是花。日暮寒天江水远，断无游子尚天涯。』『劝我迟留意最长，会逢恩诏出明光。蟾宫不织登科记，柱说城西制锦坊。』『丹砂无术点黄金，剩有萧郎一片心。置酒要烦歌折柳，无端鸩鸟集前林。』『教裁蜀锦换缠头，教觅西江碧玉瓯。教制蛮韡护纤体，笑渠原不是莲钩。』『约我闲房话别离，送行应有断肠时。四牌楼里新居远，只是摇头不遣知。』『才离一日胜三秋，赖有良朋举酒筹。情到极时翻淡漠，更无余意强遮留。』『硬说相抛各一天，自家情事自家怜。师门何计能离却，翻向黄姑乞聘钱。』『埋怨多般未肯言，知从何地解烦寃。痴心苦把离愁说，才得双瞳惹泪痕。』『一面缘成百面缘，记渠私语倍愁牵。京华强别休回首，车马何时赋北旋。』《再忆》云：『帖报惊传第一声，喜闻同姓急闻名。怪来说是阳平客，乡里空烦记得清。』『艳福从知酿祸胎，非关奴辈利吾财。偶因小隙真成恼，亲受牵裙屈膝来。』『静爱蛄蛄宛转鸣，花壶纤手笑相擎。教藏怀袖休轻放，候暖时闻一两声。』『阿芙蓉染指头香，火热轻挑半段枪。清瘦合教怜阮瑀，怪人多事口先尝。』『也知时命偶香遭，文字何曾若个豪。生怕酒阑愁思起，几回低劝别牢骚。』『四更人倦梦无聊，清脆唤声声也樵。一出都门三十里，宵来才算可怜宵。』又见江郎扇头诗云：『官到广文原太冷，客非骑省却悲秋。』多情人固同此浩叹也！翁覃溪先生有言：『夫痴不过招厌，狂则必招忌。若予殆痴而不狂者欤！』后见赋别八絶句，为惜春生登诸《申报》，并跋云：『仆小住燕台，兴躭风月。樱桃花好，买醉难辞。偶于某某堂上见也道人留别某郎之作，觉情文之斐亹，更感慨而戏欷，作者其有忧患乎？至作者姓氏，询诸某郎，笑而不答，殆深于情欤！』数千里外竟获赏音，附书志感。

《丙子岀都志感》三律云：『蝶浪蜂狂负好春，秋花合伴苦吟身。偶然忍泪谈遗墨，纔信深心出美人。文岂能工偏誉我，情如此重转伤神。怜渠赠别难为语，含笑从知未是真。』『别后真成一见难，怪渠生小话无端。差池燕羽惊初见，溜滴琴心却再弹。已隔天涯犹想象，重来人海定盘桓。明知情尽愁难尽，忍与空花比例看。』『桐阴拂翠月空明，见我时萦惜别情。娇小何曾识文字，缠绵端不羡科名。竟将遗墨收藏好，却惹归人感慨生。十四言中无限事，宵深乘醉手挥成。』

偶与所善某郎忤，既而悔之。填《簿幸词》，制绣帕遗之云：『一声长叹，谁分遣柔肠寸断。便断也教人怜惜，忍把负情侬唤。奈罡风吹下梳翎，天涯认作将归雁。纵酒满金尊，花飞玉笛，赢得泪珠偷咽。

　端怕煞凄凉境，浑不耐些时不见。怪来迟片晌，佯嗔忍笑，寒更数尽重开宴。者般留恋，算鲰生薄幸，樱桃错打黄金弹。从今过犯，折却相思一半。』

忆昨《蝶恋花》六阕云：

『天半朱霞惊乍见。旖旎风流，眼角含娇盼。问姓便将侬姓唤，争禁得者般温婉。

　小坐余芬都不散，霭霭春云，惯逐东风转。只惜芳名生小擅，宵深忍病陪欢宴。』

『雅俗怜渠都得半。拨尽檀槽，又把丝桐按。弹到仙翁肠欲断，临风肯逐霓裳伴。

　艾艾期期听总惯。喜遇知音，一凤当筵唤。莫道登场歌婉转，青衫湿透红颜涴。』

『喜是杏林春日燕。个甚憨痴，解捧云郎砚。袖底芬芳浑不辨，偎肩故故防人看。

　一笑登场妆束换。酒后茶余，却又清谈惯。别様聪明流到眼，十三年纪今刚满。』

『记得歌场刚一见。秀入眉峰，更瘦腰轻倩。侬为情痴应趁愿，宵深强便持笺唤。

　亦有闷怀难自遣。谁分琴徽，中道鹍弦断。无限花飞春不管，重欢已是离亭宴。』

『生怕秋深花事短。漏泄春光，幻作红衿燕。削额发垂刚不掩，朱唇小结樱桃半。

　道是蕊珠仙被谴。絮语呢喃，妬煞新莺啭。袅娜妆成偏汝惯，尽呼醋醋将谁怨。』

『玉笛悠扬声不断。顺口歌成，爱个儿清婉。窄袖短衣妆束惯，登楼忽露红妆面。

　一体灵狸谁解辨。绮丽丛中，且把胡琴乱。只是从人邀拇战，当筵依旧豪情见。』

《燕台花事録》卷中终


●燕台花事録【下】

蜀西樵也撰 东莞张次溪辑


○嘲花

金溪朱春舫戏赠秋芙联语云：『九串空花，春舫依然漆黑；三拳潦草，秋芙到处装红。』谐语殊堪喷饭。

尝携诸郎游天寗禅院，指佛出句云：『者和尚长伸手只想要钱。』某郎略解对而不对，为润色之云：『那相公瞎淘神不会寃斗。』闻者大噱。

十三旦者，秦伶。有盛名，京师妇孺皆知之。同乡某水部子甫数龄，善属对。人举此命对，卽应声曰：『六一翁。』庐陵有知，得无干笑。

京师旧传一律，中四语云：『得意一声拿纸片，伤心三字点灯笼。资格深时钞渐短，年光逼处兴偏浓。』写事最入妙。

又五言律云：『万古寒碜气，都归黑相公。打围宵寂寂，下馆【戏馆也】昼匆匆。飞眼无专斗，翻身卽软篷。陡然条子至，开发又成空。』孽海中尚有如此苦恼。

《都门杂记》有云：『捐班新到快嬉游，戏旦连宵闹不休。博得黄金买歌舞，终归潜夜度芦沟。』语虽粗率，而予目击此等事，殆非一次矣！

『思思复思思，走走重走走。问女何所思，问女何处走。女亦无所思，女亦无处走。昨夜见纸条，樵也大摆酒。同行六七人，独不与我耦。往岁客京华，同年多且有。亦作狭斜游，舞袖大垂手。开筵孰主宾，雄辨倾左右。行乐未及央，弃予如敝帚。独自冒雨归，茫茫丧家狗。』此青城主调予作也。予戏寄孑周云：『为我殷勤问某郎，年时玉体较前长。楼边有眼飞新斗，灶下何心怨老王。《打扛》【去】莫宽红结束，《上坟》应着素衣裳。更饶一出《查关》好，十四娇娃旗下妆。』

某溺于珠郎，约偕遁，格于郎傅不果。计无所出，遂就缢。时人悲之，挽以四字云：『珠斗高悬』。可谓雅切。

京师照相馆近有数家，当以寓且园者为最。有一纸，桐仙危坐鼓琴，莱卿佩洋表、执雕扇听之。予笑谓人曰：『此当名「雅俗共赏图」。』

中书君语予曰：『蔚卿热中有冷，如秋冷中有热。』予笑曰：『此何必言冷热，直谓之炎凉可耳。』有自谓与某郎交厚者，刺刺不休，或厌之。予私为之解曰：『此君不让古人。』怪诘其故？则应曰：『子不读明人文乎？所谓相公厚我，厚我且虚言状者也！』彼此不禁捧腹。

观小郎与客作象棋戏，郎局将败，予戏曰：『象过河可免。』郎疑不可。因吿之曰：『他人不可，若则可。』客讶问故？曰：『佛有云：「象、马、兔三兽渡河」，卽此注脚也。』相与轩渠不己，而郎面有嗔色。诸郎间有诨号，如霞芬之『小表嫂』，可对筝秋【郑丽芳】之『老同年。』最奇者，人呼朶仙【杨桂云】为『山查糕』。诘其故？则笑曰：『所谓又红又甜也。』为之絶倒。

小郎问予曰：『状元几年一个？』吿以故。则迟疑曰：『设无其人奈何？』因言方今人才极盛，岁取之不尽，不似若辈花榜状头之每艰其选也。郎甫首肯，一醉汉大笑曰：『你莫信他，哄小孩子话。』或于灯红酒緑间，导予以谒当道之利。笑谢曰：『仆诚愚贱，窃谓向达官低首，不如向相公屈膝。』

《燕台花事録》卷下终


《清代燕都梨园史料正编 凤城品花记》

（清）香溪渔隐 撰



●目录
《凤城品花记》序
凤城品花记


</div>
    <div class="pagination">
<a href="清代燕都梨园史料正编_page86.html">上一页</a><span>...</span><a href="清代燕都梨园史料正编_page82.html">82</a><a href="清代燕都梨园史料正编_page83.html">83</a><a href="清代燕都梨园史料正编_page84.html">84</a><a href="清代燕都梨园史料正编_page85.html">85</a><a href="清代燕都梨园史料正编_page86.html">86</a><span class="current-page">87</span><a href="清代燕都梨园史料正编_page88.html">88</a><a href="清代燕都梨园史料正编_page89.html">89</a><a href="清代燕都梨园史料正编_page90.html">90</a><a href="清代燕都梨园史料正编_page91.html">91</a><a href="清代燕都梨园史料正编_page92.html">92</a><span>...</span><a href="清代燕都梨园史料正编_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
