<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 60 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 60 页/共 133 页
  </h1>
  <div class="content">
   【青歌儿】争似俺花浓花浓柳重。更和这雨魂雨魂云梦。曲阁层轩锦绣拥。香温玉软丛丛。珠围翠绕重重。鼍皮鼓儿冬冬。刺古笛儿喁喁。琵琶慢捻轻拢。歌音换羽移宫。助人笑口欢容。几多密意幽悰。只这等朝朝暮暮乐无穷。煞强似你那白云洞。
　　〔铁拐云〕你这凡世快乐。打甚么紧。在我根前卖弄。〔正末云〕待我再说一遍。〔唱〕
　　【金盏儿】珠琭簌玉玲珑。金蹀躞翠笼惚。锦斑斓画堂富贵人相共。光灿烂。碧天边月色溶溶。麝兰香缥缈。环佩玉丁东。酒斟金错落。花列绣蒙茸。
　　〔铁拐云〕金安寿。你只跟我出家去。不生不死。受用快活。〔正末唱〕
　　【赚煞尾】枉了你费精神。休则管相拦纵。怎撇的玉天仙风流爱宠。〔铁拐云〕这尤物要他怎么。〔正末唱〕端的个鱼水夫妻两意同。少年人兴味偏浓。绣帏中淡荡春风。红浪轻翻翠被重。玉绳拽遥天半空。银漏逐梅花三弄。直吃的斗杓回月影转梧桐。〔同旦下〕
　　〔铁拐云〕这两个业畜。正在不省之乡。必须再用心点化。直待指开海角天涯路。引得迷人大道行。〔下〕
　　〔音释〕
　　瑁音妹　稽音岂　阆音浪　籁音赖　白巴埋切　匏音袍　嵌音阚　嶰音械　塞音赛　唳音利　窈音杳　窕音调　萄音桃　从去声　醲音浓　胡音胡　衕音同　璚与琼同　穹区容切　鼍音陀　喁音浓　煞与杀同　琭音鹿　簌音速　蹀音迭　躞音屑　惚音松　茸音戎　杓音标
　　第二折
　　〔正末同旦家僮梅香上云〕某金安寿是也。被一个风魔道士。每日上门上户。要我跟他出家。时遇春天。一来共小姐郊外踏青散心。二来躲那先生。〔做行科云〕来到这郊外。是好春和景致也呵。〔唱〕
　　【南吕一枝花】花溪音乐喧。竹坞人家小。香车游上苑。宝马满东郊。杂杂嘈嘈。一程程锦绣似花枝绕。一处处管弦般鸟语调。垂杨院卖花人一声声叫过红楼。杏花村题诗客一个个醉眠芳草。
　　【梁州第七】看春江鸭头绿皱。接行云鴈翅红娇。酒旗向青杏园林挑。佳人斗草。公子妆幺。秋千料峭。鼓吹游遨。上新黄柳曳金条。绽嫣红花簇冰绡。芳丛内采嫩蕊粉蝶队队身轻。回塘畔点香芹。紫燕翩翩翅袅。碧阴中弄清音流莺恰恰声交。难挑。怎描。便那女娘行心思十分巧。其实的刺不成绣不到。丹青手虽然百倍高。也画不出这重迭周遭。
　　〔带云〕我想俺这一对好夫妻。也非今世姻缘。是前生配定也。〔唱〕
　　【四块玉】他碾香输将芳径穿。我催骏■〈马宛〉把丝鞭袅。俺这对美爱夫妻宿缘招。俊厖儿落鴈沉鱼貌。俺两口儿恰便似地长就并蒂花。水养成交颈鸳。天生下比翼鸟。
　　〔铁拐上拦住马科云〕金安寿。你躲的我好也。〔正末唱〕
　　【骂玉郎】他将我这马头拦住高声叫。辔揪住黄金勒。鞭挽住紫藤梢。〔铁拐鼓掌大笑云〕你愚眉肉眼。怎识的贫道那。〔正末唱〕见他风风魔魔掴着手。佯推笑。〔铁拐云〕弃了家业。快逃性命。着你不生不灭。跟我出家去。〔正末唱〕你着我将家业抛。性命逃。便是朝闻道。
　　〔铁拐云〕我着你跨青鸾。乘彩凤。上丹霄。做神仙可不好也。〔正末唱〕
　　【感皇恩】你觑花枝般淹润妖娆。我更笋条般风流年少。你着我跨青鸾。乘彩凤。上丹霄。怎如我那花柔柳嫩。玉软香娇。恨不的心窝里放。手掌中擎。眼皮上阁。
　　〔铁拐云〕你欲心太重。早弃家缘。跟我出家。教你做大罗神仙哩。〔正末唱〕
　　【采茶歌】你着我戏仙瓢。过金桥。怎肯生拆散碧桃花下凤鸾交。伴着你个铁拐云游同去也。可不闪的俺玉人何处教吹箫。
　　〔铁拐云〕金安寿。下马来。我与你说话。跟我出家去。教你到十洲三岛。同赴蟠桃。可不快活。〔正末云〕我去不得。〔唱〕
　　【侧砖儿】我怎肯寻真误入蓬莱岛。向羣仙队里会蟠桃。早难道好者为之乐。〔铁拐云〕弃了家缘。跟贫道出家去。〔正末唱〕怎舍的俺铜斗般锦窠巢。
　　【竹枝歌】看了俺胸背搀绒宫锦袍。〔铁拐云〕俺出家的藤冠衲袄。草履麻绦。长生不老。比你还受用哩。〔正末唱〕怎系这等续断滥麻绦。你则看他江梅风韵海棠标。樱桃樊素口。杨柳小蛮腰。你可也徒劳。怎把兰蕙性浪比蓬蒿。
　　〔铁拐云〕出家儿参祖师。遵径道。其中清味。玄中又玄。做大罗神仙。你休要迷了正道。〔正末唱〕
　　【玄鹤鸣】遵径道。达玄妙。参祖师。习鸿宝。说杀你驾青牛。乘赤鲤。骖白鹿。骑黄鹤。怎如俺这宝马雕鞍最好。〔铁拐云〕你有甚快乐。快快跟我出家去。〔正末云〕我去不的。〔唱〕俺春风桃李。夏月葵榴。秋天金菊。冬雪江梅。一年中景物饶。料你那茅庵草舍。争似俺兰堂画阁。
　　〔铁拐云〕你不知卢生的故事。不勾一餐。黄粱饭熟。能得几多光景。〔正末唱〕
　　【乌夜啼】我平生不识邯郸道。料黄粱怎比羊羔。〔铁拐云〕俺那里香风不动松花老。跟我出家。可不快活。〔正末唱〕休夸你香风不动松花老。争如俺月夜花朝。雨媚云娇。〔铁拐云〕跟我去赴蟠桃会好的多哩。〔正末唱〕跟你去九重春色醉仙桃。争如俺一生花柳从吾好。白玉池。琼花岛。将我度为道友。这便是你善与人交。
　　〔铁拐诗云〕俺那里洞门无锁钥。自有白云封。从他天地老。容颜只似童。比你好得多哩。〔正末唱〕
　　【黄锺尾】你那里白云封洞烧丹灶。争似俺锦水流香泛碧桃。我这头巾上珍珠砌成文藻。玉兔鹘金厢系绣袍。紫丝缰金鞍骏马骄。葵花镫靴尖斜款挑。虞候亲随护从着。茶褐罗伞云也似绕。绛蜡纱灯月也似皎。重裀卧铺陈换副儿交。列鼎食珍羞拣口儿炰。你止不过掘黄精和土斵。砍青松带叶烧。蒸云腴煑藜藿。饮涧泉吃仙药。这两般可是那件儿好。〔铁拐云〕则这般他也不肯。须用仙术再点化他。金安寿。你见我手中铁拐么。我轻轻摇动。化道金光去也。疾。〔下〕〔正末唱〕见他显神通将铁拐轻摇。早化一道金光不见了。〔下〕
　　〔音释〕
　　坞音五　挑上声　嫣音烟　■〈马宛〉音冤　厖音忙　辔音配　掴乖上声　阁高上声　巢锄昭切　搀初衔切　鹤音豪　邯音寒　郸音丹　鹘红姑切　镫登去声　着池烧切　炰音袍　斵音沼　藿音好　药音耀
　　第三折
　　〔铁拐上诗云〕一足刚跷一足轻。数茎头发乱鬅鬙。世人不识苍苍拐。搅的黄河彻底清。贫道点化金安寿。未得回头。今番第三遭也。若再不省呵。贫道自有道理。〔下〕〔正末同旦梅香上云〕小姐。那先生缠定咱。把前后门重重闭上。咱去卧房坐下。他须不能勾进来。咱慢慢的饮几杯酒。托天地祖宗。好是快活。趁着这夏景清和。避暑乘凉。好受用也呵。〔唱〕
　　【商调集贤宾】黄梅细丝江上雨。碧沼内翠荷舒。受用的是玛瑙盘蔗浆酪粉。珊瑚枕藤簟纱厨。黍新包似裹黄金蒲细剉如攒白玉。咏离骚歌楚些谁吊古。夺锦标擢画桨似飞凫。系同心长命缕。佩辟恶赤灵符。
　　【逍遥乐】兰汤试浴。纳水阁微凉。避风亭倦午。乘竹阴槐影桐疎。迭冰山素羽青奴。翦彩仙人悬艾虎。开南轩奇峯云布。瓜分金子。鲙切银丝。茶煑云腴。
　　【春归怨】夫贵妻荣。多来大福。画堂罗列锦模糊。妻才子禄前生注。庆有余。美满欢娱。配凤友对鸾雏。
　　〔梅香云〕小哥。据你风流浪子。聪明俊俏。怎生出家者。〔正末唱〕
　　【鴈儿落】赋新声咏乐府。歌古调达音律。是一朵没包弹娇柔解语花。是一块无瑕玷温润生香玉。
　　【得胜令】帘低簌碧鰕须。沉细爇紫金垆。霜瓦密鸳鸯甃。云轩高翡翠铺。俺同坐着香车。似地长就连枝树。双并着骅驹。似胶粘成比目鱼。
　　〔旦云〕梅香。你把重门闭上。慢慢饮酒。〔铁拐上云〕金安寿娇兰。他把重门闭了。我便进不去。这里显些神通。就从虚空坠落在地。看他说甚么。〔做见科云〕稽首。〔正末惊科云〕呀。你从何而来。〔铁拐云〕我径来寻你。跟我出家去。教你长生不老。〔正末云〕我何消的出家。你则看我和小姐打扮。可也不俗。〔唱〕
　　【贤圣吉】缕金鞓玉兔鹘。七宝嵌紫珊瑚。墨锭髭髯。捻绒绳打着鬓须。皁纱巾珠琭簌。锦袄子金较辂。花难比玉不如。卷云靴跟抹绿。银盆面腻粉团酥。
　　〔云〕我那小姐打扮呵。〔唱〕
　　【河西后庭花】翠娉婷衠不俗。美婵娟娇艳姝。似对月嫦娥并。如临溪双洛浦。
　　〔铁拐云〕金安寿。早早跟我出家去来。〔正末云〕大古里你吃了风药来也。〔唱〕
　　【幺篇】他笑呵似秋莲恰半吐。他悲呵似梨花春带雨。行呵似新鴈云边落。话呵似雏莺枝上语。醉呵似晚风前垂柳翠扶疎。浴呵似海棠擎露。立呵渲丹青仕女图。坐呵观世音自在居。睡呵羊脂般卧着美玉。吹呵韵清音射碧虚。弹呵拂冰弦断复续。歌呵白苎宛意有余。舞呵彩云旋掌上珠。
　　【双鴈儿】团衫缨络缀珍珠。绣包髻鸂鶒袱。翠鸾翘内妆束。玉搔头掩鬓梳。喜相逢蝉对舞。
　　〔铁拐云〕元来他再不省悟。看了这等。如何舍的。先磨了娇兰。然后金安寿容易点化。〔做手指科云〕娇兰。你不过来。等甚么哩。〔旦云〕师父稽首。弟子省悟了也。〔正末惊科〕〔唱〕
　　【望远行】叵奈这无端的铁拐使机谋。不知怎生用些道术。将俺同坐香车。迷惑来去赴玄都。■〈扌蚩〉■〈扌蚩〉扯碎俺姻缘簿。忽剌八掘断俺前程路。空没乱椎胸跌足。揉腮瞪目。将一朵并头莲碜可可分两处。生拆散燕莺孤。吉丁当摔碎连环玉。
　　【梧叶儿】据情理难容恕。论所为忒狠毒。忍不住我怒气夯胸脯。一只手揪着执袋。一只手揝住道服。俺将他紧揪捽。向明镜也似官府告去。
　　〔正末扯旦云〕那里去。〔旦不睬科〕〔正末云〕我怎么这一会也昏倦起来。扎挣不得。〔做睡科〕〔铁拐云〕金安寿睡着了也。〔引旦虚下〕〔正末梦科云〕好奇怪。恰纔共小姐饮酒。前后门闭的铁桶相似。那先生不知从那里来。将小姐迷将去了。小姐先生都不见。这里知他是那里。则见高山远涧。老树横桥。静巉巉的无一个人。好怕人也。〔唱〕
　　【贺圣朝】陡涧高山。崄峻崎岖。教我手脚慌乱无是处。流水横桥。眼晕心虚。蟠巨蟒老树枯。渗金睛猛虎伏。且躲避在林莽。俺映我身躯。
　　〔正末做慌科〕〔铁拐叫云〕金安寿。〔正末疑科云〕是那个叫。〔唱〕
　　【凤鸾吟】听的将金安寿名字呼。我这里低首拜伏。〔铁拐云〕金安寿。你怎生得到俺这里。〔正末唱〕这埚里云水林峦。甚么去处。〔铁拐云〕这里是洞天福地。但能到此。吃仙桃。饮甘露。伴猿鹤。与龟鹿齐寿。〔正末唱〕呀。元来这琳宫绀宇。是仙居洞府。食仙桃饮琼浆甘露。朱顶鹤。献果猿。绿毛龟。衔花鹿。寿长生玉篆丹书。
　　〔云〕你将我小姐来。〔铁拐云〕这业畜重浊难悟。则除这般。将他本身婴儿姹女。心猿意马。现形点化。较省些气力。疾。〔婴儿姹女猿马上追赶〕〔正末慌科〕〔铁拐云〕金安寿。养白雪黄芽。疎金枷玉锁。悟你初来路径。休迷了正道。〔正末唱〕
　　【牡丹春】婴儿姹女趣。黄芽白雪枯。被金枷玉锁紧相拘。将心猿意马牢拴住。虽然是得省悟。你可也回首认当初。
　　〔铁拐云〕疾。婴儿姹女。心猿意马。赶上拿住者。〔正末云〕连天峻岭。万丈悬厓。赶到跟前。如之奈何。〔做惊醒科云〕好奇怪。我正和小姐饮酒。那先生来迷惑了小姐。我得了一梦。中间光景都见了。跌下涧去。觉来还是旧处。呵。可改变的别了。颓垣坏屋。枯木昏鸦。檐楹下站着个先生。不知是甚么人。我是叫他问个端的。兀那先生。兀那先生。〔铁拐云〕金安寿。你省悟么。恰纔蓬莱一梦。尘世早四十年。你原有仙风道骨。寻你那本来面目。休迷了正道。〔正末唱〕
　　【凉亭乐】迅速光阴过隙驹。一梦华胥。走兔飞乌紧相逐。昼夜催寒暑。便道你本来面目。仙风道骨。争如俺鼍鼓笛儿者剌古。歌鹦鹉。舞鹧鸪。
　　〔铁拐云〕他尚俗牵未尽。再有道理。金安寿。你看那百花烂熳。春景融和。〔正末云〕是好景也。〔铁拐云〕可早炎天似火。暑气烦蒸。〔正末云〕好热也。〔铁拐云〕你觑黄花徧野。红叶纷飞。〔正末云〕好惨也。〔铁拐云〕又早朔风凛冽。瑞雪飘扬。〔正末云〕好冷也。〔铁拐云〕金安寿。你省的么。〔正末云〕兀的不傒幸杀我也。正是春夫。又临夏暑。顷刻秋霜。逡巡冬雪。天地中造化。难晓难参。〔诗云〕纔见垂杨绿。俄然麦又黄。蝉声犹未尽。寒鴈已成行。〔唱〕
　　【小梁州】恰纔个东风四友尽喧呼。正青春紫翠模糊。却早碧池绿水映芙蕖。承炎暑。又早是落叶晓霜铺。
　　【幺篇】正蛩吟清露滋黄菊。便怎生水晶寒雪莹冰壶。暗里将流年度。怎不想个归根之处。直待临死也做工夫。
　　〔铁拐云〕你可省了也么。〔正末云〕弟子省了。师父。你待着我那里去。〔铁拐云〕金安寿记者。望你那来处来。去处去。休差了念头。休迷了正道。〔正末云〕稽首。弟子知道了也。〔唱〕
　　【啄木儿尾】拜辞了翠裙红袖簇。朱唇皓齿扶。梦回明月生南浦。向无何深处。步瑶池。游阆苑。到蓬壶。〔下〕
　　〔音释〕
　　跷音敲　茎音形　鬅音朋　鬙音僧　簟音店　玉于句切　辟音匹　浴于句切　福音府　律音虑　簌苏上声　爇如夜切　甃音凑　鞓音汀　辂音路　绿音虑　衠音谆　俗词疽切　姝音朱　渲疎选切　续词疽切　缀音赘　袱房夫切　翘音乔　束音暑　叵音颇　谋音模　术绳朱切　足臧取切　揉与挠同　瞪音橙　目音暮　碜森上声　摔音洒　毒东卢切　夯音享　揝簪上声　服房夫切　捽音祖　巉初衔切　陡音斗　崄与险同　崎音欺　岖音区　晕音韵　渗森去声　伏房夫切　埚音窝　绀甘去声　鹿音路　姹仓诈切　迅音信　逐长如切　骨音古　蛩音穷　菊音矩　簇音粗
　　第四折
　　〔王母引众仙上诗云〕晓入瑶池雾气清。忽闻天籁步虚声。云衢不用吹箫侣。独驾青鸾朝玉京。俺西池金母。为金童玉女思凡。谪生下方为人。如今他业债满彻。复还仙界。着他过来者。〔正末同旦上云〕小姐。今日得省悟也。见西池金母去来。〔唱〕
　　【双调新水令】你如今上丹霄赴绛阙步瑶台。比红尘中别是一重境界。我灵光回阆苑。他慧性到蓬莱。当日个染了凡胎。谁承望填还这场债。
　　〔金母云〕金童玉女。为你思凡。致使吾令铁拐。亲往尘世度你等重还仙界。你从今后。休动凡心者。〔正末旦拜云〕再不敢了。〔正末唱〕
　　【庆宣和】不是俺忒疎狂性格乖。也则是业缘里合该。今日个一双双跪在金阶。乞仙真痛责。
　　〔金母云〕您两个思凡尘世。托生女直地面。配为夫妇。女直家多会歌舞。您两个带舞带唱。我试看咱。〔正末同旦舞科唱〕
　　【早乡词】堕尘埃。为贵客。托生在大院深宅。尽豪奢衠气概。忒聪明更精彩。对着俺撒敦家显耀些抬颏。
　　【挂搭沽】则俺那头巾上珍珠砌成界。画拖四叶飞霞带。绣胸背搀绒可体裁。玉兔鹘堪人爱。把翠叶贴。将奇花摘。趁着这绿鬓朱颜。不负了杏脸桃腮。
　　【石竹子】鼍鼓冬冬声和凯。缕管轻轻音韵谐。女直家筵会实难赛。直吃的梨花月上来。
　　〔金母云〕再有何好处。说来咱听。〔正末唱〕
　　【山石榴】紫云娘。多娇色。腰枝一搦东风摆。谪仙女临凡界。
　　【幺篇】佩云肩。玉项牌。凤头鞋。羞花闭月天然态。香串结同心带。
　　【醉也摩挲】咱和你同离瑶台也波台。同离瑶台也波台。杨柳形骸。海棠颜色。端的是可憎才。
　　【相公爱】恰便似并蒂池莲一处栽。春水游鱼两和谐。疑猜。恐青春不再来。挨甚么时光待。
　　【胡十八】花镇荣。月常在。人不老。酒频酾。荣华富贵已定排。金安寿俊才。娇兰又美爱。俺则是天上有也者。料人间决无赛。
　　〔金母笑科云〕人世光阴。如同斩眼。你两个只为差了一念。谪下尘凡。还不早早回头。图他欢乐。这等迷恋。你且再说我听。〔正末唱〕
　　【一锭银】趁着这千树桃花云锦开。向流水天台。动箫韶仙音一派。可不是前世里得修来。
　　【阿纳忽】酒捧金台。春满瑶阶。郁巄嵷翠微仙界。罩祥云隔断浮埃。
　　【不拜门】徧舞天钱满眼来。霞彩飘飘幢旛盖。金钗。金钗两下摆。共奏着云璈天籁。
　　【慢金盏】猛想起步香阶。露湿弓鞋。宿世该。前生载。淡涂着花额。眉分着翠黛。玉簪着凤钗。粉衬着莲腮。和这画堂金谷豪华客。软款情。温柔态。
　　【大拜门】正是女貌郎才。厮亲厮爱。这一段风流意脉。题诗在绿苔。吹箫在凤台。似牛女在银汉边双排。
　　〔金母云〕你两个有这许多受用。可知道沉迷难得省悟。〔正末云〕我等如今。却省悟了也。〔唱〕
　　【也不啰】从今后碧云斋。道心开。无障隔无遮碍。红尘不到黄金界。去弱水三千外。
　　【喜人心】看松云掩霭。闻桂风潇洒。竹影藤花月色。紫府金坛放毫彩。醉舞狂歌。长笑高吟。疎散情怀。他壶内天无坏。咱静里神长泰。
　　【风流体】临清流。临一带心快哉。玩明月。玩一轮情舒解。枕黄石。枕一块意豁开。卧白云。卧一片身自在。
　　【忽都白】翠壁丹崖。玉殿金阶。再不必猜也么猜。我如今丫髻环绦。椰瓢执袋。麻袍宽快。布袜芒鞋。饥后餐松柏。渴来清泉解。
　　【唐兀歹】安乐窠修真好避乖。翠林峦金碧楼台。纳头一觉回光入玄界。畅好是清也波哉。
　　〔金母云〕金童玉女。您离瑶池多时。您则知您女直家会歌舞。可着俺八仙。舞一会你看。〔八仙上歌舞科〕〔共唱〕
　　【青天歌】真仙聚会瑶池上。仙乐和鸣鸾凤降。鸾凤双飞下紫霄。仙鹤共舞仙童唱。　仙童唱歌歌太平。尝得蟠桃寿万龄。瑞霭祥光满天地。羣仙会里说长生。　长生自知微妙诀。番口开口应难说。不妨泄漏这玄机。惊得虚空长吐舌。　舌端放出玉毫光。辉辉朗朗照十方。春风只在花梢上。何处园林不艳阳。　艳阳时节采灵苗。莫等中秋月色高。颠倒离男逢坎女。黄婆拍手喜相招。　相招相唤配阴阳。密雨浓云入洞房。十载灵胎生个子。倒骑白鹿上穹苍。　穹苍颢气罡风徤。吹得璇玑从左转。三辰万象总森罗。三界仙官朝玉殿。　玉殿金阶列众仙。蟠桃高捧献华筵。仙酒仙花映仙果。长生不老亿千年。
　　〔正末唱〕
　　【川拨掉】今日个畅情怀。纵神游遍九垓。慧眼睁开。道性明白。依旧是风魂月魄。悟春从天上来。
　　【七弟兄】银槐翠柏洞天开。击法鼓雷动沧瀛海。扣金钟霞散阆风台。敲碧磬云绕松花盖。
　　【梅花酒】呀。俺如今便去来。既换骨抽胎。早降福消灾。也不须守戒持斋。昨日过今日改。玉面猿戏丹泽。绿毛龟枕碧苔。银斑鹿践香埃。朱顶鹤守仙宅。金睛兽护苍崖。众毛女喜颜开。共道侣笑咍咍。献蟠桃筵会排。度金童上丹台。引玉女列仙阶。
　　【收江南】呀。兀的不是月明千里故人来。抵多少一场春梦唤回来。今日个满堂和气醉归来。贤贤易色。再休提洛阳花酒一齐来。
　　〔金母云〕今日金童玉女。归于正道。你听者。〔词云〕你本是大罗神仙。在人间三十余年。今日个功成行满。随羣仙证果朝元。〔正末同旦拜谢科〕〔正末唱〕
　　【鸳鸯煞】从来个天堂本与尘寰隔。谁承望凡人重把神仙拜。感谢得金母提携。识认了羣真风彩。唱道汉锺离绿蚁醺酣。唐吕公红颜不改。韩湘子顷刻花开。张果老倒骑的驴儿快。蓝采和达道诙谐。李先生四海云游。全凭着这条拐。
  </div>
  <div class="pagination">
   <a href="元曲选_page59.html">
    上一页
   </a>
   <span>
    ...
   </span>
   <a href="元曲选_page55.html">
    55
   </a>
   <a href="元曲选_page56.html">
    56
   </a>
   <a href="元曲选_page57.html">
    57
   </a>
   <a href="元曲选_page58.html">
    58
   </a>
   <a href="元曲选_page59.html">
    59
   </a>
   <span class="current-page">
    60
   </span>
   <a href="元曲选_page61.html">
    61
   </a>
   <a href="元曲选_page62.html">
    62
   </a>
   <a href="元曲选_page63.html">
    63
   </a>
   <a href="元曲选_page64.html">
    64
   </a>
   <a href="元曲选_page65.html">
    65
   </a>
   <span>
    ...
   </span>
   <a href="元曲选_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
