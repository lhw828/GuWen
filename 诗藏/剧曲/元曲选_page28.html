<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 28 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 28 页/共 133 页
  </h1>
  <div class="content">
   【仙吕赏花时】他是个矫帽轻衫小小郎。我是个绣帔香车楚楚娘。恰才貌正相当。俺娘向阳台路上。高筑起一堵雨云墙。
　　【幺篇】可待要隔断巫山窈窕娘。怨女鳏男各自伤。不争你左使着一片黑心肠。你不拘箝我可倒不想。你把我越间阻越思量。〔同梅香下〕
　　〔夫人云〕下次小的每。打扫书房。着孩儿安下。温习经史。不要误了茶飰。〔正末云〕母亲休打扫书房。您孩儿便索长行往京师应举去也。〔夫人云〕孩儿且住一两日。行程也未迟哩。〔诗云〕试期尚远莫心焦。且在寒家过几朝。〔正末诗云〕只为禹门浪暖催人去。因此匆匆未敢问桃夭。〔同下〕
　　〔音释〕
　　帔音配　窈音杳　窕音调　鳏音关　箝其檐切
　　第一折
　　〔正旦引梅香上云〕妾身倩女。自从见了王生。神魂驰荡。谁想俺母亲悔了这亲事。着我拜他做哥哥。不知主何意思。当此秋景。是好伤感人也呵。〔唱〕
　　【仙吕点绛唇】捱彻凉宵。飒然惊觉。纱窗晓。落叶萧萧。满地无人扫。
　　【混江龙】可正是暮秋天道。尽收拾心事上眉梢。镜台儿何曾览照。绣针儿不待拈着。常恨夜坐窗前烛影昏。一任晚妆楼上月儿高。俺本是乘鸾艳质。他须有中雀丰标。苦被煞尊堂间阻。争把俺情义轻抛。空误了幽期密约。虚过了月夕花朝。无缘配合。有分煎熬。情默默难解自无聊。病恹恹则怕娘知道。窥之远天宽地窄。染之重梦断魂劳。
　　〔梅香云〕姐姐。你省可里烦恼。〔正旦云〕梅香。似这等几时是了也。〔唱〕
　　【油葫芦】他不病倒。我猜着敢消瘦了。被拘箝的不忿心教他怎动脚。虽不是路迢迢。早情随着云渺渺。泪洒做雨潇潇。不能勾傍阑干数曲湖山靠。恰便似望天涯一点青山小。〔带云〕秀才他寄来的诗。也埋怨俺娘哩。〔唱〕他多管是意不平自发扬。心不遂闲缀作。十分的卖风骚。显秀丽夸才调。我这里详句法。看挥毫。
　　【天下乐】只道他读书人志气高。元来这凄凉。甚日了。想俺这孤男寡女忒命薄。我安排着鸳鸯宿锦被香。他盼望着鸾凤鸣琴瑟调。怎做得蝴蝶飞锦树绕。
　　〔梅香云〕姐姐。那王秀才生的一表人物。聪明浪子。论姐姐这个模样。正和王秀才是一对儿。姐姐且宽心省烦恼。〔正旦云〕梅香。似这般如之奈何也。〔唱〕
　　【那咤令】我一年一日过了。团圆日较少。三十三天觑了。离恨天最高。四百四病害了。相思病怎熬。〔带云〕他如今待应举去呵。〔唱〕千里将凤阙攀。一举把龙门跳。接丝鞭总是妖娆。
　　〔梅香云〕姐姐。那王生端的内才外才相称也。〔正旦唱〕
　　【鹊踏枝】据胸次那英豪。论人物更清高。他管跳出黄尘。走上青霄。又不比闹清晓茅檐燕雀。他是掣风涛混海鲸鳌。
　　〔带云〕梅香。那书生呵。〔唱〕
　　【寄生草】他拂素楮鹅溪蠒。蘸中山玉兔毫。不弱如骆宾王夜作论天表。也不让李太白醉写平蛮藁。也不比汉相如病受征贤诏。他辛勤十年书剑洛阳城。决峥嵘一朝冠盖长安道。
　　〔梅香云〕姐姐。王生今日就要上朝应举去。老夫人着俺折柳亭与哥哥送路哩。〔正旦云〕梅香。咱折柳亭与王生送路去来。〔同下〕〔正末同夫人上云〕母亲。今日是吉日良辰。你孩儿便索长行。往京师进取去也。〔夫人云〕孩儿。你既是要行。我在这折柳亭上与你饯行。小的每。请小姐来者。〔正旦引梅香上云〕母亲。孩儿来了也。〔夫人云〕孩儿。今日在这折柳亭与你哥哥送路。把一杯酒者。〔正旦云〕理会的。〔把酒科云〕哥哥满饮一杯。〔正末饮科云〕母亲。你孩儿今日临行。有一言动问。当初先父母曾与母亲指腹成亲。俺母亲生下小生母亲添了小姐。后来小生父母双亡。数年光景。不曾成此亲事。小生特来拜望母亲。就问这亲事。母亲着小姐以兄妹称呼。不知主何意。小生不敢自专。母亲尊鉴不错。〔夫人云〕孩儿。你也说的是。老身为何以兄妹相呼。俺家三辈儿不招白衣秀士。想你学成满腹文章。未曾进取功名。你如今上京师。但得一官半职。回来成此亲事。有何不可。〔正末云〕既然如此。索是谢了母亲。便索长行去也。〔正旦云〕哥哥。你若得了官时。是必休别接了丝鞭者。〔正末云〕小姐但放心。小生得了官时。便来成此亲事也。〔正旦云〕好是难分别也呵。〔唱〕
　　【村里迓鼓】则他这渭城朝雨。洛阳残照。虽不唱阳关曲本。今日来祖送长安年少。兀的不取次弃舍。等闲抛掉。因而零落。〔做叹科云〕哥哥〔唱〕恰楚泽深。秦关杳。泰华高。叹人生离多会少。
　　〔正末云〕小姐。我若为了官呵。你就是夫人县君也。〔正旦唱〕
　　【元和令】杯中酒和泪酌。心间事对伊道。似长亭折柳赠柔条。哥哥你休有上梢没下梢。从今虚度可怜宵。奈离愁不了。
　　〔正末云〕往日小生也曾挂念来。〔正旦云〕今日更是凄凉也。〔唱〕
　　【上马娇】竹窗外响翠梢。苔砌下深绿草。书舍顿萧条。故园悄悄无人到。恨怎消。此际最难熬。
　　【游四门】抵多少彩云声断紫鸾箫。今夕何处系兰桡。片帆休遮西风恶。雪卷浪淘淘。岸影高。千里水云飘。
　　【胜葫芦】你是必休做了冥鸿惜羽毛。常言道好事不坚牢。你身去休教心去了。对郎君低告。恰梅香报道。恐怕母亲焦。
　　〔夫人云〕梅香。看车儿。着小姐回去。〔梅香云〕姐姐上车儿者。〔正末云〕小姐请回。小生便索长行也。〔正旦唱〕
　　【后庭花】我这里翠帘车先控着。他那里黄金■〈釒凳〉懒去挑。我泪湿香罗袖。他鞭垂碧玉梢。望迢迢。恨堆满西风古道。想急煎煎人多情人去了。和青湛湛天有情天亦老。俺气氲氲喟然声不定交。助疎刺刺动羇怀风乱扫。滴扑簌簌界残妆粉泪抛。洒细蒙蒙浥香尘暮雨飘。
　　【柳叶儿】见淅零零满江千楼阁。我各刺刺坐车儿懒过溪桥。他矻蹬蹬马蹄儿倦上皇州道。我一望望伤怀抱。他一步步待回镳。早一程程水远山遥。
　　〔正末云〕小姐放心。小生得了官。便来取你。小姐请上车儿回去罢。〔正旦唱〕
　　【赚煞】从今后只合题恨写芭蕉。不索占梦揲蓍草。有甚心肠更珠围翠绕。我这一点真情魂缥缈。他去后不离了前后周遭。厮随着。司马题桥。也不指望驷马高车显荣耀。不争把琼姬弃却。比及盼子高来到。早辜负了碧桃花下凤鸾交。〔同梅香下〕
　　〔正末云〕你孩儿则今日拜别了母亲。便索长行也。左右将马来。则今日进取功名。走一遭去。〔下〕〔夫人云〕王秀才去了也。等他得了官回来。成就这门亲事。未为迟哩。〔下〕
　　〔音释〕
　　飒音撒　觉音叫　拾绳知切　着池烧切　丰音风　缀音赘　作音早　薄巴毛切　雀音剿　掣音彻　蠒与茧同　蘸知滥切　酌音沼　桡音饶　恶音袄　氲于君切　喟匡委切　镳音标　阁音稿　揲绳遮切　却音巧
　　第二折
　　〔夫人慌上云〕欢喜未尽。烦恼又来。自从倩女孩儿在折柳亭与王秀才送路。辞别回家。得其疾病。一卧不起。请的医人看治。不得痊可。十分沉重。如之奈何。则怕孩儿思想汤水吃。老身亲自去绣房中探望一遭去来。〔下〕〔正末上云〕小生王文举自与小姐在折柳亭相别。使小生切切于怀。放心不下。今舣舟江岸。小生横琴于膝。操一曲以适闷咱。〔做抚琴科〕〔正旦别扮离魂上云〕妾身倩女。自与王生相别。思想的无奈。不如跟他同去。背着母亲。一径的赶来。王生也。你只管去了。争知我如何过遣也呵。〔唱〕
　　【越调斗鹌鹑】人去阳台。云归楚峡。不争他江渚停舟。几时得门庭过马。悄悄冥冥。潇潇洒洒。我这里踏岸沙。步月华。我觑这万水千山。都只在一时半霎。
　　【紫花儿序】想倩女心间离恨。赶王生柳外兰舟。似盼张骞天上浮槎。汗溶溶琼珠莹脸。乱松松云髻堆鸦。走的我筋力疲乏。你莫不夜泊秦淮卖酒家。向断桥西下。疎刺刺秋水菰蒲。冷清清明月芦花。
　　〔云〕走了半日。来到江边。听的人语喧闹。我试觑咱。〔唱〕
　　【小桃红】我蓦听得马嘶人语闹喧哗。掩映在垂杨下。諕的我心头丕丕那惊怕。原来是响珰珰鸣榔板捕鱼虾。我这里顺西风悄悄听沉罢。趁着这厌厌露华。对着这澄澄月下。惊的那呀呀呀寒雁起平沙。
　　【调笑令】向沙堤款踏。莎草带霜滑。掠湿湘裙翡翠纱。抵多少苍苔露冷凌波袜。看江上晚来堪画。玩水壶潋滟天上下。似一片碧玉无瑕。
　　【秃厮儿】我觑远浦孤骛落霞。枯藤老树昏鸦。听长笛一声何处发。歌欸乃。橹咿哑。
　　〔云〕兀那船头上琴声响。敢是王生。我试听咱。〔唱〕
　　【圣药王】近蓼洼。缆钓槎。有折蒲衰柳老蒹葭。傍水凹。折藕芽。见烟笼寒水月笼沙。茅舍两三家。
　　〔正末云〕这等夜深。只听得岸上女人音声。好似我倩女小姐。我试问一声波。〔做问科云〕那壁不是倩女小姐么。这早晚来此怎的〔魂旦相见科云〕王生也。我背着母亲。一径的赶将你来。咱同上京去罢。〔正末云〕小姐。你怎生直赶到这里来。〔魂旦唱〕
　　【麻郎儿】你好是舒心的伯牙。我做了没路的浑家。你道我为甚么私离绣榻。待和伊同走天涯。
　　〔正末云〕小姐是车儿来。是马儿来。〔魂旦云〕
　　【幺】■〈山上佥下〉把。咱家。走乏。比及你远赴京华。薄命妾为伊牵挂。思量心几时撇下。
　　【络丝娘】你抛闪咱比及见咱。我不瘦杀多应害杀。〔正末云〕若老夫人知道怎了也。〔魂旦唱〕他若是赶上咱待怎么。常言道做着不怕。
　　〔正末做怒科云〕古人云。聘则为妻。奔则为妾。老夫人许了亲事。待小生得官回来。谐两姓之好。却不名正言顺。你今私自赶来。有玷风化。是何道理。〔魂旦云〕王生。〔唱〕
　　【雪里梅】你振色怒增加。我凝睇不归家。我本真情。非为相諕。已主定心猿意马。
　　〔正末云〕小姐。你快回去罢。〔魂旦唱〕
　　【紫花儿序】只道你急煎煎趱登程路。元来是闷沉沉困倚琴书。怎不教我痛煞煞泪湿琵琶。有甚心着雾鬓轻笼蝉翅。双眉淡扫宫鸦。似落絮飞花。谁待问出外争如只在家。更无多话。愿秋风驾百尺高帆。尽春光付一树铅华。
　　〔云〕王秀才。赶你不为别。我只防你一件。〔正末云〕小姐防我那一件来。〔魂旦唱〕
　　【东原乐】你若是赴御宴琼林罢。媒人每拦住马。高挑起染渲佳人丹青画。卖弄他生长在王侯宰相家。你恋着那奢华。你敢新婚燕尔在他门下。
　　〔正末云〕小生此行。一举及第。怎敢忘了小姐。〔魂旦云〕你若得登第呵。〔唱〕
　　【绵搭絮】你做了贵门娇客。一样矜夸。那相府荣华。锦绣堆压。你还想飞入寻常百姓家。那时节似鱼跃龙门播海涯。饮御酒插宫花。那其间占鳌头占鳌头登上甲。
　　〔正末云〕小生倘不中呵。却是怎生。〔魂旦云〕你若不中呵。妾身荆钗裙布。愿同甘苦。〔唱〕
　　【拙鲁速】你若是似贾谊困在长沙。我敢似孟光般显贤达。休想我半星儿意差。一分儿抹搭。我情愿举案齐眉傍书榻。任粗粝。淡薄生涯。遮莫戴荆钗穿布麻。
　　〔正末云〕小姐既如此真诚志意。就与小生同上京去如何。〔魂旦云〕秀才肯带妾身去呵。〔唱〕
　　【幺篇】把稍公快唤咱。恐家中厮捉拿。只见远树寒鸦。岸草汀沙。满目黄花。几缕残霞。快先把云帆高挂。月明直下。便东风刮。莫消停疾进发。
　　〔正末云〕小姐。则今日同我上京应举去来。我若得了官。你便是夫人县君也。〔魂旦唱〕
　　【收尾】各刺刺向长安道上把车儿驾。但愿得文苑客当时奋发。则我这临卭市沽酒卓文君。甘伏侍你濯锦江题桥汉司马。〔同下〕
　　〔音释〕
　　峡奚加切　洒商鲊切　霎双鲊切　乏扶加切　菰音孤　厌平声　踏当加切　滑呼佳切　袜忘骂切　鹜音木　发方雅切　欵音袄　乃音蔼　咿音衣　蒹音兼　葭音加　凹汪卦切　榻汤打切　崄与险同　杀双鲊切　渲疎眷切　压羊架切　甲江雅切　达当加切　搭音打　刮音寡
　　第三折
　　〔正末引祗从上云〕小官王文举。自到都下。撺过卷子。小官日不移影。应对万言。圣人大喜。赐小官状元及第。夫人也随小官至此。我如今修一封平安家书。差人岳母行报知。左右的。将笔砚来。〔做写书科云〕写就了也。我表白一遍咱。寓都下小壻王文举。拜上岳母座前。自到阙下。一举状元及第。待授官之后。文举同小姐一时回家。万望尊慈垂照。不宣。书已写了。左右的。与我唤张千来。〔净扮张千上〕〔诗云〕我做伴当实是强。公差干事多的当。一日走了三百里。第二日刚刚捱下炕。自家张千的便是。状元爷呼唤。须索走一遭去。〔做见科云〕爷。唤张千那厢使用。〔正末云〕张千。你将这一封平安家信。直至衡州。寻问张公弼家投下。你见了老夫人。说我得了官也。你小心在意者。〔净接书云〕张千知道了。我将着这一封书直至衡州走一遭去。〔同下〕〔老夫人上云〕谁想倩女孩儿自与王生别后。卧病在床。或言或笑。不知是何症候。这两日不曾看他。老身须亲看去。〔下〕〔正旦抱病梅香扶上云〕自从王秀才去后。一卧不起。但合眼便与王生在一处。则被这相思病害杀人也呵。〔唱〕
　　【中吕粉蝶儿】自执手临岐。空留下这场憔悴。想人生最苦别离。说话处少精神。睡卧处无颠倒。茶饭上不知滋味。似这般废寝忘食。折挫得一日瘦如一日。
　　【醉春风】空服徧■〈目面〉眩药不能痊。知他这腤■〈月替〉病何日起。要好时直等的见他时。也只为这症候因他上得。得。一会家缥缈呵忘了魂灵。一会家精细呵使着躯壳。一会家混沌呵不知天地。
　　〔云〕我眼里只见王生在面前。原来是梅香在这里。梅香。如今是甚时候了。〔梅香云〕如今春光将尽。绿暗红稀。将近四月也。〔正旦唱〕
　　【迎仙客】日长也愁更长。红稀也信尤稀。〔带云〕王生。你好下的也。〔唱〕春归也奄然人未归。〔梅香云〕姐姐。俺姐夫去了未及一年。你如何这等想他。〔正旦唱〕我则道相别也数十年。我则道相隔着几万里。为数归期。则那竹院里刻徧琅玕翠。
　　【红绣鞋】去时节杨柳西风秋日。如今又过了梨花暮雨寒食。〔梅香云〕姐姐。你可曾卜一卦么。〔正旦唱〕则兀那龟儿卦无定准枉央及。喜蛛儿难凭信。灵鹊儿不诚实。灯花儿何太喜。
　　〔夫人上云〕来到孩儿房门首也。梅香。您姐姐较好些么。〔正旦云〕是谁。〔梅香云〕是妳妳来看你哩。〔正旦云〕我每日眼界只见王生。那曾见母亲来。〔夫人见科云〕孩儿。你病体如何。〔正旦唱〕
　　【普天乐】想鬼病最关心。似宿酒迷春睡。绕晴雪杨花陌上。趂东风燕子楼西。抛闪杀我年少人。辜负了这韶华日。早是离愁添萦系。更那堪景物狼藉。愁心惊一声鸟啼。薄命趂一春事已。香魂逐一片花飞。
　　〔正旦昏科〕〔夫人云〕孩儿。你挣挫些儿。〔正旦醒科〕〔唱〕
　　【石榴花】早是俺抱沉痾添新病发昏迷。也则是死限紧相催逼。膏肓针灸不能及。〔夫人云〕我请个良医来调治你。〔正旦唱〕若是他来到这里。煞强如请扁鹊卢医。〔夫人云〕我如今着人请王生去。〔正旦唱〕把似请他时便许做东床婿。到如今悔后应迟。〔夫人云〕王生去了。再无音信寄来。〔正旦唱〕他不寄个报喜的信息缘何意。有两件事我先知。
　　【斗鹌鹑】他得了官别就新婚。剥落呵羞归故里。〔夫人云〕孩儿休过虑。且将息自己。〔正旦唱〕眼见的千死千休。折倒的半人半鬼。为甚这思竭损的枯肠不害饥。苦恹恹一肚皮。〔夫人云〕孩儿吃些汤粥。〔正旦云〕母亲。〔唱〕若肯成就了燕尔新婚。强如吃龙肝凤髓。
　　〔云〕我这一会昏沉上来。只待睡些儿哩。〔夫人云〕梅香。休要炒闹。等他歇息。我且回去咱。〔夫人同梅香下〕〔正旦睡科〕〔正末上见旦科云〕小姐。我来看你哩。〔正旦云〕王生。你在那里来。〔正末云〕小姐。我得了官也。〔正旦唱〕
　　【上小楼】则道你辜恩负德。你原来得官及第。你直叩丹墀。夺得朝章。换却白衣。觑面仪。比向日。相别之际。更有三千丈五陵豪气。
　　〔正末云〕小姐我去也。〔下〕〔正旦醒科云〕分明见王生。说得了官也。醒来却是南柯一梦。〔唱〕
　　【幺篇】空疑惑了大一会。恰分明这搭里。俺淘写相思。叙问寒温。诉说真实。他紧摘离。我猛跳起。早难寻难觅。只见这冷清清半竿残日。
　　〔梅香上云〕姐姐为何大惊小怪的。〔正旦云〕我恰纔梦见王生。说他得了官也。〔唱〕
　　【十二月】元来是一枕南柯梦里。和二三子文翰相知。他访四科习五常典礼。通六艺有七步才识。凭八韵赋纵横大笔。九天上得遂风雷。
　　【尧民歌】想十年身到凤凰池。和九卿相八元辅劝金杯。则他那七言诗六合里少人及。端的个五福全四气备占伦魁。震三月春雷。双亲行先报喜。都为这一纸登科记。
　　〔净上云〕自家张千的便是。奉俺王相公言语。差来衡州下家书。寻问张公弼宅子。人说这里就是。〔做见梅香科云〕姐姐。唱喏哩。〔梅香云〕兀那厮。你是甚么人。〔净云〕这里敢是张相公宅子么。〔梅香云〕则这里就是。你问怎的。〔净云〕我是京师来的。俺王相公得了官也。着我寄书来与家里夫人知道。〔梅香云〕你则在这里。我和小姐说去。〔见正旦科云〕姐姐。王秀才得了官也。着人寄家书来。见在门首哩。〔正旦云〕着他过来。〔梅香见净云〕兀那寄书的。过去见小姐。〔净见正旦惊科背云〕一个好夫人也。与我家妳妳生的一般儿。〔回云〕我是京师王相公差我寄书来与夫人。〔正旦云〕梅香。将书来我看。〔梅香云〕兀那汉子将书来。〔净递书科〕〔正旦念书科云〕寓都下小壻王文举。拜上岳母座前。自到阙下。一举状元及第。待授官之后。文举同小姐一时回家。万望尊慈垂照。不宣。他原来有了夫人也。兀的不气杀我也。〔气倒科〕〔梅香救科云〕姐姐苏醒者。〔正旦醒科〕〔梅香云〕都是这寄书的。〔做打净科〕〔正旦云〕王生。则被你痛杀我也。〔唱〕
　　【哨徧】将往事从头思忆。百年情只落得一口长吁气。为甚么把婚聘礼不曾题。恐少年堕落了春闱。想当日在竹边书舍。柳外离亭。有多少徘徊意。争奈匆匆去急。再不见音容潇洒。空留下这词翰清奇。把巫山错认做望夫石。将小简帖联做断肠集。恰微雨初阴。早皓月穿窗。使行云易飞。
　　【耍孩儿】俺娘把氷绡剪破鸳鸯只。不忍别远送出阳关数里。此时无计住雕鞍。奈离愁与心事相随。愁萦徧垂杨古驿丝千缕。泪添满落日长亭酒一杯。从此去孤辰限凄凉日。忆乡关愁云阻隔。着床枕鬼病禁持。
　　【四煞】都做了一春鱼雁无消息。不甫能一纸音书盼得。我则道春心满纸墨淋漓。原来比休书多了个封皮。气的我痛如泪血流难尽。争些魂逐东风吹不回。秀才每心肠黑。一个个贪儿乍富。一个个饱病难医。
　　【三煞】这秀才则好谒僧堂三顿斋。则好拨寒垆一夜灰。则好教偷灯光凿透邻家壁。则好教一场雨渰了中庭麦。则好教半夜雷轰了荐福碑。不是我闲淘气。便死呵死而无怨。待悔呵悔之何及。
　　【二煞】倩女呵病缠身则愿的天可怜。梅香呵我心事则除是你尽知。望他来表白我真诚意。半年甘分躭疾病。镇日无心扫黛眉。不甫能捱得到今日。头直上打一轮皁盖。马头前列两行朱衣。
　　【尾煞】并不闻琴边续断弦。倒做了山间滚磨旗。刬地接丝鞭别娶了新妻室。这是我弃死忘生落来的。〔梅香扶正旦下〕
　　〔净云〕都是俺爷不是了。你娶了老婆便罢。又着我寄纸书来做什么。我则道是平安家信。原来是一封休书。把那小姐气死了。梅香又打了我一顿。想将起来。都是俺爷不是了。〔诗云〕想他做事没来由。寄的书来惹下愁。若还差我再寄信。只做乌龟缩了头。〔下〕
　　〔音释〕
　　食绳知切　日人智切　■〈目面〉音面　得当美切　沌音遁　实绳知切　籍精妻切　痾何哥切　逼音彼　肓音荒　及更移切　髓桑嘴切　德当美切　觅忙闭切　识伤以切　笔邦每切　忆银计切　急巾以切　石绳知切　集精妻切　只张耻切　息丧挤切　黑亨美切　壁音彼　轰音烘　行霞浪切　室伤以切
　　第四折
　　〔正末上云〕欢来不似今朝。喜来那逢今日。小官王文举自从与夫人到于京师。可早三年光景也。谢圣恩可怜。除小官衡州府判。着小官衣锦还乡。左右。收拾行装。辆起细车儿。小官同夫人往衡州赴任去。则今日好日辰。便索长行也。〔魂旦上云〕相公。我和你两口儿衣锦还乡。谁想有今日也呵。〔唱〕
　　【黄锺醉花阴】行李萧萧倦修整。甘岁月淹留帝京。只听的花外杜鹃声。催起归程。将往事从头省。我心坎上犹自不惺惺。做了场弃业抛家恶梦境。
　　【喜迁莺】据才郎心性。莫不是向天公买拨来的聪明。那更。内才外才相称。一见了不由人不动情。忒志诚。兀的不倾了人性命。引了人魂灵。
　　〔正末云〕小姐。兜住马慢慢的行将去。〔魂旦唱〕
　　【出队子】骑一匹龙驹畅好口硬。恰便似驮张纸不恁般轻。腾腾腾收不住玉勒常是虚惊。火火火坐不稳雕鞍刬地眼生。撒撒撒挽不定丝缰则待撺行。
  </div>
  <div class="pagination">
   <a href="元曲选_page27.html">
    上一页
   </a>
   <span>
    ...
   </span>
   <a href="元曲选_page23.html">
    23
   </a>
   <a href="元曲选_page24.html">
    24
   </a>
   <a href="元曲选_page25.html">
    25
   </a>
   <a href="元曲选_page26.html">
    26
   </a>
   <a href="元曲选_page27.html">
    27
   </a>
   <span class="current-page">
    28
   </span>
   <a href="元曲选_page29.html">
    29
   </a>
   <a href="元曲选_page30.html">
    30
   </a>
   <a href="元曲选_page31.html">
    31
   </a>
   <a href="元曲选_page32.html">
    32
   </a>
   <a href="元曲选_page33.html">
    33
   </a>
   <span>
    ...
   </span>
   <a href="元曲选_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
