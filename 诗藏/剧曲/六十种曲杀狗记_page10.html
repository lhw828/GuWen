<!DOCTYPE html>
<html>
<head>
    <meta charset="UTF-8">
    <title>六十种曲杀狗记 - 第 10 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲杀狗记 - 第 10 页/共 17 页</h1>
    <div class="content">
〔旦〕窗外日光弹指过。庭前花影座间移。迎春。时光似箭。自从小官人被员外赶出。不觉又半载矣。〔贴〕院君不说。妾也不敢多言。小官人每日在街头叫化生受。家中财物。都是院君使管。何不瞒了员外。暗地使人送些与小官人做盘费。免得在街头求乞。外人不知的。只道院君不贤慧。岂不被人耻笑。〔旦〕迎春。你自说得是。你只知其一。不知其二。〔贴〕却是如何。〔旦〕你不闻古人言。男无妇是家无主。妇无夫是身无主。男子治家之主。女子是权财之主。俗谚云。家有一心。有钱买金。家有二心。无钱买针。我若依了你的言语。背了大员外。使人送些钱与小官人。有何难处。只是于礼不可。此乃背夫之命。散夫之财。非贤妇也。还是劝谏官人回心转意。着他兄弟和顺。迎小官人回家。方是十全之美。〔贴〕迎春区区小婢。凡事只顾眼前见识。那知大道。望院君恕罪。〔旦〕迎春。我累次劝谏不从。如今寻思一计。西郊外有个王公。名为王老实。年九十三岁。他家五代不分。百口共食。伏侍我员外祖上三代了。见今管我家庄库。明日是淸明佳节。员外年规要去上坟。我如今不免先令安童前去说与王公。教他劝我员外。或者员外见他是祖上老成之人。听信他言。也未可知。〔贴〕院君说得极是。待我唤安童出来。分付他便了。安童那裏。〔丑内应〕谁叫。〔贴〕院君唤你。〔丑上〕来了。有福之人人伏事。无福之人伏事人。不知院君有何使令。〔旦〕安童。我唤你出来。别无甚事。着你到西郊外王老实家去走一遭。〔丑〕有甚么说话。〔旦〕你去对他说。院君多多上覆你。自从员外赶出二官人。累劝不听。明日要来上坟。你可用心劝谏。若劝得员外回心转意。取回二官人同享荣华。那时院君重重谢你。〔丑〕旣如此。我就去。 

【锦上花】〔旦〕你说与王老听。明日东人要上坟。劝官人须敎三省。休恁痴迷执性。结义两无情。亲者到底只是亲。〔合〕将兄弟赶出门。非亲却是亲。仗托王公直语忠言。劝官人回转心。

【前腔】〔贴〕那王老九十三岁。伏侍祖上亲。也须听从今改正。撇了结交的。思念手足亲。休得把至亲如陌路人。〔合前〕 

【前腔】〔丑〕思之自古常言家和万事成。我东人怎不思省。转敎安童前去。请王老劝官人。兀的不是谢得贤院君。〔合前〕 

王老忠言劝必听。



叮咛嘱付望回音。

不用再三亲嘱付。



管敎劝解转回心。 

第二十出
安童将命

【出队子】〔外扮白须王老上〕银须霜鬓。世上白头能几人。五福之内寿为尊。寿极年高是宿世因。况我今生略无妄心。

念老汉姓王。名老实。西郊外居住。从来伏侍孙宅。使长至今。已过二代。掌收庄库。些儿不差。分毫无失。正是小心天下去得。大胆寸步难移。我想人生百岁。七十者稀。老汉穷年九十三岁。五代不分。同居百口。儿孙共食。晚景熙熙。这叫人若诚心。天须可表。来日是淸明佳节。孙大员外必来上坟。不免分付小二前去扫打洁净则个。 

【前腔】〔丑上〕跋踄古道。不惮迢迢去路遥。院君严命敢辞劳。王老忠言劝必好。眞个是妻贤夫祸少。

受人之托。必当终人之事。男女领院君言语。教我西郊去。说与王公劝谏员外之事。这裏就是王老实门首。呀。元来他坐在裏边。不免进去。王阿爹拜揖。〔外〕是谁。〔丑〕阿公。我是安童。〔外〕元来是你。到此何干。〔丑〕有一件事儿。特特到来。〔外〕我且问你。大员外一向好么。〔丑〕好。终日吃酒快乐。有什么不好。〔外〕院君好么。〔丑〕好。整日看经念佛。七八上天快也。〔外〕吴忠可好。〔丑〕吴忠阿哥好。出入帐目。都是他管。一应事体都托他。有何不好。〔外〕迎春好么。〔丑〕王阿公也痴心起来。这丫头比旧不同了。如今长得好了。员外喜欢了他。正在得宠之时。有甚不好。〔外〕呀。我到忘了。如今二官人好么。〔丑哭介外〕怎么说了二官人。就哭起来。〔丑〕不要说起。〔外〕怎么不要说起。〔丑〕二官人已被大员外赶了出去了。〔外作惊介〕呀。元来有这等事。〔丑〕今日我来。别无甚事。院君累次劝谏。员外并不肯回心。为此着我来上覆阿公。〔外〕有什么说。〔丑〕明日乃是淸明佳节。大员外来上坟。要你在他面前忠言劝谏。若得回心转意。兄弟和顺。那时节重重谢你。〔外〕安童。这个不须说。你回去上覆院君。待员外来时。我自有个道理劝他。〔丑〕阿公。我院君每日呵。 

【古针线厢】劝解不听。未审东人却怎生。只听结义相调引。割舍背义忘恩。小官人从来本分。平白地赶出门庭。〔合〕若得劝回心。取回兄弟。永远和顺。

【前腔】〔外〕世上为人。兄弟不亲谁是亲。不思共乳同胞义。又不念手足之恩。我如今和伊到城。说几句劝我东人。〔合前〕 

【前腔】〔丑〕不必入城。明日东人要上坟。若蒙劝解回心转。男儿感得恩深。太公曾伏侍他祖亲。忠言语不敢不听。〔合前〕 

【前腔】〔外〕老倒无成。九十三年是他门下人。来朝亲诣坟头去。管取劝他回心。自古来帝君有臣。无纳谏忠言听信。〔合前〕 

堪叹非亲却是亲。



来朝千万到坟庭。

全凭三寸澜翻舌。



打动阎浮世上人。 

第二十一出
花园游赏

【粉蝶儿】〔生上〕纔过烧灯。不觉又逢寒食。草铺茵万花堆绮。〔旦上〕向西郊堪翫赏红娇绿媚。步西郊山阴右军修禊。

〔生〕院君。春秋祭祀以时。思之明日是淸明佳节。须用登坟拜扫。以表追思之意。不知娘子去也不去。〔旦〕好教员外得知。不去拜扫。于礼不宜。只是奴家两日有些身子不好。改日却去不迟。〔生〕旣如此。安排三杯。去后花园裏游赏一番。明日待我自去上坟便了。〔旦〕如此甚好。 

【长生道引】〔生〕千红百翠。千红百翠。妆点名园景最奇。春光明媚。和风习习。丽日迟迟。听得绿杨枝上。黄鹂弄语。唤人游戏。见金鞍共玉勒竞出郊西。寻芳殢酒排宴会。踏花去马蹄香细。〔合〕游赏好得意。默听得笙歌声沸。弦管和齐。直吃到日沈西。

【前腔】〔旦〕阳和天气。阳和天气。梅子靑靑燕子居。春随人意。催花雨细。绽开羣蕊。海棠胭脂染。娇如美女。动人情意儿。见游蜂趁粉蝶往来园内。争如共伊不暂离。同携手闹花丛裏。〔合前〕 

【前腔】〔生〕游人如蚁。游人如蚁。紫陌红尘拂面飞。秋千蹙起。夭桃临水。翠柳盈堤。牡丹独豪贵。百花怎比。翠红深处。见才子共佳人并肩低语。踏靑鬬草撒满地。贪欢宴堕簪遗珥。〔合前〕 

【前腔】〔旦〕山阴佳趣。山阴佳趣。想羲之当日设筵席。羣贤毕会。兰堂修禊。至今留题。恣赏名园内。千葩万卉。鼓乐盈耳。见齐郞共麻婆舞得忔戏。争如我共伊沈醉归。霓裳舞柳腰纤细。〔合前〕 

【尾声】悲欢离合情千古。雪月风花景四时。女貌郞才能有几。

来日坟头祭祖先。



痛思骨肉泪涟涟。

先于坟上添新土。



却向荒郊列纸钱。 

第二十二出
孙荣奠墓

【庆靑春】〔小生上〕芳草铺茵。夭桃喷火。丝丝细柳拖金。捻指光阴。使人无限伤情。归家暖阁排宴飮。纔过了除夕。正遇元宵。游赏花灯。又早淸明。

感叹孩儿孝顺情。痛思父母泪偷零。去年记得兄和弟。同到坟前拜祖亲。今岁裏。赶出门。哥哥豪富我身贫。正是坟前不敢高声哭。恐怕人闻也断魂。今日却是淸明佳节。孙荣别无孝顺。寻得一陌纸钱。叫化得半甁酒在此。不免去祖宗父母坟前拜扫。聊表孙荣穷孝顺。说话之间。已是父母坟前。〔哭介〕 

【雁过沙】想爹娘养孙荣。抚养已艰辛。三年乳哺恩爱深。推干就湿多劳顿。养儿长成。爹娘一命倾。痛思我父母珠泪零。

今日却是淸明佳节。孙荣别无孝心。有一陌纸钱。半甁淡酒。聊表小儿孝情。〔哭介〕爹娘嗄。你生则为人。死则为神。望阴空保佑我兄弟和顺。 

【前腔】佳节是淸明。孙荣拜坟庭。思量起珠泪零。爹娘。望你阴中受领。一杯鲁酒列芳庭。一陌纸钱直得甚。表扬小孩儿穷孝心。

〔丑上〕夜眠侵早起。更有早行人。呀。那裏来这个叫化子。在这坟上啼哭。〔小生〕安童。是我在此上坟。〔丑〕我不认得你来。快走开。〔小生〕安童休得无理。我是你的东人。〔丑〕西邻便好。东邻还不走。〔打介小生〕你是我家裏人。我是你的主人。怎么打我。〔丑〕起先是我的主人。如今不是我的主人了。〔小生〕咳。正是势败奴欺主。时衰鬼弄人。 

【梧桐树】〔丑〕官人听我言。世事只如此。只重衣衫。那重人贤慧。如今只重钱和势。你恁贫寒识甚高低。一领布衫比不得咱每的。何须共你争闲气。

【前腔】〔小生〕腌臜小贱奴。怎不思量取。我是你东人。你是咱奴婢。辄敢对主出言语。自恨我家神做不得主。致使今朝外鬼相调戏。兀的不是势败奴欺主。

</div>
    <div class="pagination">
<a href="六十种曲杀狗记_page9.html">上一页</a><span>...</span><a href="六十种曲杀狗记_page5.html">5</a><a href="六十种曲杀狗记_page6.html">6</a><a href="六十种曲杀狗记_page7.html">7</a><a href="六十种曲杀狗记_page8.html">8</a><a href="六十种曲杀狗记_page9.html">9</a><span class="current-page">10</span><a href="六十种曲杀狗记_page11.html">11</a><a href="六十种曲杀狗记_page12.html">12</a><a href="六十种曲杀狗记_page13.html">13</a><a href="六十种曲杀狗记_page14.html">14</a><a href="六十种曲杀狗记_page15.html">15</a><span>...</span><a href="六十种曲杀狗记_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
