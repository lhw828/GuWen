<!DOCTYPE html>
<html>
<head>
    <meta charset="UTF-8">
    <title>全元曲 - 第 394 页/共 532 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元曲 - 第 394 页/共 532 页</h1>
    <div class="content">
干荷叶，色苍苍，老柄风摇荡。减了清香，越添黄。都因昨夜一场霜，寂寞在秋江上。

干荷叶，映着枯蒲，折柄难擎露。藉丝无，倩风扶。待擎无力不乘珠，难宿滩头鹭。

根摧折，柄欹斜，翠减清香谢。恁时节，万丝绝。红鸳白鹭不能遮，憔悴损干荷叶。

干荷叶，色无多，不奈风霜锉。贴秋波，倒枝柯。宫娃齐唱《采莲歌》，梦里繁华过。

南高峰，北高峰，惨淡烟霞洞。宋高宗，一场空。吴山依旧酒旗风，两度江南梦。

夜来个，醉如酡，不记花前过。醒来呵，二更过。春衫惹定茨蘼科，绊倒花抓破。

干荷叶，水上浮，渐渐浮将去。跟将你去，随将去。你问当家中有媳妇？问着不言语。

脚儿尖，手儿纤，云髻梳儿露半边。脸儿甜，话儿粘。更宜烦恼更宜忺，直恁风流倩。

【双调】蟾宫曲

盼和风春雨如膏，花发南枝，北岸冰销。夭桃似火，杨柳如烟，穰穰桑条。初出谷黄莺弄巧，乍衔泥燕子寻巢。宴赏东郊，杜甫游春，散诞逍遥。

炎天地热如烧，散发披襟，纨扇轻摇。积雪敲冰，沉李浮瓜，不用百尺楼高。避暑凉亭静扫，树阴稠绿波池沼。流水溪桥，右军观鹅，散诞逍遥。

梧桐一叶初凋，菊绽东篱，佳节登高。金风飒飒，寒雁呀呀，促织叨叨。满目黄花衰草，一川红叶飘飘。秋景萧萧，赏菊陶潜，散诞逍遥。

朔风瑞雪飘飘，暖阁红炉，酒泛羊羔。如飞柳絮，似舞胡蝶，乱剪鹅毛。银砌就楼台殿阁，粉妆成野外荒郊。冬景寂寥，浩然踏雪，散诞逍遥。
　




【严忠济】

严忠济(？--一二九三)，一名忠翰，字紫芝。长清(今属山东省)人。严实之子。元太宗时袭父职为东平路行军万户。从元世祖攻宋，有战功。至元二十三年(一二八六)授中书左丞，行江浙省事。《元史》卷六十七有传。明·朱权《太和正音谱》将其列于"词林英杰"一百五十人之中。

小令

【越调】天净沙

宁可少活十年，休得一日无权，大丈夫时乖命蹇。有朝一日天随人愿，赛田文养客三千。

【双调】寿阳曲

三闾些，伍子歌，利名场几人参破？算来都不如蓝采和，被这几文钱把这小儿瞒过。
　




【徐琰】

徐琰(约一二二○--一三○一)，字子方(一作子芳)，号容斋，一号养斋，又自号汶叟，东平(今属山东省)人。少有文才，曾肄业于东平府学。元世祖至元初年受人推荐入朝，任职太常寺，后出为陕西行省郎中。至元二十三年(一二八六)为岭北湖南道提刑按察使，二十九年迁江南浙西肃政廉访使，召拜学士承旨。文名显于当时，与侯克中、王恽、姚燧、吴澄等有交谊，著有《爱兰轩诗集》。明·朱权《太和正音谱》将其列于"词林英杰"一百五十人之中。

小令

【双调】沉醉东风

赠歌者吹箫

金凤小斜簪髻云，似樱桃一点朱唇。秋水清，春山恨。引青鸾玉箫声韵，莫不是另得东君一种春，既不呵紫竹上重生玉笋。

御食饱清茶漱口，锦衣穿翠袖梳头。有几个省部交，朝廷友。樽席上玉盏金瓯，封却公男伯子侯，也强如不识字烟波钓叟。

【双调】蟾宫曲

青楼十咏

一初见

会娇娥罗绮丛中，两意相投，一笑情通。傍柳随花，偎香倚玉，弄月抟风。堪描画喜孜孜鸾凰妒宠，没褒弹立亭亭花月争锋。娇滴滴鸭绿鸳红，颤巍巍雨迹云踪。夙世上未了姻缘，今生则邂逅相逢。

二小酌

聚殷勤开宴红楼，香喷金猊，帘上银钩。象板轻敲，琼杯满酌，艳曲低讴。结夙世鸾交凤友，尽今生燕侣莺俦。语话相投，情意绸缪。拚醉花前，多少风流。

三沐浴

酒初醒褪却残妆，炎暑侵肌，粉汗生香。旋摘花枝，轻除蹀躞，慢解香囊。移兰步行出画堂，浣冰肌初试兰汤。回到闺房，换了罗裳。笑引才郎，同纳新凉。

四纳凉

纳新凉纨扇轻摇，金井梧桐，丹桂香飘。笑指嫦娥，戏将织女，比并妖娆。坐未久风光正好，夜将深暑气潜消。语话相嘲，道与多娇：莫待俄延，误了良宵。

五临床

并香肩素手相携，行入兰房，拴上朱扉。香袅龙涎，簟舒寒玉，枕并玻璃。相会在绣芙蓉青纱帐里，抵多少泛桃花流水桥西。困倚屏帏，慢解罗衣。受用些雨怯云娇，煞强如月约星期。

六并枕

殢人娇兰麝生香，风月弥漫，云雨相将。绣幕低低，银屏曲曲，凤枕双双。赛阆苑和鸣凤凰，比瑶池交颈鸳鸯。月射纱窗，灯灭银釭。才子佳人，同赴高唐。

七交欢

向珊瑚枕上交欢，握雨携云，倒凤颠鸾。簌簌心惊，阴阴春透，隐隐肩攒。柳腰摆东风款款，樱唇喷香雾漫漫。凤翥龙蟠，巧弄娇抟。恩爱无休，受用千般。

八言盟

结同心尽了今生，琴瑟和谐，鸾凤和鸣。同枕同衾，同生同死，同坐同行。休似那短恩情没下梢王魁桂英，要比那好因缘有前程双渐苏卿。你既留心，俺索真诚。负德辜恩，上有神明！

九晓起
</div>
    <div class="pagination">
<a href="全元曲_page393.html">上一页</a><span>...</span><a href="全元曲_page389.html">389</a><a href="全元曲_page390.html">390</a><a href="全元曲_page391.html">391</a><a href="全元曲_page392.html">392</a><a href="全元曲_page393.html">393</a><span class="current-page">394</span><a href="全元曲_page395.html">395</a><a href="全元曲_page396.html">396</a><a href="全元曲_page397.html">397</a><a href="全元曲_page398.html">398</a><a href="全元曲_page399.html">399</a><span>...</span><a href="全元曲_page395.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
