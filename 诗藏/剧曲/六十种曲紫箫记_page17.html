<!DOCTYPE html>
<html>
<head>
    <meta charset="UTF-8">
    <title>六十种曲紫箫记 - 第 17 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲紫箫记 - 第 17 页/共 19 页</h1>
    <div class="content">

不敎胡马渡阴山。 

第三十一出
皈依

【北点绛唇】〔老和尙上〕宝焰金华。南无一切同名佛。灯幢影裏。显诸天眷属。满月光明照。八万四千齐降伏。雨花禅窟。遍巧风吹活。

〔长短句〕唵邪答儿麻。问人何事劣唓嗻。都不逻巴斡。问人何事轻调拨。兮敦塔葛多。劝人及早念弥陀。拶约厄噜怛。劝人及早参菩萨。老僧是章敬寺禅僧四空的便是。行年一百零八岁。幼寻全半。长入中边。佛日长瞻。法雷自响。意树空中生树。药树池边。记得经行树影。心莲火内披莲。白莲海上。何曾盗齅莲香。谈劫烬之朝灰。悬河织女。辨常星之夜落。照露灯王。有个旧人唤做杜黄裳。作秀才时。曾在俺寺裏读书。与老僧谈禅说偈。如今他出将入相。封为国公。在朔方鎭守。圣上请他还朝。早晚到京。路经俺寺门首。万一进来礼佛。此人贵极人臣。功参萧管。甚有高世之怀。倘他到时。老僧将一两句话头点醒。着他早寻证果。永断浮花。正是下生弥勒见。要他回向一心归。不免唤出弟子法香法云门外伺候。〔法香法云上〕拂石那曾容俗客。献花何日许门徒。弟子作礼。〔老僧〕法香法云。你在何处来。〔二法〕弟子不唤作法香法云。唤作四空。〔老僧〕俺师父号四空。怎么你两个弟子也号四空。〔法香〕弟子的四空。只恐和师父的四空不同。〔老僧〕怎的不同。〔法香〕今日徒弟出定游戏。正街坊上遇着少林寺和尙打拳。炎天口渴。去炉火房裏讨些点茅银子。到小娘家摆些酒。那酒保提得酒来。徒弟一口吃空了一甁。那酒保笑徒弟能会吃酒。可会说偈。可以空字为音。相赠几句。徒弟就将酒色财气作成半偈。〔老僧〕怎么说。〔法香〕酒也空。酒保终朝送酒钟。色也空。龟子终朝办粉红。财也空。炉火终朝点白铜。气也空。把势终朝扑滚风。因此上街坊上都唤徒弟做四空。〔老僧〕怎的法云也号四空。〔法云〕法香回来。把前四空说与徒弟。徒弟因他所说四行人。都不曾得酒色财气受用。说他怎的。只说得受用的也是空。因此也做上半偈。〔老僧〕怎么说。〔法云〕说道酒也空。酒池魂梦醉乡中。色也空。月华愁照馆娃宫。财也空。郿坞黄金一眄中。气也空。茂陵无树起秋风。因此上寺中又号徒弟作四空。〔老僧〕依俺说。酒色财气都不空。酒不空。法酒醍醐甘露浓。色不空。好相华鬘满月容。财不空。黄金布地宝珠宫。气不空。降伏魔王号大雄。〔法云〕这等师父怎的原号四空。〔老僧〕俺原不曾说酒色财气四空。俺是说地火水风俱生于空。毕竟归空。故号四空。〔法香〕这等师父号作老四空。法云号作大四空。小徒弟号作小四空便了。〔老僧〕法云进禅房烹茶。法香门外伺候。杜司空还朝。或来相访。〔法云下法香接介众拥黄裳上〕 

【缕缕金】鸣沙路。火轮飞。流金铄景送行晖。何处凉云起。风生大地。息阴曾记坐禅枝。劳生几时逸。

左右。且到寺中访四空禅师。〔法香报介〕杜相国到。〔相见介〕犹记朱轮别上人。袈裟追送小平津。驱驰白发终何事。赢得归来问此身。〔老僧〕老相公。身子何须更问。只有老身要从相国一问。〔黄裳〕禅师百岁有余。度海去筏。何消问得。只是下官年纔六十。有何修行。到得百岁。〔老僧〕老僧百岁。都是些无明数目凑起来的。〔黄裳〕请教。〔老僧〕老僧昔来要舍是身。父母不许。也常爱护。处之屋宅。又复供给衣服飮食。卧具医药。车马奴婢。随时将养。令无所乏。是身不知感恩。反生怨害。仍复不免无常败坏。复次。是身不坚。无所利益。可恶如贼。有无量痈疽。百千怖畏。是身惟有大小便利。犹如行厕。是身不坚。如水上沬。是身不净。多诸虫户。是身可恶。筋缠血涂。皮骨髓脑。共相连持。如是观察。甚可患厌。若论世间威仪束缚。男女交触。涎唾血腥。反名恩爱。是日已过。如少水鱼。思有何乐。勇猛精进。如救头然。因此论经戒律。度过百岁。抵了多少无名烦恼。毕竟无余。且人生的样子十年一换。请从十岁起。讲到百岁。 

【耍孩儿】只见人生十岁。孩儿的颜如蕣华美。终朝游戏薄昏归。二十岁。骏马光车。盈盈的高谈雅丽。三十岁。举鼎干云气欲飞。一心在功名地。四十连州跨郡。垂珰出入皇闱。

【五煞】幢旄五十时。歌舞罗金翠。婀娜六十成家计。容颜七十无欢趣。明镜淸波懒得窥。八十岁。聪明去。记不得前言往事。致政悬车。

【四煞】九十时。日吿衰。那些形体是志意。非言多谬。误心多悸。平生感念交垂泪。孙子前来或问谁。人百岁。全无味。眼儿裏蒙瞳浊镜。口儿唾息涎垂。〔黄裳〕 

人生到此。天道宁论。圣贤不能度。何得久存我。回想前事。只是蜉蝣一梦。 

【三煞】生意定何时。婆娑枯树枝。等闲撇下人间世。当日裏春林啭鸟何迁次。今日后秋寺闻蝉止益悲。眼看见愁来至。憔悴了生花铁树。迤逗了落叶阿黎。

〔老僧〕相公怕甚么阿黎。〔黄裳〕下官想人生少不得轮回诸苦。今日便解取玉带一条。乞取名香一瓣。向佛王忏悔。明日上表辞官。还山礼佛。只怕迟了。济不得生死大事。〔老僧〕燃指成佛。说甚么迟。便可佛殿上一走。〔作行科老僧〕请相公自忏。〔黄裳〕烦禅师一位门徒。请诸天佛菩萨忏悔。容下官亲自结念。〔唤法香请佛科〕唐太和元年六月初五日。信官检校司空门下平章事邠国公京兆杜黄裳。恭舍玉带。供养名香。皈依十方尽虚空界一切诸佛。诸大菩萨。辟支罗汉。四果四向。梵王帝释。八部龙王。伏念弟子杜黄裳。在朝相国。在外巡边。感念轮回。常有诸苦。为此发念诸佛菩萨前。愿抛烦恼。竟证禅心。贫子初归。魔兵正苦。伏念东方阿閦。南方宝相。西无量寿。北微妙声。诸天持护。得无上甚深微妙。至期身心欢喜。吉祥而逝。还生西方净土。顶礼威王。不胜恳祷。〔礼毕法香〕请相公过竹院斋了去。〔黄裳〕不须得。老夫谢官后长来栖托者。多谢禅师。救我残生。 

【二煞】暗送人生苦不知。夜来边马早朝鸡。从今后尘心摆去归禅谛。也知弱草空人相。赢得天花覆死尸。海香焰。日华慧。干不尽蜉蝣故事。安不迭怖鸽禅枝。

禅师。我别你了。长望尊师赐教。〔法香〕相国莫哄了诸天圣众。 

【煞尾】〔黄裳〕长年已自悲。夜行还怎的。诸天蚤听我香炉誓。禅师。我乞水焦牙已自迟。

相国南归鬓有丝。



花宫尤记白莲池。

何时更枉金门步。



向后常参玉板师。 

第三十二出
边思

〔李十郞上〕待诏北门唐学士。立功西域汉将军。兰闺柳市芳尘隔。蒲海萧关木叶纷。分飞海燕无穷极。拥斾遥遥过绝国。绝国征人一望乡。高楼思妇长沾臆。前日杜相国还朝。说入长城便有人相取。今半月了。还不见来。不知俺小玉妻在府中安否。今夜月满琼钩。云披玉帐。银山风穴。半淸炎海之威。碧汉星桥。枉眄河源之路。正是蓬转终何极。瓜时独未还。风尘催绿鬓。岁月损红颜。魂迷金缕帐。望断玉门关。别后将军树。相思几度攀。小玉妻。知你相思。亦复如是。 

【罗江怨】瑶光转玉绳。龙关柝静。天街云气夜分明。绛河如练。送月度边庭也。流照伏波营。飞入瑶华境。那红楼对子城。那靑天虚翠屛。何处也一片南飞影。

妻。你那秦中天气正暑。俺这塞外入夏犹寒。想郡主此时呵。 

【香遍满】茵香媚寝。浴罢团扇轻。雪体冰纨映。■〈享亶〉腻■〈黑勺〉颓鬟。掠约斜簪整。悄窥人帘月。暗恨就中生。透关山一点。兀自把阑干凭。

妻。当时送俺霸桥。将泪珠儿滴在俺征袍上。至今犹自鲜明。俺搵着翠袖啼痕。便想着红亭别景呵。 

【金谷园】他掺红袖唱一曲离情。抝丝鞭叫几声薄幸。古戍花明绣岭。扳花别泪盈盈。折柳处想卿卿。

那时节怎撇得来。 

【嘉庆子】啼珠溅送金羁影。飘粉絮撩人不平。压金线系红难定。眞撇得人疼疼。还去去。重行行。

那时咱待辞这差呵。 

【么遍】早定夺驱驰使命。难迤逗分明军令。殢他坠花翘愁靓。■〈歹带〉他簇金莲行径。不分生憎。叶冷花寒玉态横。

小玉妻。自你送别红亭后。咱有多少欢趣都抛却了。 

【品令】忆他手挼裙带遶阶行。只敎牵恨愁蛾。暗逐飞旌。双波慢啼妆。泪落垂红绠。罗襟渍凝。揭调催弦怕听。风月关人。月壮风多晕更生。

咱想与小玉姐游霍王万春园子。多少明媚。 

【逼叶发】共看花笑笑。踏草停停。碎春风日暖吹笙。碎春风日暖吹笙。写秋波云寒透镜。芙蓉对绽。玉管双淸。遥望处翠笼烟暝。遥望处翠笼烟暝。何事隔春莺。犹自殷懃渭城。

【玉交枝】粉寒香剩。并玉人撇在长亭。相偎翠袖凌风并。春去也花时难更。玉虎牵丝绿水萦。金蟾啮锁沈烟静。着人呵十分情性。撇人处两字功名。撇人处两字功名。

今日相思呵。 

【三犯六么令】你忆辽西月残灯映。咱梦临邛风吹酒醒。那玉娘湖上。闺人玉筯银屛。光禄塞前。流戍袍花剑棱。檐角堕疎萤。烽子平安火明。

别时俺无泪可落。今日孤苦边头。自然堪下泪了。正是平时只道从军乐。今日方知行路难。 

【江儿水】忆泪天涯尽。愁眉塞草靑。想衣襟余馥。犹是旧荀令。月痕记处堪重省。只怕银蟾渐冷虫啼暝。断河难倩。鎭无聊横笛堪惊。古轮台搊不出香奁咏。

想不久也有人交代了。 

【一撮棹】功名定。拚归来笳鼓竞。武骑文园茂陵。茂陵人长卧病。卸了风鞭露镫。从敎夜雨朝酲。小玉妻。那时俺和你对心星解翠缨。倍工夫展别情。〔旗卒上〕 

【六么令】边关宁静。边关宁静。鲁酒千钟醉老兵。荣归相国度长城。还敎接取参军。明駞晓夜趣朝命。

禀参军爷。小旗们已送杜相国入了长城。回军迎接老爷。〔十郞〕你来迎俺。俺这军中文簿。都已分付郝阎二位将军。如今就请二位将军一见。尽夜起行。〔郝阎二将上〕边思愁云断。乡心带月飞。直置犹如此。何况送将归。参军大人拜揖。纔间烽头纳喊。知是杜相国回军。接取参军南归。俺二将敬来相问行期。攀留数日。〔十郞〕二位将军有射像止啼之勇。有薄糜餐革之忠。左提右挈。前犄后角。朔方重鎭。自有二位将军。此时天气炎热。吿别夜行。宝剑二口。聊用留别。〔靑儿捧剑上〕宝剑靑莲色。铜鞮细柳军。〔十郞赠剑介〕 

【山花子】莲花櫑上芙蕖净。七星浮动双星。三尺水吹寒片冰。挼丝■〈罒鹿〉■〈罒敕〉荧荧。〔合〕吐金环明月暗惊。故人把赠意不轻。旄头一斫海水淸。看取题铭同上丹靑。

【前腔】〔郝阎〕你春坊正字文章映。几年亲近雄英。笑吾侪冠垂缦缨。乍敎霄练呈形。

〔合前十郞〕就此行了。〔郝阎〕送参军出关。〔作行介〕 

</div>
    <div class="pagination">
<a href="六十种曲紫箫记_page16.html">上一页</a><span>...</span><a href="六十种曲紫箫记_page12.html">12</a><a href="六十种曲紫箫记_page13.html">13</a><a href="六十种曲紫箫记_page14.html">14</a><a href="六十种曲紫箫记_page15.html">15</a><a href="六十种曲紫箫记_page16.html">16</a><span class="current-page">17</span><a href="六十种曲紫箫记_page18.html">18</a><a href="六十种曲紫箫记_page19.html">19</a><a href="六十种曲紫箫记_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
