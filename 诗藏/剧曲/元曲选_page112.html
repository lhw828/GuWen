<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 112 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 112 页/共 133 页
  </h1>
  <div class="content">
   第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　楔子 
　　　〔音释〕 
　　第四折 
　　　〔音释〕 
　　题目　两军师隔江斗智　正名　刘玄德巧合良缘 
　　第一折
　　〔冲末扮周瑜领卒子上诗云〕幼习兵书苦用功。鏖兵赤壁显威风。曹刘岂是无雄将。只俺周郎名振大江东。某姓周名瑜。字公瑾。庐江舒城人也。辅佐江东孙仲谋麾下为将。方今汉世之末。曹操专权。逼的刘关张弟兄三人。弃樊城而走江夏。后来诸葛亮过江借兵。我主公助他水兵三万。拜某为元帅。黄盖为先锋。在三江夏口。只一把火烧的曹兵八十三万片甲不回。私奔华容小路而走。某使曹仁守南郡。■〈巨寸〉耐刘备那厮。暗地夺取荆州。想他赤壁鏖兵。全仗我东吴力气。平白地他倒得了荆襄九郡。怎生干罢。某数次取索。被那癞夫诸葛亮识破计策。如今又生一计。可取荆州。等众将来时商议。令人。辕门外觑者。若众将来时。报复某知道。〔卒子云〕理会的。〔凈扮甘宁丑扮凌统上〕〔甘宁云〕某姓甘名宁。字兴霸。本贯江东人氏。这位将军。乃是凌统。在于吴王孙仲谋麾下。今日元帅呼唤。不知有甚事。须索走一遭去。令人报复去。道有甘宁凌统来了也。〔卒子报科云〕甘宁凌统到。〔周瑜云〕着他过来。〔甘宁凌统做见科云〕元帅唤俺二将。有何事差遣。〔周瑜云〕您二将且一壁有者。令人。再去请将鲁子敬来。〔卒子云〕鲁大夫。元帅有请。〔外扮鲁肃上诗云〕赤壁曾将百万烧。折戟沈沙铁未销。区区不劝周郎战。铜雀春深锁二乔。小官姓鲁名肃。字子敬。祖贯临淮郡人也。辅佐主公孙仲谋。官为中大夫之职。自因荆王刘表辞世。某过江去。遇着孔明。问俺借兵。俺主遣周瑜为帅。败曹孟德于赤壁之下。不意刘玄德乘机夺了荆襄九郡。只说暂借屯军。久据不还。俺元帅数次要取荆州。小官劝他且待兵戈稍定。再做商量。争奈元帅坚执不从。今日着人来请。想必又是这桩事了。须索走一遭去。可早来到辕门之外。令人。报复去。道有鲁肃来了也。〔卒子报科云〕鲁大夫到。〔周瑜云〕道有请。〔卒子云〕请进。〔鲁肃见科〕〔云〕元帅呼唤鲁肃。有甚的事来。〔周瑜云〕大夫。今日请你来。不为别事。某数次取索荆州。被那癞夫诸葛亮气杀我也某如今又寻思得一个计策。可取荆州。〔鲁肃云〕元帅计将安出。〔周瑜云〕大夫。我想刘备在曹操阵中。折了甘糜二夫人。一向鳏居。有俺主公妹子孙安小姐。可配与刘备为婚。〔做低语科云〕俺如今要得孙刘结亲。那里是真个结亲。则是取荆州之计。俺这里暗调人马。等他家不做准备。则说是送亲来的。乘机就夺了城门。这个是头一计。倘若不中。等刘备拜罢堂。着小姐暗里刺杀刘备。某然后大军直抵荆州。必能取胜。大夫。你道此计如何。〔鲁肃云〕元帅此计好则好。则怕瞒不过诸葛孔明。〔周瑜云〕大夫。你放心。那癞夫断然不能识破。你先去启过主公。说我这一计要孙刘结亲。暗取荆州。某只在柴桑渡口等候回信你。可疾去早来。〔鲁肃云〕小官则今日便离了大营。禀知主公。走一遭去也。〔下〕〔周瑜云〕鲁子敬去了也。甘宁凌统。你二将整点人马。只等鲁子敬来时。我自有调度。〔甘宁云〕得令。〔周瑜诗云〕推结亲各解戈矛。因刘备与俺为雠。〔甘宁诗云〕诸葛亮虽然有计。则一阵立取荆州。〔同下〕〔外扮孙权领卒子上云〕某姓孙名权。字仲谋。祖居江东人也。累辈汉臣。父亲孙坚。为长沙太守。自从征讨吕布之后。各占其地。某兄孙策。不幸为许贡降卒射死。传位于某。如今雄镇江东八十一郡。某想当日刘玄德被曹操追至江夏。孔明过江求救。某借与他水军三万。遣周瑜为帅。黄盖做先锋。赤壁大战。火烧曹兵八十三万。片甲不归。那荆州之地。却不。原是俺江东的。却被刘玄德诡计暂借屯军。因而久据。周瑜数次取索。不能得这荆州。如之奈何。〔鲁肃上云〕纔离江上。早到朝中。令人报复去。道有鲁肃来见。〔卒子云〕喏。报的大王得知。有鲁肃要见。〔孙权云〕鲁子敬来。必然有甚紧要的事。着他过来。〔卒子云〕着过去。〔鲁肃见科〕〔孙权云〕子敬此来。有何事商议。〔鲁肃云〕主公。鲁肃这一来则为周瑜累次要取荆州。多瞒不过那诸葛孔明。今又定了一计。想刘玄德在曹操阵中折了甘糜二夫人。有主公的妹子孙安小姐。堪配刘备。与他结亲。其时暗带众将进城。乃是赚城之计。孔明虽有机谋。一定不知就里。如若不中。着孙安小姐过江时。周瑜另有计策。〔孙权云〕还有甚的第二计。〔鲁肃做打耳喑科〕〔云〕主公可是您的。〔孙权云〕虽然如此。这事我也做不的主。有老母在堂。请来计议定了。再与你说。你且回避咱。〔鲁肃云〕鲁肃且回避咱。〔下〕〔孙权云〕令人。请出老夫人来者。〔卒子云〕老夫人。主公有请。〔旦儿扮夫人领宫娥上诗云〕自出长沙到石头。至今犹为长儿愁。不是仲谋能破敌。谁保江东数十州。老身孙权的母亲是也。夫主孙坚。所生二子。长是孙策。次是孙权。有一幼女。是孙安小姐。孙策弃世。是老身主张传位与弟孙权。埶掌江东八十一郡。今日请我老身。不知有甚事来。须索见他去咱。〔卒子做报科云〕大王。老夫人来了也。〔孙权云〕何不早说。我接待去。〔做接见科云〕母亲。您孩儿接待不着。勿令见罪。〔夫人云〕仲谋。你请老身来。有何事商议。〔孙权云〕母亲。有一件事。周瑜因子次取不的荆州。他如今定了一计。有我妹子长立成人。尚未许聘。适值刘玄德失了甘糜二夫人。欲将妹子嫁他。孙刘结亲。使诸葛亮不做准备。俺着军将跟随进城。就夺了他城门。此乃取荆州之计。您孩儿孙权不敢擅便。禀母亲得知。〔夫人云〕既然这等。就请妹子出来商议。令人。着梅香传报。请小姐出来者。〔宫娥云〕梅香传报绣房中。请出小姐来。〔正旦扮小姐领搽旦梅香上〕〔正旦云〕妾身乃孙安小姐是也。今日绣房中闲坐。有母亲在前厅上呼唤。不知为着甚事。梅香。俺见母亲去来。〔梅香云〕小姐也。你这几日茶饭懒进。觉的清减了些。却是为何。〔正旦云〕梅香。你那里知道也呵。〔唱〕
　　【仙吕点绛唇】每日家枉费神思。怎言心事。则我这裙儿■〈衤至〉。掩过腰肢。〔梅香云〕小姐这等瘦了。着梅香没处猜那。〔正旦唱〕何曾道半霎儿闲针指。
　　〔梅香云〕敢是梅香伏侍不中小姐么。〔正旦唱〕
　　【混江龙】论你个梅香伏侍。那些儿寒温饥饱不宜时。〔梅香云〕小姐。芙蓉面。杨柳腰。这般标致。谁人近得。〔正旦唱〕你道我这面呵还赛过芙蓉艳色。这腰呵不弱似杨柳柔枝。有时节将彩线纂成新样谱。有时节向绿窗酬和古人诗。常则是嫔风作范。女诫为师。慵妆粉黛。凈洗胭脂。兀那绣帘前几曾敢偷窥视。〔梅香云〕老夫人请哩。小姐行动些。〔正旦唱〕若不是堂前呼唤。我也怎轻出这厅上阶址。
　　〔云〕可早来到也。梅香。跟我见母亲去来。〔见科云〕母亲哥哥万福。〔梅香云〕小姐正在绣房中。着梅香描花样儿。听的老夫人呼唤。就来了也。〔夫人云〕孩儿。唤你出来。只因一件事。要与你计较。〔正旦云〕母亲。是甚的事。与孩儿说咱。〔孙权云〕母亲。唤将妹子出来。与他说了罢。〔夫人做悲科云〕孩儿也。说着这事。使我不胜烦恼。因此不好和你说得。〔正旦云〕哎。母亲。好傒幸人也呵。〔唱〕
　　【油葫芦】母亲你无语低头甚意儿。唤我来何处使。〔云〕梅香。老夫人烦恼。可是为何。〔梅香云〕你也不知道。我那里省得。〔正旦唱〕敢是那一个泼无知恼犯俺尊慈。〔夫人云〕孩儿。你哥哥将你许了人家也。〔梅香云〕就与我也寻一门儿亲波。〔正旦唱〕你把俺成婚作配何人氏。也则要门当户对该如此。〔云〕哥哥许了甚的人家来。〔孙权云〕妹子。将你许了人便罢了。不必问他。〔正旦唱〕端的是谁保亲。在几时。〔孙权云〕则在这一二日内。就要成这亲事哩。〔正旦唱〕为甚么慌慌速速成亲事。〔孙权云〕我则为荆州九郡。纔想这个念头。〔正旦唱〕元来你图取荆州地免兴师。
　　〔夫人云〕孩儿。你哥哥要凭着你身上干大事哩。〔正旦唱〕
　　【天下乐】您则待暗结春风连理枝。我这里寻也波思。好着我难动止。〔孙权云〕妹子。你休得推托。你那生时年月。我已写的去了也。〔正旦唱〕赤紧的老萱堂将我年月时。早送与新壻家。怎再辞。哎。也须拣一个无相犯的好日子。
　　〔云〕哥哥。因甚么将我许了人也。〔孙权云〕妹子。你不知。听我说与你。如今要将你与刘玄德为夫人。俺那里是与他结亲。正意则要图他荆州。等你过门之日。俺这里暗暗的差拨名将。假称护送。乘势夺了城门。俺随后统着大兵。一鼓而下。岂不这桩大事都靠着你妹子身上。你再不要推辞了也。〔正旦唱〕
　　【鹊踏枝】只见你喜孜孜。把计谋施。也不和我通个商量。匹配雄雌。只就着这送亲的将士。稳情取赚城门不待移时。
　　【元和令】我这里劝哥哥要三思。怕瞒不过诸葛亮那军师。万一个被他识破有参差。可不把美人图干着使。〔孙权做耳喑科〕〔云〕妹子。若此计不成。又有一计。只等刘玄德拜罢堂。回到卧房里面。你平日侍婢们都是佩着刀剑的。你觑个方便。将他刺死。不怕荆州不归我国。这就是你的功劳。我当替你别选高门。重婚俊杰。也不误你一世。〔正旦唱〕哎。我只道你甚机谋节外会生枝。元来只要我转关儿将他阴刺死。
　　〔云〕哥哥。只怕此计不中么。〔唱〕
　　【后庭花】我本待诵雎鸠淑女诗。怎着我仗龙泉行剑客的事。你只怕躭误了周元帅在三江口。哎。怎不想断送我孙夫人一世儿。〔孙权云〕妹子。你则依着我做。我若不取了荆州。不为丈夫。〔做怒科〕〔夫人云〕孩儿。你哥哥恼了也。你只依着他罢。〔正旦云〕母亲。你孩儿知道。只凭哥哥自家做去便了。〔唱〕哥也你直恁的便怒嗤嗤。绰起了紫髯髭。我如今并不的推三阻四。任哥哥自主之。将母亲即拜辞。就佳期赴吉时。便新婚恰燕尔。
　　〔孙权云〕妹子既许了这亲。明日就着子敬说亲去。看刘备怎么回话。〔正旦唱〕
　　【青哥儿】哥也你道是明朝明朝遣使。就问他讨个讨个言词。不图他羊酒花红半缕丝。这壁是吴国娇姿。那壁是汉室亲支。情愿倒赔家私。送上门儿。香袅金狮。酒泛琼巵。抵多少笙歌引至画堂时。那其间纔称了你平生志。
　　〔夫人云〕孩儿。你既然许了这门亲事。其中就里。也还要与哥哥仔细计议。休得后悔。我先回后堂去也。〔诗云〕匹配良姻自作保。早将亲事应承了。纵把荆州索取来。也须虑道躭误孩儿怎的好。〔下〕〔孙权云〕妹子。你与母亲且回房中去。我就择个吉日。着鲁肃过江。题这门亲事去也。〔梅香云〕我就跟姐姐出嫁罢。〔正旦云〕哥哥。我知道了。〔唱〕
　　【赚煞】哥哥。哎。只怕你未解的腹中愁。早添上些心间事。从今后惹起干戈不止。怎靠得这不冠带的男儿某在斯。〔梅香云〕姐姐。常言道姻缘姻缘。事非偶然。这桩儿亲事。也是天缘注定哩。〔正旦唱〕这姻缘甚些天赐。且因而勉强从之。免的道外向夫家有怨词。〔孙权云〕妹子。只要你小心在意。休走漏了消息也。〔正旦云〕哥哥。你妹子知道。〔唱〕虽则你图为造次。我可也聪明无二。怎肯把军情泄漏了一些儿。〔下〕
　　〔孙权云〕妹子回后堂去了。既然商量停当。令人。快请鲁子敬到来。〔卒子云〕鲁大夫有请。〔鲁肃做见科云〕主公议论的事体定了么。鲁肃便要回元帅话去。他立等着哩。〔孙权云〕子敬。恰纔禀了老母。连我妹子都依允了。便烦你做媒。过江说亲去。着周瑜预备军马。夺还荆州。岂不是万全之计也。〔鲁肃云〕既然商量停当。鲁肃便见元帅回他话者。〔做下科〕〔孙权云〕子敬。你且转来。我再叮嘱你几句。你见了刘玄德。只说我家妹子志气倜傥。容貌端庄。堪可匹配皇叔。做个夫人。自今孙刘结亲。免动干戈。岂非两家之福。只等刘玄德依允了。我就择定吉日。亲送妹子。直到荆州界上。小心在意。疾去早来。〔诗云〕为荆州日夜劳神。不夺取誓不回军。〔鲁肃诗云〕周公瑾暗施巧计。故意使孙刘结亲。〔同下〕
　　〔音释〕
　　鏖阿高切　将去声　屯音豚　量平声　鳏音关　累上声　降奚江切　长音掌　桎音至　纂音缵　和去声　嫔音贫　慵音虫　胜平声　三去声　参抽森切　差音媸　选上声　雎音疽　使去声　称去声　应平声　解上声　强欺养切　造音糙　当去声　倜音剔　傥他曩切
　　第二折
　　〔周瑜同甘宁凌统领卒子上〕〔周瑜云〕某周瑜为取荆州时定一计。要将主公妹子孙安小姐许配刘玄德为夫人。外面见得两国结亲。暗中就带着军将。则妆送亲。使他不做准备。乘机夺取荆州。料诸葛亮癞夫不能参透此计。如今日期将近。须先着鲁子敬到荆州。预报他送亲日子。我这里好分拨诸将。〔甘宁云〕前日鲁子敬往荆州说亲时。闻那刘玄德颇有不允之意。倒是诸葛亮再三撺掇。眼见元帅妙计。堪可瞒过诸葛。稳取荆州也。〔鲁肃上云〕小官鲁子敬。自从周公瑾着小官启过主公。说这孙刘结亲之事。幸得夫人小姐都已允诺。回了元帅的话。可又着我到荆州亲为媒证。刚说的停当。又着我回主公话去。往往来来。走了一个多月。至今头目还是昏眩的。今日元帅又着人来请。真个做媒的好辛苦也。令人。报复去。道有鲁大夫下马也。〔卒子报科云〕喏。报的元帅得知。有鲁大夫来了也。〔周瑜云〕道有请。〔卒子云〕请进。〔见科〕〔鲁肃云〕元帅。唤鲁肃来有何公事。〔周瑜云〕大夫。请你来别无他事。你前日到荆州去与刘玄德说亲。两家已都允了。如今主公选定吉日。送小姐过门去。那刘玄德家还不知道这个日子。再烦你大媒先去通知。着他家准备花烛。等小姐结亲。此外我自有计策。你只今便过江去。小心在意者。〔鲁肃云〕元帅尊命。小官不敢推辞。则今日便去荆州。与刘玄德家说知去也。〔下〕〔周瑜云〕鲁大夫去了也。甘宁凌统听令。你二将各点五百精兵。夹着小姐翠鸾车。前往荆州。他那里有人阻当。只说是老夫人差来中途护送的。进了城乘势夺下南门。我亲统大军。随后便至。休得违误者。〔甘宁云〕得令。俺二将只今点就一千精兵。去江岸口护送小姐翠鸾车去来。〔诗云〕俺二将护送新人。元帅令敢不依遵。〔凌统诗云〕随鸾车直抵荆郡。暗夺了铁裹城门。〔下〕〔周瑜云〕二将去了也。我想孙安小姐若肯依我这二计。怕不稳稳的取了荆州九郡。大小三军。听吾将令。牢守大营。匆得有失。某自统精兵三万接应二将去来。〔下〕〔外扮诸葛亮上诗云〕汉家王气已将终。鼎足三分各自雄。周瑜枉用千条计。输与南阳一卧龙。贫道覆姓诸葛名亮。字孔明。道号卧龙先生。寓居南阳陇中。自从刘玄德弟兄三谒茅庐。请贫道下山。拜为军师。贫道曾言先取荆州。后图西川。为三分鼎足之势。前者刘表在时。屡次将荆州让与主公。我主公是个仁德之人。不听贫道之言。坚让不受。刘表死后。他次子刘琮投降曹操。这荆州遂为曹操所掳。却被贫道亲过江东。借他军马。在那祭风台上。祭得三日三夜东风。只一把火将曹兵八十三万都烧死赤壁之下。逼的曹操私投华容小路而走。我主公依旧取了荆襄九郡。可奈周瑜道是前番曾领兵助俺破曹。现在柴桑渡口扎营。数次设计图取荆州。尽被贫道识破。不能如意。我量那周瑜怎生出的贫道之手。如今他又生一计。要得孙刘结亲。贫道已允诺的他去了。今日须请主公和众将来计议此事。令人。只等主公众将来时。报复知道。〔卒子云〕理会的。〔凈扮刘封上诗云〕我做将军惯对垒。又调百戏又调鬼。在下官名是刘封。表德唤做真油嘴。自家刘封是也。父亲刘玄德如今得了这荆州之地。俺孔明军师委实有神机妙算。只一阵烧的那曹操往许都一道烟也似跑了。若是我在阵上。还比他跑的快些。今日俺军师升帐。有事计较。不得我去。主张也成不的。令人。报复去。道我大叔来了。〔卒子报科云〕刘封到。〔刘封做势科云〕他不来接我也罢。我自过去。〔做见科云〕军师。我刘封来了也。〔诸葛亮云〕刘封且一壁有者。待众将来全时。贫道自有计议。〔外扮赵云上诗云〕威震华夷立大功。当阳犹自说英雄。百万军中携后主。则我是真定常山赵子龙。某姓赵名云。字子龙乃真定常山人也。本公孙瓒部将。后于青州遇着刘玄德投其麾下。曾在当阳长坂。与曹操大战三日三夜。百万军中抱得后主回还。曹操称我子龙一身都是胆。信不虚也。■〈巨寸〉奈江东周瑜数次取索荆州。被俺孔明军师识破。他今屯军在柴桑渡口。还不能舍此荆州之地。军师升帐。多咱议这事来。某须索见军师走一遭去。令人报复去。道有赵云来了也。〔卒子报科云〕赵云到。〔赵云进见科云〕军师。某赵云来了也。〔诸葛亮云〕子龙。且一壁有者。〔外扮刘玄德同末关羽末张飞上〕〔刘玄德云〕小官姓刘名备。字玄德。乃大树楼桑人也。祖乃汉景帝玄孙中山靖王之后。两个兄弟。这是蒲州解良人。姓关名羽字云长。这是涿州范阳人。姓张名飞。字翼德。俺同在桃园结义。自破吕布之后。向在许都。辅佐圣人。有曹操与小官不和。因此出了许都。暂借樊城居住。三请孔明军师下山。烧屯博望。鏖兵赤壁。杀的曹操片甲不归。方纔取的这荆襄九郡。住扎军马。二弟三弟。今日军师请俺。不知甚事。须索走一遭去。〔关羽云〕大哥请。〔张飞云〕大哥。据我老三料这周瑜匹夫。累累兴兵来索取俺荆州地面。如今在柴桑渡口安营扎寨。其意非小。今日军师升帐。大哥须要计较此事。不要做了马后炮。弄的迟了。〔刘玄德云〕三弟。这周瑜之事。军师自有妙算。令人报复去。道我弟兄三人来了也。〔卒子云〕喏。报的军师得知。主公和二将军三将军都来了也。〔诸葛亮接见科云〕贫道孔明。接待不及。勿令见罪。〔刘玄德云〕军师军机重务。劳苦了也。〔诸葛亮云〕主公。众将都来全了。贫道有一件紧要的事。要与主公计议咱。〔刘玄德云〕军师有何高见。〔诸葛亮云〕昔日曹兵阵上。主公失了甘糜二夫人。至今刘禅无人看管。如今孙权使人过江。说有孙安小姐年纪相当。要孙刘结亲。贫道乱言这门亲事正当相配。未知主公心下如何。〔刘玄德云〕军师。此一桩事。某不敢主张。问俺众将。莫非是周瑜之计么。〔诸葛亮云〕主公放心。此事贫道已料过了。今日必有吴国人来也。〔鲁肃上云〕小官鲁子敬。奉周公瑾暗取荆州之计。着小官再到荆州报知小姐过门吉日。可早来到了也。小校报复去。道有江东鲁肃来见。〔卒子云〕喏。报的军师得知。有吴国鲁肃大夫来见。〔诸葛亮云〕请进来。〔卒子云〕请进。〔鲁肃进见科云〕军师。前者周公瑾元帅差小官说孙刘结亲之事。幸蒙允诺。〔诸葛亮云〕大夫。贫道这里已准备停当。则等回报小姐过门吉日哩。〔鲁肃云〕军师。今日玄德公众将在此。俺主公就着鲁肃权做个撮合山媒人。报知军师。只今日是个大吉日子。俺主公差人送小姐过江。军师。须要接待咱。〔诸葛亮云〕大夫不必分付。贫道已准备多时了。三将军。你近前来。〔张飞云〕军师。张飞有。〔诸葛亮做打耳喑科云〕可是恁的。〔张飞云〕得令。〔卒子抬正旦车同甘宁凌统梅香佩刀上〕〔正旦云〕妾身孙安小姐是也。俺哥哥送俺来荆州结亲。甘宁凌统。如今来到那里了。〔甘宁云〕小姐。这里离荆州不多远了。〔正旦唱〕
　　【中吕粉蝶儿】见了些江景凄凄。荡洪波不分一个天地。望前程尚隔着雾锁烟迷。只见那野鸥闲。堤草合。不由我心间留意。俺哥哥为荆州将我分离。安排着许多奸计。
　　〔甘宁云〕小姐。到那里须索要小心些。〔梅香云〕俺小姐不要你分付。他好不精细哩。〔正旦唱〕
　　【醉春风】不索费叮咛。我从来识道理。见他时自有巧机关。我着他可也喜。喜。那一个掌亲的怎知道弄假成真。那一个说亲的早做了藏头露尾那一个成亲的也自会拏粗挟细
　　〔凌统云〕远远的望那荆州城外。许多人马。定是接待俺们的了也。〔梅香云〕凌将军。我从来不曾出外。你待諕我么。〔正旦云〕是好一座城池也呵。〔唱〕
　　【迎仙客】你看桑麻映日稠。禾黍接天齐。〔甘宁云〕皆因荆州九郡。地广民富。俺主公以此不能弃舍。〔正旦唱〕这荆州我亲身我亲身可便到这里。你看那地方宽。民富实。端的是锦绣城池。无福的难存济。
　　〔甘宁云〕可早来到南门外了。前哨报复去。说俺吴国众将送孙安小姐到了。快开门者。〔卒子报科云〕喏。报的三将军得知。有吴国众将送亲到了也。〔张飞云〕小校。止放小姐一辆翠鸾车。梅香一骑马进来。其余吴国众将。都停住城外。不许放进一个。说我老张亲自在此。〔卒子云〕得令。兀那吴国军将听着。三将军分付。止放小姐一辆翠鸾车梅香一骑马。其余不许进来。〔甘宁云〕不放俺军将进城。我亲自见三将军去。〔做见张飞科云〕三将军。俺们送小姐来。都是要讨喜酒吃的。怎么不放俺进去。〔张飞云〕兀那吴国军将。您非送亲而来。我知您周瑜的计策。故来赚俺的城门。如有一个进来。我一鎗一个。〔梅香云〕这个环眼汉利害。小姐。我们回去了罢。〔正旦云〕甘宁凌统。您回去罢。我和梅香自进城中去也。〔甘宁云〕既是这等。俺们不要在这里。喜酒没得吃。还要惹场没趣。不如回去了罢。〔凌统云〕甘将军。你说的是。便索回元帅话去来。〔诗云〕周公瑾用尽心机。诸葛亮未动先知。不曾吃半瓶喜酒。干惹下一场是非。〔下〕〔张飞云〕抬车的跟将我来。等我先报复去。〔做见科〕〔云〕哥哥。有嫂嫂翠鸾车已到门上。我将送来的吴将都拦回去了。〔刘玄德云〕兄弟。我已知道。〔鲁肃云〕既然小姐到了。小官迎接去。〔诸葛亮云〕俺们都接待去来。〔鲁肃同众做接见科云〕小姐请下车。众将都在此接待哩。〔梅香云〕鲁大夫。休諕着小姐。等我扶将进去。〔梅香做扶正旦科〕〔众跟随科〕〔鲁肃云〕小姐。如今无大似你的人。你同玄德公拜了天地。然后众将参见。〔诸葛亮云〕赵将军。一壁厢安排酒果者。〔赵云云〕小校。抬上果桌来。〔卒子云〕理会得。〔梅香扶正旦同刘末拜天地科〕〔诸葛亮云〕将酒来。我先送一杯。〔诸葛亮做递酒与刘玄德科云〕主公。满饮一杯喜酒咱。〔刘玄德云〕动劳军师。某饮咱。〔刘玄德饮酒科〕〔众将做拜科〕〔诸葛亮与正旦递酒科〕〔云〕夫人。满饮此一杯。〔正旦云〕大夫。此位是谁。〔鲁肃云〕此位便是军师诸葛孔明。道号叫做卧龙先生。小姐。把体面相见者。〔正旦做接酒回酒科云〕军师先请。〔诸葛亮云〕不敢。夫人请。〔梅香云〕你两个再一会儿不吃。我便吃了也。〔正旦唱〕
　　【普天乐】我则见玳筵前。摆列着英雄辈。一个个精神抖擞。一个个礼度委蛇。那军师有冠世才。堪可称龙德。觑他这道貌非常仙家气。稳称了星履霞衣。待道他是齐管仲多习些战策。待道他是周吕望大减些年纪。待道他是汉张良还广有神机。
　　〔诸葛亮云〕贫道再送酒者。〔刘玄德云〕不必动劳军师。二弟。你替军师送酒。〔关羽云〕军师请自在。三弟执壶。关某把酒。〔张飞云〕您兄弟知道。〔做执壶科〕〔关羽递酒科云〕哥哥先饮一杯。〔刘玄德做饮酒科云〕我饮干了也。〔关羽云〕嫂嫂。满饮一杯。〔正旦云〕鲁大夫。这两位是谁。〔鲁肃云〕这两个一位便是关云长。一位便是张翼德。〔正旦云〕是好虎将也呵。〔唱〕
　　【十二月】看了他形容动履。端的是虎将神威。想我那甘宁凌统。比将来似鼠如狸。可知道刘玄德重兴汉室。却元来有这班儿文武扶持。
　　〔关羽云〕夫人。这喜酒当饮一杯。〔正旦唱〕
　　【尧民歌】呀。我见他曲躬躬双手捧金杯。喜孜孜一团儿和气蔼庭闱。不由我不立钦钦奉命谨依随。■〈扌弃〉的个醉醺醺满饮不辞推。我今日须也波知周瑜你好没见识。怎不的观时势。
　　〔正旦做饮酒科云〕妾身饮了酒也。〔刘封云〕你每则管里劝酒。我还不曾拜母亲哩。〔刘封做拜科云〕母亲。您孩儿有些不成器。早晚要你照顾咱。〔刘玄德云〕梅香。你且和小姐回后堂中去。〔梅香云〕小姐。俺先回后堂中去来。〔正旦云〕鲁大夫。你回去对哥哥说。等我对月回门之日。我见母亲。自有话讲。〔鲁肃云〕小官知道了。〔正旦背云〕我看刘玄德生的目能顾耳。两手过膝。真有帝王仪表。以为丈夫。也不辱抹了我孙安小姐。〔唱〕
　　【耍孩儿】从来不出闺门里。羞答答怎便将男儿细窥。则我这三从四德幼闲习。既嫁鸡须逐他鸡。只见他目睛转盼能过耳。手臂垂来直至膝。赤帝子真苗裔。暂时间蛟龙蟠屈。少不得雷雨腾飞。
　　〔云〕我只笑那周瑜好痴也。你自家没智识索取荆州。却将我送到这里。你须要做的功劳。我为甚来倒替你守寡一世。〔唱〕
　　【三煞】不甫能射金屏中雀来。只索便上秦楼跨凤归。也是我妇人家自为终身计。你只为一时功效犹难遂。却将我百岁姻缘竟不提。那个肯无番悔。你使着这般科段。敢可也枉用心机。
　　〔云〕我哥哥好狠也。这一座荆州。直恁的中用。把我许了人。又要我去害他。难道你妹子害了一个。又好另嫁一个。哥哥。亏你就下的那。〔唱〕
　　【二煞】想着我同胞的能有几。我大哥哥又不到底。提起来尚兀自肝肠碎。我母亲呵可怜永日萱花晚。哥哥也没甚傍枝棠棣稀。怎不顾亲生妹。倒着我明为嫁送。暗夺城池。
　　〔云〕我想母亲也曾劝来。着我只依着哥哥做事。这不是割舍的我。也只为哥哥做下主意。断然挽回不得。我如今自有个道理。〔唱〕
　　【煞尾】怕只怕母兄上别了情。愁只愁夫妻上伤了美。从今后做了个弄丸的宜僚。我只从中儿立直。着他两下里干戈再不起。〔同梅香下〕
　　〔诸葛亮云〕夫人回后堂中去了也。鲁大夫。再饮一杯酒。归见吴王。烦替俺主公多多拜上。〔鲁肃云〕军师。小官酒勾了也。如今孙刘结亲。做了唇齿之邦。永息干戈。实为万幸。小官今日就回主公话去。多多搅扰。容谢容谢。〔诸葛亮云〕大夫。管待不周。惶恐惶恐。若见周元帅时。则说柴桑渡口去此不远。贫道不得躬候。千万勿罪。〔鲁肃云〕领命。小官告回江东去也。〔诗云〕周公瑾设计无休。诸葛亮识破情由。今两姓结为唇齿。看何日得取荆州。〔下〕〔诸葛亮云〕主公。这孙刘结亲之事。是周瑜要袭取荆州的计策。被我参破了。料他不忿。必然又生甚么计策来。今孙夫人初到。请主公自回后堂中与夫人饮宴庆贺。容贫道别有调度。〔刘玄德云〕有劳军师费心。两个兄弟在此听令。俺回后堂中饮宴去也。〔下〕〔诸葛亮云〕二将军。〔关末云〕军师着关某那厢使用。〔诸葛亮云〕二将军。你去汉阳各路整点人马。专等我有驱遣之处。疾来听令者。〔关羽云〕则今日奉军师将令。便往汉阳各路整点人马。走一遭去。〔诗云〕美髯公威震江东。整精兵准备交锋。任周瑜心肠使碎。俺军师谈笑成功。〔下〕〔诸葛亮云〕子龙。〔赵云云〕军师着赵云那厢使用。〔诸葛亮云〕子龙。你去新野等处整点人马。专等我有驱遣之处。疾来听令者。〔赵云云〕得令。则今日便往新野等处。整点人马走一遭去。〔诗云〕俺军师妙算通神。笑周瑜枉结姻亲。若到我荆州城下。早将头纳下辕门。〔下〕〔诸葛亮云〕刘封。近前听令。〔刘封云〕等了我这一日。元来也用着我大叔。〔诸葛亮云〕刘封。与你五百人马。把守南门。小心在意者。〔刘封云〕得令。则今日领五百人马。紧守南门。走一遭去。〔诗云〕刘封好本事。上阵胆包身。若见周元帅。将他打断筋。〔下〕〔诸葛亮云〕三将军随着贫道。早晚自有拨调的去处。我想周瑜这一计。眼见的又不成功也。他若再生别的计策。贫道也不愁他。〔诗云〕羽扇纶巾一孔明。梁父歌吟信口成。〔张飞云〕周瑜周瑜。休夸妙计高天下。只教你赔了夫人又折兵。〔同下〕
　　〔音释〕
　　眩虚眷切　王去声　调平声　解音械　离去声　实绳知切　骑去声　委平声　蛇音移　冠去声　德当美切　重平声　室伤以切　推退平声　识伤以切　习星西切　过平声　膝丧挤切　中去声　几上声　立音利
　　第三折
　　〔周瑜领卒子上云〕某周公瑾是也。自赤壁鏖兵大战。折了某大将黄盖。倒被刘备占了俺家荆州九郡。今某设下孙刘结亲之计。暗差甘宁凌统二将。只推送亲。夺下城门。便来飞报。怎么这早晚还不见一个消息。好恼人也。〔甘宁同凌统上〕〔甘宁云〕某是甘宁。这是凌统。奉元帅的将令。去送孙安小姐。恰纔回来。此间是辕门外。令人报过。我等径入。〔见科〕〔甘宁云〕元帅。甘宁凌统回来了也。〔周瑜云〕你二将夺下荆州城门不曾。〔甘宁云〕元帅。俺二将送亲刚到城门口。有张飞当住去路。说道我知您等之计。推送亲来赚俺城门。则放进小姐翠鸾车和梅香进来。您吴将若有一个进城。我一鎗一个。爷。这张飞的鎗好不快哩。早是俺二将走的快。略迟些也着他一鎗儿了。〔周瑜云〕嗨。这癞夫是强也。兀的不气杀我么。〔凌统云〕元帅不必赌气。俺江东有八十一郡锦绣封疆。便不图他这荆州。也尽勾受用哩。〔周瑜云〕我怎生舍的这荆州。等鲁子敬来呵。某又有一计。这早晚鲁子敬敢待来也。〔鲁肃上云〕小官鲁子敬。过的江来。这柴桑渡口正是周元帅大寨。令人报复去。道有鲁肃来了也。〔卒子做报科云〕喏。报的元帅得知。有鲁大夫来了也。〔周瑜云〕道有请。〔卒子云〕请进。〔鲁肃见科〕〔周瑜云〕大夫。那癞夫诸葛亮说甚么来。〔鲁肃云〕元帅。那诸葛亮先使张飞把住城门。当住俺吴将。小官随小姐至荆州王府。当日拜了堂。小姐十分欢喜。想是看的刘玄德中意。这二计都成不得了也。元帅。咱不取他荆州也罢。〔周瑜云〕大夫。某怎生舍的这荆州。你再去启知主公。这对月之时。取刘备同小姐回门拜见老夫人来。我这里使众将把住江口。不放刘备过江。若还俺荆州。万事全休。不然。就杀了刘备。兴兵攻取荆州。此计如何。〔鲁肃云〕元帅好计策。则怕孔明不肯轻放刘备过江来。〔周瑜云〕大夫。你则依着某禀知主公去。这癞夫那里识的此计。〔鲁肃云〕小官领命。〔诗云〕周公瑾独霸江东。诸葛亮妙算无穷。你两人隔江斗智。单劳我奔走匆匆。〔下〕〔周瑜云〕鲁子敬去了。这一计定然取了荆州。甘宁凌统。〔甘宁云〕元帅要俺二将那厢使用。〔周瑜云〕拨与你二人各五千人马。等刘备过江之时。把住江口。不许放他回去。小心在意者。〔甘宁云〕得令。〔周瑜云〕某这一计叫做赚将之计。且看那癞夫怎生对付我来。〔诗云〕三分国龙蛇一混。恨诸葛神谋广运。若刘备到俺江东。稳取了荆州九郡。〔同下〕〔诸葛亮领卒子上云〕贫道孔明是也。可奈周瑜无礼。数次定计。被某识破了。前日又着鲁子敬来。请俺主公同孙安小姐回门。过江拜老夫人。贫道也不推辞。着主公过江去了。那周瑜的计策则要留住俺主公。不放过江。拨换了荆州。嗨。周瑜也。你怎生出的贫道之手。令人。唤将刘封来者。〔卒子云〕刘封安在。〔刘封上诗云〕刘封本领欠高强。纔说交锋便躲藏。每日家中无甚事。跟着油嘴打钉忙。自家刘封的便是。有我父亲刘玄德因孙刘结亲。前日是个对月。过江回门去了。今军师唤我。不知有甚事。令人报复去。道我大叔来了也。〔卒子报科云〕刘封到。〔刘封见科云〕军师叫我怎么。〔诸葛亮云〕刘封。今主公过江去了数日。你送些暖衣去。就带我这锦囊去。里面有一封信。休着别人见。你近前来。〔做打耳喑科云〕你与主公穿衣时。悄悄送这锦囊。教主公袖了。再打个耳暗。教主公酒散只妆醉。掉下锦囊。待孙权拾去。自有妙计。小心在意者。〔刘封云〕我知道了。正要去耍子哩。则今日过江送暖衣。带了锦囊。走一遭去来〔下〕〔诸葛亮云〕刘封去了也。令人。唤三将军来者。〔卒子云〕三将军安在。〔张飞上云〕某张飞是也。可奈周瑜定下孙刘结亲之计。被俺军师识破。前日又请俺哥哥嫂嫂拜门去了。今有军师呼唤。须索走一遭去。令人报复去。道有张某下马也。〔卒子报科云〕三将军到。〔张飞做见科云〕军师呼唤张飞。那厢使用。〔诸葛亮云〕三将军。贫道与你一计。去汉江边迎接主公并孙安小姐翠鸾车。你近前来。〔做打耳喑科云〕可是恁的。〔张飞云〕得令。则今日领了人马。江边接待哥哥孙安小姐。走一遭去。〔诗云〕既结为唇齿之邦。没来由故惹刀鎗。鸾车内聊施巧计。着周瑜一气身亡。〔下〕〔诸葛亮笑科云〕周公瑾。你怎生出的贫道之手。你待赚我主公过江。拨换荆州。贫道偏要着你孙权自送主公回来。直气你的死哩。〔诗云〕周公瑾枉施三计。反受我一场呕气。这的是自送残生。只可惜把小乔孤单半世。〔下〕〔夫人同孙权领卒子上云〕老身孙权的母亲是也。有我女儿孙安小姐配与刘玄德为夫人。今日是对月。他来拜见老身。我说多着刘玄德住几日。纔放他过江去。也见郎舅的情分。仲谋。筵宴齐备了么。〔孙权云〕母亲。筵宴齐备了也。孩儿取玄德公过江来拜见母亲。正意只要拨换荆州哩。他到此数日。尚缺管待。令人。与我请将玄德公来者。〔卒子云〕理会的。〔刘玄德上诗云〕不知就里伏神通。孔明令我到江东。几时得摔破玉笼飞彩凤。顿开金锁走蛟龙。某刘玄德自从孙刘结亲。有鲁子敬来请某过江。拜见老夫人。某欲待不来。有军师说不妨事。则管里过江去。贫道自有计策。来此已经数日。不放回去。今日吴王相请。须索走一遭去。令人。报复去。道有小官来了也。〔卒子做报科云〕喏。报的大王得知。有刘皇叔来了也。〔孙权云〕快有请。〔卒子云〕请进。〔刘玄德见科云〕老夫人。量刘备有何德能。敢劳如此重待。〔孙权云〕玄德公恕罪。等我妹子来时行酒。〔正旦领梅香上云〕妾身孙安小姐。自从结亲之后。又经一月有余。今日母亲哥哥在前厅安排筵宴。管待俺刘玄德。我须索见母亲去来。〔梅香云〕小姐。梅香先看了来。他摆设的花一攒锦一簇。好大大的筵席也。〔正旦云〕梅香。这席面莫不是楚霸王的鸿门宴么。〔唱〕
　　【商调集贤宾】则俺那画堂中攒簇的来件件儿好。你看那铺凈几列佳殽。齐臻臻银屏也那绣褥。韵悠悠凤管的这鸾箫。〔梅香云〕小姐。则请的姐夫一位。怎生安排的这等丰盛也。〔正旦云〕你那里知道。〔唱〕那里是锦上添花。衠一味笑里藏刀。他将那一片狠心肠早多时排下了。〔梅香云〕今日筵席上可少着姐夫吃酒。免的醉了。又着梅香扶侍他哩。〔正旦唱〕梅香也怎参透这段根苗。则他那愁怀犹未解。怕不的酒力也难消。
　　〔梅香云〕姐夫心中可想些甚么那。〔正旦唱〕
　　【逍遥乐】想则想荆州消耗。与他那结义的人儿。这几日离多来会少。〔梅香云〕比及姐夫想他每兄弟呵。可着他回去了罢。〔正旦唱〕你说的来好没分晓。俺哥哥有妙计千条。则待取霸图王在这遭。〔梅香云〕既然主公不肯放姐夫去。着他悄悄的走了罢。〔正旦唱〕怕不要安排归棹。倘或的驱兵追赶。兀那一片长江。何处奔逃。
　　〔梅香云〕小姐也要自家做个计较。且见老夫人去来。〔正旦做见科云〕母亲万福。哥哥万福。〔夫人云〕孩儿。则等你来行酒者。〔孙权云〕令人。抬上果桌来者。〔卒子云〕理会的。酒到。〔孙权云〕母亲。先饮一杯。〔夫人云〕我先饮这杯酒。〔做饮酒科〕〔孙权云〕再将酒来。这一杯酒玄德公饮。〔刘玄德云〕恭敬不如从命。某领这杯酒也。〔孙权云〕这一杯酒该妹子饮。〔正旦云〕哥哥请。〔孙权云〕妹子请。〔正旦唱〕
　　【梧叶儿】哥哥当尊重。敢动劳。则见他金盏泛香醪。〔孙权低云〕妹子也。这一杯酒则要你见功者。〔正旦唱〕但饮酒只说酒中事。怎又伤我的心着我心下恼。〔孙权云〕妹子。你恼做甚么。饮了这杯酒者。〔正旦背唱〕我背地里将这酒儿浇天地也只愿的俺两口儿夫妻到老。
　　〔做饮酒科〕〔孙权云〕令人。接了盏者。酒慢慢的行。〔刘封上云〕自家刘封。奉军师的将令。着我送暖衣过江来与我父亲。我带着个包袱儿。只等筵席散后。就将这桌面包了家去吃。可早来到也。令人报复去。道有刘封到此哩。〔卒子云〕喏。报的大王得知。有刘封求见。〔孙权做背科云〕刘封此一来却为何事。玄德公。有你那刘封来见你哩。〔刘玄德做醉科云〕老夫人。某酒勾了也。〔孙权云〕玄德公醉了。妹子。这刘封来此怎的。〔正旦云〕哥哥。我不知道。〔孙权云〕妹子差了也。你怎生推不知道。你则实说。刘封此一来却是为何。〔正旦唱〕
　　【金菊香】哥哥你道我过门来事事有蹊跷。则你这两下里机关不甚巧。〔孙权云〕妹子。我当日与你计较的事。你几曾依我一些儿来。〔正旦唱〕若有那歹心儿天觑着。则愿你早放他还朝。也免的动枪刀。
　　〔孙权云〕令人。着刘封过来。〔卒子云〕刘封。主公唤你哩。〔刘封做见科云〕我刘封见父亲来的日子多了。天色寒冷。我为送暖衣过来。这桌面上吃不了的。也该散些我吃。〔孙权云〕哦。你原来为送暖衣。刘封。你父亲醉了也。〔刘封云〕哦。我还不曾唱喏哩。老妳妳唱喏。母亲唱喏。俺父亲醉了也。父亲。刘封送暖衣在此。〔刘玄德做醉科云〕老夫人。刘备酒勾了也。〔刘封云〕母亲。我家老子怎么吃的这等醉了。你叫他一声。〔正旦云〕刘封。你且不要叫他。等我问你几句话咱。〔刘封云〕母亲问我甚么。〔正旦唱〕
　　【醋葫芦】你那里羣臣喜共忧。〔刘封云〕军师们都好好的没什么忧。〔正旦唱〕事情歹共好。〔刘封云〕我们荆州一个低钱买个大■〈麻外食内〉■〈麻外食内〉。这个便是事情。〔正旦唱〕则您那云长翼德敢心焦。〔刘封云〕俺两个叔叔。终日喝酒快活。则不心焦。〔正旦唱〕则怕他急煎煎盼着音信杳。为着个甚些担阁。我怕您无人处将我厮评跋。
　　〔刘封云〕父亲醉了。只是打盹哩。母亲叫他一声儿。〔正旦云〕等我叫他。玄德公。刘封送暖衣在此。〔刘玄德做偷看刘封科云〕小姐。某饮不的酒了也。〔正旦唱〕
　　【幺篇】他眼蒙眬恰待开。对着人不敢瞧。则他那巧机关在腹内暗藏着。〔孙权云〕小姐。你扶起刘玄德来。与他穿上暖衣。再饮几杯咱。〔正旦唱〕你教我扶将他起来把衣换了。他正是醉人难叫。〔刘封云〕父亲。你这一睡到几时也。〔正旦唱〕他直睡到明月上花梢。
　　〔云〕玄德公。你换了衣服者。〔刘玄德做醒科云〕哦。夫人。你叫刘封过来。〔正旦云〕刘封。你见父亲咱。〔刘封做见科云〕父亲。刘封送暖衣到这里也。〔刘玄德云〕刘封。将暖衣来我换。〔刘玄德做穿科〕〔刘封做递锦囊科云〕父亲。这个锦囊收了者。〔孙权做背科云〕哦。一个锦囊儿。〔刘玄德做袖科〕〔刘封做打耳喑科云〕父亲。仔细着。〔刘玄德云〕我知道。〔正旦云〕这事好跷蹊也呵。〔唱〕
　　【幺篇】他耳边厢悄悄的言。心儿里暗暗的晓。不争你把我厮瞒着。怎知我这些心地好。〔刘封云〕母亲。看俺父亲咱。〔正旦唱〕我怎肯将他来违拗。我须是忠臣门下女妖娆。
　　〔刘玄德云〕刘封。你回去罢。〔刘封云〕酒也不曾吃的一锺儿。就着我回去。老妳妳母亲休怪。我过江去也。〔诗云〕军师差我送暖衣。顺风顺水疾如飞。平空走了数千里。眼看筵前只忍饥。〔下〕〔孙权背科云〕刘封去了也。恰纔递与刘玄德一个锦囊。一定是封书。刘玄德已是醉了。妹子。你凡事不肯依我。这一封书。你好歹与我看一看咱。如今着梅香且扶的刘玄德歇息去了。妹子。你暗地拏将书来。我看书中详细。依旧还你。这些小事。你也不依我。母亲。刘玄德醉了。着梅香扶他歇息去。〔夫人云〕梅香。扶玄德公歇息去者。〔梅香云〕姐夫。你醉了。我扶你歇息去罢。〔孙权云〕玄德公。明日再会也。〔刘玄德做唱喏科云〕多谢多谢。搅扰搅扰。〔做掉锦囊科下〕〔孙权做拾锦囊科云〕天假其便。我可可的拾着这锦囊儿。刘备。你合败也。我折开这书来看咱。我说是一封书么。〔做念科〕诸葛亮书奉玄德公座前开拆。自过江之后。众将各安。勿劳记念。今有曹操为赤壁之恨。点集大兵百万要来攻取荆州。如书到日。主公且慢回来。等贫道分拨众将。紧守各处关隘。早晚便过江问吴王再借些军马。共拒曹操。一者江东众将。都是旧识。二者孙刘结亲。又添上这一重亲眷。必然无阻。此书勿泄于外。诸葛亮书。哦。原来如此。我留他在这里做甚么。不如放他回去。只不借兵与他。等曹操杀他不好。妹子。则今日收拾了行李。就与玄德公回荆州去罢。〔正旦云〕谢了哥哥也。〔夫人云〕仲谋。你为甚么就着他两个回荆州去了。〔孙权云〕母亲不知。〔孙权做打耳喑科〕〔夫人云〕既然如此。只凭你罢。〔正旦唱〕
　　【浪里来煞】你那里担着愁。我这里倒含些笑。只待做了脱金钩东海冠山鳌。〔孙权云〕妹子。你则今日就起身罢。〔正旦唱〕你还怕我有心留恋着。只望俺那荆州疾到。便排下那几千番筵席你也休的再来邀。〔同夫人下〕
　　〔孙权云〕谁想周瑜枉用了一场心。若是诸葛亮过江来。俺一定又要借与他军马。便好道覆军之辙。前一番错了。如今又错不成。只就今日将刘玄德同我妹子放他回去。有何不可。〔诗云〕一心望把荆州勒要。不想又曹兵来到。早放他玄德渡江。也免得借兵聒噪。〔下〕
　　〔音释〕
　　勾去声　摔音洒　衠准平声　阁音杲　跋巴毛切　着池烧切　拗音要
　　楔子
　　〔刘玄德引祗从上诗云〕急离江东趱路归。荆州还隔彩云偎。鳌鱼脱却金钩钓。摆尾摇头再不回。某刘备自到江东。已经旬日。孙权意欲将我拘留在国。索换荆州。昨日孔明着刘封推送暖衣。故坠锦囊。赚某还家。孙权不知是计。卽日打发俺夫妻二人上路。到得江口。被甘宁凌统当住。亏俺夫人喝退。放了过来。不觉已近汉阳了。此去荆州不远。只怕周瑜知觉。领兵追赶。急难脱身。怎生得一枝接应军马来。可也好也。〔卒子抬旦车子上〕〔旦云〕玄德公着从者行动些。俺早到荆州咱。〔刘云〕恰纔这江口。吴将拦路。不是夫人喝退怎么能勾过来。这里已是汉阳江口。是俺荆州地方了。虽则如此。还怕周瑜来追哩。〔旦云〕玄德公放心。诸葛军师必有主张。兀那芦苇丛里有军马来。敢是你家兵也。〔张飞领卒子上云〕某张飞是也。奉军师将令。到这汉阳地面迎接哥哥。兀那远远望见。不是哥哥来也。〔见科〕〔刘玄德云〕三弟。你来了也。俺军师有甚么话说。〔张飞云〕哥哥请嫂嫂下车。上了马。先回荆州去。这是军师的将令。〔张飞做打耳喑科云〕可是恁的。〔刘玄德云〕我知道了也。夫人请下的这翠鸾车。换上了马。和俺先回荆州去。留三将军在后护送。〔正旦做下车上马科云〕三叔叔。你小心在意者。〔张飞唱〕
　　【仙吕赏花时】我着你换上青骢前路发。这早晚周瑜没乱杀。再休来俺面上弄奸猾。凭着俺单鎗也那只马。则着你都不得好还家。
　　〔刘玄德同正旦梅香下〕〔张飞云〕小校。牵着我的马。待我上的这翠鸾车。自在的坐坐。小校。抬动些。〔周瑜同甘宁凌统上〕〔周瑜云〕某周公瑾甫能赚得刘备过江来。不想主公为甚么就放他回去了。更待干罢。甘宁凌统。〔甘宁凌统云〕元帅有。〔周瑜云〕我着你两个把住江口。你怎敢违我将令。放他过去。〔甘宁云〕俺两个怎么肯放把守的似荷包口儿紧紧的。有孙安小姐说道。奉老夫人吴王的令旨。况且小姐平日好个性儿。老夫人又向着他。便是元帅自在那里。也不敢阻当。何况小将。〔周瑜怒科云〕唗。你岂不闻将在军。君命有所不受。我的将令。管甚么孙安小姐。如今权饶你将功折罪。点起人马。随我追赶去来。〔追科〕〔甘宁云〕兀那前面行的。不是小姐翠鸾车。元帅亲自赶上。问他个回去的缘故。可不好那。〔周瑜做下马跪科云〕小姐。某周瑜定了三计。推孙刘结亲。暗取荆州。今日甫能请的刘备过江来。拏住他不放回还。这是某赚将之计。怎么这江口上小姐倒叱退了众将。放刘备走了。着某甚日何年得他这荆州。你护你丈夫家。也不该是这等。〔张飞做揭帘子科云〕兀那周瑜。你认的我老三么。好一个赚将之计。亏你不羞。我老三若不看你在车前这一跪面上。我就一鎗在你这匹夫胸脯上戳个透明窟笼。〔周瑜做气科云〕原来是张飞在翠鸾车上坐着。我枉跪了他这一场。兀的不气杀我也。〔做气倒科〕〔甘宁云〕三将军。俺元帅箭疮发了也。〔张飞云〕我不杀他。你扶这匹夫回营中去。〔甘宁凌统扶周瑜下〕〔张飞云〕周瑜。眼见的你这一气。无那活的人也。哥哥嫂嫂前面去远了。小校。抬着车儿慢慢的走。将马过来。待某赶上。先见军师回话去来。〔下〕
　　〔音释〕
　　从去声　发方雅切　杀双鲊切　猾呼加切　戳侧角切　笼上声
　　第四折
　　〔诸葛亮领卒子上云〕贫道诸葛孔明。因周瑜要取荆州之地。请玄德公拜门。不肯放过江来。我着刘封送暖衣。就带一个锦囊去。我料孙权定放主公即日回来也。早遣三将军江边接应去了。贫道安排下筵席。与主公夫人拂尘。这早晚敢待来也。〔刘封上云〕自家刘封。过江送暖衣去。俺父亲正吃酒醉了。整整的饿了我这一日。我如今见军师去。〔卒子报科云〕刘封到。〔刘封做见科云〕军师着我刘封送暖衣并锦囊去。父亲着我先回来那孙家里摆的好席面。只是我刘封没造化。单只看的一看。做了眼饱肚中饥哩。〔诸葛亮云〕刘封。这也算你的一功了。〔刘封云〕多谢军师。〔刘玄德上云〕某刘备自过江住了十数日。多亏军师之计。就当日孙仲谋着某同夫人回荆州来。江边迎着张飞兄弟接应。俺先将夫人送回后堂中去了。我见军师去咱。〔卒子报科云〕偌。报的军师得知。有主公来了也。〔诸葛亮云〕主公回了。俺迎接去来。〔见科〕〔刘玄德云〕军师好妙计。孙权一见了书呈。就着俺过江来了。〔诸葛亮云〕主公请坐。待众将来全了时。一同庆功饮酒。〔关羽同赵云上〕〔关羽云〕某关云长。这是赵子龙。奉军师将令。着往樊城新野各处整点人马。听知俺大哥过江拜门。今日回来了。子龙。俺和你见哥哥去来。〔赵云云〕二将军请。令人报复去。道有关某同赵子龙下马也。〔卒子报科云〕二将军赵将军到。〔二将做见科〕〔关羽云〕军师。俺关羽同赵云在樊城新野等处整点人马回来了也。〔诸葛亮云〕二位将军少待。等三将军来时。与主公夫人庆功饮酒。〔张飞上云〕某张飞奉军师将令。接应俺大哥回来。令人报复去。道有张某来了也。〔卒子报科云〕三将军到。〔张飞见科云〕军师。张飞在江边接着哥哥。先打发嫂嫂换上了马。同大哥自回荆州。某就坐在嫂嫂翠鸾车上。周瑜领兵赶上。跪在车前。所说他取荆州之计。被某揭起帘子。羞辱了他一场。那周瑜一口气气的撇然倒地。扶的回营去了。这早晚多咱死也〔诸葛亮云〕三将军成此大功。可喜可喜。主公今日回了。两国孙刘结亲。又保守了荆州之地。贫道设一大宴。请孙夫人来庆贺咱。〔关羽云〕军师说的是。令人。传入后堂。请嫂嫂出来饮宴者。〔卒子云〕夫人有请。〔正旦上云〕妾身孙安小姐。今日同玄德公复还荆州。军师会众将排宴。论功庆赏。非同容易也呵。〔唱〕
　　【双调新水令】听的个东君今日绮筵开。则俺这美前程世间无赛。想当初要荆州通使去。舍了个亲妹子度江来。若不是巧计安排。怎能勾锦鸳鸯得宁耐。
　　〔正旦见科〕〔诸葛亮云〕夫人来了。主公请就坐咱。〔刘玄德云〕您众将。这几时若不是军师妙计。俺岂得复回荆州也。〔诸葛亮云〕此非贫道之能。众将之力。一来托赖主公洪福。二来多亏夫人贤德。方得俺两家罢兵。令人。抬上果桌来者。〔卒子云〕理会的。酒到。〔诸葛亮云〕贫道先与主公夫人送一杯。然后众将以次而饮。〔诸葛亮做递酒科云〕〔正旦唱〕
　　【沉醉东风】我只见众公卿欢容满腮。齐臻臻把果桌忙抬。画堂中音乐谐。宝鼎内香烟蔼。祝千秋磕头礼拜。不知道赤壁东风大会垓。可似这今朝奏凯。
　　〔诸葛又递酒科云〕夫人满饮此杯。〔正旦云〕军师先请。〔诸葛亮云〕不敢。夫人请。〔正旦唱〕
　　【沽美酒】见军师送酒来。空折杀女裙钗。多亏你决胜成功将相才。与妾身有何担带。敢劳动这酬待。
　　〔诸葛亮云〕夫人。饮过这酒者。〔正旦云〕妾身领这杯酒。〔做饮酒科〕〔刘玄德做递酒科云〕将酒来。我与军师敬一杯。〔正旦唱〕
　　【太平令】合谢你军师元帅。只这一封书促你回来识破了千般成败。杜绝了他十分毒害。这一场布摆。喝啋。是谁的手策。呀。保护得荆州安泰。
　　〔刘玄德云〕众将斟上酒。多要尽醉方归也。〔众饮酒科〕〔关羽云〕嫂嫂。想当初周公瑾怎生用计。要取索荆州。你是说一遍。与俺众将听咱。〔正旦唱〕
　　【锦上花】要取荆州。人人无奈。则有个周瑜。逞尽狂乖。定下机关。送亲过来。嘱付我的言词。扬扬不采。
　　〔张飞云〕若不是嫂嫂贤达。俺哥哥险些儿中了他的计策也。〔正旦唱〕
　　【幺篇】非干贱妾贤。凡事要明白。未入门桯。先纳降牌。既做姻亲。怎好乱猜。咱这里归伏。他干生计策。
　　〔诸葛亮云〕似夫人大德。端的少有。〔正旦唱〕
　　【碧玉箫】这也是天数合该。姻缘线牵来。夫妻有情怀。永远得和谐。愿皇图万万载。保封疆弭祸灾。御酒酾。宫花戴。长似这筵前宴乐无妨碍。
　　〔诸葛亮云〕您众将跪下者。听主公与你叙功赐赏。〔词云〕贫道本垄上遗民。遇明主三顾殷勤。在军中运筹决策。长则是羽扇纶巾。借荆州暂屯人马。奈东吴索取频频。屡设计皆为参透。故遣使议结姻亲。赚过江阴图谋害。锦囊至立送回轮。张翼德虽然粗鲁。翠鸾车假作夫人。将周瑜当场耻辱。箭疮裂一命难存。关云长雄略盖世。赵子龙大胆包身。便刘封不曾临阵。往来间亦有功勋。玄德公汉朝枝叶。孙小姐出自名门。正相应天缘匹配。排筵席庆贺长春。诸将佐加官赐赏。一齐的拜谢皇恩。〔众谢科〕〔正旦云〕俺玄德公呵。〔唱〕
　　【收尾】他本是汉皇帝室亲支派。少不得将吴魏并做了刘家世界。显得俺卧龙的诸葛十分能。笑杀那短命的周瑜刚则一时歹。
　　〔音释〕
  </div>
  <div class="pagination">
   <a href="元曲选_page111.html">
    上一页
   </a>
   <span>
    ...
   </span>
   <a href="元曲选_page107.html">
    107
   </a>
   <a href="元曲选_page108.html">
    108
   </a>
   <a href="元曲选_page109.html">
    109
   </a>
   <a href="元曲选_page110.html">
    110
   </a>
   <a href="元曲选_page111.html">
    111
   </a>
   <span class="current-page">
    112
   </span>
   <a href="元曲选_page113.html">
    113
   </a>
   <a href="元曲选_page114.html">
    114
   </a>
   <a href="元曲选_page115.html">
    115
   </a>
   <a href="元曲选_page116.html">
    116
   </a>
   <a href="元曲选_page117.html">
    117
   </a>
   <span>
    ...
   </span>
   <a href="元曲选_page113.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
