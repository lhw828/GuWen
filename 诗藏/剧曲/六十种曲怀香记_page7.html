<!DOCTYPE html>
<html>
 <head>
  <meta charset="utf-8"/>
  <title>
   六十种曲怀香记 - 第 7 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六十种曲怀香记 - 第 7 页/共 10 页
  </h1>
  <div class="content">
   【解袍欢】在靑琐霎时流盼。把芳心直恁迷乱。我为你偷寒送暖通方便。今夜裏呵。似巫姬遇襄王云雨弥漫。只见一个锦裆松卸。一个香罗解宽。一个情生百媚。一个眉皱两湾。爱杀恁合欢被暖翻红练。顚飞凤倒舞鸾。贴胸交股乐无厌。看你两人。今宵事。宿世缘。千金一刻不容闲。 
　　【前腔】小姐。我为你传书寄简。担惊怕受尽多般。今夜裏呵。双双自出风流汗。把春英呵。牕儿外有甚相干。你两个呵。翠帏香暖。我一个呵。花砌露寒。他也不管金炉烟断。他也不管银漏点残。好笑两个。分明烈火干柴熯。春罗上红点鲜。偷睛灯下笑相看。看了你们。我好动兴。风流趣。一念间。忍酸咬得袖儿穿。 
　　〔内鸡叫介贴〕小姐快些起来。〔生旦披衣上〕 

　　【山桃红】云情初腻。两意方酣。无奈那鸡声唤。分开交颈两鸳。不觉顚倒罗襦。不觉蓬松翠鬟。只因趁此时。尽此心。总释却伤春怨也。今夜姻缘果是难。〔合〕这风月眞稀罕。梯墙往还。但愿暮暮朝朝楚岫间。 
　　〔贴〕我看官人小姐两个呵。 

　　【前腔】芙蓉双袅。鸂■〈氵束鸟〉同翩。可知道鏖情战。喜得欢欣美满。你们尽好受用。竟不顾春英呵。冻坏了瘦骨棱棱。熬杀了芳心恋恋。待到月已西。鸡已鸣。恐有傍人窥瞷也。泄漏春光后会难。 
　　〔合前旦与香介〕此香出于西域。一着人身。经月不散。乃朝廷特赐。家父命奴家收贮。今谐伉俪。无以寄情。敢将此为表记。香气之着身。如妾之在怀耳。〔生受介〕此香非常。此会不易。香气着我身而不散。卽小姐在我心而难忘也。情同口语。感与忻幷。〔旦〕奴家千金之躯。托于足下。不止目前之乐。当为日后之谋。〔生〕此是小生本心。不劳小姐分付。〔贴〕事已完了。言已尽了。请快些出去。夜间早些来罢。〔生〕小姐。小生别了。〔旦留介〕何忍相舍。 

　　赴约钟情赠异香。　　　　堪怜此会不寻常。 
　　百年恩爱今宵始。　　　　赢得风流第一场。 

　　第二十六出　闻香致疑 
　　【风入松】〔外上〕暖风轻透碧纱幮。正是困人天气。画梁乳燕双飞语。摇浪影湘帘纹细。可爱淸和佳致。莫负了赏花期。 
　　〔浣溪沙〕翠葆参差竹径成。新荷跳雨泪珠倾。曲阑斜转小池亭。风约帘衣归燕急。水摇扇影戏鱼惊。柳梢残日弄微晴。下官前日蒙皇上特旨宣回。议定皇太子姻事。处置第二女孩儿出合成婚。费了多少心力。不胜劳苦。虽则如此。完却一桩心事。此怀甚觉宽裕矣。但第三女孩儿未得佳配。再作区处。匆忙之际。不觉斗指南方。时当新夏。庭槐蔽日。绿润图书。陇麦连云。黄催饼饵。碁罢楸纹人正懒。炉熏沈水日初长。当此无事之时。宜作赏心之乐。院子那里。〔末上〕竚立听呼唤。奔趋奉使令。覆老爷。有何钧旨。〔外〕早间分付设酒园亭。可完备么。〔末〕完备已久。老爷可差人请客。〔外〕没有外客。你去请三个掾史进来同叙。〔末请介生净丑上〕 

　　【翫仙灯】方値公余。忽辱主公招会。 
　　〔见介生〕光景蹉跎付掷梭。〔净丑〕初晴天气尙淸和。〔外〕雨余溪上扁舟好。何日闲来理钓蓑。列位请坐了。〔众吿坐介〕方完公务。忽荷传呼。不知有何分付。〔外〕我与列位会少离多。甚疎雅集。况我久劳乍逸。欲接淸谈。今日闲暇。请过园亭一坐。少叙阔私。〔众〕过辱隆恩。聊无寸补。得侍淸和之宴。益增感愧之怀。〔外〕院子看酒过来。〔末介外递酒介众跪答〕 

　　【金索挂梧桐】〔外〕淸和景可怡。几阵默林雨。水溢池塘。荷叶香浮细。幽亭酬酢也共欢娱。修竹长松映玉巵。闲吟遶屋扶疎句。须信渊明趣雅宜。南熏至。新裁白苎。扇动暑潜除。〔合〕论人生最要忘机。挽不住流光逝。 
　　【前腔】〔众〕虚檐燕引雏。碧沼游鱼戏。糁径杨花。是处因风起。篆烟轻袅也吐金猊。睡怯新蝉枕屡移。绿阴满院淸如水。墙外葵榴逞艳枝。休辞醉。闲愁万斛。管取尽消除。 
　　〔合前外〕坐间觉有异香。甚是可爱。你三人身边谁带得这香。〔众〕俱不曾带香。 

　　【锁南枝】〔外〕香芬馥。雅且奇。是谁佩囊藏在衣。〔众〕绝似沈檀之美。〔外〕幽远胜沈檀。〔众〕又如兰蕙之佳。〔外〕淸嘉过兰蕙。〔众〕敢是檐外香风。〔外〕非檐外。〔众〕那里香来。〔外〕在座隅。比龙涎。有余趣。 
　　〔生指介〕相公你看那。 

　　【前腔】花屛障。锦绣机。乘风缥缈多芳气。〔外〕不是花香。〔生〕我知道了。定是御炉烟。朝回惹衣袂。〔外〕天道初热。朝衣都已卸了。〔生〕或是金猊内。爇麝脐。〔外〕炉中那有此香。〔生〕或是鼎俎中。珍羞味。 
　　〔外〕席上那有此味。〔净丑嗅生衣介〕知道了。 

　　【锦衣香】我三人虽同辈。羡韩生独出类。素尙修洁衣冠。乡人难浼。〔外〕德眞果是好洁净。〔净丑〕近多香气渍襟裾。芳馨透彻甚异平时。神仙队裏似追陪。令人可意。暂时相聚。却疑身在万花丛裏。〔外作疑介〕 

　　【浆水令】这奇香温醇可贵。想从来亦非容易。灵根瑞种世间稀。上方禁苑恐不多储。〔背介〕关心事堪疑虑。吾家曾受皇恩赐。〔合〕兹良会。兹良会。逢场作戏。忘年分。忘年分。乐雍熙。 
　　晚上危亭亦快哉。　　　　淸风如水辟尘埃。 
　　一杯到手先成醉。　　　　万事无心触处来。 
　　〔外吊场〕入门休问荣枯事。观着容颜便得知。自家这几日见得第三女孩儿容颜改变。举止异常。正在狐疑之际。方纔韩寿衣间温香袭人。我想这香是西域所贡。一着人身。香气经月不散。皇上独赐于我。付托女孩儿密藏靑琐中。他那里得来。我一向有事在外。莫非与他做下事了。因此方纔飮酒。事上心来。不觉易醉。可恼可恼。〔叹介〕将信将疑。不能明白。且待晚间。径到绣房中。与女孩儿取讨此香。看他在否。便知端的。 

　　疑事最关心。　　　　弓蛇杯影参。 
　　幽踪不易觅。　　　　呑却线和针。 

　　第二十七出　索香看墙 
　　【破阵子】〔旦上〕绿荫扶疎夜。西牕新月娟娟。心疑近事身如梦。目盼佳期日似年。〔贴合〕凝思只黯然。 
　　〔洞仙歌〕〔旦〕冰肌玉骨。自淸凉无汗。水殿风来暗香满。〔贴〕绣帘开。一点明月窥人。人未寝。欹枕钗横鬓乱。〔旦〕春英。我自会韩生之后。心神甚快。朝隐而出。暮隐而入。形迹不露。料无知者。如此往来。目下虽好。但不知去后若何。〔贴〕韩官人元是贵族。今为老爷通家。才貌兼全。未曾定婚。小姐乃是夫人爱女。未曾纳聘。通一媒妁。谐老百年。亦不难之事。何必愁他。当此夜凉无寐。自须消遣为妙。 

　　【解三酲】〔旦〕芰荷池雨声轻溅。似琼珠滴碎还圆。栏杆十二闲凭遍。好淸夜。未成眠。玉钩垂下帘高卷。耿耿明河已在天。〔合〕人不见。萧墙千里。彼此心悬。 
　　【前腔】〔贴〕觑流萤飞来庭院。举齐纨笑扑纤纤。临风对月聊消遣。堪解愠。理熏弦。云形屡耸千峯巧。花气浑飘百和烟。〔合前〕 

　　【一疋布】〔外上〕心生虑。苦忧煎。根寻事始缘。黄昏独到绮牕前。狐疑应立涣。 
　　〔见介旦〕爹爹为何黄昏来此。〔外〕我非为别事。前日朝廷所赐异香。如今要用。特来取。可把与我。〔旦〕这香恐是爹爹取去用了。〔外〕胡说。我一向在外。那有闲情用此。我托你收藏。却把与谁了。〔旦〕孩儿居深闺之中。无亲戚之会。把香与谁。〔外〕旣不与谁。香在那里了。〔怒介〕 

　　【剔银灯】论女职当承父言。这些物无心收管。不惟负却君恩眷。视天亲殊为轻浅。〔合〕要将就裏究研。这意儿敎人怎安。〔旦跪哭介〕 

　　【前腔】望椿庭衰龄欢忭。何须得怒形颜面。异香虽好。不过外物耳。父子乃天性之亲。可怜平地风波变天那好苦。霎时间胆惊心战。〔合前〕 

　　【前腔】〔外〕恁端居重门深院。把珍奇恣行暴殄。〔旦〕暴殄天物。古人深戒。孩儿岂不知道。〔外〕反张利口支吾辨。自轻狂辄同污贱。 
　　〔合前外〕想是春英这小贱人偷去此香。〔贴跪介〕天那。春英做使女呵。 

　　【前腔】侍房帏力勤针线。守闺箴敢容偷捵。此香或是老爷取用。一时忘了。或是小姐收贮。一时失了。仓皇急遽寻不见。老爷今晚追寻。小姐与我一时无措。〔哭介〕徒多愁泪流如霰。 
　　〔合前旦〕此香是淸玩之物。旣不能充饥。又不能御寒。孩儿要他没用。况独处闺房。并无亲戚往来。不敢私假。那知着落。〔哭介〕今晚爹爹为此微物。发此大怒。恐伤天和。晚年衰质。岂宜如此。请自三思。勿生多虑。〔外恼介〕■〈口秃〉。没了我香。又多饶舌。气死我也。你且进去。少不得有个着实。再作区处。〔贴〕事到头来没奈何。〔旦〕枉将疑虑责差讹。〔外〕酒逢知己千锺少。〔合〕话不投机半句多。〔旦贴下外转行介〕此香乃西域所贡。皇上甚爱重之。惟下官与大司马陈骞。得蒙所赐。其余虽亲王贵戚。皆不得预。皇上殊恩。不敢轻用。托他收藏。谁料他与韩寿通情。竟失此香。况他近来形容改变。不言可知。虽然如此。我府中门阁严峻。内外隔绝。怎能进得。将信将疑。不能明白。如何是好。〔起介〕我有计了。此事只好潜察。不宜扬言。且去暂卧。徉称有贼。着人四下里遍看墙垣门户。倘有往来所在。必存痕迹。这事就可知了。〔睡介内打更介外惊起介〕有贼有贼。院子那里。〔末上〕夜中高叫声如撼。梦裏惊闻走似飞。老爷见贼走在那边。〔外〕不知走那边去了。快着多人搜寻。〔末叫介〕各廊巡夜的都来。〔净丑执火把上〕貔貅驱小兔。鹰隼逐孤禽。〔外〕将火照明。各处去寻看。〔末引净丑看介〕 

　　【滴溜子】携灯照。携灯照。光明如电。穿窬的。穿窬的。潜身怎掩。四周巡逻将遍。〔外〕仔细用心搜看。〔众〕各处都寻遍了。没有些须踪影。惟东北墙角上边呵。似狐狸足迹痕。不生草藓。那贼听得喊声。或者踰越逋逃。料在此间。 
　　〔外看介〕正是了。这墙头光光滑滑的。 

　　【前腔】东北上。东北上。墙头痕显。今夜裏。今夜裏。狐疑可验。此心不胜兢战。自知欠谨防。致有此变。你们众人自今以后。各要勤劬。不宜怠缓。 
　　贼旣逃了。你们都去睡罢。〔众〕捉贼不如辟贼。疑心须要小心。〔下外〕事已明矣。情已眞矣。又何疑焉。家门不幸。有这丑事。〔恼介〕可恼可恼。 

　　【归朝欢】寃家的。寃家的。德性丧天。全不顾闺门行检。桑楡景。桑楡景。衰白可怜。这丑声羞污了晋元勋冠冕。 
　　【余文】寃家。岂不愆期有待求佳选。无端白璧轻污玷。只恐路上行人作话传。 
　　靑琐无端失异香。　　　　东墙狐迹见乖张。 
　　大风吹倒梧桐树。　　　　定有傍人说短长。 

　　第二十八出　鞫询香情 
　　【菊花引】〔老旦上〕光景迫桑楡。犹有闲愁苦。大事已胡涂。羞杀门楣差误。 
　　男正位乎外。女正位乎内。家人利女贞。内外斯无愧。我第三女儿素多才思。颇重风情。不料相公出鎭。付托韩寿府中安歇。我因病卧。失于堤防。彼此潜通。做成丑事。帷簿不修。我之罪也。相公见女孩儿形容改变。韩寿又有异香。遂生疑虑。昨晚自去取讨此香。已没有了。相公大恼。形于声色。倘外人闻知。坏我宫中两女体面。殊不雅观。且待相公出来。将些言语委曲解劝一番。多少是好。 

　　【望远行】〔外上〕元勋簪组。谁料得家声如许。隐忍藏污。满腔子憧憧难数。 
　　〔见介〕夫人。养子不教父之过。人皆知之。那养女不教。不知是谁之过。〔老旦〕相公。无稽之言勿听。弗询之谋勿庸。自古道眼见未为眞。况未见者乎。〔外〕你说得好。这暧昧之事。容得你见。想你曾见。不以为眞。而反纵他如此。〔老旦〕以无为有。空怀载鬼之疑。弄假成眞。枉用张弧之计。差之毫厘。缪以千里。倘有后悔。噬脐莫及。相公请自三思。不可造次。〔外怒介〕你还道没有这事。且问这香如何失了。韩寿从何所得。墙上痕迹。是谁往来。〔老旦〕香是炉中淸玩之物。或者女孩儿好香。日久已烧尽了。韩寿之香。别有所得。难必女儿所与。墙上痕迹。野猫黄鼠狐狸出没。年久所致。韩寿一书生之力。岂能插翅飞过此等高墙。你今日之论。皆凭虚涉空之谈。非眞知灼见之实。将我绣阁如花之女。当你雷霆不测之威。父子相残。门楣自玷。天道人伦。皆有所亏。妾为相公不取也。〔外〕溺爱者不明。你爱着女儿。兀自不肯信哩。我且把些证见与你看。〔老旦〕有何证见。便要明白。〔外〕我与你一个明白。丫头秋香冬秀春英都唤出来。〔净丑贴上〕听得高声叫。慌忙走来到。必定有跷蹊。偷香事发了。〔跪介〕有何分付。〔外〕你这些奴才。把小姐与韩寿往来情由。何日送香与他。仔细实说。饶你性命。若有一言不实。就打死了。〔净丑〕我们伏侍夫人。并不知道。〔贴〕这香甚好。天道初热。小姐怕闻秽气。每日金炉中烧用尽了。〔老旦〕我道是烧用尽了。这些小物。查问怎么。〔贴〕夫人说的正是。〔外〕唗。这奴才不许开口。先打秋香冬秀。便知眞实。〔打净丑介净丑〕老爷饶打。容我们吿禀。前日老爷出鎭之时呵。 

　　【玉交枝】房栊深暮。侍夫人挑灯将卧。忽闻得牕外人行。我两个呵。急出去周围寻顾。〔外〕见甚么人来。〔净丑〕只见春英韩寿手相扶。称言小姐邀情晤。〔外〕那时怎不拏住了他。〔净丑〕也要拏他。想夫人病中。不宜着恼。小姐掌家。势难违逆。因此上难行阻御。因此上难行阻御。 
　　我两人止见这遭。已后事情。都问春英。便知端的。〔老旦〕那有这事。不要听他。这奴才怕打。随口胡说。相公岂可以威逼之。〔贴〕夫人说的是。老爷详察。〔外〕春英这奴才。如今赖不得了。送暖偷寒。来踪去迹。都由你起。好把始末根由。从实说明。〔贴哭介〕没有这事。便打死春英。亦无指实。〔外打介〕这奴才口硬。便打死罢。〔贴介〕好苦。熬打不过。只得说了。老爷饶打。容我吿禀。前者老爷诞日。韩寿赴宴。小姐回避进去呵。 

　　【前腔】潜窥靑琐。见仪容风流雅素。向兰闺寤寐相思。通凤简绸缪传致。要图百岁共欢娱。先期一梦行云雨。〔外〕你怎不阻他。做这勾当。〔贴〕小姐是主。春英是下人。因此上难行阻御。因此上难行阻御。 
　　〔外〕情眞事实。气杀我也。虽则如此。便打死这些奴才。亦何益哉。〔喝介〕■〈口秃〉。且去。〔净丑〕困鱼离网罟。〔贴〕幽鸟脱樊笼。〔并下外〕夫人。如今有了证见。又何理说。〔老旦〕相公不可轻信胡言。还须自存体面。 

　　【八声甘州】堂堂相府。把门楣自坏。丑声传播。〔外〕方纔丫头所言。你曾听么。〔老旦〕痴愚奴辈。怎当恁怒威如虎。相公。你须要三思着。流言却成投鼠误。偏惑犹然见豕讹。〔合〕可歔。全没此远大之图。 
　　【前腔】〔外〕卢胡。徒为恃怙。逞遁辞护女欺夫。把黄扉紫阁。声名丧在须臾。花残已知难再补。圭玷谁云尙可磨。 
　　〔合前老旦〕相公你且息怒。听我一言。〔外〕事到如此。又有何说。〔老旦〕此事不论有无。你一朝之忿发之甚易。女儿终身之忧。当之实难。倘他羞愤。自尽而死。外人闻知。岂不辱你宫中两女。皇太子齐王视你何如人。你亦何颜立于朝廷众公卿之上。况韩寿原系通家。是你看他才德兼全。托在府中安歇。分明引盗入室。得成此事。自家不能防微杜渐。却怨谁来。莫若卽通媒妁。速订婚姻。一则免吾女别嫁。一则消傍人私议。〔外〕这般胡说。亏你不羞。〔老旦〕我是好话。你须 

　　【前腔】踌蹰。乘时配取。勋名阀阅彼此相符。男才女貌。正是敌体葭莩。〔外〕公侯之女。岂嫁钻穴之徒。〔老旦〕今朝莫诮钻穴徒。他日惊看运庙谟。〔合前〕 

　　【前腔】〔外〕模糊。情辞鄙鲁。我当朝元辅。肯婿戋夫。他草茅韦布。怎入玉簇珠铺。〔怒介〕你休说那话了。门楣自缘轻玷污。伉俪何劳妄觊觎。〔合前〕 

　　溺爱眞禽犊。　　　　胡涂岂丈夫。 
　　是非终日有。　　　　不听自然无。 

　　第二十九出　问卜决疑 
　　【瑞鹤仙】〔生上〕僻性耽风月。恨行藏疏浅。霎时机泄。姻缘从此歇。恐豹尾黄旛。使身顚越。 
　　天道有盈亏。泰过还为否。人事有得失。乐极悲应起。小生与小姐相通。东墙往来。朝出暮入。携云握雨。两情甚欢。指望求通媒妁。以为偕老之计。谁料园亭宴会。司空闻我身上异香。疑是小姐所赠。卽行查究。事迹昭彰。小姐惊忧成病。安危未知。春英锁禁空房。生死难保。我孤身在此。若不逃避。恐有奇祸。〔悲介〕小姐春英受此苦楚。怎忍舍去。但事在难处之际。我亦无可奈何。只得往郑妈妈家商议。作速动身。保全性命。料得司空饶我不过。〔行介〕 

　　【神仗儿】随机应变。随机应变。难容稽缓。倘他行筹算。怎免剥床肤患。须劲捷。效鹏抟。须劲捷。效鹏抟。
  </div>
  <div class="pagination">
   <a href="六十种曲怀香记_page6.html">
    上一页
   </a>
   <a href="六十种曲怀香记.html">
    1
   </a>
   <a href="六十种曲怀香记_page2.html">
    2
   </a>
   <a href="六十种曲怀香记_page3.html">
    3
   </a>
   <a href="六十种曲怀香记_page4.html">
    4
   </a>
   <a href="六十种曲怀香记_page5.html">
    5
   </a>
   <a href="六十种曲怀香记_page6.html">
    6
   </a>
   <span class="current-page">
    7
   </span>
   <a href="六十种曲怀香记_page8.html">
    8
   </a>
   <a href="六十种曲怀香记_page9.html">
    9
   </a>
   <a href="六十种曲怀香记_page10.html">
    10
   </a>
   <a href="六十种曲怀香记_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
