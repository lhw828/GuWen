<!DOCTYPE html>
<html>
<head>
    <meta charset="UTF-8">
    <title>六十种曲千金记 - 第 7 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲千金记 - 第 7 页/共 11 页</h1>
    <div class="content">　　一朝权在手。　　　　定把令来行。 

　　第二十七出　预防 
　　【菊花新】〔外扮赵王上〕男儿生世间。少壮当封侯。战伐有功业。焉能守旧坵。 
　　自家赵王是也。闻知韩信明修栈道。要与我征战。遣先锋去打探。不见回来。不免唤李猛将军来。分付他带领军马。把守城池。待俺领三军前去与他交战。小校唤李猛将军。〔叫介小生上〕来了。 

　　【前腔】楚汉定雌雄。使我心头涌。 
　　吿大王。有何钧旨。〔外〕那韩信领兵与俺交战。你可统领五千人马。把守城池。待我整备三军。前去擒拿韩信。扫荡他邦。〔小生〕大王请去。城池守护。自有小将在此不妨。 

　　【红绣鞋】〔外〕三军听令遵行。遵行。连忙排阵兴兵。兴兵。人努力。马蹄轻。〔合〕云漠漠。雨纷纷。井陉险。绝粮军。井陉险。绝粮军。 
　　【前腔】〔众〕先锋主帅亲征。亲征。须论武烈威名。威名。人似虎。马飞腾。〔合前下〕 


　　第二十八出　定谋 
　　【满庭芳】〔末上〕黄石奇谋。赤松高致。始终惯在心胸。君仇未报。借汉易为功。 
　　千金散尽复韩仇。不报韩仇死不休。五世相韩原有种。一朝天子未封侯。自家乃张良是也。昨闻丞相举荐韩生。具礼拜为大将之职。今日约往帅营庆贺。且等待他来。 

　　【前腔】〔外上〕且喜明良际遇。还夸文武攸同。天机动。伫看狼烟扫尽。表我志英雄。 
　　〔见介末〕老丞相拜揖。〔外〕军师拜揖。〔末〕天地人和应四时。孤虚旺相我能知。方当天与人归际。不显功勋未足奇。昨蒙丞相约往帅营。拜访韩元帅。可就此同行。〔外〕请了。转过营门西去。那门正是帅营。〔外末〕进去通报。萧爷张爷在此。〔丑报介〕 

　　【菊花新】〔生上〕金裘骏马趁英豪。显我平生志气高。身不离弓刀。早把君恩酬报。 
　　〔生〕丞相军师请了。〔外末〕元帅请。〔生〕丞相军师拜揖。〔外末〕元帅拜揖。〔生〕老丞相。向日军令严紧。冒渎却休怪休怪。〔外〕正当如此。〔生〕六合风驰虎斗龙。一身当国斩羣雄。〔外末〕王朝有道生良将。〔生〕全仗吹嘘举荐功。今蒙丞相军师下顾。未审有何委令。〔末〕今日一来拜贺元帅。二来因见世态纷纷。何时可定。秦庭之鹿已失。高才捷足者旁午于四方。汉室之龙于飞。智谋骁勇者纵横于天下。当今之时。欲为君者不得其臣。欲为臣者不得其主。今日幸而明良相逢。风云际会。何不大施赤手之功。以图著名汗靑之史。〔生〕军师听禀。膏粱虽美。去病则药石不可不先。礼乐虽文。用武则兵革不可不重。〔外〕今元帅所言虽美。然而士卒云屯。掌生杀者在乎一将。贤臣星聚。持王纲者在乎一人。下官虽忝文职。策谋全赖军师。〔末〕不敢。二位俱不肯做主。野夫一人亦不能兼有所长。吾闻易云。二人同心。其利断金。同心之言。其臭如兰。莫若我三人对天立誓。歃血为盟。共扶王室何如。〔生〕军师美言。敢不从命。〔外末〕旣如此。就烦元帅麾下军校。取鸡狗血来罚誓。〔生〕叫军校。取歃血盆过来。〔净丑执盆上〕足健追奔马。声高气亦雄。身轻如过鸟。足快赶飞龙。吿元帅。歃血盆在此。〔生〕五伯当年势迭兴。读书牛角戴锄耕。黄河一带山如砺。惟有盟言不可更。〔外〕盟可和兮不可寒。谁言唇血未能干。君臣自古盟为重。鸡血淋漓共一盘。〔生〕军师丞相请。〔末〕丞相元帅请。〔外〕军师元帅请。〔末〕良为君父复仇。死亦瞑目。若不助汉灭楚者。有如此血。〔外〕何自刀笔登台鼎。吾闻乘人之舟者载人之难。受人之恩者终人之事。若不助汉灭楚者。有如此血。〔生跪介〕韩信家本侧微。辄升大将。恩深宠渥。若不平定四方以安刘氏者。有如此血。〔众〕取去。〔净丑〕湛湛靑天不可欺。纤毫私意鬼神知。谋臣歃血为盟后。楚汉兴亡事可知。〔净丑下末〕旣以歃血为盟。共当拜谢天地。〔合〕 

　　【画眉序】文武两相依。歃血为盟有天知。为春王正脉未绝如丝。愿三杰心志和同。一统山河完聚。〔合〕大家戮力勤王事。功成在汗简标题。 
　　〔丑上报事介〕军情事十分紧急。小将不得不报。〔生〕辕门外军报什么事。 

　　【滴溜子】〔丑〕军情事。军情事。特来报知。东南上。东南上。震拥鼓鼙。〔生外末〕旗上写什么字号。〔丑〕远望成安君三字。〔生〕成安君乃是赵国了。〔丑〕先锋下战书侵吾地。〔合〕请大将疾忙临阵指挥。 
　　【前腔】〔生末外〕干戈动。干戈动。四方斗起。征战事。征战事。出乎不已。上赖吾王洪福。下承阃帅成事有济。〔合前〕 

　　【前腔】〔净上报事〕白旗报。白旗报。元帅听启。〔生〕报甚事。〔净〕齐国的。举兵无礼〔生〕齐国乃小小之邦。怕他怎么。〔净〕近日连衡楚将。〔生〕原来合着楚兵。未知何人为将。〔净〕龙沮逞武威刻战期。 
　　〔合前净下末外〕元帅。楚国又来。齐国又来。又闻楚兵相合。如此怎好。 

　　【前腔】〔生〕军师的。军师的。不须致疑。相国的。相国的。何必恐虑。待吾略施谋计。管敎赵与齐尽扫除。〔合前〕 

　　【尾声】如雷战鼓惊天地。鼎沸山河能料理。拟望成功奏凯回。 
　　〔外末〕元帅。歃血盟誓。我三人之心。征伐者。乃一国之计。不知元帅出师。择在何日。〔生〕下官拜将之后。出师之期已有定矣。昨日令人明修栈道。暗度陈仓。径截赵魏。掩其不备。一鼓而下。那时取赵灭燕。东击齐师。南绝楚粮道。西与吾王会于荥阳。信之愿也。〔外〕军事已早定矣。眞大将之才也。可喜可喜。〔下〕 

　　〔末〕长蛇封豕混枭鸱。　　　　〔外〕尽属元戎一指挥。 
　　百万貔貅听号令。　　　　〔合〕八方黎庶仰旌旗。 

　　第二十九出　破赵 
　　〔生上〕众将官。上前听吾号令。〔众应介〕俺拜将之后。行军调令已有晓喩。将令旣申。不须吾指教。今日出师事疾。尔等戒严明修栈道。明晚大军要暗度陈仓。〔众〕吿大将军。明修栈道。以为顺取之势。甚得其便。今暗度陈仓。元帅却为何。〔生〕咄。你晓得什么。明修栈道者。使各各伺候在彼备战。暗度陈仓者。将燕齐赵魏掠兵战将一鼓而下。正所谓疾雷不及掩耳。预使万军背水为阵。待吾与彼交战。扎定本营追来。你当奋勇接战。着二千小校。各执旗鼓。伏于赵国之傍。他必空城逐我。汝等遂入其城。拔赵旗插汉旗。那时纔中吾计。不可迟误。事定功成。重行升赏。〔众〕得令。〔生〕再传令各营将官。子时祭旗。寅时出军。如违令者枭首。 

　　【水底鱼】〔丑分付介众〕暗裏藏机。岂无胜赵时。诸军埋伏。佯输便易旗。佯输便易旗。 
　　【前腔】〔赵王众上〕尀耐韩生。前来激我每。吾今一战杀。敎他不见形。 
　　【前腔】〔众〕赵国无仁。如何乱起兵。燕齐都败。那怕小邦君。〔赵众〕云漠漠。雨纷纷。井陉险。绝粮军。 
　　〔赵〕军校。远远望见那尘头起处。莫非是汉家人马。〔丑〕是汉家人马。〔赵〕分付前队人马上前打话。〔丑〕来将何人。〔净〕天保大元帅六国都招讨征东破楚大将军韩元帅。〔丑〕韩信。你这懦夫。待我去须自与他相持。〔生〕你可就是赵王。有甚本事与俺交战。〔赵〕那个与你斗口。〔换白马介生下介赵〕我说这懦夫有甚本事。与俺对敌。分付大队人马与我追上前去。〔下韩兵上净〕太平原是将军定。还许将军定太平。自家乃是韩元帅麾下副将是也。我奉将军令。着俺带领这五千铁骑伏于赵国之旁。战败之后卽入城中。拔赵旗插汉旗。叫军校。〔众应上〕算定成安君。饶你锦鳞归大海。难脱天罗地网灾。〔下赵众上〕 

　　【前腔】疾走衔枚。刀鎗要整齐。交锋战斗。得胜便回旗。 
　　呀。不好了。怎么城上都是那汉家旗号。又中了那懦夫之计了。叫军校。努力杀进前去。看怎么。 

　　【前腔】〔韩上众〕呐喊齐声。三军各用心。指挥听令。奋勇那顾身。奋勇那顾身。 
　　〔赵上〕看你这懦夫这等欺心。出马来。〔战介赵输介绑介〕罢了。若听李左车之计。不落与这懦夫之手。〔生〕你这厮有甚本事。敢与我对敌。〔赵〕我也是有本事的。被你这懦夫藏兵易旗哄了。〔生〕军校。绑到军营示众。〔应介〕得令。 

　　【排歌】〔众〕背水为营。藏兵易旗。陈余赵歇成诛。燕齐不战望风靡。楚汉先期载榇舆。兜鍪晃金鼓齐鸣。三军齐唱凯歌回。班师日。奏捷时。麒麟阁上姓名题。 
　　〔小军〕禀元帅。到了营门了。〔生〕军校。分付各队伍将官各归营寨歇息。〔丑分付介生〕带那成安君这厮过来。问他恰是愿降愿斩。〔丑上问介赵〕咄。上覆你那懦夫小人。我乃是一邦之主。怎么伏你。你要去就去罢。〔生〕绑出辕门外斩首示众。〔丑押下介生〕成安君旣斩。快着班师回去罢。 

　　阎王注定三更死。　　　　定不留伊到四更。 

　　第三十出　延访 
　　【粉蝶儿】〔生上〕席卷囊收。小邦的尽归吾彀。任从他齐楚绸缪。翦藩篱。除羽翼。渐交分剖。 
　　谦受益。满招损。常闻往圣之格言。贫无谄。富无骄。每记先贤之良训。我韩信未及引兵击赵。出自井陉。不想赵有李左车谏说。赵王自欲请兵绝吾辎重。古云。远道行兵。以食为重。又云。重赏之下。千军辟易。若使左车之计一行。我韩信几乎入于虎口。安能背水以胜赵军。为此。令军中有能生擒李左车。赏以千金。官封万户。未知可曾拿得否。〔丑净上〕有事不敢不报。无事不敢乱传。报声息事将官吿进。吿元帅。李左车已曾拿下了。未有钧旨。不敢送入。〔生〕果然拿了。〔净丑〕是。拿了。〔生〕不曾伤损他么。〔净丑〕不曾伤损他。还是囫囵的在那裏。〔生〕快去送进来。〔净丑〕吿元帅。拿这李左车。不知是要粗凌迟碎凌迟他。〔生〕我自有制度。谁要你问我。〔净〕吿元帅。李左车是小人拿的。〔生〕都有赏。快送他进来。 

　　【前腔】〔外扮李绑上〕亡虏俘囚。恨成安君不听奇谋。今日国遭亡。身遭难。有谁搭救。 
　　〔小外见跪介生〕呀。我军中好没分晓。怎么把先生绑缚。待小将亲自解缚。〔小外〕起动将军。〔生〕先生请起。〔小外〕小人不敢。〔生〕非也。先生有神谋妙策。信非不知。但以军令从事。故此相犯。恕罪恕罪。先生请坐。〔小外〕小人罪夫。焉敢上坐。〔生〕先生请坐。不必太谦。〔外上坐生〕众将都退。〔众应下生〕外者小将行兵。欲出井陉之口。不知先生有何计策。谏说赵王。〔小外〕将军有问。老夫敢不实吿。外者将军涉险远来。势不可敌。吾闻千里馈粮。士有饥色。这井陉之口。止容一人一马。车不得方轨。骑不得成列。兵旣远来。粮食在后。若得请兵三万。沿路截之。深沟高垒。愼勿与战。数日之间。必致危困。此乃老夫不才实有此谏。赵王不从。〔生〕先生之言。高出小生万倍。若使赵王果听斯言。我韩信焉能出此。〔外〕不敢。老夫敢问将军。右傍山陵。左旋水泽。今者背水之阵。以胜赵军。出于何典。〔生〕先生但知兵法九地。不知机变在人。岂不闻陷之死地而后生。置之亡地而后存。且士卒非素所抚循。一旦驱市人以战。苟于生地。溃散奔逃。安能以少击众。胜赵军乎。〔小外〕此眞将军高见。老夫焉能到此地位。〔生〕不敢。如今小将意欲北攻云中。东伐齐邦。行何计策。方得事全而功倍。〔外〕亡国之士。不可以图存。败军之将。不可以语勇。将军自有高见。卑末何敢僭言。〔生〕吾闻百里奚去虞而虞亡。之秦而秦霸。非愚于虞而智于秦也。用与不用。听与不听耳。〔外〕智者千虑。必有一失。愚者千虑。必有一得。狂夫之言。圣人择焉。将军果然不耻下问。老夫敢献先声后实之说。〔生〕何以谓之先声后实之说。〔外〕将军听禀。今日将军虏魏王豹。诛成安君。威振天下。谁不惊惧。然率连战疲倦之兵。战于燕国坚城之下。战则不得胜。攻则不得取。岂不自损其威。祸生不测。〔生〕若如此。计将安出。〔外〕今为将军筹策。莫若休兵解甲。鎭抚赵民。然后遣一辩士。奉咫尺之书。燕必听从。嗣后燕齐智勇俱困。教他救济无及矣。〔生〕妙计妙计。我韩信若不请先生谢罪。安得闻此先声后实之计。小将合当拜谢。〔外〕元帅。岂敢。〔生〕 

　　【梁州序】兵骄须覆。机深难破。良将还凭王佐。才非伊吕。安能无事无讹。忆昔舜犹勤问。禹拜昌言。有善须当慕。古来贤达者尙谦和。自满夸能岂丈夫。〔合〕军旅事。吉凶大。看羣雄聚散星旗布。何日得罢干戈。 
　　【前腔】〔小外〕犬犬非主。身甘舂磨。何幸置吾高座。天怜樗朽。分明转祸为福。将军。且自从容安赵。缓策收齐。府郡皆经过。那时呵。羽书封咫尺射燕都。敢不从风附和我。 
　　〔合前丑上启事〕只因军令紧。两脚恨难行。吿元帅知道。齐国引兵来得甚急了。〔生〕果然来得急了。〔丑〕是。〔生〕军中仓卒。不得款叙。有慢先生。怎么好。请先生同到阵前。以观其形胜何如。〔外〕将军有令。老夫焉敢不陪。〔生〕旣如此。请。〔外〕请。 

　　〔生〕不将仇报反将恩。　　　　〔外〕方见将军四海心。 
　　〔生〕着意种花花不发。　　　　〔外〕无心插柳柳成阴。 

　　第三十一出　救齐 
　　【红衲袄】〔净上〕头戴着铁兜鍪猩网红。身披着金锁铠须弥重。不怕你密森森鎗和戟。不怕你乱纷纷刀与弓。我自有拔山力盖世勇。笑谈间指挥他阵垒空。〔笑介〕可笑那韩信夸能也。他把赵魏燕齐欲并攻。 
　　我欲恕人人不恕。人难容我我难容。自家为何发此言语。只为那韩信这厮。自从我故叔武信君渡淮而来。不幸阵亡之后。吾曾授他为执戟郞官。官虽不大。待后有功。另加赏爵。不意此人性急。弃楚归汉。拜为大将之职。前日他因先定魏。次卽攻赵。惜乎成安君不信李左车之计。败于背水之阵。此非韩信之能。因吾未曾出师以救二国故也。今欲东击齐王。将欲隘吾归路。绝吾粮道。所谓唇亡则齿寒也。这厮好生无理。军士每那裏。〔末扮小军上〕忽闻呼唤急。未审有何因。吿将军。有何钧旨。〔净〕军士每传吾号令。务要军伍整齐。旌旗次序。金革分明。次第擂鼓发炮。且待参军出来。再有分付。〔丑扮龙沮上〕 

　　【前腔】斩天关不愁他势逞雄。撼地轴怎当我心无恐。不怕他铜墙高数仞。也不怕他铁城关围几重。俺这裏人如虎马如龙。倒轮鎗撞穿他心与胸。呀。可笑那韩信夸能也。他把赵魏燕齐欲并攻。 
　　大王。龙沮参见。〔净〕龙沮。你来了。〔丑〕是。小将来了。〔净〕你知大将韩信么。〔丑〕小将颇知其人。〔净〕他曾定魏破赵。今又击齐。人都道他大有功于汉。汝等当如之何。莫若助阵以救齐王。为吾保障可乎。〔丑〕吿大王。不说那韩信。小将到有警戒之心了。说那韩信。何足为戒。〔净〕差矣。他有谋略。号为国士无双。你怎么轻觑他。〔丑〕吿大王。他曾乞食于漂母。无资身之策。受辱于跨下。无兼人之勇。虽有才略满身。岂能当吾一指。〔净〕原来韩信是个懦夫。何足道哉。将军快要去传军令。急救齐王便了。〔丑〕得令。 

　　【节节高】〔合〕一军振武威。早兴师。汉兵卽日临齐地。伊无理肆妄为。相轻觑。胸中好运安邦计。从伊尽把城池弃。〔合〕奏凯歌回。事须期。管敎韩信生擒至。 
　　【前腔】威名四海知。敢相欺利兵坚甲强弓矢。行师至滩水偎。相围住。须臾杀却前军退。举燕击赵成儿戏。〔合前〕 

　　【尾声】行兵发马休迟滞。耳听辕门奏捷书。奋武扬骁救勉齐。 
　　〔净〕可怜韩信太无知。　　　　〔丑〕敢逼齐疆敌我师。 
　　〔净〕善恶到头终有报。　　　　〔丑〕只争来早与来迟。 

　　第三十二出　囊沙 
　　【侥侥令】〔生上〕临淄今已定。重举击齐兵。乘胜长驱如破竹。笑杀那龙沮枉进征。 
　　军校。分付军中万人。各将裙幅为囊。盛沙一斗。塞住淮水上流。待吾与他交战之际。握起囊沙。截其先后。分兵来战。必斩龙沮。事定功成。重行升赏。不得违令。〔众〕领钧旨。 

　　【前腔】〔丑众上〕同临滩水。汉楚两交兵。但愿援救齐师功多胜。擒取那元凶系马归。 
　　〔丑〕汉家人马来未曾。〔众回介〕来了。〔丑〕追上去。〔下生众上〕 

　　【耍孩儿】领军兵。领军兵。疾速忙前进。敎他每闻风怕影。手执鎗剑。如龙沮敢来对阵。活捉与生擒。得胜时奏凯回程。 
　　【前腔】〔丑众上〕军中命。军中命。疾速就登程。旗鼓分扬全凭号令。战退可回军。凯歌得胜。〔合〕切莫留停。且把先锋齐整。 
　　军校。远远望见一彪人马。敢是汉家兵来了。且住了。就在此扎营。〔末〕吿将军。汉兵已在澧水上了。〔丑〕来将何人。〔生〕我乃大汉左丞相天保大将军关外六国都招讨征东破楚神策大元帅韩信是也。汝非龙沮乎。〔丑〕你这厮出言夸大。怎敢当我一指之力。你可记乞食于漂母。受辱于跨下么。〔生〕咄。你这厮好生无理。谁与你斗口。吾问你大将斗智不斗力。何必夸勇。〔丑〕你有甚么本事。与俺这裏交锋。〔小军生众合〕 

　　【哭岐婆】狂言休逞。前来决胜。猥将龙沮敢降吾令。刀鎗乱斩血脂腥。仓忙一战已功成。 
　　【前腔】〔丑净末〕兼呑众倂。军无宁静。韩信枉自夸功奔兢。剑锋闪烁电光明。须臾杀退汉家兵。 
</div>
    <div class="pagination">
<a href="六十种曲千金记_page6.html">上一页</a><span>...</span><a href="六十种曲千金记_page2.html">2</a><a href="六十种曲千金记_page3.html">3</a><a href="六十种曲千金记_page4.html">4</a><a href="六十种曲千金记_page5.html">5</a><a href="六十种曲千金记_page6.html">6</a><span class="current-page">7</span><a href="六十种曲千金记_page8.html">8</a><a href="六十种曲千金记_page9.html">9</a><a href="六十种曲千金记_page10.html">10</a><a href="六十种曲千金记_page11.html">11</a><a href="六十种曲千金记_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
