<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 97 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 97 页/共 133 页
  </h1>
  <div class="content">
   〔音释〕 
　　题目　送亲嫂小叔枉招罪　正名　救孝子贤母不认尸 
　　第一折
　　〔冲末扮王翛然领张千上〕〔云〕老夫乃王翛然是也。自出身以来。跟随郎主。累建奇功。谢圣恩可怜。官拜大兴府府尹之职。老夫今奉郎主之命。随处勾迁义细军。不敢久停久住。收拾鞍马。便索走一遭去来。〔诗云〕上马践红尘。勾迁义细军。亲承郎主命。岂敢避辛勤。〔下〕〔正旦扮李氏领外杨兴祖杨谢祖旦儿王春香上〕〔正旦云〕老身姓李。夫主姓杨。亡过二十余年也。有两个孩儿。大的个孩儿唤做杨兴祖。年二十五岁。学一身好武艺。小的个孩儿唤做杨谢祖。年二十岁。教他习文。这个是大孩儿的媳妇。唤做春香。他爷娘家姓王。在这东军庄住。俺在这西军庄住。俺是这军户。因为夫主亡化。孩儿年小。谢俺贴户替当了二十多年。老身与孩儿媳妇儿每缉麻织布。养蚕缫丝。辛苦的做下人家。非容易也呵。〔唱〕
　　【仙吕点绛唇】家业消乏。拙夫亡化。抛撇下。痴小寃家。整受了二十载穷孤寡。
　　【混江龙】今日个孩儿每成人长大。我看的似掌中珠怀内宝怎做的眼前花。一个学吟诗写字。一个学舞剑轮挝。乞求的两个孩儿学成文武艺。一心待货与帝王家。时坎坷。受波查。且浇菜。且看瓜。且种麦。且栽麻。尽他人纷纭甲第厌膏粱。谁知俺贫居陋巷甘粗粝。今日个茅檐草舍。久以后博的个大纛高牙。
　　〔杨兴祖云〕母亲在上。您孩儿想来。咱这庄农人家。有甚么好处。〔正旦唱〕
　　【油葫芦】俺孩儿耕种锄刨怕甚么。那里也有人笑话。想先贤古圣未通达。〔杨谢祖云〕母亲。自古以来。可是那几个。〔正旦唱〕有一个伊尹呵他在莘野中扶犁耙。有一个傅说呵。他在岩墙下拏锹锸。〔杨谢祖云〕这两个都怎生来。〔正旦唱〕那一个佐中兴事武丁。那一个辅成汤放太甲。〔带云〕休说这两个人。〔唱〕则他那无名的草木年年发。到春来那一个树无花。
　　【天下乐】今世里谁是长贫久富家。〔杨谢祖云〕母亲。您孩儿想来。则不如学个令史倒好。〔正旦唱〕哎。你个儿也波那。休学这令史咱。读书的功名须奋发。得志呵做高官。不得志呵为措大。〔带云〕你便不及第回来呵。〔唱〕只守着个村学儿也还清贵煞。
　　〔王翛然领张千拏杂当上云〕老夫王翛然。奉圣人的命。着往河南路勾迁义细军。本合着有司家勾取。恐怕有司家扰民。老夫亲自勾军。来到此开封府西军庄。有一家儿人家。姓杨。这厮替他当军二十余年。我拏住这厮道。杨家两个孩儿。成人长大。可以着他亲自当军去。兀那厮。此话是实么。〔杂当云〕并无虚言是实。〔王翛然云〕既然如此。你就引着我到他家去。〔张千云〕杨家有人么。出来见勾军的大人咱。〔杨兴祖云〕理会的。我见大人去。〔做见王翛然跪科云〕大人唤小的每有何事。〔王翛然云〕兀那小厮。你是杨家的。你家里再有甚么人。唤出来。〔杨兴祖做报正旦科云〕母亲。有迁军的王大人在于门首哩。〔正旦云〕孩儿也。洒扫了草堂。我自接待去咱。〔正旦见科〕〔王翛然云〕兀那婆子。你是那西军庄杨家么。〔正旦云〕老身家便是。〔王翛然云〕老夫勾迁义细军。拏住这个小厮。他说道是贴户。替你家当了二十年军也。你为什么要他替来。〔正旦唱〕
　　【忆王孙】则为这孩儿每幼小且饶咱。〔王翛然云〕小厮每长立成人也。〔正旦唱〕今日个长立成人俺可也合替他。〔王翛然云〕你家里丁产多。〔正旦唱〕虽然是丁产多时也告乏。〔王翛然云〕他替你家当了二十年也。〔正旦唱〕则他这数年家。将俺寡妇孤儿躭待煞。
　　〔做拜谢杂当科〕〔王翛然云〕兀那婆子。你为何拜他。〔正旦云〕大人。这军身元是俺家的。多亏这贴户替俺当了二十年。今年轮也轮着俺家当了。〔王翛然云〕好个一家儿本分的人家。有了军身也放了那小厮。你自营生去。〔杂当云〕谢了爷爷。不要孩儿每当了军。我也无甚事。卖葱菜儿去也。〔下〕〔王翛然云〕兀那婆子。你有两个小厮。着那一个小厮当军去。〔正旦云〕请大人下马来。到草堂上坐。老身有两个孩儿。随大人拣一个当军去便了。〔王翛然云〕兀那婆子。老夫随处迁军。不曾停一时半霎。你请老夫下马来。到草堂上。两个小厮。随分拣一个去。老夫便下马来。到草堂坐一坐。怕做甚么。〔王翛然做坐科〕〔正旦同杨兴祖谢祖叩头科〕〔王翛然云〕兀那婆子。老夫公家事忙。两个小厮。着那一个小厮。跟老夫当军去。〔正旦云〕老身有两个孩儿。论礼呵则着大的个孩儿当军去。〔王翛然云〕兀那婆子。你说的是。我就依着你着大的个孩儿去。兀那小厮。你可肯去么。〔杨兴祖云〕大人在上。小人是杨兴祖。从小里习学武艺。兄弟是杨谢祖。从小里颇看诗书。岂不闻家凭长子。国凭大臣。这军役是俺家的。小人合该当军去。〔杨谢祖跪云〕大人在上。小人杨谢祖。从小里看书。虽然不会武艺。比及大人今日来。小人夜得一梦。跟着大人出征。梦中作了四句气概诗。〔王翛然云〕你记的么。〔杨谢祖云〕记的。早间抄写在此。大人是看咱。小人正该当军去。〔王翛然云〕有写本将来我看。〔念科〕昨梦王师大出攻。梦魂先到浙江东。屯军百万西湖上。立马吴山第一峯。嗨。这小的有这等气概。是军伍中吉祥的勾当。这等呵着小的杨谢祖去。〔正旦云〕大人。小的个孩儿软弱。他那里去的。则着大的个孩儿当军去。〔王翛然云〕兀那婆子。你着这大的个孩儿当军去。他会什么武艺来。〔正旦唱〕
　　【醉中天】大孩儿幼小习弓马。武艺上颇熟滑。可便凛凛身材七尺八。宜攒带堪披挂。〔王翛然云〕便着这小厮去也无伤。〔正旦唱〕这小的儿力气又不加。则合向冷斋中闲话。从来个看书人怎任兵甲。
　　〔王翛然云〕兀那婆子。端的着谁去。〔正旦云〕大的个孩儿有膂力。去的。小的孩儿软弱。去不的。〔王翛然云〕兀那婆子。你说道大的孩儿有膂力。去的。小的软弱。去不的。〔正旦云〕小的个孩儿本去不的。〔王翛然云〕噤声。这婆子。你元说道两个小厮。随老夫拣一个去。那小的个杨谢祖。他梦见老夫迁军。做下四句气概诗。我说道是军伍中得这等识字的人。可多得用处。你左来右去。则着大的个孩儿去。说他有膂力可去得。小的个孩儿软弱去不得。我想这大的个小厮。必然是你乞养过房螟蛉之子。不着疼热。那小的个孩儿。是你亲生嫡养。便好道亲生子着己的财。以此上不着他去。〔诗云〕老婆子心施巧计。将老夫当面瞒昧。两三番留下小儿。必定是前家后继。兀那婆子。你说的是。万事都休。说的不是。张千。准备着大棒子者。〔正旦云〕大人。都是老身的孩儿。着老身说甚么那。〔王翛然云〕兀那婆子。你说。你若不说呵。将大棒子来打呀。〔正旦云〕大哥二哥儿也。我说也。说则说。你休怨者。〔王翛然云〕如何。我说前家后继么。〔正旦云〕告大人暂息雷霆之怒。略罢虎狼之威。听老身说一遍咱。亡夫在日。有一妻一妾。妻是老身。妾是康氏。生下一子。未曾满月。因病而亡。这小的孩儿杨谢祖。便是康氏之子。未及二年。和夫主也亡化过了。亡夫曾有遗言。着老身善觑康氏之子。经今一十八年。不曾有忘。此子与老身之子。一般看承。则是不别夫主之言。为什么则教大的个孩儿当军去。那大小厮是老身亲生的。阵面上有些好歹呵。这小的个孩儿。也发送的老身入土。大人。道不的个公子登筵。不醉即饱。武夫临阵。不死则伤。倘或小的个孩儿当军去呵。有些好夕。便是老身送了康氏之子。老身死后。有何面目见亡夫于九泉之下。只此老身本心。伏取大人尊鉴。〔王翛然惊科云〕婆子请起。这等是老夫差了也。便好道方寸地上生香草。三家店内有贤人。依着你则着大的个孩儿当军去。可准备军装。〔杨兴祖云〕恁的呵谢了大人。〔杨兴祖做与旦儿刀子科云〕大嫂你近前来。我这把刀子。你兄弟数番家问我要。我不曾与他。今日我当军去也。你若回家去时。就带这把刀子。与你兄弟去。〔旦云〕杨大。我问你咱。你与我这把刀子。妳妳知道么。〔杨兴祖云〕不知道。〔旦云〕小叔叔知道么。〔兴祖云〕也不知道。〔旦云〕杨大。你好粗鲁也。你与我这把刀子。妳妳不知。叔叔也不知。久已后俺兄弟带出这把刀子来。则道春香抵盗了杨家的家私哩。〔王翛然云〕甚么人这般闹。〔正旦云〕你为什么这般闹。〔旦云〕为这把刀子。俺兄弟数番家问杨大要。杨大今日临行也。与我这把刀子。着与俺兄弟。媳妇儿便道妳妳和叔叔知道么。杨大道不知道。媳妇儿道既然不知。久已后我兄弟带将出来。则道春香抵盗了杨家什么家私哩。〔正旦云〕可打甚么不紧。大人。杨大和媳妇儿为一把刀子闹来。〔旦跪科〕〔王翛然云〕这妇人是谁。〔正旦云〕这个是杨大媳妇儿。〔旦云〕大人。俺这把刀子。俺兄弟数番家问杨大要。杨大今日临行也。与我这把刀子。着与我兄弟去。媳妇儿便道。妳妳和小叔叔知道么。杨大道不知道。媳妇儿道。既然不知道。久已后我兄弟带将出来。则道春香抵盗了杨家什么家私哩。〔王翛然云〕嗨。这小的又贤慧。春香。你将这把刀子来我看咱。好。是把镔铁刀子。孩儿将的家去。与兄弟带。久已后便有些争竞。到于官府中。你道迁军的王翛然大人见来。这把刀子。久已后我与你做个大证见哩。〔旦云〕谨依大人钧旨。〔正旦云〕孩儿每将酒来。大人。村酒不堪奉献。可也是老身的一点敬心。〔王翛然做饮酒科〕将酒来。兀那婆子。老夫随处迁军。水也不吃人的。你是个贤孝的人家。我便吃几杯怕做甚么。我吃了酒。你有甚么话分付你那杨兴祖。我便索去也。〔旦云〕杨大。你饮过酒者。则今日我手里吃这盏酒。再也不要吃酒了。〔正旦云〕孩儿也。你那吃酒的日子有哩。〔唱〕
　　【后庭花】得志呵你上金銮斟玉斝。赐宫花簪鬓发。不得志呵只饮着老瓦盆边酒。看看那蒺蔾沙上花。〔杨兴祖云〕母亲。有甚么言语教道您孩儿咱。〔正旦唱〕欲要那众人夸。有擎天的好声价。忠于君能教化。孝于亲善治家。尊于师守礼法。老者安休扰乱他少者怀想念咱。这几桩儿莫悞差。
　　〔杨兴祖云〕母亲。还有甚言语教您孩儿咱。〔正旦唱〕
　　【青哥儿】儿呵你不索问天问天买卦。也只为人消人消的这物化。弄的我母子分离天一涯。见孩儿攀鞍跨马。披袍贯甲。臂上刀扎。腰间箭插。就不由俺不扑簌簌泪如麻。情牵挂。
　　〔杨兴祖云〕则今日辞别了母亲便索长行也。〔正旦云〕孩儿。路途上小心在意。杨谢祖别了你哥哥者。〔杨谢祖云〕哥哥。路上小心在意者。〔杨兴祖云〕兄弟也。你在家中。好生侍奉母亲。〔正旦唱〕
　　【赚煞尾】大的儿前赴战场中。小的儿且在寒窗下。你守着这书册琴囊砚匣。您哥哥剑洞枪林快厮杀。九死一生不当个耍。〔杨兴祖云〕您孩儿托赖着母亲的福荫。若到阵上一战成功。但得个一官半职。改换家门。可也母亲训子有功也。〔正旦唱〕我也不指望享荣华。只愿你无事还家。〔做拏锄头科〕〔唱〕我把这农具收拾为甚那。〔杨兴祖云〕母亲。收拾农具。有是为何。〔正旦唱〕大哥也恐怕你武不能战伐。文不解书札。〔带云〕还家来。有良田数顷。耕牛四角。〔唱〕趁着个一犂春雨做生涯。〔正旦同杨谢祖旦儿下〕
　　〔王翛然云〕杨兴祖。你休烦恼。我与你一封书。见兀里不罕元帅。说你一家儿贤孝的人家。必然抬举你也。〔杨兴祖云〕多谢大人。则今日便拜辞当军去也。〔王翛然诗云〕今日勾军在路途。杨家子母世间无。〔杨兴祖诗云〕归来身佩黄金印。方表英雄大丈夫。〔同下〕
　　〔音释〕
　　翛音消　缫音骚　乏扶加切　挝音查　坷珂上声　粝那架切　纛音毒　刨音袍　达当加切　耙音罢　锹俏平声　锸抽鲊切　甲家上声　发方雅切　那音拿　煞双鲊切　咱兹沙切　躭都蓝切　霎音杀　熟裳由切　滑呼加切　八巴上声　膂音吕　螟音名　蛉音零　慧音会　镔音宾　斝音贾　发方雅切　蒺音疾　藜音梨　法方雅切　扎庄洒切　插抽鲊切　簌音速　匣奚加切　杀双鲊切　伐扶加切　札庄洒切
　　楔子
　　〔卜儿王婆婆上云〕老身东军庄人氏王婆婆。有个女儿唤做春香。嫁在西军庄与杨兴祖为妻。女壻当军去了半年。待取我那女孩儿春香家来。拆洗衣服。说了一个月。不见回家。我如今只得亲自往西军庄上。取那女孩儿去。〔诗云〕今去取春香。归家拆旧裳。关锁门和户。亲自到西庄。〔下〕〔正旦领旦儿上云〕自从杨大当军去了。可早半年光景也。亲家母常时寄信来。要媳妇儿春香去拆洗衣裳。如今正是农忙时节。孩儿。无人送的你去怎好。〔旦云〕妳妳。着小叔叔送我家去。怕做甚么。〔正旦云〕也道的是。唤秀才哥哥来。〔杨谢祖上云〕小生杨谢祖。哥哥当军去了。我在书房中攻书。母亲呼唤。不知有何事。〔见正旦科〕〔正旦云〕孩儿也。有亲家母累次来取您嫂嫂家去。拆洗衣服。我不曾教去。如今又来取。争奈农忙时节。无人送去。孩儿也。你休避辛勤。送你嫂嫂去咱。〔杨谢祖云〕别着个人送去也好。母亲寻思波。嫂嫂年幼。哥哥又不在家。谢祖又年纪小。倘若有那知礼者。见亲嫂嫂亲叔叔。怕做什么。有那不知礼的。见一个年纪小的后生。跟着个年纪小的妇人。恐怕惹人笑话。〔正旦云〕儿也。便好道顺父母之言。呼为大孝。依着我的言语走一遭去。〔杨谢祖云〕母亲的言语。不敢有违。您孩儿便送嫂嫂家去。〔正旦云〕你送到林浪嘴儿边。可便回来。叫嫂嫂自去。〔杨谢祖云〕理会的。〔正旦唱〕
　　【仙吕赏花时】可正是目下农忙难离摘。我也几度徘徊无?划。〔带云〕待不教你去呵。〔唱〕争奈我许的他明白。等收了蚕麦。直送到庄宅。
　　【幺篇】依着我皓首苍颜老妳妳。使着你个黄卷青灯的小秀才。且离了看书斋。小叔叔送嫂嫂也非为分外。〔带云〕但送过山坡望见庄宅。〔唱〕教他独自去你便早回来。〔下〕
　　〔旦同杨谢祖行科〕〔杨谢祖云〕嫂嫂。我依着母亲。送嫂嫂去。我将这包袱后头跟着。请嫂嫂先行。〔旦云〕我依着叔叔先行。〔杨谢祖云〕说着话。可早来到林浪嘴上也。嫂嫂。这包袱你自将去。〔旦云〕叔叔。过了这林坡。望见庄宅也。叔叔再送我几步儿咱。〔杨谢祖云〕嫂嫂。母亲的言语。教我送到这林浪嘴儿。不争送将过去。回家时母亲若问我。谢祖难回话也。〔旦云〕叔叔说的是。请回去罢。〔杨谢祖云〕嫂嫂。亲家母行多多上覆。无事早些来家。休教母亲盼望。嫂嫂请行。谢祖回去也。〔下〕〔净扮赛卢医领哑梅香上诗云〕我是赛卢医。行止十分低。常拐人家妇。冷铺里做夫妻。自家赛卢医的便是。我去本府推官家行医。我看上他家个梅香。被我拐将出来。到这半路里。他要养娃娃。他是个哑子。我怎么看得他。则在这里睡着。等他养了再做计较。〔见旦忙起科〕大嫂拜揖。〔旦回礼科〕〔赛卢医云〕大嫂。我有一个老婆。他要养娃娃。你是一般妇人家。烦你替我看一看。〔旦儿云〕我那里会做收生的老娘。〔赛卢医怒科云〕你不肯么。这里无人。我便打杀了你。〔旦儿云〕哥哥休闹。我去看他便了。〔看科〕〔旦慌科云〕哥哥。他不死了也。〔赛卢医云〕好好好。你身边现带着刀子哩。我活活的个人。他要养娃娃。你就一刀杀了他。便待干罢。你跟的我去。万事皆休。不跟的我去。我就夺这刀子杀了你。〔旦云〕哥哥是什么话。饶我性命。〔赛卢医夺刀科〕〔旦背云〕他如今行凶了。我妇人家怎对付的他。我且跟将去。一路上若有官府处。我可告他。杨兴祖。则被你痛杀我也。罢罢罢。我跟将你去。〔赛卢医云〕待我剥下你的衣服。将来与梅香穿上。就着这把刀子。划破他面皮。揣在怀里。你休言语。跟着我走。〔旦儿云〕杨大也。则被你痛杀我也。〔赛卢医诗云〕这个妇人家生得好。跟我去不用恼。前路上撞着人。快些儿跑跑跑。〔同下〕
　　〔音释〕
　　摘斋上声　?音摆　划胡乖切　白巴埋切　麦音卖　宅音柴
　　第二折
　　〔正旦上云〕媳妇儿去了半月也。再没一个信息。怎生得个人去接他回家也好。〔卜儿上云〕转过隅头。抹过屋角。此间便是杨家门首。我自入去。〔见科云〕亲家母。好么好么。〔正旦云〕新家母。多时不见。〔卜儿云〕亲家母怎生失信。自从说着我女孩儿春香回家。拆洗衣服。可早一个月也。〔正旦云〕便是一月由他住。〔卜儿云〕我女孩儿不曾来。〔正旦云〕不来也罢。且教孩儿你家住者。〔卜儿云〕亲家母。你好葫芦提也。〔正旦云〕我怎葫芦提。〔卜儿云〕亲家母。我一月前问你要女孩儿拆洗衣服。你只是不肯着他来。我今日亲自来接他。你倒说在我家里。这不是葫芦提那。〔正旦云〕亲家母。半月前送将媳妇儿去了也。〔卜儿云〕你教谁送去来。〔正旦云〕我教秀才哥哥送去来。半个月也。你不见呵。可那里去了。书房中秀才哥哥安在。〔杨谢祖云〕小生杨谢祖。正在书房中攻书。母亲呼唤。须索见去。〔做见科云〕母亲。你孩儿来了也。有何事分付。〔正旦云〕杨谢祖。我着你送嫂嫂去。你送到那里回来了。〔杨谢祖云〕领着母亲的言语。送到那林浪嘴儿。谢祖回来。嫂嫂自去了。〔正旦云〕孩儿。你敢做下来也。〔卜儿云〕亲家母。有什么难见处。他哥哥不在家。你着他送去。他又青春。我女儿年少。他必然调戏我女孩儿。嗔怪不肯。是他所算了我女孩儿的性命也。〔杨谢祖云〕兀的不冤枉杀我也。〔卜儿云〕你知书不知礼。我和你见官去来。〔正旦云〕亲家母且休闹。咱寻去来。媳妇儿春香。〔卜儿云〕女孩儿春香。〔杨谢祖云〕嫂嫂春香。〔连叫科〕〔正旦唱〕
　　【正宫端正好】只我那腹中愁。心头闷。也何如大限临身。〔带云〕便好做大限临身呵。〔唱〕合着双眼都不问。今日个这愁闷何时尽。
　　【滚绣球】儿呵咱子母们。紧厮跟。索与他打簸箕的寻趁。恨不得播土扬尘。又无个过往的人。左右的邻。你教我向着那一搭儿盘问。越寂寂四野无闻。谩蹅残萋萋芳草迷荒径。凝望见段段田苗接远村。〔带云〕媳妇儿呵。〔唱〕知他那里也安身。
　　〔做到林子前科〕〔丑扮牧童同伴哥上云〕伴哥。咱放牛去来。〔杨谢祖云〕哥哥每。你曾见个妇人来么。〔牧童云〕我见来。〔杨谢祖云〕在那里。〔牧童云〕在那林浪里蛆穰着哩。〔杨谢祖云〕哥哥。那个不是死的。〔牧童云〕谁曾见那活的来。伴哥休惹事。咱回去来。〔下〕〔卜儿云〕听说林浪中一个尸骸。准是我那女孩儿的。俺是看去咱。〔做看科〕〔正旦唱〕
　　【倘秀才】我也避不的臭气怎闻。觑不的尸虫乱滚。疑怪这鸦鹊成羣绕定着这座坟。尸骸虽朽烂。衣袂尚完存。见带着些血痕。
　　【滚绣球】我这里孜孜的觑个真。悠悠的諕了魂。〔杨谢祖云〕母亲。你怕怎么。〔正旦唱〕儿呵怎不教您娘心困。怎生来你这送女客了事的公人。〔卜儿云〕兀那死了的是我那女孩儿也。〔正旦唱〕媳妇儿也你心性儿淳。气格儿温。比着那望夫石不差分寸。这的就是您筑坟台包土罗裙。则这半坵黄土谁埋骨。抵多少一上青山便化身。也枉了你这芳春。
　　〔卜儿云〕还说个甚么。我女孩儿现今没了。明有清官。我和你见官去来。〔净扮孤同丑令史张千李万冲上〕〔孤诗云〕小官姓巩。诸般不懂。虽然做官。吸利打哄。小官乃本处推官巩得中是也。一来下乡劝农。二来不见了个梅香。我如今就去寻一寻。摆开头踏。慢慢的行者。〔卜儿跪下告科云〕好冤屈也。〔孤云〕你告什么。〔卜儿云〕告人命事。〔孤云〕外郎。快家去来。他告人命事哩。休累我。〔令史云〕相公不妨事。我自有主意。〔孤云〕我则依着你。张千。接了马者。〔令史云〕相公下马来。整理这公事。张千。借个桌子来。等相公坐下。张千。拏过那一起人来。〔做拏众跪科〕〔孤云〕外郎也。你不放了屁也。〔令史云〕不是我。〔孤云〕我闻一闻。真个不是你。哦。元来是那林浪里一个死尸臭。外郎。你问他。我则不言语。〔令史云〕相公且住一边。待我替你问。兀那婆子。你敢为这尸首告状么。〔卜儿云〕正是为这个尸首。〔令史云〕谁是尸亲。〔卜儿云〕婆子是尸亲。〔令史云〕兀那婆子。说你那词因来。〔卜儿云〕大人可怜见。老身乃东军庄人氏。姓王。有个女孩儿是春香。〔令史喝云〕噤声。老弟子说词因。两片嘴必溜不刺泻马屁眼也似的。俺这令史有七脚八手。你慢慢的说。〔卜儿云〕大人可怜见。老身是东军庄人氏。姓王。我有个女孩儿。唤做春香。嫁与西军庄杨兴祖为妻。就是这婆子的大孩儿。杨兴祖当军去了。有小叔叔杨谢祖。数番家调戏我这女孩儿。见他不肯。将俺孩儿引到半路里杀坏了。望大人与我做主咱。〔令史云〕兀那婆子。这尸首是么。〔正旦云〕这衣服是。尸首不是俺媳妇儿的。〔令史云〕怎么这衣服是。尸首不是。你说我试听咱。〔正旦唱〕
　　【倘秀才】被鸦鹊啄破面门。狼狗咬断脚根。到底是自己孩儿看的亲。〔孤云〕依着我则是打。〔正旦唱〕官人休发怒。外郎你莫生嗔。且听咱从长议论。
　　〔令史云〕兀那婆子。人命的事。待议论甚么。〔正旦唱〕
　　【滚绣球】人命事多有假未必真。〔令史云〕我务要问成也。〔正旦唱〕要问时则宜慢不可紧。为甚的审缘因再三磨问。也则是恐其中暗昧难分。〔令史云〕我是六案都孔目。〔正旦唱〕休倚恃你这牙爪威。〔令史云〕我这管笔着人死便死。〔正旦唱〕休调弄你这笔力狠。〔令史云〕我这枝笔比刀子还快哩。〔正旦唱〕你那笔尖儿快如刀刃。杀人呵须再不还魂。可不道闻钟始觉山藏寺。到岸方知水隔村。休屈勘平人。
　　〔令史云〕张千。打着他认那尸首去。〔孤云〕你休打他。你打死了他。你便偿他的命。〔正旦唱〕
　　【叨叨令】这关天的人命事要您个官司问。又不曾经检验怎着我尸亲认。现如今雨淋漓正值着暑月分。那尸骸全毁烂都是些蛆螬粪。我其实认不的也波哥。我其实认不的也波哥。怎与他那从前模样浑别尽。
　　〔杨谢祖拏刀子科云〕母亲。兀的不是我哥哥的刀子。〔正旦云〕儿也。休觑他。〔令史云〕相公。你见么。尸首傍边放着一把刀子。这小厮看见。就害慌了也。眼见的是这小厮欺兄杀嫂。兀那婆子。这刀子是您家的么。〔孤云〕将来我看。倒好把刀子。总承我罢。好去切梨儿吃。〔正旦云〕这把刀子是。衣服是。尸首不是俺媳妇儿的。〔令史云〕兀那婆子。你媳妇儿在生时怎么模样。〔正旦唱〕
　　【四煞】俺媳妇儿呵脸搽红粉偏生嫩。眉画青山不惯颦。瑞雪般肌肤。晓花般丰韵。杨柳般腰肢。秋水般精神。白森森的皓齿。小颗颗的朱唇黑鬒鬒的乌云。这里又离城侧近。怎不唤一行仵作仔细检报缘因。
　　〔令史云〕兀那婆子。你着我检尸。这夏间天道。你着我怎么检。检不的了也。〔正旦唱〕
　　【三煞】则合将艳醋儿泼得来匀匀的润。则合将粗纸儿搭得来款款的温。为甚来行凶。为甚来起衅。是那个主谋。是那个见人。依文案本。遍体通身。洗垢寻痕。若是初检时不曾审问。怕只怕那再检日怎支分。
　　〔令史云〕噤声。这婆子好无理也。我是把法的人。倒要你教我这等这等检尸。你也晓的。春正夏四。秋九冬十。纔是检尸的时分。如今正是六月天道。雨水也下了几阵。暑气蒸。蛆虫鑚。筋骨凋零。眉目难分。爪发解脱。难以检覆。张千。你去城里唤一个巧笔丹青来。依着这尸首画一个图本。着这婆子画一个字。领将这尸首去烧毁了。依着这尸伤图本打官司。便与我烧了这尸首者。〔正旦云〕烧不的。〔令史云〕怎么烧不的。〔正旦唱〕
　　【二煞】不争将这尸伤彩画成图本。则合把尸状词因依例申。便做道尸首伤残。爪发解脱。筋骨凋零。眉目难分。〔令史云〕可知检不得了也。我照觑你只是领那尸首去烧了者。〔正旦云〕烧不的烧不的。〔唱〕你道是难以检覆。照觑尸亲。许令烧焚。我只道不如生殡。且留着别冤屈辨清浑。
　　〔令史云〕快烧了者。〔正旦云〕烧不的。〔唱〕
　　【煞尾】不争难检验的尸首烧做灰烬。却将那无对证的官司假认了真。〔令史云〕天色晚了也。将这一行人拏到衙门里去。〔做押起杨谢祖科〕〔正旦唱〕到来日急煎煎的娘亲插状论。怎禁他恶噷噷的曹司责罪紧。实呸呸的词因不准信。碜可可的杀人要承认。生刺刺的刑法枉推问。粗滚滚的黄桑杖腿筋。硬邦邦的竹签着指痕。纥支支的麻绳箍脑门。直挺挺的厅前闷又昏。哭。吖吖的连声唤救人。冷丁丁的慌忙用水喷。雄赳赳的公人手脚哏。那时节敢将你个软怯怯的孩儿性命损。〔下〕
　　〔令史云〕相公。这人命的事。非同小可。且到衙门里。慢慢问他。〔孤云〕外郎。这场事多亏了你。叫张千去买一壶烧刀子与你吃咱。〔同下〕
　　〔音释〕
　　簸音播　趁嗔去声　嵖音渣　諕音夏　吓音黑　巩公上声　勘坎去声　月鱼靴切　别邦耶切　颦音贫　丰音风　森音参　鬒音轸　仵音五　衅欣去声　烬音信　噷音去声　碜参上声　签音佥　箍音姑　吖音鸦　丁音争　赳音九　哏狠平声
　　第三折
　　〔孤同令史李万上〕〔孤诗云〕我做官人只爱钞。再不问他原被告。上司若还刷卷来。厅上打的狗也叫。小官夜来劝农回家。那一起人告状的。都与我拏将过来。外郎都凭你。我则不言语。〔令史云〕相公。那个婆子再三不肯认这尸首。我务要问成了。将那一行拏上厅来。〔张千押正旦同杨谢祖悲科上〕〔正旦云〕天那。谁想有这场寃枉的事也。〔唱〕
　　【中吕粉蝶儿】不知那天道何如。怎生个善人家有这场点污。人命事不比其余。若是没清官。无良吏。教我对谁分诉。早是俺活计消疎。更打着这非钱儿不行的时务。
　　【醉春风】天那这寃枉几时伸。忧愁甚日楚。但留的俺这雪霜也似白头颅。儿也倒大来是福。福。只索打会官司。吃会痛苦。受会耻辱。
　　〔做跪科〕〔令史云〕兀那婆子。是个刁狡不良的。左来右来。不肯认这尸首。这婆子你差了也。不合着这厮。送那嫂嫂去。眼见的调戏他那嫂嫂不从。怕你知道就杀了他嫂嫂。你当初别央及一个人送他。无这一场官司事也。〔正旦唱〕
　　【迎仙客】怕不要倩外人。那里取工夫。正农忙百般无是处。因此上教小孩儿莫违阻。您娘亲面嘱付。送嫂嫂到一半程途。便回来着他自家去。
　　〔令史云〕这小厮和那嫂嫂敢不和么。〔正旦唱〕
　　【红绣鞋】他叔嫂从来和睦。〔令史云〕你这婆子替儿嫌妇那。〔正旦唱〕俺姑媳又没甚伤触。〔令史云〕一定是这小厮发意生情。杀了他嫂嫂也。〔正旦唱〕若说他发意生情半星也无。〔带云〕大人呵。〔唱〕您揣明镜悬秋月。照肝胆察实虚。与俺那平人每好生做主。
　　〔令史云〕相公。兀那小厮见他那母亲在这里。左来右来。不肯招。我支转这婆子。那小厮好歹招了。兀那婆子。你保的你这孩儿不是杀人贼么。〔正旦云〕我的孩儿我怎生保不的。〔令史云〕你去司房里。画一个字。领的你这孩儿出去。可不好么。〔正旦云〕休道着老身画一个字。便是等身图也画与你。〔杨谢祖云〕母亲你休去。他要打我也。〔正旦云〕外郎哥哥。老身去了时。你休打俺孩儿。〔令史云〕我不打他。〔又回科〕〔令史云〕兀那婆子。两次三番的。你就是不去。我也要打他。你也护他不得。〔正旦云〕孩儿我去也。便打死你也休招。〔正旦下〕〔令史云〕祗候人把了门者。兀那小厮。你招了罢。〔杨谢祖云〕你着我招个甚么。〔令史云〕不打不招。只得打。〔做打科〕〔杨谢祖云〕我委实不省的。你着我怎么样招。〔令史云〕兀那小厮。你来。我教你。你只说母亲使我送俺嫂嫂去。我来到这无人处。我调戏嫂嫂。嫂嫂不肯。我拔出刀子来止望諕吓成奸。争奈嫂嫂坚执的不肯。是我一时间抽刀不入鞘。就杀了嫂嫂。你招了个欺兄杀嫂呵。待三两日后。我着人保你出去。〔杨谢祖云〕这等你就替我招了罢。〔令史云〕干我甚么事。替你招。张千打着者。〔打科〕〔杨谢祖云〕我有何面目见母亲哥哥。兀的不痛杀我也。〔正旦云〕兀的不打俺孩儿哩。〔祗候云〕不是打你孩儿。别问事哩。〔正旦云〕哥哥也。是打俺孩儿咱。〔祗候打拦云〕你休过去。别问事哩。〔正旦唱〕
　　【普天乐】受摧残。遭凌辱。这无情的棍棒。俺孩儿是有限的身躯。〔祗候做唤科云〕杨谢祖苏醒着。〔正旦唱〕你看么揪头发将名姓呼。喷冷水将形容来污。打的来应心疼痛处。怎不教我放声啼哭。常言道做着不避。避着不做。〔正旦做打闪过跪科〕〔唱〕我可便死待何如。
　　〔令史云〕张千。拏过那厮来。我着你把着门。你怎么放过他来。〔孤做怒喝祗候科云〕好打。〔令史云〕兀那婆子你欢喜咱。有了杀人贼也。〔正旦云〕外郎哥哥。那杀人贼有在那里。〔令史云〕你孩儿对我说来。他道送嫂嫂回去。中途调戏嫂嫂。他坚意不肯。不误间拔出刀子来杀了他。招了个欺兄杀嫂也。〔正旦云〕外郎哥哥。你家里敢有这般勾当。〔令史云〕您家里有这般勾当。〔孤云〕我家倒有。〔正旦叫冤科云〕人命事关天关地。不曾检尸怎成的狱。〔令史云〕且莫说尸首毁坏。难以检覆。现有衣服刀子。就是证见了也。〔正旦唱〕
　　【上小楼】你道尸毁烂难以检覆。焚烧了无个显故。你道是招呼尸亲。审问明白。止不过赃仗衣服。这件事。有共无。总是个疑狱。且停推再三思虑。
　　〔令史云〕你保的你这孩儿不是杀人贼么。〔正旦云〕外郎哥哥。我的孩儿我怎么保不的。〔令史云〕傻老婆子。你使他东头去。他出的门往西去了。你怎么得知道。〔正旦唱〕
　　【幺篇】种地呵莫过主。知子呵莫过母。俺孩儿若犯了王条。违了法度。我便与了文书。着他来。偿命去。别无词诉。便倂杀了我个做娘的偿他媳妇。
　　〔令史云〕兀那婆子。招状是实了也。怎生饶的。〔正旦叫冤科〕〔唱〕
　　【满庭芳】似这等含冤负屈。拚着个割舍了三文钱的泼命。更和这半百岁的微躯。〔令史云〕泼婆子。你敢怎的。〔正旦唱〕你要我数说您大小诸官府。一刬的木笏司糊突。并无聪明正直的心腹。尽都是那绷扒吊拷的招伏。把囚人百般拴住。打的来登时命卒。哎哟。这便是您做下的个死工夫。
　　〔令史云〕兀那老婆子。你是个乡里村妇。省的甚么法度。〔正旦唱〕
　　【耍孩儿】你休小觑我这无主的穷村妇。有句话实情拜复。俺孩儿从小里教习儒。他端的有温良恭俭谁如。俺孩儿行一步必达周公礼。发一语须谈孔圣书。俺孩儿不比尘俗物。怎做那欺兄罪犯。杀嫂的凶徒。
　　〔令史云〕这小厮又不曾打他。他自招了来。〔正旦云〕都似你这般打来。怕不招了。只是招便招。人心不服。〔唱〕
　　【五煞】人死者不复生。那弦断者怎再续。从来个罪疑便索从轻恕。磨勘成的文状纔难动。罗织就的词因到底虚。官人每枉请着皇家禄。都只是捉生替死。屈陷无辜。
　　〔令史云〕兀那婆子。你是个惯打官司刁狡不良的人也。〔正旦唱〕
　　【四煞】则你那捆麻绳用竹签。批头棍下脑箍。可不道父娘一样皮和骨。便做那石镌成骨节也槌敲的碎。铁铸就的皮肤也煅炼的枯。打得来没半点儿容针处。方信道人心似铁。您也忒官法如炉。
　　〔令史云〕兀那婆子。数长道短。好生无礼。我不怕你。他便是死的人也。〔正旦唱〕
　　【三煞】你休道俺泼婆婆无告处。也须有清耿耿的赛龙图。大踏步直走到中都路。你看我磕着头写状呈都省。洒着泪衔寃挝怨鼓。〔令史云〕你告呵告着谁。〔正旦唱〕单告着你这开封府。令史每偏向官长每模糊。
　　〔令史云〕将枷来枷了这小厮。下在死囚牢里去。着这婆子随衙听侯。〔做枷杨谢祖科〕〔孤云〕休着他带这个轻枷。拏那一百二十斤的枷来与他带。〔正旦唱〕
　　【二煞】我明明的眼觑着。暗暗的心自苦。那一面沉枷脖项难回顾。透枷拴深使钉来钉。侵井口窄将印缝铺。恰便似刀搅着你这娘肠肚。望后来怎禁推抢。待向前去又被揪捽。
　　【尾煞】叫吖吖苦痛杀我儿。哭啼啼没乱杀母。把孩儿似死羊般拖奔的牢中去。〔做叫科〕好寃屈也。好寃屈也。〔唱〕则被这气堵住我咽喉叫不出屈。〔下〕
　　〔令史云〕相公。那婆子虽然不肯认尸。如今赃仗完备。那杨谢祖也葫芦提招伏。眼见的这桩事问就了也。〔孤云〕外郎。这多亏了你。如今新官取次下马也。还要做个准备。〔诗云〕正是一不做二不休。攒就文书做死囚。只等新官到来标斩字。那时方信我们两个有权谋。〔同下〕
　　〔音释〕
　　刷数滑切　福音府　辱如去声　倩青去声　睦音暮　触音杵　实绳知切　苏音苏　哭音苦　服音扶　狱余去声　傻商鲊切　屈区上声　刬音产　突东卢切　腹音府　伏音扶　卒从苏切　复音扶　物音务　续音徐　禄音路　辜音姑　骨音古　镌兹宣切　煅端去声　炼连去声　窄斋上声　推退平声　抢鎗去声　捽音租
　　第四折
　　〔净赛卢医拏棍领旦儿挑水桶上〕〔赛卢医云〕自家赛卢医的便是。自从拐将这个妇人来。他百般的不肯顺我。更待干罢。白日里五十棍。到晚也五十棍。每日着他打水浇畦。我直折倒死他。春香。我如今吃杯酒去。回来打死你也。〔下〕〔旦儿云〕自从被这贼汉拐将我来。为我不随顺他。朝打暮骂。着我打水浇畦。我待要告他。争奈走不出去。似此怎了也。〔杨兴祖领随从上云〕自家杨兴祖的便是。自拜别了母亲。得了王翛然大人一封信。见了兀里不罕元帅。看罢书呈。元帅大喜。不着我做散军。就着我做领军的头目。托祖宗余荫。到于阵上。三箭成功。做了金牌上千户。我今元帅根前。告了假限。回家探望母亲去。小校。远远的是一眼井儿。就着妇人的水桶。与我饮马者。〔旦见惊科云〕兀的不是杨大。〔杨兴祖云〕兀的不是大嫂。〔旦儿做哭科〕〔杨兴祖云〕大嫂。你怎生到这里来。〔旦儿云〕自从你当军去了。俺娘家取我拆洗衣服。小叔叔送我到半路里回家去。谁想撞见贼汉。他唤做什么赛卢医。强要我为妻。见我不随顺他。他将我朝打暮骂。着我每日打水浇畦。今日幸遇着你。须与我这受苦的春香做主。〔杨兴祖云〕原来有这般勾当。那贼汉那里。〔旦儿云〕他便来也。〔赛卢医冲上云〕恰纔饮酒回来。我看这妇人挑水不曾。〔旦云〕杨大。兀的不是那贼汉来了也。〔杨兴祖云〕小校。与我拏住这厮。我试问他咱。〔做拏赛卢医跪科〕〔杨兴祖云〕兀那厮。这妇人是谁。〔赛卢医云〕是我的老婆。〔杨兴祖云〕是我的浑家。你如何拐将来。〔赛卢医云〕是你的老婆。这等呵。我可也原封不动。送还你罢。〔杨兴祖云〕这厮无理。拐带良人妻子。拏去开封府里见王翛然大人去来。〔同下〕〔王翛然领张千李万上〕〔王翛然诗云〕王法条条诛滥官。为官清正万民安。民间若有冤情事。请把势剑金牌仔细看。老夫大兴府尹王翛然。自迁军回来。累加官职。赐与我势剑金牌。先斩后奏。专一体察滥官污吏。采访孝子顺孙。今日来到这河南府审囚刷卷。我为那西军庄杨氏那一家儿贤孝。我在郎主根前。保奏过了。领郎主的命。着我封赠那一家儿去也。争奈审囚刷卷。是国家的大事。不敢差误。且待我审了囚。刷了卷。方纔封赠那杨家也未迟哩。今日升厅坐衙。当该令史那里。〔张千云〕当该令史安在。〔令史上〕〔见科〕〔王翛然云〕令史。你知道么。我奉郎主的命。着我审囚刷卷。便宜行事。我将着势剑金牌。先斩后奏。你若文案中有半点儿差迟。我先切了你颗驴头。将文案来。〔令史云〕理会的。我先将这宗文卷。与大人试看咱。〔令史做递文书科〕〔王翛然云〕是什么文卷。〔令史云〕这是巩推官问成的。杨谢祖欺兄杀嫂。〔王云〕这个名儿。我那里听的来。〔做沉吟猛省科云〕我是是是那西军庄杨家小的个孩儿。是杨谢祖。令史。你问成了。那赃仗完备么。〔令史云〕完备。有赃仗。〔令史递刀子衣服科〕〔王翛然云〕这的是行凶的刀子。〔做看刀子科云〕我那曾见这刀子来。〔做寻思科〕这小厮怎犯下这的罪过。我想天下多少同名同姓的来。休问是与不是。将这杨谢祖拏出来。我是问咱。〔张千拏杨谢祖带枷上〕〔令史云〕张千。将那一行人拏上厅来。〔杨谢祖跪科〕〔王翛然云〕兀那小厮。抬起头来者。〔杨谢祖做抬头科〕〔王翛然做惊科云〕可知是这个小的。早不曾先封赠他一家儿去。我当初奏过这一家贤孝。今日这厮却犯下十恶大罪。若是郎主知道呵。俺先躭下个落保的罪了。想人也有见不到处。兀那小厮。你有甚么不尽的词因。我根前伸诉。我与你做主。〔谢祖云〕小的每西军庄人氏。〔令史打搀云〕西军庄人氏。哥哥杨兴祖。兄弟杨谢祖。哥哥当军去了。他调戏他嫂嫂不肯。他杀了他嫂嫂也。〔王翛然云〕谁问你来。兀那小厮。你说〔杨谢祖云〕西军庄人氏。〔令史云〕西军庄人氏。〔王翛然云〕张千。采下去。着他口中衔着板子。吊下来便打。兀那小厮你说。〔杨谢祖云〕小人是西军庄人氏。〔令史又搀科〕〔王翛然云〕张千。与我打这厮者。〔打令史重衔板子科〕〔杨谢祖诉词云〕告大人停嗔息怒。听小人细说缘故。一父母生我兄弟两人。侍奉着年高的老母。更有个嫂嫂春香。嫡亲的四口儿家属。王翛然大人亲来迁军。勾到俺同居共户。道他贴了二十余年。到今年你索当做。俺哥哥赴役当军。小生在书房读书如故。亲家母来问俺母亲告假。要他的女孩儿家去。那时是五月中旬。正是个农忙时务。无人送俺嫂嫂回家。书房里来唤谢祖。母亲说送过林浪嘴儿。你回来着他自去。多不到半月十朝。亲家母又来探取。他道女孩儿不曾到家。惊的俺母亲进退无措。亲家母和俺唱叫。须索便与他寻去。他两个前面先行。小人在后面跟觑。便和俺厮拖厮拽。又无个寻觅去处。撞见着放牛牧童。向他行问个前路。他道林浪中有个妇人。不知他为何身故。亲家母觑了容颜。便和俺争官告府。正撞见劝农官人。官人行不容分诉。便将我吊拷绷扒。打的无容针处。全凭着这令史口内词因。葫芦提取下招伏。到如今苦陷囚牢。请大人心下忖虑。小的每把笔来尚自腕怯。怎生敢提刀狠毒。强揣与我个欺兄杀嫂的罪名。大人也。委实的衔寃负屈。〔王翛然云〕律意虽远。人情可推。重囚每两眼泪滴在枷锁上。阁不住落于地上。直至九泉。其地生一草。叫做感恨草。结成一子。如梧桐子大。刀劈不能碎。斧砍不能开。天地无私。显报如此。俺这衙门如锅灶一般。囚人如锅内之水。祗候人比着柴薪。令史比着锅盖。怎当他柴薪爨炙。锅中水被这盖定。滚滚沸沸。不能出气。蒸成珠儿。在那锅盖上滴下。就与那囚人衔着寃枉滴泪一般。〔诗云〕泪滴枷稍恨已深。气藏胸腹苦难禁。口中不语垂双泪。表出衔寃负屈心。这公事前官问定也。曾有准伏来么。〔令史云〕不曾有准伏支状。〔王翛然词云〕但凡刑人。必然尸亲有准伏。方可定罪。这小厮厅前跪下。阁不住眼中垂泪。他本是一个寒儒。怎犯下十恶大罪。方信道日月虽明。不照那覆盆之内。我为甚重推重审。却不道人性命关天关地。张千。且把犯人带去。待我再问者。〔张千带杨谢祖同下〕〔令史做慌科云〕唤李万来。〔李万上云〕哥哥唤我做甚么。〔令史云〕李万好兄弟。你将着这纸笔。不问那里。寻着那杨谢祖的母亲。赚他画一个字。杀了那小厮。也完了这一桩事务。〔李万云〕着我拏一张纸去。赚那婆子画一个字。你家里也养着那好儿好女哩。便好道人命关天。我赚他画了这个字。杀了他孩儿。便是我杀了他。外郎也。你便会做这些好勾当。我去不的。〔令史做怒科云〕你说。这厮无理么。张千。〔张千上云〕哥哥。你唤我做什么。〔令史云〕你去赚那杨谢祖母亲。画一个字。将那小厮杀了。也完了这一桩事务。以后有好差使。我养活你几遭。〔张千云〕哥也。打甚么不紧。这个都是一衙门的事务。我走将去。便叫那婆子画个字来。哥。你则放心。〔令史云〕好兄弟。你则疾去早来。〔张千下〕〔李万云〕张千。这钱这等好使。令史使我不肯去。你就肯去。张千。你家里也养着好儿好女哩。比及你出衙门时。我绕着那前街后巷。先寻着那婆子。着他死也不要画这一个字。人生那里不是积福处。〔下〕〔正旦上做痛哭科云〕杨谢祖儿也。则被你痛杀我也。〔唱〕
　　【双调新水令】为两个业寃家使我一日泪千行。点点儿滴在我这胸上。想那当军的临战场。坐牢的赴云阳。急的我寸断肝肠。这把老骸骨着谁葬。
　　【驻马听】可着我半路里孤孀。临老也还行绝命方。一家寃障。莫不是我前生烧着什么断头香。〔云〕夜来则是半夜前后。〔唱〕听的把犯罪的赦免出牢房。当军的释放还乡党。〔云〕兀的不是大哥。兀的不是二哥。恰待抱头相哭。〔唱〕觉来时我心儿里空悒怏。呀。原来梦是我心头想。
　　〔张千拏纸笔上见正旦科云〕兀的不是那婆子。我那里不寻你到。你欢喜咱。如今拏住那杀人贼了也。来来来。你画一个保状。保出你那孩儿来。〔正旦做画字科〕〔李万冲上云〕兀那婆子。你休画字。你画了这个字呵。你那孩儿便是死的人也。张千。你做的好事那。〔正旦唱〕
　　【乔牌儿】天那则他走的来脚步儿忙。说的来语言儿诳。若不是李押狱白破你张千谎。待教俺孩儿将人命偿。
　　【水仙子】你便瞒过衔寃负屈老婆娘。送了俺孩儿得什么赏。你全无那于公阴德高门望。〔张千云〕李万。你做的好勾当也。〔正旦唱〕呀。也要你儿孙向上长。恨不得飞腾到那审囚的官行。我手脚儿不知高下。身肢儿没处顿放。空教我腹热肠慌。
　　〔张千揪李万云〕李万。你好好好。外郎使我来。赚这婆子画一个字。你走将来。和这婆子说了。不肯画这个字。我和你见外郎去。〔李万揪张千云〕你要见外郎去。我和你见王翛然大人去来。〔同下〕〔王翛然云〕令史。准伏有了么。押过那小厮来者。〔张千押杨谢祖上科〕〔王翛然云〕今日务要完了这桩公事。〔令史云〕张千。好不会干事。眼见那婆子也来了。只这一个字。便这等难画。〔正旦慌上磕令史头科〕〔令史云〕兀那婆子。你慌怎么。〔正旦云〕你道我慌怎么。〔唱〕
　　【沽美酒】做儿的上法场。做娘的痛着忙。抵多少河里孩儿岸上娘。我可是慌也那可是不慌。俺孩儿生共死这时光。
　　【太平令】则您这公厅上将人问枉。去来波我与你大人行打一会官防。〔正旦拖令史见官跪下叫屈科〕〔唱〕大人呵你下笔处魂飘魄荡。刀过处雪飞霜降。休道是棍棒。拷伤。我这脊梁。呀。与不的准伏无寃的招状。
　　〔叫屈科〕〔王翛然云〕怎生寃屈。〔正旦云〕外郎不曾检尸。又不曾招呼尸亲。〔王翛然云〕令史。他说你不曾检尸。又不曾招呼尸亲哩。〔令史云〕小人招呼尸亲。识认的明白了也。〔正旦云〕你招呼那家尸亲来。〔令史云〕我招呼那死的爷娘家尸亲。认识的明白了也。〔正旦云〕他爷娘家是尸亲。俺公婆家不是尸亲。不争俺这孩儿与他偿了命。倘若拏住那杀人贼呵。可着谁偿俺孩儿的命。大人。可与俺这孤儿寡妇做主咱。俺是这乡里的婆子。不会打您这城中的官司。〔王翛然云〕似这等呵。着老夫怎生下断。〔杨兴祖同旦儿上云〕大嫂。你则在衙门首住者。我见大人去。张千。报复去。道有杨兴祖来见。〔张千云〕理会的。喏。报大人得知。有杨兴祖求见。〔王翛然云〕是杨兴祖。快着他过来。〔张千云〕着过去。〔杨兴祖做见科云〕大人。杨兴祖回来了也。〔王翛然云〕兀的不是杨兴祖。得了什么官那。〔杨兴祖云〕兴祖赖大人虎威。见了兀里不罕元帅。一战成功。现今升授金牌上千户。〔王翛然云〕你欢喜么。〔杨兴祖云〕可知欢喜哩。〔王翛然云〕厅阶直下一个婆婆儿。你是看咱。〔杨兴祖云〕兀的不是母亲。〔正旦云〕兀的不是杨大。儿也。则被你痛杀我也。〔王翛然云〕杨兴祖。兀那个带枷的人。你再看咱。〔杨兴祖云〕兀的不是兄弟。〔杨谢祖云〕哎哟。哥也。苦痛杀我也。〔王翛然云〕兀那杨兴祖。他是你的雠人哩。〔杨兴祖云〕大人。这是我的亲兄弟。怎做的雠人。〔王翛然云〕你当军去。他杀了你媳妇儿春香也。〔杨兴祖云〕大人可怜见。春香现有哩。〔王翛然云〕春香在那里。快唤将来。〔旦儿做见正旦悲科云〕母亲也。则被你痛杀我也。〔正旦云〕孩儿也。你在那里来。险些儿不送了杨谢祖的性命。则被你想杀我也。〔杨兴祖云〕母亲。被一个贼汉赛卢医。将春香拐带去了。您孩儿连那贼汉。也拏将来了也。〔王翛然云〕张千。与我拏过这厮来者。〔张千做拿赛卢医上见跪科云〕大人可怜见。拐了巩推官的梅香。也是我来。强要春香做老婆。也是我来。大人饶便饶。若不饶我。也不消打下死囚牢里去。只到我家厢儿里取一帖药来。煎与我吃。我这两只脚登时就直了也。〔王翛然云〕一行人听我下断。本处官吏。刑名违错。杖一百。永不叙用。赛卢医强夺妻女。市曹中明正典刑。王氏妄告不实。杖断八十。〔旦儿云〕告大人。母亲年老。春香替杖。〔王翛然云〕这媳妇直恁般贤孝。姑看春香面。罚铜折赎。有罪的断遣分明。您一家儿听老夫加官赐赏。杨兴祖。为你替弟当军。拏贼救妇。加为帐前指挥使。春香。为你身遭掳掠。不顺他人。可为贤德夫人。杨谢祖。为你奉母之命。送嫂还家。不幸遭逢人命官司。绝口不发怨言。可称孝子。加为翰林学士。兀那婆婆。为你着亲生子边塞当军。着前家儿在家习儒。甘心受苦。不认人尸。可称贤母。加为义烈太夫人。〔正旦等拜谢科〕〔唱〕
　　【收江南】呀。那知道今日呵也有这风光。则俺一家儿都脱离了地狱到天堂。稳请受五花官诰喜非常。谢你个大恩人在上。兀的不教咱生死也难忘。
　　〔王翛然云〕只今日就这开封府堂上。窨下酒。卧番羊。做一个人天庆赏的筵席。你道为甚么来。〔词云〕则为这哥哥替弟当军去。带累的小叔为嫂打官司。若不是王翛然审囚大断案。怎发付救孝子贤母不认尸。
　　〔音释〕
　　畦音奚　属绳朱切　毒东卢切　爨音窜　赚音湛　诳光去声　塞音赛　窨音荫
　　题目　送亲嫂小叔枉招罪　
　　正名　救孝子贤母不认尸
  </div>
  <div class="pagination">
   <a href="元曲选_page96.html">
    上一页
   </a>
   <span>
    ...
   </span>
   <a href="元曲选_page92.html">
    92
   </a>
   <a href="元曲选_page93.html">
    93
   </a>
   <a href="元曲选_page94.html">
    94
   </a>
   <a href="元曲选_page95.html">
    95
   </a>
   <a href="元曲选_page96.html">
    96
   </a>
   <span class="current-page">
    97
   </span>
   <a href="元曲选_page98.html">
    98
   </a>
   <a href="元曲选_page99.html">
    99
   </a>
   <a href="元曲选_page100.html">
    100
   </a>
   <a href="元曲选_page101.html">
    101
   </a>
   <a href="元曲选_page102.html">
    102
   </a>
   <span>
    ...
   </span>
   <a href="元曲选_page98.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
