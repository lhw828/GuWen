<!DOCTYPE html>
<html>
<head>
    <meta charset="UTF-8">
    <title>全元曲杂剧 - 第 192 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元曲杂剧 - 第 192 页/共 296 页</h1>
    <div class="content">
【滚绣球】似纷纷蝶翅飞，如漫漫柳絮狂。剪冰花旋风儿飘荡，践琼瑶脚步儿匆忙。用白襕两袖遮，将乌纱小帽荡。猛回头把凤楼凝望，全不见碧琉璃瓦鹙鸳鸯。一霎儿九重宫阙如银砌，半合儿万里乾坤似玉妆，粉填满封疆。

(云)行了这一会，面前是丞相府了。呀！关了门也。(唱)

【倘秀才】则见他铁桶般重门掩上，我将这铜兽面双环扣响。(做敲门科，张千问云)甚么人敲门？(正末唱)敲门的是万岁山前赵大郎。(张千云)这早晚夜又深，雪又大，来作甚么？(正末唱)堂中无客伴，(张千云)俺老爹看书哩。(正末唱)灯下看文章，(张千云)你来有甚事？(正末唱)特来听讲。

(张千云)你要听讲，当往法堂中寻和尚去，你错走了门了。(正末唱)

【呆骨朵】冲寒风冒瑞雪来相访，(张千云)有甚么紧急事，你说。(正末唱)有机密事紧待商量。(张千报云)老爹，门外有人叫门。(普云)你问他是谁？(张千云)他说是赵大官人，有机密事来商议。(普做慌科，云)快开门，快开门！(普见驾，跪云)不知主上幸临，有失远接。(张千慌走科)(正末唱)忙怎么了事公人？(普又拜云)恕微臣之罪。(正末唱)免礼波招贤宰相。(正末问张千云)这是那里？(张千云)这就是俺丞相厅房。(正末云)怎么使你这般样人？(唱)正是调鼎鼐三公府，那个是剃头发杨和尚？(普云)陛下尊坐。(正末唱)我向坐席间听讲书。(张千云)老爹，酒食已备。捧上来罢？(正末唱)你休来耳边厢叫点汤。(正末云)夜深人静，张千好生看着相府门者。(普云)主公，今夜天气甚寒，不求安逸，冒雪而来，却是为何？(正末唱)

【倘秀才】朕不学汉高皇深居未央，朕不学唐天子停眠晋阳，常则是翠被寒生金凤凰。有心思传说，无梦到高唐，(普云)主公贵为天子，富有四海，尚不肯逸豫。(正末唱)这是俺为君的勾当。

(背云)寡人颇通文墨，试问丞相一问。(问云)寡人间卿，卿试听者。

【滚绣球】既然主四海为一人，必须正三纲谨五常。寡人呵，幼年间广习枪棒，恨未曾登孔子门墙。《尚书》是几篇？(普云)《尚书》者上古《三坟》《五典》，洪荒莫考。夫子断自唐虞，以典、谟、训、诰、誓、命六体，皆尧、舜、汤、禹、文、武授受之心法。孔安国断为五十八篇，帝王治世之书也。(正末唱)毛诗共几章？(普云)夫诗者，古人吟咏性情之大节。有风、雅、颂三经，赋、比、兴三纬。诗有三千，夫子删为三百十一篇，善以为劝，恶以为戒。(正末云)《礼记》主意如何？(普云)夫《礼记》乃汉儒所撰述，杂录古礼之义。盖六经之用，礼实为先；治人事神，无非以礼。日用之间，不可斯须少者。(正末唱)讲《礼记》始知谦让。《春秋》主意如何？(普云)《春秋》以褒贬为辞，敦典庸礼，命德讨罪，世道之兴亡可鉴。(正末唱)论《春秋》可鉴兴亡。(普云)陛下法宗尧、舜、禹、汤、文、武，方为圣主。(正末唱)朕待学禹汤文武宗尧舜，(普云)臣有愧于古之贤相也。(正末唱)卿可继房杜萧曹立汉唐，燮理阴阳。

(正末指桌上书，问云)卿看的是甚么书？(普云)是《论语》。(正末笑云)寡人闻童子入学，先读《论语》，卿何故也看他？(普云)《论语》乃孔门弟子记圣人的切要言语，皆治国平天下之要道。臣用半部，佐我主平治天下。(正末唱)

【倘秀才】卿道是用《论语》治朝廷有方，却原来只半部运山河在掌，圣道如天不可量！似恁的谈经临绛帐，不强似开宴出红妆？听说后神清气爽。(普云)天寒雪大，臣有一杯酒进献，未敢擅专。(正末云)将酒来何妨？(普叫云)老妻将酒来。(旦捧酒上)(呼噪科)(正末唱)

【滚绣球】银台上画烛明，金炉内宝篆香。(普执壶斟酒科)(正末唱)不当烦老兄自斟佳酿，(旦进酒科)(正末唱)何须教嫂嫂亲捧霞觞！(普云)陛下，臣妻与臣乃糟糠之妻也。(正末唱)卿道是糟糠妻不下堂。朕须想贫贱交不可忘。常言道表壮不如里壮，妻若贤夫免灾殃。(云)朕得卿，卿得嫂嫂，可比四个古人。(唱)朕得卿呵，正如太甲逢伊尹；卿得嫂嫂呵，却似梁鸿配孟光，则愿的福寿绵长。

(正末云)寡人要与卿商量军国重事，教嫂嫂自便。(旦下)(普云)陛下深居九重，当此寒夜，正宜安寝，又何劳神过虑？(正末云)寡人睡不着。(唱)

【倘秀才】但歇息想前王后王，才合眼虑兴邦丧邦，因此上晓夜无眠想万方。须不是欢娱嫌夜短，早难道寂寞恨更长，忧愁事几桩。

(普云)陛下，不知所忧者何事？说向臣听。(正末云)寒风似箭，冻雪如刀。寡人深居九重，不胜其寒，何况小民乎！(唱)

【滚绣球】忧则忧当军的身无挂体衣，忧则忧走站的家无隔宿粮，忧则忧行船的一江风浪，忧则忧驾车的万里经商。忧则忧号寒的妻怨夫，忧则忧啼饥的子唤娘，忧则忧甘贫的昼眠深巷，忧则忧读书的夜守寒窗。忧则忧布衣贤士无活计，忧则忧铁甲将军守战场，怎生不感叹悲伤！

(普云)陛下念及贫穷，诚四海苍生之福。(正末唱)

【倘秀才】忧的是百姓苦，向御榻心劳意攘。(普云)百姓困苦，只因四方多事。今天下太平，民力渐苏矣。(正末云)一榻之外，皆他人之家也。(唱)忧的是天下小，教寡人眠思梦想。(普云)天下虽未混一，南征北伐，今其时也。愿闻成算所向。(末背云)寡人欲先下江南，且反说，试丞相一试。(唱)想太原府刘崇居北方，朕待暂离丹凤阙，亲拥碧油幢，先取河东上党。

(普云)若先伐太原，非臣之所知也。(正末云)卿怎生说？(普云)太原当西北二边，使一举而下，则二边之患，我独当之。何不姑留，以俟削平诸国，则弹丸黑子之地将无所逃。(正末云)吾意正如此，姑试卿耳。(普云)西川孟昶，金陵李煜，南汉刘鋹，吴越钱俶，彼各仁政不施，百姓怨望。今当选将练兵，分道南伐，无不成功者。(正末唱)

【滚绣球】卿道是钱王共李王，刘鋹与孟昶，他每都无仁政万民失望，行霸道百姓遭殃。差何人收四川？令谁人定两广？取吴越必须名将，下江南宜用忠良。要定夺展江山白玉擎天柱，索问你匡宇宙黄金架海梁，卿索仔细参详。

(正末云)兵者凶器，国家不得已而用之。如今收平四国，又须众将中选忠良有纪律者，方可安民。卿试定夺如何？(普云)石守信、曹彬、潘美、王全斌，此四人皆宿有名望，可差他四人去，万无一失。(正末云)既如此，张千，你传旨去元帅府，速宣石守信等四人来者。(张千下)(四将上，云)某石守信等是也，见居枢密统军之职。今晚主上幸赵中令宅，差人来宣呼，不免进见咱。来到这相府门，令人奏入。(报科，见科)(正末云)寡人与丞相商议，天下未一，欲差尔等统军前去，收伏四国，速奏凯旋者。(唱)

【脱布衫】(指曹)取金陵飞渡长江，(指石)到钱塘平定他邦。(指王)西川路休辞栈阁，(指潘)南蛮地莫愁烟瘴。

【醉太平】阵冲开虎狼，身冒着风霜。用《六韬》、《三略》定边疆，把元戌印掌。人披铁甲偏雄壮，马摇玉勒难遮挡，鞭敲金镫响叮当，早班师汴梁。(四将云)臣等托圣主洪福，马到处成功。仰听神策庙算，指示一二。(正末唱)

【二煞】有那等顺天时、达天理，去邪归正皆疏放，有那等霸王业、抗王师耀武扬威尽灭亡。休掳掠民财，休伤残民命，休淫污民妻，休烧毁民房。恤军马施仁发政，广钱粮定赏行罚，保城池讨逆招降。沿路上安民挂榜，从赈济，任开仓。

(郑恩提棒私行上，云)我闻知主公私幸赵丞相府，一径寻来。陛下召见众将军，做甚么则个？(正末云前事了)(唱)

【收尾】朕专待正衣冠，尊相貌，就凌烟图画功臣像，卿莫负勒金石，铭钟鼎，向青史标题姓字香。能用兵，善为将，有心机，有胆量。仰看天文算早象，俯察山川辨形状。作战先将九地量，决战须将五间防。昼战多将旗帜张，夜战频将火鼓扬。步战屯云护军帐，水战随风使帆桨。奇正相生兵最强，仁智兼行勇怎当！专听将军定四方，坐拟元戎取乱亡。飞奏边功进表章，齐和升平回帝乡。比及列土分茅拜卿相，光将这各部下军卒重重的赏！(众并下)


第四折

(钱王上，云)某吴越王钱俶是也。今早边防来报，宋朝大将石守信领兵来伐。某三世效忠，岂可抗之！只索等侯纳款者。(石上，云)某石守信是也。奉圣人命，收平吴越，直抵临安。那阵上早早报与吴越王投降则个。(钱跪，云)某纳土之心久矣。今圣明在上，情愿奉款者。(石云)咱同去来也。(下)

(李王上，云)某南唐王李煜是也。今闻大宋皇帝遣曹彬收平江南，旬日之间，沿江诸城，尽皆破陷。今早闻兵压石头城，怎生是好？须索与徐相国计议。(丞相上，云)土公，祖宗之位不可失，背城决一死战，降他未迟。(李云)说的是。(曹上，云)某曹彬是也。奉圣旨领十万大军，来下江南，一路郡县，望风迎降。今日兵临石头城下，与唐兵相接，诸军用命者。(做战科，李败科，李云)情愿投降。(共下)

(刘王上，云)某南汉王刘鋹是也。今大宋国遣大将潘美领兵来伐，不免练兵等侯则个。(潘上，云)某潘美是也。奉命南征，势如破竹。今兵临广汉，两阵相当，须拚死战咱。(战科，刘败科，降科)(同下)(蜀王上，云)某蜀王孟昶是也。嗣守全蜀，食足兵强。近闻宋朝皇帝遣王全斌西来收伏，咱怎肯容易投降他！军马操演精熟，安排迎敌咱。(王上，云)某王全斌是也。奉圣人命，领十万大兵西取蜀孟，一路尽平。今兵到成都，克日城陷。大小三军，须索用命决战。三军操鼓来。(战科，孟败科，降科)(同下)(赵普引郑恩、苗光裔上，云)自从前日奉圣人命，差石守信等四将收平四国，闻知俱已平定，不久奏捷献俘。今当早朝，须索侍候者。我想五代乱离，人心汹涌，今圣人一出，群妖顿息。不图从此得见太平也。(唱)

【双调】【新水令】九重天上五云飞，月朦胧，晓光初霁。鞭鸣金珮响，帘卷玉钩垂。仙乐初齐，和气满殿庭内。

【驻马听】黄道烟迷，瑞霭盘旋飞凤椅。紫垣风细，御香缭绕衮龙衣。近宫墙杨柳拂旌旗，傍雕栏花萼迎环珮。行大礼，这的是太子天子朝元日。(郑云)今有石守信平吴回旋，朝门等宣。(普云)教他过来。(石上，跪)(普唱)

【落梅风】此一战功名重，这一场勋业稀，论英雄古今无对。笑谈间扫清吴越国，端的有三千丈五陵豪气。

(石起科，郑云)潘美平南汉回师，朝外等宣。(普云)教他过来。(潘跪)(普唱)

【沉醉东风】他那里桃花落蛮烟正起，荔枝熟瘴雨斜飞。茫茫水接天，隐隐山围地。路迢遥人马驱驰，斩将降兵何太疾？堪写入麒麟画里。

(潘起去科，郑云)曹彬下江南凯还，朝外等旨。(普云)教他过来。(曹上，跪)(普唱)

【庆东原】金陵府销王气，石头城践马蹄，南唐已照东吴例。收复尽六朝帝基，托赖着一人圣德，振扬起八面军威。比正濬更豪杰，过杨素全忠义。(曹起科，郑云)王全斌平蜀回见，在朝门等宣。(普云)教他过来。(王上，跪)(普唱)

【水仙子】乱石滩冲浪战舡内，连云栈思乡骏马嘶。凯歌声直透青云内，这功劳为第-，笑蜀工孟昶呆痴。他也合思先主三分业，想武侯八阵机，辱莫杀关羽张飞！

(石云)臣等托朝廷之洪福，兵不血刃，收平四国，郡邑版图，尽归王化。所有四国相臣，见在朝门外等宣。(普云)宣四相国来者。(四相上科，普云)望阙跪者。(唱)

【雁儿落】恁则合山林中躲是非，谁教你朝省内图名利？都做了亡家败国臣，真乃是怕死贪生辈。(南唐相徐铉云)臣国主以小事大，犹子事父也。(普云)岂有父子为两家耶？(唱)

【得胜令】你则想花压帽檐低，不提防严地一声雷。送了你川广真梁栋，羞杀人江南两柱石！想前日相持，惊唬杀齐管仲、燕乐毅。(相云)臣等亡国臣，乞放骨骸于林下。(普唱)到今日休题，起来波汉张良、越范蠡。

(石守信等云)四国王俱在朝外，理合献俘。(普云)宣来。(四国王上，普唱)

【甜水令】据着你外作禽荒，内贪淫欲。滔天之罪，理合法更凌迟。今日个不忍加诛，仍封官位，您君臣每休得猜疑。

(蜀王上，云)臣等荷蒙圣恩，待以不死，臣愿执梃为诸降王长，永守臣节。(众王拜科，普唱)

【折桂令】则见他曲躬躬拜舞丹墀，似这等纳土称臣，实指望荫子封妻。(四王云)臣等愚昧，不能守土安民，今荷洪恩，实同再造，愿闻其说。(普唱)你道是愿听纶音，愿闻圣谕，有甚难知？你等为骄奢破国，吾皇以勤俭开基。这的是天数轮回，造物盈亏。真龙出蛟蜃潜藏，大风起云雾齐飞。

(普云)奉圣旨排筵宴，燕乐各国君臣。(筵科，普唱)

【川拨棹】长朝殿列尊席，享诸王臣万国。今日个寰海归依，民物雍熙；春满宫闱，乐奏埙篪。仙音院箫韶韵美，麟献瑞，凤来仪。

【七弟兄】文官每这壁，武将每那壁，斟玉液进金杯。则这白额虎原与龙相配，紫金龙自有虎相随。这的是庆清朝龙虎风云会。

(普云)奉圣旨，教四国君臣，演习礼仪，随长朝官拜舞者。(唱)

【梅花酒】快疾忙遵圣敕，教国主休违，将拜舞温习，把天子班依。随星辰，朝紫微；顺日月，转皇极；转皇极，拱社稷。紫罗襕替龙衣，白象简当玄圭，皂幞头护天威，黄金带束腰围。吴越王莫稽迟，金陵王莫徘徊，广汉正莫伤悲，孟蜀王莫疑虑。

</div>
    <div class="pagination">
<a href="全元曲杂剧_page191.html">上一页</a><span>...</span><a href="全元曲杂剧_page187.html">187</a><a href="全元曲杂剧_page188.html">188</a><a href="全元曲杂剧_page189.html">189</a><a href="全元曲杂剧_page190.html">190</a><a href="全元曲杂剧_page191.html">191</a><span class="current-page">192</span><a href="全元曲杂剧_page193.html">193</a><a href="全元曲杂剧_page194.html">194</a><a href="全元曲杂剧_page195.html">195</a><a href="全元曲杂剧_page196.html">196</a><a href="全元曲杂剧_page197.html">197</a><span>...</span><a href="全元曲杂剧_page193.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
