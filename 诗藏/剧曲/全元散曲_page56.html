<!DOCTYPE html>
<html>
<head>
    <meta charset="UTF-8">
    <title>全元散曲 - 第 56 页/共 116 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元散曲 - 第 56 页/共 116 页</h1>
    <div class="content">　　△金华山中
　　金华洞冷，铁笛风生。寻真何处寄闲情？小桃源暮景。数枝黄菊勾诗兴，一川红叶迷仙径，四山白月共秋声，诗翁醉醒。
　　△登卧龙山
　　黄庭小楷，白苎新裁，一篇闲赋写秋怀，上越王古台。半天虹雨残云载，几家渔网斜阳晒，孤村酒市野花开，长吟去来。
　　△山中小隐
　　裹白云纸袄，挂翠竹麻条，一壶村酒话渔樵，望蓬莱缥缈。涨葡萄青溪春水流仙棹，靠团标空岩夜雪迷丹灶，碎芭蕉小庭秋树响风涛，先生醉了。
　　【越调】凭阑人
　　△暮春即事二首
　　万朵青山生暮云，数点红香留晚春。凭阑愁玉人，对花宽翠裙。
　　小玉阑干月半掐，嫩绿池塘春几家。鸟啼芳树丫，燕衔黄柳花。
　　△江楼即事
　　一曲琵琶江上舟，十二阑干天外楼。粉香蝶也愁，玉容花见羞。
　　△八咏楼上酬正则李侯
　　烂醉东君三月时，细和休文八韵诗。舞裙催《柘枝》，曲阑摇柳丝。
　　△秋思和吴克斋
　　一寸冰蟾明翠廊，万里青天书雁行。碧梧敲晚凉，玉人烧夜香。
　　△和白玉真人
　　宝剑英雄血已干，玉府神仙心自闲。炼霞成大丹，袖云归故山。
　　玉手携香罗帕干，粉面粘花妆镜寒。对楼千万山，倚云十二鬟。
　　△湖上醉余二首
　　明月中流歌扣舷，柔雪双娃同采莲。小词玉翼蝉，醉书金粉笺。
　　屏外氤氲兰麝飘，帘底星松鹦鹉娇。暖香绣玉腰，小花金步摇。
　　△席上分题
　　妆淡亭亭堆髻螺，歌缓盈盈停眼波。念奴留意多，使君如醉何？
　　晚晴小景
　　金羽翩翩柳外莺，玉手纤纤膝上筝。晚风花雨晴，小楼山月明
　　【双调】落梅风
　　△玉果山先上寻梅
　　随明月，过小桥，记年时杖藜曾到。倚东风一枝斜更好，玉生香有谁索笑？
　　△禹寺见梅
　　蒲团厚，纸帐新，不奢华自然风韵。小窗见梅如故人，亚冰梢月斜云褪。
　　△冬夜
　　更阑后，雁过也，梦不成小窗寒夜。伴离人落梅香带雪，半帘风一钩新月。
　　△别会稽胡使君
　　载酒人何处？倚阑花又开，忆秦娥远山眉黛。锦云香鉴湖宽似海，还不了五年诗债。
　　△废园湖石
　　芭蕉畔，杨柳边，想当时玉人娇面。十年旧题漫翠藓，倚高寒夏云一片。
　　△歌姬张氏睡起
　　瑶池上，翠槛边，笑当时六郎娇面。行云梦回眉黛浅，枕痕香睡红一线。
　　△叹世和刘时中
　　土库千年调，金疮百战功，叹兴亡一场春梦。卧白云北邙山下冢，信虚名得来无用。
　　△闲居
　　看云坐，听雨眠，鹤飞归老梅庭院。青山隐居心自远，放浪他柳莺花燕。
　　△西园春暮
　　伤春瘦，望远愁，掩朱门碧苔生。绕西园旋呼花下酒，海棠飞牡丹厮够。
　　△睡起
　　拢钗燕，ヒ绣鸳，卷朱帘绿阴庭院。奈何天不教人醉眠，打新荷雨声一片。
　　△东嘉缘野桥
　　渔榔静，雁字斜，柳阴疏藕花初谢。小阑干画桥横缘野，忆西湖月明秋夜。
　　△闲闲亭上
　　鱼吹沫，鹤弄影，洗秋云玉波如镜。闲闲小亭风日冷，竹千竿绿苔三径。
　　△和崔雪竹
　　依村店，驻小车，玉骢嘶绣鞍初卸。琵琶乱弹人醉也，雁云高蓟门秋月。
　　△春情
　　桃花面，柳叶眉，小亭台锁红关翠。孤帏玉人初睡起，不平他锦鸳成对。
　　△胡贵卿席上
　　宜春令，消夜图，锦橙开巽人香雾。梅花月边同笑语，不寻思灞桥诗句。
　　△秋望
　　干荷叶，脆柳枝，老西风满襟秋思。盼来书玉人憔悴死，界青天雁飞一字。
　　△忆别
　　啼红袖，识锦图，记临行雨花风絮。平安字书曾寄与，题名在凤鸾双处。
　　△和卢彦威学士
　　貂裘敝，骢马骄，雪花飞蓟门寒到。雁儿几声南去了，也教他玉人知道。
　　△肃斋翁命赋狮橘
　　生狞面黄金兽，蜜多心白玉浆。吼千林月寒霜降，绕维摩万八千佛供床，喷清香九重天上。
　　【仙吕】一半儿
　　△秋日宫词
　　花边娇月静妆楼，叶底沧波冷翠沟，池上好风闲御舟。可怜秋，一半儿芙蓉一半儿柳。
　　△梅边
　　枝横翠竹暮寒生，花淡纱窗残月明，人倚画楼羌笛声。恼诗情，一半儿清香一半儿影。
　　△情
　　数层秋树隔雕檐，万朵晴云拥玉蟾，几缕夜香穿绣帘。等潜潜，一半儿门开一半儿掩。
　　△野桥酬耿子春
　　海棠香雨污吟袍，薜荔空墙闲酒瓢，杨柳晓风凉野桥。放诗豪，一半儿行书一半儿草。
　　△赏牡丹
　　锦裙吹上翠云枝，绿酒争传白玉卮，皓齿慢歌金缕词。牡丹时，一半儿姚黄一半儿紫。
　　△苍崖禅师退隐
　　柳梢香露点荷衣，树杪斜阳明翠微，竹外浅沙涵钓矶。乐忘归，一半儿青山一半儿水。
　　【中吕】山坡羊
　　△别怀
　　衣松罗扣，尘生鸳，芳容更比年时瘦。看吴钩，听秦枢，别离滋味今番又，湖上藕花堤上柳。飕，浑是秋；愁，休上楼。
　　△春睡
　　花沾宫额，草香罗带，一春心事愁无奈。感离怀，梦多才，流莺只在朱帘外，午睡正浓惊觉来。挨，金镜台；歪，金凤钗。
　　△感旧
　　凭高凝眺，临风舒啸，一番春事胡蝶闹。越山高，楚天遥，东风依旧桃花笑，金鞍少年何处了。牢，粗布袍。熬，白鬓毛。
　　△闺思
　　云松螺髻，香温鸳被，掩春闺一觉伤春睡。柳花飞，小琼姬，一声雪下呈祥瑞，团圆梦儿生唤起。谁，不做美？呸，却是你！
　　【离调】梧叶儿
　　△春日感怀
　　闲罗扇，坠锦囊，尘满碧纱窗。燕语乌衣巷，花开白玉堂，人去紫云娘，月冷妆楼夜香。
　　△早行
　　鸡声罢，角韵残，落月五更寒。紫塞呼白雁，黄河绕黑山，翠袖上雕鞍，行路比别离更难。
　　△旅思
　　题新句，感旧游，尘满裘。镜里休文瘦，花边湘水秋，楼上仲宣愁。谁伴我新丰酒。
　　△垂虹亭上
　　三高地，万古愁，行客记曾游。绿树当朱户，青山朝画楼，红袖倚兰舟，借问谁家卖酒？
　　△春日简鉴湖诸友
　　簪花帽，载酒船，急管间繁弦。席上题罗扇，云间寄锦笺，水畔坠金鞭，不减长安少年。
　　△雪中
　　乘兴诗人棹，新烹学士茶，风味属谁家？瓦悬冰筋，天风起玉沙，海树放银花，愁压拥蓝关去马。
</div>
    <div class="pagination">
<a href="全元散曲_page55.html">上一页</a><span>...</span><a href="全元散曲_page51.html">51</a><a href="全元散曲_page52.html">52</a><a href="全元散曲_page53.html">53</a><a href="全元散曲_page54.html">54</a><a href="全元散曲_page55.html">55</a><span class="current-page">56</span><a href="全元散曲_page57.html">57</a><a href="全元散曲_page58.html">58</a><a href="全元散曲_page59.html">59</a><a href="全元散曲_page60.html">60</a><a href="全元散曲_page61.html">61</a><span>...</span><a href="全元散曲_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
