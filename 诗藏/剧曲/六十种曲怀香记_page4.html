<!DOCTYPE html>
<html>
<head>
    <meta charset="UTF-8">
    <title>六十种曲怀香记 - 第 4 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲怀香记 - 第 4 页/共 10 页</h1>
    <div class="content">　　【前腔】〔外〕平生忠勇。鎭关中御侮折冲。夫人孩儿。王臣蹇蹇。匪躬之故。固所不辞。只是我到那边。举目无亲。苦淸霜鼓角声高。对凄风旌旗影摇动。〔老旦旦〕骨肉分离。好苦杀人也。〔外〕天涯乡梦。料骨肉梦中欢共。〔合前〕 

　　【尾声】意怔忡。人倥偬。山长水远信难通。彼此相悬恨怎穷。 
　　朝受君言不宿留。　　　　匆匆行色锦貂裘。 
　　此回定显安边策。　　　　免却中原后日忧。 

　　第十四出　夕阳亭议 
　　【出队子】〔末小外小生净各冠带上〕羣驺驰骋。羣驺驰骋。特饯元卿出鎭行。簪缨毕集夕阳亭。祖帐风寒柳色靑。立马持杯。千里离情。 
　　出郭送行客。双旌漾夕晖。离亭一别后。只看白云飞。〔末〕司空贾公出鎭关中。奉朝廷旨意。文武百官。都来送行。此是西城外夕阳亭了。不免少坐片时。待他来作别可也。〔众〕你看旌旗蔽日。金鼓喧天。贾公到矣。〔左右引外上〕 

　　【前腔】钦承王命。钦承王命。秉钺安边速去程。淸霜冷拂锦貂轻。欵段加鞭壮气盈。殚力成功。彝鼎镌名。 
　　〔相见介众〕飘飘使节出王畿。为壮皇图万里威。行色一杯燕市酒。春风三月故山薇。〔外〕云黯黯。草萋萋。临岐把臂泪沾衣。阳关不忍听歌唱。两地相思一样悲。〔众〕老大人为边情而远行。学生辈奉君命而来送。聊具一觞。少伸寸敬。〔外〕下官深愧菲才。缪膺重任。远劳饯送。殊觉荣生。旣承列位厚情。敢不祗领。〔众递酒介〕 

　　【画眉序】征旆拥离亭。肠断骊驹岂堪听。羡君侯此去细柳安营。愿诸蛮耒耜耕耘。期万马鞭缰闲静。〔合〕这回再把天山定。应须早返霓旌。 
　　【前腔】〔外〕世道赖淸宁。蠢尔腥膻徒自逞。仗皇休此去宣布威灵。月明时鸡犬皆安。天尽处■〈豸〈箆，去〉〉貅无警。 
　　〔合前外〕感列位相饯。飮酒多了。〔众〕边情紧急。不敢久留。就此拜送。〔拜介外〕今朝一别后。何日更相逢。〔众〕回首凭高望。应知彼此同。〔下丑急行上〕 

　　【销金帐】朝簪方卸。促骑到邮亭。送司空。叙别情。 
　　下官荀勖。字公曾。颍川颍阴人也。官拜中书监。加侍中领著作。与贾司空共定律令。为莫逆之交。如今司空出鎭关中。满朝文武。欲进忠规献替者。莫不忻幸此举。望切维新之化。惟我怜他。有一挽回之计。当众公卿面前。不好说得。故此独来私叙。〔左右报见介外〕荀侍中。你是我好友。何反来迟。〔丑〕下官所以迟来。正为好友之情耳。众公卿去。敢尽一言。左右且回避了。〔左右下外〕请教。〔丑〕你听我道。 

　　【宜春令】今日事。甚不平。论伊为朝廷巨卿。〔外〕任大责重。理固然也〔丑〕遭诸奸佞。假公罔上埋机穽。〔外〕逆来顺受。无可奈何。〔丑〕可惜恁受制朋谋。眞异哉委靡不兢。因此迟来把醉翁提醒。 
　　【前腔】〔外〕荀侍中。他阴中我了。明为军机。岂容暂停。旣承君命。若抗辞推避非忠鲠。我此去日远天颜。有谁来代吾力诤。是以忧疑不快。遂作心病。 
　　我被任恺庾纯摆布。势不能免。进退两难。计无从出。怎生是好。〔丑〕已有成命。辞之实难。独有结婚太子一节。势必顿驾而留矣。〔外〕此事虽好。有谁为我谋之。〔丑〕司空你不必愁。 

　　【前腔】婚姻事。我会行。在朝堂从容言顷。管敎缘谐成聘。司空你且不必急行。可暂停轮须引领。你今夜呵。望三星何必忧疑。到明日呵。行六礼自生忻庆。也不用求归。应有朝使宣请。〔外揖谢介〕 

　　【前腔】蒙调护。可玉成。须防他谗人声影。虽是姻缘前定。仗冰言一决方为准。倘能彀琼玉交枝。庶免却桑楡飘梗。荀侍中。你果成得此事。下官感你的恩德。眞是镂骨铭心。没齿难冺。〔拜别丑介〕 

　　要成转日功。　　　　须用回天力。 
　　眼望旌捷旗。　　　　耳听好消息。 

　　第十五出　春闺寄简 
　　【亭前柳】〔旦上〕蹙损远山眉。幽怀谁得知。衾寒愁未起。滴尽泪臙脂。可怜人隔云深处。柳外莺声。正是断魂时。 
　　〔忆秦娥〕花深深。一钩罗袜行花阴。行花阴。闲将柳带。试结同心。耳边消息空沉沉。画眉楼上愁登临。愁登临。海棠开后。望到如今。奴家每日思想韩生。愁眉频敛。泪眼偷淹。倚绣床不觉檀口咨嗟。对菱花自知玉容寂寞。此心此恨。抛放不下。好似和针呑却线。刺人肠肚系人心。前日着春英去通情。要他相会。争奈书生胆怯。逡巡畏缩。不敢进来。许下设个计儿。搬进府中安歇。以便作事。谁料氐羌反叛。朝廷命我爹爹出鎭关中。临行之际。分付韩生搬入府中。照管家事。正是天假良缘。甚遂我愿。可喜可喜。今早闻得韩生已在内掾房了。我心急欲会他。又恐门户深邃。卒难往来。虽有母亲在堂。晚年多病。不耐管闲事。二姐因太子议婚。又居别院。只我自家主张家事。奴婢秋香冬秀等辈。俱属钤束之下。不必愁他。今夜月明。正好行事。且待春英来。与他商量则个。〔贴上〕 

　　【前腔】晓日映重帏。双双燕子飞。兰烟方袅袅。花气正霏霏。有人独倚栏杆觑。满院韶光。何处是佳期。 
　　〔点绛唇〕春雨蒙蒙。淡烟深锁垂杨院。暖风轻扇。落尽桃花片。〔看旦介〕薄幸不来。前事思量遍。无由见。泪痕如线。界破残妆面。小姐要会韩生。韩生正要设计进来。谁想老爷有关中之行。正轮机巧。今早搬在内掾房住下。不免去与小姐计较。方便他们成事。多少是好。〔见介旦〕春英。我连日情怀有恨。梳洗无心。香销了六朝金粉。淸减了三楚精神。好生不自在。〔贴〕小姐不必愁烦。今早有个好太医在那里。若请得他来。你的病就好也。〔旦〕我是心病。非药所能治。虽华陀扁鹊。有何效哉。〔贴〕这太医最妙。正是治心病的。强似华陀扁鹊。他不施法灸神针。能消灾瘴。不用散丸飮片。可去风魔。其实十分应验。〔旦〕住在那里。姓甚名谁。〔贴〕远不远千里。近只在目前。乃是散相思五瘟使者。见在司空府中内掾房安歇姓韩。名寿。字德眞。〔旦笑介〕呸。这小妮子惯要痴耍。〔贴〕不是春英痴耍。因是这般病症。须用这般太医。〔旦〕不要胡说。今早韩官人旣到。你相见他么。〔贴〕相府家法。岂敢擅便。如今老爷不在。小姐管家。但凭分付引他相会便了。〔旦〕春英。我只为着 

　　【祝英台】这酸丁眞可媚。酿就我相思。〔贴〕虽然想他。对此春光。且自消遣。〔旦〕花柳斗妍。莺燕争飞。都是我的愁机。〔贴〕放下念头。不要长吁短叹。〔旦〕歔欷。凭栏杆晓望迟迟。满苑逞娇呈美。端详看。没个比他风味。 
　　【前腔】〔贴〕知趣。他是玉楼人。瑶岛士。举止多旖旎。更有材裕济川。文擅雕龙。堪作并蒂交枝。〔旦〕正爱他才貌兼全。故欲与相亲。〔贴〕还未。〔旦〕你又作难。〔贴〕最堪怜凤远秦台。云敛巫峰十二。小姐在深闺之内。韩生是小心之人。麤麻线穿针怎透关儿 
　　〔旦〕我想前日他不肯来。只因口说无凭。所以不信。没有高兴。如今我题一首诗封去。他若见了。自然肯来。〔贴〕如此甚好。有了简帖儿。他便信你。不然又是画饼。〔旦〕取纸笔来。〔贴取放介〕小姐用些意思。写些寒温。这简帖儿就比灵符请将。一召卽来。〔旦〕这个我自知道。不必丁宁。〔写介〕竚立桃源侧。花阴待月明。刘郞能一盼。足慰惜花情。〔贴〕这诗写得停当。一见就来。〔旦封付介〕春英。你将此送去。须索小心。 

　　【前腔】深倚。传吾许久春愁。删抹断肠诗。你去对他约定。今夜月色绣牕。花影雕栏。便是简中佳期。〔贴〕若有心话。一发传去。〔旦〕须知。我那万种相思。只为一时相觑。准拟要共缔凤盟鸳誓。 
　　【前腔】〔贴〕今去。我与恁送暖偷寒。婉转达衷私。〔旦〕说我相思苦切。〔贴〕去说小姐钗亸玉横。鬓乱云偏。憔悴几番徙倚。韩官人听了这话儿。忻然就肯来了。堪喜。管敎他度柳穿花任恁携云握雨。料今夜不似昨宵情緖。 
　　修罢缄书欲断魂。　　　　安排饿眼望黄昏。 
　　风流才子多春兴。　　　　管取轻敲月下门。 

　　第十六出　掾房订约 
　　【贺圣朝】〔生上〕春来花信相萦。那堪啼鸟声声。高唐有梦总难凭看巫岫峥嵘。 
　　〔浣溪沙〕雨过红芳湿未飞。华堂寂寂透朝晖。游蜂酿蜜窃香归。金屋无人风竹乱。玉炉尽日水沈微。伤春空有断肠诗。前日春英到寓所来说。小姐垂盼小生。要求相会。我想潭府深沈。难展探花之手。浮踪局蹐。常怀捉月之疑。他两个女孩儿家。不知利害。偶乘花兴。遂订鸳盟。他言之甚易。我行之实难。故把权词推托罢了。正要设法图之。谁料司空出鎭关中。命我搬入内掾房安歇。照管家事。正是天赐其便。当此春明景和。昼长人静。如何排遣。 

　　【好姐姐】自从芳卿致情。林深处花期难订。柔条嫩萼。须看连理成。若得与小姐成事呵。心欢庆。翔鸾屛裏双肩并。睡鸭垆边两意倾。 
　　小生风情海样深。小姐色胆天来大。〔笑介〕若没有恁般大胆。怎容得这等深情。他也风流。我也知趣。正是天生一对儿。小姐乃天上灵苗。人间妙品。虽未曾亲承其动履。亦可以想见其形容。 

　　【前腔】将伊丰仪细评。必是花模样星眸云鬓。冰肌玉格。温香笑语生。 
　　料他生得般般可意。件件过人。爱杀我也。〔合前〕 

　　【行香子】〔贴上〕寄简传情。缓步轻行。出重帏转过中庭。见时须索欵语低声。堤防他隔墙外有人听。 
　　一缄情泪红犹湿。满纸春愁墨未干。此是内掾房了。我且咳嗽一声。〔咳介生〕是谁。〔贴〕传心话的。〔生〕阿呀。春英。可进来坐。〔贴见介〕官人乔迁到此。遂着你的意了。〔生〕正是。多蒙小姐见爱。小生未达寸衷。你正来得好。〔贴〕有何分付。〔生〕自你前日别后。甚感小姐美情。眠思梦想。度日如年。幸得寓此。有你朝夕来往。可以取便行事。〔贴〕前日别来。你不知我小姐呵。半天风韵。万种思量。蹙损那淡淡春山。望穿了盈盈秋水。夜则灯尽凄淸难作梦。朝则日高憔悴不明眸。针指懒亲。几番搔首。妆台频倚。半晌抬身。猛地里望空一声长叹。每日间对我千遍闲提。无非为着你也。〔付简介〕恐你不信我言。有简帖送上。〔生接介〕重劳华札。深慰下情。小姐这等用心。小生何由报德。〔开诵诗介〕春英。这诗意儿好。句儿好。字儿好。眞是女中三绝。难得难得。〔贴〕官人。你如今旣看此诗。当行此事。〔生〕我是知趣人。不必丁宁。 

　　【玉胞肚】花笺为聘。要今宵共缔凤盟。喜襄王梦契神姬。似裴生缘洽云英。〔合〕武陵流水本无情。自有飘红逐水行。 
　　〔生〕旣如此。甚么时候好进去。 

　　【前腔】〔贴〕更阑人静。看东墙月光乍明。〔生〕门户深邃。我不认得。如何是好。〔贴〕我潜来引入房栊。使同调凤瑟鸾笙。〔合前〕 

　　【前腔】〔生〕心期纔整顿。敎人喜气满盈。料今宵倚玉偎香。愿他时准结朱陈。〔合前〕 

　　【前腔】〔贴〕灯辉月影。绾同心堪作证明。尽消除愁种心苗。免他行目断行云。 
　　欲到天台访玉眞。　　　　花香馥馥影沉沉。 
　　随蜂飞入芳丛裏。　　　　那觉侯门似海深。 

　　第十七出　赴约惊回 
　　【忆秦娥】〔老旦上〕良宵静。孤灯寂寞伤多病。〔净丑上〕伤多病。桑楡景迫。衰鸾分镜。 
　　〔老旦〕万籁寂无声。空庭月乍明。天涯人去远。凝望正关情。自从我相公出外。老身多病。坐卧不安。每日勉强在地支持。好生不耐烦也。秋香冬秀。小姐睡么。〔净丑〕小姐吃过夜膳。将安歇了。〔老旦〕他是女孩儿家。有甚事在心上。不睡何为。惟我衰年久病。白发频添。旧恨新愁。黄昏毕集。怎睡得去。相公在外。要归不得归。正是蝴蝶梦中家万里。老身在此。求睡不能睡。忽惊子规枝上月三更。〔叹气介〕 

　　【山坡羊】夜迢迢房栊深迥。气潇潇风威尖凛。韵悠悠谯楼起更。月皎皎照我形和影。我相公呵。去几程。遥同隔世情。一家骨肉悲孤另。望断关山。空劳延颈。〔合〕凄淸。离魂梦不成。伶仃。攒眉泪自倾。〔贴引生上低声〕 

　　【步步娇】探花引蝶寻芳径。官人乘兴行须劲。〔生〕我未识门户。举步甚觉生疎。〔贴〕不妨。放心走。月色满中庭。绕遍回廊更阑人静。〔生〕举步轻些。怕有人听得了。〔贴〕缓步寂无声。莫愁牕外人窥听。 
　　【山坡羊】〔净丑〕满疎棂花阴隐隐。溢幽襟愁怀耿耿。正严城铃铎振摇。渐金炉兰麝烟消尽。我夫人呵。鬓已星。那堪别后情。寥寥音似瓶沈井。肠断碪声。隔林遥应。 
　　〔合前生惊介〕不好了。此处有人说话。转去罢。〔贴〕这是夫人的卧房。有我在此。不要害怕。〔生低声〕 

　　【步步娇】潜踪渐入桃源境。欲把花情罄。窃效鹭鸶行。两眼生花。身如酩酊。〔贴〕我扶着你行。慢慢些去罢。〔扶介生〕畏惧切冰兢。料应难去成欢庆。 
　　〔老旦〕丫头。外边有人走动声响。〔净〕敢是猫儿。〔老旦〕不是。〔丑〕必是狗儿。〔老旦〕也不是。分明有人脚步声响。快出去一看。〔净丑〕我们去看是甚么。〔老旦卧桌介生躱介净〕是谁。〔贴遮生介〕是我。〔净〕元来是春英。夜深到此何干。〔贴〕小姐要茶。着我厨下去取。〔丑〕厨房在裏边。怎么反走出来。我知道了。不是小姐要茶。定是你去偷汉。〔贴〕呸。老丫头见鬼哩。〔丑〕我不见鬼。只见有个人。〔扯生介〕小丫头口硬。拏去见夫人发落。〔贴摇手介〕你两个不要高声。这是韩官人。小姐请去会话。你若方便了。小姐明日赏你。若不方便。自有小姐作主。不干我事。〔丑〕这小丫头放刁。倚着小姐势。便要压我们。〔净〕罢罢。不要管他别项。只查眼前作弊。〔贴〕我作甚弊。〔净〕小姐旣请韩官人。你该径送进去。因何半路先讨饶头。尽意快活。把他弄软了。这般残货。怎么去奉承小姐。〔贴啐介〕不要油嘴。你们快去回覆夫人。遮掩这事。小姐决不亏你。〔丑〕不要信他。这是赊帐。我们只要现的。〔贴〕身边没有东西。〔丑〕不要你的。要韩官人身边的。〔生〕我也没有。〔丑〕方才你与春英用的。〔生〕何物。〔丑〕便是腰下这条短棍。也把我两个弄一弄。快活快活。方便你去哩。〔贴〕休得取笑。夫人知觉。不当稳便。〔净〕夫人待着哩。我们自去回话。小姐面上。放他去罢。闭门不管牕前月。〔丑〕一任梅花自主张。〔见老旦介〕果是狗儿。见猫儿衔个老鼠。走去赶他。故此声响。〔老旦〕虽则如此。今后还当小心。 

　　【榴花泣】奴曹知省。倘遇夜间有形响审须明。疑他不测忽然生。思危能惧。遇变自无惊。〔净丑〕重门夜扃。谨关防。素必遵台令。偶今宵猫犬争驰。已端相寂宁无警 
　　夜已深了。请夫人安歇罢。〔老旦〕我神思困倦。只得就寝。可惜更阑人不寐。〔净丑〕不知月影在梨花。〔并下生倒地介贴〕官人。他们都睡了。你可起身进去。〔生〕罢了。我从来不曾受此惊恐。就如死的一般。〔贴〕须挣一挣。〔生〕我挣不得了。没奈何。你可扶我起来。〔贴〕好笑你后生家恁般胆怯。〔扶起介〕 

　　【渔家灯】乘高兴。抖擞精神。须努力速赴花盟。〔生〕去不得了。〔贴〕中道止。忍负初情。〔生〕玉树琼枝难并。此行未必非前定。高堂梦途迷巫岭。佳期空作画饼。令彼此这悒怏怎禁。 
　　〔贴〕官人。你眞个不肯进去了。〔生〕非假。多多上覆小姐。容待下次罢。〔贴〕旣是这等。你请转。待我自进去也。〔走介生扯介〕你且住。我进了许多门户。岂能认得出去。仍烦你送一送方好。〔贴笑介〕罢罢。欢喜寃家。没用货儿。只得送你出去罢。〔扶介〕 

　　【剔银灯】历堂阶如登峰顶。赴闺闱若临机穽。〔生〕鸳鸯何日能交颈。枉波查往来疲病。〔合〕悲命。今宵良会未成。还要把心期再整。 
　　特寻密约赴鸳帏。　　　　云雨无缘事已非。 
　　夜静水寒鱼不饵。　　　　满船空载月明归。 

　　第十八出　缄书愈疾 
　　【丹凤吟】〔净上〕承直书房。风流伴当。〔丑上〕烧香挂画能安放。〔合〕终日嬉嬉。快活无量。 
　　〔笑介净〕琴童。昨夜我官人好端端在此。被春英这小丫头哄他进去。二更回来。吓得心惊胆战。和衣睡倒。今早看他人不像人。鬼不像鬼。茶饭不吃。坐卧不安。怎生是好。〔丑〕书童。你晓得我官人平素读书君子。蓦地被这丫头哄坏了。今日或者又来。我们只在掾房门首待着。定要摆布他一番。〔净〕道犹未了。远远望见他走来。我和你躱在空处。〔贴上〕受人之托。必当终人之事。昨日韩官人赴小姐之约。经过夫人卧房。被秋香冬秀两个老丫头撞见。争奈他年纪儿小。胆气儿怯。一时惊倒。不肯进去。仍旧送他出来了。小姐等到夜深。顿成虚度。一场败兴。做了话靶。小姐一心想他。不肯干休。今早又写简帖儿。着我送来。此是掾房门首了。〔净丑〕拏住。拏住这小丫头。每日来这裏何干。〔贴〕这两个小厮可恶。是我府中。反来查我行动。〔净丑〕老爷临行。托我官人照管家事。你昨夜哄我官人进去。弄坏了他。如今将死。拏你去见夫人。〔贴〕去见夫人便怎么。〔净丑〕你是凶身。我是原吿。送到官司。精皮肤与你对手做一场。你弄坏了我官人。我两个也弄坏你。〔贴〕是你官人叫我来。不怕不怕。〔净丑〕休要口硬。女孩儿家不该与寡汉往来。好好打发我两个方罢。不然定要拏你去。〔贴〕天那。身边钱又没有。钞又没有。把甚么打发你。〔净丑〕不要钱钞。只要你身上的东西打发。〔贴〕我身上有那一件东西。可以打发。〔净丑〕不多大。裙子裏边的这些儿。〔贴〕呸。我虽是府中使女。便是你官人要我。也不能彀。莫说你们这小鬼头。〔净丑〕小丫头夸口。旣是这等。昨夜哄他进去何干。这也不细查你。我们只讨个饶头。你把嘴儿与我们亲一亲也罢。〔扯介贴叫介〕官人。你家琴童无状。〔净丑慌介〕官人来了。怎么好。躱在戏房裏去罢。劈开生死路。跳出是非门。〔下生做病上〕 

　　【金蕉叶】昼忙夜忙。偶凭人随波逐浪。空跋涉路阻巫阳。只落得气销神丧。 
　　〔卧卓介〕春英。我昨夜回来。险些儿送了性命。〔贴〕因此小姐放心不下。特着我来问安。〔生〕多承小姐美意。夜来非我负约。只因病发。故尔中止。〔贴〕官人偶然受惊。非病也。 
</div>
    <div class="pagination">
<a href="六十种曲怀香记_page3.html">上一页</a><a href="六十种曲怀香记.html">1</a><a href="六十种曲怀香记_page2.html">2</a><a href="六十种曲怀香记_page3.html">3</a><span class="current-page">4</span><a href="六十种曲怀香记_page5.html">5</a><a href="六十种曲怀香记_page6.html">6</a><a href="六十种曲怀香记_page7.html">7</a><a href="六十种曲怀香记_page8.html">8</a><a href="六十种曲怀香记_page9.html">9</a><a href="六十种曲怀香记_page10.html">10</a><a href="六十种曲怀香记_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
