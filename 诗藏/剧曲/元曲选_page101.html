<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 101 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 101 页/共 133 页
  </h1>
  <div class="content">
   〔音释〕
　　届音戒　苏音苏　剜碗平声
　　第三折
　　〔搽旦上云〕妾身刘天祥的浑家。自从分房减口。二哥二嫂安住他三口儿去了。可早十五年光景也。我这家私。火焰也似长将起来。开着个解典铺。我带过来的女孩儿。如今招了个女壻。我则怕安住来认。若是他来呵。这家私都是他的。我那女婿只好睁着眼看的一看。因此上我心下则愁着这一件。今日无甚事。在这门首闲立着。看有甚么人来。〔正末上云〕自家刘安住是也。远远望见家乡。惭愧。可早来到也呵。〔唱〕
　　【中吕粉蝶儿】远赴皇都。急煎煎早行晚住。早难道神鬼皆无。我将饭充饥。茶解渴。纸钱来买路。历尽了那一千里程途。几曾道半霎儿停步。
　　【醉春风】俺心儿里思想杀老爷娘。则待要墓儿中埋葬俺这先父母。一会家烦恼上眉头。安住到大来是苦。苦。我则道孤影孤身。流落在他州他县。惭媿也不想还认了这伯娘伯父。
　　〔云〕我问人来。这里便是刘天祥伯父家。且放下这担儿者。〔做见搽旦科云〕老娘。借问一声。这里可是刘天祥伯父家么。〔搽旦云〕便是。你问他怎的。〔正末拜科云〕原来正是俺伯娘。〔搽旦云〕甚么伯娘。这小的好诈熟也。〔正末唱〕
　　【红绣鞋】他他他可也为甚么全没那半点儿牵肠割肚。全没那半声儿短叹长吁。莫不您叔嫂妯娌不和睦。〔云〕伯娘。俺伯伯那里去了。〔搽旦云〕甚么伯伯。我不知道。〔正末唱〕伯伯可又无踪影。伯娘那里紧支吾。可教我那搭儿葬俺父母。
　　〔云〕伯娘。则我就是您侄儿刘安住。〔搽旦云〕你说是十五年前趁熟去的刘安住么。你父亲去时。有合同文书来。您有这合同文书便是真的。无便是假的。〔正末云〕伯娘。这合同文书。有有有。〔唱〕
　　【普天乐】我意慌速。心犹豫。若无显证。怎辩亲踈。〔递合同科〕〔搽旦云〕争奈我不识字如何。〔正末唱〕伯娘可也不会读将去。着伯父亲身觑。〔云〕好一固贤达的伯娘也。我错埋怨了他。〔唱〕他元来是九烈三贞贤达妇。兀的个老人家尚然道出嫁从夫。〔搽早入门科〕〔正末云〕呀。伯娘入去了。可怎么这一晌还不见出来。我早猜着了也。〔唱〕一来是收拾祭物。二来是准备孝服。第三来可是报与亲属。
　　〔刘天祥上云〕自从俺天瑞兄弟。三口儿一去十五年。并无音信。我则看着那刘安住孩儿。知他有也是无。我偌大家私。无人承受。烦恼的我眼也昏了。耳也聋了。〔做见科云〕兀那小的。你是谁家的。在我门首走来走去的。〔正末云〕我又不在你家门首。我这里是认亲眷的。干你甚么事。〔刘天祥云〕不是我家门首。可是谁家门首。〔正末云〕那壁敢是刘天祥伯伯么。〔刘天祥云〕则我便是刘天祥。〔正末云〕伯伯请上。受您侄儿几拜。〔正末拜科〕〔唱〕
　　【迎仙客】因歉年趁熟去。别家乡临外府。怎知道命儿里百般无是处。先亡了俺嫡亲的爷娘。守着这别人家父母。整受了十五载孤独。〔刘天祥云〕你叫做什么名字。〔正末唱〕则俺呵便是您侄儿刘安住。
　　〔刘天祥云〕你那里见刘安住来。〔正末云〕则我便是刘安住。〔刘天祥做悲科云〕婆婆。你欢喜咱。俺刘安住孩儿回家来了也。〔搽旦云〕甚么刘安住。这里哨子每极多。见咱有些家私。假做刘安住来认俺。他爷娘去时。有合同文书。若有便是真的。无便是假的。〔刘天祥云〕婆婆也道的是。我出去问他。刘安住。你去时节有合同文书。你将的来我看。〔正末云〕有文书来。适纔交付与伯娘了也。〔刘天祥云〕婆婆。休斗我耍。我问刘安住来。他道你拏着文书了也。〔搽旦云〕我不曾拏。〔刘天祥云〕刘安住。婆婆道他不曾拏。孩儿也。你等我来波。怎么就与了他。〔正末唱〕
　　【石榴花】俺一生精细一时粗。直恁般不晓事忒胡涂。则他那口如蜜钵说从初。并无间阻。索看文书。我则道是亲骨血这搭儿里重完聚。一家儿世不分居。我将这合同一纸慌忙付。倒着俺做了扁担脱两头虚。
　　【斗鹌鹑】我将那百诈的虔婆。错认做三移孟母。我又不索您钱财。又不分您地土。只要把无主的亡灵归墓所。你可也须念兄弟每如手足。便做道这张纸为有为无。难道我姓刘的不亲不故。
　　〔做看担儿悲科云〕父亲母亲。兀的不痛杀我也。〔唱〕
　　【上小楼】想着俺劬劳父母。遇了这饥荒时务。辞着兄嫂。引着妻男。趁着丰熟。怎知道寿短促。命苦毒。再没个亲人看顾。闪的这两把骨殖儿不着坟墓。
　　【幺篇】伯娘你也忒狠酷。怎对付。则待要瞒了侄儿。背了伯伯。下了埋伏。单则是他亲女。和女夫。把家缘收取。可不俺两房头灭门绝户。
　　〔刘天祥云〕安住孩儿。你那合同文书委实在那里也。〔正末云〕恰纔是伯娘亲手儿拏进去了。〔搽旦云〕这个说谎的小弟子孩儿。我几曾见那文书来。〔正末云〕伯娘。休斗您孩儿耍。你恰纔明明的拏进去。怎说不曾见。〔搽旦云〕我若见你那文书。着我邻舍家害疔疮。〔刘天祥云〕婆婆。你若是拏了。将来我看。〔搽旦云〕这老儿也糊突。这纸文书。我要他糊窗儿。有什么用处。这厮故意的来捏舌。待诈骗咱的家私哩。〔正末云〕伯伯。您孩儿不要家财。则要傍着祖坟上埋葬了俺父母这两把儿骨殖。我便去也。〔搽旦打破正末头科云〕老的。你只管与他说什么。咱家去来。〔关门科〕〔下〕〔正末云〕认我不认我便罢。怎么将我的头打破了。天那。谁人与我做主咱。〔哭科〕〔李社长上云〕老汉李社长是也。打从刘天祥门首经过。看见一个小后生。在那里啼哭。不知为何。我问他波。这小的。你是什么人。〔正末云〕我是十五年前趁熟去的刘天瑞儿子刘安住。〔社长认科云〕是谁打破你头来。〔正末云〕这不干我伯父事。是伯娘不肯认我。拏了我合同文书。抵死的赖了。又打破我的头来。〔社长云〕刘安住。你且省烦恼。你是我的女壻。我与你做主。〔正末唱〕
　　【满庭芳】谢得你太山做主。我是他嫡亲骨血。又不比房分的家奴。将骨殖儿亲担的还乡。故走了些偌远程途。你道俺那亲伯父因何致怒。赤紧的后婆婆先赚了我文书。〔社长云〕难道不认就罢了。〔正末唱〕我可也难回去。但能勾葬埋了我父母。将安住认不认待何如。
　　〔社长云〕刘天祥的老婆婆无礼也。我与你说去。刘天祥开门来。开门来。〔刘天祥搽旦上云〕谁唤门哩。〔开门科〕〔社长云〕刘天祥。你什么道理。你亲侄儿回来。你认他不认他便罢。怎生信着妻言。将他头都打破了。〔搽旦云〕这个社长。你不知他是诈骗人的。故来我家里打诨。他既是我家侄儿。当初曾有合同文书。有你画的字。有那文书便是刘安住。〔社长云〕你也说的是。兀那小的。你是刘安住。你父母曾有合同文书么。〔正末云〕是有来。恰纔交付与伯娘了也。〔社长云〕刘大嫂。元来他有文书。是你拏着去了。〔搽旦云〕我若拏了他文书。我吃蜜蜂儿的屎。〔刘天祥云〕且休问他文书。则问他那小的。你父亲那里人氏。姓甚名谁。为何出外。说的是便是刘安住。〔社长云〕兀那小的。你既是刘安住。你父亲那里人氏。姓甚名谁。因何出外。说的是便是刘安住。说的不是便不是刘安住。〔正末云〕听您孩儿说来。祖居汴梁西关义定坊。住人刘天祥。弟天瑞。侄儿安住。年三岁。则为六料不收。上司明文。着俺分房减口。各处趁熟。有弟天瑞。自愿带领妻儿他乡趁熟。一应家私田产。不曾分另。今立合同文书二纸。各收一纸为照。立合同文书人刘天祥。同立文书刘天瑞。保见人李社长。不期父母同安住趁熟到山西潞州高平县下马村张秉彝家店房中安下。父母染病双亡。有张秉彝抬举的我成人长大。我如今十八岁了。担着俺父母两把骨殖儿。来认伯父。谁想伯娘将合同文书。赚的去了。伯伯又不肯认我。倒打破了我的头。这等寃枉。那里去分诉也。〔社长云〕再不消说。正是我女壻刘安住。〔搽旦云〕这个社长。你好不晓事。是不是不干你事。关上门。老的。咱家里来。〔同刘天祥下〕〔社长云〕这个老虔婆。使这等见识。故意不认他。现放着大衙门。我引的你告状去来。〔外扮包待制领张千上云〕老夫包拯是也。西延边赏军回还。到这汴梁西关里。只见一丛人闹。张千。你与我看着。为甚么事来。〔社长叫科云〕寃屈也。〔包待制云〕拿过来。〔张千引上见科云〕当面。〔社长词云〕告大人停嗔息怒。听小人从头剖诉。小人是本县社长。他姓刘唤名安住。父天瑞伯伯天祥。是嫡亲同胞手足。为荒年上司传示。着分房各处趁熟。他父母远逩潞州。在张秉彝店中安寓。就当日造下合同。把家私明明填注。念小人有女定奴。曾许做刘家媳妇。这文书上写作见人。也只为沾亲带故。是一样写成二纸。各收执存为证据。谁想刘天瑞夫妇双亡。死的个不着坟墓。刚留下这三岁孩儿。着谁人与他乳哺。到如今十五余年。多得张秉彝十分看觑。交付与合同文书。着回家认他伯父。将骨殖做一担挑来。指望的傍祖茔好生安厝。到门前偏撞见狠心的伯娘。把文书早先赚去。百般的道假嫌真。全不念连根共树。眼见得打破额头。闪的他进退无路。幸遇着青天老爷。似明镜不容奸蠹。可怜刘安住负屈衔寃。须不是李社长教唆为务。〔包待制云〕兀的刘安住。我不问你别的。只问你这十五年在那里居住来。〔正末云〕小人在潞州高平县下马村张秉彝家居住来。〔唱〕
　　【十二月】可怜我时乖命苦。只在张秉彝家暂寓权居。生受了些风餐水宿。巴的到祖贯乡闾。我只道认着了伯娘伯父。便欢然复旧如初。
　　【尧民歌】怎知俺伯娘呵他是个不冠不带泼无徒。纔说起刘家安住便早嘴卢都。他把俺合同文字赚来无。尽场儿揣与俺个闷葫芦。似这寃也波屈。教俺那里诉。只落得自吞声暗啼哭。
　　〔包待制云〕张千。将一行人都与我带到开封府里来。〔同下〕〔社长云〕孩儿也。将这两把骨殖。且安在我家里。我同你到开封府去来。〔正末云〕那开封府包龙图。俺也多曾见人说来。〔唱〕
　　【收尾】他清耿耿水一似。明朗朗镜不如。他将俺一行人都带到南衙去。我■〈扌弃〉把个头磕碎金阶叫道委实的屈。〔同下〕
　　〔音释〕
　　霎双鲊切　妯直由切　娌音里　晌音赏　属绳朱切　独东卢切　足臧取切　劬音渠　熟绳朱切　促音取　毒东卢切　酷音苦　伏房夫切　揑尼夜切　赚音湛　诨温去声　拯音整　厝音醋　蠹音妬　唆音梭　屈丘雨切　哭音苦　磕音可
　　第四折
　　〔张千排衙上云〕在衙人马平安抬书案。〔包待制上诗云〕冬冬衙鼓响。公吏两边排。阎王生死殿。东岳吓魂台。老夫包拯。自十日前西延边赏军回来。打西关里过。有一火告状的是刘安住。老夫将一行人都下在开封府南衙牢里。只不审问。你道为何。只为刘安住告的那词因上说道。十五年前在潞州高平县下马村张秉彝家住来。以此老夫十日不问。我已曾差人将张秉彝取到了也。张千。将安住一起。都与我拿上厅来者。〔正末同众上〕〔正末唱〕
　　【双调新水令】只俺这小人不解大人机。把带伤人倒监了十日。干连人不问及。被论人尽勾提。暗暗猜疑。怎参透就中意。
　　〔张千云〕当面。〔众跪科〕〔包待制云〕一行人都有么。〔张千云〕禀爷。都有了也。〔包待制云〕刘安住。这个是你的谁。〔正末云〕是我伯父伯娘。〔包待制云〕谁打破你头来。〔正末云〕是俺伯娘来。〔包待制云〕谁拏了你合同文书来。〔正末云〕俺伯娘拏了来。〔包待制云〕那伯娘是您亲的么。〔正末云〕是俺亲的。〔包待制云〕兀那婆子。这个是您亲侄儿不是。〔搽旦云〕这不是俺亲侄儿。他要混赖俺家私哩。〔包待制云〕你拏了他文书。如今可在那里。〔搽旦云〕并不曾见什么文书。若见来我就害眼疼。〔包待制云〕兀那刘天祥。这个是你亲侄儿么。〔刘天祥云〕俺那侄儿。是三岁离家的。连我也不认的。婆婆说道不是。〔包待制云〕这老儿好葫芦提。怎生婆婆说不是就不是。兀那李社长。端的他是亲不是亲。〔社长云〕这个是他亲伯父亲伯娘。这婆子打破他头。我是他亲丈人。怎么不是亲的。〔包待制云〕兀那刘天祥。你怎么说。〔刘天祥云〕婆婆说不是。多咱不是。〔包待制云〕既然这老儿和刘安住不是亲呵。刘安住。你与我拣一根大棒子。拏下那老儿。着实打者。〔正末唱〕
　　【乔牌儿】他是个老人家多背悔。大人须有才智。外人行白打了犹当罪。可不俺关亲人绝分义。
　　〔包待制云〕你只打着他。问一个谁是谁非。便好定罪也。〔正末唱〕
　　【挂玉钩】相公道谁是谁非便得知。〔包待制做怒科云〕兀那刘安住。你可怎生不着实打者。〔正末唱〕俺父亲尚兀是他亲兄弟。却教俺乱棒胡敲忍下的。也要想个人心天理终难昧。我须是他亲子侄。又不争甚家和计。我本为行孝而来。可怎么生忿而归。
　　〔包待制诗云〕老夫低首自评论。就中曲直岂难分。为甚侄儿不将伯父打。可知亲者原来则是亲。兀那小厮。我着你打这老儿。你左来右去。只是不肯打。张千取枷来将那小厮枷了者。〔做枷正末科〕〔正末唱〕
　　【雁儿落】他荆条棍并不曾汤着皮。我荷叶枷倒替他躭将罪。稳放着后尧婆在一壁。急的那李社长难支对。
　　【得胜令】呀。这是我独自落便宜。好着我半晌似呆痴。俺只道正直萧丞相。元来是风魔的党太尉。堪悲。屈沉杀刘天瑞。谁知。可怎了葫芦提包待制。
　　〔包待制云〕张千。将刘安住下在死囚牢里去。你近前来。〔打耳喑科〕〔张千云〕理会的。〔张千做枷正末下〕〔包待制云〕这小厮明明要混赖你这家私。是个假的。〔搽旦云〕大人见的是。他那里是我亲侄儿刘安住。〔张千云〕禀爷。那刘安住下在牢里发起病来。有八九分重哩。〔包待制云〕天有不测风云。人有旦夕祸福。那小厮恰纔无病。怎生下在牢里便有病。张千。你再去看来。〔张千又报云〕病重九分了也。〔包待制云〕你再看去。〔张千又报云〕刘安住太阳穴被他物所伤。现有青紫痕可验。是个破伤风的病症。死了也。〔搽旦云〕死了谢天地。〔包待制云〕怎么了这桩事。如今倒做了人命。事越重了也。兀那婆子。你与刘安住关亲么。〔搽旦云〕俺不亲。〔包待制云〕你若是亲呵。你是大他是小。休道死了一个刘安住。便死了十个。则是误杀子孙不偿命。则罚些铜纳赎。若是不亲呵。道不的杀人偿命。欠债还钱。他是各白世人。你不认他罢了。却拏着甚些器仗打破他头。做了破伤风身死。律上说殴打平人。因而致死者抵命。张千将枷来。枷了这婆子。替刘安住偿命去。〔搽旦慌科云〕大人。假若有些关亲。可饶的么。〔包待制云〕是亲便不偿命。〔搽旦云〕这等他须是俺亲侄儿哩。〔包待制云〕兀那婆子。刘安住活时你说不是。刘安住死了。可就说是。这官府倒由的你那。既说是亲侄儿。有甚么显证。〔搽旦云〕大人。现有合同文书在此。〔包待制词云〕这小厮本说的丁一确二。这婆子生扭做差三错四。我用的个小小机关。早赚出合同文字。兀那婆子。合同文书有一样两张。只这一张。怎做的合同文字。〔搽旦云〕大人。这里还有一张。〔包待制云〕既然合同文字有了也。你买个棺材。葬埋刘安住去罢。〔搽旦叩头科云〕索是谢了大人。〔包待制云〕张千。将刘安住尸首。抬在当面。教他看去。〔张千领正末上〕〔搽旦见科云〕呀。他原来不曾死。他是假的。不是刘安住。〔包待制云〕刘安住。被我赚出这合同文书来了也。〔正末云〕若非青天老爷。兀的不屈杀小人也。〔包待制云〕刘安住。你欢喜么。〔正末云〕可知欢喜哩。〔包待制云〕我更着你大欢喜哩。张千。司房中唤出那张秉彝来者。〔张秉彝上见正末悲科〕〔正末唱〕
　　【甜水令】我只为认祖归宗。迟眠早起。登山涉水。甫能勾到庭帏。又谁知伯母无情。十分猜忌。百般驱逼。直恁的命运低微。
　　【折桂令】定道是死别生离。与俺那再养爹娘。永没个相见之期。幸遇清官。高抬明镜。费尽心机。赚出了合同的一张文契。纔许我埋葬的这两把儿骨殖。今日个父子相依。恩义无亏。早则不迷失了百世宗支。俺可也敢忘昧了你这十载提携。
　　〔包待制云〕这一桩公事都完备了也。一行人跪着。听我老夫下断。〔词云〕圣天子抚世安民。尤加意孝子顺孙。张秉彝本处县令。妻并赠贤德夫人。李社长赏银百两。着女夫择日成婚。刘安住力行孝道。赐进士冠带荣身。将父母祖茔安葬。立碑碣显耀幽魂。刘天祥朦胧有罪。念年老仍做耆民。妻杨氏本当重谴。姑准赎铜罚千斤。其赘壻元非瓜葛。限实时逐出刘门。更揭榜通行晓谕。明示的王法无亲。〔众谢科〕〔正末唱〕
　　【水仙子】把白褴衫换了绿罗衣。抵多少一举成名天下知。为甚么皇恩不弃孤寒辈。似高天雨露垂。生和死共戴荣辉。虽然是张秉彝十分仁德。李社长一生信义。也何如俺伯父家有贤妻。
　　〔音释〕
　　吓黑平声　日入智切　的音底　躭都蓝切　壁音彼　呆音爷　逼兵迷切　殖绳知切　碣音竭　谴音遣　赘音缀　德当美切
　　题目　刘安住归认祖代宗亲　
　　正名　包龙图智赚合同文字
　　包龙图智赚合同文字杂剧终

《元曲选》　逞风流王焕百花亭杂剧　（明）臧晋叔 编
　　逞风流王焕百花亭杂剧　　（元）无名氏 撰
　　●逞风流王焕百花亭杂剧目录
 
　　第一折 
　　　〔音释〕 
　　楔子 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　赏名园贺氏千金笑　正名　逞风流王焕百花亭 
　　第一折
　　〔老旦扮卜儿引旦贺怜怜梅香盼儿上诗云〕教你当家不当家。及至当家乱如麻。早晨起来七件事。柴米油盐酱醋茶。老身洛阳人氏。姓贺。人都唤我做贺妈妈。生下这女孩儿贺怜怜。做着个上厅行首。我那孩儿生的十分聪明智慧。谈谐歌舞。搊筝拨阮。品竹分茶。无般不晓。无般不会。占断洛阳风景。夺尽锦绣排场。明日是清明节令。着孩儿郊外踏青去。孩儿。你意下如何。〔旦云〕谨领母亲的命。明日到城外陈家园百花亭上。赏翫春景。走一遭去来。〔盼儿云〕姐姐。我盼儿伏侍你去。〔同旦下〕〔卜儿云〕孩儿和梅香都出城去了也。我无甚事。且往隔壁李大妈家吃茶则个。〔下〕〔正末扮王焕引家僮六儿上云〕小生姓王名焕。字明秀。年方二十二岁。本贯汴梁人氏。自父亲辞逝。来此洛阳叔父处居止。为小生通晓诸子百家。博览古今典故。知五音。达六律。吹弹歌舞。写字吟诗。又会射箭调弓。抡鎗使棒。因此人皆称为风流王焕。时遇清明节令。不免到城外陈家园百花亭上游翫一遭。〔做行科云〕你看这郊外。果然是好景致。只见香车宝马。仕女王孙。蹴踘秋千。管弦鼓乐。好不富贵也呵。〔唱〕
　　【仙吕点绛唇】锦绣铺设。翠红罗列。酬佳节。莺燕调舌。惜春光苦问东君借。
　　〔六儿云〕官人。你看那竹溪花坞。翠绕珠围。往来的人。一上一下。似走马灯儿一般。是好耍子也。〔正末唱〕
　　【混江龙】管弦拖拽。王孙仕女斗豪奢。梨花院秋千蹴踘。牡丹亭宝马香车。唤游人芳树啼残锦鹧鸪。采香蕊粉墙飞困玉蝴蝶。杨柳映。杏花遮。东风外。酒旗斜。四时中惟有春三月。光阴富贵。景物重迭。
　　〔旦引盼儿上云〕妾身贺怜怜。今日清明佳节。去郊外游翫。盼儿。那前面亭子。不是百花亭那。〔盼儿云〕姐姐。正是百花亭。将次到也。〔正末云〕六儿。你见么。兀那人丛里那个女子。生的非常也呵。〔六儿云〕官人。你好眼睛。那个女子生得十分标致。不是六儿多口。那一个梅香也不歹哩。〔正末唱〕
　　【油葫芦】则见来往佳人教我难应接。离百花亭将近也。就儿中这一个尤娇绝。〔云〕世间有此女子。岂不是施朱太赤。施粉太白。〔唱〕端的是腻胭脂红处红如血。润琼酥白处白如雪。比玉呵软且温。比花呵花更别。若不是嫦娥降下瑶宫阙。尘世里怎遇这活冤业。
　　〔旦云〕盼儿。咱到百花亭上去呵。〔六儿云〕官人。你看那小娘子。恰似画图上的美人一般。我们也到百花亭上看他去。〔正末唱〕
　　【天下乐】这的是美玉生香花解说。〔旦见将扇遮科〕〔正末唱〕他见人有些娇怯。忙将罗扇遮。〔旦做意科云〕那生好一表人物也。我折朵兰花儿咱。〔正末唱〕则见他寄幽情故将兰蕊儿折。端的个眉尖上芳信传。眼角头春意窃。〔做俯觑科唱〕元来那脚踪儿也把心事写。
　　〔旦做吟诗科〕〔诗云〕折得名花心自愁。春光一去可能留。〔正末云〕好聪明的女子也。〔六儿云〕妙法莲花经。观世音菩萨。〔正末唱〕
　　【醉中天】他把我先勾拽。引的人似痴呆。我和他四目相窥两意协。好也啰他生的有芙蓉面。桃花颊。说不尽他百般娇千般艳冶。〔六儿云〕官人。你看他眼似明星。眉如秋月。生的庄庄重重。是一个好女子也。〔正末唱〕你道他点星眸眉湾秋月。〔做暗笑科云〕你怎知他不庄重的时节。〔唱〕他可也有玉簪横云鬓偏斜。
　　〔云〕方纔那两句诗。深有其意。姐姐既有意呵。便再念一徧也好。等他再念时。我也续他两句。〔六儿云〕官人说的好。六儿若还识字通文。我也续他两句。〔旦云〕那生说不听的。我再吟一徧咱。〔旦再吟〕〔生做续吟科诗云〕东风若是相怜惜。争忍开时不并头。〔旦云〕盼儿。你看那百花亭畔那个秀才。貌赛潘安。才过子建。举止风流。不知是谁家公子。怎生能勾和他说句话儿也好。〔盼儿云〕看那秀才。正好与姐姐匹配也。〔正末云〕六儿。你看那女子。扭捏做作。必是个卖俏的■〈亻柔〉儿。怎生得个花蝴蝶通个春信去咱。〔六儿云〕便怎么遇得这通信人来。〔外扮王小二卖查梨条上诗云〕洛阳城里卖花人。查梨条卖也。妆得肩头一担春。查梨条卖也。假使王孙知稼穑。查梨条卖也。好花将卖与何人。查梨条卖也。〔又叫〕〔正末做喜科云〕这卖查梨条的王小二身上。要成此一件大功。可不好那。六儿。你与我快唤那卖查梨条的过来。〔唱〕
　　【金盏儿】我正咨嗟。不宁贴。一声查梨条卖也猛听了心欢悦。〔做走科唱〕我向这闹花深处紧搀截。配合这醉春情能莺燕。更和那调春色巧蜂蝶。只索央及你撮合山花博士。休使俺没乱煞做了鬼随邪。
　　〔六儿做叫科云〕王小二。俺官人唤你哩。〔小二做见科云〕官人唤小子做甚。〔正末云〕小二哥。我问你咱。兀那闹花深处。这个姐姐是谁家的。〔小二云〕那一个你也不认的。好风流的王舍。他便是洛阳上厅行首贺怜怜。〔正末云〕小二哥。你也知道我妆孤爱女。你肯与我做个落花的媒人。与那贺家姐姐做一程儿伴。我便与你换上盖也。〔小二云〕官人。小人别的不会。这调风贴怪。帮闲钻懒。须是本等行业。我就与你说去。〔小二做走〕〔六儿扯住科云〕哥。我央及你。把那梅香总成了我罢。〔王小二见旦科〕〔旦云〕王小二。我见你在百花亭上和那公子说话。莫不是那公子使你来见我么。〔小二云〕大姐。你可也忒聪明。那公子须不比寻常人。说起来赶一千个双通叔。赛五百个柳耆卿哩。〔旦云〕他可是谁。〔小二云〕他便是风流王焕。据此生世上聪明。今时独步。围棊递相。打马投壶。撇兰攧竹。写字吟诗。蹴踘打诨。作画分茶。拈花摘叶。达律知音。软款温柔。玲垄剔透。怀揣十大曲。袖褪乐章集。衣带鹌鹑粪。靴染气球泥。九流三教事都通。八万四千门尽晓。端的个天下风流。无出其右。〔旦笑科云〕王小二。你这没嘴葫芦。倒会贴怪。既然如此。请那壁官人百花亭上来。俺两个自有说话。〔小二云〕你怕小人落了偏钱。你两个自对主儿商量去。我就请的来相见咱。〔正末见旦科〕〔旦云〕久闻王舍风流。今日幸得一遇。果然名不虚传〔正末云〕小生虽有虚名。其实不副。惶恐惶恐。〔六儿云〕莫说我家官人。连六儿也惶恐惶恐。〔正末唱〕
　　【醉扶归】他那里满口儿称王舍。多敢是真心的爱豪杰。〔旦云〕王舍。你可曾做子弟来么。〔正末唱〕我也曾向烟月所上花台做子弟倈。〔旦云〕解元不弃。屈高就下。与妾身作伴。可也肯么。〔正末云〕小生有句话敢问那。〔旦云〕有甚么话说。〔正末唱〕莫不你前身元从谢。自笑我有那崔护诗才几些。怎敢便大厮八将凉浆谒。
　　〔旦云〕则怕你不惯做子弟那。〔正末云〕姐姐。我也稍知一二。〔唱〕
　　【后庭花】我也曾把柳条攀花蕊折。将那云雨期风月赊。〔旦云〕你看这生说海口那。〔正末唱〕你道我说海口王明彦。则要你放宽心贺大姐。不是我咨娇奢。凭着我拈花摘叶。那愁他没鸾胶将弦断接。
　　〔旦云〕既然解元要与妾身为伴。怎敢推辞。但是俺娘拳手大。枷棒重。只怕你当他不起。〔正末云〕只要姐姐肯许了王焕。便是你妳妳利害。这等门户差拨。王焕也当的过来。〔六儿云〕委的俺官人是惯家。〔正末唱〕
　　【一半儿】他狠毒呵恰似两头蛇。乖劣呵浑如双尾蝎。我将明珠一斛亲弃撇。〔小二云〕官人。你敢是心邪了也。〔正末唱〕不是俺心邪。我只是一半儿支吾一半儿者。
　　〔旦背云〕你看他这等俊俏身材。又好个淹润性格。一见之间。早将我的魂灵抓到他那壁去了。他既有心要和我相处。我岂可当面错过。〔回云〕解元。我在梨花巷口住。你和王小二同到我家来便了。〔小二云〕官人。我今日成就了这好事。你可怎么谢我。〔六儿云〕王小二。那梅香的事。你一句也不题。有什么谢你。〔正末唱〕
　　【赚煞】既不肯近蓬蒿。待有意亲兰麝。他见俺淹润温柔熨贴。弄玉传香无尽歇。〔旦云〕只怕有那杀风景的哨厮每排捏呵。〔正末唱〕着那等干眼热滑张杓倈。任从些。打草惊蛇。尽教他捏恠排科厮间谍。〔旦云〕你若肯娶我。我便告一纸从良。立个媍名也。〔正末唱〕你若肯从良立节。我准定是建功成业。恁时节稳情取五花官诰七香车。〔同下〕
　　〔音释〕
　　行音杭　设商者切　列郎夜切　节音姐　舌绳遮切　拽音夜　蝶音爹　月鱼夜切　迭音爹　绝藏靴切　血希也切　雪须也切　别邦耶切　阙区也切　业音也　说书惹切　怯丘也切　折音者　窃音且　呆音爷　协希耶切　颊肌也切　猱音挠　贴汤也切　悦鱼夜切　截藏斜切　攧与跌同　诨温去声　杰其耶切　倈郎爹切　谒衣也切　叶音夜　接音姐　蝎希也切　撇偏也切　歇希也切　杓绳昭切　谍音爹
　　楔子
　　〔正末同旦上云〕自与姐姐相会。可早半年光景也。谁想老虔婆狠毒。接过我许多银两。如今要赶我出去。他敢是将你另接个什么人那。〔旦叹云〕嗨。元来你还不知道。如今西延边上高常彬。在此收买军需。俺那母亲爱钱。待要将我嫁与他去哩。〔正末云〕姐姐。似这般可怎了也。〔做悲科〕〔旦云〕解元。兀的不痛杀我也。〔正末唱〕
　　【仙吕端正好】俺和你命儿乖。时儿蹇。生折散美满的姻缘。恨天公怎不与人方便。铲连理树。撅并头莲。挦比翼鸟。打交颈鸳。恨绵绵。泪涟涟。急煎煎。意悬悬。知何日得重相见。〔同下〕
　　〔音释〕
　　彬音宾　铲音产　撅与掘同　挦词纤切
　　第二折
　　〔卜儿上云〕俺那怜怜小妮子。半年前城外陈家府百花亭上。赏清明节令。引的个王焕来家。一住就住了半年多。他如今没甚么钱物了。只管缠住俺那妮子。再也不思量转身。俺这门户人家。单靠那妮子吃饭。一日不接客。就一日不赚钱。怎么容得他。如今被俺使个科段。将他捻出门去。那西延边上有个高常彬。他来俺洛阳买办军需。那厮巨万贯东西。要娶俺妮子。屡次着人来说。被俺勒了他二万贯。嫁与那厮去了。早是俺乖。倘或这妮子跟着王焕走了。可怎了也。今日街坊每请俺吃茶。小的好生看着家。我吃了茶便来也。〔下〕〔旦上云〕好是烦恼人也。谁想俺那虔婆不仁。板障了王郎。将我嫁与高常彬。搬在这承天寺里寄住。等待军需完备时。带我西延边去。妾身要寄个信与王郎得知。争奈门上把的水泄不通。连梅香也不放他出入。怎生得个人来可也好那。〔王小二叫上〕查梨条卖也。查梨条卖也。〔旦做听科云〕兀的不是卖查梨条王小二的声音。惭愧。这信息敢只在他身上。与俺寄去了也。〔叫科云〕王小二。西厢下来。〔做见科〕〔小二云〕大姐。你怎么在此。〔旦云〕俺妈妈将我嫁与高常彬。借此承天寺权住。早晚要带俺上西延边去。王舍想不知我在于此处。我特特央凂你通个信去。与他知道。〔小二云〕哦。大姐。你要我通个信去。着王舍到这里来望你么。〔旦云〕是。小二哥多累你。那厮遣心腹人把着门。闲杂人一个也不放入来。你说与王舍知道。他来时须要觑个方便纔好。〔小二云〕大姐放心。俺王小二自有兵法。着王舍来见大姐。〔旦云〕似这般可好也。俺有一小柬。烦你专与王舍。先送你这碎银五两。还有重谢在后。疾忙快去。恐怕那贼汉回来。小二哥。你是必用心者。〔小二云〕放心。都在我身上。我去也。〔下〕〔旦云〕王小二去了也。我且回后堂中去。〔下〕〔正末上云〕小生王焕。自从与贺家姐姐作伴半载其程。钱物使尽。姐姐与小生赤心相待。争奈虔婆板障。将小生捻出门来。把姐姐嫁与高常彬。如今不知在于何处。小生害了这场没滋味的证候。俺想为人生得蠢浊。倒也省的躭烦受恼。小生不幸。学的聪明。致令半生浮浪。一世飘蓬。只当坠下活地狱一般。〔诗云〕酷怜风月为多情。还到离时恨转生。倚柱寻思暗惆怅。一场春梦不分明。〔唱〕
　　【中吕粉蝶儿】半世飘流。几曾离舞裙歌袖。为怜他皓齿星眸。??的个掷黄金。挥白璧。暗中挑斗。则待要买断了谢馆秦楼。却揽下这一场不明白的僝僽。
　　【醉春风】从今后牢收起爱月惜花心。紧抄定偷香窃玉手。刁风拐月畅好是没来由。出这场丑。丑。从小着迷。少年吃闷。几时参透。
　　〔云〕我心中好生困倦。且往街上茶房里吃一杯茶消闷咱。〔二凈闹上双云〕柴又不贵。米又不贵。两个风子。正是一对。小生姓双。这个姓柳。咱费了多少钱财。赔了多少工夫。占的这个表子。你只管来插趣。好没礼也。〔柳云〕难道你不见。我几曾调他来。皆是他心上自爱上我。你吃这等寡醋做甚么。你如今不要闹。咱两个则一递一夜便了。〔正末见科云〕兀那两个秀才。闹将来不知为甚么。我试问他咱。你二公为何相争。〔双云〕老兄你不知道。小生姓双。叫做双解元。他姓柳。叫做柳殿试。俺两个是太学中同斋朋友。我苫着个科子。唤做白捉鬼。他没廉耻。每夜瞒了我去与他偷。那丑东西便也不打紧。只是咱同斋朋友。来我跟前蹅狗屎。可不着别斋生员笑话。〔柳云〕老兄不要听他胡说。〔正末云〕元来二公却为风月如此。〔唱〕
　　【迎仙客】你两个元同舍。本儒流。那白捉鬼比小卿不姓苏比玉仙不姓周。双通叔一般双。柳耆卿同是柳。柳殿试实止望明月翫江楼。双解元干闪在金山后。
　　〔双云〕好歹是我先在他家。〔柳云〕我虽在后。我可使的钱多。〔正末云〕二公休争坏了儒家体面。我请你吃杯茶。商和了罢。〔唱〕
　　【红绣鞋】一个似摘了心的禽兽。一个似攧了弹的斑鸠。〔云〕我劝你二公咱。〔唱〕这的是前人田土后人收。〔柳云〕簪花饮酒是好勾当。怎么这等不知趣。〔正末唱〕野花村务酒。知味便合休。〔云〕你二公再不要争了。〔唱〕我只怕更有收人在后头。
　　〔双云〕足下想不曾做这桩儿。比我两个倒也省事。〔正末唱〕
  </div>
  <div class="pagination">
   <a href="元曲选_page100.html">
    上一页
   </a>
   <span>
    ...
   </span>
   <a href="元曲选_page96.html">
    96
   </a>
   <a href="元曲选_page97.html">
    97
   </a>
   <a href="元曲选_page98.html">
    98
   </a>
   <a href="元曲选_page99.html">
    99
   </a>
   <a href="元曲选_page100.html">
    100
   </a>
   <span class="current-page">
    101
   </span>
   <a href="元曲选_page102.html">
    102
   </a>
   <a href="元曲选_page103.html">
    103
   </a>
   <a href="元曲选_page104.html">
    104
   </a>
   <a href="元曲选_page105.html">
    105
   </a>
   <a href="元曲选_page106.html">
    106
   </a>
   <span>
    ...
   </span>
   <a href="元曲选_page102.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
