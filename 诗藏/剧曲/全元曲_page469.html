<!DOCTYPE html>
<html>
<head>
    <meta charset="UTF-8">
    <title>全元曲 - 第 469 页/共 532 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元曲 - 第 469 页/共 532 页</h1>
    <div class="content">春风眼底私，夜月心间事。玉箫鸾凤曲，金缕鹧鸪词。燕子莺儿，殢杀寻芳使，合欢连理枝。我为你盼望煞楚雨湘云，耽阁了朝经暮史。

【梁州】你为我堆宝髻羞盘凤翅，淡朱唇懒注胭脂。东君有意偷窥视。翠鸾寻梦，彩扇题诗；花笺写恨，锦字传词。包藏着无限相思，思量煞可意人儿。儿时看靠纱窗偷转秋波，几时见整云髻轻舒玉指，几时看倚东风笑捻花枝。新婚，燕尔。到如今抛闪得人独自，你那点至诚心有谁似？休把那山海盟言不勾思，相会何时。

【尾】断肠词写就龙蛇字，叠做个同心方胜儿。百拜娇姿谨传示：间别了许时，这关心话儿，尽在这殢雨尤云半张儿纸。

琴声动鬼神，剑气冲牛斗。西风张翰志，落日仲宣楼。潘鬓成秋，渐觉休文瘦，卧元龙百尺楼。自扶囊拄杖挑包，醉濯足新丰换酒。

【梁州】尽是些暄晓日茅檐燕雀，故意困盐车千里骅骝。英雄肯落儿曹彀？乾坤倦客，江海扁舟，床头金尽，壮志难酬。任飘零身寄南州，恨黄尘敝尽貂裘。看别人苫眼铺眉，笑自己缄舌闭口，但则索向寒窗袖手藏头。如今，更有，那屠龙计策干生受，慢劳攘慢奔走。顾我真成丧家狗，计拙如鸠。

【尾】蛟龙须待春雷吼，雕鹗腾风万里游。大丈夫峥嵘恁时候，扶汤佐周，光前耀后，直教万古清名长不朽！

【南吕】一枝花

为玉梅作

人生萼绿生，天上轮茭降。比南周琼解语，比西锦能香。淡抹玄霜，自有罗浮像，扫梁园红翠乡。千般儿玉骨玲珑，一段儿冰魂荡漾。

【梁州】受用杀西湖处土，风流煞东阁何郎。芳湿一点何时忘。银钗半露，粉颈微妆；想那调羹滋味，止渴思量。占一枝素魂芬芳，算百花总是寻常。则要挂新月点缀昏黄，合夜雪色藏暗香，却休趁东风泄漏春光。惜花人正想寻芳，驿使频来往，怎禁那寂寞苦情况。则怕羌管声中，零落了萦损柔肠。

【尾】堪图石氏黄金帐，宜住芦花白玉堂，折莫便冰雪前村一千丈。沽一壶酒浆，向蹇驴背上，教那快忍冻的书生尽自赏。


　
　




【吕止庵】

吕止庵，别有吕止轩，疑即一人。生卒、经历不详。散曲作品内容感时悲秋，自伤落拓不遇，间有兴亡之感，可能是一宋亡不仕的遗民。明·朱权《太和正音谱》评其词"如晴霞结绮"。

小令

【仙吕】后庭花

一声金缕词，十分金菊卮。金刃分甘蔗，金盘荐荔枝。不须辞，太平无事，正宜沉醉时。相逢饮兴狂，两螯风味长。鲜鲫银丝鲙，金锥拆蛎房。透瓶香，经年佳醖，陶陶入醉乡。风满紫貂裘，霜合白玉楼。锦帐羊羔酒，山阴雪夜舟。党家侯。一般乘兴，亏他王子猷。西风黄叶疏，一年音信无。要见除非梦，梦回总是虚。梦虽虚，犹兀自暂时节相聚，近新来和梦无。西风黄叶稀，南楼北雁飞。揾妾灯前泪，缝君身上衣。约归期，清明相会，雁还也人未归。六桥烟柳颦，两峰云树分。罗袜移芳径，华裙生暗尘。冷泉春，赏心乐事，水边多丽人。碧湖环武林，仙舟出涌金。南国山河在，东风草木深。冷泉阴，兴亡如梦，伤时折寸心。香飘桂子楼，凉生莲叶舟。落日鸳鸯浦，西风鹦鹉洲。冷泉秋，水西寻寺，题诗忆旧游。江南春已通，陇头人未逢。水浅梅横月，山明雪映松。冷泉冬，烹茶无味，有人锦帐中。

冷泉亭

湖山汲水重，楼台烟树中。人醉苏堤月，风传贾寺钟。冷泉东，行人频问，飞来何处峰？苍猿攀树啼，残花扑马飞。越女随舟唱，山僧逐渡归。冷泉西，雄楼杰观，钟声出翠微。渔榔响碧潭，王孙徙翠岚。玉勒黄金镫，红缨白面骖。冷泉南，踏花归去，夕阳人半酣。塔标南北峰，风闻远近钟。佛国三天竺，禅关九里松。冷泉中，水光山色，岩花颠倒红。鸭头湖水明，蛾眉山岫青。罗绮香尘暗，池塘春草生。冷泉亭，太平有象，时闻歌笑声。

怀古

飘零岁月深，消磨意气沉。恩雨三天隔，愁霜两鬓侵。强登临，行藏不定，伤时《梁父吟》。孤身万里游，寸心千古愁，霜落吴江冷，云高楚甸秋。认归舟，风帆无数。斜阳独倚楼。儒冠两鬓皤，青衫老泪多。满酌贤人酒，相扶越女歌。且磋跎，万愁千恨，奈予沉醉何！芙蓉凝晓霜，木犀飘晚香。野水双鸥靓，西风一雁翔。立残阳，江山如画，倦游非故乡。故乡音信沉，故园草木深。烽火连三月，家书抵万金。细沉吟，功名枉恁，断然归去心。功名览镜看，悲歌把剑弹。心事鱼缘木，前程羝触藩。世途艰，艰声长叹，满天星斗寒。长虹气未收，老天春又秋。逆旅新丰舍，羞登王粲楼。几多愁？白云飞尽，吴江日夜流。故园天一方，高城泪数行。芳草迷鹦鹉，晴川隔汉阳。暮山长，烟波江上，愁人几断肠。

【仙吕】醉扶归

瘦后因他瘦，愁后为他愁。早知伊家不应口，谁肯先成就。营勾了人也罢手，吃得我些酩子里骂低低的咒。

频去教人讲，不去自家忙。若得相思海上方，不到得害这些闲魔障。你笑我眠思梦想，则不打到你头直上。

有意同成就，无意大家休。几度相思几度愁，风月虚遥授。你若肯时肯不肯时罢手，休把人空拖逗。

【商调】知秋令

为董针姑作

心间事，肠断时，醉墨写乌丝。千金字，织锦词。绣针儿，不比莺儿燕子。

相思病，万种情，几度海山盟。谁薄幸？谁至诚？更能行，到底如何离影？

情如醉，闷似痴，春瘦怯春衣。添憔悴，废寝食。减腰肢，怎脱厌厌病体？

千金字，万古心，翻作断肠吟。恩情厚，怨恨深。不知音，谁会重拈绣针？

【越调】天净沙

为董针姑作

夜深时独绣罗鞋，不言语倒在人怀，做意儿将人不采。甚娘作怪，绣针儿签着敲才。

海棠轻染胭脂，绿杨乱撒青丝，对对莺儿燕子。伤心独自，绣针儿停待多时。玉纤屈损春葱，远山压损眉峰，早是闲愁万种。忽听得卖花声送，绣针儿不待穿绒。

冷清清独守兰房，闷恹恹倚定纱窗，呆答孩搭伏定绣床。一会家神魂飘荡，绣针儿签这梅香。

套数

【仙吕】翠裙腰缠令

【翠裙腰】老来多病逢秋验，便觉嫩凉添，懒摇纨扇闲纹簟。卷朱帘，晚妆楼外月纤纤。

【金盏儿】更西风酽，微云敛。黄昏即渐，暑气消沛。阴晴乍闪，冰魂尚潜。指甲痕芽天生堑，双帘，又传宫样印眉尖。

【元和令】素娥公案严，牛女分缘俭。苍虬钩玉控雕檐，翠屏人半掩。彩鸾收镜入妆奁，霓裳谁再拈？

【赚尾】昂藏醉脸，桂香襟袖沾。花下心无慊，樽前兴未厌。钓银蟾，瑶台独占，立金梯长笑一掀髯。

【商调】集贤宾

叹世

叹浮生有如一梦里，将往事已成非。迅指间红轮西坠，霎时间沧海尘飞。正青春绿鬓斑皤，恰朱颜皓首庞眉，转回头都做了北邙山下鬼。题起来总是伤悲，都不如酒淹衫袖湿，花压帽檐低。

【逍遥乐】有何拘系，则不如一枕安然，直睡到红日三竿未起。乐吾心诗酒琴棋，守团圆稚子山妻。富贵功名身外礼，懒营求免受驱驰。则不如放怀遣兴，悦性怡情，展眼舒眉。

【梧叶儿】争甚名和利，问甚么我共你。咱人可也转眼故人稀，渐渐的将朱颜换，看看的早白发催。题起来好伤悲，赤紧的当不住白驹过隙。

【后庭花】叹光阴一梦里，玩韶华如逝水。觑尘世无穷事，尽今生有限杯。莫惑疑，急流中勇退。磻溪岸鱼更美，首阳山蕨正肥，西华峰景物奇，洞庭湖风力微。
</div>
    <div class="pagination">
<a href="全元曲_page468.html">上一页</a><span>...</span><a href="全元曲_page464.html">464</a><a href="全元曲_page465.html">465</a><a href="全元曲_page466.html">466</a><a href="全元曲_page467.html">467</a><a href="全元曲_page468.html">468</a><span class="current-page">469</span><a href="全元曲_page470.html">470</a><a href="全元曲_page471.html">471</a><a href="全元曲_page472.html">472</a><a href="全元曲_page473.html">473</a><a href="全元曲_page474.html">474</a><span>...</span><a href="全元曲_page470.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
