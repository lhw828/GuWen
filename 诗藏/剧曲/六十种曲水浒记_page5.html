<!DOCTYPE html>
<html>
 <head>
  <meta charset="utf-8"/>
  <title>
   六十种曲水浒记 - 第 5 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六十种曲水浒记 - 第 5 页/共 14 页
  </h1>
  <div class="content">
   第九出
慕义

〔末杂扮军士扛箱上〕断碛簇烟山似米。野营轩地鼓如雷。〔末〕我们梁山泊内小偻罗的便是。昨日蒙寨主差我们到地方上抢掳。且喜得胜归来。寨主还未升帐。不免在此伺候。你看这梁山泊。眞好一个形胜也。〔杂〕怎见得。〔末〕但见四山兀突。一水濴洄。嶙嶙若海上神山。迥迥似江皋赤壁。影浮烟水。气压云林。飘飘漾漾。依依稀稀。若远若近。参差雁落平沙。红蓼下列成阵势。絪絪缊缊。霏霏亹亹。非烟非雾。缥缈云归远浦。碧峯前插起旌旗。如云如雨。如貔如貅。如狼如虎。纠纠桓桓。冲冲矫矫。前有茅。后有劲。右有突。左有冲蓼儿洼内。义屯豪杰千千。如崇如墉。如栉如比。如茨如梁。整整齐齐。累累若若。东有积。西有仓。南有府。北有帑。宛子城中。富积糇粮万万。靑翰船。苍隼船。先登船。飞鸟船。博昌船。浔阳船。大翼中翼小翼。载浮载沉。载翔载翱。破长风。冲巨浪。怕得那鲸鲵深伏寒潭。天竺駞。鄯国駞。识泉駞。知水駞。阳光駞。泉渠駞。上乘中乘下乘。倏奔倏逸。倏疾倏徐。吼外廐。鸣中阳。吓得那糜鹿远藏茂屮。六军所望。左靑龙。右白虎。前朱雀。后玄武。若五牛。若四兽。若九仞。若六斿。蜿虹之垂天。认旗飘漾。绿杨影裏飞出黄云。四介所旋。表东京。献西宛。倾函夏。竭都城。若龙俛。若鸾盼。若鸡目。若麐形。匹练之曳光。战马咆哮。靑屮丛中腾来紫燕。这壁厢持专诸所持。舞统陵所舞。铜口金头。有那昆吾刀。鸣鸿刀。灵宝刀。含章刀。露陌刀。龙鳞刀。文身刀。水截鲸鲵。陆剸犀兕。那壁厢铸欧冶所铸。造辟闾所造。玉头珠口。有这纯钩剑。湛卢剑。豪曹剑。鱼肠剑。巨阙剑。干将剑。莫邪剑。气冲牛斗。形转鹿卢。曲湾湾的权弓■〈弓繇〉弓彏弓弸弓角弓雕弓彤弓墨弓。绣质绿沈。靑檀墨干。无非楚之桃。越之棘。风高月影圆。直矗矗的枉矢洁矢杀矢■〈釒侯〉矢矰矢茀矢恒矢庳矢。靑镞赤茎。白翎朱羽。无非夏之服。赵之策。霜重麟胶劲。个个披坚。则穿的是浴铁缧金。缨縢缀组。曰甲曰介。曰函曰铠。韦人制缝。函师震椎。说甚么缮京益赵。人人策肥。则执的是指天柱地。埋铜持铁。曰鞭曰弭。曰策曰棰。埋自北山。种从南社。说甚么楚令秦谣。列着乱丛丛。密札札。整齐齐。高的高。下的下。参的参。差的差。关栅营屯。如天险。如层峦。如连云。如列栈。林路一样森罗。不数那如砺的金城。百雉千雉。凿看滉漾漾。浩荡荡。乱滚滚。深的深。浅的浅。湾的湾。直的直。溪涧流波。如膻湍。如鳀壑。如蛟室。如鲸滩。水港一般罄折。不数那如带的汤池。委水委输。陆战则乘墉伏莽。叠路开山。荷殳的。执戟的。操戈的。横槊的。五步六步。七步八步。鸾铃一振。人人立马峯尖。水战则翻江扰海。破浪乘风。击楫的。鼓枻的。扣舷的。操舵的。五伐六伐。七伐八伐。鼍鼓三挝。个个勒兵水次。静悄悄潜天潜地。攻不意。备不虞。伏路的不须盘蛇谷裏。喘吁吁倏往倏来。侦其虚。伺其实。哨马的自有落雁坡前。轻轻重重。疾疾徐徐。淸淸浊浊。高高下下。声振林木的。菰蒲忽起渔歌。那晓是辕门号令。吚吚哑哑。切切呜呜。绕绕缭缭。远远近近。响遏行云的。荆棘陡闻牧笛。谁知是阵上金钲。饶伊是孙膑。是张良。是诸葛。便有阴符黄石。说甚么聚米能筹。终须阁箸。怕你是尙父。是廉颇。是韩信。总有大树唾壶。说甚么按图可定。到底摧锋。河自兖州迤逦而来。盘盘旋旋。环雷夏。带雝沮。达济漯。投鞭岂可断流。山自泰岳迢递而入。巃巃嵸嵸。耸天门。通日观。傍石闾。靴尖安能踢倒。洵矣天堑之雄。进可攻。退可守。不让那剑阁峥嵘。美哉山河之固。水难泛。陆难登。枉说那金陵巩固。正是激水蛟龙三浪阔。拒人虎豹九关雄。道尤未了。寨主早到。〔净扮王伦上〕 

【光光乍】措大泣穷途。投笔袵干戈。召英雄哨聚梁山泊。那怕官兵争胜负。

决志身歼军务劳。家家壁上有弓刀。雄应垓下收蛇阵。滞想溪头伴豹韬。自家白衣秀士王伦的便是。哨聚山林。招徕豪杰。官兵不能直捣。商贾不敢私行。卽此可以终身。舍是何必过分。日来粮饷不敷。差偻罗们到外村掳掠。怎么还不见回报。〔末杂扛箱见介〕禀元帅。小偻罗每昨日到郓城县东村掳掠了一个人家金银衣饰。请元帅亲自检点。〔净作看验得札付介净〕这是甚么文书。〔看介〕阿呀。偻罗每掳掠差了。这是一纸札付。上写着宋公明的名字。这掳掠的一定是宋公明家裏了。他是个当今好汉。我们正要去结识他。怎么到去掳掠他的财物。我如今要你们拿去送还他。〔杂〕我们做贼的只恨掳掠得少。怎么到要送去还人。〔净〕你们那晓得。 

【琐窗绣】〔琐窗郞〕及时雨名震皇都。是当今大丈夫。登龙附凤。愧我无途。怎探囊胠箧。教他被虏。〔绣衣郞〕〔合〕疾忙的璧还故土。疾忙的璧还故土。

〔杂〕小偻罗每将这些掳掠来的一一送还他到不打紧。万一他就把我们一时拿住。送到官府去时节。怎么区处。〔净〕你这个也虑得是。只是宋公明不是这样的人。 

【前腔】他慷慨仗义堪多。岂区区小丈夫。若负荆开罪。乐与为徒。他怎肯乘机就计。轻收降虏。〔合〕疾忙的璧还故土。疾忙的璧还故土。

〔杂〕旣是这样好人。就此送去还他便了。 

阶平庭满白皑皑。



始信昆明有劫灰。

地僻寻常来客少。



临期终日独徘徊。 

第十出
谋成

【点绛唇前】〔小生上〕羽扇纶巾。自夸多智天罡耀。参谋巧。帷幄供谈笑。

思飘云外物。律中鬼神惊。多病体儒服。悠悠沧海情。小生吴用。多谋足智。应变随机。陈平之奇计先人。足参帷幄。诸葛之玄机役鬼。有裨韬钤。虽然力不胜衣。自是术能笼众。只是未逢知己。有谋无用。有奇不施。暂在村中做个塾师。训诲蒙童。以消胸中磈礧。适纔晁保正约小生议事。蚤以放了这些蒙童。来到此间。寂无一人。不免唤一声。晁保正有么。〔外丑同上〕 

【点绛唇后】密语关情。附耳言难了。羊求到。且匆匆屣倒。〔见介合〕功成借箸缘非小。

〔小生〕徐庶交高友。怜君如弟兄。〔外〕将期一诺重。〔丑〕歘使寸心倾。〔小生〕保正。那刘兄不知有甚么事来相议。〔外〕刘兄因生辰纲一事。相约去劫他的。故此不惮远来相访。〔丑〕学究。你晓得那生辰纲么。 

【降黄龙】权相当朝。祇为生辰。剥尽民膏。奇珍异玩。看辐辏浑如米船多寳。我思量那黄泥岗上。人迹罕到的所在。我们预先屯聚在那裏。不怕他走了天上去。林皋。先张罗网。料千箱须臾笼罩。〔外〕学究。你道这事如何。〔小生〕此事深合小弟的意思。〔丑〕保正。不要说劫将来可以肥家。就是供我们的酒资。亦是好的。我每苦杖头吿乏。取供潦倒。

【前腔】〔外〕羣豪。倾盖投欢。抵掌图谋。应非草草。只是有一件可虑。他累年遭虏。到今日堤防必然周到。学究。这个定须用着你的计较。难调。千钧倚重。藉武侯锦囊机巧。学究。据小弟愚见。此事又动不得干戈。使不得气力。怎能勾将伊辎重。任吾倾倒。

〔小生〕这个事有何难处。我们扮做山东贩枣子的客商。先把几辆车儿。装了些枣子。也推在那岗上林子裏面躱下。那岗下有个白胜。专以卖酒为生。待小弟去合他入伙。叫他等载生辰纲的上岭来了。如此炎天。他们必然在岗上避暑。白胜挑两桶酒上来。待我们先买他一桶吃了。只做要他找一瓢。强把瓢去兜他的酒起来。就把蒙汗药放在酒内。白胜抢那酒。仍旧倒在桶裏。他见我们吃了一桶。决不疑心。一定也买这一桶吃的。那时他一齐跌倒。我们把车上枣子倾翻。将这生辰纲内财物大家同载而归。有何不可。〔外笑介〕妙计妙计。 

【前腔】〔小生〕龙韬。六出奇谋。纵智乏陈平。运筹差到。佯为估客。似优孟权将叔敖相效。山椒。乘机应变。料难逃漫天圈套。管敎似探囊取寄。使人绝倒。

〔外〕这等我们且自飮酒。叫院子。外面有人相访。一槪不见。不许通报。〔作飮酒介末道服上〕 

【前腔】逍遥。鹤氅抠趋。玉笈随行。自云龙山峤。贫道公孙胜。思量劫取生辰纲。特地来见晁保正。此间是他门首。待我问他一声。裏面有人么。〔杂上〕衡门深似海。不许外人敲。呀。师父何来。〔末〕贫道有一事要见你主人的。可通报声。慕缘羽士。欲觌面主人东道。〔杂〕主人今日在此议事。一槪人来。分付说不相见。老师父不过要抄化的。待我拿些钱与米送你罢。何必定要见我主人。〔末〕贫道不为抄化而来。要见你主人的。游遨。远方跋涉。我自挟智囊相效。〔杂〕你就要多布施些。也是容易的。我主人实没工夫相见哩。〔末〕你不肯与我通报。待我自进去罢。〔末将入杂拦阻末怒推介末〕按不定雄心磊凷。把昆仑踢倒。

〔杂跌倒起与末闹外出相见小生丑暂下介末〕贫道公孙胜。在云龙山裏。便闻得晁保正的大名呵。 

【黄龙滚】当今一俊豪。当今一俊豪。远蹑芒鞋到。谁料你浪得虚名。那裏肯虚左夷门老。我向骊龙颔下。探珠计巧。今日裏岂无因相溷扰。

〔外〕老师父。旣是有事相闻。请裏面坐谈。〔进介末〕贫道为那蔡京的生辰纲。思想去劫掠他的。特来叩见保正。〔小生潜上听外回见小生摇手介外〕老师父。这是官物。我们平民怎么好去劫掠他的。〔末笑介〕保正。你道是官物么。你看如今百姓为何穷了。你道平民不可行劫么。你看如今的好汉。那一个不思倡乱哩。〔小生〕待我试他一试。〔急出把末扭介〕你们在此思量劫掠官物么。〔末变色不语小生放末介外〕实不相瞒。我们早已计定了。又得师父相助。正所谓三人同心。其利断金。〔丑相见介合〕 

【前腔】羣雄聚义高。羣雄聚义高。羣策阴谋巧。侠骨槎枒。不觉寥天杳。为嗔贪黩。故要把江翻海倒。岂止为利蝇头相溷扰。

〔外〕公孙师父与刘兄都在舍下暂住几日。一同到黄泥岗去便了。学究。你去约那白胜。不可有误。〔小生〕这个自然的了。 

〔外〕今朝贳酒与君倾。



我与汝曹俱眼明。

〔合〕遥想靑云丞相府。



此中多恨恨难平。 

第十一出
约婚

【上林春】〔生净同上生〕碌碌功曹掌公案。家园裏不遑分念。〔净〕萧曹协力同寅。管鲍交情金断。

〔生〕怅望春襟郁未开。心从到处卽成灰。〔净〕哎。公明。莫思身外无穷事。且尽生前有限杯。〔生〕张兄。你那裏知道小弟的心事。小弟不为一家愁绝。止因万姓心伤。奸佞盈朝。豺狼当道。不思为民为国。但要自利自私。小弟适纔接着纸文书。又是为那生辰纲一事。旣要差民转运。又要委兵堤防。张兄。你只看因他一个生辰。惊动多少地方。刻剥多少小民。如今人人思乱。家家动摇。岂是个太平的景象。〔净笑介〕公明。你又多事了。他们自家一身也顾不来。这样的事管他做甚么。〔生〕张兄说那裏话。 

【小措大】城狐社鼠。扰朝廷。毒闾阎。今日转输。骚动何堪。不思民困时艰。众心难按。因此上频年劫掠滋变。〔净〕这盗贼就是太平时节也是有的。干上官甚么事。〔生〕呀。张兄。你看如今为盗的那裏尽是无赖所为。便是那豪杰人人甘作乱。胆欲寒。眼见中原不获安。一木难将倾厦撼。??人妄自忧天。

【不是路】〔丑老旦同上〕携手风前。糁径杨花铺白毡。苍苔软。万家烟树满晴川。访名贤。〔丑〕早已到县门首了。〔老旦〕只见琴堂轩敞临南面。〔丑〕那边廊下便是他的公廨。〔转介合〕转过回廊公廨边。〔丑指介〕早已到他门首了。〔看介合〕门斜掩。只见他同心握麈闲消遣。〔见介老旦丑〕敛袵相见。敛袵相见。

〔净〕王妈妈。这位是何人。秋娘虽老。丰韵犹存。〔丑〕张押司。你又来笑话了。这位阎妈妈。特来叩见宋押司的。〔生〕妈妈。又有甚么事。来见小生呢。〔丑〕押司请猜一猜。 

【红衲袄】〔生〕莫不是剡溪舟乘兴还。〔老旦〕老身特地来的。〔生〕莫不是豫章邮乘风便。〔丑〕我们又不是殷洪乔。〔生〕莫不是桃源误入迷刘阮。莫不是雀角纵横讼淑媛。〔老旦〕都不是。〔生〕莫不是慕河阳看花遍。莫不是乞监河摇尾怜。〔丑〕一发不是了。〔生〕哦。这等我猜着你们了。多敢是投桃思报不忘戋戋也。今日同■〈口衔〉黄鸟环。〔丑〕 

这个到有几分猜着了。押司。老身实对你说罢。 

【前腔】他怎敢再干求冒那冯妇嫌。他怎敢妄思量焚那冯驩券。他祇念感恩图报骨空镌。他祇念恩山义海盟难变。如今押司与他令爱呵。一个儿闺阁幽枉待年。一个儿馆舍虚谁作伴。因此乞好逑君子暂咏关关也。花烛辉煌映玉环。

〔净〕妈妈。你特地送一个如夫人来与宋公明。妙妙。〔生〕这个岂有此理。我当日原对二位说。亲事断然不允的。哦。我晓得了。你们一定寻得一个郞君要嫁。恐怕我来取偿夙负。故此先来尽我一个意思么。〔老旦〕押司。那有这等说话。〔净〕公明。他们送一个如夫人与你。这是寻也寻不来的。何故如此推三阻四。〔生〕张兄。你不知道这位妈妈。当日央王妈妈与小弟借几十两银子。小弟借他的时节呵。原是 

【大节高】〔大胜乐〕怜孤寡仗义周旋。又何心谐缱绻。丈夫意气原非浅。〔节节高〕那风流担袵席缘。婚姻眷。区区何足经吾念。妈妈。我若因你穷的时节。借你几两银子。就贪图了你的女儿呵。乘机辄利私情便。质之公义甚堪惭。一时堕落千秋愿。

〔老旦〕押司。这个不是你贪图我的小女。老身为小女择配。情愿送与押司的。况且不要说我 

【前腔】衔高谊薄云天。就是押司这样一个大丈夫。使小女效齐眉相举案。终身有托怜嬿婉。也好带挈老身呵。桑楡晚。织艰。龙钟倦。相依白发无憾。〔净〕公明。适纔王妈妈说一个馆舍虚。说得极有理。你尊嫂在宅上管家。又到这裏来不得。你如今公廨中又没有个服事的人儿。梅花纸帐眠孤馆。况且情之所锺。正在我辈。钟情我辈又何嫌。鹣鹣莫负于飞愿。
  </div>
  <div class="pagination">
   <a href="六十种曲水浒记_page4.html">
    上一页
   </a>
   <a href="六十种曲水浒记.html">
    1
   </a>
   <a href="六十种曲水浒记_page2.html">
    2
   </a>
   <a href="六十种曲水浒记_page3.html">
    3
   </a>
   <a href="六十种曲水浒记_page4.html">
    4
   </a>
   <span class="current-page">
    5
   </span>
   <a href="六十种曲水浒记_page6.html">
    6
   </a>
   <a href="六十种曲水浒记_page7.html">
    7
   </a>
   <a href="六十种曲水浒记_page8.html">
    8
   </a>
   <a href="六十种曲水浒记_page9.html">
    9
   </a>
   <a href="六十种曲水浒记_page10.html">
    10
   </a>
   <span>
    ...
   </span>
   <a href="六十种曲水浒记_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
