<!DOCTYPE html>
<html>
<head>
    <meta charset="UTF-8">
    <title>全元散曲 - 第 73 页/共 116 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元散曲 - 第 73 页/共 116 页</h1>
    <div class="content">　　△名姬玉莲
　　荆山一片玲珑，分付冯夷，捧出波中。白羽香寒，琼衣露重，粉面冰融。知造化私加密宠，为风流洗尽娇红。月对芙蓉，人在帘栊。太华朝云，太液秋风。
　　△春情
　　平生不会相思，才会相思，便害相思。身似浮云，心如飞絮，气若游丝。空一缕余香在此，盼千金游子何之。证候来时，正是何时？灯半昏时，月半明时。
　　△西湖寻春
　　清明春色三分，湖上行舟，陌上游人。一片花阴，两行柳影，十里莎ブ。不要多ゾ排一品，休嫌少酒止三巡。处处开樽，步步寻春。花下归来，带月敲门。
　　△送沙宰
　　宦游人过钱塘，江水汤汤，山色苍苍。马首西风，鸡声残月，雁影斜阳。男子志周流四方，循吏心恪守三章。岐麦林桑，渡虎驱蝗。人颂《甘棠》，春满琴堂。
　　△月
　　问青天呼酒重倾，几度盈亏，几度阴晴。夜冷鱼沉，山空鹤唳，露滴乌惊。看杨柳楼心弄影，听梨花树底吹笙。雪与争明，风与双清。玉兔韬光，万古长生。
　　△赠粉英
　　温柔乡里娉婷，清比梅花，更有余清。玉蕊含香，琼蕤沁月，瑶萼裁冰。冠杨柳东风媚景，赋芙蓉夜月幽情。花下苏卿，月下崔莺，世上飞琼，天上双成。
　　△西湖夏宴
　　卷荷筒翠袖生香，忙处投闲，静处寻凉。一片歌声，四围山色，十里湖光。只此是人间醉乡，更休题天上天堂。老子疏狂，信手新词，赠与秋娘。
　　△红梅
　　蕊珠宫内琼姬，醉倚东风，谁与更衣？血泪痕深，茜裙香冷，粉面春回。桃杏色十分可喜，冰霜心一片难移。何处长笛？吹散胭脂，分付春归。
　　【双调】清江引
　　△苕溪
　　驼风两桥分燕尾，人物风流地。白云四面山，明月双溪水，身在董元图画里。
　　△盘龙寺
　　山僧定回月半吐，叱咤神龙处。空廊旧爪痕，古殿新盘路，卷起讲华台下雨。
　　△春夜
　　云间玉箫三四声，人倚阑干听。风生翡翠棂，露滴梧桐井，明月半帘花弄影。
　　△私欢
　　梧酮画阑明月斜，酒散笙歌歇。梅香走将来，耳畔低低说：后堂中正夫人沉醉也。
　　△笑靥儿
　　东风不知何处来？吹动胭脂色。旋成一点春，添上十分态，有千金俏人儿谁共买。
　　△相思
　　相思有如少债的，每日相催逼。常挑着一担愁，准不了三分利，这本钱见他时才算得。
　　【双调】寿阳曲
　　△梅影
　　枝横水，花未雪，镜中春玉痕明灭。梨云梦残人瘦也，弄黄昏半窗明月。
　　△手帕
　　香多处，情万缕，织春愁一方柔玉。寄多才怕不知心内苦，带胭脂泪痕将去。
　　△春情
　　心疼事，肠断词，背秋千泪痕红渍。剔春纤碎榴花瓣儿，就窗纱砌成愁字。
　　昨宵是，你自说，许是咱这般时节。到西厢等的人静也，又不成再推明夜。
　　闲情绪，深院宇，正东风满帘飞絮。怕梨花不禁三月雨，是谁教燕衔春去？
　　△醉姬
　　绯霞佩，金缕衣，枕东风美人深醉。便休将玉箫花下吹，怕惊回海棠春睡。
　　△柳腰
　　连环玉，一搦酥，舞春风柳丝相妒。沈东阳带红香双抱住，怕随着彩云飞去。
　　【双调】水仙子
　　△夜雨
　　一声梧叶一声秋，一点芭蕉一点愁，三更归梦三更后。落灯花棋未收，叹新丰孤馆人留。枕上十年事，江南二老忧，都到心头。
　　△弹唱佳人
　　玉纤流恨出冰丝，瓠齿和春吐怨辞，秋波送巧传心事。似邻船初听时，问江州司马何之。青衫泪，锦字诗，总是相思。
　　△红指甲
　　落花飞上笋牙尖，宫叶犹将冰箸粘，抵牙关越显得樱唇艳。怕伤春不卷帘，捧菱花香印妆奁。雪藕丝霞十缕，镂枣班血半点，掐刘郎春在纤纤。
　　△佳人钉履
　　金莲脱瓣载云轻，红叶浮香带雨行，渍春泥印在苍苔径。三寸中数点星，玉玲珑环佩交鸣。溅越女红裙湿，沁湘妃罗袜冷，点寒波小小蜻蜓。
　　△春情
　　九分恩爱九分忧，两处相思两处愁，十年迤逗十年受。几遍成几遍休，半点事半点惭羞。三秋恨三秋感旧，三春怨三春病酒，一世害一世风流。
　　△青玉花筒
　　蜂房分蜜入乌云，莺嘴流金拂翠颦，鸾钗嵌玉浮红晕。似蕊珠宫内人，虚心腹管束东君。两朵儿瑶花弄色，半缕儿香绵沁粉，一泓儿碧露涵春。
　　△重九
　　东篱重赋紫萸诗，北海深倾白玉卮，西风了却黄花事。是渊明酒醉时，笑人间名利孜孜。钻醯瓮，检故纸，再谁题归去来兮？
　　△马嵬坡
　　翠华香冷梦初醒，黄壤春深草自青，羽林兵拱听将军令。拥鸾舆蜀道行，妾虽亡天子还京。昭阳殿梨花月色，建章宫梧桐雨声，马嵬坡尘土虚名。
　　△惠山泉
　　自天飞下九龙涎，走地流为一股泉，带风吹作千寻练。问山僧不记年，任松梢鹤避青烟。湿云亭上，涵碧洞前，自采茶煎。
　　【双调】殿前欢
　　△钓台
　　钓鱼台，便齐云安稳似云台。故人同榻成何碍，太史瘦哉。三台宰相阶，百两黄金带，万丈风波海。争如休去，胜似归来。
　　△杨总管
　　玉堂臣，经纶大展致其身。腰间斗大黄金印，志在新民。文章汉子云，韬略吴公瑾，勋业商伊尹。一番桃李，两字麒麟。
　　△观音山眠松
　　老苍龙，避乖高卧此山中。岁寒心不肯为梁栋，翠蜿蜒俯仰相从。秦皇旧日封，靖节何年种？丁固当时梦，半溪明月，一枕清风。
　　【双调】卖花声
　　雪儿娇小歌《金缕》，老子婆娑倒玉壶，满身花影倩人扶。昨宵不记，雕鞍归去，问今朝酒醒何处？
　　碧桃红杏桃源路，绿水青山水墨图，杖头挑着酒胡芦。行行觑着，山童分付，问前村酒家何处？
　　红罗佩吐狮头玉，碧珥香衔凤口珠，风流相遇恨须臾。梨花淡月，楼台如故，教吹箫玉人何处？
　　云深不见南来羽，水远难寻北去鱼，两年不寄半行书。危楼目断，云山无数，望天涯故人何处？
　　☆杨朝英
　　杨朝英，字英甫，号淡斋，青城（今山东高青县）人。曾官郡守、郎中，后来归隐。与贯云石、阿里西瑛相交好唱和。编有《阳春白雪》、《太平乐府》两个散曲专集，保存了元代散曲的大量资料。元·杨维桢《周月湖今乐府序》云：“士大夫以今乐府鸣者，奇巧莫如关汉卿、庾吉甫、杨淡斋、卢疏斋。”但元·周德清却批评他的曲作不合音律。明·朱权《太和正音谱》评其词“如碧海珊瑚”。
　　○小令
　　【正宫】叨叨令
　　△叹世
　　想他腰金衣紫青云路，笑俺烧丹炼药修行处。俺笑他封妻荫子叨天禄，不如我逍遥散诞茅庵住。倒大来快活也末哥，倒大来快活也末哥，那里也龙韬虎略擎天柱。
　　昨日苍鹰黄犬齐飞放，今日单鞭羸马江南丧。他待学欺君罔上曹丞相，不如俺葛巾漉酒陶元亮。倒大来快活也末哥，倒大来快活也末哥，渔翁把盏樵夫唱。
　　【中吕】阳春曲
　　浮云薄处ㄔ胧日，白鸟明边隐约山。妆楼倚遍泪空弹，凝望眼，君去几时还？沈腰易瘦衣宽褪，潘鬓新皤镜怕看。月明千里报平安，音信悭，归梦绕巫山。
　　【商调】梧叶儿
　　△客中闻雨
　　檐头溜，窗外声，直响到天明。滴得人心碎，聒得人梦怎成。夜雨好无情，不道我愁人怕听。
　　△戏贾观音奴
　　庞儿俊，更喜恰，堪咏又堪夸。得空便处风流话，没人处再敢么。救苦难俏冤家，有吴道子应难画他。
　　【越调】小桃红
　　△题写韵轩
　　当年相遇月明中，一见情缘重。谁想仙凡隔春梦，杳无踪，凌风跨虎归仙洞。今人不见，天孙标致，依旧笑春风。
　　【双调】得胜令
　　日日醉红楼，归来五更头。问著诸般讳，揪ㄎ不害羞。敲头，敢设个牙疼咒。
　　揪揪，揪得来不待揪。
　　庭院正无聊，单枕拥鲛绡。细雨和愁种，孤灯带梦烧。难熬，促织儿窗前叫。
　　焦焦，焦得来不待焦。
　　花影下重檐，沉烟袅绣帘。人去青鸾杳，春娇酒病厌。眉尖。常锁伤春怨。タタ，タ得来不待タ。
　　一笑自生娇，春风兰麝飘。夜月红牙按，青螺双凤高。妖娆，那里有惹多俏。嚣嚣，嚣得来不待嚣。
　　【双调】清江引
　　秋深最好是枫树叶，染透猩猩血。风酿楚天秋，霜浸吴江月，明日落红多去也。
　　【双调】水仙子
</div>
    <div class="pagination">
<a href="全元散曲_page72.html">上一页</a><span>...</span><a href="全元散曲_page68.html">68</a><a href="全元散曲_page69.html">69</a><a href="全元散曲_page70.html">70</a><a href="全元散曲_page71.html">71</a><a href="全元散曲_page72.html">72</a><span class="current-page">73</span><a href="全元散曲_page74.html">74</a><a href="全元散曲_page75.html">75</a><a href="全元散曲_page76.html">76</a><a href="全元散曲_page77.html">77</a><a href="全元散曲_page78.html">78</a><span>...</span><a href="全元散曲_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
