<!DOCTYPE html>
<html>
<head>
    <meta charset="UTF-8">
    <title>全元曲 - 第 479 页/共 532 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元曲 - 第 479 页/共 532 页</h1>
    <div class="content">夏

清和天气逢初夏，更何处觅韶华！端阳过了炎威乍。藤枕攲，翠簟铺，纱幮挂。

住处清佳，绝去喧哗。近深林，烹嫩笋，煮新茶。披襟散发，沉李浮瓜。引莲筒，斟竹叶，看荷花。羡归鸦，趁残霞，暮云呈巧月如牙。静夜凉生深院宇，熏风吹透碧窗纱。

秋

梧飘一叶知时候，凉气应暑潜收。楼头乞巧传闻旧。玉露冷，银汉明，金飙透。

大火西流，明月中秋。气萧条，光皎洁，景清幽。重阳近也，佳节堪酬！菊初簪，萸旋插，酒新篘。且登楼，试凝眸，眼前景物堪追游。远水长天同一色，白蘋红叶满汀洲。

冬

鸳鸯瓦冷霜华重，渐凛冽酿寒冬。重帘不卷金钩控。天气严，风力威，冰撕冻。

律应黄钟，绣线添红。日迎长，云纪瑞，岁成功。彤云遍野，瑞雪漫空。压寒梅，欺劲竹，秀孤松。谢天公，庆时丰，烧残爆竹一年终。万物静观皆自得，四时佳兴与人同。

四景

风

熏风起自青蘋外，应时候自南来，此身如在清凉界。尘虑绝，天地宽，胸襟快。

柳榭花台。杏脸桃腮。手相携，心厮爱，意同谐。偏宜出格，付与多才。捧银荷，沉玉李，列金钗。簟舒开，枕相挨，吹将爽气透吟怀。雪体冰肌消盛暑，也胜宋玉在兰台。

花

千红万紫都争放，要占断早春光。一枝分付娇相向。晓露浓，昼日长，和风荡。

院粉宫黄，国色天香。逞娇柔，增秀媚，竞芬芳。只愁暮晚，风雨相妨。爱芳姿，付密意，动情肠。向回廊，傍华堂，高烧银烛照红妆。遇景逢时随意赏，也胜潘岳在河阳。

雪

是谁家剪下琼花瓣？飞六出遍长安。琼楼玉宇连霄汉。素练飘，缟带悬，银杯散。

柳絮凋残，蝶翅翩翻。洒歌楼，添酒价，助吟坛。壶天莹彻，身地清闲。泛霞觞，歌《水调》，拥云鬟。共开颜，且汤寒，兴来未放酒杯干。明日探梅应未晚，也胜和靖在孤山。

月

一轮皓月明如昼，但得意是中秋。倒悬玉镜无尘垢。皓彩浮，素影澄，清光透。

皓齿明眸，粉面油头。点花牌，行酒令，递诗筹。词林艺苑，舞态歌喉。共鸳朋，谐凤友，效鸾俦。既无忧，又无愁，蟾光长愿照金瓯。天上姮娥人世有，也胜瘐亮在南楼！

四福

富

祖宗积德合兴旺，民富室住高堂。钱财广盛根基壮。快斡旋，会攒积，能生放。

解库槽房，碾磨油坊。锦千箱，珠论斗，米盈仓。逢时遇节，弄斝传觞。待佳宾，开绮宴，出红妆。奏笙簧，按宫商，金钗十二列成行。瑞霭迎门车马闹，春风满座绮罗香。

贵

紫袍象简黄金带，算都是命安排。风云庆会逢亨泰。历练深，委用多，升除快。

日转千阶，位至三台。判南衙，开北省，任西台。绣衣持节，宝剑金牌。拯民危，除吏弊，救天灾。有奇才，会区画，一官未尽一官来。冶国安民勋业显，封妻荫子品资该。

福

前生造物安排定，今世里享安荣。算来有福皆由命。门第高，品道增，簪缨盛。

四海清宁，五谷丰登。好门庭，能受用，会施呈。显荣父祖，感谢神明。遇良辰，逢美景，叙欢情。有才能，有名声，正宜白发看升平。身地不占风水好，心田留与子孙耕。

寿

晓来云外长庚现，浮瑞霭溢祥烟。今朝来赴蟠桃宴。挂寿星，点画烛，焚香篆。

广列华筵，共捧金船。庆生辰，加禄算，受皇宣。蓬莱未远，松柏齐坚。弟兄和，夫妇乐，子孙贤。降群仙，驾云轩，鹤随鸾凤下遥天。但愿长生人不老，更祈遐算寿千年。

四情

悲

昨宵雨洒湘筠翠，都做了泪沾衣。只因心上闲萦系。眉黛攒，梦寐多，肝肠碎。

懊恨花飞，断送春归。碧天低，残月坠，断云迷。琵琶怨感，襟袖淋漓。漏声长，人信杳，雁书稀。病尫羸，痛伤悲，千行垂了万行垂。罗帕淹残重想起，不禁枝上杜鹃啼。

欢

春风尽日闲庭院，人美丽正芳年。时常笑显桃花面。翠袖揎，玉笋呈，金杯劝。

月殿婵娟，洛浦神仙，脸霞鲜，眉月偃，鬓云偏。同携素手，并倚香肩。舞风前，歌月底，醉花边。好姻缘，喜团圆，绮罗丛里笑声喧。百岁光阴能有几？四时欢乐不论钱。

离

鸟啼花落残春候，人去也意难留。别杯未举愁先透。天气晴，柳色新，山容秀。

芳草汀洲，古木林丘，晚催归，啼杜宇，叫车勾輈。空房自守，雨泪难收。痛伤心，愁极目，懒回头。上危楼，望行舟，夕阳西下水东流。准备香罗淹泪眼，安排锦字寄新愁。

合

昨宵疑怪灯花爆，应好梦在今朝，朱檐灵鹊连声啅。恨间别，喜会合，添欢笑。

月上花梢，人乐春宵。绣房扃，银烛灭，篆香飘。珠围翠绕，绿嫩红娇。靠鸳帷，倚凤枕，拥鲛绡。逞妖娆，共柔薄，溶溶粉汗未全消。绿柳阴中莺燕友，碧桃花下凤鸾交。

四别

叙别

</div>
    <div class="pagination">
<a href="全元曲_page478.html">上一页</a><span>...</span><a href="全元曲_page474.html">474</a><a href="全元曲_page475.html">475</a><a href="全元曲_page476.html">476</a><a href="全元曲_page477.html">477</a><a href="全元曲_page478.html">478</a><span class="current-page">479</span><a href="全元曲_page480.html">480</a><a href="全元曲_page481.html">481</a><a href="全元曲_page482.html">482</a><a href="全元曲_page483.html">483</a><a href="全元曲_page484.html">484</a><span>...</span><a href="全元曲_page480.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
