<!DOCTYPE html>
<html>
<head>
    <meta charset="UTF-8">
    <title>六十种曲寻亲记 - 第 7 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲寻亲记 - 第 7 页/共 8 页</h1>
    <div class="content">
　　【三段子】〔末〕劝君此行赴南宫。文场战敌。下笔有神。顷刻赋日华五色。若还果得文章力。谩自步蹑云梯路。管取荣登仙桂籍。 
　　【归朝欢】〔小生〕孩儿去。孩儿去。自免叹息。怕光阴如梭过隙。〔旦〕若荣耀。若荣耀。早归驰驿。莫留恋花街柳陌。倚门望你身脱白。须作禹门惊雷客。莫比庸凡空点额。 
　　【尾声】〔末〕此行稳作蟾宫客。休恋红楼颜色。〔旦〕早早回归。休敎娘泪滴。 
　　〔小生〕今朝拜别赴春闱。　　　　〔旦〕欲上靑霄未可期。 
　　〔末〕若得锦衣归故里。　　　　〔众〕果然端的是男儿。 

　　第二十八出　选场 

　　第二十九出　报捷 
　　【剔银灯】〔旦上〕孩儿去京华。拜紫宸。一别后杳无音信。知他有着荷衣分。知他是依旧白身。思之敎人断魂。无由得音信到我门。 
　　【前腔】〔末〕我当初原是个解人。周秀才不曾身殒。中途放他逃得命。都道他果作孤魂。如今他孩儿步云。特来报父子喜音。 
　　自家解人张文是也。当初张敏与我银子。教我中途打死周羽。若打死了他。如今孩儿高中。必然报仇。我也难免。如今买下登科录。径到他家报喜。说出前因。有何不可。此间已是。不免径入。〔见介旦〕押狱哥。多年不见。到此何干。〔末〕特来报喜。〔旦〕有甚么喜。〔末〕令郞高中第九名进士。除授吴县尹。请看登科录。〔旦〕果然孩儿中了。谢天谢地。〔末〕令郞是小喜。还有大喜。〔旦〕还有什么大喜。〔末〕娘子请猜一猜。〔旦〕 

　　【倾杯序】闷积愁堆。恨经年寃苦。无由得解。见说孩儿乍登甲第。略展愁怀。闻伊贺喜。你说道这般喜事。使奴惊怪。更不知这桩喜事。还从那得来。 
　　【前腔】〔末〕堪哀。你丈夫记当初配广南。是我亲押解。恨张敏不仁。与我钱财。要将伊夫壻打死天涯。感得神明托梦。放他脱离。免他灾害。若要寻亲。相见须到鄂州界。 
　　【前腔】〔旦〕如今谢你们得放身。便死也相感戴。二十年来永绝音耗。每日忧怀。愁锁妆台。报道儿占大魁。我夫还在。担搁狼狈。大哥。你说这桩喜事。到添我一般哀。 
　　〔末〕周先生在鄂州地方。令郞回来。若要寻取。径往他处便了。〔旦〕小儿回来。登门相谢。 

　　〔旦〕定将恩怨说孩儿。　　　　你是恩人我怎知。 
　　敎子喜登黄甲第。　　　　寻亲须到鄂州岐。〔末下小生众上〕 【似娘儿】平地一声雷。桃浪暖已化龙鱼。曲江赐罢琼林宴。宫花帽簇。天香袍染。高步云梯。 
　　一子受皇恩。全家食天禄。下官承母命赴试。且喜一举成名。蒙圣恩除授平江路吴县县尹之职。回家请取母亲。一同赴任。此间已是自家门首。左右回避。〔众下见介〕母亲请上。待孩儿拜见。〔旦〕你且不要拜我。先去拜你的父亲。〔小生〕母亲差矣。孩儿在娘怀抱。就没了父亲。如今那裏去寻父亲。〔旦〕我只道是孝顺之子。原来是忤逆之儿。兀的不气杀我也。〔小生〕 

　　【入破】衣锦还乡里。谁不生欢喜。我娘亲缘何番成一段愁緖。欲问还疑。未审孩儿有何罪。望娘恕责罚。从娘命。儿不敢违。〔旦〕你怎知。我吃尽万千狼狈。不因你我也丧沟渠。肯受他人禁持。〔小生〕料想我爹行。必受何人寃屈。我是个不孝儿。长养成人。兀自不知娘的就裏。〔旦〕为筑河堤。无钱使用。吿求张敏借钱使。谁知他虚塡了空头文契。把他人杀死。诬吿你爹做杀人重罪。他计嘱官司。把你爹屈招认罪。后来逼我强婚不从。只因你在娘身。已无可推辞。只得把花容剖破。方得两分离。只这刀痕。是你娘伤心痛处。 
　　【滚】〔小生〕听说痛言。听说痛言。使儿心碎。二十载。娘受苦。儿不闻。逆天罪大恨张敏不仁。恨张敏不仁。把我爹娘谋计。这奸贼誓不同天。难容在世。拚弃了官。拚弃了官。纵杀他。只准复雠罪。〔旦〕孩儿。杀了人要做囚犯。〔小生〕宁做重囚宁做重囚。不杀他被人笑好羞耻。〔旦〕休得差池。休得差池。爹陷他乡里。不去寻亲。在此闲争甚的。〔小生〕母亲。孩儿此事。必定要报仇。〔旦〕若去报仇。若去报仇。必落囚牢裏。儿遭罪。娘思忆。爹不归。一家裏都荒废。〔小生〕不审爹行。不审爹行。灾祸如何脱离。目今流落何方。还是甚处。〔旦〕解人张文说。押解你爹爹去时。神祠裏。感梦相怜。放他脱离。〔小生〕要寻父亲。到那裏去寻。〔旦〕你若去寻亲。若去寻亲。只在鄂州界裏寻端的。目今便作行计。又添我别离泪垂。 
　　〔小生〕孩儿怎敢不去。二十年没了父亲。今日见说爹在他乡。孩儿千欢万喜。岂不闻朱寿昌之事乎。幼年失了母亲。后来长成。弃官寻母。访于西川相会。朝廷以为盛事。只不知爹爹怎生模样。望母亲说与孩儿知道。〔旦〕 

　　【金落索】说起眞可怜。那有孩儿不识亲爹面。自别后二十年。略略彷些仪容。说与孩儿看。身材小更短。瘦容颜。白净脸微须。一双淸秀眼。他平昔在家呵。宽衣博带。做个儒生扮。只怕流落他乡不似前。堪怜。念爹行不在。孩儿不识。使娘难言。 
　　【宜春令】〔小生〕爹容貌。儿一般。得相逢在途路间。若还认得。怎生拆散。只愁他寄迹深院。何由得寻觅方便。傥得见。如何说得许多根缘。 
　　【梧桐树】〔旦〕怕他栖身在店肆间。怕他寄迹在谁门馆。怕他酒肆茶坊。寺院和宫观。我那儿。你逢人下礼。先访问周维翰。说道边配邕州身幸免。说临别妻子方怀孕。说离了家乡二十年。终须见。只愁你囊无挑药。那取盘缠。 
　　【宜春令】〔小生〕盘缠事。说又难。说将来恐娘心痛酸。程途路上。自能干办。〔旦〕把什么做盘缠。〔小生〕行医卖卜寻觅。〔旦〕行医卖卜。阻了路程。〔小生〕参官贵也须缉探。〔旦〕终不然去求吿人。〔小生〕孩儿刺血写经为念。 
　　【梧桐树】〔旦〕养你二十年。谁把你相轻贱。今日把身体伤残。怎不敎娘怨。毁伤身己。使娘痛难言。一点血流。使娘一点泪涟。不将手指刺破在人前吿。怎能勾骨肉团圆一处欢。天怜念。恁娘留恋。儿莫留连。 
　　【宜春令】〔小生〕辞亲去。怎敢延。辨行程。把衣装改换。儿今去也。劝娘休念。途中邂逅相逢。知爹是恁般丰范。望娘亲将何凭据。与爹一观。 
　　〔旦〕你也说得是。我写一封与你去。 

　　【一封书】妻郭氏。寸笺上达儿夫周解元。从别后。苦万千。张敏不仁难尽言。今喜孩儿得中选。弃职寻亲到海边。见鸾笺。莫留连。及早回来雪大寃。 
　　【罗帐裏坐】从他别后。心事万千。我欲尽写。那取长笺。略略写些大纲。敎他放下心宽。欲将两字报平安。等不得封皮泪干。 
　　【前腔】〔小生〕儿今拜别。辞娘去远。急忙便走。自觉步履不前。〔旦〕我儿去了。如何又转来。〔小生〕欲言心事。敎我珠泪涟涟。〔旦〕有何心事。〔小生〕未审爹爹几时还。谁把我娘亲看管。 
　　【前腔】〔旦〕我辛勤惯历。吃尽万千。你若挂心。怎得爹见。与我仔细遍寻。莫惮长远。直须寻见父方还。莫为娘行便转。 
　　【前腔】〔小生〕今日儿去。愁怀万千。有人问起孩儿。只说孩儿赴任之官。〔旦〕为何。〔小生〕恐张家贼子又逞凶顽。若还中路稍迟延。只恐孩儿不免。 
　　【尾声】伤心只得强分散。两下裏悬悬望眼。何日母子夫妻一处欢。 
　　【哭相思】〔旦〕莫为娘行便转归。〔小生〕劝娘宽取莫思儿。世上万般哀苦事。无非远别共生离。〔小生下〕 

　　【前腔】〔旦〕儿去也泪双垂。儿行千里母心随。敎娘望断南来雁。一日思儿十二时。〔下〕 


　　第三十出　遇恩 
　　【西地锦】〔生上〕天恩大布均瞻仰。喜一身幸脱罗网。 
　　彩凤朝衔五色书。阳春忽布网罗除。已将心变寒灰后。岂料光生腐草余。思故里。意踌蹰。咫尺天涯音信稀。可怜收录恩难报。刻骨铭心不敢违。小生幸遇天恩。欲回故里。不免请李员外出来。拜辞而去。言之未已。员外早到。〔外上〕几载相看胜嫡亲。笑谈诗酒乐晨昏。今朝又向阳关别。唱彻骊驹不忍闻。〔见介生〕多蒙大恩。感之不尽。得遇恩宥。欲归故乡。〔外〕你要回去。敢是家下有慢先生。故此思归。〔生〕恩深难报。何出此言。〔外〕先生一向在此。情投契合。正好盘桓。意欲屈留几日。争奈你离家日久。故此不敢强留。〔生〕小生有拙词一帖。名曰台卿集。送与员外。留为后会表照。〔外〕多谢佳章。我有白金十两。奉为路费。〔生〕重承厚赐。何以克当。 

　　【锦堂月】命蹇时乖。萍踪梗迹。多蒙大恩提携。此身生还。没齿怎忘恩义。便待要结草衔环。更未卜何时重会。〔合〕分别去。冷落书斋。朝夕与谁相对。 
　　【前腔】〔外〕应知。数载蜗居。相看淡薄。斯文彼此相会。契合情投。临岐怎忍分袂。但愿你早到家园。亲骨肉仍同欢会。〔合前〕 

　　【侥侥令】〔生〕恩多难撇漾。欲去意迟迟。只恐水远山遥难相会。欲报这深恩知甚日。 
　　【尾声】萧萧行李西风裏。西出阳关无故知。如遇鳞鸿寄便书。 
　　此别恨绵绵。　　　　恩多难尽言。 
　　不辞千里远。　　　　保重到家园。 

　　第三十一出　血书 
　　【缕缕金】〔小生上〕蒙娘命。去寻亲。奔波涉远水。好艰辛。来到鄂州界。人烟相近。向人前刺血写经文。殷懃问缘因。殷懃问缘因。 
　　周瑞隆承母命来寻父亲。此处已是鄂州界上。人烟凑集。不免上前刺血写经。 

　　【抛诵子】刺血写经结良因。七轴莲花字字新。身体发肤受父母。毁伤身己为寻亲。〔合〕南无佛。阿弥陀佛。 
　　〔外〕宾客不来门户俗。诗书不教子孙愚。呀。道人着地而坐。你在此怎么。〔小生〕小道刺血写经的。〔外〕刺一字要几文钱。〔小生〕 

　　【前腔】休言一字値千金。刺血写经有来因。父母在堂不恭敬。何用灵山见世尊。 
　　〔合前外〕你家住在何处。〔小生〕 

　　【前腔】小道家住本河南。涉水登山有万千。刺血写经心自苦。寻亲到此万般难。〔合前〕 

　　【香柳娘】〔外〕你刺血写经。刺血写经。欢喜敬承三宝。缘何未写先有恓惶貌。看出家人做作。看出家人做作。只合散诞与逍遥。这般哭号陶。若惜疼怕痛。若惜疼怕痛。别作生涯计较。何须苦恼。 
　　我且问你。为何不曾刺破。先啼哭起来。〔小生〕小子不是刺血写经的。只为寻父亲不见。将此做行头。〔外〕你父亲那府人氏。〔小生〕 

　　【前腔】开封府住居。开封府住居。〔外〕你父亲离家几时了。〔小生〕离家二十年了。〔外〕姓甚名谁。〔小生〕周羽姓名。维翰是表。〔外〕为甚事到此。〔小生〕被人陷害。被人陷害。母亲泣别时。我小子呵。七个月娘怀裏。〔外〕后来怎么。〔小生〕别后生下小子呵。敎读书应举。敎读书应举。弃官寻父亲。都是母亲敎道。 
　　〔外〕敢问门下尊讳。〔小生〕学生周瑞隆。今科得中第九名进士。〔外〕原来是位大人。失敬了。你令尊周维翰。在我家二十余年。今遇天恩大赦。辞别老夫回去了。早来得一两日。也得相见。〔小生〕旣然如此。待我赶上去。〔外〕休要急性。你是他背生之子。路上相逢。皆不认得。留一本台卿集。是令尊赐我的。今送与你。沿途看去。有人认此诗。这就是你父亲了。〔小生〕多谢了。大恩人请上拜谢。 

　　【淸江引】严父在府。谢你周全不小。粉骨碎身恩难报。不因渔父引。怎得见波涛。〔合〕寻亲见了。骨肉团圆欢笑。 
　　【前腔】〔外〕令尊在此留诗稿。离寒家不久休焦燥。你弃官寻父亲。怜伊受劬劳。〔合前〕 

　　伊父飘零二十年。　　　　荷蒙收录得周全。 
　　分明指与平川路。　　　　莫把忠言作恶言。 

　　第三十二出　相逢 
　　【缕缕金】〔生上〕家乡远。路途贫。多行十数里。不觉又黄昏。鼓角声悲咽断柴门。此间投一宿。奔前程。途中寂寞暗消魂。寂寞暗消魂。 
　　江静潮初落。林昏障未开。暗香浮动处。应是陇头梅。天色已晚。此间借宿一宵。明日早行。店主人有么。〔丑〕门庭洒扫绝埃尘。月色风光照四隣。门外大书天下馆。家中安歇四方人。那个。〔生〕我是投宿的。〔丑〕来晚了。没有房子。〔生〕年老行不上。以此晚了。〔丑〕还有什么人。〔生〕单身又无行李。但得一席之地。便可安身。〔丑〕裏边有一间书房。你且进来睡了罢。〔下生〕多谢。正是一觉放开心地稳。梦魂从此到阳台。〔睡介小生上〕 

　　【前腔】心悒怏。好艰辛。孤村闻犬吠。风雪夜归人。此间一宿店。投奔好安身。思亲回首望孤云。回首望孤云。 
　　迭迭遥山望白云。疎疎微雨弄黄昏。松声更带溪声急。不是离人也断魂。自家来到鄂州界。得遇李员外。说我父亲回去了。赶上来多行几步路。不觉天晚不免此间借宿一宵。店主人有么。〔丑上〕谁人。〔小生〕是借宿的。〔丑〕来迟了。没有所在。〔小生〕单身又无行李。但得一席之地。便可安身。〔丑〕裏面书房裏。有一个老客长。你与他同睡何如。〔小生〕多谢。店主人有火借些。〔丑〕有。正是一叶浮萍归大海。人生何处不相逢。〔下小生〕三冬客旅叹悲辛。抱膝灯前影伴身。暗想家中人夜坐。沉吟忆着远行人。蒙李员外与我一本台卿集。乃是我爹爹所作。天呵。周瑞隆收得父亲诗一本。带得母亲书一封。只见二亲笔迹。不见二亲之面。好伤感人也。 

　　【驻马听】梗迹蓬飘。跋踄山川岂惮劳。只为寻亲到此。母亲悬望。目断魂消。恓惶两字在怀抱。不眠愁对孤灯照。谁与我伴寂寥。惟有随身瘦影。与我不相抛。 
　　我心上有事。睡不着。他心上无事。这等好睡。 

　　【前腔】意逸心骄。熟睡鼾齁无事老。他那裏安然寝睡。高枕无忧。其乐滔滔事不关心。一任自淸高。关心者乱添烦恼。一般为客在今宵。如何两般烦恼。敎我痛不了。 
　　〔生〕这人不达时务。行路辛苦。图觉好睡。只管絮絮叨叨。岂不闻食不语。寝不言。〔小生〕是。小生不是了。〔生〕不是你不是。倒是我不是。〔小生〕好没来由。他自睡。我自睡。被他抢白了这一场。也不要怪他。这是我命该如此。李员外与我台卿集。连日在路不曾看得。今晚灯前展开看一看。〔念介〕几载藏名鬻饼家。半生逃死客天涯。当时不遇孙宾石。应对东风怨落花。这是东汉赵岐的故事。被他人陷害。逃于北海。幸得孙宾石收录。我父亲得李员外收录。感此意。作此诗。 

　　【前腔】写怨挥毫。不是逢人作解嘲。似孔明吟梁甫。赵岐危迍。屈子作离骚。二十年离恨可知道。笔端写不尽凄凉调。好笑我母亲。周瑞隆十二十三。不省人事。十五十六。也知人事。那时不教我寻父亲。今日叫我寻。却不迟了。情况最难熬。早一日寻亲见了。免得受煎熬。 
　　更深夜静。神思困倦。不免睡了罢。正是蝴蝶梦中家万里。杜鹃枝上月三更。〔睡介生〕正是愁人莫与愁人说。说与愁人展转愁。我正睡之间。听得小客语言。好似河南人声音。又说什么台卿集。这是我做来送与李员外的。如何到在他手裏。他如今睡了。待我起来看一看。〔看惊介〕 

　　【忒忒令】这诗集是我亲手做来。不审他缘何收在。且住。若是李员外家中之人。一个个都是我认得的。且待我将灯照看。是那一个。呀。觑着他庞儿俊。似我妻厮类。试将他语言猜。他丰范似开封府。这因由怎解。 
　　【前腔】〔小生醒介〕你为人眞个好呆。不肯睡只管惊怪。有何事将人■〈牙上心下〉怼。你起初可不道来。却不道食不言。寝不语。将人好梦惊回。 
</div>
    <div class="pagination">
<a href="六十种曲寻亲记_page6.html">上一页</a><a href="六十种曲寻亲记.html">1</a><a href="六十种曲寻亲记_page2.html">2</a><a href="六十种曲寻亲记_page3.html">3</a><a href="六十种曲寻亲记_page4.html">4</a><a href="六十种曲寻亲记_page5.html">5</a><a href="六十种曲寻亲记_page6.html">6</a><span class="current-page">7</span><a href="六十种曲寻亲记_page8.html">8</a><a href="六十种曲寻亲记_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
