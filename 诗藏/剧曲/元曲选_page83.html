<!DOCTYPE html>
<html>
<head>
    <meta charset="UTF-8">
    <title>元曲选 - 第 83 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 83 页/共 133 页</h1>
    <div class="content">　　〔贺知章云〕老相公。小官多有深扰。异日必当酬答。飞卿兄弟明日早来。老相公当以重待。无相轻也。〔下〕〔王府尹云〕张千。便与我打扫书舍。明日那韩先生来时。着此人在书房中安下。早晚茶饭衣食好生管待。老夫要与此人讲论经史。〔诗云〕肯学之人如禾稻。不学之人如蒿草。懒学之人不足称。勤学之人国之宝。〔下〕
　　〔音释〕
　　陡音斗　宅池斋切　阆音浪　阮音远　巉初衔切　■〈马宛〉音免　辇连上声　夤音寅　黥音擎　壁音彼　骞音牵　玑音肌　祢宁已切　涎徐煎切　镌兹宣切　赚音湛　喘穿上声
　　第三折
　　〔净扮王正上丑扮马求上〕〔净云〕自家王府尹的孩儿。叫做王正。这个马推官的孩儿。叫做马求。一月前我父亲领一个门馆先生。姓韩字飞卿。在家。我今年十五岁也。则我六岁上读书。到如今九岁光阴。念了一本百家姓。颠倒烂熟的。俺父亲说我心坌哩。〔丑云〕自家马求。今年十四岁也。我上学读了八年光景。一本蒙求还有五板不曾记得。今日送我在你家读书。你家这门馆先生。自从我在学堂中一个月。不曾教我一句书。终日只是长吁短气的。不知为何。〔净云〕跷蹊。自从师父到我家书堂里教书。也不作诗写字。镇日在我家后厅啼哭。口里念道。小姐小姐。不知怎生。〔丑云〕便是这等。我与师父做了几句口号。〔净云〕你念与我听。〔丑云〕我念你听。这个先生实不中。九经三史几曾通。自从到你书房内。字又不写书懒攻。日日要了束修礼。我看他独言独语似魔风。每日看着你家后厅哭。他敢要入你姐姐黑窟笼。〔净云〕你做的不好。等我做一首长篇。〔丑云〕你做你做。也要念与我听。〔净云〕你听。上古天子重英豪。好把文章教尔曹。〔丑云〕这是旧的。不好。〔凈云〕如今就是新的了。因咱年少失教训。请个门馆就家学。当日请到书房里。四书经典并不教。每日看着后厅哭。口题小姐女多娇。他是无饥无饱吃酒肉。嘻着贼脸前后瞧。若还看见我家柳眉姐。哭得他眼泪似尿浇。〔丑云〕师父敢待来也。咱家去罢。〔同下〕〔正末上云〕小生自到老相公府堂中安下。一月有余。难得老相公待小生非轻。茶饭管待甚厚。终不称其心愿。不能勾得见小姐一面。小生有甚心情看书写字。朝夕只是想念小姐。几时得见也呵。〔唱〕
　　【中吕粉蝶儿】心绪悠悠。不明白这场迤逗。迤逗的迟和疾命掩黄坵。休道是接连枝。谐比翼。甚时得天缘辐辏。但能勾及早承头。害则害甘心儿为他僝僽。
　　【醉春风】这些时遣兴不成诗。每日间消愁只对酒。梦魂中无处觅行云。俺那人这宅院里敢有。有。即渐的病患将成。饮食少进。刬的似水泄般不漏。
　　〔云〕小生想念。但合眼便见小姐。我这一会身子有些困倦。我且歇息咱。〔做睡科〕〔旦上云〕妾身柳眉儿。闻知的那个秀才在俺家书房中。我看他去。〔做见科云〕秀才。间别无恙。〔正末云〕好女子也呵。〔唱〕
　　【迎仙客】稳称身玉压腰。高梳髻玉搔头。则见他背东风佯不瞅。美也饱看取袜如钩。受用了那腰似柳。〔旦笑科〕〔正末唱〕我见他欲语含羞。则见他半掩着泥金袖。
　　〔旦云〕我回去也。〔下〕〔正末醒科云〕我恰纔梦寐之中。看见小姐。觉来可怎生不见了也。〔唱〕
　　【白鹤子】这搭儿里厮撞着。俺两个便意相投。我见他恰行过这牡丹亭。又转过芍药圃蔷薇后。
　　【幺篇】风月心何日遂。云雨意几时休。怪的是这花梢上乳莺啼。恨的是这檐马儿东风骤。
　　〔带云〕小姐。我这等想你。知他心里可是如何。〔唱〕
　　【普天乐】闷倚遍这翠屏山。香烬在泥金兽。妆镜里青鸾肠断。银筝上宝雁横秋。斗帐掩篆烟浓。深被拥红云皱。雨打梨花黄昏后。不信到他不念这个儒流。题诗呵闲吟在绿窗。回诗呵羞临粉墙。待月呵独坐南楼。
　　〔云〕我手占一卦。看今日得见小姐么。〔做祷祝科〕〔云〕至灵至圣。至诚感应。圣人作易。幽赞神明。包罗万象。道合乾坤。与天地合其德。日月合其明。四时合其序。鬼神合其吉凶。谨请袁天罡先生。李淳风先生。卦内先贤先圣。抛卦童子。掷卦仙郎。八八六十四卦内占一卦。三百八十四爻内占一爻。来意至诚。无不感应。单单单。拆拆拆。占得天地否卦。否者闭塞也。其事不通。内有发生之意。先凶后吉。金钱你在这里。知他小姐在那里也。〔唱〕
　　【红绣鞋】钱也我自道你有姻缘成就。钱也谁承望你无倒断阻隔绸缪。钱也我不曾将那十万贯腰缠着上扬州。我还不了那风流债。干买下些个断肠愁。钱也则俺这眼中人何处有。
　　〔王府尹上云〕老夫王府尹。自从韩飞卿秀才在我家中安下一月。老夫事忙。不曾与此人攀话。今日早间圣人见喜。赐与老夫十瓶御酒。老夫不敢自用。将着酒肴到书房中与韩飞卿樽酒论文。可早来到也。张千报复去。说老夫在于门首。〔张千报科云〕老爷来看相公哩。〔正末云〕老相公来了也。不中。我将这金钱且藏在书册中。〔藏科〕道有请。〔见科云〕老相公。小生多蒙厚意。在此府上深扰。〔王府尹云〕先生。老夫这几日家事忙。不曾探望先生。勿罪勿罪。〔正末云〕小生不敢。〔王府尹云〕今日早间。圣人见喜。赐与老夫十瓶御酒。不敢自用。将来与先生同饮一杯。张千。将酒来。飞卿满饮此杯。〔正末云〕小生有何德能。着老相公这等重意管待也。〔唱〕
　　【石榴花】这的是葡萄新酿出凉州。〔王府尹云〕先生满饮此杯。〔正末唱〕他那里满捧着紫金瓯。〔王府尹云〕飞卿。此酒胜甘露醍醐。〔正末唱〕端的浓如春色酒如油。〔王府尹云〕飞卿。今日拚了沉醉方归。〔正末唱〕小生我则怕你醉后。又迷入画阁重楼。〔王府尹云〕此酒香味各别。〔正末唱〕端的是锦封未拆香先透。方知道汝阳王口角涎流。那里有翰林风月三千首。〔王府尹云〕想古人云。扫愁箒。钓诗钩。信不虚也。〔正末唱〕枉了也这扫愁箒钓诗钩。
　　【斗鹌鹑】扫愁箒扫不了我郁闷情怀。钓诗钩钓不了我这风流的症候。〔王府尹云〕飞卿。省可里推辞。且饮一杯咱。〔正末唱〕小生也不敢推辞。〔王府尹云〕先生。好共歹再饮一杯。〔正末唱〕我则索勉强勉强的到口。〔王府尹云〕此酒能消心间郁闷。解散客旅春愁。〔正末唱〕怕不待酒醉春风散客愁。〔带云〕你怎知我这愁呵。〔唱〕似长江淹淹的不断流。〔王府尹云〕先生不饮酒。敢思乡么。〔正末唱〕小生也不为思乡。〔王府尹云〕既不为思乡。你莫不害酒么。〔正末唱〕小生也非干的这病酒。
　　〔王府尹云〕先生一向清减了。是老夫家中物用不中么。〔正末云〕非也。〔唱〕
　　【上小楼】看了他这帘垂玉钩。更那香添金兽。〔王府尹云〕敢酒食肴馔不应口么。〔正末唱〕每日家满卓杯盘。诸般肴馔。百味珍羞。〔王府尹云〕先生为何清减了也。〔正末唱〕知他是怎生来。宽掩过春衫罗袖。正不知为何的恁般消瘦。
　　〔王府尹云〕据先生有经纶济世之才。补完天地之手。应过举。早晚除授。何故深思远虑如此。〔正末唱〕
　　【幺篇】我怕没经天纬地才。拿云握雾手。稳情取步入蟾宫。跳过龙门。占了鳌头。〔王府尹云〕先生既有如此般手段。为何忧形于色。〔正末唱〕我愁的是花发东墙。月暗西厢。云迷楚岫。〔背科云〕我若见小姐一面呵。〔唱〕便不做那状元郎我可也不曾眉皱。
　　〔王府尹云〕先生数日作甚么功课。〔正末云〕小生常习周易。〔王府尹云〕先生既看周易。必然有甚心得去处。老夫随喜观看咱。〔做取书看吊金钱科云〕书中吊下金钱来了也。〔正末做慌科〕〔王府尹云〕将这钱我看咱。这开元通宝金钱是我的。怎生得到这秀才手里来。好奇怪也。我试问这个秀才咱。先生。这开元通宝金钱。是圣人赐我的来。怎生得到你手里。你试说咱。〔正末唱〕
　　【满庭芳】好着我便趋前哎退后。这的是俺先人遗念。〔王府尹云〕谁遗与你来。〔正末唱〕是俺那祖上传留。〔王府尹云〕这开元通宝金钱。是圣人赐与我的。有谁人能勾。〔正末唱〕他道是开元通宝谁能勾。奉皇宣赐与公侯。都只为掉罨子鸾交凤友。到做了个脱稍儿燕侣莺俦。〔王府尹云〕可怎生这金钱落在你手里。其中必有暗昧也。〔正末唱〕相公你便休穷究。〔王府尹云〕兀那秀才。你从实的说。〔正末唱〕说着呵出乖弄丑。〔王府尹云〕你不说此事干罢了那。〔正末唱〕题起来风雨替花愁。
　　〔王府尹云〕这金钱正是我的。我把与女孩儿带着。怎生能勾到这厮根前。必然是俺那妮子与这厮来。张千。唤出小姐来。〔正末做跽科〕〔王府尹云〕好也。可早招了也。〔旦上云〕父亲。唤你孩儿有何事。〔王府尹云〕兀那泼贱人。你做的好勾当。这金钱我与你悬带着来。怎生到这厮手里。〔旦云〕您孩儿在九龙池上掉了来。〔王府尹云〕噤声。俺家三世无犯法之男。五世无再婚之女。你是闺中女子。不习那针指女工。倒去学那辱门败户。你岂不闻女子无事不出闺门。夜行以烛。无烛则止。行不动尘。笑不露齿。席不正不坐。割不正不食。不启偏门。不有私语。在家习礼法。学针指。若嫁与人。和六亲。孝父母。使宗族称羡。邻里矜夸。圣人云。男子生而愿为之有室。女子生而愿为之有家。父母之心。人皆有之。你不待父母之命。媒妁之言。钻穴相窥。踰垣相从。国人皆贱之。你不学上古烈女。却做下这等勾当。小贱人。呸。你羞也不羞。〔诗云〕当日个襄王窈窕思贤才。赵贞女包上筑坟台。我则道你是个三贞九烈闺中女。呸。原来你是个辱门败户小奴胎。兀那小贱人还不回绣房中去。〔旦下〕〔指末科云〕好秀才也。你谦谦君子。看的好周易。韩飞卿。老夫待你非薄。你在我家中住了个月之期。吃用衣食。都是老夫的。你却这般报答我。你是个读书人。检书册与圣人对面。便好道君子不重则不威。枉了你穷九经三史诸子百家。不学上古贤人囊萤积雪。凿壁偷光。则学乱作胡为。这等无上下。无廉耻。我道你为何撞入后花园中。元来正怀着此事。〔诗云〕你本是寻芳误见女婵娟。推向花园拾翠钿。将这开元通宝传心事。你可是么一春常费买花钱。张千。与我将这厮高高吊将起来。我慢慢的问他。〔做吊科〕〔贺知章上云〕小官贺知章。为因韩飞卿撺过卷子。此人文章不在李太白之下。圣人的命。则今日便宣入朝。自有加官赐赏。张千报复去。道有贺知章学士在于门首。〔报科〕〔王府尹云〕道有请。〔见科〕〔王府尹云〕学士此来有何事。〔贺知章云〕今日圣人见了韩飞卿卷子。说此人文章不在李太白之下。宣他入朝加官去哩。〔王府尹云〕住住。学士不知。这厮欺吾太甚。有罪在身。难以恕饶。〔贺知章云〕老相公。这是圣语。非同小可。不得迟慢。〔王府尹云〕既是圣人的命。且饶他罪过。张千。放他下来。〔贺知章云〕老相公。飞卿他是君子儒。有何罪将他吊起来。〔王府尹做打耳喑科〕〔贺知章云〕小官尽知此事。都在小官身上。飞卿兄弟你可早两遭儿也。圣人宣你便须入朝。〔正末云〕不妨事。〔唱〕
　　【耍孩儿】几曾见偷香庭院里拏了韩寿。掷果的云阳内斩首。香车私走的卓文君。就升仙桥上剐做骷髅。哎险也汉相如涤器临邛市。秦弄玉吹箫跨凤楼。动不动君王行奏。本是些风花雪月。都做了笞杖徒流。
　　〔贺知章云〕我与你成合秦晋之缘何如。〔正末云〕我若得官呵。〔唱〕
　　【煞尾】准备着迎亲庆喜筵。安排着拦门庆贺酒。〔带云〕我折桂枝回来呵。〔唱〕我来折你这晓风春日观音柳。道不的错分付了风流画眉的手。〔下〕
　　〔王府尹云〕韩飞卿去了也。本待成亲来。交他应举去。恐此人功名心懒堕。等他为了官。纔招为壻。学士。这桩事全在你身上。〔贺知章云〕相公放心。小姐这亲事都在小官身上。老相公不必迟慢。便结彩楼。选日成亲。〔诗云〕也不须媒证结婚姻。指日佳人就此亲。〔王府尹诗云〕莫言一世儒冠误。方显文章可立身。〔同下〕
　　〔音释〕
　　坌滂闷切　学奚交切　迤音移　逗音豆　辏仓救切　僝锄山切　僽音骤　刬音产　瞅音揪　绸音紬　缪麻彪切　酿泥降切　醍音提　醐音胡　握音杳　岫音袖　罨音掩　妮音泥　妁音酌　窈音杳　窕音调　掷音直　骷音枯　髅音娄　涤音笛　行音杭　笞音痴
　　第四折
　　〔冲末李太白上诗云〕长安市上酒。为狂。沉香亭畔作文章。供奉翰林名学士。万古千年姓字香。老夫姓李。双名太白。生时母梦长庚星入怀。因以名之。天宝初年。召见金銮殿论当世之事。天子赐食。亲手调羹。初号竹溪六逸。后为饮中八仙。小官有一同堂故友。乃是韩飞卿。此人文章不在小官之下。自到京师。撺过卷子。在知章学士府第安下。此人在于九龙池上。带酒惹下是非。知章尽知详细。对小官分诉的明白。在圣人根前奏过。就奉圣命着小官与他加官赐赏。二来就着小官与他成此一门亲事。小官不敢久停久住。同贺知章走一遭去来。〔诗云〕圣天子选用贤良。文章士尽赴科场。韩飞卿状元及第。我与他成秦晋花烛洞房。〔下〕〔王府尹同旦儿梅香上云〕欢来不似今朝。喜来那逢今日。老夫王府尹是也。谁想韩飞卿得了头名状元。我着知章学士保亲为媒。招状元为婿。今日结起彩楼。准备鼓乐。那新状元敢待来也。〔正末同贺知章上贺云〕儿弟也一举状元及第。可贺可贺。〔正末云〕哥哥。我韩飞卿谁想有今日也呵。〔唱〕
　　【双调新水令】步蟾宫平地上青霄。脚平登禹门一跃。簪花宫帽侧。挽辔玉骢■〈马高〉。可知道金榜名标。谁请受五花诰。
　　〔云〕哥哥。兀那楼上为甚么动着乐声。〔贺知章云〕这个是彩楼。要招女婿的。〔正末云〕张千。说与那楼上的人去。〔唱〕
　　【沉醉东风】也不索频频的楼前动乐。谁知恁台上吹箫。〔贺知章云〕贵公子家女孩儿抛绣球哩。〔正末唱〕紫丝鞭手内擎。绣球儿身边落。〔云〕哥哥。敢不是绣球儿。〔贺知章云〕兄弟。不是绣球是甚么。〔正末唱〕我觑的乱下风雹。〔贺知章云〕飞卿。这抛绣球儿的是王府尹的女孩儿。〔正末唱〕寄与他多情女艳娇。你着他别寻一个前程倒好。
　　〔贺知章云〕兄弟也。你当初为他这小姐。怎生般狂荡。今日我与保亲。你怎生这般古■〈忄敝〉。〔正末唱〕
　　【乔牌儿】你个贺知章狂落保。〔贺知章云〕兄弟元来性格不一哩。〔正末唱〕不是这韩飞卿性格拗。〔贺知章云〕小姐为你也曾耻辱来。〔正末唱〕想着那俏人儿曾受爷操暴。〔贺知章云〕你知他为你受苦。你怎生不肯成亲。〔正末唱〕休将汉相如错送了。
　　〔贺知章云〕你当初为这门亲事。将性命也不顾。今日老相公肯了。你还不去参拜丈人哩。〔正末云〕哥哥。恁兄弟平生不折腰于人。〔唱〕
　　【水仙子】他待生拆开碧桃花下凤鸾交。火烧了俺白玉楼头翡翠巢。〔贺知章云〕他今日倒赔缘房。招你为婿。〔正末唱〕他见我春风得意长安道。因此上迎头儿将女婿招。〔贺知章云〕你休无礼。他是你太山丈人。你是他门下女婿。他敢打你哩。〔正末唱〕一恁他官人每棒有千条。〔梅香上云〕学士。飞卿既然不肯成亲呵。放他马头过去罢。〔正末唱〕小姐你便权休怪。〔梅香云〕当日个不得第呵。怎生般模样。刚则做了官。便别了姐姐不肯时。也由得你。〔正末唱〕梅香你便且莫焦。〔贺知章云〕兄弟也。一门好亲事。成就了罢。〔正末云〕小官欲要不成这门亲事。则怕破了丈人体面。〔唱〕今日可便轮到我妆幺。
　　〔李太白上云〕小官李太白是也。奉圣人的命。着新状元韩飞卿则今日去王府尹家为婿。可早来到也。接了马者。〔张千云〕牢坠镫。〔见科〕〔李太白云〕韩飞卿。听圣人的命。着你与王府尹女孩儿柳眉儿为婿。休得推辞。望阙谢了恩者。〔正末云〕小官并不敢推辞与王府尹为婿。〔李太白云〕状元过去拜你丈人。〔正末云〕既是圣人的命。成了这门亲事。丈人受你女婿几拜。则被你吊杀我也。丈人。〔王府尹云〕则被你傲杀我也。女婿。〔贺知章云〕兄弟。你说平生不折腰于人。今日早一遭儿也。〔李太白云〕就请小姐出来行礼成了亲事。等我好回圣人话去。〔梅香拥旦上行礼交杯科〕〔正末云〕兀的不欢喜杀我也。〔唱〕
　　【雁儿落】今日个画堂中设酒肴。花烛下同諠笑。高擎着合卺杯。齐动着合欢乐。
　　【得胜令】呀。若不是前世宿缘招。焉能勾玉杵会蓝桥。〔旦云〕将酒来。妾身与状元同奉父亲一杯。〔正末同旦跪科〕〔贺知章云〕兄弟。你恰纔说平生不折腰于人。可早两遭儿也〔正末唱〕哎。你个贺学士休讥诮。我如今为新人当拜倒。〔王府尹云〕咱也回奉状元一杯。〔做把盏科〕〔正末唱〕你也恃不得官高。动不动将咱吊。我也赌不得心高。早两遭儿折了腰。
　　〔李太白云〕韩飞卿。你夫妻二人望阙跪着。听圣人的命。因你对策称旨。加授翰林学士别赐黄金五十斤。与夫人柳眉儿添妆。〔诗云〕则为你十年辛苦困寒窗。一举成名天下扬。金钱自可成姻眷。玉杵无烦问渺茫。京兆堂中添贵客。翰林院里擢仙郎。嵩呼万岁齐天喜。拜舞丹墀谢圣皇。〔正末同旦谢恩科〕〔唱〕
　　【沽美酒】你道我韩飞卿意气豪。柳夫人缘分巧。谁承望恩赐黄金偏不少。越显得风流京兆。将眉黛好重描。
　　【太平令】这都是五十文开元通宝。成就了美夫妻三月桃夭。从今后一生荣耀。双双的齐眉到老。想草茅遇遭这圣朝。呀。知甚日把隆恩补报。
　　〔音释〕
　　辔音配　跃音耀　乐音耀　落音涝　雹巴毛切　■〈忄敝〉音鳖　格皆上声　抝音要　操平声　翡肥去声　巢锄昭切　卺音谨　黛音代
　　题目　韩飞卿醉赶柳眉儿　
　　正名　李太白匹配金钱记
　　李太白匹配金钱记杂剧终

《元曲选》　玉箫女两世姻缘杂剧　（明）臧晋叔 编 
　　玉箫女两世姻缘杂剧　　（元）乔梦符 撰
　　●玉箫女两世姻缘杂剧目录
 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　韦元帅重谐配偶　正名　玉箫女两世姻缘 
　　第一折
　　〔老旦扮卜儿上诗云〕少年歌舞老年身。喜笑常生满面春。胭粉岂为无价宝。郎君自是有情人。老身许氏。夫主姓韩。是这洛阳城个中人家。不幸夫主早亡。止有一个亲生女儿。小字玉箫。做个上厅行首。我这女儿吹弹歌舞。书画琴棋。无不精妙。更是风流旖旎。机巧聪明。但是见他的郎君。无一个不爱的。只是孩儿有一件病。生性儿好吃口酸黄菜。如今伴着一个秀才。是西川成都人。好不缠的火热。今日是对门王妈妈生辰。我着孩儿去送手帕。只当告个半日假。他百般不肯去。只要守着那秀才。我索自家走一遭去。〔下〕〔末扮韦皋引正旦扮玉箫梅香同上诗云〕学成折桂手。闲作惜花人。巫峡台端梦。襄王病里身。小生姓韦名皋。字武成。祖贯西川成都人也。幼习儒业。博览羣书。奈生来酷好花酒。不能忘情。先年游学至此。幸遇大姐韩玉箫不弃。做了一程夫妻。彼此赤心相待。白首相期。只是他母亲有些间阻。今日他母亲不在。我与大姐排遣一会者。〔正旦云〕解元。我待与王妈妈递手帕去来。只怕来的迟。教你盼望。着娘替我去了。〔末云〕多谢大姐眷爱。〔正旦云〕梅香。安排酒来。我与您姐夫饮几杯者。〔梅香云〕酒在此。〔正旦把盏科末云〕大姐。先饮此杯。〔正旦云〕我与解元同饮。〔末云〕咱闲口论闲话。似大姐这般玉质花容。清歌妙舞。在这歌妓中可是少也。〔正旦云〕解元。俺这门衣食。不知几时是了也呵。〔唱〕
　　【仙吕点绛唇】云鬓花钿。舞裙歌扇。我却也无心恋。怕不道春正芳妍。只落得人轻贱。
　　【混江龙】我不比等闲行院。煞教我占场儿住老丽春园。卖虚脾眉尖眼角。散和气席上尊前。是学的击玉敲金三百段。常则是撩云拨雨二十年。这家风愿天下有眼的休教见。我想来但得个夫妻美满。煞强如旦末双全。
　　〔末云〕我想大姐如此花貌。如此清音。尚不愿乐。有那等老妓万分不及大姐。似他每怎觅那衣食来。〔正旦唱〕
　　【油葫芦】有那等滴溜的猱儿不觅钱。他每都错怨天。情知那干村沙怎做的玉天仙。那里有野鸳鸯眼秃刷的在黄金殿。则这伙木鹦哥嘴骨邦的在仙音院。搽一个红颊腮似赤马猴。舒着双黑爪老似通臂猿。抱着面紫檀槽弹不的昭君怨。凤凰箫吹不出鹧鸪天。
　　【天下乐】哎。也算做闷向秦楼列管弦。〔带云〕到那三杯酒后呵。〔唱〕觑不的那抓掀。?髻偏。便似那披荷叶搭剌着个褐袖肩。〔末云〕他这等模样。倘那子弟道你歌舞一会咱。他却如何。〔正旦云〕他便道我醉了。歌舞不的了。倘若再三央凂呵。〔唱〕狗沁歌嚎了几声。鸡爪风扭了半边。〔云〕投至临散时。可有一件好处。〔末云〕有甚好处。〔正旦唱〕抓着块羊骨头一道烟。
　　〔末云〕这的不足言了。如大姐这般人物声价。那子弟每便怎能勾到的根前。〔正旦云〕不是我卖弄。但是郎君每来行走。焉敢造次近傍的我。〔末云〕你是怎的。〔正旦云〕那子弟每到我行呵。〔唱〕
　　【那咤令】见一面半面。弃茶船米船。着一拳半拳。毁山田水田。待一年半年。卖南园北园。我着他白玉妆了翡翠楼。黄金垒了鸳鸯殿。珍珠砌了流水桃源。
　　【鹊踏枝】他见我舞蹁跹。看的做玉婵娟。抹一块鼻凹里沙糖。流两行口角底顽涎。有那等花木瓜长安少年。他每不斟量隔屋撺椽。
　　〔末云〕大姐。这子弟每得能到你家里。可是不容易也。〔正旦云〕子弟每来俺家里。岂止不容易。还有那些着伤哩。〔唱〕
　　【寄生草】我溜一眼偎着他三魂丧。放一交向的他八步远。如今些浪包喽难注烟花选。哨禽儿怎入莺花传。赚郎君不索桃花片。但来的忽剌剌脑门上吃一个震天雷。响■〈口床〉■〈口床〉心窝里中几下连珠箭。
　　〔末云〕大姐。你怎么这等利害。〔正旦云〕还不见俺娘更是利害哩。〔唱〕
　　【幺篇】俺娘休想投空寨。常则待拽大拳。恰便是老妖精曾吵闹了蟠桃宴。凭着那巧舌头敢聒噪了森罗殿。拖着条黄桑棒直轮磨到悲田院。藕池中锯折并头莲。泥窝里搯杀双飞燕。
　　〔云〕梅香。将热酒来。我与您姐夫再把一盏。〔末云〕多承大姐厚爱。我委实吃不的了。〔正旦云〕解元。趁此清暇。好歹多饮几杯咱。〔唱〕
　　【得胜乐】将罗袖卷。香醪劝。请学士官人稳便。这的是酿清泉朝来新旋。直吃的金盏里倒垂莲。
　　〔卜儿上打咳嗽科〕〔正旦唱〕
　　【醉中天】这些时聒吵到三百遍。要成合只除是九千年。要茶饭拣口儿支分要衣服换套儿穿。那些儿不称你个婆婆愿。我与你积趱下铜斗般家私过遣。每日价神头鬼面。〔卜儿云〕儿嚛。娘有话说。〔正旦唱〕怎生的将我来直恁熬煎。
　　〔末云〕妈妈有甚见教。〔卜儿云〕韦姐夫。不是我老婆子多言。你忒没志气。如今朝廷挂榜招贤。选用人材。对门王大姐家张姐夫。间壁李二姐家赵姐夫。都赶选登科去了。你还只在俺家缠。俺家爱你那些来。不过为着这个醋瓶子。不争别人求了官来。对门间壁都有些酸辣气味。只是俺一家儿淡不剌的。知道的便说你没志气。不知道的还说俺家误了你的前程。〔末向旦云〕大姐。你娘支我哩。〔正旦云〕解元放心。见有我哩。睬他怎的。〔末云〕小生在此。实难久住。不如趁此离门。倒也好看。〔正旦云〕解元。你怎便下的舍了我去也。〔末云〕男子汉也有个立身扬名时节。既是黄榜招贤。我索走一遭去。倘得一官半职。大姐。则你便是夫人县君也。〔正旦云〕解元既去。待我与你收拾些盘费。更到十里长亭饯一杯咱。〔旦打悲科云〕天那。都只为爱钱的娘。阻隔了人也。〔做送行科唱〕
　　【后庭花】今日在汴河边倚画船。明日在天津桥闻杜鹃。最苦是相思病。极高的离恨天。空教我泪涟涟。凄凉杀花间莺燕。散东风榆荚钱。锁春愁杨柳烟。断肠在过鴈前。销魂向落照边。苦恹恹恨怎言。急煎煎情惨然。
　　〔打悲科唱〕
　　【青歌儿】天那人在这离亭离亭开宴。酒和愁怎生怎生吞咽。狠毒娘下的也么天。情绪绵绵。想柳畔花边。月下星前。共枕同眠。携手凭肩。离暮雨亭轩。望落日山川。问雕鞍何日是归年。俺和你重相见。
　　〔末云〕大姐。你放心者。我此一去得了官。便来取你。〔正旦云〕解元。你若得官呵。便休负了我也。〔末云〕我怎敢负了大姐。〔正旦唱〕
　　【赚煞】眼见的天阔鴈书迟。赤紧的日近长安远。则怕我受官诰的缘薄分浅。则愿的一举成名在日边。〔带云〕你寄音书呵。〔唱〕休爱惜象管鸾笺。〔末云〕大姐。屈着指头儿数。不出三年。我便来也。〔正旦唱〕则愿的早三年。人月团圆。休教妾常倚东风泣断弦。你休恋京师帝辇。别求夫人宅眷。把咱好姻缘翻做了恶姻缘。〔下〕
　　〔音释〕
　　旖音以　旎音你　行音杭　十绳知切　猱音挠　鹧音柘　鸪音姑　抓庄瓜切　掀音轩　?音狄　沁侵去声　跹音仙　凹汪卦切　涎徐煎切　撺粗酸切　哨双罩切　■〈口床〉音床　中去声　锯音遽　搯音恰　酿尼降切　旋旋去声　饯音贱　荚音结　辇连上声
　　第二折
　　〔正旦扮病梅香扶上云〕自从韦秀才去后。早已数年。杳无音信。妾身思成一病。虽是不疼不痒。却又不茶不饭。则被这相思病害杀我也。〔梅香云〕姐姐。进些汤药咱。〔正旦云〕你不知。我这病症非汤药能医。〔卜儿上云〕儿嚛。你害的是甚的病。怎么这等憔悴了。我则愿咱家一年胜似一年。儿嚛。你怎么一日不如一日。你娘凭着谁过日子。儿嚛。好歹些儿。〔正旦云〕娘呵。不要吵聒我。省些话儿罢。我盹睡咱。〔旦做睡作醒科云〕梅香。我恰纔待睡一会。是甚么惊觉我来。〔梅香云〕姐姐。不是这窗前花影。敢是那楼外莺声。〔正旦唱〕
　　【商调集贤宾】隔纱窗日高花弄影。听何处啭流莺。虚飘飘半衾幽梦。困腾腾一枕春酲。趁着那游丝儿恰飞过竹坞桃溪。随着这蝴蝶儿又来到月榭风亭。觉来时倚着这翠云十二屏。恍惚似坠露飞萤。多咱是寸肠千万结。只落的长叹两三声。
　　【逍遥乐】犹古自身心不定。倚遍危楼。望不见长安帝京。何处也薄情。多应恋金屋银屏。想则想于咱不志诚。空说下碜磕磕海誓山盟。赤紧的关河又远。岁月如流。鱼鴈无凭。
　　〔梅香云〕姐姐。你这等情况无聊。我将管弦来。你略吹弹一回消遣咱。〔扶旦看砌末科〕〔旦长吁云〕与我拿在一边者。〔唱〕
　　【尚京马】我觑不的鴈行弦断卧瑶筝。凤嘴声残冷玉笙。兽面香消闲翠鼎。门半掩悄悄冥冥。断肠人和泪梦初醒。
　　〔卜儿上云〕儿嚛。你这病势却是何如。〔正旦唱〕
　　【梧叶儿】火燎也似身躯热。锥剜也似额角疼。即渐里瘦了身形。这几日茶饭上不待吃。睡卧又不甚宁。〔卜儿云〕我请医者看看你这脉息。知他是甚么症候。〔正旦唱〕若将这脉来凭。多管是废寝忘餐病症。
</div>
    <div class="pagination">
<a href="元曲选_page82.html">上一页</a><span>...</span><a href="元曲选_page78.html">78</a><a href="元曲选_page79.html">79</a><a href="元曲选_page80.html">80</a><a href="元曲选_page81.html">81</a><a href="元曲选_page82.html">82</a><span class="current-page">83</span><a href="元曲选_page84.html">84</a><a href="元曲选_page85.html">85</a><a href="元曲选_page86.html">86</a><a href="元曲选_page87.html">87</a><a href="元曲选_page88.html">88</a><span>...</span><a href="元曲选_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
