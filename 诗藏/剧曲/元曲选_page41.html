<!DOCTYPE html>
<html>
<head>
    <meta charset="UTF-8">
    <title>元曲选 - 第 41 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 41 页/共 133 页</h1>
    <div class="content">　　〔陶谷怒云〕这个泼烟花赃诬人。我那里与你会面来。〔正旦云〕妾身不敢。昨夜蒙大人错爱。〔唱〕
　　【滚绣球】那素衣服是妾身。诈做驿吏妻把香火焚。我诵情诗暗传芳信。向明月中独立黄昏。见学士下砌跟。瞻北辰。转身躯猛然惊问。便和咱燕尔新婚。咱正是武陵溪畔曾相识。今日佯推不认人。道的他满面似烧云。
　　〔陶谷云〕这妇人好无礼也。你故写淫词。展污小官清名。〔宋齐丘云〕学士。各人笔迹。自家认得。〔正旦云〕学士。你要推托。听妾身说昨夜之事。〔唱〕
　　【倘秀才】妾身本不肯舒心就亲。学士便做不的先奸后婚。〔陶谷云〕小官昨夜门也不曾出。那里会你来。〔正旦唱〕学士早回过灯光掩上门。〔陶谷云〕小官并无此事。你赃诬我哩。〔正旦唱〕妾身谋成不谋败。学士宜假不宜真。不信不自隐。
　　〔陶谷怒云〕这妇人虚诈情由。我若是与你相会呵。我便认了有何妨。难道小官直如此忘魂。〔正旦悲科云〕学士你好无仁义也。〔唱〕
　　【滚绣球】好也啰学士你营勾了人。却便妆忘魂。知他是甚娘情分。你则是憎嫌俺烟月风尘。昨夜个我虽改换的衣袂新。须是模样真。咱只得眼前厮趁。实丕丕与你情亲。你把万般做作千般怒。兀的甚一夜夫妻百夜恩。则是眼里无珍。
　　〔宋齐丘云〕学士。这小的最老实。不会说谎。〔韩熙载云〕老丞相主婚。小官为媒。招学士为金陵秦弱兰女壻。〔陶谷云〕小娘子。是谁教你这等短道儿来。〔正旦云〕都是太守相公。教妾身这般见识来。〔韩熙载云〕学士便娶了秦弱兰何妨。论此女聪明。不玷辱了你。〔正旦云〕若得与学士成其夫妇。妾之愿也。多谢二位老爷。〔做叩谢科〕〔宋齐丘云〕你与学士把一杯酒者。〔正旦递酒科〕〔唱〕
　　【三煞】贱妾煞是展污了个经天纬地真英俊。为国于民大宰臣。〔陶谷云〕酒后疎狂。惹此一场是非。〔正旦唱〕贱妾煞不识高低。不知远近。不辨贤愚。不别清浑。这的是天注定的是非。天指引的前程。天匹配的婚姻。咱兀的教太守主婚。〔陶谷云〕可着谁做媒人。〔正旦唱〕则这风光好是媒人。
　　〔陶谷做伏案盹睡科〕〔宋齐丘云〕太守。陶学士见咱识破他就里。羞见咱推醉睡了。秦弱兰。俺上马去也。你等他醒了。看他说甚么。便来回俺的话。〔韩同下〕〔陶醒科问正旦云〕他每都去了。〔正旦云〕都去了。〔陶谷云〕则着你害了我也。〔正旦云〕怎生我害了你。〔陶谷云〕我本意来说他。反被他算了我。我如今也回不的大宋去。也见不的唐主。我且至杭州寻个前程。却便来取你。古人云十年不识君王面。始信婵娟解误人。信斯言也。〔正旦唱〕
　　【二煞】此别后我专想着你玉堂金马怀离恨。谁再与野草闲花作近邻。〔陶谷云〕我今别处寻个前程。便来取你。〔正旦唱〕我等你那取我的轩车。赠咱的官品。我也待显耀乡闾。改换我这家门。学士怎肯似那等穷酸饿醋。得一个及第成名。却又早负德辜恩。则要你言而有信。休担阁了少年人。
　　〔陶谷云〕姐姐。你既与我成其夫妇。焉肯负你。久以后夫人县君。必然你做也。〔正旦唱〕
　　【黄锺煞】你可休一春鱼雁无音信。却教我千里关山劳梦魂。我和你两情调两意肯。这谐合有气分。我觑了暗地哂。全不见没事狠。绸缪处直恁亲。临相别也怀恨。若还家独自身。被儿底少温存。怕不想旧日人。要圆成要寻问。则这续断鸾胶语句儿真。便是我锦片前程敢可也盼的准。〔下〕
　　〔陶谷云〕谁想被宋齐丘韩熙载反算了我。小官羞归大宋。耻向汴梁。我有故人钱俶。在杭州为天下兵马大元帅。镇守吴越两浙之地。便宜行事。自放两浙官选。我则索那处寻个前程。再做道理。〔诗云〕当年玉殿逞高强。为爱娇容悔这场。自料不能还故国。须当带月走南唐。〔下〕
　　〔音释〕
　　■〈歹尤〉音尤　殢音腻　赚音湛　侑音又　分音奋　■〈躖，去〉古绝字　啧平声　噀询去声　婵音蝉　辜音姑　哂身上声
　　第四折
　　〔外扮钱王引近侍卒子上〕某姓钱名俶。字德厚。自先祖钱镠。世居杭州。唐昭宗时。改杭州为镇海军。封我祖为镇海军节度使。号杭州为衣锦城。梁太祖赐玉带一条。打猎马十疋。唐庄宗赐玉册金印。先祖下世。我父元瓘嗣爵。父没之后。某嗣守钱唐。会汴京太祖即位。我故人陶谷劝我归宋。同至汴京。众臣僚上疏五十三道。皆谏太祖留我。太祖不从。我带去的大小将官。升赏各有等差。后赐一包袱。封裹御押。嘱言曰。待尔归后。然后发此观之。我回国开视。乃众臣留我之疏。我见之大惊。向北再拜曰。臣已心伏陛下。誓守臣节。遂留陶谷于宋。为翰林学士。后来差他去说南唐李主。被宋齐丘所算。不敢回去。复来投我。我问其详。他以实告。曾为十二字隐语。被宋齐丘看破。遂泄其机。使秦弱兰为谋以中之。那秦弱兰是江南名妓。近日宋主遣曹彬下江南。收了李唐。有一歌者来至我境。把隘军人。擒来见我。乃秦弱兰也。我与他房屋居住。又与他钱物用度。着本处乐探领去。陶谷尚不知道。我今日推往郊外打围。就湖山堂上排宴。着人请陶学士去了。怎生这早晚还不见来。〔陶谷上云〕小官陶谷。自从中了宋齐丘之计。我想那一个聪明女子。临别时相期。我若得志。必然娶你为妻。李白有言。美女能疗饥。我看着他呵。不吃饭也罢了。我今来两浙。投钱元帅。一见如故。他如今正授天下兵马大元帅。自选两浙官吏。我今在此。寻个前程。只不能勾再见那秦弱兰。今日元帅在湖山堂。较猎相招我索去走一遭。左右报复去。道小官来了也。〔报见科〕〔钱王云〕学士。某在此湖山堂上。聊备蔬酌。与你等尽欢而散。〔陶谷云〕多谢多谢。小官偶作一词。望大人斤削。〔钱接念科云〕词寄青玉案。冰澌乍泮春来早。一夜野梅开了。帘幙风闲人静悄。晓窗梦断。篆烟轻袅。庭院苔痕绕。　归期暗卜天涯渺。鱼水云鸿信杳。镜里朱颜惊渐老。不求名利。不思宣召。惟恨知音少。好高才也。常言道。筵前无乐。不成欢笑。左右的。叫一个歌者来奉酒。〔卒子云〕理会的。〔正旦上云〕妾身秦弱兰。今大宋遣曹彬下江南。收伏了李主。妾身避难。来到杭州。多亏钱元帅收留。与我房屋钱物。在此居住。不知俺那陶学士在那里也呵。〔唱〕
　　【中吕粉蝶儿】一自当时。向烟花簿豁除了名氏。打迭起狂荡心儿。专等那七香车。五花诰。绝无人至。一路上寻思。莫不他翻悔了这门亲事。
　　【醉春风】我则想学士寄音书。却早是钱王传令旨。他全然不知俺至诚心。消不得半张儿纸。纸。到今日如今。见时相见。是谁不是。
　　〔乐探报云〕禀大王。唤将歌者来了。〔钱王云〕学士。这歌者原是学士所会的金陵秦弱兰。避难来此。学士且躲在人丛里。看他认得认不得。〔陶闪避科〕〔钱王云〕叫那歌者过来。〔正旦唱〕
　　【迎仙客】我心恐恐入内门。战兢兢步阶址。这里错行了眼前轻是死。如今我也上丹墀。朝帝子。我暗暗地冷笑孜孜。兀良抵多少长亭畔迎宣使。
　　〔做见科云〕大王叩头。〔钱王云〕你是秦弱兰。当初怎生认的陶学士来。〔正旦云〕大王听妾身慢说一遍。〔唱〕
　　【石榴花】他从去年宣命下京师。韩太守接着时。他则是冷丁丁清耿耿并无私。轩昂气志。捻断吟髭。妾身向筵前过盏无迁次。他面皮上刮下冰澌。那妖娆乐妓勤伏侍。他一件件尽推辞。
　　〔钱王云〕他这等古■〈忄敝〉。你如何承应。〔正旦唱〕
　　【斗鹌鹑】他见不的妙舞宫腰。听不的俺清歌皓齿。〔钱王云〕他席间怎生发怒来。〔正旦唱〕他袖拂了金杯。手推开玉巵。〔钱王云〕后来又怎生看上你来。〔正旦唱〕妾向馆驿里别妆个美貌姿。俺两个相见时。则他那旧性全无。共妾身新婚燕尔。
　　〔钱王云〕他既爱上你。曾说甚么话来。〔正旦唱〕
　　【上小楼】他许我夫人位次。妾除了烟花名字。再不曾披着带着。官员祗候。褙子冠儿。〔钱王云〕你自离了陶学士。再曾迎新送旧么。〔正旦唱〕我这些时。甚的是。茶坊酒肆。每日价冷清清为他守志。
　　〔钱王呼一净官上指云〕秦弱兰。这个是陶学士么。〔净官悲云〕小娘子。兀的不想杀我也。〔正旦云〕这不是陶学士。〔唱〕
　　【幺篇】他生的端严相貌。尊崇举止。几曾见这般眼暗头昏。地惨天愁。抹泪揉眵。觑绝时。这君子。其实不是。却怎生没半星儿相似。
　　〔钱王云〕这个既不是。你在这众官中试看咱。〔正旦唱〕
　　【快活三】我向这金阶下领台旨。教我向百官内暗窥伺。他每都静巉巉齐臻臻显容姿。〔行至陶前科〕〔唱〕我猛可里抬头视。
　　【鲍老儿】则见他人丛里迭扑着个■〈躖，去〉脸儿。间别来安乐否陶学士。〔做扯住科〕〔陶谷云〕你是何人。扯住我的衣服。〔正旦唱〕从头儿觑这百司。那里有这等冷鼻凹的文章士。我为你离乡背井。抛家失业。来觅男儿。倒把我不瞅不睬。不知不识。相问相思。
　　〔陶谷云〕这女子。你敢错认了也。我非是下等之人。休得无礼。〔钱王云〕弱兰。你要认的是着。〔正旦唱〕
　　【哨徧】对着这千乘当今帝子。待教我一星星数说你乔行止。我为你截日离了官司。再不当火院家私。便弄针黹。每日价胭憔粉悴。玉减香消。专等你那音书至。今日全无一字。都泪淹破腮颊。病瘦损腰肢。则这腕儿上慢松了的金钏是相知。身儿上宽绰了罗衣是正明师。你这般背约违期。负德辜恩。怎生意思。
　　〔陶谷云〕我那里见你来。休得胡缠。〔正旦唱〕
　　【耍孩儿】枉了我一年独守冰霜志。指望你封妻荫子。我并不想东风卖笑倚门时。毕罢了彩笔题诗。再不向泥金扇底歌新曲。白玉堂前舞柘枝。我自离了莺花市。无半星儿点污。一抹儿瑕疵。
　　【三煞】你那些假古■〈忄敝〉原来是妆谎子。你无诚无信无终始。我则道你是铺眉苫眼真君子。你最是昧己瞒心泼小儿。许下俺调琴瑟。今日似难鸣孤掌。不线的单丝。
　　〔钱王云〕秦弱兰。你既认的是真。你与他自说缘故。〔正旦唱〕
　　【二煞】我正是忒坎坷。自怨咨。九重天忽有君恩至。正是一湾死水全无浪。也有春风摆动时。不甫能寻着尔。〔出风光好词科云〕大王。这是他亲笔写下的。〔唱〕这是他诳君的招状。亲笔的情词。
　　【煞尾】公堂上坐着相公。阶直下列着武士。我这里尽场分说心间事。■〈扌弃〉两个双棒儿阶前觅一个死。
　　〔做撞阶科〕〔钱王云〕住住住。秦弱兰留性命。逗你耍哩。〔陶谷云〕姐姐。间别无恙。则被你想杀我也。〔钱王云〕秦弱兰。陶学士为你回不的汴京。你两口儿且在我杭州居住。等我朝京。见了大宋主人。奏过还着陶学士复旧职。那其间驷马轩车。五花官诰。都是你的。〔正旦拜科云〕多谢了大王。〔钱王云〕古人有言。乐莫乐兮新相知。悲莫悲兮生别离。今日你两个夫妻会合。便当杀羊宰马。做个庆喜筵席。〔词云〕当日个有意江南降李主。故书隐语显文章。岂谓彼中有识者。独眠孤馆早参详。故教此女来狐媚。恼乱春风学士肠。驿亭巧把姻缘结。新词留下好风光。此心媿赧难回汴。只得潜身且寄杭。专待君恩重召取。那其间同驾香车入画堂。半世孤高占仕路。一天风月动词场。若道钟情非我辈。因何千载说高唐。
　　〔音释〕
　　镠音留　瓘音贯　差抽支切　彬音宾　澌音斯　使去声　捻奴典切　推退平声　褙音背　眵音蚩　伺音似　巉初衔切　黹音旨　思去声　柘遮去声　瑕音霞　疵音慈　瑟生止切　坷音可　诳光去声　赧囊亶切
　　题目　宋齐丘明识新词藻韩熙载暗遣闲花草　
　　正名　秦弱兰羞寄断肠诗陶学士醉写风光好
　　陶学士醉写风光好杂剧终

《元曲选》　陈季卿误上竹叶舟杂剧　（明）臧晋叔 编 
　　陈季卿误上竹叶舟杂剧　　（元）范子安 撰
　　●陈季卿误上竹叶舟杂剧目录 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　吕洞宾显化沧浪梦　正名　陈季卿误上竹叶舟 
　　楔子
　　〔冲末扮陈季卿上诗云〕惭愧微名落礼闱。飘零不异燕孤飞。连天大厦无栖处。来岁如今归未归。小生姓陈。双名季卿。武林余杭人氏。幼习儒业。颇有文名。只因时运未通。应举不第。流落不能归家。况值暮冬天道。雨雪虽霁。寒威转添。似小生这等举目无亲。怎免饥寒之叹。〔做叹科云〕嗨。我陈季卿好命薄也。我想起来那终南山青龙寺。有个惠安长老。他与小生同乡。甚是交好。他曾屡次寄书。约我到寺中相会。或者他肯济助我。也未见得。则索向终南山投谒惠安长老。走一遭去来。〔下〕〔外扮杰郎惠安领丑行童上诗云〕明心不把幽花捻。见性何须贝叶传。日出冰消原是水。回光月落不离天。贫僧乃终南山青龙寺惠安和尚是也。原籍余杭人氏。自幼攻习儒业。中年落发为僧。偶因游方到此终南山青龙寺。悦其山水。遂留做此寺住持。贫僧有一同窗故友。叫做陈季卿。此人饱谙经史。贯串百家。真有经天纬地之才。吸露凌云之手。只为功名未遂。一时流落。不能归家。贫僧也曾屡次寄书。请他到来寺中相会。并无一字回我。行者。你到山门前望去。倘那陈解元来时。快报我知道。〔行童云〕理会的。〔陈季卿上诗云〕纔离紫陌上。便入白云中。可蚤来到青龙寺门首也。小和尚。你惠安长老在家么。〔行童云〕呸。你也睁开驴眼看看。我这等长的和尚。还教做小和尚。全不知些礼体。我看起来。你穿着这破不剌的旧衣。擎着这黄甘甘的瘦脸。必是来投托俺家师父的。却怎么这等傲气。〔陈季卿云〕嗨。小生好背时也。〔做揖科云〕小师父恕罪。烦报你惠安长老。道有故人陈季卿特来相访。〔行童云〕你这先生。这纔是句说话。怪不得自古以来。儒门和俺两家做对头的。罢罢罢。你站在一边。我替你报复去。〔做报科云〕且住。待我斗这秃厮耍子。〔做入见科云〕师父。外面有个故人。自称耳东禾子即夕。特来相访。〔惠安云〕这厮胡说。世上那有这等姓名的人。〔行童云〕你这老秃厮。你还要悟佛法哩。则会在看经处偷眼儿瞧人家老婆。〔惠安云〕这厮敢风魔了。再出去问明白了来说。〔行童云〕有什么不明白。是耳东禾子即夕特来相访。〔惠安云〕我不省的。〔行童云〕你请出师父娘来。他便知道。〔惠安云〕??。〔行童云〕我说与你。这个叫做折白道字。耳东是个陈字。禾子是个季字。即夕是个卿字。却不是你的故人陈季卿来了也。〔惠安云〕快请进来。〔行童出见科云〕陈先生。恰纔俺师父再四不肯认你。亏我一顿老秃厮骂的肯了。如今请你哩。〔陈季卿做入见科云〕小生数年光景。有失拜谒。〔惠安云〕贫僧久知仁兄文场不利。累次寄书相请。今日俯临。实乃贫僧之万幸也。〔陈季卿云〕长老。累蒙书召。小生非不心感。但是我萤窗雪案。辛苦多年。自谓功名唾手可拾。岂知累科下第。惶恐难归。以此拜访无颜。只望长老勿罪。〔惠安云〕仁兄差矣。岂不闻古人有云。无学之谓贫。学而不能行之谓病。据仁兄这等宏才积学。何患不得功名。昔伊尹耕于有莘。傅说困于板筑。后来皆遇明主。居师相之位。仁兄今日虽然薄落。一朝运至时来。为师为相。做出那伊尹傅说的事业。又何难哉。〔陈季卿云〕好说。小生告回了。〔唱〕
　　【仙吕赏花时】我则为十载萤窗苦学文。惭愧杀万里鹏程未致身。因此上甘流落在风尘。我可也几回家闇哂。则是个无面目见乡人。〔下〕
　　〔惠安云〕仁兄。你怎么就去了。请转来呀。真个去了。行者。你快请他转来。说贫僧还有话讲。〔行童云〕我就赶出山门外请他去。只怕师父娘不肯留他哩。〔下〕〔惠安云〕你看这秀才功名心急。想是要回下处温习经史去哩。我荒刹虽则凄凉。尚也不缺饘粥。不若留他在此。资其衣食。以待选场。一则遂了他风云之志。二则也见我这点乡曲之情。有何不可。〔诗云〕故人昔未遇。借此山中居。则恐登枢要。何曾问草庐。〔下〕
　　〔音释〕
　　厦音下　谙音庵　吸音隙　累上声　剌音辣　唾拖去声　刹音察　饘音毡　枢昌书切
　　第一折
　　〔陈季卿上云〕小生陈季卿。感蒙惠安长老念同乡的义分。留我在寺中。温习经史。等候选场。这是小生不幸中之幸也。今日无甚事。待惠安长老出定来。要他指引我到什么古迹去处游翫游翫。消遣我旅况咱。〔惠安引行童上相见科云〕仁兄。你屈留在此。山寺荒凉。甚多■〈闲〉慢。莫不有些儿责么。〔陈季卿云〕长老说那里话。小生连月打搅。感激不尽。只是小生久闻终南山是天下第一座名山。中间胜景必多。乞长老指引。容小生瞻仰一番。可也不枉。〔惠安云〕既如此。待贫僧引路。仁兄随喜便了。〔陈季卿做看寺科云〕委的好一座寺也。你看殿侵碧落。树拂层云。水遶渼陂。峰临紫阁。真个观之不足。翫之有余。〔做望科云〕长老。这东南角上隐隐一条水路。是通着那里的。〔惠安云〕这条水是渼陂通出去的。从此入汉江。就是我们的故乡归路。〔陈季卿做叹科云〕长老。小生对此不觉归思顿发。有笔砚乞借过来。待小生赋满庭芳一词。书于素壁之上。可乎。〔惠安云〕贫僧愿观。行者。取文房四宝过来。〔行童云〕兀的不是文房四宝。你这先生自揣做的好。写的好便写。不然。你莫写。省得人笑你杭州阿呆。〔陈季卿做写科云〕长老。待小生表白与你听者。〔词云〕坐破寒毡。磨穿铁砚。自夸经史如流。拾他青紫。唾手不须忧。几度长安应举。万言策曾献螭头。空余下连城白璧。无计取封侯。可怜复失意。羞还故里。懒驻皇州。感君情重。僧舍暂淹留。暇日相携登眺。凭高处共豁吟眸。家山远。如何归去。都付梦中游。〔惠安云〕好高才也。〔行童云〕通得。〔惠安云〕你晓的什么。快去看茶来。〔行童下〕〔正末扮吕洞宾提荆篮上云〕世俗人。跟贫道出家去来。我着你人人了道。个个成仙。这里可也无人。我姓吕名岩。字洞宾。道号纯阳子是也。因应举不第。道经邯郸。得遇正阳子师父。点化黄粱一梦。遂成仙道。今奉吾师法旨。为世间有一人陈季卿。余杭人氏。有神仙之分。教我来度脱他。贫道按落云头。见一道青气。此人正在终南山。不免到青龙寺走一遭去也呵。〔唱〕
　　【仙吕点绛唇】恰离了北海苍梧。可又蚤岁华几度。成今古。叹世事荣枯。谁识的这长生路。
　　【混江龙】量那些一陀儿寰土。经了些前朝后代战争余。俺从这劈开混沌。踏破空虚。俺不用九转丹成千岁寿。俺不用一斤铅结万年珠。也不采甚么奇苗异草。也不佩甚么宝篆灵符。只要养的这精神似水。炼的这骨髓如酥。常日把那心猿意马牢拴拄。一任教陵移谷变。石烂的这松枯。
　　〔行童上云〕我且到山门首看咱。〔正末云〕可早来到青龙寺门首也。兀那小和尚。你进去。说与那陈季卿。道有一仙长到来相访。〔行童云〕呸。我今日造化低。头里一个穷秀才叫我小和尚。如今这个牛鼻子又叫我小和尚。我这小和尚驮你家娘哩。兀那牛鼻子。陈季卿不在我这里。〔正末云〕贫道望气。知道他在你寺里。〔行童云〕望你娘颓气疝气。你是太上老君汉锺离吕洞宾。便会望气。我也不替你报。我自去方丈里吃烧酒狗肉去也。〔下〕〔正末云〕小和尚不肯通报。我自过去。〔做入见科云〕秀才。长老。稽首。贫道是一云游道者。此来不为别事。单要度一个徒弟。跟贫道出家去。〔陈季卿云〕你这道者差矣。此位是惠安长老。仙释不同教。是做不得徒弟的。难道你要度我么。〔正末云〕可知道来。秀才。你今日是个落第的举子。若跟了贫道出家去。明日便是一个神仙也。不辱没了你秀才。你可辞别了长老。跟随贫道出家去来。〔陈季卿云〕你这道者。我与你素不相识。怎生便着我跟你出家。小生学成满腹文章。正要打点做官哩。老实对你说。小生出不的家。〔正末唱〕
　　【油葫芦】叹你这千丈风波名利途。端的个枉受苦。便做道佩苏秦相印待何如。你则看凌烟阁那个是真英武。你则看金谷乡都是些乔男女。〔陈季卿云〕这也要辨个贤愚。怎么一概都说是假的。〔正末唱〕你可也辨甚么贤。辨甚么愚。折莫将陶朱公贵像把黄金铸。倒底也载不的西子泛江湖。
　　〔陈季卿云〕我做官的。身上穿的是紫罗襕。头上戴的是乌纱帽。手里拿的是白象笏。何等荣耀。你们出家的。无过是草衣木食。到得那里。〔正末唱〕
　　【天下乐】早经了一将功成万骨枯。哎。你区区。文共武。说甚么荣耀人也紫罗襕乌纱帽白象笏。争如我诵黄庭道德经。讽金精太素书。倒落的播清风一万古。
　　〔行童捧茶上云〕你看中间一个老秃厮。左边一个牛鼻子。右边一个穷秀才。攀今揽古的。比三教圣人还张智哩。〔送茶科〕〔陈季卿云〕我饭也不曾吃。被这个道者可缠杀人也。〔正末云〕秀才。你肯诵黄庭经。便不饥寒。〔行童云〕你这先生不要听这牛鼻子说谎。我每日诵经到晚。肚里常是饿的支支叫哩。〔正末云〕难道真个诵了经。便不饥寒。只是诵了经成了仙道。便不饥寒了也。〔陈季卿云〕道者。你说古来有那个是成仙了道的。〔正末云〕待贫道略说一两个。与你听者。〔唱〕
　　【那咤令】岂不闻有一个列御寇。驾泠风徧八区。〔陈季卿云〕是一个了。再有谁呢。〔正末唱〕有一个张子房。追赤松别帝都。〔陈季卿云〕再呢。〔正末唱〕有一个葛仙翁。采丹砂入洞府。他虽则土木骸。这都是神仙骨。不似你肉眼凡夫。
　　〔陈季卿云〕敢问道者。神仙那里可有甚的景致么。〔正末云〕怎么没有。〔唱〕
　　【鹊踏枝】我那里号蓬壶。近天都。一刬是贝阙珠宫。霞径云衢。则除是大罗仙没揣的过去。〔陈季卿云〕这等。你到我这下界来怎么。〔正末唱〕我今日下尘寰也则为点化你这顽愚。
　　〔陈季卿云〕道者。你不要这些大话。你则老实的说。你仙乡何处。〔正末云〕你要问我仙乡何处。我便说与你。也寻我不着哩。〔唱〕
　　【寄生草】枉踏破你那游仙履。怎寻的着我这炼药垆。我则是任来任去随缘住。无风无雨难倾覆。不修不垒常坚固。那里有洞门深锁远山中。端的个白云满地无寻处。
　　〔云〕秀才。你跟我出家去罢。〔陈季卿云〕我要做官的人。怎么劝我跟你出家。这等絮絮叨叨。好话不投机也。〔做不理科〕〔正末云〕秀才。你休想那富贵荣华。只跟我出家去罢。〔陈季卿做反手看图科云〕这壁上是华夷图。待我看波。〔正末云〕这秀才不理我。去看华夷图。待我就这图上题诗一首。与他看波。〔做题科〕〔陈季卿云〕这道者也会做诗。待我念来。〔诗云〕闲观九域志。如同咫尺间。县排十万镇。州隐五千山。幽燕当北望。吴越向南看。虽无归去路。神往不为难。好高才也。道者。只是你怎生知道我要归家来。〔正末云〕我怎么不知。你题的那满庭芳词。说道家山远如何归去。都付梦中游。这不是你要归家的意思。〔陈季卿做叹科云〕嗨。只是小生流落于此。不知几时得回家去也。〔正末做笑科云〕秀才。你若肯跟我出家。我就借你一只船。送还家去。可也不难。〔惠安云〕道兄你这船在那里。好借与我故人去那。〔陈季卿云〕道者。你几曾见我这满庭芳词来。〔正末云〕你题时咱就见了也。〔唱〕
　　【醉中天】这词呵胜王粲登楼赋。似宗炳卧游图。〔做取竹叶黏壁上科〕〔唱〕你觑这渺渺沧波一叶芦。〔云〕疾。秀才。兀的不是一只船了也。〔陈季卿云〕恰纔是一片竹叶儿。黏在壁上。怎么就变成了一只船。可也奇怪。〔惠安云〕道兄。这船也小。只怕借不得我故人回去。〔正末云〕呆汉。正好借去。〔唱〕休猜做野水无人渡。你本待挟三策做公孙应举。眼见的不及第学渊明归去。怎知道这两桩儿都则是一梦华胥。
　　〔云〕秀才。你可看见你回家的路径么。〔陈季卿云〕我小生在华夷图上早看见了也。〔正末云〕秀才。你觑波。〔唱〕
　　【金盏儿】你不见远树蔽荆吴。闇水泛归舻。从教他风涛汹涌蛟龙怒。你则是紧闭着双目。稳跕着身躯。一任的棹穿江月泠。帆挂海云孤。寒烟生古渡。兀良便是你茅舍旧乡闾。
　　〔行童云〕莫说这只船是竹叶儿做的。就当真一只船。只消我一脚早踹翻了也。〔正末云〕秀才。你则闭了眼者。休迷了正道。〔陈季卿做呵欠科云〕怎么这一会儿精神疲倦。只待要睡哩。〔做伏几睡科〕〔正末云〕这呆汉睡了也。我着他大睡一觉。〔拂袖科〕〔唱〕
　　【赚煞】我与你踢倒鬼门关。打开这槐安路。把一枕南柯省悟。再休被利锁名缰相缠住。急回头又蚤则暮景桑榆。你若是做吾徒。我与你割断凡俗。怕甚么苦海茫茫难跳出。趁烟霞伴侣。乘着这浮槎而去。兀的不朗吟飞过洞庭湖。〔留荆篮下〕
　　〔惠安云〕好奇事也。恰纔这一个风魔道士将一片竹叶。黏在壁上。变做小小的一只船儿。倒也好个戏法。那陈季卿又睡着了。行者。你可安排下茶饭。等候他睡醒时食用者。俺回方丈坐禅去也。〔诗云〕持心只在前窗下。不管人间是与非。〔行童随下〕〔陈季卿打梦做醒科云〕这一觉好睡也。我如今上的这船。趁便风回家去来。〔下〕
　　〔音释〕
　　分去声　渼音美　陂音杯　呆带平声　螭音痴　邯音寒　郸音丹　相去声　将去声　笏音虎　泠音灵　骨音古　覆音赴　燕平声　看平声　思去声　舻音卢　目音暮　柯音哥　俗词疽切　出音杵　槎音茶
　　第二折
　　〔正末引外扮列御寇张子房葛仙翁上云〕贫道吕洞宾。这一位是列御寇。这一位是张子房。这一位是葛仙翁。贫道为陈季卿一人。亲到终南山青龙寺里度脱他。争奈此人迷恋功名。略不省悟。被贫道将一片竹叶。黏于壁上。戏成一只小船儿。他便要上船。趁便风赶回家见父母妻子去。列位上仙。我们在此等候。他来时慢慢的点化他。归于正道。与他阎王殿上除生死。仙吏班中列姓名。指开海角天涯路。引的迷人大道行。〔列御寇云〕兀那呆厮陈季卿。这蚤晚好待来也。〔正末唱〕
　　【双调新水令】五湖四海自遨游。则俺这拂天风两枚袍袖。唤灵童采瑞草。同仙子下瀛洲。似这等荡荡悠悠。叹尘世几昏昼。
　　〔列御寇云〕道兄。我看世俗之人。贪嗔爱欲。如青蝇之嗜血。似羣蚁之慕膻。只利趋前。竟忘溺死。好愚迷也。〔正末云〕上仙。我看陈季卿本有神仙之分。则是他尘心太重。两次三番再不省悟。何时得成正道也呵。〔唱〕
　　【驻马听】仙苑优游。物换星移几度秋。将玄关参透。经了些夕阳西下水东流。一生空抱一生愁。千年可有千年寿。则合的蚤回头。和着那闲云野鹤常相守。
　　〔陈季卿上云〕小生陈季卿。在青龙寺惠安长老处。遇一风魔道士。则管里劝我出家。他将片竹叶儿黏于壁上。戏成小船。我不合一时间引动家乡之思。就上这船。趁着便风回去。到的这里。迷踪失路。前后又没个人儿可问。怎生是了也。〔正末云〕陈季卿。你来这里。有何事干那。〔陈季卿做惊顾科云〕呀。那里有人叫我哩。〔正末唱〕
　　【鴈儿落】你急煎煎误吞他名利钩。虚飘飘竟忘了我这烟霞叟。白茫茫穷途何处归。眼睁睁苦海无人救。
　　〔陈季卿云〕叫我的是那个。你可指引我一条大路。等我好归去波。〔正末云〕呆汉。〔唱〕
　　【得胜令】呀。你不道经史习如流。青紫不须忧。怎不将连城璧丹墀奏。博一个取凌阳万户侯。今日个啾啾。这是你为官的偏生受。倒不如休也波休。蚤随我出家儿得自由。
　　〔陈季卿做见科云〕呀。元来就是寺中相遇的道者。你可救我咱。〔正末云〕噤声。〔唱〕
</div>
    <div class="pagination">
<a href="元曲选_page40.html">上一页</a><span>...</span><a href="元曲选_page36.html">36</a><a href="元曲选_page37.html">37</a><a href="元曲选_page38.html">38</a><a href="元曲选_page39.html">39</a><a href="元曲选_page40.html">40</a><span class="current-page">41</span><a href="元曲选_page42.html">42</a><a href="元曲选_page43.html">43</a><a href="元曲选_page44.html">44</a><a href="元曲选_page45.html">45</a><a href="元曲选_page46.html">46</a><span>...</span><a href="元曲选_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
