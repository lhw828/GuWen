<!DOCTYPE html>
<html>
<head>
    <meta charset="UTF-8">
    <title>六十种曲西厢记-明-崔时佩 - 第 8 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲西厢记-明-崔时佩 - 第 8 页/共 9 页</h1>
    <div class="content">　　【一撮棹】〔生〕山光暮。连古道接长堤。催行色。人影乱。夕阳低。〔旦〕人去也。松金钏减玉肌。〔合〕但愿封妻子耀门闾。 
　　临行携手欲分离。　　　　却把离愁两地悲。 
　　莫道丈夫非无泪。　　　　果然不洒别离时。 

　　第三十出　草桥惊梦 
　　【挂眞儿】〔生丑同上〕望蒲东萧寺暮云遮。惨离情半林黄叶。马迟人意懒。风急雁行斜。愁恨重叠。愁恨重叠。破题儿第一夜。 
　　小生与小姐分手。行来又早二十里之外。前面就是草桥客店。不免安歇一宵。明日早行。我想昨夜受用。今夜凄凉。这马儿百般不肯行。正是行色一鞭催去马。离愁万斛引新诗。 

　　【步步娇】昨日翠被香浓熏兰麝。欹珊枕把身躯趄。脸儿厮搵者。仔细端详。几曾经别。乌云鬓玉钗斜。恰似半吐初生月。 
　　早到店中。店主何在。〔净上〕请官人就在裏面安歇。官人吃酒饭么。〔生〕酒饭俱不要吃了。琴童你吃饭。〔丑〕我也不吃了。睡了罢。〔生〕今夜如何睡得着。 

　　【江儿水】客馆欹单枕。秋蛩鸣四野。助人愁纸窗外风儿裂。这孤眠被儿薄衾又怯。冷淸淸几时温得热。有限姻缘方宁帖。无奈功名。何苦使人离别。 
　　【淸河水】呆打孩店房中没话说。闷对如年夜。暮雨催寒蛩。晓风吹残月。今宵酒醒来。玉人儿他在何处也。 
　　不觉睡思将来。且暂歇一宵。〔作睡介旦上〕 

　　【玩仙灯】别却情人。顿觉香消玉减。 
　　奴家在十里长亭。别了张生回去。好放他不下。今喜得老夫人睡了。不免私奔出城。赶上了他。一同去罢。 

　　【香柳娘】走荒郊旷野。走荒郊旷野。把不住心娇怯。喘吁吁难将两气接。瞒过了能拘管夫人。稳住厮齐攒侍妾。疾忙赶上者。为恩情怎舍。为恩情怎舍。因此不惮路途赊。谁经这磨灭。 
　　【前腔】想临行上马。想临行上马。其实痛嗟。哭得我似呆痴。瘦得我似唓嗻。别离刚半晌。却是掩过绣裙儿。宽褪三四褶。看淸霜满路。看淸霜满路。高下路回折。我这裏奔驰。他在何处睡歇。 
　　我看前面想是草桥客店。他必然在内安歇。待我敲门则个。〔生问介〕是谁。〔旦应〕是奴家。开门。开门。〔生〕是个妇人声音。这早晚到此做甚么。 

　　【前腔】是人可分说。是人可分说。是鬼速疾灭。〔旦〕是我。老夫人睡了。想此去几时得见。特地赶上来与你同去。〔生〕听罢语言儿将香罗袖儿拽。且停睛看者。且停睛看者。原来是小姐。你为人能为彻。将衣袂不藉。将衣袂不藉。绣鞋儿都被露泥惹。脚跟儿敢踏破也。 
　　〔旦〕我为你顾不得许多迢递。 

　　【前腔】想着你忘餐废寝。想着你忘餐废寝。放不下些。到如今香消玉减花开花谢。你衾寒枕冷。你衾寒枕冷。凤分与鸾拆。月圆被云遮。这牵肠割肚。到如今义断与恩绝。寻思来痛伤嗟。 
　　【前腔】〔生〕想人生在世。想人生在世。最苦是离别。关山万里独自跋涉。小姐。休道一时。花残与月缺。瓶坠宝簪折。总春娇怎惹。总春娇怎惹。生则愿同衾。死则愿同穴。 
　　〔内鸣锣旦下生抱丑介〕小姐。你在这裏。〔丑〕呸。你好见鬼了。怎么把我抱住了叫小姐。〔生〕呀。原来是一场大梦。开门看时。但见一天露气。满地霜华。晓星初起。残月犹明。正是无端燕雀枝头闹。一枕鸳鸯梦不成。好凄惨人也。琴童。收拾行李起程。 

　　【傍妆台】绛河斜。绿依依墙高柳半遮。静悄悄门掩淸秋夜。昏惨惨云际穿窗月。惊觉了颤巍巍竹影龙蛇走。虚飘飘庄周梦蝴蝶。砧声响。不断绝。急煎煎好梦儿应难舍。 
　　【尾声】柳丝长情牵惹。冷淸淸独自嗟。娇滴滴玉人儿何处也。 
　　草桥客店梦莺莺。　　　　携手交欢叙旧情。 
　　惊觉玉人空一叹。　　　　可怜残月照窗棂。 

　　第三十一出　曲江得意 
　　〔扮考试随意照常做〕〔扮考试随意照常做〕 


　　第三十二出　泥金报捷 
　　【似娘儿】〔生上〕天府快先登。题金榜名贯羣英。风流人物才堪称。宫袍试着。琼林宴罢。游遍京城。 
　　远挟琴书上帝畿。姓名今喜达金闱。鳌头独占词锋捷。听罢传胪日未西。小生去秋与小姐相别。倏忽半载。幸喜一举得中探花。今日在招贤馆。听御笔亲除官职。只怕俺小姐挂念愁烦。特修家书一封。着琴童赉去。以安其心。琴童何在。〔丑上〕堂上呼名字。阶前听使令。覆相公。有何分付。〔生〕我有书。着你赍到蒲东去。 

　　【一封书】初相见俊才。红雨纷纷点翠苔。别离后闷怀。黄叶萧萧凝暮霭。又见梅花刚半吐。幸喜文场得中魁。寄鸾笺。到妆台。管取多情笑满怀。 
　　琴童。你见小姐时。说官人怕娘子忧虑。先着小人报知。〔丑〕小人都晓得了。就此吿别。 

　　封书远寄到蒲东。　　　　管取多情喜气浓。 
　　一叶浮萍归大海。　　　　人生何处不相逢。 

　　第三十三出　尺素缄愁 
　　【折梧桐】〔旦上〕裙染榴花。睡损胭脂皱。纽结丁香。掩过芙蓉扣。〔贴上〕线脱珍珠。泪湿香罗袖。杨柳眉颦。人比黄花瘦。 
　　〔旦〕红娘。自张生去京之后。不觉半载余矣。音书杳然。这几日神思困倦。好闷杀人也。〔贴〕姐姐。虽然姐夫别去。终有再会之日。请自宽怀。不必挂念。 

　　【集贤宾】〔旦〕眼前闷怀浓似酒。一半在眉头。离了眉头又在心上有。恶思量无了无休。腰肢似柳。怎当他又添憔瘦。新愁旧愁。厮混了难分新旧。 
　　〔贴〕姐姐。你往常问也曾如此不快。不似这般淸瘦。 

　　【前腔】〔旦〕曾经憔瘦担此忧。奈每徧闲由。不似今番情最陡。闷来时独倚危楼。帘垂玉钩。空目断山明水秀。谩凝眸。见衰草连天野渡横舟。 
　　【大圣乐】风流惹下相思。争奈相思无了期。西厢月下听琴后。离恨谱。断肠诗。只为你文章魁首靑云客。休看做桃李春风墙外枝。〔旦〕闷倚栏杆望也。空敎人几回目断天涯。 
　　【前腔】〔旦〕自从那日分离。废寝忘餐减玉肌。〔贴〕姐姐。请个问卦先生。占卜姐夫几时回来。〔旦〕金钱暗卜全无准。空屈指数归期。〔贴〕他若中了。必有书寄回来。〔旦〕不愁他靑鸾有信频须寄。只怕金榜无名誓不归。 
　　〔合前旦〕红娘。我想起旧日之事呵。 

　　【不是路】暗想当时。将欲从军憔悴死。一封书。半万贼兵翦草除。〔贴〕那时节只是老夫人背盟。〔旦〕负佳期。闪得恩情两下离。〔贴〕如今又是老夫人逼他应举去了。〔旦〕只为蟾宫折桂枝。这相思。天涯海角心相似。此情难寄。 
　　【皂角儿】带围宽瘦减腰肢。〔贴〕姐姐。做些针指消遣何如。〔旦〕意悬悬懒拈针指。这相思病染恹恹。淋漓袖万千红泪。〔贴〕姐姐。我晓得你了。莫不是怕黄昏。挨白昼。象床闲。鸳被冷。这般滋味。〔合〕寃家一去。归无定期。叹分离。天边月缺。也有圆时。 
　　【前腔】〔旦〕去时节黄叶乱飞。到如今落红堆砌。要相逢千难万难。不似俺别时容易。莫不是醉银筝。歌彩袖。恋秦楼。迷楚馆。把奴抛弃。〔合前〕 

　　【尾声】〔旦〕离愁万种千言语。〔贴〕姐姐待姐夫回来时节。可备细对他说。〔旦〕准备归来诉与。只恐相逢无一句。 
　　〔丑上〕一心忙似箭。两脚走如飞。奉相公命。赉书报与小姐。恰纔见了夫人。着我入来见小姐。早至后堂了。〔咳嗽介贴见仆介贴笑介〕呀。可知道昨夜灯花报。今朝喜鹊喧。姐姐正在此烦恼哩。你还是自来和官人来。〔丑〕官人中了。特来报喜。〔贴〕你且在这裏等。我对姐姐说了。你入来。〔贴见旦笑介旦〕这妮子怎么。〔贴〕姐姐。恭喜贺喜。姐夫得了官了。〔旦〕这妮子见我愁闷。故来哄我。〔贴〕端的是实。琴童见在外面。见过夫人。使他进来见姐姐。〔丑进见旦介〕妳妳。相公中了。有书在此。〔旦〕且喜且喜。我也望得你日子久了。〔接书看介〕 

　　【琐寒窗】因他去减我风流。寄书来又添消瘦。我和他别时节桂子新秋。盼书来又早梅花时候。闷来无语强抬头。书在手。泪盈眸。 
　　【醉香归】我这裏开时有泪沾衣袖。他那裏修时未写泪先流闷时开拆闷时修。泪痕儿都把书湿透。正是一重愁番做两重愁。寄来书泪点从来有。〔念书介〕 

　　张珙百拜。书奉芳卿可人妆次。自暮秋拜违。倏尔半载。上赖祖宗之荫下托贤妻之德。叨中中第。卽日于招贤馆寄迹。以俟朝廷除授。惟恐老夫人与贤妻忧念。特令琴童驰报。庶几免虑。小生身虽遥而心常迩矣。恨不得如鹣鹣比翼。卭卭并躯。为功名而薄恩爱。诚有浅恩贪饕之罪。他日而会。自当请责。后成一绝。以奉请教。〔诗曰〕玉京仙府探花郞。寄与蒲东窈窕娘。指日拜恩归锦画。定须休作倚门妆。惭愧。探花郞乃第三名也。〔贴〕他中了探花。不日衣锦归来。妾与姐姐贺喜。 

　　【前腔】〔旦〕当日西厢月下曾相守。今日琼林宴上恣遨游。跳东墙却去占鳌头。惜花心养成折桂手。到如今晚妆楼改作志公楼。朝阳鸟便是鸾凤友。 
　　红娘取纸笔过来。写书回他去。〔写介〕书已写完。无可表意。聊奉汗衫一领。裹肚一条。绵袜一双。瑶琴一张。玉簪一只。斑管一枝。分付琴童教他好好收拾。〔贴〕姐姐。姐夫如今做了官。岂无这几件东西。将去何用。〔旦〕你不知道。 

　　【红衲袄】这汗衫和他一处宿。想着他体温存贴着他皮肉。〔贴〕这裹肚何用。〔旦〕常不离了他前后。紧守着他左右。〔贴〕这瑶琴何用。〔旦〕当初五言诗谨趁逐。后来七弦琴成配偶。〔贴〕这玉簪呵。〔旦〕到如今功成名就也。只怕撇人在脑背后。 
　　〔贴〕这斑管怎么说。 

　　【前腔】〔旦〕湘江两岸秋。当日娥皇因虞舜愁。西厢两泪流。今日莺莺为君瑞忧。琴童。你逐宵旅店房中宿。休将包袱儿做枕头。水浸雨湿休敎扭。干来时熨不开折皱。一件件与我仔细收留也。你与相公说。是必休忘旧。 
　　〔丑〕小人理会得。 

　　燃灯雁足此时修。　　　　情系人心早晚休。 
　　此去长安千万里。　　　　悔敎夫壻觅封侯。 

　　第三十四出　回音喜慰 
　　【风马儿】〔生上〕远别多情赴帝畿。怀念梦常归。关山缥缈人何处。甚日共枕鸳帏。 
　　下官名登虎榜。身列鹓班。奉圣旨着俺在翰林院编修国史。未蒙除授。因此羁绊。不得还乡。前者着琴童寄书回去。又不见到来。这两日神思不宁。飮食无味。给假在邮亭中将息。医者虽来调治。我想这病候便是卢医扁鹊也医不好。除非是我那小姐一见。自然便好。 

　　【惜奴娇】从到京师。这相思心下。旦夕如是。心头横躺有莺儿。随侍。请得良医来诊视。一心说本意。待推辞。他察虚实。论来怎生回避。 
　　【锦衣香】他道医杂症。有方术。治相思。无药饵。莺莺知我为他。我也甘心儿死。飘零四海愧无居。一生客寄。半生将至。怪檐前灵鹊。垂帘幕。报喜蛛儿。昨夜灯结蕊。有何吉凶事。莫非他处。有书来至。〔丑上〕 

　　【尾声】关山岂敢辞迢递。离却蒲东崔小姐。讨得个音书来报喜。 
　　〔见介生〕琴童。你来了。〔丑〕小人到普救寺中。见那小姐。为相公一发瘦了。见了书不胜欢喜。就回书打发我来了。只道官人除授上任。不想有病在此。〔生〕小姐的书在那裏。〔丑递书介〕书在此。又有许多东西。一发收了。〔生接书念介〕薄命妾崔莺莺。拜奉才郞君瑞文几。自别音容。不觉许久。正思念间。忽见华翰飞坠。始知文场高中。使妾喜之如狂。今承使便。聊奉瑶琴一张。汗衫一领。玉簪一只。斑管一枝。裹肚一条。绵袜一双。表妾眞诚。伏惟笑纳。赓韵遂成一绝。以寄远怀。〔诗曰〕栏杆倚遍盼才郞。莫恋神京黄四娘。病裏得书知中选。窗前览镜试新妆。我那风流小姐。我张珙死也得瞑目了。 

　　【桂枝香】堪为字史。当从款识。端的有柳骨颜筋。恁般样佳人才思。千般用心。千般用心。怎不敎张生爱你。世间无二。细寻思。寄物知情厚。一桩桩谩看取。 
　　〔看介〕休说他文章翰墨。则这女工针指。世间罕有。〔丑〕官人。小姐寄来这些东西。有甚意思。要他何用。〔生〕你不知道。一件件都有缘故。我都猜着了。 

　　【前腔】瑶琴意趣。敎我闭门禁指。调养圣贤之心。洗荡巢由之耳。〔丑〕这玉簪斑管何用。〔生〕玉簪细巧。玉簪细巧。全无瑕疵。霜毫健美。细思之。今日淑女思君子。好似娥皇忆舜帝。 
　　〔丑〕这裹肚汗衫儿怎么说。 

</div>
    <div class="pagination">
<a href="六十种曲西厢记-明-崔时佩_page7.html">上一页</a><a href="六十种曲西厢记-明-崔时佩.html">1</a><a href="六十种曲西厢记-明-崔时佩_page2.html">2</a><a href="六十种曲西厢记-明-崔时佩_page3.html">3</a><a href="六十种曲西厢记-明-崔时佩_page4.html">4</a><a href="六十种曲西厢记-明-崔时佩_page5.html">5</a><a href="六十种曲西厢记-明-崔时佩_page6.html">6</a><a href="六十种曲西厢记-明-崔时佩_page7.html">7</a><span class="current-page">8</span><a href="六十种曲西厢记-明-崔时佩_page9.html">9</a><a href="六十种曲西厢记-明-崔时佩_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
