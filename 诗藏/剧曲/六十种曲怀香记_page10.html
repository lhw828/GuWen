<!DOCTYPE html>
<html>
<head>
    <meta charset="UTF-8">
    <title>六十种曲怀香记 - 第 10 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲怀香记 - 第 10 页/共 10 页</h1>
    <div class="content">　　【刬锹儿】书生俊杰眞天纵。出人头地建奇功。钟彝镂忠勇。流芳企崇。〔合〕云龙景从。恩承帝宠。这段姻缘何胜幸孔。 
　　【前腔】〔老旦〕婺光喜溢门楣重。靑鸾信出合欢宫。星期早传送。鹊桥可通。〔合前〕 

　　【前腔】〔末〕雀屛射目夸连中。不劳丝幕更牵红。蓝田璧先种。赤绳系踪。〔合前〕 

　　天然富贵逼人来。　　　　伉俪佳缘亦喜谐。 
　　正是禹门三级浪。　　　　分明平地一声雷。 

　　第三十八出　哀中闻喜 
　　【探春令】〔旦上〕攒眉切齿恨苍天。把双鸾轻拆。百年心事今休矣。〔贴合〕忍不住呑声泣。 
　　〔鹧鸪天〕〔旦〕白玉楼成促去期。天公故使哲人萎。〔贴〕泪添九曲黄河溢。恨压三峯华岳低。〔旦〕云梦杳。凤缘暌。风摧连理剩孤枝。〔合〕英魂缥缈烟波远。截发空怀薤露词。〔旦〕韩德眞横死江中。不得归葬。一恨皇天无知。夺我所爱。二恨爹爹用计。阴害善人。使我终身失倚。岂胜哀伤。〔贴〕小姐。天不由人。只索罢了。勿为无益之悲。致损不赀之体。〔旦〕我与韩德眞之交。虽不由父母之命。实已缔夫妻之缘。相应守制。誓不再嫁。但父母在堂。必不容我披麻戴孝。只穿些缟素衣裳。尽我心丧而已。〔贴〕小姐这等分方内得伸一念之诚。外不起二亲之怒。岂不两全。〔旦〕早间着你备些祭物。可卽取来。对空遥奠一番。〔贴〕祭物已完。必用做祭文方好。〔旦〕我自闻凶信之后。思其形容笑语。已写得几句在此。〔贴〕摆设灵位朝向何方。〔旦〕天高地远。鬼神无所不在。他旣爱我。必享我诚。只把桌儿对着他平日过来的墙角便了。〔贴〕正是。〔摆介〕请小姐行礼。〔旦拜介〕 

　　【七贤关】天胡不慭遗。岁厄当辰巳。梁坏山颓。一代风流逝。萧条凤枕。凄凉雨期。枉却许多。许多同心誓。纵有恩山义海都抛弃。料江涛浩瀚。芳魄任风吹。〔哭介〕德眞。空敎我枝月三更泣子规。〔合〕想着从前情事。无限伤悲。惟愿取后世姻缘再结褵。 
　　〔贴〕春英虽是婢子。素蒙主恩。秉此虔诚。也奠一杯酒。我参谋老爷。〔哭拜介〕 

　　【前腔】阴精犯少微。玉树埋尘地。天夺英贤。徂落波心裏。你与我小姐呵。栖霞对语。东墙赴期。断送此生。此生成梦寐。到如今呵。冷落花丛拆散鸳鸯睡。我小姐呵。苦孤灯夜雨。欹枕泪流珠。香销玉减。束发乱靑丝。誓不为他人整翠眉。〔合前贴〕 

　　三奠已完。请读祭文。〔旦跪读介〕维大晋太康元年冬十月乙亥朔。未亡妾贾午。谨以牲醴。敢昭吿于故夫平东经略使参谋韩德眞之灵曰。呜呼。以君之德。宜受多福。以君之才。宜享厚禄。胡为乎位止参戎。胡为乎身葬鱼腹呜呼。苍天旣无怜才佑德之公。乃有林木池鱼之酷云散长空。月沈西陆。花落深林。雪消虚谷。呜呼哀哉。叹箕帚之无缘。痛瑟琴之莫续。不能挽天以鸣寃。宁不临风而长哭耶。尙享。〔烧祭文哭收祭品介〕 

　　【不是路】〔净丑上〕庆溢门楣。宿世姻缘成大始。〔旦〕春英。你看这两个丫头。为何嬉笑走来。可去问他缘故。〔净丑〕靑鸾喜。雀屛中目取红丝。〔贴〕有甚亲事。你来胡说。〔净丑介〕秋香冬秀磕头。小姐报佳期。〔旦〕有甚佳期。可站起来说。〔净丑〕这事好得紧。不肯轻说。〔向贴介〕春英。你须上覆小姐。多加赏犒方详语。〔旦〕韩参谋与我是夫妻。他今旣死。誓不再嫁。我赏犒你们怎么。〔净丑〕今日来呵。好事分明天送至。〔旦〕前日凶信。难道是虚传来的。〔净丑〕征东事。参谋得胜已班师。〔旦惊起介〕有谁说来。〔净丑〕就是韩老爷有书来飞报。相公和夫人面议。喜把婚姻许。媒妁将通奠鴈仪。〔旦贴〕敢是你误听了。〔净丑〕专听记。眞言不比做猜谜。〔旦贴喜介〕不信有这等事。〔净丑〕果然如此。果然如此。 
　　〔拍手笑介〕好快活。好快活。小姐。这等喜信。须用重赐赏犒。〔旦〕果有此事。明日赏你。〔净〕春问夜裏在夫人房门外边。拏住韩老爷。春英许说明日讨赏。小姐翻转面皮。径自赖了。今日不讨赊帐。必要现钱。〔丑诨介〕若无现钱。春英教小姐写个票子。〔贴〕休要胡说。你们且去。〔净〕善传靑鸟信。〔丑〕撮合赤绳缘。〔并下旦〕若得如此。感谢天地不尽。韩德眞。不枉了我和你今生相处。春英。我心中呵。 

　　【大迓鼓】惊疑犹恐虚。未辨存亡孰是。悲喜何如。韩德眞。自你一别后。我只道琼蕋终分蒂。谁承望又得缔陈朱。〔拜天介〕春英。我与你拜谢皇天蒙加护持。 
　　〔贴〕小姐岂不闻 

　　【前腔】从来好事奇。须信福因祸得。古语无欺。〔旦〕虽则如此。难道爹娘就肯。〔贴〕高堂旣幸征吴利。爵禄勋名起霎时。这段姻缘天成就伊。 
　　凶事伤心吉信来。　　　　悲欢未决致疑猜。 
　　姻缘本是前生定。　　　　且把攒眉暂解开。 

　　第三十九出　班师议婚 
　　【称人心】〔众引生上〕参戎决胜。克壮皇猷隆盛。已赢他降王子婴。喜今日班师复命。 
　　南伐旋师太华东。干戈不染血腥红。功成掀揭惊天地。谁谓蓝桥信莫通。下官奉勑参谋。征伐东吴。不战而降。此不世之奇功也。一旦富贵不求而至。张先生卜课之言。信不诬矣。张先生又说师卦第二爻发动。变为坤卦。六二得阴道之纯。当有佳配。以此论之。则我与小姐伉俪之缘。终能再合。贾司空荐我来此。是把成败试我。成则取之。败则弃之。他的用心不浅。今我旣成功。这婚姻事自难弃我了。且待回京之日。便知分晓。王将军已从陆路班师去矣。我由水路回京。分付水军将校。各照帮次行动。不许扰害地方。违者枭首。〔众应介生〕你看锦缆牵风。牙樯破浪。白云江上。洋洋一棹钲声。碧树滩边。渺渺半帆山色。〔开船行介〕 

　　【柳摇金】金铙声振。霓旌影明。巨舰破沧溟。江遶罗回带。山围锦列屛。彷佛似身居图画。彷佛似身居图画。不见意中人。叹音容久杳。寥寥此情。〔合〕威风胜气。胜气欢声。胜气欢声。摇曳舳舻前进。 
　　【前腔】〔众〕烟波千顷。云峦万层。鼓角震空鸣。势压金汤破。谋摧铁锁横。猛地里三军歌凯。猛地里三军歌凯。翘首望都城。喜行行将近。无多几程。〔合前众〕 

　　禀老爷知道。已进京城了。〔生〕径到衙门裏去。〔坐介末上〕富贵不求而自至。姻缘有定再相逢。〔见介〕贾府堂候官磕头。〔生〕起来。你是我同门故人。何须行此礼。〔末〕不敢。贾老爷多拜上。在朝议事。不及自家来看。有句话儿。托荀侍中羊常侍二位老爷传达。已到衙门外厢了。〔净小生上〕 

　　【胜葫芦】紫凤衔花出禁门。传宠命。缔佳姻。〔末合〕眞是郞才女貌能厮称。金辉玉映。管取团圞共欣欣。 
　　〔相见介〕韩大人允符庙算。早建奇功。巩固皇图。特膺上赏。某等不胜荣羡。〔生〕自惭后进。偶效微劳。未及先施。反蒙下顾。下官何以克当。〔净小生〕我二人今日之来。一以奉皇上之旨。一以达司空之情。〔生〕有何见谕。愿闻其槪。〔净小生〕韩大人。你与司空先是通家。后为属吏。他今把三小姐求为合卺。昨已奏过官裏。特着我二人作伐。此正阀阅相当。恩义兼尽。甚妙甚妙。〔生〕司空当代元勋。令爱又是金枝玉叶。家下堵阳末裔。下官又韦带布衣。若议此亲。自知多歉。二位听吿禀。 

　　【高阳台】裔本蓬桑。材犹樗栎。深惭智昏菽麦。幸近龙门。前绥得遂叨执。〔净小生〕韩大人言之太谦。〔生〕今日。荷忘非偶之嫌也。使蕬萝缔缘白璧。二位大人。细思之龙猪殊类。自知莫及。 
　　〔净小生〕韩大人。你与司空呵。 

　　【前腔】材德。气味金兰。诗书胶漆。通家世关休戚。髫龀相知。天生恁般家室。皇上为着司空与足下呵。恩泽。龙楼特旨专凤选。不费那雀屛遴得。羡星郞期通织女。正当七夕。 
　　【前腔】〔生〕忻怿。巫峡行云。武陵流水。瑞气欢声洋溢。〔低身背介〕海誓山盟。岂料不负宿昔。难得。须知前愆到此一笔都钩了。这就裏有谁能识。〔揖净小生介〕荷君家殷懃成就。何胜感激。 
　　〔末〕韩老爷今日呵。 

　　【前腔】奇特。功业惊人。恩荣冠世。不忝人臣之极。更玉叶金枝。窈窕实为佳匹。叶吉。翁婿相看一似冰映玉。满庭帏颊生春色。正堪夸花丛烂熳。一双鸂■〈氵束鸟〉。 
　　【余文】〔合〕华堂珠履三千客。共听■〈口雝〉■〈口雝〉鼓琴瑟。不觉缭绕欢声盈吉席。 
　　靑鸟翩翩喜信传。　　　　松萝共结百年缘。 
　　自知齐大惭非偶。　　　　须信沧溟得委涓。 

　　第四十出　■〈女连〉姻封锡 
　　【传言玉女】〔外上〕瑞气茏葱。寳鼎篆烟浮涌。〔老旦上〕奏笙簧欢声沸动。门盈簪绂。看花烛风光如拥。〔合〕梧桐枝稳双栖新凤。 
　　〔外〕昨夜祥光腾婺女。〔老旦〕今朝喜气应门楣。〔外〕雀屛中目谐心卜。〔合〕烛影摇红庆结褵。〔外〕夫人。韩生功名大就。孩儿年貌相当。蒙皇上主婚。荀羊二公作伐。择在今日成亲了。〔老旦〕今日此举。不惟遂他们终身之愿。实足慰尔我暮景之情。虽出人为。乃由天合。〔末上〕鸳帏窄地迎仙侣。鹤发华堂举寿杯。禀老爷夫人知道。筵席已完。只待韩老爷下马。就行礼了。〔外〕院子。可唤掌礼人伺候。〔末唤介丑上〕门迎珠履三千客。云满巫山十二峯。〔见介〕掌礼人磕头。〔外〕时辰将及。可迎亲了。〔丑〕鼓乐喧天。韩老爷已到。分付梅香。伏侍小姐出来。待小人赞礼迎亲。〔唱介〕新郞原是旧风流。小姐多情不害羞。又得春英生计较。竹竿暗约过墙头。第一请。〔云云再唱〕靑琐窥观赛雀屛。奇香相赠表私情。东墙明证狐狸迹。不用媒人亲自成。第二请。〔云云三唱〕相公夫人焦躁小姐春英守孝。参谋若不成功。做了三様好笑。第三请。〔云云〕 

　　【女冠子】〔生上〕恩荣优渥。书中车马如簇。〔贴扶旦上〕奇香馥■〈香郁〉。祥光缭绕。姻缘并美。鱼水情同。 
　　〔丑云云〕伏以男女及时。要遂室家之愿。风流得意。何须媒妁之言。一种异香。百年佳偶。婚无定礼。只因你爱我贪。律有明条。实是先奸后娶。画堂前向空展拜。堪夸两个新人。锦帐内对面交欢。各出一般旧物。请新人行礼。〔云云生旦拜介〕 

　　【锦堂月】〔生〕丝幕牵红。冰人致语。喜他翠鸾成梦。年少风流。自知侥幸奇逢。今日裏金屋相欢。恰便似琼枝交拱。〔合〕霞觞捧。看十二巫峯。雨深云重。 
　　【前腔】〔外老旦〕天纵。间世豪雄。兼人文武。当时朝野钦崇。正坦腹东床。弱息百年承奉。幸相调琴瑟音谐。愿永固海山情共。〔合前〕 

　　【前腔】〔旦贴〕相从。伉俪恩浓。唱随道始。赤绳早挛双踵。并缔蕬萝。娇羞不称乘龙。虽黍缀玉叶金枝。恐难匹神驹彩凤。〔合前〕 

　　【前腔】〔众〕还同。玉琢金镕。珠明翠美。富贵姻缘天送。见春满秦台。不负紫箫吹弄。水涟漪银汉横桥。花烂熳桃源仙洞。 
　　〔合前末〕朝廷差荀侍中赉诏书。羊常侍赉礼物来了。〔净捧诏小生捧金帛上〕 

　　【卜算子后】一札丹书下九重。伉俪承天宠。 
　　圣旨已到。跪听宣读。〔生旦跪介净〕皇帝诏曰。朕惟事君尽忠。臣道之常。所贵初受一命。卽能委身。卓哉人纪。于此攸基。厥有奋志勤王。收功降敌者。不加旌异。曷以示劝。尔平东经略使韩寿。运筹帷幄。决胜千里。不劳血刃。率土来归。功孰懋焉。特授散骑常侍河南尹。其妻贾氏封沛国夫人。呜呼。酬功报德。率由典章。辅主匡时。尙冀后绩。谢恩。〔生旦拜介小生〕皇上特念椒房之亲。另行金帛之赐。〔生〕有劳二位大人。 

　　【山花子】龙章涣汗红云拥。微臣鼓舞仁风。喜姻缘命出九重。椒房瓜葛春融。〔合〕荷淸时贤材登用。文谟武略伊吕同。明良喜起世道隆。愿取一统皇图。江汉朝宗。 
　　【前腔】〔旦贴〕情缘契合夸占凤。兼葭上倚乔松。似隔潢牛女期通。相携各慰初衷。〔合前〕 

　　【前腔】〔外老旦〕家庭骨肉欢声哄。只望看承蔗境分荣。仰皇休沾濡已浓。罄葵诚奋效无穷。〔合前〕 

　　【前腔】〔众〕王家柱石千官冢。门阑瑞色流虹。羡嫦娥高挹桂红。仙郞折取芳丛。〔合前〕 

　　【红绣鞋】椿庭萱室优容。优容。奇香谊笃房栊。房栊。狐狸迹。显墙东。天作合。俾参戎。〔合〕成伟绩。奏彤宫。成伟绩。奏彤宫。 
　　【前腔】纶音宠锡荣封。荣封。分明云起从龙。从龙。机辐辏。庆穹窿。人世上。有谁同。〔合前〕 

　　【意不尽】一般佳遇风流种。靑琐怀香千古颂。谩把缀入宫商。永与知音传讽。 
　　才子佳人并美难。　　　　情锺靑琐一窥间。 
　　聊成离合悲欢调。　　　　留与风流醉笑看。 

　　怀香记终 
</div>
    <div class="pagination">
<a href="六十种曲怀香记_page9.html">上一页</a><a href="六十种曲怀香记.html">1</a><a href="六十种曲怀香记_page2.html">2</a><a href="六十种曲怀香记_page3.html">3</a><a href="六十种曲怀香记_page4.html">4</a><a href="六十种曲怀香记_page5.html">5</a><a href="六十种曲怀香记_page6.html">6</a><a href="六十种曲怀香记_page7.html">7</a><a href="六十种曲怀香记_page8.html">8</a><a href="六十种曲怀香记_page9.html">9</a><span class="current-page">10</span>
    </div>
    <div class="pagination"><a href="index.html">返回目录</a></div>
</body>
</html>
