<!DOCTYPE html>
<html>
 <head>
  <meta charset="utf-8"/>
  <title>
   六十种曲昙花记 - 第 9 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六十种曲昙花记 - 第 9 页/共 21 页
  </h1>
  <div class="content">
   〔小生〕严亲双足追飞电。



远自空中堕云翰。

上穷碧落下黄泉。



两处茫茫寻不见。

〔下丑上〕我小子一生游戏。六合飘零。到底无归。终成沦堕。昨日在三天门下。见天王使者对将士说善恶因果。今日又闻木淸泰一家入道。使我悔心顿起。道念勃兴。游戏门中。如何是了。不免将遇见木公子致书一节。回覆西天祖师。便求度脱者。〔下〕 

第二十出
夫人得信

【菊花新】〔小贴扮房琼瑶旦上〕朝来合掌叩莲台。亲见莲花叶叶开。〔贴小旦〕金粉褪香腮。久矣不匀眉黛。

〔相见科〕郭贾二姬。我和你们在此庵中。焚香洗钵。礼佛参禅。甚觉淸幽。只是相公云游无信。孩儿寻访未回。好生牵挂人。纵有杨枝水。怎生消此离恨。〔贴小旦〕夫人。我老爷盖世英雄。云游必有下落。公子靑年纯孝。皇天必相吉人。想目下回来。不须愁闷。〔小贴上〕 

【意难忘】镜匣慵开。看门庭似水。綦履谁来。幽禽鸣玉砌。文石绣苍苔。游子去几时回。云水路潆洄。消不尽蘼芜带。恨瑶瑟含哀。

妾身房氏。小字琼瑶。乃太尉房管之女。嫁与木公子为妻。公公访道无音。夫壻寻亲未返。门户好生凄冷。婆婆在庵中礼佛修行。不免省候则个。婆婆万福。〔旦〕媳妇到来。〔贴小旦相见小贴〕婆婆。公公访道无音。夫壻寻亲未返。婆婆又与二姬在庵中修道。偌大门户。如何教媳妇女流。独自承当。〔旦〕媳妇。其实生受你。你丈夫寻亲。去了数月。公公见与不见。好歹早晚回来。你且宽心。 

【红衲袄】〔旦〕我想着赋游仙郞杳然。又可奈去寻亲儿未返。望云山不知人近远。倚空门都着忘岁年。他待要驾金鳌踏宝莲。又待要骖白鹄乘琱辇。因此上挥手红尘泛紫烟。

【前腔】〔小贴〕堪叹他访庭帏途路艰。只是我守房栊缘分浅。但愿取觅孤鸿有信传。又何须画双蛾谐缱绻。自与他折垂杨春路边。转眼是冷蒹葭秋浦满。只落得一水银河两眼穿。

【前腔】〔贴小旦〕我当日按笙歌红象板。今日裏顶星辰碧玉冠。蚤晚间静焚香淸可怜。也未免梦为云难自遣。知他去礼慈容在兜率天。又未知抱仙骨在蓬莱院。只落得银海茫茫路几千。

〔净上〕仙风超八极。侠气重千秋。义愧衔珠报。恩将结草酬。我老儿蒙定兴王木公怜我家贫卖女。赠我玉环一枚。道衣二领。又赐一帖。教我到他府中领白金百两。我老儿得此。尽可过活。爱女免嫁远方。不当得陇望蜀。但木公云游。家中必无消耗。我旣得遇。如何不去报个信儿。来到此间。访得夫人们一辈都在莲花庵中修行。不免竟到那门首一看。呀。元来庵门紧闭。不免高叫一声。裏面有人么。〔旦〕倩香。庵门外有人高叫。敢是公子回来。你快出门前一看。〔相见科净〕娘子拜揖。小老路上得遇你家定兴王老爷。特来报信。要见夫人。〔贴〕原来如此。夫人在庵内。待我进去禀过。召你相见。禀夫人。外面有个老翁。说在路上曾见老爷。传得有信。要见夫人。〔旦〕旣有老爷信息。快召他进来。〔召见科净〕夫人。小老跪见。〔旦〕老者不必行礼。你在何处得见我老爷。快说。〔净〕禀吿夫人。小老是章丘人氏。家贫年老。单生一女。事出无奈。只得卖与征西将士为妻。正在路上啼哭。偶然撞遇定兴王老爷。道家装扮。同两个方外人行来。小老原认得定兴老爷的。就上前去相见动问。因而吿诉苦情。老爷恻然动念。就把玉环一枚。道衣二领。赐与小老。又赐一帖。教小老径到潭府。领取白金百两。供养老景。免使有女仳离。小老儿思量起。老爷恩深如海。义重如山。只此已是难酬。怎敢得陇望蜀。只是思量老爷云游消息。想府中未知。小老旣得遇老爷。如何不来一报。非是为无厌之求。〔旦〕生受你老人家。旣来报老爷路途消息。我这裏金银不难。我且问你。老爷有何凭据与你。见后又往何处去了。〔净〕夫人。小老别老爷时。也曾问老爷去向。他说孤云野鹤。何有定踪。有书一纸。送上夫人看验。〔旦拆书看悲介〕媳妇二姬。你看这书果然是老爷手迹。只教发银百两。给助吕翁。并不曾说起家中事情与路上风景。你看他一味道念。一片刚肠。我看此书。转添愁闷。老爷善行。不可食言。我在庵中久不理家事。媳妇。你可去取白金百两。给助此翁。以全老爷信义。〔小贴取金奉旦旦〕老者。你可领此金去。傥日后再得老爷消息。你可再来一报。〔净〕夫人与老爷大德。小老怎么又可叨冒。不是报信。只来求金了。〔旦〕不必固辞。快领了去。〔净拜谢科〕秪传一纸信。又得百金还。〔下旦〕媳妇二姬。老爷虽有书来。依旧不知去向。如何是好。 

【江头金桂】纔喜得天边鱼雁。又谁知冥鸿竟杳然。只待檀波六度。广种悲田。断恩情骨肉缘。隔万水千山。行行更远。赠别时有绣囊珍宝。敎你紧带身边。又谁知你不留一钱。料饥寒难免。料饥寒难免。凄凉怎遣。谩忧煎。你本是相府貂蝉客。怎做得沿门托钵禅。

【前腔】〔小贴〕报一幅云笺乍展。早已向遥天灭雾烟。他则怕有人物色。转生留恋。因此行踪更远。〔贴小旦〕虽则是访佛求仙。别离乡县。也须念的亲骨肉。直恁大飘然。又不知东游海山西阆苑。枉临风哀怨。枉临风哀怨。龙须席卷。和那雁柱筝寒。好一似藕断丝难断。万里关河一线牵。

【不是路】〔小生上〕踏遍云山赤县。神州脚底穿。波淸浅。蓬莱海畔。阜乡边有书传。只逢片纸难逢面。鹤背安期不可攀。空劳倦。寿昌寻父无由见。只恐慈亲又泪涟。敎我怎生宛转。

〔相见科旦〕孩儿。你回来了。可曾得见父亲么。〔小生〕母亲听禀。孩儿一路打听父亲消息。有人说我父同两个云游僧道往山东登莱海边去了。一路追赶到文登县。遇着一个樵夫。偶然询访。谁想这樵夫在旅店之中。正好曾遇我父亲。与他一封书札。教遇孩儿时。交付与我。书现在此。〔旦〕你旣遇此樵夫。说遇你父亲。寄有书札。便好问他父亲下落。可曾得相会么。〔小生〕孩儿此时急问父亲去向。樵夫说交付书札。卽便别去。那裏知他去向。因此不曾得会。〔旦悲科〕止见书札。不见父亲一面。却也枉然。取书来看。〔小生〕书札在此。〔旦看科〕原来是一首诗。野鹤元无定迹。孤云到处为家。直待莲生足下。他年相会昙花。这是你父亲亲笔书。旣见此书。也便知云游眞消息了。你父临行手插昙花为记。如今书中又道及此。必有缘故。自你父亲去后。我一向不曾到昙花阁前。我们大家同去一看。你父亲手插。荣枯何如。〔行科看昙花科旦〕好奇怪。好奇怪。昙花果然生长。长叶抽枝。西方佛树。东土难栽。且又无根。如何得活。书中道及。事岂偶然。我再思量起来。你父亲寄书。怎么就知道樵夫必然遇你。更不寄与他人。同行僧道两人。或者就是前日郊游撞遇的。若非圣贤。焉能片言点化。你父亲此时多应成道也。 

【忆多娇】见此札。心转切。昙花果茂枝与叶。是我夫君留为别。〔合〕采眞问法。采眞问法。看取如来记莂。

【前腔】〔小生〕空远涉。亲怎觅。苦欲渡河无宝筏。犹喜昙花经时茁。〔合前〕 

【斗黑■〈虫麻〉】〔小贴〕丈夫。你万里孤身。迢遥远撇。我一日三秋。相思怎歇。笺鸿到。镜鸾合。转念高堂凄风冻月。〔合〕悲笳暮咽。东邻机杼轧。纵有寒衣。纵有寒衣。关山何处可达。

【前腔】〔贴小旦〕老爷。你浪逐萍踪。芒鞋自挈。我冷落花房。被纹自叠。心应断。意难说。强把金炉名香夜爇。〔合前〕 

〔旦〕云海路沉沉。



〔小生〕家书抵万金。

〔小贴〕无从天外觅。



〔贴小旦〕好去梦中寻。 

第二十一出
超度沈迷

〔丑扮陈瑚小外扮汾阳王小贴扮红销花神外末上〕滚滚红尘天外碾。丝丝白发镜中催。〔生〕上床别了鞋和袜。天晓知他来不来。弟子好吿师父。弟子昔日奉肃宗皇帝命。往西蜀奉迎上皇銮驾回京。因与西川节度使严武有八拜之交。此人豪侠好义。似有宿根。弟子愿往彼劝化此人。同来入道。不知师父高见如何。〔外〕此人外节可观。内行多缺。近被寃家诉吿上帝。恶业缠身。你旣与他交好。急去救度。亦见你朋情。我两人不须同往。送到潼关相别。待你回去。又在潼关相候。那时同赴天堂地狱。一度众生。〔生〕多谢师父。如此同行。〔丑骑驴上〕日暮苍山远。天寒白屋贫。柴门闻犬吠。风雪夜归人。今日天气寒冷。好风雪也。〔外看丑科〕万形虽有异。一性本无差。对面不相识。孩儿骑阿爷。〔丑怒〕这秃厮可恶。你看我骑着驴子。怎么对着我说这个话。〔外〕你不要骂我。且自问他。〔驴子忽作人语介〕我陈瑚之父陈赞是也。这是我儿子。我为这畜生苦挣家产多使机关。广行侵害。以是罪业。受报驴身。畜生无知。旣骑了我。又骂菩萨。天岂容你。〔丑惊下痛哭拜外科〕原来如此。凡夫昏迷。旣不知父亲堕在畜生。又不知和尙是个菩萨。罪该万死。只望菩萨慈悲。救脱吾父。〔悲泪叩颡科末生〕愚夫无识。苦恼可怜。惟愿慈悲。不恡说法。〔外〕也罢。陈赞今生造业。应堕此胎。宿有善根。故得遇我。我将西天梵语。与他说四谛十二因缘度脱他。〔作梵语科〕陈赞陈赞。我适纔与你说万形虽有异。一性本无差。对面不相识。孩儿骑阿爷。我问你甚么叫做有异。甚么叫做无差。对的是何人。识的是何物。〔掌拍驴背一下〕你省得么。〔驴作人语科〕我省得了。省得了。拜谢菩萨度脱。〔磕头谢跌死科外〕好了好了。陈瑚。汝父乘吾法力。已脱驴身。上生忉利天去也。〔瑚泣拜谢介〕多谢菩萨拔济父亲。如此深恩。万劫难泯。弟子从此回去亦办道修行矣。〔下末生〕师父如此慈悲。不惟陈氏父子含恩。我弟子两人不胜感激。〔外〕西来。我三人云游。次第乞食。前面高门大宅。就是郭汾阳家。我们进去一化斋何如。〔生〕师父。弟子与汾阳旧僚相善。或者不好去得。〔外〕不妨不妨。他如今也不认得你面庞了。〔生〕如此同行。〔同到郭府科守门将上〕棨戟侯王第。沙堤宰相家。你这三个僧道到此何干。〔外〕要见郭老爷化斋。〔门将〕老爷在。待我替你们禀过。〔小外上〕大将三朝老。中书二十秋。儿孙俱尙主。子壻尽封侯。把门将吏。门外何人。〔门〕禀上老爷。门外有三个僧道化斋。求见老爷。〔小外〕僧道化斋。不须见我。也罢。叫进来相见。〔外末生〕相公拜揖。〔小外〕好不知礼。从何方来。〔外〕贫道们是从西方来的。只如世法。大将军原有揖客。若论佛法。沙门不拜王者。〔小外〕这和尙不凡。看坐。〔外上坐科小外〕和尙。看你气貌。必是有道高僧。请问佛法。〔外〕佛法者无佛可做。无法可说。若云有佛可做。是名谤佛。若云有法可说。是名谤法。无佛无法。是为佛法。〔小外〕讲得有理。果是高僧。道者。请问仙道。〔末〕仙道长生。对彼短命。凡夫学仙。须学长生。及至成仙。生亦不用。生旣不用。长短何为。蹔住玄门。终趣觉路。〔小外〕也讲得好。这一位道者。像似新出家的。我且借问。我有一僚友定兴王木淸泰。辞荣入道。踪迹杳然。你三位旣在云水。可曾相遇么。〔外〕曾相遇来。他如今从师往西川去了。〔小外〕他是盖世英雄。破浪乘风。急能回棹。我已暮年衰朽。临崖勒马。尙未收缰。可叹可叹。〔外〕他能回棹须云早。公便收缰也未迟。〔小外〕这又说得好。叫左右看斋来。荤素各备。还将酒来。惟三位师父所用。〔左右设酒席科小外〕三位师父。用素用荤。〔外〕荤素都用。只不戒酒。〔小外送酒与三师父科〕 

【八声甘州】逢场对景倚画屛。把酒何妨乘兴。朱门香径。达人看做柴荆。今朝喜无轩冕迎。云水相逢分外淸。〔合〕写情。蹔相将绮席瑶京。

〔外末飮酒噉肉科生不用小外〕这一位道者何独不用酒肉。〔生〕贫道有戒。〔小外〕难道这二位师父是不戒的。〔生笑〕此非公所知。 

【前腔】〔外末生〕王门偶然掉臂行。看金屛绣褥。不碍壶冰。污泥淸水。香发莲花莹净。流风徐度歌管声。残雪初回舞袖轻。

〔合前小外〕叫左右。后堂唤侍姬红绡白纻。带领一班女乐侑酒。〔左右呼姬侍众上〕 

【不是路】鸾镜翠蛾轻。蝉鬓玉钗横。宋祎翾风。歌舞分行逐队行。弦初整。玉人指冷怯银筝。唤卿卿。花毡绣毯安排定。罗袜香尘莫蹔停。袅婷婷。红绡白纻旧知名。为谁承应。

〔左右〕今日老爷宴三个云水僧道。唤你们承应哩。〔众姬笑介〕僧道出家人。怎么要看我们歌舞。禀上老爷。侍姬红绡白纻带领一班女乐叩头。〔小外〕见了三位师父。〔众姬〕三位师父万福。〔小外〕众姬歌舞。替三位师父送酒。〔众姬诺送酒与外末接科送生不接生〕贫道不敢。 

【解三酲】〔众姬〕雪花飞光摇金镜。梅英绽香扑银罂。箜篌弹傍疎帘冷。云水士烟霞性。谁令来听弦上声。又只见玻璃盏尽倾。雕栏凭。雕栏凭。荡春心似不转双睛。

【前腔】〔小外〕是高人玉壶相朗暎。他自对景解忘情。未可评将看做行云流水都不定。歌宛转舞轻盈。歌宛转舞轻盈。歌舞场中邀得仙人下玉京。眞侥幸。眞侥幸。小可的疑是天乐蓬瀛。

【黄龙滚犯】〔外末生〕你看步摇轻条脱冷。步摇轻条脱冷。帘蒜屛绡隔障生。兰麝销金鼎。兰麝销金鼎。又听响一派别院箫声。断送晚天将暝。

【前腔】调凤管炙鹅笙。调凤管炙鹅笙。又见银台绛蜡明。却被雪风吹酒醒。雪风吹酒醒。最喜良会未央淸宵正永。怕的是斗转参横。

【滚遍】〔众姬〕绣闼琱楹。雪色灯光相并。只听得城上谯楼。角声呜呜。初报严更。主人分付。舞衫休冷。歌喉重整。〔合〕华堂添许多风景。华堂添许多风景。

【前腔】银蟾耿耿。素手亭亭。一片寒香疎影。夜深何处落梅声。夜深何处落梅声。江上飘来铁笛横。〔合前〕 

【前腔】雪销残岭。雁度寒汀。鸳瓦栖乌不定。〔指外科〕山僧布衲冷如冰。山僧布衲冷如冰。宿火琉璃映胆瓶。〔合前〕 

【前腔】娇痴不醒。女触金屛。台上银缸半暝。〔指末科〕道人倦枕蕊珠经。道人倦枕蕊珠经。纵有靑鸾跨未成。〔合前〕 

【鹅鸭满渡船】〔外末生〕只见歌残玉树倾。粉褪胭脂冷。风入灯。霜侵镜。漏尽闻钟磬。可惜好花枝。春去也谁管领。无多良宵好光景。从古歌楼舞榭皆荒径。

【尾声】眼前尽诧豪华盛。流霞飞电眞俄顷。不如回首寻淸净。

〔小贴〕禀上老爷。那僧道临了的说话尽有道理。只是他们旣为僧道。如何不持戒行。飮酒食肉。〔小外笑〕师父。这是那妮子说得是。〔外末〕相公说不食。不食的就是。贫道们奉还。〔外末吐介众惊科〕老爷大怪事。这二位师父吐出鱼儿。变做活的。肉转鲜美。酒却喷香。〔小外〕可知二位师父不是凡人。下官适闻收缰之语。心颇有省。虽不能如木公离家学道。从此以后当稍减声妓。在舍修行也。左右。整三处馆舍。留三位师父宿了。明日还要请教。
  </div>
  <div class="pagination">
   <a href="六十种曲昙花记_page8.html">
    上一页
   </a>
   <span>
    ...
   </span>
   <a href="六十种曲昙花记_page4.html">
    4
   </a>
   <a href="六十种曲昙花记_page5.html">
    5
   </a>
   <a href="六十种曲昙花记_page6.html">
    6
   </a>
   <a href="六十种曲昙花记_page7.html">
    7
   </a>
   <a href="六十种曲昙花记_page8.html">
    8
   </a>
   <span class="current-page">
    9
   </span>
   <a href="六十种曲昙花记_page10.html">
    10
   </a>
   <a href="六十种曲昙花记_page11.html">
    11
   </a>
   <a href="六十种曲昙花记_page12.html">
    12
   </a>
   <a href="六十种曲昙花记_page13.html">
    13
   </a>
   <a href="六十种曲昙花记_page14.html">
    14
   </a>
   <span>
    ...
   </span>
   <a href="六十种曲昙花记_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
