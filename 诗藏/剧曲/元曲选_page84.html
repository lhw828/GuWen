<!DOCTYPE html>
<html>
<head>
    <meta charset="UTF-8">
    <title>元曲选 - 第 84 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 84 页/共 133 页</h1>
    <div class="content">　　〔卜儿云〕梅香。好生伏事您姐姐。我下边看些汤药来。〔虚下〕〔梅香云〕姐姐。你怎么这等想俺姐夫。〔正旦云〕我实瞒不的你。据着他那人物才学。如何教我不想也。〔唱〕
　　【醋葫芦】看了他容貌儿实是撑。衣冠儿别样整。更风流更洒落更聪明。唱一篇小曲儿宫调清。一团儿软款温柔情性。兀的不坑了人性命引了人魂灵。
　　【金菊香】想着他锦心绣腹那才能。怎教我月下花前不动情。信口里小曲儿编捏成。端的是剪雪裁氷。惺惺的自古惜惺惺。
　　〔梅香云〕俺姐夫这等知音。可知姐姐想他哩。〔正旦云〕你还不曾见他在我身上那样的疼热哩。〔唱〕
　　【浪里来】假若我乍吹箫别院声。他便眼巴巴帘下等。直等到星移斗转二三更。入门来画堂春自生。紧紧的将咱搂定。那温存那将惜那劳承。
　　〔带云〕解元呵。想起你那般风韵。害杀我也。〔唱〕
　　【后庭花】想着他和蔷薇花露清。点胭脂红蜡冷。整花朵心偏耐。画蛾眉手惯经。梳洗罢将玉肩凭。恰似对鸳鸯交颈。到如今玉肌骨减了九停。粉香消没了半星。空凝盼秋水横。甚情将云鬓整。骨岩岩瘦不胜。闷恹恹扮不成。
　　〔卜儿上云〕儿嚛。我办了些汤水来。你吃上几口儿咱。〔正旦云〕妳妳。不拘甚么饮食。我吃不下去了。但觉这病越越的沉重了。你拿幅绢来。我待自画一个影身图儿。寄与那秀才咱。〔做对砌末画像科唱〕
　　【金菊香】怕不待几番落笔强施呈。争奈一段伤心画不能。腮斗上泪痕粉渍定。没颜色鬓乱钗横。和我这眼皮眉黛欠分明。
　　〔云〕我再做一首词。一倂将去。词名长相思。〔词云〕长相思。短相思。长短相思杨柳枝。断肠千万丝。生相思。死相思。生死相思无了时。寄君肠断词。梅香。将镜儿来我照一照。则怕近日容颜不似这画中模样了也。〔览镜长吁科唱〕
　　【柳叶儿】兀的不寂寞了菱花妆镜。自觑了自害心疼。将一片志诚心写入了氷绡■〈巾争〉。这一篇相思令。寄与多情。道是人憔悴不似丹青。
　　〔对卜儿云〕妳妳。你将些盘费。倩一个人把我这幅真容和这篇词。往京师寻那韦秀才去。〔卜儿云〕王小二在那里。〔丑扮王小二上云〕只我便是王小二。妳妳。你叫我做甚么。〔卜儿云〕俺那女儿要央你去京师寻那韦秀才。你去的么。〔小二云〕天下路程。我都曾走过。〔卜儿引见旦分付画科云〕小二哥。你到京师。好生寻着那韦秀才。道我心事咱。〔唱〕
　　【浪里来】你道个题桥的没信行。驾车的无准成。我把他汉相如厮敬重不多争。我比那卓文君有上稍没了四星。空教我叫天来不应。秀才呵岂不闻举头三尺有神明。
　　〔小二云〕大姐。你自将息。我到京师寻着韦秀才。就和他来也。〔正旦打悲科云〕纵是来时。我也不得见了。〔唱〕
　　【高过随调煞】心事人拔了短筹。有情人太薄幸。他说道三年来到如今五载不回程。好教咱上天远。入地近。泼残生恰便似风内灯。〔带云〕小二哥。〔唱〕比及你见俺那亏心的短命。则我这一灵儿先飞出洛阳城。〔做死科下〕
　　〔卜儿云〕玉箫孩儿已是死了。我索高原选地。破木为棺。葬埋了者。儿嚛。则被你闪杀我也。〔下〕
　　〔音释〕
　　争上声　音债　盹敦上声　啭专去声　酲音呈　碜森上声　剜碗平声　渍音恣　黛音代　■〈巾争〉争去声
　　第三折
　　〔末戎装引卒子上诗云〕万里功名衣锦归。当年心事苦相违。月明独忆吹箫侣。声断秦楼凤已飞。自家韦皋的便是。自离了玉箫大姐。到的京都。一举状元及第。蒙圣恩除为翰林院编修之职。后因吐蕃作乱。某愿为国家树立边功。乃领兵西征。一战而收西夏。又蒙圣恩加为镇西大元帅。镇守吐蕃。安制边疆。自得官至于今日。早已十有八年。想我当初与玉箫临别之言。期在三年以里相见。初则以王命远征。无暇寄个音信。及至坐镇时节。方纔差人取他母子去。〔作掩面悲科云〕不想那玉箫为我忧念成疾。一卧不起。他那妈妈亦不知其所在。某想念其情。至今未曾婚娶。日夜忧思。不觉鬓发斑白。我看这驷马香车。五花官诰。可教何人请受也。今圣恩诏某班师回朝。路过荆州。节度使张延赏乃某昔年同学故人。不免探望他一遭。传与前军。望荆州进发者。〔卜儿上云〕老身韩妈妈是也。自我玉箫孩儿身死之后。我将他自画的那幅真容。往京师寻韦秀才去。不想秀才应过举得了官。蒙朝廷钦命领兵西征吐蕃去了。我欲往那里寻他。一来途路迢遥。二来干戈扰攘。况我是个老妇人家。怎受的那般驱驰辛苦。以此不曾去的。今闻得他班师回朝。我不免就军门前见他者。大哥烦你通报元帅知道。有韩妈妈特来求见。〔卒子报见科〕〔末云〕妈妈。你在那里来。〔卜儿云〕万苦千辛。非一言可尽。有我女儿遗下的真容。你自看者。〔末对砌末发悲科云〕大姐。教你痛杀我也。妈妈就留在军中。待我回朝之日。与你养赡终身便了。〔并下〕〔外扮张延赏引卒子上诗云〕披文握武镇荆襄。立地擎天作栋梁。宝剑磨来江水白。锦袍分出汉宫香。老夫姓张名权。字延赏。祖贯西川人氏。幼习儒业。兼读兵书。早年一举成名。蒙圣恩见我人材器识。尚以太平公主。官拜虞部尚书。后因边关不靖。出为荆襄节度使。兼控制西川。有一个义女。小字玉箫。原是优门人家。善吹弹歌舞。更智慧聪明。每开家宴。或是邀会亲贵高宾。出以侑酒。无不倾醉。今有镇西大元帅韦皋。蒙诏颁师。路经于此。此人乃幼年同学故人。某颇有一日之长。他今驻节城外。闻说乘晚要来拜望老夫。我早已差人邀请去了。不免大开夜宴。待兄弟来时。就出玉箫佐酒。以叙十数年渴怀。左右。待韦元帅来时。报我知道。〔末上云〕自家韦皋。早至荆州。卽欲投拜延赏哥哥。奈以军情事重。未敢擅离。他却早差人来邀我。我须乘此夜色。带的数十骑亲随人去。会见哥哥一遭。把门的。报复去。道有韦元帅来也。〔卒子报见科〕〔张延赏云〕多承元帅屈尊降临。有失迎迓。愿乞恕罪。〔末云〕久违尊颜。复得瞻拜。何幸何幸。〔张延赏云〕多谢元帅不弃。将酒来我与元帅奉一杯咱。〔作乐行酒科〕〔末云〕量你兄弟有何德能。着哥哥如此管待。〔张延赏云〕教左右唤出女孩儿来劝酒者。〔末云〕哥哥。既蒙置酒张筵。何劳又出爱女相见。此礼怕不中么。〔张延赏云〕你我异姓兄弟。有何不可。〔唤旦科〕〔正旦扮玉箫上云〕妾身张玉箫。乃节度使之义女也。闻的堂前呼唤。不免走一遭去。不知又管待甚人。好个夜宴也呵。〔唱〕
　　【越调斗鹌鹑】翡翠窗纱。鸳鸯碧瓦。孔雀金屏。芙蓉绣榻。幕卷轻绡。香焚睡鸭。灯上上。帘下下。这的是南省尚书。东床驸马。
　　〔云〕好整齐也。〔唱〕
　　【紫花儿序】帐前军朱衣画戟。门下士锦带吴钩。坐上客绣帽宫花。本教坊歌舞。依内苑奢华。板撒红牙。一派箫韶准备下。则两行美人如画。有粉面银筝。玉手琵琶。
　　〔末云〕哥哥。夜已深了。免教令爱出来也。不劳多赐酒殽。〔张延赏云〕蔬酌不堪供奉。待孩儿出来。劝上一杯。〔正旦入见科〕〔张延赏云〕这位是你叔父。乃征西大元帅。不比他人。与你叔父把一杯者。〔奏乐旦把酒科〕〔唱〕
　　【金焦叶】则见那宫烛明烧绛蜡。我这里纤手高擎玉斝。见他那举止处堂堂俊雅。我在空便里孜孜觑罢。
　　〔做打认科〕〔唱〕
　　【调笑令】这生我那里也曾见他。莫不是我眼睛花。手抵着牙儿是记咱。〔带云〕好作怪也。〔唱〕不由我心儿里相牵挂。莫不是五百年欢喜冤家。何处绿杨曾系马。莫不是梦儿中云雨巫峡。
　　〔张延赏云〕孩儿。好生与你叔父满把一杯。〔旦把盏末低首偷叫科云〕玉箫。〔正旦低应科云〕有。〔张延赏见科云〕你不好生把酒。说些甚的。〔正旦慌科唱〕
　　【小桃红】玉箫吹彻碧桃花。端的是一刻千金价。〔末偷视科〕〔正旦唱〕他背影里斜将眼稍抹。諕的我脸烘霞。〔张延赏云〕再满斟酒者。〔旦把盏科唱〕俺主人酒杯嫌杀春风凹。〔末低云〕小娘子多大年纪。曾许配与谁。〔正旦低唱〕俺新年十八。未曾招嫁。〔末云〕小娘子是他亲生女儿么。〔正旦唱〕俺主人培养出牡丹芽。
　　〔张延赏云〕韦皋。我道你是个有道理人。教孩儿与你把盏。你如何因而调戏。看承的我为何人。〔末云〕实不相欺。我有已亡过的妻室。乃洛阳角妓。与此女小字相同。面貌相类。因此见面生情。逢新感旧。〔正旦云〕好可怜人也。〔唱〕
　　【鬼三台】他说起凄凉话。和我也泪不做行儿下。兜的唤回我心猿意马。我是朵娇滴滴洛阳花。呀。险些的露出风流话靶。〔张延赏云〕你这等胡说。你道与你亡妻相类。不道与你做了媳妇罢。〔正旦唱〕这言词道耍来不是耍。这公事道假来不是假。〔末云〕委实似我亡妻。非为借言调戏。〔正旦唱〕他那里拔树寻根。〔张延赏云〕韦皋。这是我亲生女儿。你做何人看承。〔正旦唱〕便似你指鹿道马。
　　〔末云〕令爱既不曾许聘于人。末将自亡妻室以来。亦不曾再娶。倘蒙不弃。也不辱你驸马门庭。〔张延赏云〕休的胡说。我与你是故人。纔敢出妻见子。你如何见面生情。似你这等人。外君子而中小人。貌人形而心禽兽。即当和你绝交矣。〔正旦云〕主公息怒。〔张延赏云〕这妮子也向着他。兀的不气杀我也。〔正旦唱〕
　　【秃厮儿】我劝谏他似水里纳瓜。他看觑咱如镜里观花。书生自来情性耍。怎生调戏他好人家。娇娃。
　　〔张延赏怒云〕如此恶客。请他做甚的。左右。将筵席撤了。〔做闹起科〕〔正旦唱〕
　　【圣药王】怎救搭。怎按纳。公孙弘东阁闹喧。哗散了玳瑁筵。漾了鹦鹉斝。踢翻银烛绛笼纱。〔张延赏拔剑科〕〔正旦唱〕翻扯三尺剑离匣。
　　〔张赶杀科云〕我好意请你。你倒起这样歹念头。我先把你杀死。待我面奏圣人去。〔正旦云〕主公不可造次。〔唱〕
　　【麻郎儿】他如今管领着金戈铁甲。簇拥着鼓吹鸣笳。他虽是违条犯法。咱无甚势剑铜■〈釒算斤〉。
　　【幺篇】怎么。性大。便杀。他有罪呵御阶前吃几金瓜。他掌着百十万军权柄把。建奇功收伏了西夏。
　　〔末出外科云〕大小三军。与我围了宅子。拿出老匹夫来。碎尸万段者。〔军士作喊围宅科〕〔正旦唱〕
　　【络丝娘】不争你舞剑的田文意差。恼的个绝缨会将军怒发。〔觑末科唱〕那里有娶媳妇当筵厮喑哑。也合倩个官媒打话。
　　〔张延赏仗剑做意科〕〔正旦云〕主公息怒。待玉箫自去。同他只消的两三句。可着他散了军马。〔出见末科云〕元帅。你须是读书之人。何故躁暴。〔末云〕老匹夫无礼。小娘子本为义女。他却诈作亲生。其间必有暗昧。我求亲事。他不许我还可。乃敢辄自拔剑将我赶杀。我如今只着他片时间寸草无遗。〔三军作喊杀科〕〔正旦唱〕
　　【东原乐】俺家里酒色春无价。休胡说生香玉有瑕。他丈人万万岁君王当今驾。这的是玉叶金枝宰相衙。你这般厮蹅蹅。恶噷噷在碧油幢下。
　　【拙鲁速】论文呵有周公礼法。论武呵代天子征伐。不学云间翔凤。恰似井底鸣蛙。你这般摇旗呐喊。簸土扬沙。■〈折上皮下〉■〈折上皮下〉磨磨。叫叫喳喳。你这般耀武扬威待怎么。将北海尊罍做了两事家。你卖弄你那搊扎。你若是指一指该万剐。
　　〔末云〕匹夫欺我太甚。我先杀此匹夫。归朝面奏天子。我也有收伏西夏之功。当的将功折罪。〔正旦云〕元帅不可。你奉圣旨破吐蕃。定西夏。班师回朝。便当请功受赏。如何为求亲不成。辄敢矫诏。劫杀节使。罪不容诛。岂不闻周易有云。师出以律。失律凶也。夫子云。暴虎冯河。死而无悔者。吾不与也。元帅请自思之。〔末云〕末将不才。便求小娘子以成秦晋之好。亦不玷辱了他。他如何便不相容。〔正旦云〕元帅果要问亲。当去朝廷奏准。来取妾身。岂不荣耀。便俺驸马亦岂敢违宣抗勅。不思出此。而擅自相杀。计亦左矣。〔末云〕这也说的是。大小三军。可卽解了围者。〔正旦云〕可不好也。〔唱〕
　　【收尾】从来秀才每个个色胆天来大。险把我小胆儿文君諕杀。〔张延赏云〕若不看着故人分上。我必杀汝以雪吾之耻。〔正旦唱〕息怒波忒火性卓王孙。〔末云〕待我奏过朝廷。那时不道和你干休了哩。〔领众下〕〔正旦唱〕噤声波强风情汉司马。〔下〕
　　〔张延赏云〕请的好客。请的好客。兀的不气杀我也。我想他此一去。必然面奏朝廷。你去的。我也去的。大家奏。大家奏。〔下〕
　　〔音释〕
　　赡伤占切　慧音惠　榻汤打切　鸭羊架切　蜡那架切　斝音贾　峡奚佳切　抹音骂　靶音霸　搭音打　纳囊亚切　匣奚佳切　甲江雅切　笳音加　法方雅切　■〈釒算斤〉音查　杀双鲊切　发方雅切　喑音音　哑鸦上声　踏当加切　噷歆上声　幢音床　伐扶加切　簸音播　■〈折上皮下〉徐靴切　搊音邹　扎庄洒切
　　第四折
　　〔卜儿上云〕老身韩妈妈。闻得韦元帅道。张节度使家歌女玉箫。与我家孩儿面貌一个样儿。他因求亲不成。反与张节使怪怒一场。如今奏准朝廷。取张家回京。成此亲事。今日蒙元帅教我将着我女儿这幅真容。当个美人图儿。向他驸马府前卖去。且看有人来买么。〔叫卖画科〕〔张延赏上云〕老夫张延赏。昨在荆州因请韦皋。着小女玉箫出而劝酒。倒惹那厮一场羞辱。不想他班师回朝。倒将此事奏知官里。蒙圣旨诏我携家回京。与他成此亲事。此系圣人天语。谁敢违背。不免入朝走一遭者。〔作见卜科云〕是甚人喧闹。〔左右云〕是个卖画的婆子。〔张延赏云〕叫他过来。你这老婆子卖的是甚么画儿。〔卜儿云〕是幅美人图。〔张延赏云〕将来我看。〔作看科云〕呀。好是奇怪。怎么与俺玉箫女儿一个模样。兀那婆子。你这美人图儿却是甚人画的。〔卜儿云〕是我亡过的女儿韩玉箫他亲手画的真容。寄与他夫主韦皋秀才。我来京师寻他。人说他领兵镇守西蕃。我在此等他。早已十八年了。囊箧使的罄尽。我不免拏此当做一幅美人图儿。卖些钱钞作盘费。〔张延赏云〕元来如此。可知韦皋他日前见面生情也。〔卜儿云〕老爷恰纔说甚的韦皋。〔张延赏云〕你这婆子不知。你这画中美人。与我养女玉箫一般模样。我前在荆州请韦皋。教我女儿与他把盏。他却恁的无礼。被老夫怪怒一场。他今回朝奏知官里。我今日正欲与他面奏此事。你就将这画儿卖与我。可要多少钱钞。〔卜儿云〕既我女壻见在。我待将去与他哩。便与我千金也卖不成了。〔张延赏云〕左右将这婆子带者。与他同入朝去。见的此事真实。那韦皋不为欺我也。〔作带卜儿下〕〔外扮唐中宗引末一众上云〕寡人唐中宗是也。昨有征西大元帅韦皋班师回京。奏道驸马张延赏养女玉箫。与他亡妻韩玉箫面貌一般。他欲求成这段婚姻。寡人特取驸马还朝。与他两家成就此好事。不免宣的驸马入朝。对众文武前听寡人裁断。〔内侍宣科〕〔张延赏上云〕今蒙官里宣唤。不免入朝见驾去来。〔做见驾科〕〔驾云〕驸马。韦皋在你家欲求一门亲事。不知你意下何如。〔张延赏云〕陛下。臣家见有玉箫女儿。宣的他来。教他自说。〔驾云〕宣来。〔内侍唤旦科〕〔正旦上云〕妾身张玉箫。蒙圣人恩旨。随驸马爹爹还朝。要与韦元帅成就亲事。今闻官里宣唤。不免见驾走一遭者。〔入见驾科〕〔驾云〕玉箫。你说当日荆州张驸马。怎么请那韦元帅来。〔正旦唱〕
　　【双调新水令】当夜呵那里是太平公主家夜筵排。恰只是请了个宴鸿门殢虞姬的樊哙。拖地锦是凤尾旗。撞门羊是虎头牌。倚仗着御笔亲差。征西夏大元帅。
　　〔驾云〕玉箫。你是驸马亲生女儿么。〔正旦唱〕
　　【沉醉东风】玉箫习学就诗山曲海。生长在柳陌花街。燕莺集每日忙。鸳鸯社逐朝赛。〔驾云〕你可怎么入的驸马家里。〔正旦唱〕俺那老虔婆见钱多卖。一札脚王侯宰相宅。谁敢道半米儿山河易改。
　　〔驾云〕玉箫。你认的那韦皋么。〔正旦云〕妾曾会过。见时尚自认的。〔驾云〕你向班部中试认者。〔旦起认末科〕〔唱〕
　　【乔牌儿】见他裹着乌纱帽那气概。秉着白象笏那尊大。宽绰绰紫罗袍偏称金鱼带。气昂昂立在白玉阶。
　　〔驾云〕玉箫。只怕不是他么。〔正旦唱〕
　　【水仙子】这公曾绝缨会上戏裙钗。〔末云〕我在那里来。〔正旦唱〕也曾细柳营中大会垓。〔末云〕我却怎生闹起来。〔正旦唱〕你将个相公宅看觑似莺花寨。〔末云〕是他先怒了我来。〔正旦唱〕你道是他不该。便活佛也恼下了莲台。〔末云〕我是大元帅。他如何便敢欺我。〔正旦唱〕也是俺官官相为。你可甚贤贤易色。〔末云〕我是好意求亲。他怎敢恁的。〔正旦唱〕因此上不远千里而来。
　　〔驾云〕驸马。他两个说的是与不是。〔张延赏云〕陛下。朝门外有个卖画婆子。可作一个证人。〔驾云〕宣来。〔内侍宣卜儿科〕〔见旦作悲科云〕玉箫儿嚛。你怎么到的这里。〔驾做意科云〕这个婆子。怎么就认的是玉箫。如何这等烦恼。〔正旦唱〕
　　【揽筝琶】众文武都惊怪。不由咱心下转疑猜。这个即世婆婆。莫不是前世的妳妳。小字儿唤的明白。絮叨叨怨怨哀哀。似绿窗前唤回我春梦来。和我也雨泪盈腮。
　　〔驾云〕那个婆子。你怎么便见这女儿。就认的他。〔卜儿云〕妾有一幅画儿。是我女儿王箫的真容。所以认的。〔驾云〕将来看咱。〔挂砌末众惊科云〕怎么这个画中美人。和这女儿如一个模儿脱的一样。〔正旦云〕有这等异样的事。〔唱〕
　　【鴈儿落】都一般胭脂桃杏腮。都一般金粉芙蓉额。都一般为云为雨情。都一般倾国倾城态。
　　【得胜令】恰便似一个印盒儿脱将来。因春瘦骨厓厓。〔卜儿云〕这是我孩儿临危之时画的真容。寄与他夫主韦秀才的。〔正旦唱〕那里是寄心事丹青■〈巾争〉。则是个等身图烟月牌。出落在长街。犹古自还不彻风流债。得几贯钱财。恰便是放从良得自在。
　　〔驾云〕玉箫。你既是韦元帅之妻。你如何尚在。犹是青春。〔正旦唱〕
　　【甜水令】他说的是。十八年前。三千里外。因此上弄玉错投胎。〔驾云〕玉箫。你原来死后投胎。到今一十八岁。你是青春幼女。韦元帅他是已过中年的人了。你肯与他做夫妻么。〔正旦跪云〕人命修短不齐。焉知妾不死于元帅之先。〔唱〕陛下道我。正在青春。他虽年迈。也都是天地安排。
　　〔驾云〕玉箫。你既愿意。就配与元帅为夫人者。〔正旦扯末做谢驾科唱〕
　　【折桂令】兀的不桃源洞枯树花开。他是那八辅官员。生的来一品人材。〔卜儿云〕孩儿。你这等年貌不齐。何不别求佳壻。〔正旦唱〕他也年未衰残。圣恩匹配。相守头白。〔张延赏云〕我是贵戚宰相之家。为女求配。必得少年佳客。为何嫁此老夫。〔正旦唱〕遮莫你广成子吹箫凤台。姜太公流水天台。情愿琴瑟和谐。连理双栽。生则同衾。死则同埋。
　　〔驾云〕韦元帅。就此谢了驸马。作岳父者。〔旦扯末科〕〔末云〕臣官居一品。位列三台。何处求婚不遂。怎肯拜他。〔正旦唱〕
　　【落梅风】可知可知卖弄那金花诰。〔扯张科云〕过来过来。〔唱〕休触抹着玉镜台。秀才价做的来虀盐黄菜。温太真更做道情性乖。怎敢向晋明行大惊小怪。
　　〔末云〕他夸他家勋贵。却又弃嫌老夫。倘事不济。倒惹的傍人耻笑。〔正旦唱〕
　　【沽美酒】你麟阁上论战策。凤池里试文才。〔带云〕元帅。你烦恼怎么。〔唱〕摇桩厮挺春风门下客。更怕甚宋弘事不谐。放心波今上自裁划。
　　〔张延赏云〕则是我养女儿的不气长也。我与你做个丈人。便一拜也落不的你哩。〔正旦唱〕
　　【太平令】也是他买了个赔钱货无如之奈。笑你个强项侯不伏烧埋。那壁似狼吃了幞头般宁耐。这壁如草地里球儿般打快。不索你插钗。下财纳采。有甚消不的你展脚伸腰两拜。
　　〔旦末共谢科〕〔驾云〕既是婚姻已就。各自归家。做庆喜筵席。朕回宫去也。〔下〕〔正旦唱〕
　　【络丝娘煞尾】不争你大闹西川性窄。翻招了个笑坦东床贵客。
　　〔张延赏云〕天下喜事。无过夫妇团圆。何况今日以两世之姻缘。谐三生之配合。尤为人间奇异。今古无双。便当杀羊造酒。做个大大筵席庆贺者。〔诗云〕诏遣成亲入帝都。老夫焉敢惜鸾雏。男婚女嫁寻常有。两世姻缘自古无。
　　〔音释〕
　　殢音腻　哙音快　宅池斋切　为音畏　色筛上声　白巴埋切　额崖去声　策钗上声　客音楷　划胡乖切　窄斋上声
　　题目　韦元帅重谐配偶　
　　正名　玉箫女两世姻缘
　　玉箫女两世姻缘杂剧终

《元曲选》　东堂老劝破家子弟杂剧　（明）臧晋叔 编
　　东堂老劝破家子弟杂剧　　（元）秦■〈闲〉夫 撰
　　●东堂老劝破家子弟杂剧目录
 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　西邻友立托孤文书　正名　东堂老劝破家子弟 
　　楔子
　　〔冲末扮赵国器扶病引净扬州奴旦儿翠哥上〕〔赵国器云〕老夫姓赵名国器祖贯东平府人氏因做商贾。到此扬州东门里牌楼巷居住。嫡亲的四口儿家属。浑家李氏。不幸早年下世。所生一子。就唤做扬州奴。娶的媳妇儿也姓李。是李节使的女孩儿。名唤翠哥。自娶到老夫家中。这孩儿里言不出。外言不入。甚是贤达。想老夫幼年间做商贾。早起晚眠。积攒成这个家业。指望这孩儿久远营运。不想他成人已来。与他娶妻之后。只伴着那一伙狂朋怪友饮酒非为。吃穿衣饭。不着家业。老夫耳闻眼覩。非止一端。因而忧闷成疾。昼夜无眠。眼见的觑天远。入地近。无那活的人也。老夫一死之后。这孩儿必败我家。枉惹后人谈论。我这东邻有一居士。姓李名实。字茂卿。此人平昔与人寡合。有古君子之风。人皆呼为东堂老子。和老夫结交甚厚。他小老夫两岁。我为兄。他为弟。结交三十载。并无离间之语。又有一件。茂卿妻恰好与老夫同姓。老夫妻与茂卿同姓。所以亲家往来。胜如骨肉我如今请过他来。将这托孤的事。要他替我分忧。未知肯否何如。扬州奴那里。〔扬州奴应科云〕你唤我怎么。老人家。你那病症则管里叫人的小名儿。各人也有几岁年纪。这般叫可不折了你。〔赵国器云〕你去请将李家叔叔来。我有说的话。〔扬州奴云〕知道。下次小的每。隔壁请东堂老叔叔来。〔赵国器云〕我着你去。〔扬州奴云〕着我去则隔的一重壁。直起动我走这遭儿。〔赵国器云〕你怎生又使别人去。〔扬州奴云〕我去我去。你休闹。下次小的每。鞁马〔赵国器云〕只隔的个壁儿。怎要骑马去。〔扬州奴云〕也着你做我的爹哩。你偏不知我的性儿。上茅厕去也骑马哩。〔赵国器云〕你看这厮。〔扬州奴云〕我去我去。又是我气着你也。出的这门来。这里也无人。这个是我的父亲。他不曾说一句话。我直挺的他脚稍天。这隔壁东堂老叔叔。他和我是各白世人。他不曾见我便罢。他见了我呵。他叫我一声扬州奴。哎哟。諕得我丧胆亡魂。不知怎生的是这等怕他。说话之间。早到他家门首。〔做咳嗽科〕叔叔在家么。〔正末扮东堂老上云〕门首是谁唤门。〔扬州奴云〕是你孩儿扬州奴。〔正末云〕你来怎么。〔扬州奴云〕父亲着扬州奴请叔叔。不知有甚事。〔正末云〕你先去。我就来了。〔扬州奴云〕我也巴不得先去自在些儿。〔下〕〔正末云〕老夫姓李名实。字茂卿。今年五十八岁。本贯东平府人氏。因做买卖。流落在扬州东门里牌楼巷居住。老夫幼年也曾看几行经书。自号东堂居士。如今老了。人就叫我做东堂老子。我西家赵国器。比老夫长二岁。元是同乡。又同流寓在此。一向通家往来。已经三十余载。近日赵兄染其疾病。不知有甚事。着扬州奴来请。我恰好也要去探望他。早已来到门首。扬州奴。你报与父亲知道。说我到了也。〔扬州奴做报科云〕请的李家叔叔在门首哩。〔赵国器云〕道有请。〔正末做见科云〕老兄染病。小弟连日穷忙。有失探望。勿罪勿罪。〔赵国器云〕请坐。〔正末云〕老兄病体如何。〔赵国器云〕老夫这病。则有添无有减。眼见的无那活的人也。〔正末云〕曾请良医来医治也不曾。〔赵国器云〕嗨。老夫不曾延医。居士与老夫最是契厚。请猜我这病症咱。〔正末云〕老兄着小弟猜这病症。莫不是害风寒暑湿么。〔赵国器云〕不是。〔正末云〕莫不是为饥饱劳逸么。〔赵国器云〕也不是。〔正末云〕莫不是为些忧愁思虑么。〔赵国器云〕哎哟。这纔叫做知心之友。我这病正从忧愁思虑得来的。〔正末云〕老兄差矣。你负郭有田千顷。城中有油磨坊。解典库。有儿有妇。是扬州点一点二的财主。有甚么不足。索这般深思远虑那。〔赵国器云〕嗨。居士不知。正为不肖子扬州奴自成人已来。与他娶妻之后。他合着那伙狂朋怪友。饮酒非为。日后必然败我家业。因此上忧懑成病。岂是良医调治得的。〔正末云〕老兄过虑。岂不闻邵尧夫戒子伯温曰。我欲教汝为大贤。未知天意肯从否。父在观其志。父没观其行。父母与子孙成家立计。是父母尽己之心。久以后成人不成人。是在于他。父母怎管的他到底。老兄这般焦心苦思。也是干落得的。〔赵国器云〕虽然如此。莫说父子之情。不能割舍。老夫一生辛勤。挣这铜斗儿家计。等他这般废败。便死在九泉也不瞑目。今日请居士来。别无叮嘱。欲将托孤一事。专靠在居士身上。照顾这不肖。免至流落。老夫衔环结草之报。断不敢忘。〔正末起身科云〕老兄重托。本不敢辞。但一者老兄寿算绵远。二者小弟才德俱薄。又非服制之亲。扬州奴未必肯听教训。三者老兄家缘饶富。瓜田不纳履。李下不整冠。请老兄另托高贤。小弟告回。〔赵国器云〕扬州奴当住叔叔咱。居士何故推托如此。岂不闻可以托六尺之孤。可以寄百里之命。老夫与居士。通家往来。三十余年。情同胶漆。分若陈雷。今病势如此。命在须臾。料居士素德雅望。必能不负所请。故敢托妻寄子。居士。你平日这许多慷慨气节。都归何处。道不的个见义不为无勇也。〔做跪正末回跪科云〕呀。老兄怎便下如此重礼。则是小弟承当不起。老兄请起。小弟依允便了。〔赵国器云〕扬州奴。抬过卓儿来者。〔扬州奴云〕下次小的每。掇一张卓儿过来着。〔赵国器云〕我使你。你可使别人。〔扬州奴云〕我掇我掇。你这一伙弟子孩儿们。紧关里叫个使一使。都走得无一个。这老儿若有些好歹。都是我手下卖了的。〔做掇卓儿科云〕哎哟。我长了三十岁。几曾掇卓儿。偏生的偌大沉重。〔做放卓科〕〔赵国器云〕将过纸墨笔砚来。〔扬州奴云〕纸墨笔砚在此。〔赵国器做写科云〕这张文书。我已写了。我就画个字。扬州奴你近前来。这纸上你与我正点背画个字者。〔扬州奴云〕你着我正点背画。我又无罪过。正不知写着甚么来。两手搦得紧紧的。怕我偷吃了。〔做画字科云〕字也画了。你敢待卖我么。〔正末云〕你父亲则不待要卖了你待怎生。〔赵国器云〕这张文书。请居士收执者。〔又跪〕〔正末收科〕〔赵国器云〕扬州奴。请你叔叔坐下者。就唤你媳妇出来。〔扬州奴云〕叔叔现坐着哩。大嫂你出来。〔旦儿上科〕〔赵国器云〕扬州奴。你和媳妇儿拜你叔父八拜。〔扬州奴云〕着我拜。又不是冬年节下。拜甚么。〔正末云〕扬州奴。我和你争拜那。〔扬州奴云〕叔叔休道着我拜八拜。终日见叔叔拜。有甚么多了处。〔旦儿云〕只依着父亲拜叔叔咱。〔扬州奴云〕闭了嘴。没你说话。靠后咱拜。咱拜。〔做拜科云〕一拜权为八拜。〔起身做整衣科云〕叔叔家里婶子好么。〔正末怒云〕??。〔扬州奴云〕这老子越狠了也。〔正末云〕扬州奴。你父亲是甚么病。〔扬州奴云〕您孩儿不知道。〔正末云〕噤声。你父亲病及半年。你刬地不知道。你岂不知父病子当主之。〔扬州奴云〕叔叔息怒。父亲的症候。您孩儿待说不知来。可怎么不知。待说知道来。可也忖量不定。只见他坐了睡。睡了坐。敢是欠活动些。〔正末云〕扬州奴。你父亲立与我的文书上。写着的甚么哩。〔扬州奴云〕您孩儿不知。〔正末云〕你既不知。你可怎生正点背画字来。〔扬州奴云〕父亲着您孩儿画。您孩儿不敢不画。〔正末云〕既是不知。你两口儿近前来。听我说与你。想你父亲生下你来。长立成人。娶妻之后。你伴着狂朋怪友。饮酒非为。不务家业。忧而成病。文书上写着道。扬州奴所行之事。不曾禀问叔父李茂卿。不许行。假若不依叔父教训。打死勿论。你父亲许着俺打死你哩。〔扬州奴做打悲科云〕父亲。你好下的也。怎生着人打死我那。〔赵国器云〕儿也。也是我出于无奈。〔正末云〕老兄免忧虑。扬州奴断然不敢了也。〔唱〕
　　【仙吕赏花时】为儿女担忧鬓已丝。为家赀身亡心未死。将这把业骨头常好是费神思。既老兄托妻也那寄子。〔带云〕老兄免忧虑。〔唱〕我着你终有个称心时。〔下〕〔扬州奴做扶赵国器科云〕大嫂。这一会儿父亲面色不好。扶着后堂中去。父亲你精细着。〔赵国器云〕扬州奴。你如今成人长大。管领家私。照觑家小。省使俭用。我眼见的无那活的人也。〔诗云〕只为生儿性太庸。日夜忧愁一命终。若要趋庭承教训。则除梦里再相逢。〔同下〕
　　〔音释〕
</div>
    <div class="pagination">
<a href="元曲选_page83.html">上一页</a><span>...</span><a href="元曲选_page79.html">79</a><a href="元曲选_page80.html">80</a><a href="元曲选_page81.html">81</a><a href="元曲选_page82.html">82</a><a href="元曲选_page83.html">83</a><span class="current-page">84</span><a href="元曲选_page85.html">85</a><a href="元曲选_page86.html">86</a><a href="元曲选_page87.html">87</a><a href="元曲选_page88.html">88</a><a href="元曲选_page89.html">89</a><span>...</span><a href="元曲选_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
