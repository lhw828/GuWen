<!DOCTYPE html>
<html>
<head>
    <meta charset="UTF-8">
    <title>六十种曲荆钗记 - 第 5 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲荆钗记 - 第 5 页/共 11 页</h1>
    <div class="content">　　【前腔】〔末〕五典与三坟。见重华。思放勋。〔外〕昔左史倚相能读坟典丘索之书。子亦能是乎。〔末〕不敢。此分内事也。九丘八索吾能省。〔外〕旣然读上古书。且说欲为君尽君道。欲为臣尽臣道。二者当法何人。〔末〕君人之道。至文武而尽。人臣之义。当以伊周为法。文谟克勤。武烈继明。商衡周鼎辉相映。〔外〕如或知汝。则何以哉。〔末〕有用我者。务引君当道而已。际风云。盐梅舟楫。一德务臣君。 
　　〔外〕此篇深有宰辅器量。深为朝廷得人贺也。人字号把你本经做一篇来看。 

　　【前腔】〔净〕四圣首弥纶。道阴阳。说鬼神。〔外〕易主卜筮者说。可信么。〔净〕圣人作易。神以知来。知以藏往。是故知幽明之故。知来藏往昭无朕。天根杳冥。月窟浑沦。〔外〕何为天根。何为月窟。〔净〕尧夫云。干遇巽时观月窟。地逢雷处见天根。〔外〕夏商之时。易有何名。〔净〕夏易首艮。是曰连山。商易首坤。是曰归藏。皆无足传者。连山云断归藏隐。〔外〕此子年齿虽逾。学识颇到。〔净〕不敢。我学生八八六十四卦。三百八十四爻。无不精晓。〔外笑〕可知你日亲笔砚。〔净〕惶恐。且休颦。韦编三绝。观国利王宾。 
　　〔外〕此篇易学颇精。非研穷义理。不能到也。〔生〕生员领题。〔外〕第二场我出个破题与你做。臣事君以忠。〔生〕论辅乎君者。当尽忠于君也。〔末〕生员领题。〔外〕第二场我出破题与你做。其为人也孝悌。〔末〕性禀天地之贵。道尊日月之长。〔净〕生员领题。〔外〕第二场我出破题与你做。学而第一。学而时习之。不亦说乎。有朋自远方来。不亦乐乎。人不知而不愠。不亦君子乎。〔净〕大人。不是这学。乃是鹤儿第一。鹤乃是鹤之子。时乃时时之习也。盖鹤有千岁。得为有寿之禽。小鸟朔飞。渐渐飞高飞远。其母岂不说乎。忽一日飞在靑田之内。赤壁之间。同类见他飞得高远。也飞来做了一处。此乃同类相从。岂不乐乎。雄鹤见了雌鹤。就欺心起来。一飞飞起来。站在雌鹤身上。牢牢立定。而不滚也。雌鹤把头来对了雄鹤。雄鹤。你为何欺心。雄鹤答曰。人不知而不愠。不亦君子乎。〔外〕天字号第三场。就把桂花为题。光香郞韵。作诗一首。〔生〕花如金粟占秋光。月殿移来万斛香。试问嫦娥仙子道。一枝留与状元郞。〔外〕地字号第三场。就把梅花为题。光香郞韵。作诗一首。〔末〕横斜疎影透波光。玉骨冰肌分外香。昨夜前村雪初霁。今朝应有探花郞。〔外〕人字号第三场。就把橘子为题。光香郞韵。作诗一首。〔净〕橘子生来耀日光。又酸又涩又馨香。后来结成一个大疙瘩。剖开来到有七八囊。〔外〕郞字韵怎么囊。〔净〕大人囊得过就罢了。〔外〕学问粗疎。回去用心读书。留在下科。〔净〕三场文字不得中。六个馒头落得呑。〔外〕这几篇皆通。独有天字号为最。天字号那方人氏。姓甚名谁。〔生〕温州府永嘉县人氏。姓王。名十朋。〔外〕去秋解元是你。今科会元又是你。我把你文字封上御前亲阅定夺。 

　　【风检才】〔众上〕举子读书大贤。锦绣文章可观。象简罗袍恁作穿。宫花插帽檐偏。〔合〕头名是王状元。 
　　〔小生〕圣旨下。奉圣旨。策三道词理平顺。条对详明。宜居第一甲第一名王十朋。第二甲第一名王士宏。第三甲第一名周璧。各赐袍服冠带。整备鼓乐。迎送状元及第。游街毕日。卽赴翰林谢恩。〔众〕万岁。万岁。万万岁。 

　　〔外〕五百名中第一人。　　　　〔生〕乌靴纱帽绿袍新。 
　　〔末〕明朝早赴琼林宴。　　　　〔众〕斜插宫花谒至尊。 

　　第十八出　闺念 
　　【破阵子】〔旦上〕灯灿金花无寐。尘生锦瑟消魂。凤管台空。鸾笺信杳。孤帏不断离情。巫山梦断银缸雨。绣阁香消玉镜蒙。十朋。休怨怀想人。 
　　妾惭非淑女。父命嫁洪儒。矢心共贫素。布荆乐有余。旦夕侍巾栉。齐眉愧不如。两情正欢洽。一旦赴征书。折此蓝田玉。分我合浦珠。翠钿空零落。绿鬓渐萧疎。登楼试晚妆。镜破意踌躇。羞看舞双燕。交彩入空虚。况有高堂亲。忧怀日倚闾。愿言远游子。及早赋归欤。奴家自从才郞别后。每日鸡鸣而起。敬奉姑嫜。勤事父母。如今天尙未明。意欲对镜梳妆。争奈离愁千种。想起别时。不觉垂泪。 

　　春风吹柳拂行旌。　　　　忆别河桥万种情。 
　　天上杏花开欲遍。　　　　才郞从此步云程。 【四朝元】云程思奋。迢迢赴玉京。为策名僊籍。献赋金门。一旦成孤另。自骊驹唱断。自骊驹唱断。空忆草碧河梁。柳绿长亭。一骑天涯。正是百花风景。到此春将尽。嗏。寂寞度芳辰。凤帐鸳衾。翠减兰香冷。君行万里程。妾怀万般恨。别离太急。思思念念。是奴薄命。 
　　薄命佳人多苦辛。　　　　通宵不寐听鸡鸣。 
　　高堂侍奉三亲老。　　　　要使晨昏妇道行。 【前腔】妇仪当尽。昏问寝兴。听谯楼更漏。紫陌鸡声。忙把衣衫整。要殷勤定省。要殷勤定省。自觑堂上姑嫜。萱草椿庭。白发三亲。也索一般恭敬。不敢辞劳顿。嗏。端不为家贫。欲尽奴情。愿采苹蘩进。儿夫事远征。亲年当暮景。孝思力罄。行行步步。是奴常分。 
　　事亲一一体天心。　　　　无暇重调绿绮琴。 
　　憔悴容颜愁裏变。　　　　妆台从此懒相临。 【前腔】慵临妆镜。菱花暗鎻尘。自曲江人去。凤折鸾分。羞覩孤飞影。渐脂憔粉悴。渐脂憔粉悴。说甚眉扫靑山。鬓挽乌云。玉筯痕多。只为荆钗情分。肠断当年聘。嗏。欲照又还停。只见貌减容消。展转添愁闷。团团宝鉴明。萧萧翠环冷。为思结发。丝丝缕缕万千愁病。 
　　愁病恹恹瘦损神。　　　　只因夫壻寓瑶京。 
　　那堪雁帛鱼书杳。　　　　肠断香闺独宿人。 【前腔】从离乡郡。皇都觅利名。想龙门求变。豹文思炳。凤阁图衣锦。奈归期未定。奈归期未定。便做折桂蟾宫。赐宴琼林。须念兰房。有奴孤形独影。莫向红楼凭。嗏。独坐暗伤神。雁杳鱼沉。敎奴望断衡湘信。长安红杏深。家山白云隐。早祈归省。孜孜翕翕。举家欢庆。 
　　【尾声】时光似箭如梭掷。勤把萱亲奉侍。专等儿夫返故里。 
　　只为求名岂顾亲。　　　　儿夫必定离京城。 
　　眞个路遥知马力。　　　　果然日久见人心。 

　　第十九出　参相 
　　〔末上〕碧玉堂前列管弦。珍珠帘卷袅沈烟。不闻阃外将军令。只听朝中天子宣。自家不是别人。乃是万俟丞相府中堂候官的是也。且说我那丞相。眞个官高极品。累代名家。身居八座之尊。班列羣僚之上。论文呵。对先圣夜读诗书。论武呵。总元戎时观韬略。巍巍驾海紫金梁。兀兀擎天碧玉柱。休说官高极品。先夸相府轩昂。泥金楼阁。重檐叠栋。直起上一千层。碾玉栏杆。傍水临阶。斜连着十二曲。窗横面面碧琉璃。砖砌行行红玛瑙。屛开翡翠。兽炉中喷几阵香风。帘卷虾须。仙仗间会三千朱履。门排画戟。坐拥金钗。响当当的是玉佩声摇。明晃晃的是珠帘色耀。后堂中安一张影玲珑光灿烂数十层雕花刻草八柱象牙床。正厅上闲放着四围香散漫色鲜姸几多样描鸾画凤九鼎莲花帐。金间玉。玉间金。雕鞍宝凳。红暎紫。紫暎红。绣褥花裀。人人道是玉桥边开着两扇慷慨孟尝门。凤城中盖着一所异样神僊窟。道犹未了。丞相早到。 

　　【贺圣朝】〔净上〕几年职掌朝纲。四时燮理阴阳。一人有庆寿无疆。兆民赖之安康。 
　　爵尊一品。为天子之股肱。位总百官。乃朝廷之耳目。庙堂宠任。朝野驰名。正是一片丹心能贯日。四方志气可凌云。自家万俟丞相是也。吾有一女。小字多娇。虽年及筓。争奈姻缘未遂。今年状元。乃是温州人氏。姓王名十朋。此人才貌兼全。俺要招他为壻。不知缘分如何。他今日必来参拜。且叫堂候官分付。堂候官那裏。〔末〕珍珠帘下忽传声。碧玉堂前听使令。覆丞相。有何钧旨。〔净〕堂候官。今年状元乃是温州人氏。姓王名十朋。此人才貌双全。欲要招他为壻。只今便要成亲。你怎么说。〔末〕吿丞相。小姐是瑶池阆苑神仙。状元是天禄石渠贵客。若成了姻缘。不枉天生一对。〔净〕正是。他今日必来参拜。你在衙门首。来时节须先露其意。〔末〕暂辞恩相去。专等状元来。 

　　【菊花新】〔生上〕十年身到凤凰池。一举成名天下知。脱白挂荷衣。功名遂少年豪气。 
　　引领神仙下翠微。云间相逐步相随。桃花已透三千丈。月桂高攀第一枝。阆苑应无先去客。杏园惟有后题诗。男儿志气当如此。金榜题名天下知。小生得了头名状元。深蒙圣恩。除授饶州佥判。方已朝回。必须参见万俟丞相。〔末见介〕状元贺喜。〔生〕何喜可贺。〔末〕丞相有一多娇小姐。欲招状元为壻。只今便要成亲。〔生〕小生自有寒荆在家焉敢望此。烦请通报。〔末〕少待。〔介〕吿丞相。状元已在门首。〔净〕着他进来见我。〔末〕请状元进去相见。〔生见拜介〕小生一介寒儒。久困山泽。郡乏贤才。勉使来试。忝蒙天眷。皆赖丞相提携之赐。谨造钧墀参拜。不胜愧感之至。〔净〕状元且休闲说。休闲讲。我有一事与你说。男子生而愿为之有室。女子生而愿为之有家。我有一女。小字多娇。欲招你为壻。只今就要成亲。你心下如何。〔生〕深蒙不弃微贱。感德多矣。奈小生已有寒荆在家。不敢奉命。〔净〕你是读书之人。何故见疑。自古道。富易交。贵易妻。此乃人情也。〔生〕丞相岂不闻宋弘有云。糟糠之妻不下堂。贫贱之交不可忘。小生不敢违例。〔净怒〕我到违例。 

　　【八声甘州歌】穷酸魍魉。对我行辄敢数黑论黄。妆模作样。恼得我气满胸膛。〔生〕平生颇读书几行。岂敢紊乱三纲并五常。〔末〕斟量。不如且顺从何妨。 
　　【前腔】〔净〕端详。这搊搜伎俩。怎做得潭潭相府东床。出言挺撞。那些个谦让温良。〔生〕微名忝登龙虎榜。肯做弃旧怜新薄幸郞。望参详。料乌鸦怎配鸾凰。 
　　【解三酲】〔末〕状元你且休闲讲。这姻事果是无双。当朝宰相为岳丈。论门户。正相当。〔生〕寒儒怎敢过望想。自古道糟糠妻不下堂。〔净〕忒无状。把花言巧语。一赸胡谎。 
　　【前腔】〔末〕你千推万阻。靡恃己长。只怕你舌剑唇鎗反受殃。〔生〕谩自相劳让。停妻再娶谁承望。又何苦。恁相当。〔净〕朝纲选法咱把掌。使不得祸到临头烧好香。不轻放。定改除远方。休想还乡。 
　　〔净〕堂候官。与我赶出去。 

　　〔净〕叵耐穷酸太不良。　　　　〔生〕有妻焉敢赘高堂。 
　　〔末〕大隹飞上梧桐树。　　　　〔合〕自有傍人说短长。 
　　〔净吊〕这畜生无理。我招他为壻。到有许多推故。堂候官。他除授那裏做官。〔末〕除授江西饶州佥判。〔净〕第二名王士宏除授那裏。〔末〕他在广东潮阳佥判。〔净〕西江是鱼米之地。广东潮阳是烟瘴地面。有何难处。眉头一蹙。计上心来。却将第二名王士宏除授饶州佥判。将王十朋改调潮阳。绝他归计。明日张榜示众。〔末〕是好计。 

　　〔净〕改调潮阳祸必侵。　　　　〔末〕敎他必定丧残生。 
　　〔净〕平生不作皱眉事。　　　　〔末〕世上应无切齿人。 

　　第二十出　传鱼 
　　【醉落魄】〔生上〕乡关久别应多虑。幸登高第得铨除。修书欲寄报平安。浼承局。带回归。 
　　亏心折尽平生福。行短天教一世贫。念小生贫寒之际。以荆钗为聘。遂结姻亲。临行又蒙岳丈接取母亲妻子一同居住。仍赠盘缠赴京。得了头名状元。深蒙圣恩。除授饶州佥判。本欲回乡视亲。不合参见万俟丞相。反要招我为壻。只因不从。被他拘留听候。不得回乡。只得写封家书回去。通报母亲妻子知道。我昨日在省门外。有一承局差往温州下文书。与他说了。约我今日来取书。待我写完。在此等他。 

　　【一封书】男百拜拜覆。母亲尊前妻父母。离膝下到都。一举成名身挂绿。蒙除授饶州佥判府。待家眷临京往任所。寄家书。附承局。草草不恭儿拜覆。 
　　书已写完。在此等待承局到来。〔末上〕传递急如火。官差不自由。自家承局的是也。公差到浙江递送公文。昨日王状元与我说要寄家书回去。不免到下处取书。〔生〕承局起动你来了。〔末〕状元写完在此未曾。〔生〕写完在此了。〔末〕旣完了。送在那裏去。〔生〕此书烦附与温州在城双门巷裏钱贡元家下。〔末〕状元姓王。为何到钱宅。〔生〕是我岳丈家中。 

　　【懒画眉】烦伊传递彩云笺。你到吾家可代言。因参相府被留连。不能勾归庭院。传与我萱亲莫挂牵。 
　　【前腔】〔末〕状元深念北堂萱。料想尊堂忆状元。泥金先把好音传。他必定生欢忭。正是一纸家书抵万钱。 
　　〔生〕平安一纸喜重重。　　　　〔末〕阖宅投呈喜信通。 
　　〔生〕只恐匆匆说不尽。　　　　〔末〕行人临发又开封。 

　　第二十一出　套书 
　　【双劝酒】〔净上〕儒冠误身。一言难尽。为玉莲可人。常怀方寸。若得他配合秦晋。那其间燕尔新婚。 
　　凡人不可貌相。海水不可斗量。谁想王十朋得了头名状元。除授饶州佥判。见说万俟丞相招他为壻。推阻不从。打听得承局到温州公干。王十朋教他寄书。我不免在门首等承局来。也教他寄一封回去。 

　　【前腔】〔末上〕官差限紧。心中愁闷。途路上苦辛。怎辞劳顿。只恐怕误了公文。那其间有口难分。 
　　〔净〕足下莫不是承局哥么。〔末〕小子正是承局。〔净〕你认得我么。〔末〕有些面善。不知官人上姓。〔净〕我是温州五马坊大门楼孙半州便是。〔末〕孙官人也是温州。与王状元同乡。〔净〕正是。〔末〕王状元有书在此。教我稍回去。我纔在他下处取得书在此。〔净〕元来如此。〔末〕官人你在此贵干。〔净〕说不得。〔末〕为什么说不得。 

　　【刘泼帽】〔净〕念我到此求科举。因不第羞回乡里。修书欲报娘和父。待浼承局。只怕相推阻。 
　　【前腔】〔末〕自家虽在京城住。温台路来往极熟。官人若有家书附。休得要踌躇。咱与你稍回去。 
　　〔净〕承局哥。旣蒙允肯。同到下处写书与你。〔末〕如此同行。〔净〕这裏便是下处。请坐。〔末〕不敢。〔净〕承局哥。我本待留你吃一杯淡酒。一来没人在此不便当。送一钱银子与你。自去酒肆中去吃三杯。待我写完了书。你来取。〔末〕多谢。无功蒙厚禄。不敢受。〔净〕亵渎尊前。请收了。〔末〕如此受了。我去吃了酒。官人你写完了。我就来取。〔净〕我就写在此。〔末下净叫介〕孙官人。怎么又叫我。〔净〕我与你说。这个包儿。倘若到酒肆中吃醉了。这包儿放在那裏。不如放在此。吃了酒一发来取。〔末〕我晓得。你说道我拿了一钱银子去了。不来取书。拿我包在此做当头。〔介〕我便放在此。你不要动。裏面有王状元的书在裏面。〔净〕我生疔疮也不动。〔净末〕自沽三酌酒。早写万金书。〔末下净吊场〕不施心上无穷计。怎得他人一纸书。想承局去远了。我把包袱开将起来。且喜王状元书已在。待我读一遍。 

　　【一封书】男百拜拜覆。母亲尊前妻父母。离膝下到都。一举成名身挂绿。蒙除授饶州佥判府。待家小临京往任所。寄家书。附承局。草草不恭男拜覆。写得好。我与他同学。况字迹与我相同。他写家书。我写休书。一句改一句。专怪钱贡元不肯将女儿嫁我。今改休书一封回去。且待我改起来。〔改介〕男百拜拜覆。母亲尊前妻父母。正是才人。一句包了一家门。〔改〕男八拜拜覆。妈妈萱亲想万福。离膝下到都。一举成名身挂绿。〔改〕孩儿已挂绿。蒙除授饶州佥判府。〔改〕佥判饶州为郡牧。待家小同临往任所。若不改伤情。怎得玉莲到手。〔改〕我取了万俟丞相女。可使前妻别嫁夫。寄家书。免嗟吁。草草不恭儿拜覆。〔改〕我到饶州来取汝。 
　　丈二的和尙。只教摸我的头不着。且放他在包袱裏。如今写我的。 

　　【淸江引】求名未遂。羞归乡里。淹滞在京都地。拜覆我爹娘。休把儿牵系。指日间到家庭重贺喜。 
　　〔末上〕折梅逢驿使。寄与陇头人。〔净〕我在这裏等你。书已写完了。你包袱原封不动。这是我的家书。烦老兄带到五马坊开典当的才六七开拆。〔末〕不须分付。〔净〕聊奉白金一两。以为路费。〔末〕多谢厚赐。 

　　【朱奴儿】〔净〕因科举离乡半春。从别后断羽绝鳞。今日天敎遇你们。趁良使附归音信。〔合〕还历尽山郭水村。指日到东瓯郡。 
　　【前腔】〔末〕是则是公文限紧。蒙相委怎敢不允。拚十朝与半旬。到宅上备说元因。〔合前〕 

　　〔净〕休惮山高与路长。　　　　〔末〕此书管取到华堂。 
　　〔净〕不是一番寒彻骨。　　　　〔合〕争得梅花扑鼻香。 

　　第二十二出　获报 
　　【临江僊】〔老旦上〕凭栏极目天涯远。那人去远如天。〔旦上〕鳞鸿无事竟茫然。今春纔又过。何日是归年。 
　　〔老旦〕春闱催试怕违期。一纸音书绝雁鱼。〔旦〕此去定应攀月桂。拜恩衣锦听荣除。〔老旦〕自从你丈夫去后。杳无音信回来。〔旦〕婆婆。想没有便人。〔老旦〕我与你倚门而望。〔旦〕婆婆请先行。奴家随后。 

　　【傍妆台】〔老旦〕意悬悬。倚门终日。望得眼儿穿。自他去京历鏖战。杳无一纸信音传。〔旦〕多应他在京得中选。因此上无暇修书寄故园。〔老旦〕他旣登金榜。怎不锦旋。越敎娘心下转萦牵。 
　　【前腔】〔旦〕何劳忧虑恁拳拳。且自把愁眉暂展。闲消遣。虽眼下人不见。终有日再团圆。〔老旦〕愁只愁他命乖福分浅。又恐怕客邸淹留疾病缠。〔旦〕死生有命。富贵在天。不须忧虑泪涟涟。 
　　【不是路】〔末上〕渡口离船。早来到钱家宅院前。咱不免偷闲先下彩云笺。〔老旦〕甚人言。因何直入咱庭院。〔末〕为一举登科王状元。〔老旦〕那个王状元。〔末〕就是王十朋状元。〔老旦旦〕可有书么。因来便。特令稍带家书转。〔老旦旦〕喜从人愿。喜从人愿。 
　　【前腔】〔旦〕先生。他为何不整归鞭。付与你书时说甚言。〔末〕敎传语道因参丞相被留连。〔旦〕婆婆。留连不得回来了。〔老旦〕媳妇。且省忧煎。可备些薄礼酬劳倦。〔旦〕就把银钗当酒钱。〔老旦〕物轻鲜。权充支费休辞免。〔末〕小人公文紧急。不敢久稽。多谢了。去心如箭。去心如箭。〔下〕 

　　【皂角儿】〔老旦〕想连年时乖运蹇。喜今日姓扬名显。步蟾宫高攀桂枝。跳龙门首登金殿。绣宫花斜插戴。帽檐偏琼林宴。胜似登僊。〔合〕早辞帝辇。荣归故苑。那时节夫妻母子。大家欢忭。 
　　【前腔】〔旦〕想前生曾结分缘。与才郞共成姻眷。喜得他脱白挂绿。怕嫌奴体微名贱。若得他贫相守。富相连。心不变。死而无怨。〔合前〕 

　　【尾】〔外净上〕鹊声喧。灯花艳。〔末上〕老员外。老安人。姐夫中了状元。有书回来了。〔外净〕果然今有信音传。整备华堂开玳筵。 
　　亲家且喜。我儿且喜。〔老旦〕小儿有书回来。正欲着令爱来请亲家看书。〔旦〕正要来请爹爹。〔净〕亲家请坐。连日有慢。闻得小官人有家书来。我们两老口特来看书。〔老旦〕送上去令尊看。〔旦〕爹爹。书在此。〔外〕还送与婆婆开拆。〔净〕老员外。你看封皮上写那个开拆就是了。〔外〕此书烦附岳父大人亲手开拆。 

</div>
    <div class="pagination">
<a href="六十种曲荆钗记_page4.html">上一页</a><a href="六十种曲荆钗记.html">1</a><a href="六十种曲荆钗记_page2.html">2</a><a href="六十种曲荆钗记_page3.html">3</a><a href="六十种曲荆钗记_page4.html">4</a><span class="current-page">5</span><a href="六十种曲荆钗记_page6.html">6</a><a href="六十种曲荆钗记_page7.html">7</a><a href="六十种曲荆钗记_page8.html">8</a><a href="六十种曲荆钗记_page9.html">9</a><a href="六十种曲荆钗记_page10.html">10</a><span>...</span><a href="六十种曲荆钗记_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
