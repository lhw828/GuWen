<!DOCTYPE html>
<html>
<head>
    <meta charset="UTF-8">
    <title>六十种曲运甓记 - 第 7 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲运甓记 - 第 7 页/共 10 页</h1>
    <div class="content">　　【二郞神】郞别后。叹分飞把双蛾频皱。看弹指韶光如箭骤。天涯游子。何年得覩鸣驺。为甚么音书徒落后。好敎我泪沾红袖。〔合〕空僝僽。总梦裏相逢。觉后添愁。 
　　【前腔】淸秋。蛩吟壁窦鸿鸣宵候。孤寂孱骸多病疚。缝衣寒夜。凭谁寄与他收。相公。你指望成名列五侯。翻冷落求凰箜奏。〔合前〕 

　　【转林莺】征衣午夜亲翦就。几番慢阁幷州。怕身裁难定肥和瘦。把针儿和线频抽。我沈吟良久。何日裏方同聚首。〔合〕思悠悠。情牵两地。离恨倩谁收。 
　　【前腔】停针试把香爇兽。更挑残一点灯篝。你几年抛闪情偏逗。看天河遥隔牵牛。遥传钟漏。将钱卜归期近否。 
　　〔合前〕寒衣已完。夜复过半。不免收拾进去睡罢。正是秋霜欲下手先知。灯底裁缝翦刀冷。〔下丑小丑同上偷介旦上惊介〕阿呀。怎么好。怎么好。门都大开。昨夜做的衣服。放在桌上。与一应家伙。通被贼偷去了。天那。〔哭介〕 

　　【琥珀猫儿坠】才郞去后。家计已如鸠。怎奈穿窬复肆偷。空劳缝制御寒裘。〔合〕啾啾。眞个是雨遭屋漏。风打船头。 
　　【前腔】孩儿南去。望断倚闾眸。绝塞音书尙未收。先落得甑破瓶空无一留。〔合前〕 

　　【尾声】凄其胠箧空搔首。这情怀和谁分剖。那些个偕老齐眉叶好逑。 
　　正是 

　　几年游子隔天涯。　　　　况复穿窬罄室家。 
　　红颜妇人多薄命。　　　　莫怨东风空自嗟。 

　　第二十六出　移鎭石头 
　　【锁柳烟】〔净上〕细柳移营。石头迁鎭。丹阙紫宸相近。早晚密窥机衅。暗裏藏阄。要把山河重整。 
　　独跨荆湘拥重权。十年不调兴萧然。黄旗直指凭周阙。靑雀东飞出汉川。鳞甲未成君莫笑。头颅渐变我心寒。会看身薄云霄上。四海讴歌玉帛传。自家王敦。因想旧日家世靑齐。任且狃于三窟。鎭居荆楚。权复拥于一方。揽朝廷威福之枢。专各鎭征讨之柄。当时颇颇自谓据着要津。以故见者人人股栗。争奈疎因地远。宠以间移。北望长沙。谯丞有犬牙之制。南瞻吴会。刘刁为心腹之忧。进退棘心。举动掣肘。尀耐尀耐。屡屡欲相机乘衅。碍祖士雅在豫章。所以不敢轻动。如今他已物故。以下不足为忧。只是一件。朝廷近日把戴渊都督荆豫。刘隗都督靑徐。虽以讨贼为名。实则与我犄角。况河南一带。吾取之荆棘之中。彼厝之袵席之上。情理委实难容。我如今上疏建康。罪状刁协。张皇六师。廓淸城社。若朝廷顺我。我原退守藩封。若道半句不从。我便危及宗社。只是一件。陶士行因我褫其侯爵。劣转广州。未免有忿恚之心。必将兴释憾之举。前已差魏又领着一彪人马。危困长沙。使司马丞仓皇不能自顾。陶士行沮绝未得远来。此亦制越一奇也。叫那左右传下号令。分付大小三军。一齐班师到建康去。〔众〕得令。 

　　【惜奴娇】威控蛮荆。拔营东去。远指石头城。旌旗扬江上晚峯相映。看微风吹送征■〈舟周〉。双双如画。途中美景。波心。看衔尾舳舻形。好似雁字列云成阵。 
　　【斗宝蟾】迟明。画鹢纵横。便投鞭江底。尽成沟塍。更蛟龙潜迹。浪滚无影。得意虎贲皆勇猛。熊旅尽英明。细沈吟。管取六师齐渡。功多得胜。 
　　【锦衣香】彩纛翻银。戈炳铁胄明。雕弓劲。远离江陵。湘流将尽。艨艟齐薄武昌城。又见那矶头采石触目堪惊。望钟山将近。扢挣挣一腔怒迸。顾不得羸藩角有亏德盛。顺流鼓檝。齐驱迭进。 
　　【浆水令】忒楞楞牙樯画艇。朴咚咚羯鼓兵钲。今宵已到秣陵城。看朝廷九庙震惊。休顾惜臣寮分。还须要把朝纲整。忠和佞。忠和佞。别陈天听。除君侧。除君侧。不枉东征。 
　　【尾声】翦刁刘心欢庆。旁揽太阿国柄。从此威权远近钦。 
　　【滴溜子】〔外率百官上〕辞丹阙。辞丹阙纔离凤城。投帅阃。投帅阃急传龙悃。则说道程途劳顿。特颁上相麻将忠怀赠。复勑羣臣稽首虔哀请。 
　　此间已是石头城了。列位大人请。〔众〕还是司徒先请。〔进见介门报〕朝命下。〔净跪介〕圣旨已到。跪听宣读。诏曰。朕以寡昧。幸列藩屛。遭家不靖。缪膺大统。尔都督王敦。周旋行阵。扈从龙飞。着有勤劳。受符出鎭。顷念朝端弗靖。城社凭依。复矢精忠。统兵入卫。使禁地肃淸。朕心嘉悦。是用进尔为大丞相都督中外诸军录尙书事。仍命尔司徒导及百官以下远迎郊次。慰劳三军。昭朕至意。谢恩。〔净〕万岁万岁万万岁。将圣旨请在一边。〔众见介〕列位皆公卿领袖。文武班头。看坐。〔众〕丞相在上。不敢坐。〔净〕说那裏话。还是坐了好讲。兄弟。我因刁刘窃柄。浊乱朝廷。提兵远来。未免惊驾。不识此举中外以为何如。〔外不应戴应〕丞相此举。见形者谓之造逆。体谅者谓之公忠。〔净笑介〕好个体谅者谓之公忠。卿可谓能言舌战。兄弟。我明日合该面谒圣上。陛辞而去纔是。但吾拥兵在此。恐起猜疑。且吾自为计。亦防他衅。我明日不得入朝了。你与我好生转达。但戴周二公并负重名。暂留辕门。还有话讲。其余都请回罢。〔众〕嗄。小官等就此吿别。〔净〕兄弟。你还坐一坐去。〔外〕复命要紧。也就别了。〔净〕请了。 

　　〔众〕虔奉纶音叩帅庭。　　　　〔净〕宠膺相命冠朝绅。 
　　〔外〕今朝手足纔相会。　　　　伯劳飞燕又离分。 

　　第二十七出　闻叛勤王 
　　【行香子】〔生上〕远塞粗安。邸报喧传。骇狂狙舞槊长安。丹阳筹战。淝水图先。我拥精兵。须会合。靖烽烟。 
　　帝城万里杳征人。梦忆王居泪满襟。岭海城头空有月。交南砦裏别般春。羽书罕接忘兴废。邸报稀闻似太平。见说逆敦倡桀骜。急提孤旅赴神京。下官自平杜弢。被钱凤妬谮。王敦忌功。将我左迁广州。天各一方。地悬万里。经文纬武。虽无鼠雀狐豕之虞。孽子孤臣。却有廊庙江湖之感。昨接邸报。见王敦罪状。刘刁勤兵讨贼。又闻温太眞极陈逆衅。郗道徽还军请讨。吾想他两个。一则久侍幕僚。属以咽喉之任。一则垂情桑梓。荐居台辅之司。然且心忧军国。义绝友朋。况我前遭沮谪。已开并立之仇。兹遇无将。应有勤王之责。不免唤集僚佐。誓戒军旅。往建康走遭则个。叫左右传下号令。分付各营将官听点。〔众上〕众将官叩头。〔生〕起去。〔众〕嗄。〔生〕众将官。吾闻君父之仇。不共戴天。乱贼之党。力能则讨。故田常谋弑。孔子尙有沐浴之朝。董卓废立。诸侯并兴合从之旅。孔子异国大夫。列侯汉末郡守。旣无讨贼之权。又乏兵车之卫。犹然汲汲皇皇。席不暇暖。今王敦以本朝逆臣。下官又叨军旅重寄。岂可坐视一方。按兵不举。快齐集三军。兼程应援。以尽臣子之情。众将官俱要听我号令。〔点介〕水军头领彭世。〔外〕有。〔生〕听我分付。 

　　【好事近】你战舰树旌帆。万艘舳舻须选。水犀十万。人人出没深渊。游泳几年。今朝要把勋名建。摇兰桨鼍隐波宫。舞桂檝龙潜海殿。 
　　〔外〕得令。〔生〕马军头领李千。〔末〕有。〔生〕听我分付。 

　　【前腔】廐马久调闲。千骑龙媒须选。滚尘逐电。人人跃水踰山。控驭几年。今朝要把勋名建。披玉勒云锦成羣。饰金韀月光匹练。 
　　〔末〕得令。〔生〕步军头领袭登。〔小丑〕有。〔生〕听我分付。 

　　【前腔】组练倍精严。奋击苍头须选。攻城掠阵。人人贾勇争先。你操练几年。今朝要把勋名建。衽金革虎豹同威。仗刀兵貔貅齐健。 
　　〔小丑〕得令。〔生〕军粮督护殷羡。〔小旦〕有。〔生〕听我分付。 

　　【前腔】军以食为天。万斛刍粮须挽。木牛流马。先年故事堪传。你度支几年。今朝要把勋名建。士宿饱倍激死绥。马坚肥转加捷战。 
　　〔小旦〕得令。〔生〕号令已齐。明日到大教场中排列。祭吿军牙六纛之神。卽便行师。如有违令者。军法从事。决不尔贷。〔众〕得令。 

　　【尾声】〔合〕五羊誓戒军容显。明日裏急驾征帆。协力锄奸奏凯旋。 
　　东粤符膺数载余。　　　　远提虎旅赴京畿。 
　　誓擒奸宄昭王法。　　　　不枉修途缮义师。 

　　第二十八出　梦日环营 
　　【窣地锦裆】〔净上〕重扬虎旅薄京营。怎奈时乖病见侵。靑囊秘术总无灵。且坚壁台城候体平。 
　　花正芳时遭雨打。日当昼处被云侵。不如意事常八九。病龙应自沮飞腾。自家官居上相。荣承衮冕之华。统挕军州。势压鳌图之贵。阳名入觐。阴索禅文。借武仲据防求后之余谋。祖操莽废君篡位之故智。奈何精神耗于计术。心力竭于图维遂致身遭病疚。祟入膏肓。腠理之疾难调。轩岐之业未奏。秦越人空投药剂。薛夜来枉费神针。然恐军中侦探。或生懈弛之心。阃外谍闻。致起反戈之变。以此伪云痊可。勉强扶病视师。朝来调度过劳。顿觉身子疲倦。不免少睡片时。多少是好。〔作睡介小生扮晋主微服率众上〕 

　　【玉胞肚】潜身出幸。绕敦巢周围候巡。觑奸雄坚闭军营。想应他束手成擒。我入朝指日诘戎兵。把逆贼尸膏衅鼓钲。 
　　【前腔】〔众〕鸾舆跸警。御六飞亲巡叛营。仗皇灵一怒民安。藉臣邻肆伐威■〈忄夌〉。这厮不知分量逆龙鳞。譬似投火飞蛾命必倾。 
　　〔下净惊起四顾介〕咦。 

　　【窣地锦裆】呻吟病体梦还醒。忽见红日曈曈照满营。莫不是将登日毂兆先征。且住。只怕大驾亲来觇壁屯。 
　　叫左右。快请钱老爹来。〔丑上〕 

　　【前腔】多年帷幄列簪绅。颛候主帅龙飞我望国勋。他连朝病势渐加增。想是福极灾来悔暂侵。 
　　大丞相。钱凤参见。〔净〕起来。〔丑〕丞相。朝来病体如何。〔净〕世仪。病势有增无减。争奈没个好医。昨日分付寻那郭璞问卜。可曾寻得么。〔丑〕已着人去唤了。〔净〕世仪。还有一件。我方纔身子困顿。假寐片时。梦见赤日环绕军营。莫不是黄须鲜卑儿到此。你快与我统领一彪人马趱上。倘或果然是他。要入营中。逼他禅位。这上门买卖。却不好做。〔丑〕领台命。〔下卒〕郭璞唤到了。〔净〕着他进来。〔外〕大丞相。郭璞参见。〔净〕景纯少礼。〔外〕丞相。我郭璞困守衡茅。遗荣轩冕。垂帘卖卜。效汉世之君平。拂筴解疑。学楚江之詹尹。身虽溷居廛市。心实远游山林。理乱付之不闻。荣辱等于度外。固不能枕流漱石。友麋鹿而侣鱼鰕。然亦抱瓮灌园。揖淸风而邀明月。明公文高三事。武冠六州。雌伏雄飞。势旣杳隔。江湖廊庙。趣复不同。况郭璞识陋管窥。素未闲于军旅。才疎蠡测。更不熟于祯符。率尔宣召山民。第恐有污政府。〔净〕我非为别事。自从姑熟发兵。身子顿觉微恙。闻景纯善筮。烦布一卦。以决休咎。〔外卜介〕呀。此卦大是不利。易云。师出以律否臧凶。师出无名。事固不成。若依此卦。明公当及早收兵。倘背时起事。祸必不久。〔净〕唗。你狂口胡言。谤我大事。你旣云善筮。可曾晓得自家的命数么。〔外〕老夫久知命尽今日了。〔净〕我若不杀你。不准你的数。叫左右。快绑出去斫了。〔绑介外〕咳。处仲处仲。 

　　【北油葫芦】想当初你兄弟相依侍帝庭。专征伐侵国柄。旌旗烈烈气棱棱。把君王威福凭伊逞。官僚进退凭伊命。那裏管忠良的屈不伸。奸佞的夤缘进。这时节太阿倒执无人问。尽道是王马共乾坤。 
　　〔净〕老贼。我那时节南征北讨。也有许多功业。况兼一门朱紫。并称三窟。那曾见亏负朝廷来。〔外〕 

　　【天下乐】那些个三窟当年拥盛名。伶也么仃。异国飘零。他两个排墙压死捐躯命。你灶炀烟蔽日明。狐凭城恣火熏。每日价煽君权将朝纲紊。 
　　〔净〕老贼。我何曾紊乱朝纲。只是朝廷也不该疎我疑我。〔外〕咳。那圣天子呵。何曾要疎你疑你。 

　　【那咤令】只为你跋扈的难摆开。把威权暂分。桀骜的难动摇。把兵符弃鎭。贪婪的难翦除。把荆扬远狥。眼前钉顷刻消。身底坐须臾稳。方保得安宁。 
　　【鹊踏枝】谁道你嗔疎逖弄刀兵。离紫塞犯神京。可怜那王气金陵。霎时间祸起兵争。无辜的把忠良陷阱。痛戴渊和周顗他两个一时倾。 
　　〔净〕这两个自作孼不可活。你管他怎么。〔外〕 

　　【寄生草】你兵权重爵位尊。到如今将兵南指来轻作衅。全不顾臭名万载难羞忍。全不顾英雄四射难逃遁。你只图载高居重享鸿名。我道你临头祸到无头逩。 
　　〔净〕叫左右。快推出斩了。〔外〕 

　　【么篇】我身遭蹇命合迍。分明是京房善易蒙顚困。分明是蔡邕饱学戕身命。分明公明神卜罹锋刃。我如今呵一灵含笑入丹丘。眼见你三魂被楚归尘坌。 
　　〔众推外下丑〕天下有这样奇事。果然是宫车远来。亲率数骑。绕营环视而去。钱凤极力追赶。奈少迟半刻。被他入城去了。〔净〕想必他的气数还未该绝。故梦见红日绕营。世仪。郭璞那老贼。方纔着他布衍一卦。被他数黑论黄。肆无忌惮。说了许多不吉之语。我一时不愤。将他杀了。〔丑〕杀得他好。杀得他好。丞相。这老贼隐居卜筮。谁知原以卜筮杀身。 

　　【北赚煞尾】正是凶吉本无凭。祸福皆由命。念郭璞埋名卜隐。他哆口今朝还血刃。丞相。你奋英雄把社稷危倾。我勤忠荩敢惮劳辛。做你个擎天驾海臣。图一个功勋。那怕人讥哂。丞相。但愿你退灾星。早备黄袍去坐锦墩。 
　　〔丑〕几年卖卜立佳名。　　　　〔净〕今日胡言犯极刑。 
　　〔合〕世上万般皆是命。　　　　果然半点不由人。 

　　第二十九出　斩凤赎罪 
　　〔丑上〕天有不测风云。人有旦夕祸福。自家追随王处仲这几年。专一承颜顺旨。阿谀逢迎。终日劝他行事。指望他做个皇帝。我就是开国元勋。谁想人有千算。天只一算。弄得事体七八停当。竟呜呼了。如今走了猢狲。叫我将甚么弄。他又没有儿子。将从子王应。矫诏拜为武卫将军。争奈这个东西。人不压众。貌不惊人。又是个抱不上树的猢狲。我前日曾与沈充面约。便宜行事。相倚为乱。不料沈充昨夜又被吴濡杀了。单单剩得老钱。孤身无助。独力难成。况兼平日口嘴尖酸。人多怪我。倘或帐下也有不肖之徒。要把我做个齐颈公起来。这个东道怎么做得。好生晕闷。不免假寐片时。再作理会。〔末扮力士持剑上〕 

　　【缕缕金】乘黑夜入辕门。搜寻踪迹处跃靑萍。此是他卧所。急忙趋进。管敎妖蜮化为尘。堤防莫容遁。 
　　哎。你看这贼不知死活。还睡在这裏。待我叫他一声。老钱。老钱。钱世仪。〔丑惊介〕呀。周光。你为何到此。〔末〕特来与你借件东西。〔丑〕有的只管奉承。〔末〕怎么没有。〔丑作看介〕什么弓箭或衣甲。〔末〕都不是。要借你吃饭家火。〔丑慌跪介〕阿呀。周爷爷。周老爹。前日你的不用也是都督主意。与我钱凤无干。望乞饶我狗命。〔末〕钱凤。你平昔英雄那裏去了。〔丑〕呀。周老爹。前日都督在的日子。我是大王。你是小鬼。如今你拏了这件东西。我是小鬼。你是钟馗。望乞别寻头主。免劳下顾。〔末扯介丑〕四邻地方杀人介。救命也。〔丑奔向台下退缩躱介〕我如今做个请公入瓮。〔末向卓下取首级介〕阎王注定三更死。定不留人到四更。 

　　【前腔】雠贼首已成擒。机乘天未晓出营门。前往陶温寨。将他贡进。借功赎罪恳容情。今朝祸根净。今朝祸根净。〔下〕 


　　第三十出　觖望招兵 
　　【临江仙】〔丑上〕卫国功名成画饼。思量暗裏生嗔。妬功罔上太无情。吁天云路远。空自惜惺惺。 
　　入援功勋仗列侯。历阳沦落未蒙收。数奇李广情偏苦。功大淮阴志未酬。腰下靑萍空泽畔。鬓边白发已盈头。何时请剑除奸佞。始雪胸怀肮脏羞。下官自从王敦再叛。与陶士行温太眞等戮力勤王。翼戴晋室将谓功埓力均。报同赏一。如何彼皆地居重鎭。官加都督。独我老苏。位不过内史。郡不过历阳。把我偌大功劳。撇在脑后了。自古道杀人可恕。情理难容。兴言及斯。不觉发竖眦裂。这场大恨。何日可解。兀的不闷杀我也。 

　　【五更转】忆逆敦颛兵柄。弄君权历数春。一朝解去。解去生惭愤。他鄙薄荆扬。栖迟州郡。负君恩倡逆变胎生衅。谯王殉难。周戴遭锋刃。国祚衰微。几遭顚困。 
　　【前腔】幸各鎭怀忠荩。共兴师讨不臣。他移屯姑孰。姑孰图侥幸。朝廷呵。反把他拜相封侯。露牙张吻。念区区受厚禄愿捐躯命。戮力勤王。也图个扬名姓。又谁知贼亮当朝。把我绩归灰烬。 
</div>
    <div class="pagination">
<a href="六十种曲运甓记_page6.html">上一页</a><a href="六十种曲运甓记.html">1</a><a href="六十种曲运甓记_page2.html">2</a><a href="六十种曲运甓记_page3.html">3</a><a href="六十种曲运甓记_page4.html">4</a><a href="六十种曲运甓记_page5.html">5</a><a href="六十种曲运甓记_page6.html">6</a><span class="current-page">7</span><a href="六十种曲运甓记_page8.html">8</a><a href="六十种曲运甓记_page9.html">9</a><a href="六十种曲运甓记_page10.html">10</a><a href="六十种曲运甓记_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
