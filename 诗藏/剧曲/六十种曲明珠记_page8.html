<!DOCTYPE html>
<html>
 <head>
  <meta charset="utf-8"/>
  <title>
   六十种曲明珠记 - 第 8 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六十种曲明珠记 - 第 8 页/共 10 页
  </h1>
  <div class="content">
   【风入松】〔小生〕弟子呵。昔年曾侍紫宸朝。怕的是富贵尘嚣。因此上采芝久向靑山老。则为惹闲情结下儿曹。许他向深宫拈花弄草。敢求取麟角剂。成就他凤鸾交。 
　　【北折桂令】〔外末〕你元来是葢世英豪。怎不早离形办道。兀自受欲火煎熬。你须知臭腐形骸。寃仇骨肉也则须抛。却恋他酒杯来往。儿女风骚。试看咱洞中仙侣。天府羣寮。每日价携手上靑霄。逐队醉蟠桃。眞个是机心化尽。俗念都消。 
　　【风入松】〔小生〕弟子也知道。世情争似道情高。千不合万不合。向金石契塡招。一言驷马追不到。只得替他喷火呑刀。了却寃家烦恼。那时节探瀛海。访松乔。 
　　〔外〕徒弟。古洪虽有求道之心。争奈他尘缘未断。必须再去成就好事。更兼仙客无双。还有五十年夫妇之分。不可留他。你与我取出续命胶一丸与他。〔末〕古洪过来。〔小生跪外末与药介〕 

　　【北殿前欢】〔外末〕这丸胶凤脂麟角两和调。仙翁金鼎亲成造。混入香醪。入口俏魂消。三日后还惊觉。管取他百年随倡。一旦成交。 
　　【风人松】〔小生〕相思有药眞神妙。也不用赤绳系绕。管敎一对团圆好。恩情担总是他挑。这书生福分非小。直敎两仙翁便与成交。 
　　〔外末〕古洪。此去果成了事。不可不早来。〔小生〕得蒙仙师指敎。弟子只在三月之内。成就此事。重拜仙坛。 

　　【北鴈儿落】〔外末〕试看那苦海底波涛恶。争似咱碧天边云月好。早别却有贪嗔人世累。来同受无荣辱山中乐。 
　　【风入松】〔小生〕弟子卽今拜别。留连不忍出林皋。叹仙俗难遭。这回又入人圈套。知甚日天路相邀。怕桃源万花深杳。空目断这山遥。 
　　〔外末〕古洪。休忘了眞言。早来同往。〔小生〕谨领师命。误入蓬山顶上台。〔外〕人间休恋却归来。〔末〕尘心未断俗缘在。〔合〕何不学仙冢累累。〔小生下〕 

　　【离亭宴歇拍煞】〔外〕人生七十从来少。又忧愁风雨相缠绕。欲遂五岳游。直待得婚完嫁了。怕蹉过少年朝。偷闲处频把金樽倒。何苦去长对牙筹较。纵不能辞家访丹砂。也合自载酒看花鸟。与良朋同欢笑。你道是富贵一时求。正不知人生八字定枉劳。你巧做千年调。猛推开戏偶场。单揭起弥天罩。试看九泉下一滴何曾到。一任伊孔方兄满前堆。只怕他阎罗老订名召。 
　　【淸江引】大都来世人也都知道。单只是回头少。跳出欲火坑。便是金丹灶。你不悟呵。失却人身何处讨。 
　　卖药修琴归去迟。　　　　白云何处又相期。 
　　人生一世长如梦。　　　　万事回头早拂衣。 

　　第三十三出　写诏 
　　【卖花声】〔小生上〕机事苦萦思。万转千回。今朝次第有成时。若还偷得佳人到。方报相知。 
　　心慌犹恐他人听。事密须将紧口防。老夫为王仙客一点敬心。替他舍命干这一事。昨日已曾求下仙丹。不免假造印信。写一封诏书。赐无双药酒。药死了他。老夫自去赎取尸首。救他重生。再得完聚。事不宜迟。文房四宝在此。不免写诏则个。〔执笔介〕 

　　【三仙桥】展开黄纸。蓦地沉吟思忆。染毫欲下。缩手还自虑。怕下笔处风波起。一场违法事。眞消得木驴碎尸。我死不须提。又把书生累。怕恩多成怨悲。待将扯碎。又负了初时信誓。宁可死裏去求生。决不做偷生在人世。 
　　罢罢。大丈夫许人以死。何必多疑。 

　　【前腔】猛然怒起。丈夫豪气。替人出力。〔脱巾投地介〕怎怕得头颅坠。奋笔写。何须虑。生来命不济。不能勾翰林簪笔。却去闭户写私书。书去传千里。数行字。瞒天地。有谁知得。写完时封题印记。又怕有耳在隔墙。悄悄低声念取。 
　　诏书写完。要采苹塞鸿送去。昨日亲与王仙客借了。又借到明珠一颗。如何此时不见到来。 

　　【眼儿媚】〔贴丑上〕殷懃领命到荒山。心事未相关。攀花问柳。勾莺引燕。方寸心间。 
　　〔见介小生〕你两个来了。明珠有么。〔贴丑〕明珠已取在此。俺二人奉主人尊命。与老丈帮扶。只是妾身女流之辈。手无缚鸡之力。如何济得事。〔丑〕小人一窍不通。其实没用。〔小生〕你两人休慌。俺自有妙计。〔贴〕老丈有甚计。〔小生〕你听我道。 

　　【本序】套写皇宣。〔贴〕写下假诏书。〔小生〕倩娇娘假做中官装扮。〔贴〕要妾身妆做内官赍诏去。〔小生〕赍药酒。药取佳人气断。〔贴〕解元要你生取出来。你却把他药死了。终作何用。〔小生〕灵丹。死后重生。不须疑惮。〔贴〕怎的出得宫来。〔小生〕莫管。亲去赎尸还。〔贴〕将何为词。〔小生〕自有巧言相骗。 
　　〔丑〕吿押衙。采苹姐不过一女子。怎做得这事。〔小生〕你不知昔日木兰代父而出征。人都不觉。红线至魏博而偷盒。止却反谋。据这小娘子。虽无红线之才。也有木兰之智。便干不成。也不到得败露。小娘子。你敢去得么。 

　　【前腔】〔贴〕情愿。报效恩人。舍生前去。死而无怨。〔小生〕得你这般肯去。大事便成了。〔贴〕只怕空遭难。好事难完。〔小生〕不妨。一路上驿亭旅店。俱已受了贿赂了。〔贴〕只一件容颜不似儿男。〔小生〕不妨。看你模样。也像个内官。〔贴〕更言语参差。被人瞧见。〔小生〕也没事。你只小心。不要多口。〔丑〕放胆。天与周全。管取平安往返。 
　　〔小生〕小娘子。老夫备着一套纱帽罗袍在此。更换了衣服。就此起程。〔贴〕妾身就换。〔贴卸冠介〕 

　　【古轮台】〔贴〕脱花冠。把乌纱小帽罩云鬟。〔换衣介〕罗衫解下把罗袍换。〔系带介〕带钩玉碾。别样风流。转添娇艳。〔小生〕待我瞧一瞧。果然天生的一个年少中贵。没有两样。想唐宫难觅这个殿头官。天香袍染。骏马鸣鞭出长安。市人应羡。儿郞年少。金貂贵显。谁道把伊瞒。〔丑〕乔妆扮。元来是绮罗丛裏俏婵娟。 
　　【前腔】〔小生〕小娘子听我分付。你心坚。妆模做样到陵边。他那里有进退周旋。也须打点。上马登舡。牢把朝靴套挽。休露足纤纤。更把柳腰遮掩。和衣卧。莫遣傍人见。用心防范。〔贴〕妾身都理会得。遇人时须有花言。倘然看破。同投罗网。怎生脱免。〔合〕但愿早回还。保平安。大家离脱鬼门关。 
　　〔小生〕小娘子。你在路小心。到皇陵上遇人盘问。慢慢打点回话。塞鸿。倘有不到处。你在傍边接应。倘若事败。同是一死。〔丑〕小人理会得。 

　　【余文】〔小生〕赍鸩酒。奉鸾缄。放心去皇陵一遍。〔合〕管取唤得流莺出御园。 
　　〔小生〕小娘子仔细仔细。〔贴丑〕老丈放心放心。 

　　大胆家人赛木兰。　　　　假妆男子到陵间。 
　　若还偷得春情出。　　　　方显奇谋难上难。 

　　第三十四出　伪勑 
　　【菊花新】〔外上〕春寒懒下小蒲龛。经卷香炉伴午酣。嫩柳舞掺掺。渐禁林好花妆点。 
　　乞得山林自在身。不随车马走风尘。深宫晏起无他事。一点名香祝圣人。下官勑使周全的是也。蒙圣恩差到皇陵上。掌管月支请受。好生富贵。门无公事。多少淸闲。今日孟春天气。余寒未退。老年爱静。怕有闲杂人搅扰。不免唤牢子谨守府门则个。牢子那里。〔净上〕有事不敢不报。无事不敢乱传。覆老公公。朝廷差高品内使。赍奉勑旨。到皇陵上开读。已在宫门外了。〔外〕忙排香案迎接。 

　　【前腔】〔贴扮内官捧勑旨丑扮祗候从药酒上〕一封丹诏下关南。就裏深谋谁敢参。香雾罩林岚。有眼的遮漫不见。 
　　〔接见介贴〕圣旨已到。跪听宣读。勑皇陵使周全。义起君臣。情莫重乎谋逆。迹连党恶。祸必及于妻孥。故户部尙书租庸使刘震。忘累朝之厚恩。受逆贼之伪命。除将明正典刑外。妻子俱合随坐。其女无双。见在皇陵。朕欲戮之都市。仍又悯其无辜。特赐药酒一尊。令其自尽。诏书到日。卽令引决。呜呼。翦除逆裔。不遗宫禁之羞。昭吿皇陵。庶快祖宗之忿。咨令有司。无或迟误。〔外〕万岁万岁万万岁。〔外〕左右的接过了圣旨。分付宫中老婢。送药酒与无双娘子。早早引决。〔净〕赍将紫禁黄封酒。断送红颜绿发人。〔下外〕天使请坐。〔贴〕老公公请坐。〔外背介〕这后生俺不认得他。待盘问他一番。敢问天使是几年上入宫。贵庚多少。〔贴〕下官大暦十八年入宫。今年贱齿三十一岁。〔外〕大暦只有十四年。那有十八年。〔贴〕是十四年。下官说差了。〔外〕此时下官在朝。怎生不相识。〔贴不语丑背介〕不好了。待我回话。〔丑转向外介〕老公公。宫禁中无数中贵。你怎认得。〔外〕敢问天使。如今祗应那一宫。〔贴〕下官上阳宫听宣。〔外〕天使差了。上阳宫乃宫女退居之地。天使怎生住得。〔丑〕是俺公公说差了。正是昭阳殿。〔外〕也罢。你认得今上皇帝。怎生模样。〔贴〕皇上龙颜。五短身才。三牙掩口细须。〔外〕又差了。今上身长七尺。面若银盆。那有髭髯。〔丑〕是俺公公又说差了。他只道是先帝的模样。因此误答。〔外〕这天使莫不有诈。为何说话蹻蹊。〔丑〕老公公休多心。俺小公公年纪小。一来路上辛苦。二来得了风病。因此语言顚倒。〔外〕元来恁的。天使少坐。洗尘筵席。〔贴〕下官限期迫促。只此吿辞。 

　　【三换头】〔贴〕卑人愚昧。仗托圣恩抬举。正途中病染。宫闱事怎提。休生疑虑。〔丑〕论同官如兄弟。有差迟烦君指迷。早赴云霄路。难追日月期。〔合〕辛苦星轺归去也。愿东风送马蹄。 
　　【前腔】〔外〕逍遥暮年。九重恩赐。此身虽在外。心长在禁闱。亲承圣旨。这罪人随当药取。论国法敢容片时。他犯着龙鳞怒。难宽霜霰威。〔合前〕 

　　紫泥封诏下天来。　　　　红粉佳人化作灰。 
　　无那思君幷恋阙。　　　　五云西去首重回。 
　　〔外下贴丑吊场丑〕采苹姐。你险些儿被他看破了。〔贴〕便是。奴家女流之辈。一时不能支持。〔丑〕事已成了。快去回覆古押衙。待他连夜打点赎取尸首。〔合〕正是一心忙似箭。两脚走如飞。〔并下〕 


　　第三十五出　飮药 
　　【山坡羊】〔旦手捧甁酒诏书上〕恨悠悠盼不到的故里。冷淸淸守不彻的宫宇。杳冥冥望不见的长安。高渺渺上不得的黄金陛。白日低。浮云又重蔽。天高怎诉胸中意。千古伤心。一腔寃气。〔哭介合〕亲闱。黄泉无见期。夫壻。来生重见伊。 
　　奴家不幸陷身掖庭。指望天恩。一家完聚。谁想朝廷把爹妈害了。今日又差使臣赉赐奴家药酒自尽。天那。闪的我好苦。正是兵戈不见老莱衣。一去东流何日归。无复新妆红粉黛。云摇雨散各分飞。 

　　【前腔】一怨我生不逢得平世。二怨我死不见个亲戚。三怨我葬不上得先茔。四怨我祭不着的漂流鬼。空自悲。此生如过隙。东君枉付多娇体。算却繁华。浑如梦裏。 
　　〔哭介合前〕春日凝妆上醉楼。眼穿肠断为牵牛。那堪一夜风和雨。别作深宫一段愁。 

　　【前腔】谁怜我父死在都市。谁怜我母死在幽闭。谁怜我夫君漂泊天涯。谁怜我阖门都散徙。春正迷。寂寞花无主。伤心不见春风美。只有孤冢年年。草痕交翠。 
　　〔哭介合前〕无处春阳不断肠。可怜飞燕倚新妆。鸳鸯绣带抛何处。一曲伊州泪万行。 

　　【前腔】做不得碧玉井死。做不得绿珠楼坠。做不得妃子罗巾。到做了二姬寃骨醉。有谁知。一死成何事。愿魂化作孤鸿去。万里西归。与双亲一处。 
　　〔哭介合前〕香魂夜逐剑光飞。舞影歌声散绿池。路远西归安可得。何年却向帝城栖。〔内云〕老公公钧旨。请刘无双早早自裁。不得迟延。带累不便。〔旦手执酒哭介〕 

　　【孝顺歌】这酒呵。本是合欢杯。解闷巵。一朝反有杀人意。闻得有中山千日酒。便做中山千日味。千日完时还醒起。怎比这杯吃了。须敎千古醉。腐肠烂胁须臾事。想当时销金帐。羊羔酒。多少富贵。怎知有今日。手把金尊流涕。思忆当年。孤负销金帐底。 
　　〔内云〕请刘无双早早自裁。不得迟延。带累不便。〔旦〕怎的这般催促。也罢。千死万死。终须一死。不如早吃了酒罢。〔取酒又放下介〕 

　　【前腔】杯擎起。手又低。手软心酸怎生吃。狂药非佳味。怎与奴家命遭际。死在须臾。君令如天怎逃避。三寸气断离人世。那有人来收瘗。罢罢。身后茫茫。便做金椁银棺何济。 
　　〔内云〕请刘无双吃药。老公公立等回报。〔旦〕苦。那厢又催促也。怎由你不吃。罢罢。 

　　【尾】天涯客死无依倚。今夜裏飘零红粉坠黄泥。血污游魂怎得归。 
　　〔旦倒介净丑上净〕自古道无事而戚。谓之不祥。这一个刘娘子。在此有甚么不好。没些巴臂。只管哭哭啼啼。如今愁出这场大祸。飮酒身死了。〔丑〕老公公分付我收拾他尸首。着人买棺安葬。俺两个不免抬他进去。〔净扶头介〕阿也。这娘子瘦。只好做水牛肉卖。〔丑〕姐姐。你醉了。要新鲜五香麻辣粉酸汤吃一碗么。〔净〕来来。我和你伏事他多年。也哭他一声。〔丑〕交我怎的哭。〔净〕你先哭。〔丑〕高山头上一枝梅。含花蕊儿不曾开。一朝西风来吹倒。可惜妖娆化作灰。〔笑介净〕哭得好。倒唱起山歌来。〔丑〕我哭不出。你哭。〔净〕待我哭。 

　　【北江儿水】刘家女儿贪吃酒。醉死了方才透。若还煑起来。好似糟猪肉。那一块挦不干净的难下口。〔丑笑介净〕只因一盏黄汤。〔丑〕打碎无双美玉。〔抬下〕 

　　第三十六出　珠赎 
　　〔西江月〕〔末上〕一朶名花无价。移栽上苑生香。浅红淡白弄春光。绰约含娇未放。已被西风憔悴。那堪夜雨凄凉。可怜零落委山庄。虚度韶华一晌。自家为何道这几句言语。只为先朝户部尙书刘震。止有一女无双。前年跟随俺老公公到皇陵上打扫。近日朝廷把刘相公明正典刑。赐无双药酒自尽。可怜千般娇媚。今日总成空。三载漂零。一朝成永别。玉骨冰肌。猛被琼浆浇散。莺心蝶意。都教鸩羽摧残。香魂杳杳。应投旧日深宫。月魄悠悠。怎觅故园归路。不知精爽落何处。疑是行云秋水中。老公公怜他衣冠女子。可惜少年无辜。总然不得附葬先茔。争忍见他横尸道路。因此上着小人买口棺木。把无双葬在山边。冥中快乐。只疑他侍从诸帝神游。泉路凄凉。敢怕也感戴贵人恩德。此间是长街市上。不知那一家有棺木。远远望见一个老儿来也。待俺问他一声。 

　　【水底鱼儿】〔小生上〕计巧谋奇。除非鬼神知。卑词厚币。赎取尸首归。 
　　〔见介末〕老人家忙忙投那里去。〔小生〕老汉要投周公公府里去。〔末〕老丈。俺便是周公公府中院子。你要见公公怎的。〔小生〕老汉有事相求。烦你引进则个。〔末〕你有话说与俺知道。替你用心。〔小生哭介〕不瞒大哥说。老汉姓张。从小儿在刘尙书府中做祗候。近日不幸老相公伏法。只有女孩儿无双小姐。又飮药酒死了。老汉一者思量老相公恩德。二者哀怜小姐无辜。要与老公公求取尸首安葬。又没甚道路。只有祖上遗下明珠一颗。其价十万。只得将来赎取尸首。尽我老汉一点犬马报主之心。院公。怎生可怜见。与我引进。自当重谢。〔末〕元来如此。亏杀你老人家有缘有分。来得恰好。老公公正要小人买棺安葬。你旣到来。无有不允。只一件。〔小生〕怎的。〔末〕俺老公公怕见闲杂人。你且在府门少待。我自去禀复他。〔小生〕如此多谢。〔末虚下叫介〕院子禀事。门外有个老儿。是无双亲故。将明珠一颗。赎取尸首。请老公公钧旨。〔内应〕珠儿不收。尸首着人抬出。好生安葬。〔末〕且喜老公公着人抬出尸首来。明珠不受你的。〔小生〕感承大哥照觑。何以为报。 

　　【前腔】〔净丑抬旦上〕花样娇姿。无辜眞可悲。今朝收葬。有缘得遇伊。 
　　〔净丑〕老儿。我两个轿夫。扛抬一口死猪婆与你。回去炒来吃时。你也与我一块儿吃。〔末〕又道是人肉腥■〈月忍〉争堪吃。〔净丑〕你原来是知味君子。〔小生向末介〕多谢厚恩。这颗明珠就将来送与你。〔末〕老公公旣不受。小人怎敢。你老人家将去。变卖些衣衾之类。与无双送终。〔小生〕恁的。老汉大胆收了。〔末向净丑介〕你两个好好地送尸首到太公家去。〔小生〕老汉自有轿夫在半路相等。不劳远送。 

　　【好姐姐】〔末〕念君是有义男儿。心肠好不忘旧主。我与你完成胜事。何须受厚仪。〔合〕尸赎取。好觅佳城埋玉树。红粉休敎污土泥。 
　　【前腔】〔小生〕念吾贫穷下俚。一心要报酬恩惠。荷蒙指引。冥中也感谢伊。〔合前〕 

　　【前腔】〔净丑〕念他少年美姿。苦遭了命中不济。含寃横死。旁人也垂泪。〔合前〕
  </div>
  <div class="pagination">
   <a href="六十种曲明珠记_page7.html">
    上一页
   </a>
   <a href="六十种曲明珠记.html">
    1
   </a>
   <a href="六十种曲明珠记_page2.html">
    2
   </a>
   <a href="六十种曲明珠记_page3.html">
    3
   </a>
   <a href="六十种曲明珠记_page4.html">
    4
   </a>
   <a href="六十种曲明珠记_page5.html">
    5
   </a>
   <a href="六十种曲明珠记_page6.html">
    6
   </a>
   <a href="六十种曲明珠记_page7.html">
    7
   </a>
   <span class="current-page">
    8
   </span>
   <a href="六十种曲明珠记_page9.html">
    9
   </a>
   <a href="六十种曲明珠记_page10.html">
    10
   </a>
   <a href="六十种曲明珠记_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
