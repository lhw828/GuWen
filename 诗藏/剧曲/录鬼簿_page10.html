<!DOCTYPE html>
<html>
<head>
    <meta charset="UTF-8">
    <title>录鬼簿 - 第 10 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>录鬼簿 - 第 10 页/共 29 页</h1>
    <div class="content">　　汪勉之【庆元人。由学官历浙东帅府令史。鲍吉甫所编《曹娥泣江》，内有先生两折；其余乐府极多。】

　　名虽传道职学官，风韵清标貌胜潘，胸中星斗文章焕。心贯通、体广胖，尊瞻视、楚楚衣冠。历帅府浙东令史，补《曹娥泣江》两端，伴黄沙白草漫漫。

　　高敬臣【名克礼，号秋泉。任县尹。小曲、乐府极多，其工巧人所不及。】

　　碧桃红杏说高蟾，黄阁风流夸士廉，铨衡权凖宗行俭。文章习子瞻，任县宰才胜江淹。生子学双渐，娶妻如蔡琰，秋泉公归去陶潜。

　　王守中【名位。任芦花场司令。其制作清雅不俗，难以形容其妙趣，知音者服其才焉。】

　　庭前盛茂种三槐，纸上芳名播九垓。画中诗诗中画传宗派。芦花场司令该。有玄微妙趣吴才。通街市，知稼穑，躲不了深土培埋。

　　萧德祥【名天瑞。杭州人。以医为业。号复斋。凡古文俱櫽括为南曲，街市盛行。又有南戏文。】

　　武林书会展雄才，医业传家号复斋。戏文南曲衠方脉，共传奇乐府谐。治安时何地无才。人间着，《鬼簿》载，共弄玉同上春台。

　　陆仲良【名登善。维扬人。江淮省改江浙。其父以典掾来杭，因而家焉。为人沉重简默，能词能歌，有乐府、隐语成集。】

　　贞元始祖谥宜公，嗜着《茶经》桑苎翁。父维扬典掾清名重，改淮南、江浙同，住杭城、家道松□。词诗歌唱，诗禅贯通，一代文风。

　　朱士凯【自幼意不俗，与人寡合。小曲极多，所编《升平乐府》甚工。类集群公隐语，标曰《包罗天地》，又有《谜韵》一集。】

　　梨园乐府永升平，沉默敦笃念信诚。《包罗天地》曹娥镜，诗禅隐语精，振江淮独步杭城。王彦中弓身侍，陈元赞拱手听，包贤□持拜先生。

　　王日华名晔。杭州人。体肥而善滑稽。能【词章乐府，临风对月之际，所作工巧。有与朱凯题《双渐小卿问答》，人多称赏。】

　　诗词华藻语言佳，独有西湖处士家，滑稽性格身肥大。《金斗遗事》厮问答，与朱士凯来往登达。珠玑梨绣，日精月华，免不得命掩黄沙。

　　吴纯卿【名朴。平江人。余至姑苏，与公相识。所作皆工巧，人多不及。】

　　行兵远祖习韬书，挂剑徐君信矣夫。文章光耀天之赋，生而知、为上乎。杜衡门养志姑苏。有学问多人贬妬，通性理甘贫晏居，天！天！其道何如。

　　○方今才人闻名而不相知者

　　高可道【小曲极多，皆行于世。】

　　董君瑞【冀州人。隐语、乐府多传江南。】

　　李邦杰【有隐语、乐府，人多传之。】

　　高安道【有《御史归庄》〔南吕〕、《破布衫》〔哨遍〕等曲行于世。】

　　乘除加减有盈亏，用舍行藏有道理，贤愚善恶合天地。四名公、行上纸笔，将高贤、文学出处标题。《鬼簿》上分开名姓，继先翁定了事迹，老夫将头尾挽吊收拾。

　　已上诸公卿大夫、高贤逸士鸿儒总括一篇：
　　锺君《鬼簿》集英才，声价云雷震九垓。衣襟金玉名仍在，着千年、遗万载。勾肆中般演诜谐。弹压着莺花寨，凭凌着烟月牌，留芳名纸上难揩。
　　
　　●録鬼簿续编

　　锺继先【名嗣成。古汴人。号丑斋。以明经累试于有司，数与心违，因杜门养浩然之志。着《録鬼簿》，实为己而发之，其德业辉光，文行温润，人莫能及。善音律，能隐语，有文集若干卷，藏于家。所编小令、套数极多，脍炙人口。惜其传奇皆在他处按行，故近者不知，人皆易之。后之君子，读其《鬼簿》则知其为人也。】

　　章台柳【寄情韩翊章台柳】
　　钱神论【讥货赂鲁褒钱神论】
　　蟠桃会【宴瑶池王母蟠桃会】
　　郑庄公【孝谏郑庄公】
　　斩陈余【韩信泜水斩陈余】
　　诈游云梦【汉高祖诈游云梦】
　　冯驩烧券

　　罗贯中【太原人。号湖海散人。与人寡合，乐府、隐语极为清新。与余为忘年交，遭时多故，各天一方。至正甲辰复会，别来又六十余年，竟不知其所终。】

　　风云会【赵太祖龙虎风云会】
　　蜚虎子【三平章死哭蜚虎子】
　　连环谏【忠正孝子连环谏】

　　汪元亨【饶州人浙江省掾，后徙居常熟。至正间与余交于吴门。有《归田録》一百篇行于世，见重于人。】

　　斑竹记【娥皇女英斑竹记】
　　仁宗认母
　　桃源洞【二人悮入武陵溪刘晨阮肇桃源洞】

　　谷子敬【金陵人。枢密院掾史。洪武初戍源时。明《周易》，通医道，口才捷利，乐府、隐语盛行于世。尝下堂而伤一足，终身有忧色，乃作〔耍孩儿〕乐府十四煞以寓其意，极为工巧。】

　　城南柳【西池母重会天上桃吕洞宾三度城南柳】
　　枕中记【终南山吕公云外游邯郸道卢生枕中记】
　　闹阴司【昌孔目雪恨闹阴司】
　　借尸还魂【司牡丹借尸还魂】
　　一门忠孝【卞将军一门忠孝】

　　丁野夫【西域人。故元西监生。羡钱塘山水之胜，因而家焉。动作有文，衣冠济楚。善丹青，小景皆取诗意。套数、小令极多，隐语亦佳，驰名寰海。】

　　俊憨子
　　赏西湖【月夜赏西湖】
　　清风领【写画清风领】
　　浙江亭【游赏浙江亭】
　　双鸾栖凤【碧梧堂双鸾栖凤】

　　邾仲谊【名经。陇右人。号观梦道士，又号西清居士。以儒业起为浙江省考试官，权衡允当，士林称之。侨居吴山之下，因而家焉。丰神潇洒，文质彬彬。为文章未尝停思，八分书极高，善琴操，能隐语。交余甚深，日相游览湖光山色于苏堤、林墓间，吟咏不辍于口。有《观梦》等集行于世，名重一时。所作乐府，特其余事云。】

　　三塔记【西湖三塔记】
　　鬼推门【胭脂女子鬼推门】
　　鸳鸯冢【死葬鸳鸯冢】

　　陆进之【嘉禾人。福建省都事。与余在武林会于酒边花下。好作诗，善文，多有乐府、隐语于时。】

　　升仙会【陈半街得悟到蓬莱韩湘子引度升仙会】
　　百花亭【血骷髅大闹百花亭】

　　李士英【钱塘人。以医道著名于时。天资明敏，秉性刚烈，人难犯之。所作隐语极妙，乐府亦多。】

</div>
    <div class="pagination">
<a href="录鬼簿_page9.html">上一页</a><span>...</span><a href="录鬼簿_page5.html">5</a><a href="录鬼簿_page6.html">6</a><a href="录鬼簿_page7.html">7</a><a href="录鬼簿_page8.html">8</a><a href="录鬼簿_page9.html">9</a><span class="current-page">10</span><a href="录鬼簿_page11.html">11</a><a href="录鬼簿_page12.html">12</a><a href="录鬼簿_page13.html">13</a><a href="录鬼簿_page14.html">14</a><a href="录鬼簿_page15.html">15</a><span>...</span><a href="录鬼簿_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
