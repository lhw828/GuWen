<!DOCTYPE html>
<html>
<head>
    <meta charset="UTF-8">
    <title>六十种曲玉环记 - 第 3 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲玉环记 - 第 3 页/共 15 页</h1>
    <div class="content">
【红绣鞋】〔众〕苍松郁郁淸幽。淸幽。翠柏修竹忘忧。忘忧。梅花酒。泛金瓯。祝亲寿。比山丘。祝亲寿。比山丘。

【前腔】繁弦急管风流。风流。安邦定国良谋。良谋。烽火息。稻禾收。民乐业。尽优游。民乐业。尽优游。

【尾声】淸风明月樽前酒。治国齐家旷世谋。但愿年年同劝酬。

昼锦堂前庆有余。



不欢不乐待何如。

僊龟瑞鹤年年现。



共祝长生届寿眉。 

第四出
考试诸儒

【梨花儿】〔丑扮试官末从上〕风流试官宽肚皮。渴时吸尽三江水。多少鱼龙藏在裏。到晚来肚裏相争戏。

〔末〕老爷为何只吃水。〔丑〕做得淸只吃水。〔末〕怎么吃得这许多。〔丑〕宰相肚裏好撑船。〔末〕难得三江水都吃在肚子裏罢。〔丑〕不是三江水。怎养得这许多鱼龙。〔末〕好一位文墨老爷。〔丑〕不信看我脸上都是墨。〔末〕这是翰林秀气。〔丑〕会答应上司。〔末〕不敢。左右。我今年试官。不比往年。必须与我搜检得明白。方可放他入试。〔末〕理会得。赴试的秀才走动。 

【称人心】〔生上〕文修武偃。满腹珠玑投献。

〔生末相见介通报进见礼仪如常丑〕秀才那裏人氏。姓甚名谁。〔生〕姓韦。名皋。京兆远安县人氏。〔丑〕手中甚么书。〔生〕孙吴兵法。〔丑〕太平时节。要他何用。〔生〕居安虑危。为儒不可不知。〔丑〕将上来看。〔末接递介丑〕秀才你们起来。〔生起介丑看书介〕我看这兵书。就如月暗观天。那分东西南北。只是不用他便了。秀才过来。这兵书你可知否。〔生〕略知其意。〔丑〕旣知道。我且问你这几个阵势。且如深林中藏兵。他那裏是熟路初到。又不知去向。怎生取胜。〔生〕兵书云。征山多用斧。水战多用船。行兵望生门。下营看黄道。立寨开道路。图贼攻死门。平战阵图有八。〔丑〕那八。〔生〕有对敌奇正。将军兵道百里者疲。减半者努力坚守。疾兵大劳。缓兵大骄。谟谋合纵。近交远攻。智合天时。而将还用智信严勇仁为本。务在变通。不在执一。〔丑〕你晓得用兵以智信严勇仁为本。如何取胜。〔生〕此但为将之本。取胜还有别法。〔丑〕且住。征山多用斧。用斧砍得木尽。不知贼人去了多少田地。吾闻古人云。百战百胜。不如不战。又道是加兵者不祥之兆。当初尧舜之时。不知看甚兵书。而得平治天下。〔生〕今有尧舜之君。而无尧舜之民。故有此法。〔丑〕那时还没有。〔生〕还是未有。〔丑〕却原是这厮胡说。要见强辨释非。左右的。与我丫将出去。〔生〕但得五湖明月在。不愁无处下金钩。 

天下英雄似水流。



人人争欲占鳌头。

一时空用文章试。



落第还乡满面羞。 

第五出
玉箫叹怀

【虞美人】〔贴上〕舞裙歌扇。到惹得人轻贱。花羞月妬煞风流。却做一天离恨帐中愁。

暮迎朝送何时了。往事伤多少。小楼昨夜又西风。怨雨愁云锦帐中。雕鞍玉勒今何在。只卢朱颜改变。春儿问我几多愁。却是一江春水向东流。贱妾乃平康坊妓女玉箫是也。舞榭歌台。做成门面。调脂弄粉。扮作生涯。恨生于此。不免倚门妆笑。以悲为乐。和光同尘。日虽如此。夜则焚香吿天。愿早早从良。不知甚时塡满琉璃井。那个收留烟月碑。贱妾身伴无人。止有一个春儿。颇知人事。不免叫他出来。闲话片时。却不是好。春儿在那裏。 

【前腔】〔丑上〕迎新送旧。枉添得腰肢瘦。银筝常抱过街头。人人争笑道笑道我风流。

姐姐万福。〔贴〕春儿。你出来了。春儿。明月春常在。碧桃花渐稀。何时遇萧史。同跨彩鸾飞。〔丑〕姐姐。春儿生得奇哉。模样眼绊嘴歪。除却金刚帽子。脱却石人草鞋。三年接得个孤老。昨宵会合。今日分开。〔贴〕春儿。怎么这等情怀。〔丑〕姐姐。怪那子弟不得。看了我这般嘴脸。怎么打动他的情怀。〔贴〕春儿。我与你虽说聪明伶俐。端的识重知轻。不幸为人迷恋于此。暮迎朝送。何时是了。〔丑〕姐姐差了。我与你得一日。过一日。早上张风流。晚间李浪子。吃的是好酒好肉。穿的是好衣好服。夜夜不脱新郞。房中伴着情人共宿。有何不可。这般言语。你心上待要如何。〔贴〕春儿。我心上只要从良。〔丑笑介〕姐姐。那从良的有什么好处。人家有三家公。六使头。大的要汤。小的要水。那天杀的子弟。要取你时节。说得一团花锦。及取过门。又被大老婆吃醋捻酸。不记得隔壁王二姐从良去。被大老婆屎也都打出来了。〔贴〕春儿。休得闲说。听我说与你知道。 

【傍妆台】卷帘吁。倚门献笑落便宜。我羞把银筝拨。懒把玉箫吹。怕的是敲檀板。怕的是歌金缕。调脂弄粉。将人眼迷。荆榛枳棘。文鸾怎栖。几时得齐眉举案做了好人妻。

【前腔】〔丑〕好心痴。我与你是门户中呵。谁似你衣丰食足口头肥。我与你带的是金共宝。穿的是绣绒衣。伴的是风流客。到晚向牙床睡。传杯弄盏。知音品题。星前月下。靑鸾共骑。好一似谪天仙子下瑶池。

【前腔】〔贴〕心中展转自思维。我有如花容貌雪为肌。怪脂粉污颜。嫌蜂蝶惹闲非。花香蕊嫩风流赏。月落秋残玩客稀。调弦弄管。持觞举杯。吟风咏月。朝东暮西。怎能勾眞诚君子献明珠。

【前腔】〔丑〕你忠言不听见偏迷。却不道人生那有百年期。但朝欢暮乐随时过。管甚么夜去明来无了时。绿珠碧玉。芳名已非。三贞九烈。题他怎的。自古道人世难逢开口笑。好花须插满头归。

〔贴〕春儿。分付你。今后但有志诚端重的子弟。着他进来。有那等不识轻重的来。回却他罢。 

玉貌欺花赛月。



遭逢命蹇时乖。

若得尘嚣脱去。



犹如枯木花开。 

第六出
韦皋嫖院

【菊花新】〔生上〕十年牕下苦埋头。玉石难分满面羞。泾渭一同流。空咄咄气冲牛斗。

蛟龙岂是池中物。未遇风云升不得。书生敛手自成呆。问道风云几时来。 

【渔家傲】儒冠岂误身。不遇皆缘命。论贤才版筑耕莘。从古有人危困。只恨父母亡离乡井。举目无亲惟只影。几时得身上明廷。尽输忠无人提掇生灵。

〔净上〕艺在鸿门且荡游。满身赢得破儒裘。弟兄个个皆夸我。年去年来分子头。自家不是别人。包知水是也。我一生诗书懒读。专一打哄出些分子。吃些无钱酒。捱过岁月。念学生。入儒林。赖读书。怕作文。写的字。上大人。读的书。千字文。遮门户。靠头巾。轮岁考。央别人。若吃酒。占席尊。包分子。颇曾闻。近日手中乏钱。口内欠酒。幸得有个京兆朋友韦凤翔。只为秋场不第。闷闷在寓。此人乃是个风月好人。我这两日无酒吃。不免哄他到院子裏耍一耍。图个醉饱。多少是好。转湾抹角。这裏就是他寓所。不免咳嗽他一声。〔生〕是谁。〔净〕是学生。〔生〕原来是包先生。请裏面坐。〔净〕先生请。〔生〕学生小寓。先生请。〔净〕韦先生拜揖。〔生〕包先生拜揖。〔净〕韦兄一向少会。为何在此自言自语。叹嗟甚么。〔生〕小生为因秋场不第。在此嗟叹。〔净〕我只道为着什么。韦兄。功名之事。乃前生分定。愁他怎么。只怕不得秀才。但入黉门。定然大小有一个官做。你若不信。只听我说。也不要读书。吃些斋。延些寿。活得八九十岁。朝廷不许你衣锦食禄。寿官也有一个。〔生〕又来取笑。〔净〕虽然如此说。还自要主张。〔生〕为此心下不乐。〔净〕韦兄。我和你俱是异乡人。又没个亲戚在面前。倘然为功名二字。愁闷成病。千金之躯。何人伏事。不免到院子裏或勾阑裏去乐一乐。消遣情怀。却不是好。〔生〕花酒之市。乃君子不由。〔净〕呀。韦兄差矣。自古道诗酒且图今日乐。功名休问几时成。那些妓者。动不动吹弹歌舞。唱的唱。奉的奉。亦可消愁解闷。学生当陪。〔生〕旣如此。烦老兄带挈同去。〔净〕当得待陪。老兄。又一件。那妓者每能欺弱怕强。可将儒衣换了小衣却又好。他见穿儒衣的不似嫖客。吃他看乔了。〔生〕是。谨领谨领。又一件。在那裏来相会先生。〔净〕韦兄。期在演乐厅相会。〔生〕领命。〔下净〕这是一个老实人。则被我哄得他心花缭乱。情热如火。此行正中吾之计。且落他几文钱。吃他几杯酒。多少是好。又一件。须要寻一个惬意的粉头奉承他纔好。此间平康巷虽有几家。必是口手相应者纔可。这裏有个海二姐。他是鎭河人。那海二姐能有本事。来的孤老。一夜弄到天明。不肯放过。中庸尙且说振河海而不泄。我虽然如此说。那韦兄被他缠倒了。乃我之过。不好。这个乃是刘二姐家。他是临淸搬来的。能会吟诗作赋。陶渊明尙且说他临淸流而赋诗。我这秀才怎么对得他过。只是罢了。此间是萧妈妈家。我旧相交的。不免作成他。萧妈妈在家么。〔丑内应介〕是那一个。〔净〕是你心上人。〔丑〕我心上人多。不知是那一个。〔净〕是你二十年死生交的。 

【梨花儿】〔丑上〕嬴奸卖俏妆扮娇。迷魂阵裏连珠炮。一个来时一个倒。嗏。陶朱公下网圈得他醮。

〔相见介净〕妈妈。多时不见。〔丑〕包官人。一向一向。贼。你这多时在那裏去了。想杀我。想杀我。〔净〕言之不尽。只为功名。在京走一遭。〔丑〕敢是高中了。〔净〕我到京占龟问卜。都说守旧。这等只是照旧。〔丑〕敢是不中。〔净〕然也。〔丑〕你一向也想着我么。〔净〕我若不想你。天厌之。天厌之。前者为想你。茶叶一日吃了二斤。〔丑〕怎么想我吃茶叶。〔净〕想着你恶心起来。吃些茶叶解吐。〔丑〕遭瘟的。我想你是端的是想。〔净〕怎么是想。〔丑〕我想你一顿吃了六七碗饭。纔知你是个鸱儿狗骨头。〔净〕方纔进到平康巷。不知总甲为何要动你一个呈子。〔丑〕我又不曾冲撞他。为何要呈我。〔净〕他也直说你脚大。侵占他的地方。〔丑〕狗骨头。你纔知老娘的脚色。〔净〕休要闲说。我且问你。箫儿成了人么。〔丑〕我女儿成人两年了。〔净〕好好。长长短短。知道了万万千千。〔丑〕休要取笑。〔净〕也罢。叫他出来见我。〔丑〕包官人。你好轻人。我女儿丽春园逼邪气莺莺花赛压众芳。美娇娇活艳艳的观世音菩萨。等闲不便出来。你说不得一个请字。你到说叫他出来。〔净〕肏你娘的怪。我在江湖上见了多少。似你女儿的。车载斗量。好似你那女儿的。看了千千万万。你在我面前卖嘴。〔丑〕包官人。你休胡说。那曾见你使钱。我家女儿。赛过巫山仙女。欺压月裏嫦娥。子弟见了。魂不附体。常人见了。晓夜不眠。官员见了。错断公事。秀才见了。咬折牙签。财主到此一见。舍了山田水田。客商见了。留下茶船米船。庄家人见了。卖了南园北园。和尙见了。便把袈裟当典。〔净〕罢罢。和尙也相交他。〔丑〕怎么不相交。〔净〕他是个光棍。〔丑〕他是个佛主。道士见了。懒去朝玄。〔净〕道士一发不好接他了。〔丑〕道士怎么不好。〔净〕他是醮鬼。〔丑〕你一发不知。那道士正是个妙人。前日郑元和在此耍了四五个月。整整造化了七八十年。〔净〕堪笑菜瓜■〈行外亢内〉院。到说我每不见。那曾厅上迎宾。专一打诨酒店。手似统臂黑猿。面如活鬼出现。搽着一脸粉。好似灰甁。拿着一管箫。好似鬼判。背着一面琵琶。就似金刚直殿。本是烧火的粉头。到说我们不见。若还奉酒三杯。急急还家许愿。〔丑〕为何奉酒三杯。你到还家许愿。〔净〕靑天白日。被你迷了。怎么不要去许愿。〔丑〕那贼狗骨头。气死我也。天那。〔打净介净〕不要打。〔丑〕牵情卖俏。到此莫非作成我家。〔净〕正是正是。我特送一个孤老与你箫姐。〔丑〕端的是什么样人。〔净〕是个秀才。为因功名不遂。我请他到此作耍。此人最好风月的。只要奉承得好。钱财再不计较。〔丑〕这等作成作成。〔净〕待我去请他来。呀。怎么还不见来。〔生上〕相逢不飮空归去。洞口桃花也笑人。包先生。人人说你干空头。果然有些。我学生在此候久了。〔净〕抛撇抛撇。学生久已不到平康巷内。遇着几个旧表子。〔生〕先生尊翠太多。〔净〕便是。适纔两家。把我衣服都扯破了。〔生〕先生就进去飮几杯。免被他扯破衣服。〔净〕韦兄。不要错会了意。是他扯我出来。不是他扯我进去。〔生〕先生也不见着人。〔净〕我特为先生来寻。无一个可意的尊翠奉承。〔生〕如今可曾寻否。〔净〕有了。请裏面相见。〔生〕多谢。〔相见介丑转介生〕包兄。你眠在花街。卧在柳巷。这妓者就说是好的。〔净〕先生不要性急。这是我的对头。他有一个好女儿在裏面。〔生〕罢了。看这嘴脸。也不见好处。〔净〕他那女儿是杂种别种生的。比他改样。〔生〕也罢。待他出来一见。好便在此间。如不遂意。别往。〔生丑相见介生〕上姓。〔丑〕姓萧。〔生〕有几位大姐。〔丑〕只有一个小女。待我叫他出来。女儿。有客在此。 

【风马儿】〔贴上〕帘外娘催不住声。倚阑无力梦初醒。强妆待月迎风态。那得尤云殢雨情。

〔丑〕我儿。有客在此。〔贴〕是那一个。〔丑〕就是前者与我相交的包舅舅在此。〔贴〕包舅舅万福。〔净〕箫姐姐。一向一向。〔贴〕我娘常想你。缘何再不来望我娘一遭。〔净〕我只为功名。在京去了。〔贴〕敢是坐监。〔净〕正是。我当时与你娘相交。你那时只有六七寸长。〔贴〕敢是六七岁。〔净〕这半边是我做的。〔贴〕休要取笑。〔净〕今日特来作成你。〔贴〕作成我甚么。〔净〕作成你一个使钱可意的孤老。〔贴〕甚么可意。〔净〕姓韦。肯使钱。号做韦一撮。他用银子。也不用等子。只一撮。你若奉承他快活。他就和你多撮一撮。〔贴〕呸。休要取笑。请来相见。〔净〕韦兄。大姐出来了。〔贴〕相公万福。〔生〕大姐久慕。话不虚传。〔净〕韦兄有七步之才。立着赞他几句。〔生〕小生就有了。〔净〕你两个面也不曾会就有了。〔生〕休要取笑。看他月眉星眼人间少。花貌春容天下奇。瑶圃巫山仙会集。谪来尘世了私期。〔丑〕谢佳作了。〔净〕此乃状元之才。不可废了。可买一个轴子来写起。挂在率宾堂中。〔丑〕我家没有个率宾堂。〔净〕率宾归王。〔丑〕专要讨便宜。老鸱儿看茶来吃。〔末上〕两脚走奔波。老鸱笑呵呵。不知来何姓。到称新姐夫。包舅舅在此。一向一向。〔净〕你在此几年了。〔末〕在此十年了。〔净〕成精了。身上怎么还不出绿毛。〔末〕怎的出绿毛。〔净〕绿毛乌龟。〔末〕舅舅作成。〔贴〕相公尙姓。〔生〕在下姓韦。〔净〕韦相公乃黉门杰士。〔贴〕韦相公旣是黉门杰士。敢问治何经。〔生〕小生颇通五经。〔丑〕包相公。我女儿小捱不得。〔净〕你怎么说。〔丑〕韦相公要动到五更。〔净〕通五经书。〔贴〕不问五经大义。敢问孔子之道如何说。〔生〕夫子之道忠恕而已矣。〔贴〕孟子之道。将何竖立。〔生〕孟子之道。养浩然之气。在孔子只说仁。孟子便说出许多来。〔贴〕那许多。〔生〕配义与道。皆开发人之善心。非矜己夸能。〔贴〕班门弄斧。娘。这是上等饱学之士。不要慢他。可敬可敬。〔生〕包兄。他是个妓家。能如此。可羡可羡。〔净〕韦兄。他是个女流之辈。到来盘问你许多故事。你何不掇他一掇。〔生〕答他一答。〔净〕正是正是。〔生〕大姐。本司生长。在外生长。〔贴〕本司生长。〔生〕旣是本司生长。敢问大姐记得多少杂剧院本。〔贴〕妾亦广博。文武杂剧也晓得五六十本。〔生〕请大姐明数一数。〔贴〕不中听。〔生〕久慕。〔净〕不要别样弹唱。只是淸唱罢。〔贴〕污耳了。 

【后庭花】我记得东墙人月圆。〔生〕包兄。东墙人月圆的故事。知道么。〔净〕我前日记得。今日忘了。〔生〕此乃是八月十五。董秀英约马君卿的故事。〔净〕正是董秀英的故事。方纔想得起来了。〔贴〕我记得湘陵西子篇。〔生〕包兄。这个故事你晓得么。〔净〕敢是董秀英的故事。〔生〕先生好快记。又是董秀英。是别的了。〔净〕是甚么。〔生〕是湘陵鼓瑟诗。〔净〕我正要说出来。又被你说去了。〔贴〕我记得出塞昭君怨。〔生〕明妃故事。〔净〕是明妃。〔贴〕我记得诚心令女贤。〔生〕烈女传。〔贴〕我记得窦娥寃。〔净〕雪洲方表窦娥寃。〔生〕这个纔是。〔净〕我那一个故事不晓得。〔生〕又来说嘴了。〔贴〕我记得金山金山题怨。〔净〕我晓得这个是松江过去的那金山。〔生〕不是。不是。苏小卿的故事。你知道么。〔贴〕哑观音参哑禅。李夫人哭杜鹃。别虞姬拆锦鸳。杜韦娘舍翠钿。呀。有个没兴的荆娘。荆娘愁怨。柳靑娘。仗锦笺。莫愁吟。苏蕙编。回文诗。带意传。薛涛耻。红袖脸。断肠吟。鸿鸟编。断肠吟。鸿鸟编。

〔生〕好好。包兄。此间大姐。委实妙哉。〔贴〕休笑休笑。〔净〕难道就去。〔生〕我学生作一小东。〔净〕学生作东纔是。只是不曾带得银子。〔生〕学生有。只是不多。刚刚一两五钱。先奉整酒。〔净〕我在他家走了多年。不曾出这许多银子。他纔到。就出这许多。引惯了他。待我留下一块。妈妈。韦相公说。劳动了大姐一回。难说就去。奉过一两银子。在此间整酒。宿钱都在内。你只管奉承他。后来就肯使大钱。〔丑〕也不见得使大钱。我儿。待我去卖他一卖。韦相公。老身自家整酒。不劳见赐。一两银子多了。〔生〕小生一时不曾多带得些来。先奉过一两五钱整酒。〔净〕罢了。一缸好酒弄酸了。〔丑〕我说有些跷蹊。包官人你来。方纔韦相公说。一两五钱俱是整酒的。想宿钱还要另送。你怎么只与我一两。〔净〕是一两五钱。〔丑〕只得一两。〔净〕敢是大姐拿了。〔丑〕我家大姐是这样人。〔净〕敢是后生拿了。〔末〕干我甚事。拿的就是亡八。〔净〕到是假的。你又不拿。他又不拿。说来说去。到是我拿了。待我袖儿裏看一看。还好。落在袖儿裏。落在外面也没有了。〔丑〕怎么刚刚落在袖儿裏。敢是走了炉。〔净〕你不晓得。自古道死金活银。银子包儿是破的。走了这一块出来。〔丑〕全亏你这张嘴。〔净〕我若没有这张嘴。饿死了。〔丑〕将酒过来。〔生〕我这酒先递妈妈。〔丑〕不劳。〔生送酒介丑〕多承厚爱了。 

【驻云飞】〔生〕举止从容。压尽勾栏。压尽勾栏占上风。行动香风送。频使人钦重。嗏。玉玷污泥中。岂比凡容。一曲淸商。满座皆惊动。何似今生有幸逢。肯似襄王一梦中。

</div>
    <div class="pagination">
<a href="六十种曲玉环记_page2.html">上一页</a><a href="六十种曲玉环记.html">1</a><a href="六十种曲玉环记_page2.html">2</a><span class="current-page">3</span><a href="六十种曲玉环记_page4.html">4</a><a href="六十种曲玉环记_page5.html">5</a><a href="六十种曲玉环记_page6.html">6</a><a href="六十种曲玉环记_page7.html">7</a><a href="六十种曲玉环记_page8.html">8</a><span>...</span><a href="六十种曲玉环记_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
