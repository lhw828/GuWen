<!DOCTYPE html>
<html>
<head>
    <meta charset="UTF-8">
    <title>六十种曲锦笺记 - 第 3 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲锦笺记 - 第 3 页/共 18 页</h1>
    <div class="content">
腰间宝剑七星文。臂上雕弓百战勋。谩说寰中多黠虏。须知天上有将军。下官姓柳。名菀。字茂夫。唐山南节度使柳子宽之裔。由武功历升福建副元帅。顷刻文凭钦限甚紧。卽日起程前去。路途迢递。烽警不常。夫人杨氏。小女淑娘。俱不挈带。只选一二能干家人。伏侍前行便了。正是渐与骨肉远。转于僮仆亲。 

【前腔】〔老旦上〕羽檄遥催赴柳营。乍闻脂辖也不胜情。〔旦上〕含愁花底对离尊。牵衣问。何日复趋庭。

〔见介外〕夫人。我文凭已到。钦限甚紧。卽日就要起行。你母子俱不好带了。〔老旦〕嗄。待备巵酒。少壮行色。望相公少留。〔外〕生受你。〔老旦〕快看酒来。〔小生扮仆上〕竹叶离尊满。〔净扮婢上〕梅花别路长。酒在此。〔老旦送酒介〕 

【催拍】〔老旦〕匆匆去魂销泪倾。一巵酒悲歌渭城。天涯咫尺分。天涯咫尺分。相公。边境风霜。好谨晨昏。宦海波涛。须惜身名。〔外〕夫人不必挂怀。〔合〕长亭路正値芳春。草细细。柳靑靑。

【前腔】〔外〕感君恩推毂专征。誓扫靖烽烟虏尘。〔老旦旦悲介外〕别离肯泪倾。别离肯泪倾。〔老旦〕相公。家事你也掉得下。〔外〕我欲列云台。锺鼎铭勋。松菊田园。那管荆蓁。

〔合前末扮武官上〕经山复历水。送往更迎来。〔生丑小旦杂扮四军士上〕牙斾从征展。兵符到府开。〔众〕门上通报。福建帅府差人迎接老爷。〔小生应报介老旦旦净退下外出见介末〕本府都爷差把总迎接老爷。〔叩头介众随叩介外〕打发回帖与那官先回。军校外厢伺候。〔众应下老旦旦净复上外起更衣介〕 

【前腔】〔旦〕念椿庭桑楡景侵。为王事孤身海滨。况如今呵。干戈四野横。干戈四野横。爹爹。还愁你超乘穿杨。耗力疲形。聚米量沙。竭虑劳神。

〔合前众起净辍席下外〕叫院子。分付书手写吿示在门上。三姑六婆。管门人役。不许放入。如违查出重究。〔小生应介外〕夫人。还有一句紧要话。你须听着。〔老旦〕愿闻。 

【一撮棹】〔外〕念我女年甫及丁。婚姻事切莫闲评。还记省。媒言两誉难凭。姑候我返斾向家林。卜日陈屛雀。从容选俊英。归迟吉。古语有明征。

〔老旦〕谨依尊命。 

【尾声】〔合〕临岐飮泣情难忍。两地不胜孤另。〔老旦旦〕莫惜关山把鱼雁沈。

〔老旦〕一溪春水送行舟。



〔外〕五两风来不暂留。

〔旦〕日暮征帆何处泊。



〔老旦〕烟波江上使人愁。 

第四出
访姨

【水底鱼儿】〔净上〕剑腹饴唇。惯为冰上人。兼居奇货。掉臂入朱门。掉臂入朱门。

老身本姓何。奔走脚如梭。心肠千调曲。计较万般多。来往皆豪富。交游半绮罗。是非能会讲。风月善调和。作伐家家到。经营处处过。本钱三寸舌。伙计几虔婆。信善元非善。无夫却有夫。儿曹好生意。一棹在西湖。老身无处不熟。柳衙尤觉相亲。一向怕他老头儿在家。不敢去。闻他昨已赴任。不免去走一遭。呀。前面来的是曾尼姑。想他也要去的。我且等着他同行。 

【前腔】〔丑上〕恭貌慈声。孔方如命根。白莲沼沚。是我子孙坟。是我子孙坟。

贫尼名了缘。出家极乐庵。深知和尙趣。惯得女娘欢。酒肉关门吃。经文登座宣。十方胜租户。三宝是良田。妆佛需金箔。修房化木椽。巧■〈马匡〉施食米。明折点油钱。刀踞由他解。油锅任彼煎。自作还自受。只顾眼晴前。新春事忙。不曾进城。今日稍暇。不免到施主人家走一遭。呀。老娘。老娘。〔净〕师伯。师伯。敢要柳衙裏去。〔丑摇手介净〕怎么。老头儿不在了。〔丑〕他有吿示在外。三姑六婆。不许放入。怎好去。〔净〕不妨。有人拦阻。只说奶奶要看经保佑老爷。央我请你来的。〔丑〕有理有理。老娘。自古道锁钥尽固。径窦可由。〔净〕师伯。又道是盐紧好卖。贼紧好偷。快走快走。〔下〕 

【西地锦】〔老旦上〕椒斝余香甫尽。俄惊日又逢人。〔旦上〕图花学鸟初裁胜。〔小旦捧彩胜上〕愿祈玉貌常新。

〔旦跪小旦随跪介旦〕今日人日。孩儿制得彩胜。献上母亲。愿祈岁岁年年常新不老。〔老旦〕生受你。〔悲介〕一别音容两渺茫。每逢佳节倍堪伤。柳条弄色不忍见。梅花满枝空断肠。〔旦〕母亲。如何悲痛起来。〔老旦〕孩儿。你不晓得。我与你梅家姨娘从幼结拜。契胜同胞。每至人日。以此交赠。自他远嫁吴中。死经十载。二十年来。此典旷绝。今日你复上我彩胜。不由我不覩物思人也。〔皆泪介净上〕直途塞已久。曲径通复远。〔内作犬吠介丑上〕欲谒绮窗人。宁畏金铃犬。〔见介老旦〕二位一向怎不来。〔净丑〕怕老爷怪。〔老旦〕何妨。〔净〕小姐想在此相伴奶奶。〔老旦〕他道今日人日。来上我彩胜。〔丑〕嗄。一二三四五六七。万物生芽是今日。〔净〕你看远天归雁拂云飞。〔跳介〕近水游鱼迸冰出。果然人日。胥上彩胜。〔丑〕阿弥陀佛。正是这等。我们经典上说。只今见在爷娘。便是释迦弥勒。若还供养得他。何用别作功德。佛。孝顺孝顺。〔净〕师伯好说。我也学得一个偈子。宣与小姐听。〔丑〕起尊。〔净〕为人在世敬爹娘。〔丑和佛介净〕忤逆空烧万炷香。〔丑和介净〕人无爹娘来养育。〔丑和介净〕怎得身躯六尺长。〔丑和介〕 

【前腔】〔生上〕山水动人淸兴。何辞百里孤征。居停有主游装整。好敎到处幽寻。

〔外扮马夫随上〕这裏是柳衙了。〔生下马介〕我家小厮怎不见。〔外〕在后边。〔生〕你就与我通报。说姑苏梅公子拜谒奶奶。〔外〕有人么。〔小生上〕是那个。〔外〕姑苏梅公子拜谒奶奶。〔小生〕少待。〔报介老旦对旦介〕呀。这就是梅家姨娘之子。快请。〔小生应介老旦〕二位到小女房中待茶。〔净〕师伯先请。我陪奶奶出去就来。〔丑〕起尊起尊。〔旦小旦〕檐前闻鹊喜。花外有人来。〔下老旦迎生介〕死别生离。衔悲积岁。兹见吾子。如见尊堂。〔生〕姨娘请上。待愚甥拜参。〔老旦〕来路辛苦。免拜罢。〔生拜介〕自别尊颜。屡更寒暑。积诚拜谒。特展怀私。〔净见介〕雄鸡生蛋。公子公子。〔生答介丑挑担上〕岁月几更新。人烟原是旧。奶奶磕头。〔老旦〕起来。院子。分付一面整酒。一面收拾园中。与相公安歇。〔小生应引丑外携担下老旦〕请坐。今年几岁了。 

【锁南枝】〔生〕临新岁。十八春。〔老旦〕曾入泮么。〔生〕秋风已曾闻鹿鸣。〔净〕元来发科了。可喜可喜。〔老旦〕何不去会试。〔生〕抱病滞江阴。陶情离乡井。〔老旦〕旣有恙。出来耍耍到好。〔生〕山水兴。素颇深。拟豪游。待春尽。

〔老旦〕只是怠慢。〔生〕打搅。姨娘一向好么。 

【前腔】〔老旦〕蒙垂问。向颇宁。〔生〕有弟妹否。〔老旦〕伶仃一女初长成。〔生〕近闻姨夫高擢。还在何处。〔老旦〕带甲鎭南闽。新春始之任。〔生〕元来纔去。姨娘怎不同行。隔关山。千里程。薄沧溟。畏烽警。

【前腔】〔净〕我看梅相公年方妙。名已成。玉堂金马应早登。俊雅更聪明。殷勤且恭敬。他是瀛洲客。阆苑人。纵安仁。恐难胜。

〔净〕奶奶。师伯在内。老身进去。〔老旦〕请便。〔净〕 

相公偏陪了。拜辞堂上客。往见合中人。〔下生〕这位是何人。〔老旦〕何老娘。常在这裏走动的。〔生〕 

嗄。〔小生上〕金樽浮玉液。绮席列珍羞。禀奶奶。酒席完备了。〔老旦〕梅相公请。 

〔老旦〕堂前薄席陈。



愧乏海陆珍。

〔生〕旷岁一登历。



逈然洗愁辛。 

第五出
友聚

〔末上〕一年明月打头圆。此夜风光实可怜。院院烧灯如白日。暖香红焰一时燃。自家非别。邹府中一个院子是也。今夕上元佳节。适値吴下梅春元远来。公子分付整设灯筵。邀彼聚乐。且喜早已完备。你看端的好灯市。〔内应介〕怎见得。〔末〕但见霞蒸日灿。电闪星垂。分明贝阙瑶台。说甚蓬壶阆苑。照发兰膏。满室扶余火玉。光摇莲炬。盈眸洞穴明珠。穷人力翦就轻罗万眼。似鬼工垒成弱骨千丝。珍珠灯。水晶灯。琉璃灯。虾须灯。鱼骨灯。方方圆圆。大大小小。总不下千余盏。料丝屛。料条屛。云母屛。夹纱屛。羊皮屛。高高矮矮。叠叠重重。少可有百来层。珠盖参差画梁间黯糁糁一似云生。宝缨连络。华筵上脆冷冷乍疑雨下。菡萏城中。凤吐龙衔。光焰焰由来不夜。篔筜洞裏。猿擎鱼负。影荧荧果是常明。汨碌碌轻球滚地。尽道流星飞度。皎团团素縠悬枝。却疑片月旋升。夜明帘。金光簟。掩映生辉。玛瑙座。珊瑚檠。华彩增煊。鳌山几叠。攒拥着紫葡萄。白杨梅。朱杮儿。许多夜色。火树千株。放出那蜂赶梅。梨花炮。水浇莲。无数奇花。九龙百响。赛月明冲霄犯斗。游鱼走鼠。水金莲遶砌穿波。门儿外。嚷嚷憧憧。纷纷杂杂。拥不开的。半是那商灯谜狎客。厅事前。周周匝匝。挤挤挨挨。遣不去的。都是那看烟火游人。正是锦里开芳宴。兰缸艳早年。缛彩遥分地。繁光远缀天。道犹未了。宾客早到。 

【阮郞归】〔净上〕胸藏星斗气凌烟。寰中若敢先。三都一笔字堪悬。多知继写宣。

文章如锦气如虹。出众风流自不同。酒德有神多客颂。靑山明月不曾空。自家姓赵。名章。字成文。钱塘县学生也。度若江河。眼空宇宙。科场虽屡北。志气终未颓。揣摩经史。不辞夜雨灯毡。放浪湖山。最爱春风桃杏。多闻多识。人人道我就是那博学张华。耽酒耽诗。自想起来还是个高情李白。今夕表弟邹元虚邀我相陪吴下梅君。不免走一遭。〔末见报介〕 

【前腔】〔小生上〕故人情致寄湖天。游鞯久未援。喜逢良夜可盘桓。烧灯整玳筵。

〔末禀见介净〕梅君怎不到。〔小生〕想卽至矣。〔净〕老弟缘何与彼相识。〔小生〕梅君令岳薛水部。乃家君契厚同年也。〔末〕梅相公到了。〔小生净起迎介〕 

【前腔】〔生上〕豪游山水日西旋。江城接暝烟。彩楼箫鼓杂繁弦。华灯朗月天。

〔见介拜介生〕宠顾失趋迎。负罪良深。拜瞻不値怅徒殷。〔小生〕久慕芳声形梦想。何幸遥临。〔净〕年少蹑云程。敬羡何胜。〔小生〕草草杯盘聊展敬。祈鉴微忱。请坐。〔生〕老先生高姓。〔净〕赵章。〔小生〕成文表兄也。〔生〕久仰久仰。〔小生〕快看酒来。 

【光光乍】〔丑上〕巧趋承。善哄骗。屋裏台无面。扇骨揩来光潋滟。东家哺饭西家宴。

小子常伯醒是也。闻得邹元虚张灯宴客。不免寻个话头。做个陪客儿。〔候介末〕常先生在外。〔小生〕请进来。〔众见介丑〕小弟所荐讲学朋友。昨有书来说。有事未得过江特来回覆。〔小生〕多谢。〔丑〕吿退了。〔小生〕同坐一坐。〔丑〕小弟不该。也罢。常言道。见食不抢。到老不长。若固辞。似不流利了。叨扰了。〔小生送席介丑私问介末〕这是吴下梅春元。〔丑惊揖介〕有眼不识。失敬了。失敬了。〔席完坐介〕 
</div>
    <div class="pagination">
<a href="六十种曲锦笺记_page2.html">上一页</a><a href="六十种曲锦笺记.html">1</a><a href="六十种曲锦笺记_page2.html">2</a><span class="current-page">3</span><a href="六十种曲锦笺记_page4.html">4</a><a href="六十种曲锦笺记_page5.html">5</a><a href="六十种曲锦笺记_page6.html">6</a><a href="六十种曲锦笺记_page7.html">7</a><a href="六十种曲锦笺记_page8.html">8</a><span>...</span><a href="六十种曲锦笺记_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
