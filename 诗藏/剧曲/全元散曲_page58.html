<!DOCTYPE html>
<html>
<head>
    <meta charset="UTF-8">
    <title>全元散曲 - 第 58 页/共 116 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元散曲 - 第 58 页/共 116 页</h1>
    <div class="content">　　【双调】水仙子
　　△维扬遇雪
　　芦汀渐渐蟹行沙，梅月昏昏鹤到家，梨云冉冉蝶初化。透朱帘敲翠瓦，莫吹箫不必烹茶。玉蓑衣人堪画，金盘露酒旋打，预赏琼花。
　　△道院即事
　　炉中真贡长黄芽，亭上仙桃绽碧花，吟边苦茗延清话。玄玄仙子家，小舟横浅水平沙。芳草眠驯兔，绿杨啼乳鸦，门掩青霞。
　　【双调】折桂令
　　△小金山
　　拂阑干仙袂飘飘，堂占波心，缆解松腰。露满螺杯，风香翠袖，月冷鸾箫。比江上金山小小，望天边银海迢迢。醉倚红桥，休说江南，西子妖娆。
　　△小崆峒燕集
　　小崆峒庭院深深，老鹤长鸣，鹦鹉能吟。帘外荷香，楼前柳影，井上桐阴。七宝树天风古林，六铢衣水月观音。座列琼簪，酒进金波，曲奏瑶琴。
　　△秋思
　　写新诗红叶胭脂，数字归鸿，一扇凉ざ。远水空奁，残荷老翠，倦柳荒丝。瘦嘴鼻羞看镜子，病腰肢宽褪裙儿。间别多时，不似今年，又害相思。
　　【中吕】满庭芳
　　△碧山丹房
　　闲闲道隐，玄玄妙门，怪怪山人。予生自有神仙分，何必寻真？红的花开小春，碧檀栾树倚苍云。吹箫韵，观棋夜分，沈水暖梅魂。
　　△春怨
　　尘蒙玉轸，妆残翠靥，围褪罗裙。月明谁上秦楼问？香冷灯昏。水北花南那人，莺来燕去三春。清明近，于飞上坟，不由我不伤神。
　　【越调】寨儿令
　　△忆别
　　花见羞，泪凝眸，别时语言不应口。柳下秦讴，马上吴钩，何处寄风流？五湖范蠡渔舟，西风季子貂裘。青鸾迟远信，白雁报新秋。愁，懒上小红楼。
　　【双调】殿前欢
　　△春游
　　上花台，落红沾满绿罗鞋。谁家庭院秋千外，兰麝裙钗。我闲将笑口开，也待了芳春债，何处把新诗卖。无情蝶怨，不饮莺猜。
　　△湖上
　　夜游湖，翠屏飞上玉蟾蜍。粉墙犹记题诗处，树影扶疏。写新诗作画图，雪老西泠渡，花谢孤山路。林逋领鹤，潘苑骑驴。
　　【双调】清江引
　　△碧山丹房早起
　　翠蓬一壶天地小，又是邯郸道。寻真客到来，梦短人惊觉，泠泠玉笙松月晓。
　　△张子坚运判席上三首
　　功名壮年今皓首，拣得溪山秀。清霜紫蟹肥，细雨黄花瘦，床头一壶新糯酒。去来去来归去来，菊老青松在。生前酒一杯，死后名千载，淮阴侯不如彭泽宰。云岩隐居安乐窝，尽把陶诗和。村醪蜜样甜，山栗拳来大，梅窗一炉松叶火。
　　【越调】小桃红
　　△湖上和刘时中二首
　　一声娇燕绿杨枝，满眼寻芳事。塔影雷峰水边寺，夕阳时，画船无数围花市。三弦玉指，双钩草字，题赠粉团儿。
　　棹歌惊起锦鸳鸯，开宴新亭上。诗有新题酒无量，醉何妨？长吟笑倚阑干望。西湖夜凉，吴姬低唱，画舫宿荷香。
　　【中吕】朝天子
　　△道院中碧桃
　　翠蛾恨谁？青鸾信迟，题诗记清明日。泪弹红雨笑邻姬，同立苍苔地。萼绿仙人，玄都观里，怪刘郎不记得。今春又归，花能几回？且自吹笙醉。
　　△访九皋使君
　　槿篱，傍水，楼与青山对。一庭香雪糁荼コ，松下溪童睡。净地留题，柴门还闭，笼开鹤自飞。看梅，未回，多管向西湖醉。
　　△春思
　　菱花破两边，瑶琴断四弦，恩又翻成怨。黄云孤雁褪花钿，羞掩双鸾扇。归燕年年，离恨绵绵，又西湖拜扫天。寺前，上船，试照我伤春面。
　　【中吕】红绣鞋
　　△题惠山寺
　　舌底朝朝茶味，眼前处处诗题，旧刻漫漶看新碑。林莺传梵语，岩翠点禅衣，石龙喷净水。
　　△蔡行甫郊居
　　白露离离香稻，清风小小团茅，蔡仙家只隔宋姑桥。篱边一水绕，门外两山高，庭前双桧老。
　　△集庆方丈
　　月桂峰前方丈，云松径里禅房，玉瓯水乳洗诗肠。莲花香世界，贝叶古文章，秋堂听夜讲。
　　【双调】沉醉东风
　　△秋夜旅思
　　二十五点秋更鼓声，千三百里水馆邮程。青山去路长，红树西风冷。百年人半纸虚名，得似璩源阁上僧，午睡足梅窗日影。
　　△气球
　　元气初包混沌，皮囊自喜囫囵。闲田地著此身，绝世虑萦方寸。圆满也不也烦人，一脚腾空上紫云，强似向红尘乱滚。
　　△琼珠台
　　琪树暖青山鹧鸪，石床平红锦氍毹。云间萼绿华，梅下蓬莱屦。倚高寒满身香露，相伴仙人倒玉壶，月明夜瑶琴一曲。
　　【双调】庆东原
　　△春日
　　莺啼昼，人倚楼，酒痕淹透香罗柚。蔷薇水蘸手，荔枝浆爽口，琼花露扶头。有意送春归，无奈伤春瘦。
　　【中吕】迎仙客
　　△春思
　　鱼尾钗，凤头鞋，花边美人安在哉？烟冷宝炉香，尘昏玉镜台。燕子归来，月淡朱帘外。
　　△括山道中
　　云冉冉，草纤纤，谁家隐居山半掩？水烟寒，溪路险。半幅青帘，五里桃花店。
　　【双调】落梅风
　　△客金陵
　　台城路，故国都，湿胭脂井痕香污。后庭不知谁是主？乱蛩吟野花玉树。
　　△春日宫词
　　催筝雁，舞镜鸾，惜春归蝶狂蜂乱。阿金自调银字管，按霓裳牡丹花畔。
　　△碧云峰书堂
　　依松涧，结草庐，读书声翠微深处。人间自晴还自雨，恋青山白云不去。
　　【中吕】山坡羊
　　△酒友
　　刘伶不戒，灵均休怪，沿村沽酒寻常债。看梅开，过桥来，青旗正在疏篱外，醉和古人安在哉。窄，不够酾。哎，我再买。
　　△客高邮
　　危台凝伫，苍苍烟树，夕阳曾送龙舟去。映菰芦，捕鱼图，一竿风旆桥西路，人物风流闻上古。儒，秦太虚；湖，明月珠。
　　【南吕】金字经
　　△春怀
　　瘦影孤鸾鉴，怨声阿鹊盐，病起离人愁转添。嫌，燕归双入帘。朱门掩，夜香不喜拈。
　　△梅边
　　雪冷松边路，月寒湖上村，缥缈梨花入梦云。巡，小檐芳树春。江梅信，翠禽啼向人。
　　△石门洞天
　　锦树开图障，翠峰堆发鬟，屋老苍云暗紫坛。闲，玉龙耕破山。白石烂，半岩秋雨寒。
　　△仙居
　　白日孤峰上，紫云双涧边，饥有松花渴有泉。仙，抱琴岩下眠。蟠桃宴，鹤来骑上天。
　　△别怀
　　海树离怀近，月英眉黛愁，《金缕》一声双玉舟。留，共登思远楼。重阳后，菊花风雨秋。
　　【仙吕】太常引
　　△姑苏台赏雪
　　断塘流水洗凝脂，早起索吟诗。何处觅西施？垂杨柳萧萧鬓丝。银匙藻井，粉香梅圃，万瓦玉参差。一曲乐天词，富贵似吴王在时。
　　【双调】湘妃怨
　　△武夷山中
　　落花流水出桃源，暖翠晴云满药田。流金古像开香殿，步虚声未远，鹤飞来认得神仙。傍草漫山径，幽花隐洞天，玉女溪边。
　　△山中隐居
　　丹翁投老得长生，白鹤依人认小名。青山换主随他姓，叹乾坤一草亭，半年不出岩扃。写十卷《续仙传》，和一篇《陋室铭》，补注《茶经》。
　　△怀古
　　秋风远塞皂雕旗，明月高台金凤杯。红妆肯为苍生计，女妖娆能有几？两蛾眉千古光辉。汉和番昭君去，越吞吴西子归，战马空肥。
　　△黄山道中
　　何人礼斗上松梢？有客题名刻树腰。指前峰半日行来到，这山不是小，洞天宽容我诗豪。白云观欹仙枕，朱砂泉流药瓢，紫兰宫玉女吹箫。
　　【双调】折桂令
　　△钱塘即事
</div>
    <div class="pagination">
<a href="全元散曲_page57.html">上一页</a><span>...</span><a href="全元散曲_page53.html">53</a><a href="全元散曲_page54.html">54</a><a href="全元散曲_page55.html">55</a><a href="全元散曲_page56.html">56</a><a href="全元散曲_page57.html">57</a><span class="current-page">58</span><a href="全元散曲_page59.html">59</a><a href="全元散曲_page60.html">60</a><a href="全元散曲_page61.html">61</a><a href="全元散曲_page62.html">62</a><a href="全元散曲_page63.html">63</a><span>...</span><a href="全元散曲_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
