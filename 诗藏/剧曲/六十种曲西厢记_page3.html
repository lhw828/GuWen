<!DOCTYPE html>
<html>
 <head>
  <meta charset="utf-8"/>
  <title>
   六十种曲西厢记 - 第 3 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六十种曲西厢记 - 第 3 页/共 9 页
  </h1>
  <div class="content">
   【六么序】〔旦〕听说罢魂离殻。见放着祸灭身。将袖梢儿搵住啼痕。好敎我去住无因。进退无门。可着俺那搭儿裏人急偎亲。孤孀子母无投奔。吃紧的先亡过了有福之人。耳边厢金鼓连天振。征云冉冉。吐雨纷纷。 
　　【么】那厮每风闻。胡云。道我眉黛靑颦。莲脸生春。恰便是倾国倾城的太眞。兀的不送了他三百僧人。半万贼兵。一霎儿敢翦草除根。这厮们于家为国无忠信。恣情的掳掠人民。便将那天宫般盖造焚烧尽。则没那诸葛孔明。便待要博望烧屯。 
　　〔老〕老身年六十岁。死不为夭。奈孩儿年少。遭此难。如之奈何。〔旦〕孩儿别无他计。除是将我献与贼人。庶可免一家性命。〔老哭云〕俺家无犯法之男。再婚之女。怎舍得你献与贼人。却不辱没了俺家谱。〔本〕咱每到法堂上问两廊下僧俗。有高见的。商议个长策。〔同到法堂科老〕孩儿。却怎生好。〔旦〕不如将我献与贼人。其便有五。 

　　【后庭花】第一来免摧残老太君。第二来免堂殿作灰尘。第三来诸僧无事得安存。第四来先君灵柩稳。第五来欢郞虽是未成人。须是崔家后胤。莺莺为惜己身。不幸去从着乱军。诸僧众污血痕。将伽蓝火内焚。把先灵为细尘。断绝了爱弟亲。割开了慈母恩。 
　　【柳叶儿】呀。将俺一家儿不留一个龆龀。待从军又怕辱没了家门。我不如白练套头寻个自尽。将我尸衬。献与贼人。也须得个远害全身。 
　　【靑哥儿】母亲都做了莺莺生忿。对傍人一言难尽。母亲休爱惜莺莺这一身。孩儿别有一计。不拣何人。建立功勋。杀退贼军。扫荡妖氛。倒陪家门。情愿与英雄结婚姻。成秦晋。 
　　〔老〕此计较可。虽不是门当户对。也强是陷于贼人之手。长老在法堂上高叫。两廊僧俗。但有退兵计策的。倒陪房奁。断送莺莺。与他为妻。〔本叫介生鼔掌上〕我有退兵之策。何不问我。〔见老介本〕这秀才便是前日带追荐的秀才。〔老〕先生计将安在。〔生〕重赏之下。必有勇夫。赏罚若明。其计必成。〔旦背云〕只愿这生退了贼者。〔老〕恰纔与长老说下。但有退得贼兵的。将小姐与他为妻。〔生〕旣如此。休唬了我浑家。请入卧房裏去。俺自有退兵之计。〔旦对贴云〕难得这生。一片好心。 

　　【赚煞】〔旦〕诸僧众各逃生。众家眷谁偢问。这生不相识横枝儿着紧。非是书生多议论。也堤防着玉石俱焚。虽然是不关亲。可怜见命在逡巡。济不济权将秀才来尽。果若有出师表文。吓蛮书信。张生呵。则愿得笔尖儿横扫了五千人。 
　　〔下本〕此事如何。〔生〕小生有一计。先用着长老。〔本〕老僧不会厮杀。请秀才别换一个。〔生〕休慌。不要你厮杀。只要你出去与贼人说。夫人本待便送小姐出来。奈有父服在身。不必鸣锣击鼔。惊了小姐。将军若要做女壻。可按甲束兵。退一射之地。限三日功德圆满。脱了孝服。换上吉衣。倒陪房奁。定送与将军。你快去说来。〔本〕三日后如何。〔生〕有计在后。〔本向内叫云〕请将军打话。〔贼云〕快送出莺莺来。〔本〕将军息怒。夫人使老僧来与将军说。〔如前云云贼〕旣然如此。限你三日。若不送来。着你人人皆死。个个不存。你对夫人说去。〔下本〕贼兵退了也。若三日后不送小姐出去。俺都是死的。〔生〕小生有一故人。姓杜。名确。号为白马将军。见统十万大军。鎭守蒲关。一封书去。必来救我。此间离蒲关四十余里。怎得人送书去。〔本〕若是白马将军肯来。何虑孙飞虎。俺这裏有一个徒弟。唤做惠明。则是要吃酒厮打。使他去。便不肯。将言语激他。他便去。〔生叫介〕有书寄与杜将军。谁敢去。谁敢去。〔惠明上〕我敢去。我敢去。 

　　【端正好】不念法华经。不礼梁王忏。颩了僧伽帽。袒下偏红衫。杀人心逗起英雄胆。两只手将乌龙尾钢椽■〈木昝〉。 
　　【滚绣球】非是我贪。不是我敢。知他怎生唤做打参。大踏步直杀出虎窟龙潭。非是我搀。不是我揽。这些时吃菜馒头委实口淡。那五千人也不索炙膊煎爁。腔子裏热血权消渴。肺腑内生心且解馋。有甚腌臜。 
　　【叨叨令】浮沙羹宽片粉添些杂糁。酸黄虀烂豆腐休调淡。万余斤黑面从敎暗。我将五千人做一顿馒头馅。是必休误了也么哥。休误了也么哥。饱餐余肉把靑盐蘸。 
　　〔本〕张秀才着你送书蒲关。敢去么。 

　　【倘秀才】〔惠〕你那裏问小僧敢也那不敢。我这裏启大师用咱那不用咱。飞虎将声名播斗南。那厮能淫欲。会贪婪。诚何以堪。 
　　〔生〕你是出家人。却怎不看经礼忏。则要厮打。 

　　【滚绣球】〔惠〕我经文也不会谈。逃禅也懒去参。戒刀头近新来将钢蘸。铁棒上无半星儿土渍尘缄。别的僧不僧俗不俗。女不女男不男。则会斋得饱去僧房中胡揜。那裏管焚烧了兜率也似伽蓝。您那裏善文能武人千里。尽在这济困扶危书一缄。有勇无惭 
　　〔生〕倘贼不放你过去。却如何。〔惠〕他不放我呵。你宽心 

　　【白鹤子】着几个小沙弥把幢幡宝盖擎。壮行者将杆棒镬叉担。你排阵脚将众僧安。我撞钉子把贼兵探。 
　　【二煞】远的破开步将铁棒颩。近的顺着手把戒刀钐。有小的提起来将脚尖■〈店〉。有大的扳下来把髑髅砍。 
　　【三煞】矁一矁骨都都翻了海波。滉一滉厮琅琅振动山岩。脚踏得赤力力地轴摇。手攀得忽剌剌天关撼。 
　　【四煞】我从来驳驳劣劣。世不曾忐忐忑忑。打熬成不厌天生敢。我从来斩钉截铁常居一。不似恁惹草拈花没掂三。劣性子人皆撡。舍着命提刀仗剑。更怕我勒马停骖。 
　　【五煞】我从来欺硬怕软。吃苦不甘。你休只因亲事胡扑俺。若是杜将军不把干戈退。张解元空将风月担。我将不志诚的言词赚。倘或纰谬。倒大羞惭。 
　　将书来。等我回音者。 

　　【煞尾】您与我借神威攂几声鼓。仗佛力呐一声喊。绣旗下遥见英雄俺。我敎那半万贼兵唬破胆。 
　　〔下生〕老夫人长老都放心。此书到日。便有佳音。正是眼观旌捷旗。耳听好消息。〔并下杜将军引卒上〕林下晒衣嫌日淡。池中濯足恨鱼腥。花根本艳公卿子。虎体鸳班将相孙。下官姓杜。名确。字君实。本贯西洛人也。自幼与张君瑞同学儒业。后弃文就武。遂得武举及第。官拜征西大将军。授管军元帅。统十万之众。鎭守蒲关。近闻君瑞兄弟在普救寺中。未知安否。又闻丁文雅失政。不守国法。剽掠黎民。我为不知虚实。未敢造次兴师。孙子有曰。凡用兵之法。将受命于君。合军聚众。■〈土巳〉地无舍。衢地交合。绝地无留。围地则谋。死地则战。军有所不击。城有所不攻。君命有所不受。能通于九变之利者。知用兵矣。吾今未疾进兵征讨者。为不知地利浅深出没之故也。昨日探听去了。不见回报。今日升帐。看有甚军情。来报我也。〔惠明上〕我离了普救寺。一日至蒲关。见杜将军走一遭。〔卒通报介杜云〕着他过来。〔惠见介〕小僧是普救寺来的。今有孙飞虎作乱。将半万兵围住寺门。欲劫故臣崔相国女为妻。有游客张君瑞奉书。令小僧报于麾下。欲求将军解危。〔杜〕将书过来。〔惠递书杜念介〕珙顿首再拜大元帅将军契兄纛下。伏自洛中。拜违犀表。寒暄屡隔。仰德之私。铭刻如也。忆昔联床风雨。叹今天各一方。客况复生于肺腑。离愁无慰于羁怀。念贫处十年藜藿。走困他乡。羡威统百万貔貅。坐安边境。威德播闻。寸心为慰。小弟辞家以来。欲诣帐下。以叙间阔之情。奈至河中府普救寺。忽値采薪之忧。未能如愿。不期贼将孙飞虎领兵半万。欲劫故臣崔相国之女。见围本寺。弟命亦在逡巡。将军倘念旧交。兴一旅之师。上以报国。下以救民。故相国虽在九泉。亦不泯将军之德矣。鹄俟佳报。造次干渎。不胜惭愧。伏乞台照不宣。张珙再拜。二月十六日书。〔杜〕旣然如此。和尙先行。我便起兵来也。〔惠〕将军是必疾来者。 

　　【赏花时】那厮掳掠黎民德行短。将军鎭压边廷机变宽。他弥天罪有百千般。若将军不管。纵贼寇骋无端。 
　　【么】便是你坐视朝廷将帝主瞒。若是扫荡妖氛着百姓欢。干戈息。大功完。歌谣遍满。传名誉到金銮。 
　　〔下杜出令介〕虽无圣旨发兵。将在军。君命有所不受。大小三军。听吾将令。速点五千人马。人衔枚。马勒口。星夜起发。直至河中府普救寺。救张生走一遭。〔飞虎引卒上两军对阵贼虚下老本生同上〕下书已两日。尙不见回音。〔生〕山门外喊声大举。莫不是俺哥哥军到了。〔生引老拜见科杜〕杜确有失防御。致令老夫人受惊。望勿见罪。〔生拜杜介〕自别兄长台颜。久失候教。今得一见。如拨云覩日。〔老〕老身子母。皆将军所赐之命。将何以报。〔杜〕不敢。此乃职分之所当为。敢问贤弟。因甚不至小营。〔生〕小弟甚欲来拜。奈小疾偶作。不能动止。所以失叩。今见夫人受困。言定退得贼兵者。以小姐妻之。因此愚弟奉书请兄。〔杜〕旣然又有此姻缘。可贺可贺。〔老〕安排茶饭者。〔杜〕下官不敢久离信地。卽此吿辞。但退军之策。夫人面许结亲。若不违前言。此诚淑女配君子也。〔老〕恐小女有辱君子。请将军筵席者。〔杜〕我不吃筵席了。我回营去。异日却来庆贺。〔生〕不敢久留兄长。有妨阃政。多劳台驾。没齿不忘。〔杜〕马离普救敲金镫。人望蒲东唱凯歌。〔并下〕 


　　第六出　红娘请宴 
　　〔老引贴上〕红娘。张先生大恩。一家难忘。你可收拾书房。就将张先生行李搬入内书院裏安歇。明日安排筵席。请来一会。别有商议。〔下生上对本云〕长老。今日幸退贼兵。蒙夫人许下亲事。都在长老身上。〔本〕莺莺拟定妻君。料夫人必不负恩。正是只因兵火至。引起雨云心。〔下生〕小子收拾行李去。花园裏去也。〔下老上〕今日安排小酌。单请张生酬劳。红娘。快去请张先生来。休要推故。〔下生上〕夜来老夫人说。着红娘来请我。却怎生不见来。我打扮着齐齐整整等他。皂角也使了两三个。水也换了两三桶。乌纱帽刷得光挣挣的。怎么不见红娘来也。〔贴上〕老夫人使我请张生。我想若非张生妙计。俺一家儿性命难保也呵。 

　　【粉蝶儿】半万贼兵。卷浮云片时扫尽。俺一家儿死裏逃生。舒心的列山灵。陈水陆。张君瑞合当钦敬。当日所望无成。谁承望一缄书倒做了媒证。 
　　【醉春风】今日个东阁玳筵开。煞强如西厢和月等。薄衾单枕有人温。早则不冷冷。受用些宝鼎香浓。绣帘风细。绿窗人静。 
　　可早来到书房也。 

　　【脱布衫】幽僻处可有人行。点苍苔白露泠泠。隔窗儿咳嗽了一声。〔贴敲门介生〕是谁。〔贴〕是我。〔生〕他启朱唇急来答应。 
　　小娘子拜揖。 

　　【小梁州】〔贴〕则见他叉手忙将礼数迎。我这裏万福先生。乌纱小帽耀人明。白襕净。角带傲黄鞓。 
　　【么】则见他衣冠济楚庞儿俊。可知道引动俺莺莺。据相貌。凭才性。我从来心硬。一见了也留情。 
　　〔生〕小娘子请书房内说话。不知此行为何。〔贴〕贱妾奉夫人严命。特请先生小酌。勿却是望。〔生〕便去便去。敢问席上有莺莺姐姐么。 

　　【上小楼】〔贴〕请字儿不曾出声。去字儿连忙答应。可早莺莺跟前。姐姐呼之。喏喏连声。秀才每闻道请。恰便似听将军严令。和那五脏神。愿随鞭镫。 
　　〔生〕今日夫人端的为甚么筵席。 

　　【么】〔贴〕第一来为压惊。第二来因谢承。不请街坊。不会亲邻。不受人情。避众僧。请老兄。和莺莺匹聘。〔生〕如此小生欢喜也。〔贴〕则见他欢天喜地谨依来命。 
　　〔生〕小生客中无镜。敢烦小娘子。看小生一看如何。 

　　【满庭芳】〔贴〕来回顾影。文魔秀士。风欠酸丁。下工夫将额颅十分挣。迟和疾擦倒苍蝇。光油油耀花人眼睛。酸溜溜螫得人牙疼。〔生〕夫人办甚么请我。〔贴〕茶饭已安排定。淘下陈仓米数升。煠下七八碗软蔓菁。 
　　〔生〕小子想来。自寺中见了小姐之后。不想今日得成姻眷。岂不为前生分定。〔贴〕姻缘非人所为。乃天意耳。 

　　【快活三】〔生〕咱人一事精百事精。一无成百无成。世间草木本无情。自古云。地生连理树。水生并头莲。犹有相肩并。 
　　【朝天子】〔贴〕休道是这生。年纪后生。恰学害相思病。天生聪俊。打扮得素净。奈夜夜成孤另。才子多情。佳人薄幸。兀的不担阁了人性命。〔生〕你姐姐果有信行。〔贴〕谁无一个信行。谁无一个志诚。恁两个今夜亲折证。 
　　张先生。我嘱付你。 

　　【四边静】今宵欢庆。软弱莺莺何曾惯经。你须索款款轻轻。灯下交鸳颈。端详了可憎。好煞人也无干净。 
　　〔生〕小娘子先行。小生收拾了书帙便来。且问小娘子。那裏有甚么景致好看。 

　　【耍孩儿】〔贴〕俺那裏落红满地胭脂冷。休孤负了良辰美景。夫人遣妾莫消停。请先生勿得推称。俺那裏准备着鸳鸯夜月销金帐。孔雀春风软玉屛。乐奏合欢令。有凤箫象板。锦瑟鸾笙。 
　　〔生〕小生书剑飘零。无以为礼。却怎生是好。 

　　【四煞】〔贴〕聘财断不争。婚姻事有成。新婚燕尔安排庆。你明博得跨凤乘鸾客我到晚来卧看牵牛织女星。休傒幸。不要你半丝儿红线。成就了一世前程。 
　　〔生〕小生有何德能。 

　　【三煞】〔贴〕凭着你灭寇功。举将能。两般儿功效如红定。为甚俺莺娘心下十分顺。都则为君瑞胸中百万兵。越显得文风盛。受用足珠围翠绕。结果了黄卷靑灯。 
　　〔生〕别有甚客在座。 

　　【二煞】〔贴〕夫人只一家。老兄无伴等。为嫌繁冗寻幽静。单请你个有恩有义闲中客。回避了无是无非廊下僧。夫人命。道足下莫敎推托。和贱妾卽便随行。 
　　〔生〕小娘子先行。小生随后便来。 

　　【煞尾】〔贴〕先生休作谦。夫人专意等。常言道恭敬不如从命。休使得梅香再来请。 
　　〔下生〕红娘去了。小生拽上书房门者。我比及到得夫人那裏。夫人道。张生。你来了。飮数杯酒。去卧房内和莺莺做亲。小生得到卧房内。和小姐解带脱衣。顚鸾倒凤同谐鱼水之欢。共效于飞之愿。觑他云鬟低坠。星眼微蒙。被翻翡翠。袜褪鸳鸯。不知性命如何哩。〔狂笑介〕单羡法本好和尙也。只凭说法口。遂却读书心。〔下〕 

　　第七出　夫人停婚 
　　〔老上〕红娘去请张生。如何不见来。〔贴上见老〕张生着红娘先行。他随后便来也。〔生上见老施礼科老〕前日若非先生。焉得有今日。我一家之命。皆先生所活也。聊置小酌。非为报礼。勿嫌轻意。〔生〕一人有庆。兆民赖之。此贼之败。皆夫人之福。万一杜元帅不至。我辈亦无免死之术。此皆往事。不必挂齿。〔老〕将酒来。先生满飮此杯。〔生〕长者赐。少者不敢辞。〔生微飮酒科把夫人盏科老〕先生请坐。〔生〕小子侍立。焉敢与夫人对坐。〔老〕道不得个恭敬不如从命。〔生谢坐介老〕红娘去唤小姐来。与先生行礼者。〔贴唤旦介〕老夫人在后堂待客。请小姐出来哩。〔旦应云〕我身子有些不快。去不得。〔贴〕你道请谁哩。〔旦〕请谁。〔贴〕请张生哩。〔旦〕若请张生。扶病也索走一遭。〔贴发科旦〕免除崔氏全家祸。尽在张生半纸书。 

　　【五供养】若不是张解元识人多。别一个怎退干戈。排着酒菓。列着笙歌。篆烟微。花香细。散满东风帘幙。救了咱全家祸。殷勤呵正礼。钦敬呵当合。 
　　【新水令】恰纔向碧纱窗下画了双蛾。拂拭了罗衣上粉香浮污。将指尖儿轻轻的贴了钿窝。若不是惊觉人呵。犹压着绣衾卧。 
　　〔贴〕觑俺姐姐这个脸儿。吹弹得破。张生有福也。 

　　【么】〔旦〕没查没利谎偻罗。道我宜梳妆的脸儿吹弹的破。〔贴〕俺姐姐天生的一个夫人。〔旦〕你那裏休聒。不当一个。信口开合。知他命福是如何。做一个夫人也做得过。 
　　〔贴〕往常两个都害。今日早则喜也。 

　　【乔木查】〔旦〕我相思为他。他相思为我。从今后两下裏相思都较可。酬贺间理当酬贺。俺母亲也好心多。 
　　〔贴〕今日小姐和张生结亲。怎生不做大筵席。安排小酌为何。〔旦〕你不知夫人意。 

　　【搅筝琶】他怕我是陪钱货。两当一便成合。据着他举将除贼。也消得家缘过。花费了甚一股那。便结丝萝。休波。省人情的妳妳忒虑过。恐怕张罗。 
　　〔生〕小子更衣咱。〔见旦介〕 

　　【庆宣和】〔生〕门儿外帘儿前将小脚儿那。我只见目转秋波。谁想那识空便的灵心儿早瞧破。諕得我倒躱倒躱。
  </div>
  <div class="pagination">
   <a href="六十种曲西厢记_page2.html">
    上一页
   </a>
   <a href="六十种曲西厢记.html">
    1
   </a>
   <a href="六十种曲西厢记_page2.html">
    2
   </a>
   <span class="current-page">
    3
   </span>
   <a href="六十种曲西厢记_page4.html">
    4
   </a>
   <a href="六十种曲西厢记_page5.html">
    5
   </a>
   <a href="六十种曲西厢记_page6.html">
    6
   </a>
   <a href="六十种曲西厢记_page7.html">
    7
   </a>
   <a href="六十种曲西厢记_page8.html">
    8
   </a>
   <a href="六十种曲西厢记_page9.html">
    9
   </a>
   <a href="六十种曲西厢记_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
