<!DOCTYPE html>
<html>
<head>
    <meta charset="UTF-8">
    <title>全元曲 - 第 500 页/共 532 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元曲 - 第 500 页/共 532 页</h1>
    <div class="content">
湖上饮别

傍垂杨画舫徜徉，一片秋怀，万顷晴光。细草闲鸥、长云小雁，乱苇寒螀。难兄难弟俱白发相逢异乡，无风无雨未黄花不似重阳。歌罢沧浪，更引壶觞，送别河梁。

春情

寄春情小字亲描，体态宫蛾，艳冶花妖。映雪香肌，堆云巧鬓，抱月纤腰。嬴女伴一场斗草，指仙翁三度偷桃。羞弄生绡，懒上秋千，笑整金翘。

次酸斋韵

倚阑干不尽兴亡，数九点开州，八景湘江。吊古词香，招仙笛响，引兴杯长。远树烟云渺茫，空山雪月苍凉。白鹤双双，剑客昂昂，锦语琅琅。

闺思

怕别离真个别离，不得音书，已误芳菲。曲怨金徽，香销翠被，梦断罗帏。湿马蹄残红似泥，接莺巢浓绿成堆。消瘦冰肌，体画蛾眉，直待他归。

别后

一年余凤只鸾孤，枕上嗟吁，镜里清癯。花已飘然，春将暮矣，各未归欤。啼翠霭林间鹧鸪，坠青丝檐外蜘蛛。既在江湖，有便鳞鸿，不寄音书。

酒边分得卿字韵

客留情春更多情，月下金觥，膝上瑶筝。口口声声，风风韵韵，袅袅亭亭。锦胡洞莺招燕请，玉交枝柳送花迎。不负平生，风月坡仙，诗酒耆卿。

江上次刘时中韵

倚篷窗一笑诗成，远寺昏钟，古渡秋灯。隐隐鸣鼍。嗷嗷旅雁，闪闪飞萤，海树黑风号浪惊，越山青月暗云生。书客飘零，欲泛仙槎，试问君平。

逢天坛子

正吟诗马上逢君，昨暮秦关，今日吴门。绣帽攲风，金鞭拂雪，宝挑靪云。江上花恼人，堤边柳眼窥春。便洗征尘，借问前村，试买芳博。

皆山楼即事

爱楼居四面皆山，图画横陈，步障回还。远村重重，幽花淡淡，小竹珊珊。黄卷掩灯青夜阑，紫箫吹月白凤寒。鹤唳云间，人倚阑干，欲泛仙槎，直扣天关。

次白真人韵

葛花袍纸扇芭蕉，两袖仙风，万古诗豪。富贵劳劳，功名小小，车马朝朝。算只有青山不老，是谁教白发相饶？体负良宵，百斛金波，一曲琼箫。

歌姬施氏

照冰壶秋水芙蕖，姓出西家，名满东吴。鸾镜妆残，霓裳曲破，翠管诗余。娇滴滴眉云眼雨，香馥馥腕玉胸酥。同醉仙都，偷寄银笺，暗解罗襦。

重午席间

浴兰芳荆楚风流，艾掩门眉，符映钗头。雪卷鸥波，雷轰鼍鼓，电闪龙舟。骄马骤雕弓翠柳，小蛾讴宝髻红榴。醉倚江楼，笑煞湘累，不葬糟丘。

幽居次韵

石帆山下吾庐，秋水纶竿，落日巾车。长啸归欤，梅惊花谢，柳笑眉舒。撺断著小丫鬟舞元宵迓鼓，摸索著大肚皮装村酒葫芦。冷落琴书，结好樵渔，是有红尘，不到幽居。

【中吕】满庭芳

感兴简王公实

光阴有几？休寻富贵，便省别离。相逢几个人百岁，归去来兮！羊祜空存断碑，牛山何必沾衣？渔翁醉，红尘是非，吹不到钓鱼矶。

春晚闺怨

杨花滚滚，屏山隐隐，沉水温温。绿纱窗外流莺问，何处东君？多病多愁那人，不言不语伤春。清明近，深深闭门，细雨自黄昏。

秋夜不寨

四窗酒醒，衾闲半幅，鼓转三更。起来无语伤孤另，何限幽情。金锁碎帘前月影，玉丁当楼外秋声。凭阑听，吹箫凤鸣，人在雪香亭。

湖上晚归

亭亭翠云，娟娟鹭羽，细细鱼鳞。一方瑞锦香成阵，明月随人。爱莲女纤纤玉笋，唱菱歌采采白蘋。相亲近，盈盈水滨，罗袜暗生尘。

三衢道中

乌飞兔走，鸳煎燕火刍，蝶怨蜂愁。眼前已是花开候，心绪悠悠。一百五日节人家插柳，七十二滩上客子移舟。添消瘦，寻花载酒，不似少年游。

春晚梅友元帅席上

知音到此，舞雩点也，修禊羲之。海棠春已无多事，雨洗胭脂。谁感慨兰亭故纸？一沉吟罗扇新词。急管催银字，哀弦玉指，忙过赏花时。

山居

尘埃野马，风波海鸥，鼓吹池蛙。相逢半日渔樵话，乐在山家。仙洞冷玲珑玉霞，钓滩平潋滟金沙。藤阴下，村醪旋打，醉插满头花。

九曲溪上

桃花院宇，梅边杖履，竹下琴书。余不溪上山无数．尽自相娱。云树淡十幅画图，月波寒九曲明珠。闲鸥鹭，三年伴侣，不减贺家湖。

春日闺思

铅华泪洗，金荷烬冷，银蒜帘垂。话离愁柳外流莺替，念我孤凄。江树春云野水，梨花暮雨寒食。诗中意，今春未归，甘不过燕双飞。

春思

愁斟玉斝，尘生院宇，弦断琵琶。相思瘦的人来怕，梦绕天涯。何处也雕鞍去马，有心哉归燕来家。鲛绡帕，泪痕满把，人似雨中花。

【中吕】普天乐

赠白玉梅

滴仙名，乐天姓。缁尘不染，玉骨长清。西楼羌管声，东阁新诗兴。艳紫妖红尘俗病，论风流让与琼琼。孤山旧盟，黄昏月明，夜雪初晴。
</div>
    <div class="pagination">
<a href="全元曲_page499.html">上一页</a><span>...</span><a href="全元曲_page495.html">495</a><a href="全元曲_page496.html">496</a><a href="全元曲_page497.html">497</a><a href="全元曲_page498.html">498</a><a href="全元曲_page499.html">499</a><span class="current-page">500</span><a href="全元曲_page501.html">501</a><a href="全元曲_page502.html">502</a><a href="全元曲_page503.html">503</a><a href="全元曲_page504.html">504</a><a href="全元曲_page505.html">505</a><span>...</span><a href="全元曲_page501.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
