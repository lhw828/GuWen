<!DOCTYPE html>
<html>
<head>
    <meta charset="UTF-8">
    <title>元曲选 - 第 92 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 92 页/共 133 页</h1>
    <div class="content">　　【煞尾】爹爹也怎使这洞房花烛拖刀计。〔李云〕我这模样可也不丑。〔正旦唱〕我则骂你闹市云阳吃剑贼。牛表牛觔是你亲戚。大户乡头是你相识。哎。不晓事庄家甚官位。这时分俺男儿在那里。他或是皁盖雕轮绣幕围。玉辔金鞍骏马骑。两行公人排列齐。水罐银盆摆的直。斗来大黄金肘后随。箔来大元戎帅字旗。回想他亲娘今年七十岁。早来到土长根生旧乡地。恁时节母子夫妻得完备。我说你个驴马村夫为雠气。那一个日头儿知他是近的谁。狼虎般公人每拏下伊。〔带云〕他道谁迤逗俺浑家来。谁欺负俺母亲来。〔做推李倒科唱〕我可也不道轻轻的便素放了你。〔同卜儿下〕
　　〔李云〕甚么意思。娶也不曾娶的。我倒吃他抢白了这一场。又吃这一跌。我更待干罢。〔诗云〕只为洞房花烛惹心焦。险被金榜擂槌打断腰。〔罗搽旦诗云〕这也是你李家大户无缘法。非关是我女儿忒煞会妆幺。〔同下〕
　　〔音释〕
　　息丧挤切　日人智切　疾精妻切　壁音彼　摔音洒　杓绳昭切　笊嘲去声　笛丁梨切　识伤以切　食绳知切　夕星西切　噤音禁　席星西切　挝庄瓜切　的音底　贼则平声　戚仓洗切　行霞浪切　直征移切　长音掌　迤音移　逗音豆　思去声
　　第三折
　　〔秋胡冠带上云〕小官秋胡是也。自当军去见了元帅。道我通文达武。甚是见喜。在他麾下。累立奇功。官加中大夫之职。小官诉说离家十年。有老母在堂。久缺侍养。乞赐给假还家。谢得鲁昭公可怜。赐小官黄金一饼。以充膳母之资。如今衣锦荣归。见母亲走一遭去。〔诗云〕想当日哭啼啼远去从军。今日个笑吟吟荣转家门。捧着这赤资资黄金奉母。安慰了我那娇滴滴年少夫人。〔下〕〔卜儿上云〕老身秋胡的母亲。自从孩儿去了。音信皆无。前日又吃我亲家气了一场。多亏我媳妇儿有那贞烈的心。不肯嫁人。若是他肯了呵。老身可着谁人侍养。媳妇儿今日早桑园里采桑去了。想他这等勤劳。也则为我老人家来。只愿的我死后依旧做他媳妇。也似这般侍养他。方纔报的他也。天气困人。我且去歇息咱。〔下〕〔正旦提桑篮上云〕采桑去波。〔唱〕
　　【中吕粉蝶儿】自从我嫁的秋胡。入门来不成一个活路。莫不我五行中合见这鳏寡孤独。受饥寒。捱冻馁。又被我爷娘家欺负。早则是生计萧疎。更值着没收成歉年时序。
　　【醉春风】俺只见野树一天云。错认做江村三月雨。也不知是谁人激恼那天公。着俺庄家每受的来苦。苦。说甚么万种恩情。刚只是一宵缱绻。早分开了百年夫妇。
　　〔云〕可来到桑园里也。〔唱〕
　　【普天乐】放下我这采桑篮。我拣着这鲜桑树。只见那浓阴冉冉。翠锦哎模糊。冲开他这叶底烟。荡散了些梢头露。〔做采桑科唱〕我本是摘茧缫丝庄家妇。倒做了个拈花弄柳的人物。我只怕淹的蚕饥。那里管采的叶败。攀的枝枯。
　　〔云〕我这一会儿热了也。脱下我这衣服来。我试晾一晾咱。〔做晒衣服科〕〔秋胡换便衣上云〕小官秋胡。来到这里。离着我家不远。我更改了这衣服。兀的不是我家桑园。这桑树都长成了也。我近前去。这桑园门怎么开着。我试看咱。〔做见正旦科云〕一个好女人也。背身儿立着。不见他那面皮。则见他那后影儿。白的是那脖颈。黑的是那头发。可怎生得他回头。我看他一看可也好那。哦。待我着四句诗嘲拨他。他必然回头也。〔做吟科诗云〕二八谁家女。提篮去采桑。罗衣挂枝上。风动满园香。可怎么不听的。待我再吟。〔又吟科〕〔正旦回身取衣服做见云〕我在这里采桑。他是何人。却走到园子里面来。着我穿衣服不迭。〔秋胡做揖科云〕小娘子支揖。〔正旦惊还礼科唱〕
　　【满庭芳】我慌还一个庄家万福。〔秋胡云〕不敢。小娘子。〔正旦唱〕他不是闲游的浪子。多敢是一个取应的名儒。我见他便躬着身插着手陪言语。你既读那孔圣之书。〔秋胡云〕小娘子有凉浆儿。觅些与小生吃波。〔正旦唱〕我是个采桑养蚕妇女。休猜做锄田送饭村姑。〔秋胡云〕这里也无人。小娘子你近前来。我与你做个女壻。怕做甚么。〔正旦怒科唱〕他酩子里丢抹娘一句。怎人模人样。做出这等不君子待何如。
　　〔秋胡云〕小娘子。左右这里无人。我央及你咱。力田不如见少年。采桑不如嫁贵郎。你随顺了我罢。〔正旦云〕这厮好无礼也。〔唱〕
　　【上小楼】你待要谐比翼。你也曾听杜宇。他那里口口声声。撺掇先生。不如归去。〔秋胡云〕你须是养蚕的女人。怎么比那杜宇。〔正旦唱〕你道是不比。俺那养蚕处。好将伊留住。则俺那蚕老了到那里怎生发付。
　　〔秋胡背云〕不动一动手也不中。〔做扯正旦科云〕小娘子。你随顺了我罢。〔正旦做推科云〕靠后。〔唱〕
　　【十二月】兀的是谁家一个匹夫。畅好是胆大心粗。眼脑儿涎涎邓邓。手脚儿扯扯也那捽捽。〔秋胡云〕你飞也飞不出这桑园门去。〔正旦唱〕是他便拦住我还家去路。我则索大叫波高呼。
　　〔做叫科云〕沙三王留伴哥儿。都来也波。〔秋胡云〕小娘子休要叫。〔正旦唱〕
　　【尧民歌】桑园里只待强逼做欢娱。諕的我手儿脚儿滴羞蹀躞战笃速。他便相偎相抱扯衣服。一来一往当拦住。当也波初。则道是峨冠士大夫。原来是个不晓事的乔男女。
　　〔秋胡背云〕且慢者。这女子不肯。怎生是了。我随身有一饼黄金。是鲁君赐与我侍养老母的。母亲可也不知。常言道财动人心。我把这一饼黄金。与了这女子。他好歹随顺了我。〔做取砌末见正旦科云〕兀那小娘子。你肯随顺了我。我与你这一饼黄金。〔正旦背云〕这弟子孩儿无礼也。他如今将出一饼黄金来。我则除是恁般。兀那厮。你早说有黄金不的。你过这壁儿来。我过那壁儿看人去。〔秋胡云〕他肯了也。你看人去。〔正旦做出门科云〕兀那禽兽你听者。可不道男子见其金。易其过。女子见其金。不敢坏其志。那禽兽见人不肯。将出黄金来。你道黄金这般好用的。〔唱〕
　　【耍孩儿】可不道书中有女颜如玉〔秋胡云〕呀。倒吃了他一个酱瓜儿。〔正旦唱〕你将着金要买人■〈歹尤〉云殢雨。却不道黄金散尽为收书。哎。你个富家郎惯使珍珠。倚仗着囊中有钞多声势。岂不闻财上分明大丈夫。不由咱生嗔怒。我骂你个沐猴冠冕。牛马襟裾。
　　〔秋胡云〕小娘子　不肯。我跟你家里去。成就这门亲事。可不好也。〔正旦唱〕
　　【二煞】俺那牛屋里怎成得美眷烟。鸦窠里怎生着鸾凤雏。蚕茧纸难写姻缘簿。短桑科长不出连枝树。沤麻坑养不活比目鱼。辘轴上也打不出那连环玉。似你这伤风败俗。怕不的地灭天诛。
　　〔秋胡云〕小娘子休这等说。你若还不肯呵。我如今一不做二不休。■〈扌弃〉的打死你也。〔正旦云〕你要打谁。〔秋胡云〕我打你。〔正旦唱〕
　　【三煞】你矁我一矁黥了你那额颅。扯我一扯削了你那手足。你汤我一汤拷了你那腰截骨。掐我一掐我着你三千里外该流递。搂我一搂我着你十字阶头便上木驴。哎吃万剐的遭刑律。我又不曾掀了你家坟墓。我又不曾杀了你家眷属。
　　〔秋胡云〕这婆娘好无礼也。你不肯便罢了。怎么这般骂我。〔正旦提桑篮科唱〕
　　【尾煞】这厮睁着眼觑我骂那死尸。腆着脸着我咒他上祖。谁着你桑园里戏弄人家良人妇。便跳出你那七代先灵也做不的主。〔下〕
　　〔秋胡云〕我吃他骂了这一顿。我将着这饼黄金。回家侍养老母去也。〔诗云〕一见了美貌娉婷。不由的我便动情。用言语将他调戏。倒被他骂我七代先灵。〔下〕
　　〔音释〕
　　累上声　衣去声　独东卢切　种上声　缱音遣　绻音眷　缫音骚　物音务　晾音亮　福音府　酩音茗　出音杵　撺粗酸切　捽音祖　碟音迭　躞音屑　速苏上声　服房夫切　玉于句切　■〈歹尤〉音尤　殢音腻　沤欧去声　辘音鹿　黥音擎　足臧取切　骨音古　掐音恰　递音地　律音虑　属绳朱切　腆天上声
　　第四折
　　〔卜儿上诗云〕朝随日出采柔桑。采到将中不满筐。方信遍身罗绮者。从来不是养蚕娘。老身秋胡的母亲便是。我媳妇儿采桑去了。这早晚怎生不见回家也。〔秋胡冠带引祗从上云〕小官秋胡。来到此间。正是自家门首。不免径入。母亲。你孩儿回来了也。〔卜儿惊问云〕官人是谁。〔秋胡云〕则你孩儿。便是秋胡。〔卜儿云〕孩儿你得了官也。则被你想杀老身也。〔秋胡送金科云〕母亲。你孩儿得了官。现做中大夫之职。鲁君着我衣锦还乡。赐一饼黄金。奉养老母。〔卜儿云〕孩儿。这数年索是辛苦也。〔秋胡云〕母亲。梅英那里去了。〔卜儿悲科云〕孩儿。你去了十年光景。若不是你这媳妇儿养活我呵。这其间饿杀老身多时也。今日梅英到桑园里采桑去了。〔秋胡云〕母亲。梅英那里去了。〔卜儿云〕他采桑去了。这早晚敢待来也。〔秋胡云〕嗨。适纔桑园里逗的那个女人。敢是我媳妇么。他若回来时。我自有个主意。〔正旦慌上云〕走走走。〔唱〕
　　【双调新水令】若不是江村四月正农忙。扯住那吃敲才决无轻放。第一来怕鸦飞天道黑。第二来又则怕蚕老麦焦黄。满目柔桑。一片林庄。急切里没个邻里街坊。我则怕人见甚勾当。
　　〔云〕俺家又不是会首大户。怎么门前拴着一匹马。我把这桑篮儿放在蚕房里。我试看咱。这弟子孩儿无礼也。他桑园里逗引我。见我不肯。他公然赶到我家里来也。〔唱〕
　　【甜水令】这厮便倚强凌弱。心粗胆大。怎敢来俺庄上。不由的忿气夯胸膛。我这里便破步撩衣。走向前来。咱住罗裳。咱两个明有官防。
　　〔做扯秋胡科〕〔卜儿云〕媳妇儿。你休扯他。他是秋胡来家了也。〔正旦放手科唱〕
　　【折桂令】呀。原来是你曾参衣锦也还乡。〔做出门叫秋胡科云〕秋胡你来。〔秋胡云〕梅英。你唤我做甚么。〔正旦云〕你曾逗人家女人来么。〔秋胡背云〕我决撒了也。则除是这般。梅英。我几曾逗人来。〔正旦唱〕谁着你戏弄人家妻儿。迤逗人家婆娘。据着你那愚滥荒唐。你怎消的那乌靴象简。紫绶金章。你博的个享富贵朝中栋梁。〔带云〕我怎生养活你母亲十年光景也。〔唱〕你可不辱没杀受贫穷堂上糟糠。我捱尽凄凉。熬尽情肠。怎知道为一夜的情肠。却教我受了那半世儿凄凉。
　　〔卜儿云〕媳妇儿你来。〔正旦同秋胡见卜科〕〔卜儿云〕媳妇儿。鲁君赐我孩儿一饼黄金。侍养老身。这十年间多亏了你。将这黄金我酬谢你收了者。〔正旦云〕妳妳。媳妇儿不敢要。留着与妳妳打簪儿戴。〔做出门科云〕秋胡你来。〔秋胡云〕你又唤我做甚么。〔正旦唱〕
　　【乔牌儿】你做贼也呵我可拏住了赃。哎。你个水晶塔便休强。这的是鲁公宣赐与个头厅相。着还家来侍奉你娘。
　　〔云〕假若这黄金。若是别人家妇女呵。〔唱〕
　　【豆叶黄】接了黄金随顺了你才郎。也不怕高堂饿杀了你那亲娘。福至心灵。才高语壮。须记的有女怀春诗一章。我和你细细斟量。可不道要我桑中。送咱淇上。
　　〔云〕秋胡。你可曾逗人家妇人来么。〔秋胡云〕你好多心也。〔正旦唱〕
　　【川拨棹】那佳人可承当。〔做拏桑篮科唱〕不倈我提篮去采桑。空着我埋怨爹娘。选拣东床。相貌堂堂。自一夜花烛洞房。怎堤防这一场。
　　【殿前欢】你只待金殿里锁鸳鸯。我将那好花输与你个富家郎。躭着饥每日在长街上。乞些儿剩饭凉浆。你与我休离纸半张。〔秋胡云〕你怎么问我讨休书来。〔正旦唱〕早插个明白状。也留与傍人做个话儿讲。道女慕贞洁。男效才良。
　　〔卜儿云〕秋胡。你为甚么这般炒闹。〔秋胡云〕母亲。梅英不肯认我哩。〔卜儿云〕媳妇儿。你为甚么不认秋胡那。〔正旦云〕秋胡你听者。贞心一片似冰清。郎赠黄金妾不应。假使当时陪笑语。半生谁信守狐灯。秋胡将休书来。将休书来。〔秋胡云〕梅英你差矣。我将着五花官诰。驷马高车。你便是夫人县君。怎忍的便索休离了去也。〔正旦唱〕
　　【雁儿落】谁将这五花官诰汤。谁将这霞帔金冠望。〔带云〕便有呵。〔唱〕我也则牢收箱柜中。怎敢便穿在咱身躯上。
　　【得胜令】呀。又则怕风动满园香。〔李大户同罗搽旦杂当上李云〕他受了我红定。倒被他抢白一场。难道便罢了。我如今带领了许多狼仆。抢亲去也。〔罗搽旦云〕今日是个好日辰。我和你抢他娘去。〔做见科云〕兀的不是我女儿梅英。〔正旦唱〕走将来雪上更加霜。早是俺这钓鳌客咱不认。哎你个使牛郎休更想。〔秋胡喝云〕兀那厮。你来我家里做甚么。〔李惊云〕呀。元来他做了官。不是军了也。我闻知你衣锦荣归。特来贺喜。〔罗搽旦云〕呸。这等你说他死了也。〔李云〕他不死倒是我死。〔秋胡云〕元来那厮假捏流言。夺人妻女。左右与我拿下。送到巨野县去。问他一个重重罪名。〔祗从做缚科〕〔李云〕这也不是我的主意。就是你的岳翁岳母。欠了我四十石粮食。将他女儿转卖与我的。〔秋胡云〕这等一发可恶。明明是广放私债。逼勒卖女了。左右你去与县官说知。着重责四十板。枷号三个月。罚谷一千石。备济饥民。毋得轻纵者。〔祗从云〕理会的。〔李云〕一心妄想洞房春。谁料金榜擂槌有正身。〔罗搽旦云〕我们也没嘴脸在这里。不如只做送李大户到县去。暗地溜了。〔诗云〕如今且学乌龟法。只是缩了头来不见人。〔同下〕〔卜儿云〕媳妇儿。你若不肯认我孩儿呵。我寻个死处。〔正旦唱〕諕的我慌忙。则这小鹿儿在心头撞。有的来商也波量。〔云〕妳妳。我认了秋明也。〔卜儿云〕媳妇儿。你认了秋胡。我也不寻死了。〔正旦云〕罢罢罢。〔唱〕则是俺那婆娘家不气长。
　　〔卜儿云〕媳妇儿。你既认了。可去改换梳洗。和秋胡孩儿两个拜见咱。〔正旦下改扮上同秋胡先拜卜儿次对拜科〕〔正旦唱〕
　　【鸳鸯煞】若不为慈亲年老谁供养。争些个夫妻恩断无承望。从今后卸下荆钗。改换梳妆。畅道百岁荣华。两人共享。非是我假乖张。做出这乔模样。也则要整顿我妻纲。不比那秦氏罗敷单说得他一会儿夫壻的谎。
　　〔秋胡云〕天下喜事。无过子母完备。夫妇谐和。便当杀羊造酒。做个庆喜筵席。〔词云〕想当日刚赴佳期。被勾军蓦地分离。苦伤心抛妻弃母。早十年物换星移。幸时来得成功业。着锦衣脱去戎衣。荷君恩赐金一饼。为高堂供膳甘肥。到桑园糟糠相遇。强求欢假作痴迷。守贞烈端然无改。真堪与青史标题。至今人过巨野寻他故老。犹能说鲁秋胡调戏其妻。
　　〔音释〕
　　夯音享　咱簪上声　强音绛　倈离靴切　白巴埋　音切帔配　蓦音陌
　　题目　贞烈妇梅英守志　
　　正名　鲁大夫秋胡戏妻
　　鲁大夫秋胡戏妻杂剧终

《元曲选》　秦修然竹坞听琴杂剧　（明）臧晋叔 编
　　秦修然竹坞听琴杂剧　　（元）石子章 撰
　　●秦修然竹坞听琴杂剧目录
 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　郑彩鸾草庵学道　正名　秦修然竹坞听琴 
　　楔子
　　〔正旦扮郑彩鸾引外扮都管上云〕妾身姓郑。小字彩鸾。今年二十一岁。从幼父母双亡。曾记父母说。在礼部时与秦工部指腹成亲。后来他那壁生了个孩儿。唤做秦修然。俺这壁生了妾身是也。自父母亡化过了。他那壁不知所向。俺这城北五十里外。有一座草庵。这庵里有个姑姑。他也姓郑。曾教我抚琴写字。今日是妾身生辰贱降之日。都管。安排下酒菓。则怕姑姑来也。〔都管云〕理会的。〔老旦扮老道姑上云〕道可道。非常道。名可名。非常名。贫姑姓郑。我是梁公弼的夫人。自从与俺老相公失散了。拢起我这头发。舍俗出家。贫姑善能抚琴下棋。此处有个小姐。他是郑礼部的女孩儿。在贫姑跟前学琴下棋。今日是小姐生辰贵降的日子。我与他上寿走一遭去。可早来到门首。都管报复去。道有贫姑来了也。〔都管报科云〕小姐。有郑姑姑在于门首。〔正旦云〕道有请。〔见科〕〔道姑云〕贫姑一径来与小姐上寿。〔正旦云〕师父。你那里得那钱钞来。敢劳如此费心也。〔都管云〕小姐。近日上司出下榜文。不论官宦百姓人家。但是女孩儿到二十以外。都要出嫁与人。限定一月之外。违者问罪。〔正旦云〕似此怎生是好。则除是这般。都管。将文房四宝过来。〔做写科云〕写就了也。都管。你近前来。你道我为甚么写这两纸文书。一纸文书为你年纪高大。与你这纸从良的文书。这一纸文书将我那家私里外田产物业。你都与我记者。我家祖上曾建下竹坞草庵一座。甚是清雅。在北门外面。近来没有住持。止有一个小道姑看守。我如今学那老师父出家去也。一年四季。斋粮道服。你可不要缺少我的。〔都管云〕小姐但放心。这一年四季。斋粮道服。俺不敢缺少你的。〔老道姑云〕小姐。你敢出不的家么。既然你要出家。须要坚心办道。休要半路里还了俗。〔正旦云〕师父但放心。你着我如今嫁那个人去。不如出家倒也干凈。〔唱〕
　　【仙吕赏花时】亡化过白头老父母。眼底亲人别又无。我亲笔立定纸文书。分付与你这庄田和那地土。我着你为主不为奴。
　　【幺篇】更问甚一岁孩儿百岁主。枉了身心活受苦。愿富贵待何如。我则待添香可也补烛。常伏侍着你这一个老姑姑。〔同下〕
　　〔音释〕
　　弼薄密切　拢龙上声　坞音五　烛音主
　　第一折
　　〔外扮梁州尹引张千上诗云〕白发刁骚两鬓侵。老来灰尽少年心。虽然赢得官犹在。争奈夫人没处寻。老夫姓梁名公弼。叨中进士及第。所除南康为理。有我夫人姓郑。老夫三年官满。还于京师。行到半途。被土贼哄散。至今夫人不知所向。谢圣恩可怜。今除郑州为州尹之职。老夫想幼年间有一故友。姓秦双名思道。与老夫在南阳一处为官。后来他升做工部尚书。不幸辞世。止有一子。是秦修然。此子九经三史。无有不通。如今也无信息。老夫在此做官。怕不一身荣显。争奈两桩儿缺欠。一来失了夫人。二来不见侄儿。若是得见他两个。便足俺平生之愿。张千。你门首觑者。看有甚么人来。报复我知道。〔张千云〕理会的。〔副末扮秦修然上诗云〕少小为文便有名。如今挟策上西京。不知若个豪门女。亲把丝鞭递小生。小生姓秦。双名修然。幼年父母双亡。父母在时。曾与郑礼部家指腹成亲。谁想他家得了女儿。小字彩鸾。如今两家寥落。绝无消耗。小生因取功名。到这郑州。闻知我叔父梁公弼在此为理。何不探望叔父走一遭去。可早来到也。门上人报复去。道有秦修然在于门首。〔张千报科云〕有秦修然在于门首。〔梁尹云〕他说是秦修然么。〔张千云〕是。〔梁尹云〕老夫语未悬口。侄儿却已来到。张千。道有请。〔张千云〕请进。〔秦修然见科云〕叔父请坐。受您孩儿两拜。〔梁尹云〕孩儿。则被你想杀我也。你行囊在于何处。〔秦修然云〕在客店中哩。〔梁尹云〕张千。便与我搬将来。打扫书房。着孩儿那里安歇。便安排酒肴。与孩儿接风去来。〔同下〕〔正旦同小姑上云〕自从出了家。到大来好是安静快乐也呵。〔唱〕
　　【仙吕点绛唇】弃了个铜斗儿似家缘。撇下个泼天也似火院。到大来无拘倦。每日间不断香烟。将一片真心炼。
　　【混江龙】改换了油头粉面。再不将蛾眉淡扫鬓堆蝉。将阴功暗垒。道教明传。座上全无尘半点。壶中别有一重天。向是非海内。人我丛中。将那等不晓事的愚迷劝。觑了这飘飘浮世。冉冉流年。
　　〔小姑云〕我觑了小姐你这等模样。拣个好官员士夫人家嫁一个不好。出他那家做甚么。你不如归去罢。〔正旦云〕小姑。你说的差矣。〔唱〕
　　【村里迓鼓】你道我不如归去。我待要至心修炼。则他这蝇头蜗角。虚名利休贪休恋。倒不如躲是非。忘宠辱。无骄怨。问甚么谁得官。谁得禄。谁得钱。呀。到后来死生关临头怎免。
　　【元和令】咱人这无常管甚少年。我叹世事忽更变。恰夭桃喷火柳堆烟。早荷花点翠钿。东篱黄菊未开全。又纷纷雪满天。
　　【上马娇】不如我琴一张。诗一联。乐意自悠然。试看他富贵和贫贱。都一般白骨葬黄泉。
　　【胜葫芦】抵多少兴废荣枯在眼前。人被利名牵。满目红尘关塞远。笑车轮马足。晨钟暮鼓。空劳碌自年年。
　　【幺篇】争如我睡彻东窗日影偏。高枕只安眠。愚者自愚贤者贤。炼丹砂九转。袖黄庭两卷。诵老子五千言。
　　〔云〕天色晚了也。小姑。你与我点上灯。添上香来。你歇息去。〔小姑云〕我添上香。点上灯。掩上柴门。歇息去也。〔下〕〔正旦云〕夜深了也。取下我这焦尾琴来。抚一曲遣我的心闷咱。〔正末上云〕小生秦修然是也。自从在叔父家。一月光景。不曾出门。今日在这城外踏青玩赏。下次小的每都回去了。天色已晚。小生赶不上城门。这里有个庵观。我去里面借一宵宿。有何不可。我推开柴门。元来还点着灯哩。〔做听科〕呀。有人抚琴。我试听咱。〔正旦唱〕
　　【后庭花】金垆焚宝烟。瑶琴鸣素弦。无非是流水高山调。和那堆风积雪篇。端的这五音全。我可便轻弹一遍。对清宵明月前。更行人迹杳然。正泠泠指下传。百般的声不圆。怎么百般的声不圆
　　〔云〕我这琴弦断。必有人来窃听。我开这门试看咱。〔见末科云〕一个好秀才也。〔秦修然云〕呀。一个好姑姑也。〔正旦云〕兀那秀才。你是那里人氏。姓甚名谁。因甚来到俺这庵观。说的是万事都休。说的不是。送你到道録司。不道的饶了你哩。〔秦修然云〕小生南阳府人氏。姓秦双名修然。因为进取功名。到于此处。今日在城外踏青赏玩。不想天色昏晚。无处寄宿。来到此处。暂借一宵。听的这里弹琴声音嘹喨。因而窃听。不想姑姑在此。望恕小生之罪。〔正旦背云〕元来他便是秦修然。我且问他。兀那秀才。你认的那指腹成亲郑彩鸾么。〔秦修然云〕当初我父亲在时。多听的说有一个指腹成亲的郑彩鸾。自从父母亡过。那郑彩鸾也不知所向。小生常切切于心。不能见面。〔正旦云〕秀才你休慌。则我便是郑彩鸾。〔秦修然云〕我那里不寻。那里不觅。你可可在这里。小姐。你既然遇着我。正是一对夫妻。我和你说句话儿。〔正旦云〕秀才休得无礼。我与你虽素有盟约。却不可造次苟合。万一外人得知。岂无私奔之诮。〔秦修然云〕我与你怨女旷夫。隔绝十有余年。今日偶尔相逢。天与之便。岂可固执。〔正旦云〕既然如此。这所在不是说话处。咱去那耳房里说话去来。〔唱〕
　　【金盏儿】这搭儿里花影更幽然。桧柏琐苍烟。则这两桩儿好与人方便。果然是色胆大如天。今夜又无甚星河相间阻。莫不着人月两团圆。我可是清闲真道本。则被你坏了我也无事的散神仙。
　　〔云〕秦修然。天色明了也。你回去罢。〔秦修然云〕小姐。我此去明日多早晚来。〔正旦云〕你白日休要来。可在晚间来。来时休往那正门。则打那角门儿进。免得外人看见不雅。〔秦修然云〕小生知道了也。〔正旦云〕秦修然。我为你呵。〔唱〕
　　【赚煞】建起座七真坛。新盖了三清殿。往常我酝酿真心不浅。不想这一曲瑶琴声婉转。包藏着那美满姻缘。并香肩月下星前。共指三生说誓言。我也到不的蓬莱阆苑。羞对着药垆经卷。我愁的是小窗孤枕夜如年。〔下〕
　　〔音释〕
　　耗音好　丛音从　蜗音蛙　钿音田　泠音零　嘹音聊　喨音亮　桧音桂　角音皎　酝音韵　酿泥降切　阆音浪
　　第二折
　　〔梁尹上云〕老夫梁公弼。自从秦修然侄儿在衙舍中。一月其程。老夫事忙。不曾与他闲坐攀话。张千。那秀才书房中看书么。〔张千云〕老爷不问。张千也不敢说。那秀才白日里在书房看书。到晚来出这城外一所竹园里。有个草庵。庵儿里面有一个青年的小道姑。生的十分大有颜色。好生聪俊。秀才每夜在那里相伴他。〔梁尹云〕有这等事。〔张千云〕张千岂敢说谎。〔梁尹云〕既是这般。恐怕堕落了他功名。张千。你与我唤嬷嬷出来。〔张千云〕嬷嬷。老爷呼唤。〔凈扮嬷嬷上云〕老身闻的相公呼唤。不知有甚事。须索走一遭去。〔见科云〕老相公。唤老身有何分付。〔梁尹打耳喑科云〕可是这般。〔嬷嬷云〕领相公的言语。须索书房中走一遭去。〔下〕〔梁尹云〕张千。你近前来。我分付你。我如今乡下劝农去也。那秀才若来辞别我时。说我公家事忙。你就将春衣一套。白银两锭。全副鞍马一匹。便着他长行。小心在意者。〔诗云〕何事催人上路程。愁他迷恋失功名。他时得意来相问。方见通家一点情。〔下〕〔正末上云〕自从与我郑彩鸾相遇。着小生昼夜无眠。今日在房中闲坐。可怎生不见嬷嬷来。〔嬷嬷上见科〕〔正末云〕嬷嬷。你那里去来。〔嬷嬷云〕我与人家送殡去来。〔正末云〕你与谁家送殡去。〔嬷嬷云〕秀才不知。这里有王同知家一个舍人。被这北门外竹坞草庵一个年小的道姑死了。他魂灵缠绕着那个舍人。那舍人如今死了。那庵里道姑他是个鬼怪。但见年少的男子汉。他就缠死了纔罢。〔正末惊科背云〕嗨。谁想那道姑是个鬼魂。諕杀我也。唤张千来。收拾行装。我便索长行也。〔张千云〕相公唤我做甚么。〔正末云〕老爷在那里。〔张千云〕乡下劝农去了。〔正末云〕我要上朝取应去也。〔张千云〕老爷分付我了。秀才若取应去时。春衣一套。白银两锭。全副鞍马一匹。都有了也。秀才。你等不得老爷回来便去罢。〔正末云〕我是等不的。收拾行装。便索长行也。〔诗云〕本谓一佳人。如何说鬼魂。情知不是伴。只得且离分。〔下〕〔梁尹上云〕张千。那秀才去了么。〔张千云〕去了也。〔梁尹云〕今日无甚事。那北门外有一所竹坞庵。庵里有个道姑。年纪幼小。生的十分大有颜色。老夫一来玩赏散心。二来到庵中看那道姑去走一遭。〔下〕〔小姑扶正旦上云〕三十三天离恨天最高。四百四病相思病最苦。则被这相思害杀我也。〔小姑云〕有的是贱柴。烧你这丑弟子。〔正旦云〕待道秦修然去了来。他可不曾辞我。待说他不曾去了来。这几日怎生不见。音信皆无。秦修然。我知他在那里也呵。〔唱〕
　　【中吕粉蝶儿】这些时懒诵南华。将一串数珠来壁间闲挂。念一首断肠词颠倒熟滑。不免的唤道姑。添凈水。我刚刚的把圣贤来参罢。若不是会首人家。几番将这道袍脱下。
　　【醉春风】我如今将草索儿系住心猿。又将藕丝儿缚定意马。人说道出家的都待要断尘情。我道来都是些假。假。几时能勾月枕双欹。玉箫齐品。翠鸾同跨。
　　〔云〕小姑。你休大惊小怪的。我是歇息咱。〔做睡科〕〔小姑云〕理会的。我门首觑者。看有甚么人来。〔梁尹引张千上云〕张千。不要头踏伞盖。人一骑。来到城外。远远那个竹林儿里。敢是那道姑的庵观。〔张千云〕这个便是。〔梁尹云〕接了马者。〔小姑见惊拜科〕〔梁尹云〕出家人不打稽首。可学俗人拜。这个小道姑也不是个志诚的。你报复去。道有老夫特来相访。〔张千云〕咄。是州里大爷。〔小姑慌报科〕〔正旦云〕做甚么。〔小姑云〕有一个老爷在门首哩。〔正旦唱〕
　　【红绣鞋】我恰纔搭伏定芙蓉懒架。恰合眼梦见他家。觉来也依旧隔天涯。早是我心绪又乱。更那堪客人侵杂。道甚么相公在门首前方下马。
</div>
    <div class="pagination">
<a href="元曲选_page91.html">上一页</a><span>...</span><a href="元曲选_page87.html">87</a><a href="元曲选_page88.html">88</a><a href="元曲选_page89.html">89</a><a href="元曲选_page90.html">90</a><a href="元曲选_page91.html">91</a><span class="current-page">92</span><a href="元曲选_page93.html">93</a><a href="元曲选_page94.html">94</a><a href="元曲选_page95.html">95</a><a href="元曲选_page96.html">96</a><a href="元曲选_page97.html">97</a><span>...</span><a href="元曲选_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
