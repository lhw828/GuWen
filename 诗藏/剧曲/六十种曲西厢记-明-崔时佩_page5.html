<!DOCTYPE html>
<html>
 <head>
  <meta charset="utf-8"/>
  <title>
   六十种曲西厢记-明-崔时佩 - 第 5 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六十种曲西厢记-明-崔时佩 - 第 5 页/共 9 页
  </h1>
  <div class="content">
   【滴溜子】〔贴〕谩说道佳人自来命孤。谁承望好事顿成间阻。是他将半万贼兵破。如何番成做离恨歌。请他来不快活。兀的江州司马泪痕多。 
　　【鲍老催】〔旦〕从今恨多。玉容寂寞梨花朶。胭脂浅淡樱桃颗。相思病料已成。何时妥。将颤巍巍双头花蕋轻团揑。香馥馥缕带同心割。连理树都折挫。 
　　【双声子】〔旦贴〕今非昨。今非昨。把靑春女成躭搁。顚窨却。顚窨却。将美前程都虚过。我共他。我共他。料想着。料想着。今日成败。都是你个萧何。 
　　【尾声】〔生〕一杯闷酒樽前过。〔贴〕诉衷肠争奈母亲侧坐。〔合〕把恩义如山成小可。 
　　〔老旦〕红娘扶小姐进去。〔旦〕万种情怀无处诉。夜深花下吿穹苍。〔下生〕小生醉也。在老夫人跟前。有一言吿禀。〔老旦〕但说不妨。〔生〕老夫人。前者兵围之际有言。但有僧俗人等。退得贼兵者。愿将小姐妻之。小生其时怀恻隐之心。慨然作书。去请杜将军来。庶几得免夫人之祸。今日蒙请小生赴席。将谓有喜庆而来。不知夫人何故以兄妹相待。小生岂为餔醊乎。此事若果不谐。卽便吿退。〔老旦〕先生纵有活命之恩。奈先夫存日。将小女许嫁舍侄郑恒。卽今寄书去着他来搬丧。此子倘至。将如之何。老身多赠先生金帛。别选豪门贵宅之女。岂不美哉。〔生〕旣然夫人不允亲事。小生岂慕金帛而来．却不道书中有女颜如玉。就此吿退。〔老旦〕红娘。你哥哥醉了。送回书院中去睡。有话明日再说。〔老旦下生诈醉介〕红娘姐扶我一扶。〔贴〕先生你自走。我到扶你不成。你少吃些也罢了。〔生怒介〕红娘姐。你见我吃酒来。有分只熬萧寺月。无缘难遇洞房春。小生只为小姐。忘餐失寝。梦断魂劳。常忽忽如有失。自寺中一见。隔墙酬和。迎风待月。受无限之苦。今日又不得成此亲事。夫人变了卦。使小生志竭思穷。此事何时是了。〔生跪介〕红娘姐。可怜见张珙。将此情诉与小姐。就解下腰间所系之带。寻个自尽。可怜刺股悬头客。险作离乡背井魂。〔自缢介贴夺救介〕这等死得快。先生且不要慌。妾当与君图之。〔生〕旣蒙允救。小生当筑坛拜将。〔贴〕妾见先生有囊琴一张。必善于此。俺小姐素慕于琴。今夜我与小姐同到花园中烧香。但听咳嗽为号。先生操动。若小姐听得。说甚么话。那时将此情达之。明日却来回报先生。这早晚怕我夫人寻我回去也。〔下生〕正是 

　　一曲瑶琴试探心。　　　　莺莺小姐是知音。 
　　高山流水千年调。　　　　管取文君侧耳听。 

　　第十九出　琴心写恨 
　　【卜算子】〔生上〕月挂柳梢头。漏断人初静。千古风流指下生。付与知音听。 
　　东边日出西边雨。莫道无情却有情。日间红娘说道相如将琴挑动文君之意。不免叫琴童取琴出来。琴童何在。〔丑上〕夜静瑶琴三五弄。悲风动处月光寒。知音弹与知音听。不是知音不与弹。琴在此。〔生〕琴童。你与我烧下一炉香。煎下一罐茶。你自回避。〔丑应下生〕爨下焦桐玉琢成。轻勾缓剔凤凰鸣。高山流水千年调。白雪阳春万古情。松籁响。涧泉淸。携来指下韵将成。文君未必能知否。月满池塘夜气淸。你这琴呵。小生与足下湖海相随数年。今夜这场大功。都在你这金徽玉轸蛇腹断纹绎阳焦尾冰弦之上。怎生借得那一阵顺风。将小生这琴声吹入俺那小姐玉堆成粉捻就知音俊俏的耳朶裏去。〔生作理琴介旦贴同上〕 

　　【满江红】〔旦〕抛却金针。离绣阁黄昏时节。见碧天如洗。一轮明月。〔贴〕花影满阶秋露冷。银河万里光澄彻。〔合〕殷懃同到小园中。把名香爇。 
　　〔旦〕水沈未爇黄金鼎。花影重过白玉栏。红娘。我和你后花园中烧香。不觉又更深了。快行几步。〔行介旦〕梦断巫山一片云。起来移步款红尘。山禽莫向空林语。怕有幽人重惜春。老母居孀。故园迢递。好伤感人也。将香桌过来。〔拈香介〕愿祝先考逍遥。母亲康泰。及早还乡存亡均感。〔贴〕要知小姐幽怀事。尽在深深两拜中。〔旦〕红娘。你看好晚景也。 

　　【梁州序】晴空云敛。冰轮初涌。风扫残红。无数香阶堆拥。好似闷怀千种。那人呵。只落得心中作念。口内闲题。梦裏相和哄。今日华堂开绮席。意朦胧。却敎我翠袖殷懃捧玉锺。〔合〕愁似织。和谁共。双蛾蹙损春愁重。鱼得水。甚时同。 
　　〔贴〕小姐。你看这般月晕。明日敢有风也。〔旦〕风月天边有。人间好事无。〔贴咳嗽介生〕那人来了。〔生作弹琴介旦〕是甚么响。〔贴〕小姐。你试猜一猜。 

　　【渔灯儿】〔旦〕莫不是步摇得寳髻玲珑。〔贴〕不是。〔旦〕莫不是裙拖得环佩叮咚。〔贴〕不是。〔旦〕莫不是铁马在檐前骤风。〔贴〕也不是。〔旦〕莫不是金钩双控。咭叮当敲响帘栊。 
　　〔贴〕姐姐许多般都猜不着。你再猜一猜。 

　　【前腔】〔旦〕莫不是梵王宫夜撞金钟。〔贴〕不是。〔旦〕莫不是疎竹萧萧曲槛中。〔贴〕也不是。〔旦〕莫不是牙尺翦刀声相送。〔贴〕也不是。〔旦〕莫不是漏声长滴响壶铜。〔贴〕一发不是了。你且听着。〔旦做听介〕呀。我只道甚么响。却原来近西厢谁理丝桐。 
　　【锦渔灯】其声壮似铁骑刀鎗冗冗。其声轻似落花流水溶溶。其声高似风淸月朗鹤唳空。其声低似儿女语小窗中。 
　　〔贴〕姐姐你听。越弹得好了。 

　　【锦上花】〔旦〕他那裏思不穷。我这裏意已通。娇鸾雏凤失雌雄。他那裏曲未终。我这裏意转浓。争奈伯劳飞燕各西东。〔贴〕姐姐。满怀心腹事。〔旦〕尽在不言中。 
　　我且近书房听一听。〔贴〕姐姐。你在这裏听。我去瞧老夫人便来。〔贴下生〕窗儿外有人声。想必是他来了。待我将琴改调其词。另弹一曲。就歌一篇凤求凰。昔日司马相如得此曲成事。我虽不及司马相如。那小姐到有文君之意。〔歌介〕有美人兮见之不忘。一日不见兮思之如狂。凤飞翱翔兮四海求凰。无奈佳人兮不在东墙。将琴代语兮聊写衷肠。何日见许兮慰我彷徨。愿言匹配兮携手相将。不得于飞兮使我沦亡。〔旦〕是弹得好也。其声哀。其意切。凄凄然如鹤鸣九皋。使妾闻之。不觉泪下。 

　　【锦中拍】这的是令他人耳聪。诉自己情衷。知音者芳心自动。感怀者断肠悲痛。这一篇与本宫。始终。不同。一字字更长漏永。一声声衣宽带松。别恨离愁番做一弄。张生呵。越敎人越知重。 
　　〔生〕便是老夫人忘恩失义。不合小姐也失信于我。〔旦〕你错埋怨我。〔贴上介〕老夫人睡醒。寻小姐哩。 

　　【锦后拍】〔旦惊介〕只见他走将来气冲冲。怎不敎人恨匆匆。吓得人怕恐。吓得人怕恐。早是不曾转动。女孩儿直恁响喉咙。谨摩弄。我欲将他拦纵。只恐夫人行把我来厮葬送。 
　　〔贴〕姐姐。张先生只在这几日上要回去也。〔旦〕红娘。你留他再住几日。〔贴〕留他也没有什么好处与他。 

　　【尾声】〔旦〕只说道夫人时下有些喞哝。好共歹不着他脱空。怎肯轻抛下风流志诚种。 
　　花阴隔断姻缘路。　　　　书生枉把幽情诉。 
　　相思争奈粉墙高。　　　　狗咬骨头空咽唾。 
　　〔旦贴下生吊场介〕那壁厢俏然。想是小姐去也。琴童过来。收拾进去。〔丑上收介〕敢问官人。这件东西板上有索。零零落落。被人盘问。有口难答。官人若不敎我。一似梦中摇铎。〔生〕你原来还不晓得。我说与你知道。这是金徽玉轸。蛇腹断纹。龙池凤沼。仙人背。玉女腰。焦尾雁足。〔丑〕下面这一块是甚么。〔生〕这是底板。〔丑〕上面这几条是甚么。〔生〕是弦。〔丑〕底板是树皮锯的。弦是牛脊筋做的。许多零零碎碎。敎我如何记得。〔生〕你若难记。我编成一首诗与你念何如。〔丑〕这等好记。〔生〕金徽玉轸伴弦调。焦尾低垂雁足跷。未向龙池寻变化。且临凤沼弄波涛。风流肌骨仙人背。窈窕形躯淑女腰。〔生住口介丑〕官人。再没有了。〔生〕是没有了。琴上的都做尽了。〔丑〕怎么只有六句。又不成绝句。又不成律诗。待小人凑上二句。〔生〕这等到好。你说来我听。〔丑〕官人把前面六句再念一遍。〔生照前念介丑〕 

　　惹动崔家老底板。　　　　害断脊筋自去熬。 

　　第二十出　情传锦字 
　　【西地锦】〔生上〕愁重晓来未起。忘餐失寝因渠。杨花无力随风。分明自不支持。 
　　欲将淸梦游巫峡。苦被莺声唤醒来。这相思病害杀我也。自那日弹琴之后。再不得见那小姐。红娘说道。若有消息。必来回话。这几日如何不闻音耗。好闷人也。不免在此少睡片时。又作道理。〔作睡介贴上〕 

　　【前腔】晓过书斋探视。多应闷掩门儿。金钗敲户轻轻的。此情犹恐人知。 
　　我红娘奉小姐之命。着俺看张生。况前日约他回话。须索走一遭。我想来一家若无张生。怎免得贼人之祸。 

　　【降黄龙】相国行祠。寄居萧寺。苦因丧事。孤儿幼女。孤儿幼女尽欲从军而死。张生。此时伸志。遣尺书兴师疾至。方显得文章有用。天地无私。 
　　【前腔】若非是。翦杀贼寇。险些个灭门绝户。俺一家儿。莺莺君瑞。在危急许配雄雌。夫人。背盟推托。却以兄妹为之。把婚姻一时打灭。顿成抛弃。 
　　我看张生与俺小姐。两下裏都害相思。 

　　【衮】一个潘郞鬓有丝。杜韦娘非旧时。一个带围宽淸减了小腰肢。一个睡昏昏不待观经史。一个意悬悬懒去拈针指。一个笔下写幽情。一个弦上传心事。两下裏都一样害相思。 
　　说话之间。早到书院中了。且将唾津儿润破纸窗。看他在裏面做甚么。 

　　【二衮】润破纸窗儿。润破纸窗儿。俏声儿窥视。见他和衣初睡起。前襟有折■〈衤至〉。孤眠滋味。凄凉情緖。这瘦脸儿不是闷死是害死。 
　　【三衮】我把金钗敲门扇儿。金钗敲门扇儿。〔生〕是谁。〔贴〕我是散相思五瘟使。〔生〕呀。原来是红娘姐。拜揖。〔贴〕张先生万福。小姐想着伊。使红娘来探取。〔生〕小姐使你来。有甚么说话来。〔贴〕道风淸月朗。听琴佳趣。到如今念千番张殿试。 
　　〔生〕旣蒙小姐见怜之心。小生有一柬。敢烦红娘姐达知肺腑。〔贴〕只恐他番过面皮来。〔生〕望红娘姐好歹与我传了去。 

　　【四衮】〔贴〕他若见了书。他若见了词。顚倒废神思。他拽扎起面皮。凭谁寄言语。他道这妮子。敢胡行事。当面的嗤嗤的扯为碎纸。 
　　〔生〕红娘姐。若与我成就此事呵。小生当以金帛酬之。〔贴〕看你这穷酸鬼。希图你的钱哩。 

　　【五衮】馋穷酸饿鬼。馋穷酸饿鬼。卖弄有家私。莫不为图谋。我特来到此。怕有情人。乖劣性子。你只说道可怜见只身己。 
　　〔生〕就依着红娘姐说。可怜见小生只身己。〔贴〕原来旣认不是。你快写。我等着你。〔生写介贴〕写得好呵。读与我听。〔生念介〕珙百拜芳卿可人妆次。自别颜范。鸿稀鳞绝。悲怆不胜。孰料夫人以恩成怨。变易前盟。使小生目视东墙。恨不得奋翼于妆台左右。患成思竭。垂命有日。聊奉数字。以表寸心。万一有见怜之意。伏乞速慰好音。庶救残喘。造次欠恭。幸惟恕罪。后成五言一首。录呈见情。相思病转添。谩把瑶琴弄。乐事又逢春。芳心迩亦动。此情不可违。虚誉何须奉。莫负月华明。且怜花影重。 

　　【一封书】〔贴〕看他殷懃处可喜。拂花笺打稿儿。先写几句寒温序。后题着五言八句诗。不移时。可知之。叠做同心方胜儿。张生呵。忒风流。忒煞思。忒聪明。忒浪子。 
　　〔生〕红娘姐。小生呵。 

　　【皂罗袍】顚倒写鸳鸯两字。方信道在心为志。红娘姐。你去到小姐面前用意些。看喜怒其间觑个意儿。〔贴〕我自有道理。放心学士。自当处置。言谈之际。作个道理。只说弹琴那人敎传示。 
　　〔生〕红娘姐。万望用心。小生自当重报。〔贴〕这缄帖儿我与你将去。张先生自当以功名为念。休得要误了你志气。 

　　【南郊醉扶归】〔贴〕将偷香手准备折桂枝。休敎淫词儿污了龙蛇字。藕丝儿缚定鹍鹏翅。黄莺儿夺了鸿鹄志。休因翠帏锦帐一佳人。误了你玉堂金马三学士。 
　　〔生〕红娘姐。此事专望回报。 

　　【尾声】〔贴〕从敎宋玉愁无二。瘦损了这相思样子。百岁欢娱全凭这张纸。 
　　张先生。你放心。正是此去桃源应有路。管教仙子遇刘晨。〔下生〕红娘将这缄帖儿送去。不是小生夸口说。就是一道会亲的符验。他道明日来回报。正是 

　　眼望旌捷旗。　　　　耳听好消息。 

　　第二十一出　窥简玉台 
　　【祝英台近】〔旦上〕托冰弦。传素手。心事已无有。西厢淸露月明闲。怎知道楚馆云寒。秦楼月暗。无人处有谁肠断。 
　　自从前夜听琴之后。不觉神思昏迷。形容憔悴。如今天色旣明。不免再睡片时则个。自是日长针线懒。海棠时候睡偏多。〔旦睡介贴上〕奉小姐命。去看张生。因伏侍老夫人。不曾回小姐话。如今不听得小姐做声。又敢是睡哩。 

　　【祝英台】启朱扉。开绣榻。风静夜帘闲。香冷篆烟。烧烬银缸。金荷上夜灯犹灿。姐姐还睡哩。慵懒。比及将暖帐轻弹。先揭起罗帏偷看。只见玉钗横。日高不理鬟。 
　　昨日张生着我寄这缄帖儿与俺小姐。我欲待就与他。恐小姐反有怪意。我且把来放在妆台裏面。看他见了。说些甚么。正是风暖鸟声碎。日高花影重。〔下旦醒对镜介〕 

　　【前腔】心乱。晚妆残。乌云亸。春睡损红颜。双眼倦开。半晌抬身。〔行叹介〕酩子裏一声长叹。〔见书介〕这书是那裏来的。敢又是红娘这小妮子。无端。不思量刺凤描鸾。只学去传书递缄。意孜孜。顚来倒去不害心烦。 
　　红娘在那裏。〔贴上〕小姐有何分付。〔旦〕小贱人。这书是那裏来的。我是相国之女。谁敢将缄帖儿来戏弄我。且吿过夫人。打你这小贱人。〔贴〕小姐打谁。〔旦〕打你。打谁。〔贴〕我去禀夫人。敢怕不打我。倒要打你哩。〔旦〕这贱人。怎么倒打我。〔贴〕小姐。是你着我去看张生。他着我送来。我又不识字。知他写着甚么来。你休要怪我。往夫人处首去。〔旦扯住〕这贱人倒会放刁。我假意道你。〔贴〕叫我一声亲亲姐姐罢了。〔旦〕亲亲姐姐。试说与我。张生这两日如何。〔贴〕小姐。害得他病越重了。 

　　【前腔】摧残。那张生呵。害得他白日黄昏。寂寞泪栏杆。废寝忘餐。目断东墙。他只把佳期相盼。〔旦〕他有病也不干我事。〔贴〕其间。送得他直上高竿。掇了梯儿闲看。〔旦〕旣有病。着他吃些药便了。〔贴〕若要这病好。除非是。出几点风流香汗。 
　　【前腔】〔旦〕遮拦。只敎他缚住心猿。意马且牢拴。把病体扶持。经史相亲。做个好人家风范。也罢。红娘将笔砚过来。就写几句在缄尾上。将去与他。说递书来不打紧。倘老夫人知道将如之何。今后再不可如此。这缄。只说道老夫人违背前盟。却把女孩儿拖犯。你说我到如今。羞覩镜裏孤鸾。 
　　红娘。你去就来回我话。正是 

　　梦因远别啼难唤。　　　　书被摧残墨未干。 

　　第二十二出　猜诗雪案 
　　【粉蝶儿】〔生上〕郁闷滔天。敎我如何理料。 
　　春蚕作茧丝方尽。蜡烛成灰泪始干。昨晚红娘将缄帖儿去了。未有回报。想此事定然成也。闲步一回。散闷则个。〔贴上〕
  </div>
  <div class="pagination">
   <a href="六十种曲西厢记-明-崔时佩_page4.html">
    上一页
   </a>
   <a href="六十种曲西厢记-明-崔时佩.html">
    1
   </a>
   <a href="六十种曲西厢记-明-崔时佩_page2.html">
    2
   </a>
   <a href="六十种曲西厢记-明-崔时佩_page3.html">
    3
   </a>
   <a href="六十种曲西厢记-明-崔时佩_page4.html">
    4
   </a>
   <span class="current-page">
    5
   </span>
   <a href="六十种曲西厢记-明-崔时佩_page6.html">
    6
   </a>
   <a href="六十种曲西厢记-明-崔时佩_page7.html">
    7
   </a>
   <a href="六十种曲西厢记-明-崔时佩_page8.html">
    8
   </a>
   <a href="六十种曲西厢记-明-崔时佩_page9.html">
    9
   </a>
   <a href="六十种曲西厢记-明-崔时佩_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
