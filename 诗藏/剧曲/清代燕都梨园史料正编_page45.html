<!DOCTYPE html>
<html>
<head>
    <meta charset="UTF-8">
    <title>清代燕都梨园史料正编 - 第 45 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清代燕都梨园史料正编 - 第 45 页/共 134 页</h1>
    <div class="content">　疎影用姜白石韵，为韵香题画梅
　扬州慢小郄归后作
　凤凰台上忆吹箫□□再题莲仙画像，癸未遇洲边江姬莲莲，与莲仙貌略相似

《金台残泪记》卷三
　杂记


●《金台残泪记》自叙
叙曰：孔子泣获麟后，天下有二泪焉。汉贾生之哭时事也，晋阮籍之哭穷途也。余居都门三载，深观当世之故，颇能言其利而捄其弊。无荐之者，既不敢献策，复不敢著书，辄恸哭遭家多难，顾影自悲，又恸哭。故人怜之，恐其伤生，每为征乐部少年，清歌侑酒，以相嬉娱。余于醉后则又恸哭。今将归矣，偶理旧衣，见向时醉后泪痕犹在，乃叹曰：嗟乎，余之泪尽矣！此其残痕，然一时之情也不可忘。因撰次为传十篇、诗五十九首、词三阕、杂记三十七则。燕本黄金台旧地，故曰《金台残泪记》云尔。
太岁戊子腊八日。


●《金台残泪记》目録

卷一
杨生传
徐郎传
吴郎传【王德喜附】
丁春喜、张全保、张双全传
陈长春、周小凤传
张青芗传
吴伶传
汪双林、汪三林、张心香、张五福、杨玉环、郁大庆传
孟长喜、冯红喜传
王小庆传【席秀林附】

卷二
徐郎曲
杨生行
苏州雨中口号
爪步见秋柳
为□□大令题画
长至日饮斋中
三月十五夜集饮樱桃斜街庽庐
杨生来话别
阅《燕兰小谱》诸诗，有慨于近事者，缀以絶句，得四十六首
疎影
扬州慢
凤凰台上忆吹萧

卷三
杂记三十七则


●《金台残泪记》卷一

华胥大夫着


○杨生传

杨生名法龄，字韵香。扬州江都人。有二兄，故优也。生九岁卽来都下，以色倾一时。尤善歌。尝遇雪天，独歌户外，听者至数百人。有车而过者，马皆仰沬悲嘶不行。于是生年十五六矣。自后歌不成声，三年始复。生意度闲静旷远，善清言，不喜饮酒。或遇客，终日不交一语，亦无所忤。每叹曰：吾但得廛田区宅奉老母，放浪于山水间足矣。其母兄闻之独不乐。故生不能遽归。道光七年，矢死请于母，始弃其业。八年七月，全家返江都。

华胥大夫曰：余友□□□大令，江东才人。尝呼生为小友。又谓余曰：君才识诚异矣，然度未胜，日习生论议，其有进焉。余始遇生，盖在丙戍之冬。明年春，予以诗，生诵之甚悲。余旋以事屡出入都下，每见生，未尝不为余叹息。生弃业后，覊旅年余，余无一金以资其行。顾属余：它日过江都，宜相闻也。


○徐郎传

徐郎桂林者，字曰听香。余友□□□大令为易之曰小郄。故小郄之称藉甚。小郄既负絶代之姿，又善应对。进止容仪，如佳公子。所至生色，死心倾倒恐后。年十四，来都下。越五年，年十九矣，拥万金以归。盖戊子秋七月也。其家在安徽潜山、望江二县之间，地曰十牌。

华胥大夫曰：余丙戌夏□□报罢，居都下。客尝招之顾曲，意漠如也。及见小郄，始心动。其冬十月望日，有为吴伶礼佛于龙泉寺者，□□招同□□□往观，小郄在焉。始渐狎习。为作《徐郎曲》，颇传于人。余既识杨生，□□复南还，与小郄遂不数见。今年闻其归，为之咨嗟叹息者久之。语曰：『鸿飞冥冥 ，弋者何篡？』小郄其为冥鸿也哉。


○吴郎传【王德喜附】

吴郎金凤者，字桐仙，苏州人也。风怀不羣，绮姿秀出。能为摘诗、换字、射覆诸戏，尤喜画兰竹。湘烟渭雨，清韵翛然。尝自署曰『吴门吴凤』。王德喜，字蓉生，本扬州孔姓。颇识字。自讳其氏。

华胥大夫曰：余未入京师，闻梨园有『三法司』之目，谓法龄、法庆、法保。三法司并在四喜部。桐仙固法庆弟子。法保就昏南还，法龄、法庆因四喜部诸老曲师分为集芳部，所谱皆昆曲，无西秦、南弋诸陋习。顾听者落落然。以余所知，惟旧□邸□□主人、□□□阁学、□□□给事、□□□工部、□□□大令、□□□大令、□□□通判数人者而已。阁学亟喜法庆，尝于□□大令座上见桐仙，嗟叹久之。至于法龄数人者，皆望若晚霞丽天焉。去年春，遇□□□刑部时，同座皆诗人。刑部忽言法龄将归矣，皆怅惋，今年秋竟归矣。集芳部散矣。法庆、桐仙俱入春台部。阳春白雪，其寡和也，昔人慨之，余于今日乃亲见焉。天下人耳目嗜好，固有如此者哉。


○丁春喜、张全保、张双全传

丁春喜，字梅卿。以善歌闻四喜部。其态常如倦睡，语言呢呢，常如少女。初四喜部诸老曲师既去，为集芳部欲致梅卿，梅卿弗顾也。四喜部骤衰，始渐变昆曲，习秦、弋诸声，梅卿弗顾也。四喜部骎盛，则尽变昆曲，习秦、弋诸声，梅卿弗顾也。梅卿今年二十，扬州人。

张全保，字蓉初。癸未、甲申间，蓉初艳闻天下。余丙戌至京师，于春台部物色之，盖恐后焉。恒讯于众人，见有锦衣珠綦以过者，谓是竹香然；见有星眸霞靥以歌者，谓是纫香然；见有病若有余、怨若无端者，谓是碧湘然；久之而见有青眉楚楚然、白袷荡荡然，众人若不识姓字者，余曰：『是殆蓉初然矣。』嗟乎！盛衰易观，今昔异势，岂独蓉初然？而蓉初可感矣。蓉初今年二十二，娶妇三年。家在京师芦沟桥古桑干河水上。

张双全，字问梅。扬州人。齿如蓉初，色如梅卿。昔卫庄姜美而见弃，诗人为赋《硕人》。今问梅盖颀颀矣，其情乃类庄姜。观其怅惘睇盻，逶迟进退，抑当世幽忧摈斥之士，复何以异哉？嗟乎！问梅良家子也，而沦落至此。玉钩斜上，珠翠为烟；梅花岭下，春风若梦。问梅可堪回首邪？

华胥大夫曰：丙戍冬夜，尝与□□□大令一访小玉。丁亥春夜，又与□□□太史一访问梅。其时皆月姹酒干，风斜漏堕。小玉不遇，问梅数语。后不复过焉。每于春台、三庆二部中望见两少年者，良深隐叹。今年秋始见小蓉，慨然相与述之。夫转移于盛衰好恶之间，众人固不如小蓉邪。


○陈长春、周小凤传

陈长春，字纫香。周小凤，字竹香。皆安徽十牌人也。以色艳动一时。纫香声伎独絶，善□殿撰□□，有『状元夫人』之目。

华胥大夫曰：昔乾隆间，李桂官周旋毕秋帆宫保于微时，其意有足感者。此『状元夫人』所由着也。今纫香其有同焉者欤。竹香初善越中□孝廉，赠之至万金。久而竹香颇疏之，孝廉父至都下，或乃以此诈竹香，索其数百缗而去。时有伶某亦善越中某孝廉，孝廉无以归，伶厚资之始行。嗟乎！若此伶者，其姓字乃不传，可慨也夫。


○张青芗传

张青芗，字莲仙。苏州人。初，丙戍冬，莲仙年十四，余见之湖北李令□□宅中。容甚丽。为言于□□□□□大令。□□亟喜之，尝貌其真，属余题焉。

华胥大夫曰：京师梨园乐伎，盖十数部矣。昔推四喜、三庆、春台、和春，所谓『四大徽班』者焉。余以丙戍始至京师，春台、三庆二部为盛。春台部以色著者，首纫香、竹香，次碧湘、蕙香；三庆部以色著者，首小郄、次莲仙，固皆尤物也。今二年之间，或死或去，其在部中者，或稍衰矣。惟莲仙尚如故。余乌知此后更二年，莲仙又当何如邪？魏文帝言：『年寿有时尽，荣乐止夫其身，未若文章之无穷。』每念斯语，慨然悲感，此所以论録诸人也。


○吴伶传

吴伶名蕙兰，字碧湘。安徽十牌人。其死，□□为作《吴伶传》，故从其称云尔。幼无殊色，惟开声合伎，情态独絶，故以震动一时。死年十八，丙戍秋也。所善为治饰终之具甚备。其冬屡为礼佛于龙泉寺。明年春，为厚葬于都下安徽义冢之旁。

</div>
    <div class="pagination">
<a href="清代燕都梨园史料正编_page44.html">上一页</a><span>...</span><a href="清代燕都梨园史料正编_page40.html">40</a><a href="清代燕都梨园史料正编_page41.html">41</a><a href="清代燕都梨园史料正编_page42.html">42</a><a href="清代燕都梨园史料正编_page43.html">43</a><a href="清代燕都梨园史料正编_page44.html">44</a><span class="current-page">45</span><a href="清代燕都梨园史料正编_page46.html">46</a><a href="清代燕都梨园史料正编_page47.html">47</a><a href="清代燕都梨园史料正编_page48.html">48</a><a href="清代燕都梨园史料正编_page49.html">49</a><a href="清代燕都梨园史料正编_page50.html">50</a><span>...</span><a href="清代燕都梨园史料正编_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
