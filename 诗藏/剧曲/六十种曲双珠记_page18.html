<!DOCTYPE html>
<html>
 <head>
  <meta charset="utf-8"/>
  <title>
   六十种曲双珠记 - 第 18 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六十种曲双珠记 - 第 18 页/共 21 页
  </h1>
  <div class="content">
   明珠今日报佳音。



水远山长无计寻。

莫向杜鹃啼处说。



不关愁者也消魂。 

第四十出
与珠觅珠

〔净上〕富贵从来别等伦。皆因造化不均匀。有福之人人伏侍。无福之人伏侍人。昨日将明珠与韩妈妈换酒肉吃了。受用不尽。今日正要去找帐。再吃他些东西。谁想兵部新任钱员外老爷拨差我跟随翰林王侍讲老爷。我们钱老爷是王老爷同年进士。见他淸冷衙门。乏人使用。故着我来伏侍。正是往役庶人义。官差不自由。只得住在此伺候。〔小生上〕 

【缑山月】富贵逼人来。视昔诚霄壤。天涯双皓首。梦倚门闾望。

〔临江仙〕乍预曲江聚飮。坐先玉苟诸英。凤池随步路尘淸。雁行联北塞。鹍浪破南溟。十载依稀成一梦。此身虽在堪惊。几番搔首忆飘零。风寒红叶落。山障白云横。王九龄。忝中状元。官授翰林侍讲。且喜骥足先驰。鳌头独占。荣适如志。流官罕比。只是双亲沦落天涯。未知消息。昨已上表辞官。欲往荆湖寻取下落。料圣天子以孝治天下。必准此奏。待旨意下来。打点前去。〔看珠悲介〕珠。你出于蚌胎。留于龙颔。或能媚川。或能照乘。今而流在我手。终于埋没。那再有光明之日。可怜。 

【解三酲】叹明珠当时悬项。又不是韫椟而藏。十年旦夕相偎傍。若左右就高堂。珠。你夜光何事偏投暗。合浦无期得复还。〔哭介〕空思想。虽知物是。人在殊方。

〔净低声介〕这颗明珠。比我前日拾的恰似一般。更无二样。〔小生〕朱快过来。你见我看这明珠。为何自言自语。〔净〕老爷问及。岂敢隐讳。小人向蒙兵部差往剑南公干。路上拾珠一颗。与老爷手中的相像。其间有个分离缘故。适见老爷有覩物思人之意。为此伤感。不觉失声。望乞恕责。〔小生〕我不怪你。且说有甚分离缘故。〔净〕旣是这等。小人大胆。敢借老爷手中明珠一看。便见分晓。〔看介〕阿呀。 

【前腔】觑明珠果然相仿。〔小生〕你那拾的。知是谁人之物。〔净〕王妪物两颗联光。〔小生〕旣是双珠。为何又拆散了。〔净〕祇缘儿女难厮放。分赠别去遐方。〔小生〕他儿女往何处。作何勾当。〔净〕儿从补伍荆湖往。女选宫娥赴上阳。〔小生〕虽则相似。怕不是一样的。〔净〕同一样。垂紃系组。制度端详。

〔小生〕旣同一样。可取那颗与我看。〔净〕那珠虽小人拾的。今在韩妈妈家裏。〔小生〕你纔说是王老妪分赠与儿女去了。为何又在韩家。〔净〕那珠是小人拾取宫娥王慧姬的。拏去韩家换酒吃。不想韩家妹子王妈妈见了那珠。啼哭起来。小人问其缘故。方知宫娥正是他女儿。荆湖从军的正是他儿子。〔小生悲介〕天下有这等偶然之事。那妈妈还说甚的。〔净〕那妈妈知道女儿蒙朝廷赐与军士为妻。卽时转悲为喜。妈妈有个媳妇。反啼哭起来。〔小生〕又是为何。〔净〕因见那珠不是丈夫原物。思想孩儿没有下落。叫他名字。放声啼哭。因此小人知其委曲。〔小生〕他孩儿叫甚名字。〔净〕小人不敢说。〔小生〕但说不妨。〔净〕好古怪。他名字又与老爷尊讳相同。〔小生〕他也叫王九龄。〔净〕正是。〔小生〕他家在那裏。〔净〕只此城中西市卖酒。原是涿州人氏。数年前避兵来此。〔小生惊哭介〕天下事情怎么有这般相像的。可怜可怜。〔净〕老爷不必烦恼。若要的眞。待小人去唤那三个妇人来。当面一说便见明白。〔小生〕休胡说。只因你的所言。偶与我的所思相合。故此伤感。朱快。你听我分付。〔净〕老爷有何使令。〔小生〕你就将此珠再到他家。与那妈妈一看。又说换酒。看他有甚言语。我只在孙御史老爷衙内坐下。急来回报。〔净〕孙衙也近西市。小人领命就往。〔末上〕 

【西地锦】枫陛新瞻天仗。兰台入手风霜。绣衣白简期寅亮。台斗夜吐光芒。

圣主崇儒术。贤士翼帝躬。立朝防触豸。行路避乘骢。笔底甘棠露。台端古柏风。钧衡眞事业。接武有夔龙。孙纲忝中王九龄榜进士。名在二甲传胪。官授监察御史。今日轮直收掌诸司奏章。见王九龄一本。辞官寻亲。圣上不准。特来报知。〔见介〕殿元。班马文章。夔龙礼乐。开经济于一时。寄纂修于千古。人生至此。眞丈夫矣。欣羡欣羡。〔小生〕孙叔与小侄禹门共跃。周制同荣。皇都联故旧之欢。宦籍擅功名之美。可谓遂所愿也。但双亲有故。十载无闻。〔悲介〕终日之间。愁肠九转。教人如何是好。〔末〕殿元且免愁烦。下官早间轮受奏章。见殿元弃官寻亲一本。奉圣旨。王九龄所奏。情虽可矜。职难擅离。旣云亲有定在。止合迎养。查无此例。不准所辞。〔小生哭介〕哀哀父母。生我劬劳。圣上不准此奏。则劬劳之恩。何由能报。〔末〕殿元不消啼哭。此事有何难处。你一面安心供职。一面差人迎请二亲就是。〔小生〕家父母是补伍军人。急切不能来此。况路遥别久。存亡未知。小侄愿弃此官。径去寻亲便了。〔末〕凡人未登仕途。由得自家主张。旣有官守。则进退不能绰绰矣。自当遵法。勿得任情。〔小生〕小侄岂不知此。但心中急于寻亲。何恤其它。 

【高阳台序】怙恃惟隆。乾坤罔极。蓬踪两地飞泊。乍忝成名。忠孝岂应乖角。〔末〕父子主恩。君臣主敬。你若为恩而去。其如敬何。可请自加裁度。〔小生〕曾度。明王以孝先天下。怎说得慕亲为错。论纲常忠由于孝。何须适莫。

〔末〕殿元。下官忝为世交。颇知你父子之事。 

【前腔】沦落。月暗螺冈。云深鹤禁。音容彼此寥廓。〔小生〕古人一日养。不以三公换。小侄尙未识父母颜面。而况于养乎。此心如何不痛。〔末〕无伤。有个古人。可比方你。〔小生〕愿闻。〔末〕汉骠骑将军霍去病。生而不知其父。后击匈奴。道出河北。始得与父相逢。传舍欢迎。仍遂膝前娱乐。你如今为朝廷命官。拘缚。须知此身縻宦籍。况又在文章台阁。殿元。看王言如纶如綍。奉依当恪。

〔小生〕孙叔。小侄此举。亦曾考古证今。〔末〕请道来。〔小生〕 

【前腔】探索。祖子旁求。朱卿历访。都是孝思先觉。富贵忘亲。实为敎中夷貉。心怍。墨徒之爱由亲始。在吾儒顾安其薄。古人一举足而不忘父母。小侄身非出于空桑。顶冠束带。立于天地之间。列于缙绅之末。锦衣玉食。未识父母何等颜面。谓之人子可乎。便做到紫阁黄扉。何益于事。我效他们挂冠解绶。弃兹衔爵。〔末〕 

【前腔】你落莫。十载飘风。两萍浮海。行藏未保如昨。〔小生〕因是这等。小侄亲自要去寻取。〔末〕圣上不允。你若去了。方命违君。暴虎自■〈扌弃〉徒搏。〔小生〕此心若得少尽。虽得罪于朝廷。亦所不辞。〔末〕言有可从。事有当重。殿元不要差了念头。关钥。忠言逆耳须斟酌。利于病怎嫌毒药。处事权宜。不独在你为然。虽古之豪杰。个个皆如此。看他们时初未遇。迹能脱略。

【尾声】蒭荛不择希然诺。〔小生〕攸行恐负平生学。〔合〕忠孝惟人务先着。

〔小生〕今早小侄正要造谒。反辱先施。今随孙叔同去。聊申拜意。乘便访一乡曲。〔末〕如此请卽同行。 

闻道有乡音。



千金不可得。

眼望旌捷旗。



耳听好消息。 

第四十一出
西市认母

【玩仙灯】〔老旦旦上〕信杳鸿鱼。姑妇久嫠居。伤至亲倏倾泉世。恨此孤身似风飘絮。望断关河。家园何处。

〔长相思〕〔老旦〕经跋涉。伤跋涉。中道分离成永诀。此恨何时灭。〔旦〕将剖说。怕剖说。赢得鹃啼红两颊。谁知肠欲裂。〔老旦〕媳妇。我和你以孤寡之身。处乱离之境。正好在此相依度日。不料昨日韩姨暴疾身亡。〔悲介〕教人如何是好。〔旦〕婆婆。韩姨在日。十分安慰。他今弃世。顿觉凄凉了。〔老旦〕前日因得明珠。已知女孩儿信息。少解愁烦。但你夫和子音耗未通。好生放心不下。〔旦〕远隔天涯。久违人愿。彼此辽绝。如隔尘世。正是天入五溪无雁过。地经三峡有猿啼。只索忍耐罢了。〔净上〕为人谋而当忠。终上事之谓义。方纔王老爷着我拏这明珠。往韩妈妈家探问来历。着我先行。他便自到孙御史老爷衙内坐待回报。我想王老爷与这妈妈。定有些瓜葛。迤逦行来。此间是他家了。不免径入。〔见介老旦〕朱长官。我前日许你相谢。为何不来。〔净〕有些公干。未得领命。且请韩妈妈出来说话。〔老旦〕他昨日已没了。你兀自不知哩。〔净〕咳。隔得一日。有此变故。可伤可伤。〔出珠介〕我另有明珠一颗。再要换些东西。怎生是好。〔老旦〕这珠又是那裏得的。借我一看。〔取珠看介〕天那。又是一个古怪。〔净〕前日那珠。是我拾的。不打紧。今日这珠。原有主的。不要错看了。〔老旦〕这珠也是我家之物。缘何又在你手。可说个明白。〔净〕有些来历。不好轻言。你且仔细猜一猜。〔老旦悲介〕好苦。物虽见在。言则可疑。他不吐眞情。只得试猜一猜。 

【红衲袄】莫不是有人遗在路岐。〔净〕不是。〔老旦〕莫不是向经商相易取。〔净〕不是。〔老旦〕莫不是素往来报此代琼琚。〔净〕也不是。〔老旦〕想他狼狈。难赋归与。先系燕足。托渠传寄。〔净〕也不是。〔老旦哭〕敢则是穷途横祸。不幸身塡沟壑也。毕竟委却明珠伴土蛆。

〔净〕老奶奶。你都猜不着。〔旦〕婆婆。可与奴家一看。〔净〕正是正是。小奶奶一看。定有分晓。〔旦取珠看哭介〕 

【前腔】珠。我和你赴荆湖曾与俱。〔净〕为何带这珠去。〔旦〕荷姑嫜赠别。后会期归此。〔净〕怎又失了。〔旦〕为良人遭诬当刑市。发哀诚直陟太和嵎。〔净〕上去何干。〔旦〕明夙志自行捐躯。因此上把儿先弃。系明珠寓意如初。屈指十有余年也。岂是数极机通还洛渚。

〔老旦出珠比旦珠介〕朱长官。你看两颗珠是同样的么。〔净〕正是一对。〔拜介〕太夫人。〔拜旦介〕老夫人。小人不知。故此搪突。不要见罪。〔老旦〕我家虽有儿孙。流落在外。不曾做官。何必如此称呼礼拜。你只将这珠来历说知详细。免得猜疑。〔净〕这是我们老爷差小人拏来。寻问二位夫人下落。〔旦〕你老爷是何人。必须说个明白。〔净〕二位夫人听小人吿禀。我们老爷呵。 

【前腔】本是蕴经纶年少儒。今日裏笔生香。冠礼闱。〔旦〕已高中了。〔净〕似潜龙伏虎。际却风云会。朝丹阙。率羣英御道先驰。〔旦〕又是状元。授何官职。〔净〕佩玎咚腰挂金龟。近天颜谈道经帏。〔旦〕除了翰林侍讲。是何籍贯。姓甚名谁。〔净〕论他籍贯姓名与恁俱同也。难道瓜葛无干问是谁。

二位夫人。不要推拒。今早我老爷手内拏珠。眼中流泪。小人请问缘故。要知端的。特差小人到此。〔旦〕我家孩儿已在陕西。怎得此高魁美秩。只恐你错认了。〔净〕我老爷生于涿州。长于陕西。又是郧阳军籍。纔年一十六岁。如今见坐孙御史老爷衙内。那孙老爷也是你同乡。〔老旦〕孙老爷叫甚名字。〔净〕他名是纲。表字天彝。〔老旦〕果是眞么。〔净〕小人在登科录上见的。有甚不眞。〔老旦〕媳妇。旣是孙天彝在此。料无虚假。〔旦〕婆婆。若得如此。感谢天地不尽。〔净〕待小人去请老爷过来相见。〔请介小生上〕 

【前腔】眼望着咫尺间似天涯。〔净〕禀老爷知道。两颗珠正是一对。〔小生〕骤闻说。事惊心。泪满衣。〔末上〕恰便是萍归大海还相遇。〔净〕太夫人老夫人都在这裏。〔末〕谁料得祖孙母子今日叙离居。〔老旦旦迎介〕尙未卜是否何如。悲喜集中生犹豫。〔末〕殿元。果然不差。前边的是你令祖。后边的是你令堂。〔小生老旦旦抱哭介合〕亲骨肉此地相逢也。疑在华胥梦觉余。

〔小生拜老旦介〕婆婆。数年轻弃。宛似云迷。一旦重逢。眞如天合。〔老旦〕孙儿。我未通子信。先覩孙容。你久离亲怀。遽沾帝禄。可喜可喜。〔小生拜旦介〕母亲。劬劳未报。恨抱终天。邂逅相遭。欢倾大地。〔旦〕我儿。昔伤死别。割肉多年。今幸生逢。置身若梦。〔末相见介〕分珠旣合。不负初怀。遗子能还。仍连滴血。如此之事。诚旷古所无。于今罕有者也。欣羡欣羡。〔老旦旦〕昔领丰仪。未遑答谢。兹逢异地。无任欣荣。〔小生〕请问母亲。我爹爹在狱。别后如何。〔旦哭介〕 

【东瓯令】思量起泪雨挥。〔小生悲介〕一向有信息否。〔旦〕鱼沈雁杳事已非。笔端幸有靑蝇集。恩泽霈丹书。〔小生〕爹爹遇赦。可得生矣。〔旦〕虽得免死。又调边卫。未知袵革戍何区。两地望云迷。

〔小生〕我爹爹呵。 

【前腔】你延残喘。调边隅。剑老燕山甚日辉。做孩儿的不能够得见你一面。升天缩地浑无计。〔哭介〕惟有泪支颐。昨日孩儿上表辞官。欲去寻取。〔旦〕朝廷曾准这奏本否。〔小生〕天王不谅慕亲词。解组赴征途。

今日拜过婆婆母亲。明日就要起程了。〔老旦〕 

【前腔】休流泪。勿颦眉。纔得庭帏乐只且。他旣调卫。不知在何地方。关河迢递齐秦楚。怎忍又分暌。人有善念。天必从之。你能孝感。终有所应。从来天理与人符。终慰寿昌思。

〔末〕太夫人说得有理。殿元。 

【前腔】聆言语。贵思维。孝感曾无间显微。〔小生〕孙叔。今小侄之处变。岂能如江革之故实。〔末〕事亲虽不同。江革准舞老莱裾。〔小生〕孝子有爱日之诚。功名富贵。皆身外物耳。〔末〕辞荣信是尽天彛。愼戒逆鳞披。

【尾声】〔老旦旦〕一家天地春和煦。〔末〕堪羡乡闾观会美。〔小生〕要致称觞具庆时。
  </div>
  <div class="pagination">
   <a href="六十种曲双珠记_page17.html">
    上一页
   </a>
   <span>
    ...
   </span>
   <a href="六十种曲双珠记_page13.html">
    13
   </a>
   <a href="六十种曲双珠记_page14.html">
    14
   </a>
   <a href="六十种曲双珠记_page15.html">
    15
   </a>
   <a href="六十种曲双珠记_page16.html">
    16
   </a>
   <a href="六十种曲双珠记_page17.html">
    17
   </a>
   <span class="current-page">
    18
   </span>
   <a href="六十种曲双珠记_page19.html">
    19
   </a>
   <a href="六十种曲双珠记_page20.html">
    20
   </a>
   <a href="六十种曲双珠记_page21.html">
    21
   </a>
   <a href="六十种曲双珠记_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
