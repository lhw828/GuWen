<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 74 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 74 页/共 133 页
  </h1>
  <div class="content">
   【仙吕端正好】有意送君行。无计留君住。怕的是君别后有梦无书。一尊酒尽青山暮。我揾翠袖。泪如珠。你带落日。践长途。情惨切。意踌躇。你则身去心休去。
　　〔云〕相公。此别之后。妾身再不留人。专等相公早些回来。〔白乐天云〕大姐则要着志者。下官决不相负。我去也。〔旦随下〕
〔音释〕
　　脆音翠　饯音箭

第二折

　　〔卜儿上云〕自从白侍郎去了。孩儿兴奴也不梳妆。也不留人。只在房里静坐。俺这唱的人家。再靠些甚么。昨日茶坊里张小闲来说。有个浮梁茶客刘一郎。要来和孩儿吃酒。孩儿百般不肯。今日他说要自来。等来时再做计较。〔丑扮小闲引凈扮刘一郎上〕〔诗云〕都道江西人。不是风流客。小子独风流。江西最出色。小子刘一郎是也。浮梁人氏。带着三千引细茶。来京师发卖。听的人说教坊司裴妈妈家有个女儿名兴奴。昨日央张二哥说知。老妈叫我今日自去。走了一会。来到门首也。张二哥。咱进去咱。〔丑见卜科云〕妈妈。刘员外来了也。〔卜儿云〕请进来。〔凈见卜科云〕妈妈拜揖。〔卜儿云〕客官拜了。〔凈云〕久闻令爱大姐大名。小子有三千引细茶。特来做一场子弟。〔卜儿云〕俺孩儿只为白侍郎再不留人。我如今叫他出来。好歹教他伴你。若再不肯。你写一封假书。只说白侍郎已死。他可待肯了。〔丑云〕此计大妙。妈妈。你叫大姐出来陪着。我就去做假书。不要迟了。〔下〕〔卜儿云〕兴奴孩儿。有客在此。快来快来。〔正旦上云〕妾身裴兴奴。自从白侍郎别后。尽着老虔婆百般啜哄。我再不肯接客求食。近日有一个茶客刘一郎。待要与我作伴。我那里肯从。争奈老虔婆被他钱买转了。似这般怎生是好。兀的不烦恼人也呵。〔唱〕
　　【正宫端正好】命轻薄。身微贱。好人死万万千千。世间儿女别离徧。也敷不上俺那阳关怨。
　　〔带云〕侍郎。不争你去了。教我倚靠何人。〔唱〕
　　【滚绣球】你好下得白解元。闪下我女少年。道不得可怜而见。他又不曾故违着天子三宣。〔云〕人说白侍郎吟诗吃酒。误了政事。前人也有这等的。〔唱〕只那长安市李谪仙。他向酒里卧酒里眠。尚古自得贵妃捧砚。常走马在五凤楼前。偏教他江州迭配三千里。可不道吏部文章二百年。甚些的纳士招贤。
　　〔见卜科云〕母亲。叫你孩儿怎么。〔卜儿云〕白侍郎一去杳无音信。咱家柴没米没。怎生过活。如今浮梁刘官人。有三千引茶。又标致。又肯使钱。你留下他。赚些钱养家。〔正旦云〕母亲。我与白侍郎有约在前。我再不留人了。〔卜儿云〕我说。你也不信。请刘官人自家来和你说。〔凈见旦科云〕大姐拜揖。小子久慕大名。拿着三千引茶。来与大姐焐脚。先送白银五十两。做见面钱。〔正旦云〕过一边去。好不知高低。我做了白侍郎之妻。休来缠我。〔卜儿云〕你不肯陪伴刘员外。好个白侍郎夫人。如今白侍郎那里敢颓气了也。〔正旦唱〕
　　【倘秀才】这姻缘成不成在天。你休见兔儿起呵漾砖。情知普天下虔婆那一个不爱钱。〔带云〕刘员外呵。〔唱〕他便是贵公子。赵平原。你也要过遣。
　　〔凈云〕你家是卖俏门庭。我来做一程子弟。你不留我。如何倒拒绝我。〔正旦唱〕
　　【滚绣球】这的是我逆耳言。休厮缠。厮缠着舞裙歌扇。这两般儿曾风流断没了家缘。刘员外你若识空。便早动转。倒落得满门良贱。休觑着我这陷人坑似误入桃源。我怕你两尖担脱了孤馆思乡客。三不归翻了风帆下水船。枉受熬煎。
　　〔凈云〕小子世来你家。大姐不要说闲话。咱两个吃锺酒儿。〔做劝酒科〕〔正旦云〕拿开。我不吃。〔卜儿怒科云〕好贱人。上门好客。你怎生不顺从。和钱赌鳖。打死你这奴才。〔正旦唱〕
　　【呆骨朵】我觑着眼前人即世里休相见。我又不曾亸着你脸上直拳。好生地人也似揪他。他驴也似调蹇。他着酒儿将咱劝。我索屎做糕糜咽。我须打是惜骂是怜。娘呵可休穷厮炒饿厮煎。
　　〔卜儿云〕这小贱人不听我说。只想白侍郎。他那里想着你哩。左右是左右。员外多拿些钱来。我嫁与你将去。〔凈云〕随老妈要多少钱。小子出的起。〔正旦云〕我心在那里。你则管胡缠我。〔唱〕
　　【倘秀才】这些时但合眼早怀儿里梦见。则是俺吃倒赚江州乐天。〔卜儿云〕见钟不打。更去炼铜。乐天。乐天在那里。〔凈云〕小子也看的过。咱做一程夫妻。怕做甚么。〔正旦唱〕谁教你闷向秦楼列管弦。〔带云〕刘员外。〔唱〕休信我。醉中言说则说在前。
　　〔云〕天那。怎生教我陪伴这样人也。〔唱〕
　　【滚绣球】往常我春心寄锦笺。离情接断弦。风流煞谢家庭院。到如今刬地教共猪狗同眠。〔凈云〕大姐。仕路上大官。都是我乡亲。小子金银又多。又波俏。你不陪我。却伴那样人。〔正旦唱〕那厮正拽大拳。使大钱。这其间枉了我再三相劝。怎当他痴迷汉苦死歪缠。想着那蒙山顶上春风细。肯分地扬子江心月正圆。也是天使其然。
　　〔丑扮寄书人上云〕小人是江州一个皂隶。俺白司马老爹在任。偶感病症。写了这一封书。教我送与教坊司裴兴奴家。写下书。俺司马相公就死了。小人不免捎与他去。走了半月。方到京师。问人说这里是他家。不免进去。〔做见卜儿科云〕老人家作揖。〔卜儿云〕大哥是那里来的。〔丑云〕我是江州白司马老爹差来下书的。〔卜儿云〕你老爹好么。〔丑云〕俺老爹打发了书。就死了也。〔卜儿云〕谁这等说。拿书来我看。〔丑呈书科〕〔卜儿云〕孩儿你看。〔正旦接书念云〕寓江州知末白居易。书奉裴小娘子。向在宅上扰聒。自别来魂驰梦想。此心无时刻得离左右也。满望北归。以偿旧约。不料偶感时疾。医药不効。死在旦夕。专人走告。勿以死者为念。别结良姻。以图永久。临楮不胜哽咽。伏冀情亮。〔旦悲科云〕兀的不痛杀我也。闪杀我也。〔卜儿云〕孩儿。白侍郎已死了。夫人也做不得了。再不必说。你如今可嫁刘员外去罢。〔凈云〕小子可等着了。〔丑云〕小人去罢。〔正旦云〕吃了饭去。〔丑云〕不必了。〔下〕〔正旦唱〕
　　【叨叨令】我这两日上西楼盼望三十徧。空存得故人书不见离人面。听的行鴈来也我立尽吹箫院。闻得声马嘶也目断垂杨线。相公呵你元来死了也么哥。你元来死了也么哥。从今后越思量越想的冤魂儿现。
　　〔凈云〕妈妈既许了亲事。小子奉白银五百两为聘礼。小子归家心切。就请小娘子上船。〔卜儿云〕老身已许了你。岂肯退悔。就打发孩儿去罢。〔正旦云〕罢罢罢。刘员外既成亲。容我与侍郎瀽一椀浆水。烧一陌纸钱咱。〔凈云〕这也使得。〔正旦烧纸浇酒科云〕侍郎活时为人。死后为神。〔哭科云〕则被你闪得我苦也。〔唱〕
　　【倘秀才】侍郎呵你往常出入在皇宫内院。只合生死在京师帝辇。也落得金水河边好墓田。〔带云〕刘员外。〔唱〕你且离了我根前。他从来有些腼腆。
　　【滚绣球】你文章胜贾浪仙。诗篇压孟浩然。不能勾侍君王在九间朝殿。怎想他短卒律命似颜渊。今日扑通的缾坠井。支楞的琴断弦。怎能勾眼前面死魂活现。你若有灵圣显形影向月下星前。则这半提淡水招魂纸。侍郎也当得你一盏阴司买酒钱。止不住雨泪涟涟。
　　〔做化纸起旋风科〕〔云〕这一阵旋风。兀的不是侍郎来了也。〔做悲科〕〔唱〕
　　【醉太平】烧一陌儿纸钱。叙几句儿衷言。待不啼哭夫乃妇之天。抛闪杀我也少年。只见一个来来往往旋风足律即留转。諕的我慌慌张张手脚滴羞都苏战。一个俏魂灵不离了我打盘旋。我做人的解元。
　　〔凈云〕大姐。纸也烧了。夫妇之情也尽了。请上船罢。〔正旦唱〕
　　【一煞】兴奴也你早则不满梳绀发挑灯剪。一炷心香对月燃。我心下情绝。上船恩断。怎舍他临去时舌奸。至死也心坚。到如今鹤归华表。人老长沙。海变桑田。别无些挂恋。须索向红蓼岸绿杨川。
　　〔凈云〕大姐去罢。这等哭。哭到几时。〔正旦唱〕
　　【二煞】少不的听那惊回客梦黄昏犬。聒碎人心落日蝉。止不过临万顷苍波。落几双白鹭。对千里青山。闻两岸啼猿。愁的是三秋鴈字。一夏蚊雷。二月芦烟。不见他青灯黄卷。却索共渔火对愁眠。
　　〔卜儿云〕员外等久了。去罢。〔正旦唱〕
　　【三煞】赤紧的大姨夫缘分咱身上浅。老太母心肠这壁厢偏。谁想司马坟边。彩云零落。茶客船头。明月团圆。娘呵你早则皂裙儿拖地。柱杖儿过头。?髻儿稍天。却下的这拳槌不善。教我空捱那没程限的窦娥冤。
　　〔云〕母亲。我是你亲生之女。替你挣了一生。只为这几文钱。千乡万里卖了我去。母亲好狠也。〔唱〕
　　【四煞】怎想他能捱磨扇似风车转。更合着梦见槐花要黄袄儿穿。我虚度三旬。是这婆娘亲女。受用了十年。是这赵妈妈金莲。我也曾前厅上待客。后阁内留宾。只不曾坐车上当辕。偌来大穷坑火院。只央我一身填。
　　〔云〕罢罢罢。母亲。我也顾不的你了。我去也。〔凈云〕妈妈。小子去也。多承厚意。来年捎细茶来吃。〔正旦唱〕
　　【尾煞】不甫能一声金缕辞歌扇。刬地听半夜钟声到客船。少年的人苦痛也天。狠毒呵娘好使的钱。你好随的方就的圆。可又分的愚别的贤。女爱的亲娘不顾恋。娘爱的钞女不乐愿。今日我前程事已然。有一日你无常到九泉。只愿火炼了你教镬汤滚滚煎。碓捣罢教牛头磨磨研。直把你作念到关津渡口前。活呪到天涯海角边。都道这风尘是夙缘。明理会得穷神解不的冤。〔带云〕娘呵。〔唱〕你只把我早嫁浔阳一二年。怎到的他干贬去江州四千里远。〔同下〕
〔音释〕
　　啜枢说切　焐乌去声　亸音朵　辇连上声　腼音免　腆他典切　卒粗上声　楞芦登切　旋去声　绀甘去声　镬音和　碓音对

第三折

　　〔白乐天引左右上云〕下官白居易。自左迁司马。来此江州。又早一年光景。昨日驿中报来。说故人元微之有事江南。打从这里经过。不免分付左右。预备饮馔。伺候则个。〔外扮元微之上云〕小官姓元名稹。字微之。见任廉访使之职。昨蒙圣恩。差来采访民风。经过江州。我想此处司马白乐天。乃某至交契友。不免上岸探望他一遭。来到这州衙门首。左右报复去。道有故人元稹来访。〔左右报科云〕有故人元老爹来访。〔白乐天云〕道有请。〔左右云〕请。〔进见科〕〔白乐天云〕微之。甚风吹得你来。贵脚踏贱地。使下官喜从天降。〔元微之云〕乐天久居江乡。牢落殊甚。下官常切怀抱。奈拘职守。不得相从。今幸天假其便。再瞻眉宇。岂胜庆幸。〔白乐天云〕左右将酒过来。微之。少屈片时。〔元微之云〕不必留坐。下官行李俱在船上。下官正要与乐天文叙一会。可将这酒席移到船上。送我一程如何。〔白乐天云〕下官亦有此心。咱就同去。左右。快携酒肴来者。〔同下〕〔凈上云〕小子刘一郎。自从娶得裴兴奴。又早半年光景。众朋友日日置酒相招。无有虚日。今日又是王官人相邀。大姐好生看家。更子吃酒去来。〔下〕〔正旦引梅香上云〕妾身裴兴奴。不想狠毒虔婆贪钱。为我不肯留客求食。把我卖与茶客刘一郎为妻。随他茶船来到这里。问人说来。这里正是江州。那单倈吃酒去了。不在船上。对着这般江天景物。想起那故人乐天。不由人不伤感也呵。〔唱〕
　　【双调新水令】正夕阳天阔暮江迷。倚晴空楚山迭翠。冰壶天上下。云锦树高低。谁倩王维。写愁入画图内。
　　【驻马听】常教他尽醉方归。是他拂茶客青山沽酒旗。伴着我死心搭地。是兀那隐离人望眼钓渔矶。〔带云〕这江那里是江。〔唱〕则是递流花草武陵溪。幽囚风月蓝桥驿。直恁的天阔鴈来稀。莫不是衡阳移在江州北。
　　〔云〕天色将晚。那厮吃酒去了。甚时回来。梅香。拂了床。我自家睡去罢。〔唱〕
　　【步步娇】这个四幅罗衾初做起。本待招一个风流壻。怎知道到如今命运低。长独自托冰蓝两头儿偎。恁的般受孤恓。知他是谁唤你做鸳鸯被。
　　〔云〕本待睡些儿。怎生睡得着。梅香。将那琵琶过来。对此明月。写我愁怀咱。〔做抱琵琶科〕〔唱〕
　　【搅筝琶】都是你个琵琶罪。少欢乐足别离。为你引商妇到江南。送昭君出塞北。紫檀面拂金猊。越引的我伤悲。想故人何日回归。生被这四条弦拨俺在两下里。到不如清夜闻笛。
　　〔做弹琵琶科〕〔白乐天同元微之上云〕来到这舟中。一江明月。万顷苍波。秋光可人。微之。咱慢慢的饮几杯。〔做听科〕〔元微之云〕那里琵琶响。〔左右云〕是那对过客船上有人弹的琵琶哩。〔白乐天云〕左右。你将船棹近些。〔做移船科〕〔白乐天云〕这琵琶不是野调。好似裴兴奴指拨。〔元微之云〕左右的。你去着他过来弹一曲。怕做甚么。〔左右见旦科〕小娘子。那边船上两位老爹教请一见。〔正旦云〕我就去。〔做见白乐天认科〕〔正旦唱〕
　　【鴈儿落】我则道是听琴锺子期。错猜做待月张君瑞。又不是归湖的越范蠡。却原来是遭贬的白居易。
　　〔旦做怕回避科〕〔白乐天云〕兴奴。你躲我怎么。〔正旦唱〕
　　【小将军】肯分的月色如白日。他不说我的知是鬼。相公呵怕你要做好事兴奴尽依得。你则休渐渐来跟底。
　　〔白乐天云〕兴奴。你是甚意思。越躲的远了。〔正旦唱〕
　　【沉醉东风】我观觑了衣服样势。审察了言语高低。你且自靠那边。俺须有生人气。远些儿个好生商议。〔做取钱投水科〕〔白乐天云〕你丢钱怎的。〔正旦唱〕我为甚将几陌黄钱漾在水里。便死呵也博个团圆到底。
　　〔白乐天云〕兴奴。你近前来。〔正旦又认科〕〔白乐天云〕你如何来到这里。〔正旦云〕这等看来。想还是活的。〔叹科云〕相公。你做的好勾当。弄的我这等。还推不知哩。〔唱〕
　　【拨不断】但犯着吃黄虀。者不是好东西。想着那引萧娘写恨书千里。搬倩女离魂酒一杯。携文君逃走琴三尺。恁秀才每那一桩儿不该流递。
　　〔白乐天云〕我自相别。来此江州。无时不思念大姐。只是无心腹人。不好寄书。你却等不的我回家。就跟着这商船来了。到说我的不是。〔正旦悲科〕苦死人也。教我一言难尽。〔白乐天云〕你说。〔正旦云〕自从与相公分别之后。妾再不留人求食。专等相公回来。以谐终身之托。不想老虔婆逐日嚷闹。百般啜哄。妾身只是不从。那一日走将那茶客刘一郎来。带的钱多。要来请我。妾抵死不肯。老虔婆和那蛮子设计。送到相公一封书。说相公病危死了。妾捱不过虔婆贪钱。把妾卖与他。来到这里。听的人说是江州。妾身正要打听相公的消息。今日那单倈又吃酒去了。妾身思想无奈。对月弹一曲琵琶遣怀。不想得见相公。实天赐其便也。这位相公是谁。〔白乐天云〕是我心友廉访元微之。〔做悲科〕〔元微之云〕乐天不必烦恼。这厮捏写假书。妄称人死。骗人之妾。自有罪犯。慢慢治他。〔白乐天云〕适间我做了一篇琵琶行。写在这里。大姐试看咱。〔正旦接科念云〕浔阳江头夜送客。枫叶荻花秋瑟瑟。忽闻水上琵琶声。主人忘归客不别。移船相近邀相见。添酒回灯重开宴。千呼万唤始出来。犹抱琵琶半遮面。转轴拨弦三两声。未成曲调先有情。弦弦掩抑声声思。似诉平生不得志。低眉信手续续弹。说尽心中无限事。轻拢慢捻拨复挑。初为霓裳后六幺。曲终抽拨当心画。四弦一声如裂帛。自言家在京城住。名属教坊第一部。曲罢常教善才服。妆成每被秋娘妬。今年欢笑复明年。秋月春花等闲度。门前冷落鞍马稀。老大嫁作商人妇。我闻琵琶已叹息。又闻此语重唧唧。同是天涯沦落人。相逢何必曾相识。我从去年辞帝京。谪居卧病浔阳城。其间旦暮闻何物。杜鹃啼血猿哀鸣。岂无山歌与村笛。讴哑啁唽难为听。今夜闻君弹一曲。为君翻作琵琶行。却坐促弦弦转急。满坐闻之皆掩泣。就中泣下谁最多。江州司马青衫湿。〔正旦云〕相公好高才也。〔梅香慌上云〕姐姐。员外回来了也。〔正旦唱〕
　　【挂搭沽】恰打算别离苦况味。见小玉言端的。又惊散鸳鸯两处飞。咱须索权回避。我这里淹粉泪怀愁戚。忙蹙金莲。紧荡罗衣。
　　〔白元虚下〕〔净带酒上云〕大姐那里。我醉了。扶我一扶者。〔正旦唱〕
　　【沽美酒】我则道蒙山茶有价例。金山寺里说交易。每日江头如烂泥。把似噇不的少吃。则被你殃煞我吃敲贼。
　　【太平令】常教我羡鸂鶒鸳鸯贪睡。看落霞孤鹜齐飞。〔净云〕大姐过来。扶着我睡去。〔正旦唱〕听不上蛮声獠气。倒敢恁烦天恼地。搂只抱只。爱你。休醉汉扶着越醉。
　　〔净云〕我娶到的老婆。如何不伏侍我。我醉了。〔正旦唱〕
　　【川拨棹】厮禁持。这是谁根前撒殢滞。吃得来眼脑迷希。口角涎垂。觑不的村沙样势。也是我前缘厮勘对。
　　【七弟兄】从早至晚夕。知他在那里。咱是甚夫妻。撇得我孤孤另另难存济。我凄凄楚楚告他谁。你朝朝日日醺醺地。
　　〔净做醉睡科〕〔正旦云〕这厮醉的睡着了。我如今就过白相公船上去罢。〔唱〕
　　【梅花酒】我子待便摘离。把头面收拾。倒过行李。休心意徘徊。正愁烦无了期。〔白乐天上云〕大姐叫我怎的。〔旦云〕单倈沉醉睡着。妾随相公去罢。〔唱〕恰相逢在今夕。相公你还待要候甚的。和俺有情人一搭里。那单倈正昏睡。囫囵课你拿只。江茶引我抬起。比及他觉来疾。
　　【收江南】我教他满船空载月明归。三更难拨棹歌齐。我把这画船权做望夫石。便去波莫迟。却不道五湖西子嫁鸱夷。
　　〔白乐天云〕趁此秋清夜静。咱过船撑将开去。他那里寻我。〔元微之云〕乐天。等小官回朝奏知圣人。取你上京。先奏辨此事。决得与兴奴明白完聚。〔白乐天云〕微之。若得如此。咱两个感恩非浅。〔正旦唱〕
　　【水仙子】再不见洞庭秋月浸玻瓈。再不见鸦噪渔村落照低。再不听晚钟烟寺催鸥起。再不愁平沙落鴈悲。再不怕江天暮雪霏霏。再不爱山市晴岚翠。再不被潇湘暮雨催。再不盼远浦帆归。
　　〔白乐天云〕谁想今日又重相会。使初心得遂。实天所赐也。〔正旦唱〕
　　【太清歌】莫不是片帆饱得西风力。怎能勾谢安携出东山妓。此行不为鲈鱼脍。成就了佳期。无个外人知。那厮正茶船上和衣儿睡。黑娄娄地鼻息如雷。比及杨柳岸秋风唤起。人已过画桥西。
　　【二煞】咱两个离愁虽似茶烟湿。归心更比江流急。离江州谢天地。出烟波渔父国。遮莫他耳听春雷。茶吐鎗旗。着那厮直赶到五岭三湘建溪。干相思九万里。
　　〔白乐天云〕开了船去罢。〔正旦唱〕
　　【鸳鸯煞】若不是浮梁茶客十分醉。怎奈何江州司马千行泪。早则你低首无言。仰面悲啼。畅道情血痕多。青衫泪湿。不因这一曲琵琶成佳配。泪似把推■〈山上佥下〉添满浔阳半江水。〔同下〕
　　〔净做酒醒慌上云〕吃的醉了。一觉睡着。醒来不见了大姐。可往那里去了。只怕落在江中。怎么箱笼开着。一定是走了。地方。拏人。拏人。〔杂当扮地方上云〕这船上是甚么人。半夜三更。大呼小叫的。〔净云〕是小子新娶的个小娘子。不知逃走那里去了。一定有个地头鬼拐着他去。你们与我拿一拿。〔地方云〕唗。胡说。这明月满江。又静悄悄无一只船来往。只是你这船在此。走往那里去。想是你致死了。故意找寻。我拿你到州衙里见官去来。〔地方锁净科〕〔净诗云〕我刘一郎何曾捣鬼。小老婆多应失水。〔地方诗云〕这里面定有欺心。送官去敲折大腿。〔同下〕
〔音释〕
　　稹音真　北邦每切　猊音移　笛丁梨切　蠡音里　日人智切　得当美切　倩■〈阝干〉去声　尺音耻　啁音周　唽音昔　的音底　戚仓洗切　易银计切　噇音床　吃音耻　贼则平声　鸂音欺　鶒音尺　鹜音木　只张耻切　夕星西切　拾绳知切　囫音忽　囵音伦　疾精妻切　石绳知切　鸱音痴　岚音蓝　力音利　脍音桂　湿伤以切　急巾以切　国音鬼　■〈山上佥下〉与险同　找音爪

第四折

　　〔元微之上云〕小官元稹。前者江南采访回来。面奏圣人。说白居易无罪远谪。蒙圣人可怜。已将他宣唤回朝。仍复旧职。他谢恩毕。便奏知刘员外计骗人妾。假称死亡。蒙圣人准归本夫。今日旨意下来。御断此事。只得先报乐天知道。〔下〕〔唐宪宗引内官上云〕寡人唐宪宗。昨日廉访使元稹奏白居易无罪远谪。朕也惜他才华。已取回京。复他侍郎之职。他又奏称侧室裴兴奴。原是乐籍。他去之任。被茶商刘某妄报他死。拐骗为妻。昨在江州撞见夺回。于例该归前夫。内侍们宣白居易来者。〔内官云〕领圣旨。白居易安在。〔白乐天上云〕小官白居易。前蒙放逐江乡。多亏故人元微之举保。重得回京。复还原职。下官因将裴兴奴之事奏闻。蒙圣恩许归本夫。今日朝堂宣呼。须索走一遭去。〔做见驾科云〕侍郎臣白居易。钦取回京朝见。〔驾云〕卿在江州。多有辛苦。尔所奏裴兴奴被人计骗。例该归从前夫。但中间缘故未详。必须宣裴兴奴问个端的。〔内官云〕领圣旨。裴兴奴安在。圣人呼唤哩。〔正旦冠帔上云〕谁想有今日来。兴奴质本下贱。幸得瞻天仰圣。非同小可也呵。〔唱〕
　　【中吕粉蝶儿】秋月春花。都出在侍郎门下。比及我博的个富贵荣华。恰便似盼辰勾。逢大赦。得重回改嫁。今日里圣旨宣咱。吉和凶索问天买卦。
　　〔云〕来到这朝前。好怕人也。〔唱〕
　　【醉春风】又不比顺子弟意前行。就郎君心上打。只见两行武士列金瓜。这里敢不是耍。耍。他教我与樊素齐肩。受小蛮节制。圣机难察。
　　〔内侍云〕宣到裴兴奴见驾。〔正旦拜舞科〕〔唱〕
　　【迎仙客】无礼法。妇人家。山呼委实不会他。只办得紧低头。忙跪下。愿陛下海量宽纳。听臣妾说一套儿伤心话。
　　〔驾云〕那妇人是裴兴奴么。〔正旦云〕臣妾便是裴兴奴。〔驾云〕你将始末缘由。细细说来。不可欺隐。〔正旦唱〕
　　【石榴花】妾自来楚云湘水度年华。谁乐这生涯。俺娘把门儿倚定看甚人踏。当日见他。放了旬假。老虔婆意中只待频■〈披上皮下〉刮。先陪了四缾酒十饼香茶。其间一位多奸猾。只待要大雪里探梅花。
　　【斗鹌鹑】一个待咏月嘲风。一个待飞觞走斝。谈些古是今非。下学上达一个球子心肠到手滑。和贱妾勾勾搭搭。但得个车马盈门。这便是钱龙入家。
　　〔云〕妾本教坊乐籍。曾师曹善才。学成琵琶。忽一日侍郎白居易放假。同孟浩然贾浪仙到妾家吃酒。妾因留伴白侍郎。因此认的。〔驾云〕既如此。怎生又有后来这场说话。〔正旦唱〕
　　【上小楼】俺那白头妈妈。年纪高大。见他每带系乌犀。衣着白襕。帽裹乌纱。怎生地。使手法。待席罢敲他一下。倒噎的俺老虔婆血糊淋剌。
　　【幺篇】从此日娘嗔女。妾爱他。爱他那走笔题诗。出口成章。顶针续麻。是他百般地。妳妳行过从不下。怎当那獠姨夫物抬高价。
　　〔云〕妾身自从见了白侍郎。俺那虔婆见他是个官人。心中要敲他一下。不想又没甚么大钱。好生埋怨。妾见侍郎人品高。才华富。遂有终身之托。只是打发老虔婆不下。谁想又走将这个茶客来。〔驾云〕这茶客来却怎生地。〔正旦唱〕
　　【红芍药】那厮每贩的是紫草红花。蜜蜡香茶。宜舞东风斗虾蟆。巾帻是青纱。听不得蛮声气。死势煞。无过在客船中随波上下。那厮分不的两部鸣蛙。所事村沙。
　　〔云〕这茶客是江西人。拿着三千引茶。要来伴宿。妾因侍郎分上。坚意不从他。〔唱〕
　　【红绣鞋】他有数百块名高月峡。两三船玉屑金芽。元来他准备下一场说谎天来大。本待要绿珠辞卫尉。则说道贾谊没长沙。可不这寄哀书的该万剐。
　　〔云〕老虔婆与茶客设计。寄假书一封。说侍郎死了。使妾无倚。逼令嫁与茶客。〔驾云〕既有假书。你如何主张。〔正旦唱〕
　　【喜春来】既道是江州亡化白司马。因此上飞入寻常百姓家。俺那爱钱娘一日坐入番衙。不由妾不随顺他。有分看些个驼腰柳钓鱼槎。
  </div>
  <div class="pagination">
   <a href="元曲选_page73.html">
    上一页
   </a>
   <span>
    ...
   </span>
   <a href="元曲选_page69.html">
    69
   </a>
   <a href="元曲选_page70.html">
    70
   </a>
   <a href="元曲选_page71.html">
    71
   </a>
   <a href="元曲选_page72.html">
    72
   </a>
   <a href="元曲选_page73.html">
    73
   </a>
   <span class="current-page">
    74
   </span>
   <a href="元曲选_page75.html">
    75
   </a>
   <a href="元曲选_page76.html">
    76
   </a>
   <a href="元曲选_page77.html">
    77
   </a>
   <a href="元曲选_page78.html">
    78
   </a>
   <a href="元曲选_page79.html">
    79
   </a>
   <span>
    ...
   </span>
   <a href="元曲选_page75.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
