<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 27 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 27 页/共 133 页
  </h1>
  <div class="content">
   〔赵汝州云〕请问小娘子谁氏之家。姓甚名谁。〔正旦唱〕
　　【金盏儿】这秀才忒撑达。将我问根芽。妾身仕处兀那东直下。深村旷野不堪夸。俺那里遮藏红杏树。掩映碧桃花。兀良山前五六里。林外两三家。
　　〔赵汝州云〕小娘子。你端的谁氏之家。〔正旦云〕妾身是王同知之女。今夜晚间。因看花来到太守花园里。不想遇着秀才。敢问秀才姓甚名谁。〔赵汝州云〕小生是太守相公的表弟赵汝州是也。小娘子既到此处。到我书房中饮几杯。有何不可。〔正旦云〕既然如此。同到书房中攀话去咱。〔做进书房科〕〔赵汝州云〕小娘子不嫌亵渎。请满饮一杯。〔正旦云〕秀才请。〔赵汝州云〕难得小娘子到此。多饮几杯。〔正旦唱〕
　　【醉中天】笑哈哈捧流霞。我羞怯怯怎酬答。也不知前世今生甚的缘法。相会在花枝下。可知道刘郎喜杀。又值着我玉真未嫁。抵多少香饭胡麻。
　　〔赵汝州云〕小娘子。今夜幸得相会。但不知后会何时。实难为别。〔正旦云〕妾明夜晚间。将一樽酒一瓶花。与秀才回礼。〔赵汝州云〕小生来日晚间事望也。〔正旦唱〕
　　【赚煞】这早晚二更过。初更罢。扑粉面香风飒飒。夜静归来路儿滑。露溶溶湿润衣纱。哎。你个解元嗏。觑着这几朵梨花。更一片银河隔彩霞。贪和你书生打话。畅好是兜兜搭搭。因此上不知明月落谁家。〔下〕
　　〔赵汝州云〕小生惭愧。有缘遇这个小娘子。许我明夜再会。果然若来时。和他吃几杯儿酒。添些春兴。扢搭帮放翻他。小娘子。只怕你苦哩。〔下〕
　　〔音释〕
　　蛩音穷　弼薄密切　逗音豆　踏当加切　袜忘骂切　翡肥去声　妮女夷切　恰强雅切　甲江雅切　答音打　发方雅切　察抽鲊切　法方雅切　远当加切　迸逋梦切　腤音庵　■〈月替〉音簪　凹汪挂切　诌之搜切　咤音渣　压羊架切　靶音霸　哈五鸦切　杀双鲊切　飒杀贾切　滑呼佳切　搭音打
　　第二折
　　〔赵汝州上云〕小生赵汝州是也。昨夜晚间。遇王同知家的小姐。他约道今夜晚间再来。如今天已晚了也。怎生还不见小姐来。〔正旦同梅香捧花上云〕梅香。将这一樽酒一瓶花。与那秀才回礼去。〔梅香云〕咱和你去来。〔正旦云〕风清月白。端的好天气也呵。〔唱〕
　　【南吕一枝花】花梢月正高。院宇人初静。为怜才子约。嫌煞月儿明。俺忍怕躭惊。俏俏的穿芳径。怕人来更犬惊。花阴里蹑足行行。柳影中潜身等等。
　　【梁州第七】不离了这花阴柳影。也强如绣帏中冷冷清清。想才郎没半米儿尘俗性。他比着那谢东山后嗣。杜工部门生。潘安仁颜貌。曹子建才能。他生的才貌相应。虽不设海誓山盟。他他他端的有千种风情。俺俺俺办着个十分志诚。敢敢敢成合了一世的前程。对着这良宵。媚景。玉纤重把罗衣整。露湿的绣鞋儿冷。遶徧园池过小亭。怎敢稍停。
　　〔梅香云〕姐姐。夜深了。俺慢慢的行。〔正旦唱〕
　　【隔尾】我为甚直抄过绿径慌忙迸。我则怕迟到蓝桥淹了尾生。则这窃玉偷香的急心性。冷落了那画屏。香消了宝鼎。这其间倚定鸳鸯枕头儿等。
　　〔梅香云〕姐姐。可早来到也。俺和你过去。〔赵汝州慌迎科云〕小娘子来了也。〔正旦云〕秀才。妾身无甚么礼物。则这一樽酒一瓶花儿。来与你回礼。〔赵汝州云〕小娘子。小生久等多时了也。〔正旦云〕梅香。你先回去。则怕夫人问着。你可支吾咱。〔梅香云〕理会得。我先回去也。〔下〕〔正旦云〕秀才。你认的这瓶花么。〔赵汝州云〕小娘子。这瓶花是甚么花。〔正旦云〕你试猜咱。〔赵汝州云〕敢是海棠花么。〔正旦唱〕
　　【哭皇天】待道是海棠呵杜子美无诗兴。〔赵汝州云〕敢是桃花么。〔正旦唱〕若是桃花呵怕阮肇却早共你争。〔赵汝州云〕敢是石榴花么。〔正旦唱〕那石榴花夏月开。这其间未过清明。〔赵汝州云〕敢是山茶花么。〔正旦唱〕若论山茶花却是冬暮景。〔赵汝州云〕敢是刺梅花么。〔正旦唱〕刺梅花初开未盛。〔赵汝州云〕敢是碧桃花么。〔正旦唱〕若说着碧桃花那里讨墙外谁家凤吹声。〔赵汝州云〕我也猜不着。〔正旦唱〕枉将伊徯幸。说与你便省。
　　【乌夜啼】这的是一朵红梨花休猜做枯枝杏。恰便似佳人面晕微醒。他三春独掌着花权柄。枝叶儿青青。颜色儿荧荧。且休说四季牡丹亭。更休过黄花径。这花与灯。偏相称。灯光闪烁。花影轻盈。
　　〔赵汝州云〕小娘子。既有如此好花。何不作一首诗。〔正旦云〕我单提着红梨花作诗一首。〔赵汝州云〕小娘子。你就表白咱。〔正旦念诗科云〕本分天然白雪香。谁知今日却浓妆。秋千院落溶溶月。羞覩红脂睡海棠。〔赵汝州云〕妙妙妙。小生也做一首。〔念诗科云〕换却冰肌玉骨胎。丹心吐出异香来。武陵溪畔人休说。只恐夭桃不敢开。〔正旦云〕好高才也。〔唱〕
　　【贺新郎】听绝诗句猛然惊。早是他内性儿聪明。才调儿清正。这两般消的人钦敬。不枉了风流俊英。诗提着花酒为名。花娇如玉软。酒色似冰清。世间花酒诗人兴。酒斟金潋滟。花列玉娉婷。
　　〔赵汝州云〕对这好花好酒。又好良夜。知音相遇。岂不美哉。〔正旦唱〕
　　【四块玉】我剔的这灯焰儿光。那的这花瓶儿正。我对着这烛底花前说叮咛。则愿的灯休灭花休谢人休另。这知音人存着志诚。似花枝常在瓶。似灯儿分外明。
　　〔净扮嬷嬷上云〕老身是这王同知的嬷嬷是也。夜深了。老夫人不见小姐。着我寻去。敢在太守家花园里。〔做见科云〕您做的好勾当也。〔正旦云〕嬷嬷来了。怎生是好。〔唱〕
　　【骂玉郎】莫不是安排着消息踏着应。便这等怒忿忿没人情。虽然奉着俺尊堂命。〔嬷嬷扯赵科云〕您做的好勾当也。〔正旦唱〕怎敢紧揝住他角带鞓。走将来。寻争竞。
　　【感皇恩】嬷嬷也老不以筋力为能。咱须是负屈高声。俺赏的这上阳花。饮的这长寿酒。烧的这短檠灯。正是银河耿耿。玉露泠泠。对着那一轮月。千里风。满天星。
　　【采茶歌】俺从那期程。伴着这书生。直吃的碧桃花下月三更。你个嬷嬷夫人心休硬。便有合该罪犯俺招承。
　　〔云〕我央及嬷嬷。你先回去。我便来也。〔嬷嬷云〕小姐。我先回去。你便来。你若来迟呵。老夫人行我替你愁哩。〔下〕〔正旦云〕秀才。我回去也。〔赵汝州云〕小娘子。这一去几时能勾再来。〔正旦唱〕
　　【一煞】你休愁我衾寒枕剩人孤另。我则怕你酒醒灯昏梦不成。佳期漏泄无干净。慌出兰堂。四下里天如悬镜。夜气扑人冷。一片闲云近玉绳。空余着银汉澄澄。
　　〔赵汝州云〕小娘子。你回去呵。倘老夫人有些嗔责。小娘子。你也则是为小生而来。教小生如何放心得下。小娘子。见老夫人是必善回话咱。〔正旦云〕秀才。你放心者。〔唱〕
　　【尾煞】我把一枝翠柳将身映。〔赵汝州云〕小娘子。你可仔细走。〔正旦唱〕这里不比十二瑶台独自行。曲栏傍月光净。粉墙边晚风劲。〔云〕呀。兀的不有人来也。〔唱〕只听的扑簌簌鞋底鸣。諕的我颤兢兢手脚冷。俺只索立定身躯注着眼睛。〔带云〕原来不是人呵。〔唱〕可正是云破月来花弄影。〔下〕
　　〔赵汝州云〕小娘子去了也。恰纔共他诗词酬和。正是有情。不想嬷嬷走将来。把小娘子唤的回去了。依旧留下小生一个在此。小娘子。则被你思量杀我也。〔诗云〕全凭着花月为媒。共佳人倡和传杯。被嬷嬷逼将回去。把一天喜都做伤悲。〔下〕
　　〔音释〕
　　蹑音聂　迸音柄　肇音兆　吹去声　晕音韵　荧音盈　烁烧上声　潋离店切　滟音艳　娉批明切　婷音亭　嬷音姆　揝簪上声　鞓音汀　檠其行切　泠音凌　剩音盛　另凌去声　颤音战
　　第三折
　　〔太守引张千上云〕自从兄弟赵汝州来到。我着他在后花园书房里安下。我如今待要下乡劝农去也。则怕那秀才上朝应举去的忙。等不的我回来。留下花银两锭。全副鞍马一匹。春衣一套。你与秀才说知。道老夫再三传示。若是他去迟呵。等我回来。亲自送他。〔张千云〕理会的。〔同下〕〔赵汝州上云〕自从那夜嬷嬷将小娘子唤将回去。并无一个信音。小娘子。几时得和你再能勾相见也。今日在书房中独坐。连张千也不见来问我的茶饭。好生纳闷。〔正旦扮卖花三婆上云〕老身是卖花的三婆是也。今日去太守家里花园中去采几朵花儿。长街市上货卖的些钱物。养赡老身。须索走一遭去也呵。〔唱〕
　　【中吕粉蝶儿】则为我年老也甘贫。携着个匾篮儿俨然厮趂。卖几朵及时花且度朝昏。则被这牡丹枝。蔷薇刺。将我这袖梢儿抓尽。见如今节遇三春。都不如洛阳丰韵。
　　【醉春风】这蜂惹的满头香。蝶翻的两翅粉。原来是卖花人头上一枝春。把蜂蝶来引。引。红杏芳芬。碧桃初绽。海棠开喷。
　　〔云〕来到这太守家花园里也。我与你采这几般花儿去货卖。采几朵桃花。采几朵海棠。采几枝竹叶。采几枝嫩柳。都放在这花篮里。我且回去。〔赵汝州做见科云〕三婆。你那里去。你回来。〔正旦做慌科云〕呀。兀的不諕杀我也。老身不知秀才哥哥在这里。〔赵汝州云〕你偷的我这花儿那里去。〔正旦云〕三婆不敢。〔赵汝州云〕你采这竹叶那里去。〔正旦云〕哥哥。不争你提这竹叶来呵。〔唱〕
　　【迎仙客】諕的我湘娥般洒泪痕。你休节外把咱嗔。虚心儿告他折了你甚本。也则为揉损了青枝。諕的我慌搓玉笋。你那里便至本从根。哎。这叶儿又不曾传芳信。
　　〔赵汝州云〕你采的我这桃花儿那里去。〔正旦云〕不争你提起这桃花来。三婆也有一节说。〔唱〕
　　【红绣鞋】堪笑春风几阵。一帘红雨纷纷。飘香流水遶孤村。亲引上俺天台路。得见恁武陵人。哎。你一个阮郎直恁般狠。
　　〔赵汝州云〕你采这海棠何用。〔正旦云〕这海棠花不可恋他。〔唱〕
　　【石榴花】胭脂着雨色犹新。妆点出艳阳春。娇滴滴似带酒微醺。若是他梦魂。遇着东君。这花也端的多风韵。倚阑干睡足精神。也曾高烧银烛争窥认。则为他无兴上恼了诗人。
　　【斗鹌鹑】这花儿曾莺燕邀留。更有那蜂蝶斗引。娇似嫣红。嫩如腻粉。你看何处园林不是春。我可便自暗哂。哎。你个折桂的书生。怎放不过偷花的妇人。
　　〔赵汝州云〕你要杨柳做甚么。〔正旦云〕这杨柳。三婆也有说话。〔唱〕
　　【快活三】这柳呵则会在长亭畔袅暗尘。阳关外送行人。渭城客舍斗清新。休惹起我离愁闷。
　　【鲍老儿】我待请去章台上做个故人。不倈乘着些柳色黄金嫩。若近柴门映着水滨。枉把你个五柳先生问。伴的是和风习习。轻云冉冉。落絮纷纷。
　　〔赵汝州云〕这几般花。有甚么好处。〔正旦云〕这几般花儿。都不必恋他。听三婆说咱。〔唱〕
　　【十二月】我和那海棠最亲。羡的是柳叶眉颦。喜的是桃花喷火。爱的是竹叶如云。四般儿都值的几文。则被你央煞俺穷民。
　　【尧民歌】你去那百花园内逞精神。哎。你个惜花人刁蹬煞卖花人。你一春莫厌买花频。纔见春来又残春。缤也波纷。飞花满绿茵。有多少东风恨。
　　〔赵汝州云〕三婆。我有一瓶花。我看你认得么。〔正旦云〕你将来我看着。〔赵汝州做取花科云〕兀的不是。三婆你看。〔正旦看科云〕有鬼也。有鬼也。〔赵汝州云〕三婆。你见了这花。可怎生说有鬼也。你见甚么来。〔正旦唱〕
　　【乱柳叶】则这一瓶花諕了我魂。悒悒的把身躯儿褪。俺孩儿正青春。犹兀自未三旬。直被他送的个病缠身。这便是灾星进。
　　〔赵汝州云〕你这等慌做甚么。〔正旦云〕误了三婆卖花也。明日来和你说。〔赵汝州云〕三婆且休去。你且说与我。〔正旦云〕我说与你。则休害怕。〔赵汝州云〕你说来。我不怕。〔正旦云〕你道这花园是谁家的花园。〔赵汝州云〕这个是太守家的花园。〔正旦云〕不是太守家的花园。可是王同知家的花园。王同知有个女孩儿。为他要看那花。自家盖了这所花园。到的是春间天道。万花开绽。墙里一个佳人。墙外一个秀才。和那小姐四目相觑。各有春心之意。不能结为夫妇。那小姐到的家中。一卧不起。害相思病死了。那小姐爷娘。舍不的他。埋在这花园背后。他那一灵不散。怨气难消。长起一棵树来。开的可是红梨花。那小姐阴灵。近新来则缠搅的年纪小的。秀才。你道我是谁。〔赵汝州云〕你是卖花的三婆。〔正旦云〕我是李府尹的浑家。我有一个孩儿李秀才。为那城中熟闹。无处看书。也借了他这花园看书。正看书里。到这一更无事。二更悄然。到那三更前后。起了一阵怪风。一个如花似玉的小娘子。和我那孩儿四目相窥。各有春心之意。同到书房中。饮了几杯酒。那小娘子便要起身。对秀才说。我无甚么。明夜一樽酒一瓶花。与你回礼。到那第二晚间。俺那孩儿。又这般等他。到那一更无事。二更悄然。三更前后。那小姐引着一个梅香。将着一樽酒一瓶花。可来与俺孩儿回礼。在那书房里诗词歌赋。正饮酒中间。被他那嬷嬷撞见。那小姐一直的去了。我那孩儿不知道他是鬼。在那书房中一卧不起。害相思病死了。俺那孩儿在时。曾问他甚么模样。怎生打扮。我说与你听咱。〔唱〕
　　【上小楼】他妆梳的异样儿新。眉分八字真。口吐樱桃。眼转秋波。鬓挽乌云。那小姐。怕不有。千般儿淹润。秀才也说着呵老身心困。
　　〔赵汝州云〕这一会儿。不由的我也害怕起来。〔正旦云〕呸。有鬼。有鬼。〔唱〕
　　【幺篇】足律律起阵旋风。刮起那黄登登几缕尘。正是那个婆娘。缠俺孩儿。狠毒冤魂。向这里。又将待。要咱亲近。■〈扌弃〉的打您娘五千桃棍。
　　〔赵汝州云〕三婆。你不说。我那里知道。兀的不諕杀我也。〔赵汝州做扯住旦科〕〔正旦云〕我回去也。〔赵汝州云〕这花园不干凈。得你在这里伴我一伴也好。〔正旦云〕可不误了我卖花。〔唱〕
　　【煞尾】俺孩儿一年来不得托生。秀才也你三更里撞着鬼魂。俺孩儿三年光景无人问。〔带云〕哎。且喜波。〔唱〕可早有替代你的生天路儿稳。〔下〕
　　〔赵汝州云〕三婆去了也。可怎生不见张千来。〔张千上云〕我往书房中看秀才去。〔见科〕〔赵汝州云〕张千。相公在那里。〔张千云〕相公下乡劝农去了。〔赵汝州云〕相公曾分付你甚么来。〔张千云〕相公去时。分付我来。说公事忙。有好几时未得回哩。留下对象。着我交付与你。是花银两锭。春衣一套。全副鞍马一匹。〔赵汝州云〕既有此物。张千。多多的拜上您相公。则今日我就上朝取应去也。〔张千云〕相公还有分付。说秀才去的迟。便等相公回来。与你面别。〔赵汝州云〕我只是不等他了。〔诗云〕我不别仁兄不为过。只为后花园里难存坐。万一红梨花下那人来。可不与李家孩儿凑两个。〔张千随下〕
　　〔音释〕
　　赡伤占切　趂嗔去声　抓庄瓜切　揉音柔　搓音磋　嫣音烟　哂身上声　蹬音邓　缤音宾　褪吞去声
　　第四折
　　〔太守引张千上云〕老夫刘公弼。自从去岁有兄弟赵汝州。来探望小官。后来不辞而去。不想今年他撺过卷子。一举成名。得了头名状元。所除在这洛阳为县令。是老夫属官。今日来参见老夫。令人。准备酒肴。这早晚敢待来也。〔赵汝州上云〕满腹诗书七步才。绮罗衫袖拂香埃。今朝坐享逍遥福。不是读书何处来。小官赵汝州是也。自到京都阙下。撺过首卷。一举状元及第。所除洛阳县令。今日须索拜见太守去。可早来到也。左右。报复去。道有新县令特来参见。〔张千报科云〕有新县令来参见相公。〔太守云〕道有请。〔张千云〕请进。〔见科〕〔太守云〕贤弟功名得意。可喜可贺。张千。收拾花园亭子上。安排酒肴。与县令拂尘咱。〔赵汝州云〕不敢重劳。您兄弟适纔在衙门里饮过几杯酒也。〔太守云〕再饮不妨。咱去来。〔赵汝州走太守扯科云〕将酒来。兄弟满饮此杯。〔赵汝州云〕小官酒勾了。醉了也。〔做睡科〕〔太守云〕县令睡着了也。张千。与我唤将妓女。伏侍相公。〔张千云〕妓女每走动。〔正旦谢金莲上云〕相公呼唤妾身做甚么。〔太守云〕你拏着一把扇子。折一枝红梨花。插在那扇子上。与县令招风打扇。小心在意者。〔正旦云〕理会的。〔太守下〕〔正旦云〕知他俺那赵汝州在那里也呵。〔唱〕
　　【双调新水令】这红梨花依旧艳阳天。则不见那生之面。往常我樽前歌宛转。席上舞蹁跹。生疎了品竹调弦。不承望侍欢宴。
　　【沉醉东风】想着他风流少年。曾和俺在月下花前。虽不曾共绣衾。虽不得同罗荐。也两个诗酒留连。今日个将小扇轻纨出画筵。可知是非吾所愿。
　　〔张千云〕相公分付。好生打扇哩。〔正旦云〕这扇呵。〔唱〕
　　【鴈儿落】堪宜桂影圆。可爱丹青面。清风随手生。皓月当胸现。
　　【得胜令】呀。错认做陶令酒中仙。几时得豁这班女腹中寃不枉了十载寒窗下。则愿他清名四海传。哎。天也波天。天与人行方便。我这里轻搧。你个颩风小状元。
　　〔云〕将一枝红梨花。插在扇上。〔做插花扇上科〕〔赵汝州见惊科云〕有鬼也。有鬼也。兀那妇人。你是妖精鬼魅。靠后。休近前来。〔正旦云〕兀的不是赵汝州。〔赵汝州云〕你是鬼也。〔正旦唱〕
　　【挂玉钩】我和他邂逅春风甚可怜。只道是有情人偏得多情眷。怎知他别后些儿没挂牵。竟不记的梨花面。倒着我莫近前。须避远。直恁般醉眼模糊。认不周全。
　　〔赵汝州云〕卖花三婆说。你是鬼。如今白日都出来了。好怕人也。〔正旦唱〕
　　【川拨棹】不甫能见英贤。又道我是鬼魂儿在眼边。諕的他对面无言。有似风颠。惊急力前合后偃。便有那张天师怎断遣。
　　【七弟兄】别不上一年。两年。说不尽恨绵绵。负心人这搭儿里重相见。初相逢看我似蕋珠仙。你今朝待送我到躯邪院。
　　【梅花酒】呀。我恨杀这状元。我本是昼阁婵娟。怎道我鬼魅相缠。今日个有口难言。我衣有缝身有影。敢是你无情我无缘。两下里各茫然。不能似扇团圆。
　　〔赵汝州云〕兀的不是红梨花。我晓的这是你墓间之物。你不要缠我。待明日我做些好事。超度你生天便了。〔正旦唱〕
　　【收江南】呀。你可为甚么一春常费买花钱。那些儿色胆大如天。把活人生扭做死人缠。这相逢也枉然。几时得笙歌引至画堂前。
　　〔太守上云〕县令。你这般慌甚么。〔赵汝州云〕这妇人是妖精鬼魅。〔太守云〕贤弟全然不知。听我说与你听。当初你寄书来。要见谢金莲。元来是个妓女。我怕你迷恋烟花。堕了你进取之志。是我分付张千。则说谢金莲嫁了人也。贤弟。你在后花园中书房里安下。我却暗暗的着此妇人。只做采花。与你相见。他不是别人。则他便是谢金莲。着他隐姓埋名。假说做王同知的女儿。后来又着三婆说他是鬼。迷死了他的儿子。以此贤弟吃惊。不辞而去了。我将这妇人乐籍上除了名字。另置别馆。今日贤弟来到。伏侍你。犹然不认的他。说兀的做甚。〔诗云〕自别佳人又一年。今朝着您两团圆。他不是下方作鬼同知女。正是上厅行首谢金莲。〔赵汝州云〕哥哥。则被你瞒杀您兄弟也。〔太守云〕则今日好良辰。就此席上。成合了你两口儿。〔正旦同赵汝州谢科云〕多谢了相公。〔唱〕
　　【水仙子】则我是洛阳城里谢金莲。好把宫花簪帽偏。玳瑁筵好作琼林宴。脱白襕好将紫绶穿。祗候人也得升迁。虽然是刘公弼使的机变。赵汝州偏能顾恋。到底是红梨花结果了这一段姻缘。
　　〔音释〕
　　撺粗酸切　蹁音篇　跹音仙　搧扇平声　颩音磋　邂音械　逅音后　婵音蝉　娟音涓
　　题目　赵汝州风月白纨扇　
　　正名　谢金莲诗酒红梨花
　　谢金莲诗酒红梨花杂剧终

《元曲选》　迷青琐倩女离魂杂剧　（明）臧晋叔 编
　　迷青琐倩女离魂杂剧　　（元）郑德辉 撰
　　●迷青琐倩女离魂杂剧目录 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　调素琴王生写恨　正名　迷青琐倩女离魂 
　　楔子
　　〔旦扮夫人引从人上诗云〕花有重开日。人无再少年。休道黄金贵。安乐最值钱。老身姓李。夫主姓张。早年间亡化已过。止有一个女孩儿。小字倩女。年长一十七岁。孩儿针指女工。饮食茶水。无所不会。先夫在日。曾与王同知家指腹成亲。王家生的是男。名唤王文举。此生年纪今长成了。闻他满腹文章。尚未娶妻。老身也曾数次寄书去。孩儿说要来探望老身。就成此亲事。下次小的每。门首看者。若孩儿来时。报的我知道。〔正末扮王文举上云〕黄卷青灯一腐儒。三槐九棘位中居。世人只说文章贵。何事男儿不读书。小生姓王名文举。先父任衡州同知。不幸父母双亡。父亲存日。曾与本处张公弼指腹成亲。不想先母生了小生。张宅生了一女。因伯父下世。不曾成此亲事。岳母数次寄书来问。如今春榜动。选场开。小生一者待往长安应举。二者就探望岳母。走一遭去。可早来到也。左右。报复去。道有王文举在于门首。〔从人报科云〕报的夫人知道。外边有一个秀才。说是王文举。〔夫人云〕我语未悬口。孩儿早到了。道有请。〔做见科〕〔正末云〕孩儿一向有失探望。母亲请坐。受你孩儿几拜。〔做拜科〕〔夫人云〕孩儿请起稳便。〔正末云〕母亲。你孩儿此来一者拜候岳母。二者上朝进取去。〔夫人云〕孩儿请坐。下次小的每。说与梅香。绣房中请出小姐来。拜哥哥者。〔从人云〕理会的。后堂传与小姐。老夫人有请。〔正旦引梅香上云〕妾身姓张。小字倩女。年长一十七岁。不幸父亲亡逝已过。父亲在日。曾与王同知指腹成亲。后来王宅生一子。是王文举。俺家得了妾身。不想王生父母双亡。不曾成就这门亲事。今日母亲在前厅上呼唤。不知有甚事。梅香。跟我见母亲去来。〔梅香云〕姐姐行动些。〔做见科〕〔正旦云〕母亲唤您孩儿有何事。〔夫人云〕孩儿。向前拜了你哥哥者。〔做拜科〕〔夫人云〕孩儿。这是倩女小姐。且回绣房中去。〔正旦出门科云〕梅香。咱那里得这个哥哥来。〔梅香云〕姐姐。你不认的他。则他便是指腹成亲的王秀才。〔正旦云〕则他便是王生。俺母亲着我拜为哥哥。不知主何意也呵。〔唱〕
  </div>
  <div class="pagination">
   <a href="元曲选_page26.html">
    上一页
   </a>
   <span>
    ...
   </span>
   <a href="元曲选_page22.html">
    22
   </a>
   <a href="元曲选_page23.html">
    23
   </a>
   <a href="元曲选_page24.html">
    24
   </a>
   <a href="元曲选_page25.html">
    25
   </a>
   <a href="元曲选_page26.html">
    26
   </a>
   <span class="current-page">
    27
   </span>
   <a href="元曲选_page28.html">
    28
   </a>
   <a href="元曲选_page29.html">
    29
   </a>
   <a href="元曲选_page30.html">
    30
   </a>
   <a href="元曲选_page31.html">
    31
   </a>
   <a href="元曲选_page32.html">
    32
   </a>
   <span>
    ...
   </span>
   <a href="元曲选_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
