<!DOCTYPE html>
<html>
<head>
    <meta charset="UTF-8">
    <title>元曲选 - 第 30 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 30 页/共 133 页</h1>
    <div class="content">　　〔许达云〕仲宣。想你辞老母。离陈蔡。谒蔡邕于京师。不能取其荣贵。又持子建学士书呈。投托荆王刘表。内妨蒯蔡。不肯同列为官。先生主见。小生尽知。但他自干他的事。你自干你的事。便好道黍则黍。麦则麦。泾则泾。渭则渭。虽后稷之圣。不能化穗而成其芒。虽大禹之功。不能澄清而变其浊。芒穗清浊。尚然不变。何况于人乎。既托迹于刘表。何苦不同官于蒯蔡。〔诗云〕嗟君志气本超羣。争奈朝中多忌人。所以独醒千古恨。至今犹自泣累臣。〔正末〕〔诗云〕有志无时命矣夫。老天生我亦何辜。宁随泽畔灵均死。不逐人间乳臭雏。〔唱〕
　　【幺篇】据着我慷慨心。非贪这潋滟杯。这酒呵便解我愁肠。放我愁怀。展我愁眉。则为我志愿难酬。身心不定。功名不遂。〔云〕吾兄将酒过来。〔许达云〕酒在此。〔正末饮科云〕再将酒来。〔许达云〕仲宣。为何横饮几杯。〔正末唱〕倒不如葫芦提醉了还醉。
　　〔云〕小生为功名不遂其心。不如饮一醉。坠楼而亡。〔做跳下许达惊扯住科云〕呀。早是小生手眼快。蝼蚁尚且贪生。为人何不惜命。古人有云。存其身而扬其名。上人也。将其身而就其名。中人也。舍其身而灭其名。下人也。吾想此中屈原卞和二人。虽得其名。卒舍其身。如吾兄为功名不遂。要坠楼身死。是为不知命矣。昔吕望有经纶济世之才。虽在贫窘。意不苟得。年登八旬。垂钓于渭水。后文王梦非熊之兆。出猎西郊至磻溪见吕望。同载而归。以为上宾。至武王时。成功立业。封号太公。今老兄发悲。不为别故。止为家中老母。无人侍养。小生到来日会江下父老。收拾青蚨。赍为路费。送老兄还归故里。有何难哉。〔诗云〕只为你高堂有母鬓斑斑。客舍淹留甚日还。橐里黄金愿相赠。免教和泪倚栏干。〔正末诗云〕耻向人间乞食余。登台一望泪沾裾。可怜飘泊缘何事。不寄平安问母书。〔唱〕
　　【满庭芳】我如今羞归故里。则为我昂昂而出。因此上怏怏而归。空学成补天才却无度饥寒计。几曾道展眼舒眉。则被你误了人儒冠布衣。熬煞人淡饭黄虀。有路在青霄内。又被那浮云塞闭。老兄也百忙里寻不见上天梯。
　　〔许达云〕仲宣。你看那一林红叶。三径黄花。一林红叶傲风霜。如乱落火龙鳞。三径黄花擎雨露。似润开金兽眼。登高望远。人人怀故国之悲。抚景伤情。处处洒穷途之泣。老兄。〔诗云〕暑退金风觉夜长。蝉声不断送秋凉。东篱满目黄花绽。鴈过南楼思故乡。〔正末〕〔诗云〕采采黄花露未晞。他乡谁为授寒衣。独怜作客人南滞。不似随阳鴈北飞。〔唱〕
　　【十二月】几时得似宾鸿北归。倒做了乌鹊南飞。仰羡那投林倦鸟。堪恨那舞瓮酰鸡。方信道垂云的鹍鹏羽翼。那籓篱下燕鹊争知。
　　〔带云〕老兄也。〔唱〕
　　【尧民歌】真乃是鹤长凫短不能齐。从来这乌鸦彩凤不同栖。挽盐车骐骥陷淤泥。不逢他伯乐不应嘶。只争个迟也么疾。英雄志不灰。有一日登鳌背。
　　〔做睡科〕〔外扮使命上〕〔诗云〕雷霆驱号令。星斗焕文章。圣主贤臣颂。今朝会一堂。吾乃天朝使命是也。今有王仲宣献上万言长策。圣人见喜。宣他为天下兵马大元帅。兼管左丞相事。打听得在许安道楼上饮酒。许安道在么。〔许达见科云〕那里来的大人。〔使命云〕小官天朝来的使命宣王仲宣为天下兵马大元帅。快报复去。〔许达云〕王仲宣。王仲宣。〔正末云〕做甚么大呼小叫的。〔许达云〕今有天朝使命。宣你为天下兵马大元帅。〔正末云〕来了不曾。〔许达云〕见在楼直下哩。〔正末云〕慌做甚么。忙做甚么。既来了。怕他回去了不成。〔许达云〕则吃你这般傲慢。〔正末唱〕
　　【煞尾】从今后把万言书作战场。辅皇朝为柱石。扶侍着万万岁当今帝。则愿的稳坐定蟠龙戗金椅。〔同使命下〕
　　〔许达云〕那王仲宣别也不别。竟自去了。有这般傲慢的。可知道荆王不肯用他。〔诗云〕一片雄心大似天。可知不肯受人怜。今朝身佩黄金印。纔识登楼王仲宣。〔下〕
　　〔音释〕
　　塞音赛　酝音韵　跹音仙　嚚音寅　蛩音穷　鹜音木　得当美切　淅音昔　祬音至　澘音山　的音底　十绳知切　稷将洗切　席星西切　穗音遂　累音雷　辜音姑　潋离店切　滟音艳　橐音托　塞思子切　酰音希　凫音符　淤音迂　疾精妻切　戗妻向切
　　第四折
　　〔蔡相引祗从人上云〕老夫蔡邕是也。今有王粲献上万言长策。圣人见喜。着他做天下兵马大元帅。只在早晚将到。左右与我请将曹子建学士来者。〔祗从云〕理会的。〔曹学士上云〕小官曹植。今有蔡邕丞相。着人相请。须索走一遭去。左右报复去。道有曹子建在于门首。〔祗从报科云〕报的老爷得知。曹学士来了也。〔蔡相云〕道有请。〔见科〕〔曹学士云〕老丞相贺万金之喜。〔蔡相云〕喜从何来。〔曹学士云〕今有令壻王仲宣。献上万言长策。得了天下兵马大元帅。小官特来贺喜。〔蔡相云〕比及学士说呵。老夫已知道了也。如今俺二人牵羊担酒。十里长亭。接新官走一遭去。〔下〕〔正末引卒子上云〕王粲。谁想有今日也呵。〔唱〕
　　【双调新水令】一声雷震报春光。〔卒按喝科〕〔正末唱〕起蛰龙九重天上。蔡邕也你便似臧仓毁孟轲。王粲也我却做了贡禹笑王阳。则道我甘老在荆襄。今日个峥嵘日岂承望。
　　〔蔡曹同上〕〔蔡相云〕此间是他辕门外了。学士你先进去。〔曹学士云〕令人报复去。道有翰林学士曹子建在于门首。〔报科〕〔正末云〕大恩人来了也。道有请。〔见科〕。〔曹学士云〕元帅峥嵘有日。奋发有时。〔正末云〕当日不亏学士大恩。岂有今日。学士请上。受小官一拜。〔拜科〕〔曹学士云〕元帅请起。论小官有甚么。恩在那里。〔正末唱〕
　　【沉醉东风】想当日到京师将谁倚仗。多亏你曹学士助我行装。虽然是一封书死了荆王。还得你万言策奏知今上。纔得个元戎印掌。这都是你义海恩山不可当。再休题贵人健忘。
　　〔蔡相云〕令人报复去。道有蔡丞相在于门首。〔卒报科〕〔正末唱〕
　　【乔牌儿】不由我肚儿里气■〈昚，力代日〉。他有甚脸来俺门上。〔云〕他可不是蔡邕丞相么。〔曹学士云〕他可是谁。〔正末唱〕他是举韩侯三荐的萧丞相。往日的情我和他今日讲。
　　〔云〕令人说出去。他是个丞相。我是个元帅府衙门。尔我无干。他进来便进来。不进来我也接待他不成。〔卒子云〕理会的。老丞相。俺元帅说来。你是个丞相。他是元帅府衙门。尔我无干。你进去便进去。不进去他也接待你不成。〔蔡相云〕可早一句儿也。也罢。我自己进去。〔见科〕元帅。几年不见。受老夫一拜。〔正末云〕住者。左右将过锦心拜褥来。〔蔡相云〕要他做甚么。〔正末云〕则怕拜下去污了你那锦绣衣服。〔蔡相云〕可早两句儿也。〔正末云〕却不道锦堂客至三杯酒。茅舍人来一盏茶。我是个新帅府。岂无一杯酒管待。令人将酒来。〔卒子云〕酒在此。〔正末云〕这一杯酒。当从丞相饮。老丞相接酒。〔蔡相云〕将来。〔正末云〕住者。小官有失礼体。放着翰林院大学士在此。当从学士请酒。〔曹接酒科〕〔正末云〕这杯酒可到老丞相。丞相接酒。〔蔡相云〕将来。〔正末云〕住者。慌做甚么。学士饮个双杯。〔曹饮科〕〔正末云〕这杯酒可该老丞相饮。丞相接酒。〔蔡相云〕将来。〔正末云〕住者。两只手捞菱般相似。大缸家酿下酒钵盂里。折的你也吃不了。枕着青石板睡。饿破你那脸也。学士饮个三杯和万事。〔蔡相云〕可早三句了也。王粲。你将一杯酒似与不与。对着翰林学士在此。羞辱老夫。是何道理。〔正末云〕你发甚么酒风哩。〔蔡相云〕我吃你甚么酒来。〔正末云〕当初曾道来。〔蔡相云〕我道甚么来。〔正末唱〕
　　【水仙子】你道你精神颜色捧瑶觞。和气春风满画堂。你道我不明白冻死在颜回巷。我今日也列金钗十二行。尽今生急急忙忙。你那里有江湖心量。衠一片虀盐肚肠。〔带云〕令人抬过了酒肴者。〔唱〕饮不的我玉液琼浆。
　　〔蔡相云〕王粲。你强杀者波。则是个兵马大元帅。我歹杀者波。是当朝左丞相。调和鼎鼐。燮理阴阳。你把我这般看待。敢不中么。〔正末唱〕
　　【甜水令】你道是位列三台。调和鼎鼐。燮理阴阳。丞相府气昂昂。觑的我元帅衙门。无过是点些士伍。排些刀仗。与文臣本不同行。
　　【折桂令】你不来呵但凭心上。我也不差着人来。请你登堂。〔带云〕你今日既来呵。〔唱〕谁着你鸟故趋笼。鱼偏入网。人自投汤。既受你这许多好情亲向。我岂可没半句恶语相伤。〔蔡相云〕可知你与我也沾些亲来。〔正末唱〕从今后星有参商。人有雌黄。你做不的吐哺周公。我也■〈扌弃〉不做坦腹王郎。
　　〔蔡相云〕学士。你这里不说。那里说。〔曹学士云〕老丞相休慌。元帅请暂息雷霆之怒。略罢虎狼之威。听小官明明的说破。着元帅细细里皆知。人不说不知。木不钻不透。冰不搦不寒。胆不尝不苦。当初老丞相曾与令尊老先生金兰契友。二人指腹成亲。若生二女。同攀绣床。若生二子。同舍攻书。若生子女。结为夫妇。不想令尊生下元帅。丞相所生一女。因为官守所绊。彼各天涯。间隔亲事。老丞相闻知元帅学成满腹文章。只是骄矜傲慢。不肯曲脊于人。以此数次将书调取至京。萧条旅馆。个月期程。不蒙放参。可是为何。只是涵养你那鋭气。及至相见。将那三杯酒耻辱元帅。一席话激发将军。岂知春衣白金雕鞍书札。都不是小官的。老丞相暗暗的与我。着我明明的与你。赍发你投托荆王刘表。谁想刘表不能任用。淹留在彼。你将万言长策。寄与小官。小官转与老丞相。老丞相献与圣人。圣人见喜。今得此官。自从元帅去后。老丞相将老夫人搬至京师。一般盖下画堂。又陪房奁。断送将小姐聘与元帅为妻。说兀的做甚。〔诗云〕则为你襄阳久困数年间。今日拨开云雾见天颜。非干我这举贤曹子建。则拜你那恩人老泰山。〔正末拜科云〕则被你瞒杀我也。丈人。〔蔡回礼科云〕则被你傲杀我也。女壻。〔正末唱〕
　　【雁儿落】又不曾趋蹡天子堂。又不曾图画功臣像。止不过留心在笔砚间。又不曾恶战在沙场上。
　　【得胜令】呀。怎做得架海紫金梁。则消得司县绿衣郎。今日个枢府新元帅。还只是长安旧酒狂。腾骧。端的有豪气三千丈。游扬。这的是功名纸半张。
　　〔蔡相云〕天下喜事。无过子母夫妇团圆。就今日卧翻羊窨下酒。做个大大庆喜筵席者。〔词云〕我两姓结婚姻原在生前。难道我今日敢违背初言。因此上屡移书接来到此。本待将加官职指引朝天。只为你生性子十分骄傲。并不肯谦谦的敬老尊贤。我特将三杯酒千般折挫。无非要涵养得气质为先。暗地里具书呈白金骏马。封皮上明写着子建相传。岂知道到荆州依然不遇。遂淹留不得返荏苒三年。想登楼这一点思乡客泪。多应是长飘洒似雨涟涟。万言策又是我转闻今上。纔得授大元帅入掌兵权。早先期高平去迎将老母。预盖下大宅院供具俱全。专等待你回来选其吉日。与小女结花烛夫妇团圆。此皆由我老夫殷勤留意。非学士能出力为你周旋。到如今纔一一从头说破。大家的开笑口庆赏华筵。〔正末唱〕
　　【离亭宴煞】你元来为咱气鋭加涵养。须不是忌人才大遭魔障。端的个这场。收拾了龙争虎斗心。结果了鹗荐鹏抟力。表明了海阔天高量。安排下玳瑁筵。准备着葡萄酿。做一个团圆的庆赏。早匹配了青春女一生欢。稳情取白头亲百年享。
　　〔音释〕
　　轲康和切　忘去声　■〈昚，力代日〉音享　酿泥降切　鼐音奈　燮音屑　搦音聂　奁音廉　蹡妻相切　枢昌书切　窨阴去声　荏仁枕切　苒音冉　萄音桃
　　题目　假托名蔡邕荐士　
　　正名　醉思乡王粲登楼
　　醉思乡王粲登楼杂剧终

梅香骗翰林风月

《元曲选》　■〈亻刍〉梅香骗翰林风月杂剧　（明）臧晋叔 编
　　■〈亻刍〉梅香骗翰林风月杂剧　　（元）郑德辉 撰
　　●■〈亻刍〉梅香骗翰林风月杂剧目录
 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　挺学士傲晋国婚姻　正名　■〈亻刍〉梅香骗翰林风月 
　　楔子
　　〔末扮白敏中上诗云〕黄卷青灯一腐儒。九经三史腹中居。试看金榜标名姓。养子如何不读书。小生姓白。双名敏中。乃白乐天之弟。本贯太原人也。五岁读书。七岁能文。九岁贯通六经。诸子百家。无不通晓。但出诗一章。士庶递相传写。皆以为文才不在我兄乐天之下。先父是白参军。曾与晋公裴度。征讨淮西。战经百阵。不期被贼兵围困。晋公在鎗刀险难之中。我父亲挺身赴战。救他一命。身中六鎗。因此上与俺父亲结为生死之交。后来俺父亲金鎗疮发。晋公亲来问病。对俺父亲道。万一不讳。有何遗嘱。俺父亲回言。别无所嘱。止有一子。是白敏中。年少勤学。愿相公量才提拔。某死而无憾矣。晋公泣下。对俺父亲道。愿将军调护金疮为意。此子但勿挂怀。倘有不讳。某有一女。小字小蛮。与你令嗣敏中为妻。就将官里所赐玉带一条。留与为信。不意父亲逝后。晋公亦辞世。某为家世相羁。一向不曾去的。我如今一来进取功名。二来吊孝。将着玉带就问亲事。走一遭去。〔诗云〕收拾琴书践路程。一鞭行色上西京。全凭玉带为媒证。锦片姻缘指日成。〔下〕〔老旦扮裴夫人引院公上云〕老身姓韩。乃韩文公之姊也。夫主姓裴名度。官拜晋国公之职。不幸亡逝已过。俺先夫临危时。曾对老身说。昔日征讨淮西。不期被贼兵所困。多亏步将白参军。挺身赴战。杀退贼兵救我。后来白参军金疮举发。俺亲身探病。说是将军果如辞世。愿将小女小蛮。与令嗣为妻。就将官里所赐玉带为信。后因白敏中居丧。不曾成就。我今日又病得重了。我死之后。那孩儿必然奔丧。若不来呵。等的他服满。你便着人寻将那孩儿来。成合了这亲事者。人有大恩。不可不报。你若违背了我的遗言。死不瞑目。言毕而逝。后来不想白敏中。不曾来吊丧。也不通个信息。想必路途遥远。云山迢递。且慢慢的打听那孩儿在那里时。着人寻将他来。成合了这姻眷。老身止有这一女。年一十九岁。生的天资淑慎。沉重寡言。更兼智慧聪明。无书不览。无诗不读。更有一个家生女孩儿。小字樊素。年一十七岁。与小姐做伴读书。他好生的乖觉。但是他姐姐书中之意。未解呵他先解了。那更吟咏写染的都好。一番家使他王公大人家里道上覆去呵。那妮子并无一句俗语。都是文谈应对。内外的人。没一个不称赏他的。因此上都唤他做■〈亻刍〉梅香。常记的这孩儿学言语时。舍弟韩退之。曾对老身言道。姐姐。那樊素神俊可爱。待他成人时。与您侄儿阿章做个媳妇儿罢。老身笑道。且等妮子长大着看。嗨。光阴好疾也。今日怎生不见那两个孩儿来讲书。〔正旦扮樊素同旦儿扮小蛮上〕〔旦儿云〕樊素。咱背书去来。〔正旦云〕姐姐。咱过去来。〔做见科〕〔夫人云〕孩儿。你讲的是甚么书。〔旦儿云〕您孩儿请问。孟子云。西子蒙不洁。人皆掩鼻而过之。一章。正意何如。〔夫人云〕此章大意说。人虽终身为善。不可少有点染。人虽堕落恶道。亦可勉励自新。这是圣贤勉人谨身与人改过的意思。〔正旦云〕敢问男女授受不亲。礼也。此章正意。为何而说。〔夫人云〕此章大意。说士君子虽则要达权通变。亦须审己量时。不可造次。〔白敏中上云〕小生白敏中。可早来到西京也。问人来。则这个便是晋府。门里人通报一声。有白敏中特来拜见。〔院公报科〕〔夫人云〕正思念之间。不想孩儿来了也。〔旦儿收书科云〕既有人来。俺且回避咱。〔夫人云〕不索回避。着白敏中孩儿。过来厮见咱。〔院公云〕秀才请进。〔白见科云〕先相国捐馆。小子礼合奔丧。争奈路途遥远。音信不通。老夫人不以怠慢见责。实乃万幸。〔白拜科〕〔夫人云〕孩儿免礼。令参军弃世。老身亦不曾吊丧。闻知足下庐墓三年。其孝至矣。〔白敏中云〕小子执丧三年。乃人子当为。然亦不敢废学也。〔夫人云〕大丈夫学优登仕。正宜如此。秀才请坐。〔白敏中云〕不敢。小子当执洒扫应对进退之节。安敢对太君侍坐。〔夫人云〕休得太谦。请坐。〔白敏中云〕既然老夫人赐坐。敏中岂敢固辞。告坐了。〔坐科〕〔夫人云〕两个孩儿近前来。拜了你哥哥者。〔二旦拜科〕〔敏中还礼科〕〔夫人云〕两个妹妹拜哥哥。何故还礼。〔白敏中云〕断然不敢。先相国临终。不曾言兄妹之礼。小生见将着玉带一条为信物哩。怎敢受礼。〔夫人云〕秀才是甚休题。两个孩儿。且拜了你哥哥者。〔白还礼科〕〔夫人云〕将茶来。〔正旦递茶科〕〔夫人云〕秀才不远千里而来。则说偌大一个相国家。没一盏酒。却与一盏茶吃。秀才不知。自从相国辞世后。老身和这家下的人。都戒绝这酒。秀才休要见责。〔白敏中云〕老夫人说的是。何须用酒。况小子亦不能饮。〔夫人云〕两个孩儿。辞了哥哥。回绣房中去者。〔旦儿背云〕不知夫人主何意。却着俺拜他做哥哥。〔正旦云〕嗨。此一遍相见。议论揖让。真如竞敌也呵。〔唱〕
　　【仙吕赏花时】那生他文质彬彬才有余。和俺这相府潭潭德不孤。更怕甚文不在兹乎。合着俺三移的孟母。应对不尘俗。
　　【幺篇】更压着汉宫里尊贤曹大家。帷幔底论文董仲舒。都则是问安否意何如。往复间交谈了数语。几乎间讲遍九经书。〔二旦下〕
　　〔白敏中云〕小生辞了老夫人。往旅店中去也。〔夫人云〕秀才。休往旅店中去。就向后花园中万卷堂上安歇呵。可也便当。〔白敏中云〕既然老夫人垂顾。小子收拾了行装便来也。〔下〕〔夫人云〕院公。好生收拾安歇卧处洁凈者。但是合用的对象。休教缺少。饮食茶饭上。休得失节。等他安歇的停当了时。我亲自探望他去。〔诗云〕静肃闺门志节真。持家教女意殷勤。先夫晋国声名大。留得清芳万古闻。〔下〕
　　〔音释〕
　　■〈亻刍〉音炒　思去声　捐音元　俗词疽切　家是姑
　　第一折
　　〔白敏中上诗云〕寂寞琴书冷竹床。砚池春暖墨痕香。男儿未遂风流志。剔尽青灯苦夜长。自从昨日在绿野堂上。见了夫人。不知主何意。将亲事全然不题。则说着小姐拜哥哥。被我回言道。先相国在日。并不曾言兄妹之礼。况兼小子见将着玉带为信物。夫人急忙回言。秀才是甚休题。则说着孩儿拜了哥哥者。我不免受了小姐的礼。我见小姐容仪。远视而威。近视而美。端的可为贵人之妻。老子云。不见可欲。使心不乱。信有之也。我当初不见也罢了。自见小姐之后。朝则忘餐。夜则废寝。其心飘飘然如有所失。小子安歇在万卷堂上。夫人相待虽厚。终非小生本愿。区区岂为餔啜而来。小生累次教人问这亲事。夫人回言。终不还个明白。如之奈何。恰纔又使院公去。说小生要辞夫人。回家拜扫去。看他有甚的言语。我再做商量者。〔下〕〔旦儿上云〕好闷倦人也呵。我常记的。我父亲临命终时。对我母亲说。我征淮西。被贼围困。刃将及首。皆赖白参军挺身杀退贼兵。救我一命。因此将女孩儿许与参军之子白敏中为妻。就将玉带一条为信。兀那时节。我纔十二三岁也。父亲遗言。明白如此。在后不想白氏音问不通。以此不曾成就这亲事。我前日和樊素在母亲行讲书。院公报道白敏中来了。我欲回避。不知母亲主何意。却着我拜他做哥哥。那生回言道。先相国存日。并不曾言兄妹之礼。母亲便道。秀才是甚休题。我一见那生。眉疎目秀。容止可观。年方弱冠。才名已遍天下。若进取功名。何所不至。好着我放心不下。此非有甚狂意。乃前程所关。况兼先人之语。铭注肺腑。万一背却前言。俺母亲有何面目见先人于九泉之下乎。近日又听的那生。要辞夫人回家拜扫去。我仔细寻思来。不争他回家去呵。路途遥远。关山阻隔。这亲事几时得就。我两日前。悄悄的绣下一个香囊儿。上面有一首诗。诗中多有包含的意思。我又不敢使人送去。惟有伴我读书的樊素。与我不离半步儿。那妮子生的聪明晓事。诸余可爱。则是性儿飘逸些。今这事他若知道呵。便说的一家都知道了。怎生是好。这两日樊素累累的对我说道。姐姐。后花园中看花去来。被我骂将去了。今夜点上灯。不做生活。和他讲书。若得他开口呵。我便和他后花园中看花去。我将这香囊儿。撇在那生书房门首。若是那生拾得。看了这诗呵。便知道我的意思。倘别人拾了呵。我则推不知。非是我心多。岂不闻人无远虑。必有近忧。这早晚樊素敢待来也。〔正旦上云〕妾身樊素。自从绿野堂上。和小姐在夫人行正讲书中间。有白敏中到来。夫人不知主何意。使小姐拜他做哥哥。自此之后。偷视俺小姐。似乎不乐。必有所感。俺小姐是个知礼的人。未尝出那绣房门。为他这般呵。连我也不曾离他半步。我数次劝他后花园中看花去。他坚意的不去。如今正是三月望日。又值清明节近。恰纔院公说道。后花园中羣花烂熳。万卉争妍。我不管怎生。劝他走一遭去。〔见旦儿科〕〔旦儿云〕樊素。你那里去来。我正等你讲书哩。〔正旦背云〕小姐刬的待要讲书哩。〔旦儿云〕樊素。我想河出图。洛出书。阴阳判而八卦生。自伏羲神农。传至孔孟。到秦始皇坑儒焚典。其祸烈矣。鲁共王坏孔子故宅。于壁中得诗书六经。以传后世。盖天之未丧斯文也。每览一书。顿觉胸臆开豁。终日无倦。我是一女子。不习女工。而读书若此。不为癖症乎。〔正旦云〕小姐。但开卷与圣人对面。受益多矣。〔唱〕
　　【仙吕点绛唇】书丧秦嬴。道绝孔圣。坑灰冷。汉代儒生。他每都拨煨烬寻踪影。
　　【混江龙】孔安国传中庸语孟。马融集春秋祖述着左丘明。演周易关西夫子。治尚书鲁国伏生。校礼记舛讹杨子云。作毛诗笺注郑康成。无过是阐大道发扬中正。纪善言问答详明。咱祖父乃文林华胄。况外戚是儒业簪缨。哀先相几乎绝嗣。使小姐振厥家声。又何须悬头刺股。积雪囊萤。那里也齐家治国。显姓扬名。但只要动天机。合天理。识天时。顺天道。尽天心。知天命。寸阴是竞。万理咸精。
　　〔旦儿云〕我和你再讲一篇书。〔正旦云〕小姐还要讲书哩。小姐恰纔樊素和老夫人去后花园中烧香。见那景物。多有好处。趁此好天良夜。不去赏玩。却不辜负了这春光。不索讲书。咱游玩去来。〔旦儿云〕圣人云。吾十有五。而志于学。何况我辈乎。〔正旦背云〕似此文魔。可怎生奈何。则除是恁的。〔唱〕
　　【油葫芦】小姐你罢女工留心在九大经。吾日三省。〔旦儿云〕日月逝矣。岁不我与。你为甚么不讲书。〔正旦唱〕则他那匆匆节序又清明。这其间风光老尽芳菲景。今夜个月明闲杀秋千影。〔旦儿云〕樊素。你到后花园中来么。〔正旦云〕小姐。且休说那后花园中的景致。你则听者。〔旦儿云〕教我听甚么那。〔正旦唱〕你听波杜鹃声到耳清。闻波梨花香拂鼻馨。小姐你把看书心权作游春兴。暂离了三尺短檠灯。
　　〔旦儿云〕樊素。不争俺和你闲行。老夫人知道。可怎了也。〔正旦唱〕
　　【天下乐】这其间燕寝夫人梦未醒。〔旦儿云〕老夫人着你伴我读书。你倒搬逗我废学。〔正旦云〕若老夫人知道呵。我便道不干小姐事。都是樊素来。〔唱〕樊素到天明。亲负荆。〔带云〕樊素搬逗小姐废学。〔唱〕比着那终南山割席学管宁。〔旦儿云〕不知你主何意。这早晚只往后花园中去那。〔正旦唱〕不是我主意儿别。啜赚的你早晚行。〔云〕岂不闻春宵一刻值千金。〔唱〕你休辜负了莺花三月景。
　　〔旦儿云〕恁的呵。我依着你走一遭去。这事都是你承当。今夜觉有些春寒。等我再添件衣服。你引的我去。〔正旦云〕咱一同去来。〔同下〕〔白敏中上诗云〕半似明珠半似花。翠翘云鬓总堪夸。自从识得娇柔面。魂梦悠悠会楚峡。小生白敏中是也。自从前日。见了小姐一面。恰便似玉天仙的容貌。西施女的妖娆。着小生这两日眠思梦想。茶不茶。饭不饭。老夫人绝然不题这门亲事。今夜晚间。月朗风清。小生比及在这书房中闷坐。我将过这琴来抚一曲咱。琴也。我哀告你咱。想我与足下湖海相随数载。我今抚一曲。都在你个仙人肩。玉女腰。蛇腹断纹。峄阳焦尾。金徽玉轸。七条冰弦之上。天那。怎生借一陈顺风儿。将我这琴声。吹入俺那玉糚成粉捏就的小姐耳朵里面去。将你这琴高阁起。四时祭祀。不敢有失。谨当下拜。〔抚琴科云〕我抚一曲咱。〔正旦上云〕小姐。咱悄悄的行将去。〔旦儿云〕樊素。休要大惊小怪的。俺捏住这玉佩。慢慢的行将去。〔正旦唱〕
　　【那咤令】摇玎■〈王冬〉玉声。蹴金莲步轻。蹴金莲步轻。踏苍苔月明。踏苍苔月明。浸凌波袜冷。〔云〕小姐。你看花红似锦。柳绿如烟。端的是好春光也。〔旦儿云〕是好景致也。〔正旦唱〕九十日春意浓。千金价春宵永。端的个乐事难倂。
　　〔云〕看了这桃红柳绿。是好春光也呵。〔唱〕
　　【鹊踏枝】花共柳笑相迎。风与月更多情。酝酿出嫩绿娇红。淡白深青。对如此良辰美景。可知道动骚人风调才情。
　　〔云〕小姐。樊素见这美景良辰。偶成数句。幸勿笑咱。〔旦儿云〕愿闻。〔正旦唱〕
　　【寄生草】此景翰林才吟难尽。丹青笔画不成。觑海棠风锦机摇动鲛绡冷。芳草烟翠纱笼罩玻璃净。垂杨露绿丝穿透珍珠迸。池中星有如那玉盘乱撒水晶丸。松梢月恰便似苍龙捧出轩辕镜。
　　〔白弹琴科〕〔旦儿云〕樊素。那里这般琴声响亮。〔正旦云〕必然是白敏中那生抚琴哩。〔旦儿云〕樊素。他这琴中弹的是何调也。〔正旦云〕咱悄悄的向那窗儿外听去。〔白敏中云〕对此佳景。我作歌一首。〔歌曰〕月明涓涓兮夜色澄。风露凄凄兮隔幽庭。美人不见兮牵我情。鳞鸿杳杳兮信难凭。肠欲断兮愁越。增曲未成兮泪如倾。故乡千里兮身飘零。安得于飞兮离恨平。〔旦儿听科云〕这生作的词。好伤感人也。〔正旦唱〕
　　【幺篇】他曲未终肠先断。〔带云〕连我也伤感起来。〔唱〕俺耳纔闻愁越增。一程程捱入相思境。一声声总是相思令。一星星尽诉相思病。不争向琴操中单诉着你飘零。可不道牕儿外更有个人孤另。
　　〔白又弹科〕〔歌云〕孤凤求凰兮空哀鸣。离凰何处兮闻此情。〔正旦云〕你别弹一曲也罢呵。〔唱〕
　　【六幺序】则管里泣孤凤琴中语。怨离凰指下生。〔云〕小姐。咱回去来。〔旦儿云〕樊素。你慌做甚么。〔正旦唱〕这公他也不是个老实先生。〔做惊科云〕小姐。兀的不有人来也。〔旦儿云〕人那里来。〔正旦唱〕疎剌剌竹弄寒声。扑簌簌花坠残英。忒楞楞宿鸟飞腾。〔做听科唱〕听沉了半晌空傒幸。静无人悄悄冥冥。〔旦儿云〕樊素。做甚么大惊小怪的。那得人来。你好疎狂也。〔正旦唱〕不是我心憍怯。非是我疎狂性。〔笑科云〕呵呵呵。倒着我笑了一回。〔旦儿云〕樊素。你笑怎么。〔正旦唱〕恰纔嗤的失笑。喑的吞声。
　　〔白敏中云〕这牕外恰便似有人说话。莫不是听琴的么。我开开这书房门看咱。〔正旦唱〕
　　【幺篇】听呀的门扃。似擦的人行。蓦的闻声。魆的潜行。猛的凝睛。淅的零零。煞的风清。却元来羣花弄影。他将我来諕一惊。〔云〕小姐。咱回去罢。则怕有人来也。〔旦儿云〕再听一曲。怕做甚么那。〔正旦唱〕这的是小姐分明。樊素实曾。搬调的在后园中。夤夜闲行。只恐怕老夫人知道无干净。别引逗出半点儿风声。夫人他治家严肃狠情性。〔云〕若老夫人知道呵。他道不干别人事。都是樊素这小贱人。唤过来跪者。〔唱〕至少呵有三十拄杖。去来波我其实怕的是你那七代先灵。
　　〔云〕夜深了也。咱回去来。兀的不有人来了也。〔旦儿云〕咱回去来。〔正旦唱〕
　　【赚煞】你道信步出兰庭。庭院悄人初静。〔旦儿云〕这早晚有谁出来。〔正旦云〕不是别人。〔唱〕静听是弹琴的那生。〔白咳嗽科〕〔旦儿云〕他便知道呵。怎知俺来这里做甚么。〔正旦唱〕生猜咱无情似有情。〔旦儿云〕怎知无情似有情。〔正旦唱〕情知咱甚意来听。〔云〕夜深了。咱回去来。〔旦儿云〕这早晚甚么时候了。〔正旦唱〕听沉罢过初更。更阑也休得消停。〔旦儿云〕你要来便来。你要去便去。再待些儿怕甚么。〔正旦唱〕停待甚忙将那脚步儿行。〔旦儿云〕行到那里去。〔正旦唱〕行过那梧桐树儿边金井。〔旦儿云〕因甚么往那里去。〔正旦唱〕井阑边把身躯儿掩映。〔旦儿云〕你前面行。我后面跟将去呵。〔正旦唱〕映着我这影儿呵〔旦儿云〕樊素。你则道我不看见你哩。〔正旦唱〕好着我嫌杀月儿明。〔下〕
　　〔旦儿云〕我瞒着樊素。将这香囊儿撇下。撇在那生书房门首。那生若出来呵。他自然看见也。〔诗云〕乱落桃花流水去。引将刘阮入天台。〔撇香囊下〕〔白敏中出门见科云〕嗨。原来是小姐在此听琴。可怎生去了。我这里赶将去。嗨。争奈去的远了也。莫非是来偷望小生。我须不知。一定恼将去了。嗨。则是小生无缘。我且回书房中去。这月明之下。是甚物件。〔拾起看科云〕呀。原来是个香囊儿。这个是小姐故意遗下的。我拿去书房中。仔细看咱。我剔的这灯明亮。上下是两个合欢同心结子。这香囊儿上绣着一把莲满池娇。更有两个交颈鸳鸯儿。这上面有一首诗。我看咱。〔诗云〕寂寂深闺里。南容苦夜长。粉郎休易别。遗赠紫香囊。原来这香囊儿是小姐故意遗下与小生的。我仔细详解一遍咱。上面这同心结子。他道与我同心合意。中间是一把莲。莲心为藕。他要与小生成其配偶。下面有两个交颈鸳鸯儿。他意中与小生同衾共枕。遂成交颈。这一首诗中。说道寂寂深闺里。他道在深闺。无人知道的去处。南容苦夜长。南容者。古之美妇也。为甚比他做为南容。为他小字小蛮。故比南容也。粉郎休易别。为小生姓白。故说粉郎。休易别。为我累次要辞夫人回家去。他教我休便去了。遗赠紫香囊。故意留与小生为信物。原来小姐向小生却如此留意。从今日起头。那有心弹琴讲书。只索每日晨参暮礼。将此香囊供养者。香囊呵。少不的为你害杀小生也。〔诗云〕香囊意重胜黄金。惹的相思透骨侵。则为多情愁闷冗。何如欢会称其心。〔下〕
　　〔音释〕
　　餔音逋　啜枢说切　累上声　行音杭　冠去声　推退平声　卉音毁　刬音产　共音公　煨音威　烬音信　伏房夫切　舛音喘　讹音蛾　阐昌展切　萤音盈　馨音兴　兴去声　檠其行切　醒平声　赚音湛　翘音乔　峡奚加切　峄音驿　蹴音促　永于景切　并平声　酝音韵　酿尼降切　罩嘲去声　迸方孟切　境音景　憍音乔　嗤抽支切　暗音荫　扃居名切　蓦音陌　魆许屈切　夤音寅　听平声
　　第二折
　　〔夫人同正旦上诗云〕相府堂堂仕宦家。重门深锁碧桃花。治家不用声名振。惟愿安闲度岁华。老身韩夫人。自从绿野堂上。与孩儿每讲书之间。不期白敏中到来。就题他这亲事。老身着言语阻住了。则着小姐拜他做哥哥。就着他在后花园中万卷堂上攻书。不想白秀才每日则是烦恼。老身想来。这孩儿是个孝顺的人。必是思想他那亡化的父母。因此上在书房中染病。一卧不起。老身欲待亲自探望。争奈他是个病人。则怕劳碌着他。如今先着樊素。传着老身的言语。去书房中探望。然后着个良医调治。有何不可。樊素。你到书斋去。探望秀才病体如何。再请良医调治。早些来回我话者。〔正旦云〕理会的。〔同下〕〔白敏中抱病上诗云〕身躯如削骨如柴。怨雨愁云拨不开。沉沉不死如痴梦。每日佳期事未谐。自从得了小姐这个香囊儿。第二日一卧不起。我每日将这个香囊儿。高高的供养着。焚香礼拜。思想小姐。香囊儿。则被你害杀我也。〔睡科〕〔正旦上云〕妾身樊素。不知情是人间何物。至于违父母弃功名。损身躯赴汤火。想昔日汉皋解佩。韩寿偷香。沈约咏赋。相如弦歌。盖有自来矣。皆为两相留恋。故始终不能忘也。不似这生一见小姐之面。一日忘餐。二日废寝。三日成病。四日不起。普天下不曾见这般害相思病的。岂不可笑。恰纔领老夫人言语。遣妾身问那生病症。须索走一遭去也呵。〔唱〕
　　【大石调念奴娇】惊飞宿鸟。荡残红。扑簌簌胭脂零落。〔云〕可早来到书房门首了也。〔唱〕门掩苍苔书院悄。〔云〕我且着这唾津儿。润破纸牕。我试看咱。〔唱〕润破纸牕偷瞧。〔望白科云〕两日不见。便病的这般瘦了。好可怜人也。〔唱〕这生则为那一操瑶琴。一番相见。又不曾言期约。似这般多情多绪。等闲间早害得来肌肤如削。
　　【六国朝】这生他不思献赋。不想题桥。则俺那卓文君。本无心把这个汉相如干病倒。〔云〕我入这书房中去。先生万福。〔白敏中慌搂旦科云〕小姐。来了也。〔正旦云〕你怎的。〔白羞科云〕羞杀我也。小生病在身。害的我是这般。小娘子休怪。〔正旦云〕你认的是着。〔白敏中云〕小娘子为何至此。〔正旦云〕夫人致意先生。未知经宿病体康胜否。〔唱〕教解元善服汤药。把贵体和调。〔白敏中云〕小姐可有甚传示。〔正旦唱〕且只去苦志攻经史。休把那文章来堕落。〔白敏中云〕小姐还有甚心腹说话么。〔正旦掩白口科唱〕你省可里胡言乱语。〔白敏中云〕害的小生魂梦颠倒也。〔正旦唱〕谁教你梦断魂劳。〔白敏中云〕小姐端的曾想念小生来么。〔正旦云〕俺小姐道来。怕足下病笃时。〔唱〕着碗来大的艾焙烧。〔云〕怕哥哥死时。削一条柳椽儿。〔白敏中云〕削一条柳椽儿。可是为何。〔正旦唱〕把你来火葬了。
　　〔白敏中云〕可怎生下的把小生火葬了。这里又无别人。止有小生和小娘子在此。小生有一句话。只索对小娘子行实诉咱。〔正旦云〕你有何话说。〔白跪诉科云〕小生区区千里而来。只为小姐这门亲事。不想夫人违背先相国遗言。不肯成就。自从那日在绿野堂上。见了小姐如此般人物。所以得了这般病症。如今着小生行思坐想。废寝忘餐。我有甚么心肠。看这经书。小生命在顷刻。只除小娘子。方可救的小生。若不然。此命必不可保矣。〔正旦云〕是何言语。大丈夫生于天地之间。当以功名为念。进取为心。立身扬名。以显父母。以君之才。乃为一女子弃其功名。丧其身躯。惑之甚矣。岂不闻释氏云。色即是空。空即是色。老子云。五色令人目盲。五音令人耳聋。夫子云。戒之在色。足下是聪明达者。况相国小姐。禀性端方。行止谨恪。至于寝食举措。未尝失于礼度。乱于言语。真所谓淑德之女也。今足下一见小姐。便作此态。恐非礼么。〔白敏中云〕知他怎生。不由的则是想念小姐。〔正旦笑云〕这等秀才。只好休教他上门来。〔白敏中云〕小生别无所告。只索将这肺腑之言。实诉与小娘子。〔正旦唱〕
　　【初问口】不争你先辈颠狂。枉惹的吾侪耻笑。你恋着这尾生期改尽颜回乐。〔白敏中云〕小生今生不能成双。死于九泉之下。也要相会呵。〔正旦唱〕又不曾荐枕席。便指望同棺椁。只想夜偷期不记朝闻道。
　　〔白敏中云〕小娘子可怜见。成就了这门亲事。小生必有犬马之报。〔正旦云〕先生既读孔圣之书。必达周公之礼。老夫人使妾身探病。如何只管胡言。是何礼也。〔唱〕
　　【归塞北】则你那年纪小。有路到青霄。有一日名挂在白玉楼头龙虎榜。愁甚么碧桃花下凤鸾交。早挣个束带立于朝。
　　〔云〕先生宜加调治。妾身回夫人话去也。〔白敏中跪下科云〕小生无可调治。只除小娘子肯怜见。方纔救得小生一命。〔正旦云〕先生请起。为个妇人。折腰于人。岂不闻圣人云。吾未见好德和好色。信有之也。〔白跪不起科云〕休道小生跪这一跪。若是小娘子肯通一句话呵。小生跪到明日。也不辞。〔正旦云〕俺小姐幼小。妾身常侍从左右。深知其详。幼从慈母所训。贞慎自保。年方及筓。割不正不食。席不正不坐。不启偏行。不循私欲。虽尊上不可以非礼相干。下人之言。安敢犯乎。枉变了脸。我委实做不的。〔白敏中再跪科云〕小生现在颠沛之间。小娘子争忍坐视不救。〔正旦云〕足下请起。妾身且慢慢的着小姐动静。若得空呵。我假以他端。聊发一言。肯与不肯。见乎语言颜色。稍有好音。即当飞报。但恐先生情缘浅薄。反致其怒。如之奈何。〔白敏中云〕既然小娘子见许呵。我有一物件与你将去。教你放心。〔白取香囊与旦科云〕这物件是小姐遗下与我做信物的。你将着去。不妨事。〔正旦接香囊看科云〕这个香囊儿。端的是小姐自绣的生活。莫不真个有此意么。小姐也。你瞒着我多哩。虽然如此。未审虚实。我将此物。试与足下通报咱。〔白敏中云〕我还有个■〈闲〉帖儿。写下多时了。〔白取■〈闲〉念科云〕词寄清平乐。旅怀萧索。肠断黄昏约。不似相思滋味恶。萦绊骚人瘦却。凄凉夜夜高堂。教人怎不思量。若得那人知道。为他憔悴何妨。薄幸河东白敏中百拜。申意芳卿小娘子妆次。〔哭科云〕若今生不遇。愿相见于地下。〔正旦接■〈闲〉科云〕万一有成。先生之幸。倘事不谐。妾身不免于棰楚。那时先生争忍乎。我回老夫人话去也。〔诗云〕云情雨意心间事。尽在今朝一■〈闲〉中。〔下〕〔白敏中云〕小娘子去了也。若是他将着我的■〈闲〉帖儿。到的那里。见了小姐。一言便允。是小生有幸。倘若有些间阻呵。白敏中也。有何面目立于人世。此事成与不成。小生之命。则在一时半霎。相思病呵。则被害杀我也。〔下〕〔旦儿上诗云〕燕语莺啼事偶然。蜂媒蝶使苦留连。当炉卓氏心何愧。赢得芳名万古传。这几日好是神思不宁。自从那后花园中。遗下那个香囊儿呵。逗引的那生害病。我又不敢使人问他。恰纔听的夫人。使樊素问病去了。待他回来时。我只做个不知道。试问他。看他说甚么。〔正旦上云〕妾身樊素是也。恰纔回老夫人说话。我将这■〈闲〉帖儿。送与姐姐去。看他说甚么。〔见科〕〔旦儿云〕樊素。你那里去来。〔正旦云〕夫人遣妾身探白敏中病去来。〔旦儿云〕那生病体如何。〔正旦背云〕我说的重着些。〔回云〕那生病体甚是沉重。看看至死。〔旦儿背云〕怎生便病的这般了也。我又不敢着意问他。怎生奈何。〔正旦背云〕适间小姐所问。颇见其意。这般呵不妨事。〔回云〕小姐。恰纔樊素探白敏中病去来。他着我将数字来。申意小姐。不知上面写着甚么。〔旦儿接■〈闲〉看做怒科云〕这小贱人好大胆也。〔正旦云〕呀。可怎了也。〔旦儿云〕樊素。你过来跪者。〔正旦云〕樊素无罪。不跪。〔旦儿云〕你这等辱门败户的小贱人。这里是那里。你敢这等无礼。我更不中呵。须是相国之家。我是个未出嫁的闺女。你与他将着这等淫词来戏我。倘或我风火性的夫人知道呵。教你立地有祸。我本将掴破你个小贱人的口来。又道我是个女孩儿家。恶叉白赖。我只将这■〈闲〉帖儿告与夫人去。把你这小贱人。拷下你下半截来。〔正旦跪笑科云〕我则跪便了也。那生着我将来。我又不知上面写着甚么哩。〔唱〕
　　【雁过南楼】呀。他将那不犯触的厖儿变了。将我这奈抢白的脸儿难描。他扑腾腾怒怎消。我可丕丕心头跳。手脚儿滴羞笃速不知一个颠倒。忙哀告膝跪着。强扎挣刚陪笑。〔带云〕小姐。若告老夫人去呵。〔唱〕则被你送了人也干相思洛阳年少。
　　〔旦儿云〕小贱人好大胆也。〔正旦将出香囊科云〕小姐。且休恼波。〔唱〕
　　【六国朝】梅香嗏省闹。小姐哎你休焦。〔带云〕这物件。也要个下落。〔唱〕你道是那物件要归着。〔带云〕打睃。〔唱〕这东西索寻个下落。〔旦儿见香囊背云〕嗨。怎生落在他手里。〔正旦云〕你不道来。大胆小贱人。这里是那里。〔唱〕这须是先相国的深宅院。怎敢将小姐来便搬调。〔带云〕小姐是谁哩。〔唱〕小姐是未出嫁的闺中女。怎敢把淫词来戏谑。至如那风火的夫人性紧。把我这坏家门罪犯难招。请侍长快疾行。〔带云〕到夫人行去来。〔唱〕教奴胎吃顿拷。
　　〔旦儿云〕樊素。咱和你且慢慢的商量。〔正旦云〕先相国治家严整。仆妾不敢轻出入。今小姐不从母训。不修女德。背慈母以寄■〈闲〉传书。期少年而逾墙钻穴。以身许人。以物为信。近日慵妆倦绣。推称春困。原来为此。今已获赃。当小心将身请罪。恁的呵。倒有一个商量。反以罪过。加责于我。是何相待。我且不问你别的。这香囊上绣着两个交颈鸳鸯儿。煞主何意思那。〔唱〕
　　【喜秋风】亏你也用工描。〔带云〕这的是一把莲。〔唱〕却不是无心草。恁的般好门庭倒大来惹人笑。〔做走科唱〕我将这紫香囊待走向夫人行告。〔旦儿扯住科云〕我恰纔鬪你耍来。你便要将到那里去。〔正旦唱〕你是个女孩儿家端的可是甚为作。
　　〔旦儿扯住科云〕是我的不是了也。〔正旦云〕小姐。你可不要拷下我下半截来。〔唱〕
</div>
    <div class="pagination">
<a href="元曲选_page29.html">上一页</a><span>...</span><a href="元曲选_page25.html">25</a><a href="元曲选_page26.html">26</a><a href="元曲选_page27.html">27</a><a href="元曲选_page28.html">28</a><a href="元曲选_page29.html">29</a><span class="current-page">30</span><a href="元曲选_page31.html">31</a><a href="元曲选_page32.html">32</a><a href="元曲选_page33.html">33</a><a href="元曲选_page34.html">34</a><a href="元曲选_page35.html">35</a><span>...</span><a href="元曲选_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
