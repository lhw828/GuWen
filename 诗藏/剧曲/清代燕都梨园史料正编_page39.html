<!DOCTYPE html>
<html>
<head>
    <meta charset="UTF-8">
    <title>清代燕都梨园史料正编 - 第 39 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清代燕都梨园史料正编 - 第 39 页/共 134 页</h1>
    <div class="content">赠许莲生
韵西居士
春城何处最关情，满树喧风百啭莺。漫说家明工韵事，争传傅寿斗新声。青窥柳眼曾怜我，緑卷蕉心总负卿。消受色香花雾里，彩鸳修到定三生。【小南云山人有『有谁修得到鸳鸯』之句。】

○庆儿
姓金，名元庆，字菊人，又字绣卿，年十五，山东兖州人。【大顺宁部】琢玉成肌，裁琼作骨。春生镜殿，如游不夜之城；海涌银波，尽识飞仙之气。秋水为眸，有波皆活；昙花现相，无色非香。班孟坚所云：『精曜华爥，俯仰如神』者，惟卿可以当之矣。至登场奏艺，靓雅宜人，林宗望之若仙，叔度淆之不浊，移时静对，使人之意也消。渔山主人曰：『绣卿眉黛含颦，更得西子捧心之妙。』真知味外味者矣！
小南云主人曰：余于已巳早春入都，楂溪张明府首邀观剧，时绣卿初上歌台，一见卽惊艳絶。作客频年，看花不少，或偎红映酒，或拥翠征歌，独与绣卿五角六张，情深缘浅。然慕绣卿之念，未尝移置他人，以为赏识最先也。二分眉月，爱摹他菊影双身；万缕情丝，愿寄与花风一片。

余取长吉诗意，自号绣君。小泉来山人云：是宜持赠金郎。盖知余心赏最深也。因易卿字赠之。并缀七律二章
小南云主人
当作仙云一朶看，香风吹堕赤阑干。五铢衣软回身易，四照光多注目难。匝地珠尘输暖雪，经春花雨感啼兰。【眉蹙工愁】新丝买得从郎绣，何限秾华妒蜀纨。
斋歈不唱唱秦声，怯怯珠喉度玉筝。入市卿愁真看煞，当场我觉可怜生。帘前蜂蝶迟香出，镜里星云等月明。【部中得卿增色】多病损花无病俗，费商量处累痴情。【卿善病】

○翠林
姓赵，又名小五，字玉琴，年十八，直隶定州人。【景和部】姿容娟丽，体态娉婷，一笑嫣然，瓠犀增媚。『皓齿乍分寒玉细，黛眉轻蹙远山微』二语，真足为其写照。歌喉宛转，累若贯珠。而道白清圆，更为独絶。故每一登场，并臻妙境，不独《富春楼》《血汗衫》《背娃》诸剧，为一时絶唱也。至若杯酒倾谈，和风扇座，虽号呶豪客，亦默化潜移。『北方有佳人，絶世而独立』，愿以咏李夫人者移赠之。
春史氏曰【：】玉琴天性至孝，代母长斋。寓蔡家胡同之萃林堂，室不甚宽，而淡雅精洁，不染尘氛。应酬谈吐，恂恂然有文士风。视登场演剧时，几以为如出两人焉。近因母欲归家，弃业奉养，真菊部中之絶无仅有者，而论者每以术业之微为玉琴惜。然使玉琴身居穷巷，溷迹泥途，日与贩竖田夫为伍，虽孝行过人，谁复过而问焉者？今乃名垂舞榭，誉满京华，其业传，其人传，其孝亦赖以俱传。甚矣！业之不能囿人也，如是夫。

赠赵玉琴
小顽道人
惜花人识散花人，薏苡明珠判自真。杜牧三生羞薄幸。都官一曲误风尘。尺书有墨皆成泪，寸草无晖不是春。我本江南絶裾客，鹧鸪声里独伤神。【郎性至孝，近已归养。】

看花回【见赵翠林秋千】
林香居士
燕语莺啼百啭新，满院生春。逞娇不怕东风冷，最销魂。画板朱绳，为谁情意重，忒煞轻身。点水穿花巧胜人，摇荡红云。一霎时珠楼惊坠粉，争怜他柳亸花颦。笑吴侬痴絶、错认为真。

寄怀赵玉琴
韵陀居士
彩云轻散渺愁予，后约兰期愿总虚。忆说桃花门巷近，清风明月店旁居。
长斋礼佛祝延年，乌哺心盟定更竖。须信净因皆夙植，谪来本自瑟笯天。
生成淑慧总天真，小露情怀一笑嚬。记否当筵留雅谑，五娘终竟蔡家人。【玉翠名小五，初寓蔡家胡同。】
薛访歌喉絶代无，惊鸿掠影想轻躯。虎贲尚识春风面，只有隋庭一颗珠。【和春部殷釆芝，初名翠珠，颇似玉琴风韵。】
小窗密语忆年时，多半春愁付梦思。检点分香罗帕在，乌阑重写旧题诗。

○小四喜
姓张，字杏仙，又字镜芙，年十五，扬州人。【大顺宁部】丰肌绰约，玉质玲珑。红晕生春，艳若半开芍药；银蟾散彩，皎同一树梨花。《百花亭》一剧，柔情宛转，惊喜交融，宾白数言，令人神往，此中旨味惟细心人能领略耳。但以《换布》《打都卢》赏之，犹还珠而买椟也。同部有隆福者，不详姓氏。容貌姣好。歌喉清婉。演《吞丹》《戏叔》等剧，神情风韵逼肖于张。后知为杏仙高弟，十五儿郎，得传衣钵，亦是一大佳话。

题杏仙杏花便面
红蕉馆主人
绰约仙人赛緑华，舞衫红处艶明霞。坐憎桃李都粗俗，管领春风是杏花。
哀丝豪竹唱伊凉，蓟北征人易断肠。曾向尊前亲诉与，二分明月是侬乡。
倚醉斜飞一笑嫣，爱他微雨湿轻烟。掠花倘化红襟燕，不数庄生蝶是仙。

解连环【琴恬道人将出都门，为杏仙绘折枝杏花便面留别，属题此阕，并以赠行】
韵陀居士
芳丛尔许。恁活色生香，有缘蓦遇。嫣然一笑，看醉靥添潮，粉腮浣露。似此仙姿，原未合緑杨城住。恰移来天上，栽向日边，争妍艶谱。江南几番春雨，报先生归也，魂消岐路。怅吴侬飞絮浮踪，被春闹枝头，勾留不去。次第看花，剩几个高阳旧侣。判后时驿使缄香，和梅寄与。

○福寿
姓王，字佩珊，又字藕云，年十五，扬州人。【大顺宁部】雪肤花貌，秀骨丰肌。眉痕眼色，与金绣卿而争妍；【庆儿】晕活涡流，偕张杏仙而并媚。【小四喜】鲍明远『蕙心纨质，玉貌绛唇』二语，殆早为佩珊赋与。至若放开蛾緑，眉语随目箭齐飞；卷起衫青，玉貌共霜纨一色。此尤其艶絶一时者也。初上歌台卽演《裁衣》一出，写到醉思春浓、情肠丝绕，真有不可名言之妙。续演《剃头》《写状》《捉奸》诸剧，俱能描绘入神，见者无不色飞眉舞。绣云山人最为心醉，赠以『春满林园不当花』之句。惟有芳姿絶俗，始令才子钟情，益信此中自有定价。

赠王佩珊
绣云山人
分明玉咽泻流珠，花作芳颜雪作肤。累我频翻邻女赋，商量施粉与施朱。
暖风吹软小腰肢，况复蝉连劝酒巵。一抹酥胸双玉腕，十分炫耀解衣时。【《裁衣》一剧最工】
丝管楼台日日哗，舞裙歌扇烂云霞。二分明月真无赖，春满林园不当花。

○秀官
姓常，字钿香，年十五，扬州人。【双和部】清如纤月，皎若梨花。襁褓甫离，卽尝梦至歌台，试鎗度曲。厥后入都，为章云卿【名瑞林】高弟，三生慧业，一梦华胥，此事信有前因也。《胭脂》《赠镯》《檀香坠》诸剧，节奏铿锵，歌音清越，真堪沁入心脾。盖秦腔乐器，胡琴为主，助以月琴，吚哑丁东，工尺莫定，歌声弦索，往往龃龉。惟钿香与大顺宁之许月卿、景和部之赵玉琴、【小五】玉林【年约十余、不详姓字、无诗，故不立传。】为能。丝肉相比，非生有夙慧者，未易寻声赴节也。

赠常钿香
湖墅小隐
一字芳名恰称君，风流难得是温文。美人争说西方好，终逊扬州月二分。
坠溷飘茵不自持，灵犀一点已先知。最怜西向长安日，却是邯郸入梦时。【郞自言儿时屡梦登场演剧，今果应矣。】

○双凤
姓居，字星环，年十七，本京人。【双和部】气格清腴，腰肢袅娜，眉目之秀近于甲寅，而蔼若春云，皎如秋月，一灯相对，更觉可怜。自李香蕖【小喜】回籍后，咸谓《香山》一剧已成《广陵散》矣！而星环继起，杨枝一捻，玉藕双弯，与李郎悉敌。盖西部《香山》与徽部稍异。徽部服饰庄严，西部则止穿背甲，非雪肤玉骨者，不轻为此。故必星环登场，始足令人情荡也。

赠居星环
小顽道人
一枝春色占芳容，晓入瑶台浥露浓。翠帐熏沉迷蛱蝶，水帘凉沁湿芙蓉。两行絶胜双鬟映，百琲难将一斛封。记得云中扶辇下，清声六六步春容。

○小喜
姓李，字香蕖，年二十，山西人。【双和部】丰神温雅，眉目清妍，颇有楚楚可怜之致。尝见其《香山》一剧，双湾纤藕，百啭新莺，与徽部张芰香各极其妙。去岁归家，不登场者数月。今春重返歌楼，演剧更妙。《虞初新志》载：马伶入都三载，艺始无双。卿何与之相反耶？

赠李香蕖
小顽道人
好花不厌几回看，话到钟情入夜阑。南内月明檀板静，东墙人倚玉箫寒。杯浮蚁緑酡颜易，泪饮猩红怅别难。旅邸孤怀苦憔悴，好凭双鲤劝加餐。【时卿将回里】

○采林
姓吴，字漪莲，年十三，扬州人。【大顺宁部】纤眉写月，媚眼涵秋。霏珠露于瑶墀，种兰宜瘦；护琼蕤于晶箔，映玉皆清。移来素袜，花外凌云；听到清商，风前罥雪。『无质易迷三里雾，不寒长着五铢衣』，玉溪生二语何其神肖与？矧复腰怜楚楚，杨柳让其三眠；情最深深，丁香输其百结。此尤不可多得者也。已巳冬，与小生三林同入京师，未岀歌台，先传合璧。近见其《卖胭脂》《檀香坠》《缝带》《登楼》诸剧，神情态度，旖旎动人，始信传闻不谬。
小南云主人曰：漪莲未出歌台时，余与林香居士同往观剧。绣幕微开，璧人宛在，不觉目为之注，然犹仙树有花难问种也。郎卽搴帘凝视，竟日不移，浅笑微嚬，目挑眉语，一如深识我两人者。越半月，有友盛称漪连之美，往视之，卽前窥帘人也。是时漪莲芳名藉甚，豪家贵客争与之游，而于我二人输情送意，缱绻流连，屡见悉如前度。夙缘耶？慧眼耶？果何修得此耶？

赠吴漪莲
林香居士
藏珠声似彩鸾声，飞下天风到眼惊。我是吹箫旧萧史，相逢更觉可怜生。
生来爱着紫泥罗，帐底潜流眼角波。飞近海棠双蛱蝶，每从花睡得香多。【演《登楼》《揭帐》俱极妙】
容光共讶月穿棂，又认明珠映画屏。梦到蓬莱仙界近，方知错认是张星。【余与小南云初认，郎姓张。】
赢得新诗远寄将，【小南云从津寄诗至】惜花情重费评量。那知乍识春风面，恰好漪连字六郎。【卿字，系小南云所赠】

赠吴漪莲
小南云主人
喜送东风侧侧过，一层帘漾万层波。归来顿觉春衫重，兜得珠光十斛多。
隔楼花眼为谁明，情重翻怜睡思轻。楼下有人心语口，思量何事总干卿，【屡见《登楼》一剧，情事如此。】

○德林
姓张，字沁香，年十二，本京人。【大顺宁部】歌喉清婉，舞袖玲珑。《卖艺》一剧，刀杖俱精，而流星双锤，如雪舞花飞，盘旋上下，嫣红一朶，隐约于珠光腾掷之中，神乎技矣。同部有桂林者，【姓苏，扬州人，今入三庆部。】亦工是艺，而气静神恬，沁香尤胜。昔公孙大娘舞剑器浑脱，少陵极赞其精，不谓丱角儿郎，直欲后来居上。

舞花行
小顽道人
何物老妪生此儿，莲花为骨香为肌。香肌玉雪生怜处，舞袖歌衫入妙时。京华半是钟情客，碧槛朱栏围绮席。倩郎妆束比双鬟，絶胜旗亭好风格。珠喉纔试玉箫停，脱却罗裙撤绣屏。儿家自有惊人技，不独琼花唱后庭。轻舒猿臂猱身捷，短梃齐眉弄如叶。掀风搅雨卷春涛，骇人心目迷人睫。回身再整小蛮腰，余勇真能夺锦袍。天外云移雉尾扇，尊前风试雁翎刀。刀光闪烁不可视，矫如游龙疾如鸷。浏漓浑脱独冠时，絶似公孙舞剑器。须臾弃刀复运锤，双掣流星骇伏狮。初如月窟金波泻，渐看银河电影移。弹丸脱手难摹似，珠光圆转春光里。舞影风回入镜中，点点梅花落江水。尔时观者咋舌惊，注目摇首飞神情。逢场作戏等闲事，不图见此奇孩婴。添酒亟呼问踪迹，罗衫团扇风流絶。腼觍犹能说我家，黄金台畔人提挈。学书不成去学艺，艺到精时侬未知。卽今沦落风尘内，俯首人间老曲师。我闻此语重咄咄，手击唾壶口欲缺。为卿翻作《舞花行》，舞尽花时还舞雪。舞花舞雪妙香生，曲院风光分外清。明月华灯相赏夜，娇歌休问郭芳卿。

</div>
    <div class="pagination">
<a href="清代燕都梨园史料正编_page38.html">上一页</a><span>...</span><a href="清代燕都梨园史料正编_page34.html">34</a><a href="清代燕都梨园史料正编_page35.html">35</a><a href="清代燕都梨园史料正编_page36.html">36</a><a href="清代燕都梨园史料正编_page37.html">37</a><a href="清代燕都梨园史料正编_page38.html">38</a><span class="current-page">39</span><a href="清代燕都梨园史料正编_page40.html">40</a><a href="清代燕都梨园史料正编_page41.html">41</a><a href="清代燕都梨园史料正编_page42.html">42</a><a href="清代燕都梨园史料正编_page43.html">43</a><a href="清代燕都梨园史料正编_page44.html">44</a><span>...</span><a href="清代燕都梨园史料正编_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
