<!DOCTYPE html>
<html>
 <head>
  <meta charset="utf-8"/>
  <title>
   六十种曲明珠记 - 第 9 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六十种曲明珠记 - 第 9 页/共 10 页
  </h1>
  <div class="content">
   年少佳人罹横祸。　　　　不忍见他尸暴露。 
　　得君赎取好安埋。　　　　一似彭王遇栾布。 

　　第三十七出　授计 
　　【骂玉郞】〔生上哭介〕心上人儿掌上金。翻做波间月。海底针。红颜皓齿暗消沉。没回音。怨悠悠血染罗襟。怕香骨怎禁。怕香骨怎禁。怎禁雨打霜侵。怕芳魂怎寻。怕芳魂怎寻。度不得万水千岑。猛判弃此身同鸩。早落得一处。早落得一处。化为双蝶。并宿花阴。自甘心。也强如独眠孤枕。断肠处。盼不到蕊宫椒寝。 
　　伤春未已复悲秋。欲采苹花不自由。人面祇今何处在。不胜淸怨下高楼。古押衙前日与我借去采苹塞鸿明珠。前往使计。一月有余。并无音信回来。昨日入城打听。朝廷把刘尙书夫妻害了。差高品内官。往皇陵上。药鸩其女。天天。想俺小姐一命难留。古押衙空劳使计。小子也枉用痴心。眞个痛杀人也。 

　　【前腔】忆昔嬉游翰墨林。暗裏抛红豆。打翠禽。双双拍手遶花阴。坠银簪。有时节避暑溪浔。对明月抚琴。对明月抚琴。有时节玩雪微吟。看红颜翠襟。看红颜翠襟。眞个是一对儿美玉金精。画堂中往来无禁。你爹怜母惜。你爹怜母惜。当时许下偕老鸳衾。到如今。用尽了百计千心。只落得泪珠儿罗衫湿浸。 
　　【北中吕粉蝶儿】〔小生上〕虎窟龙潭。早归来。不将身陷。把娇娥偷下林岚。〔生见介〕恰正无聊。猛相看愁心顿减。〔小生〕管敎伊愁上添欢。〔摇手介〕悄低低怕有人窥瞰。 
　　〔生〕老丈。且喜回来了。无双的事如何。〔小生〕好交你欢喜。无双小姐已被俺偷出来了。〔生〕老丈休哄我。小生昨日闻得刘尙书与夫人受害。无双药死在皇陵上。你那里取得他来。 

　　【醉春风】〔小生〕你听我道。则为你蓝桥夜。灯月盟。汉宫秋。云雨担。小心儿荒山迢递来寻俺。引动咱铁石心肠。改抺却英雄气槪。都做了偷香俏胆。 
　　〔生〕是累及老丈了。却怎的用计。 

　　【迎仙客】〔小生〕打听的神仙客。在茅嵓。买灵丹。探幽崄。把香醪。相和染。〔生〕买下仙丹如何。〔小生〕又写下凤诏鸾缄。把笔尖儿弄出刀头险。 
　　〔生〕假诏书已成。着那个送到皇陵上去。 

　　【石榴花】〔小生〕风流担子倩谁担。把如花少女假装男。〔生〕采苹去妆内臣。〔小生〕说尙书夫妇的并斩。赐佳人宽典。药酒身歼。猛拚生。向陵官赎取尸骇殓。〔生〕怎的取得尸首出来。〔小生〕仗苏张一味言甜。把明珠美玉同时赚。则俺这瞒天大谎有谁参。 
　　〔生〕尸首赎出来了。怎的救他活。〔小生〕三日后便还魂也。 

　　【上小楼】轻开瓠犀牙颔。略把靑羊乳点。管取气转丹田。魄返泥丸。唤醒花酣。〔生〕如今小姐在那里。怎的不送来。〔小生〕待日落山衔。人到茅庵。请君看验。旧龎儿可曾淸减。〔么〕销注了婚姻簿。塡平了相思坎。重匀粉面。重扫眉尖。重效鹣鹣。你看今夜里呵。卷疎帘。月纤纤。江梅冉冉。则兀的三春佳景。一宵儿都占。 
　　〔生〕俺夫妇同住在此不妨么。 

　　【小梁州】〔小生〕你眞个色胆如天意态憨。出语腌臜。危机只在眼下未曾谙。休贪滥。形迹早藏潜。〔生〕小生也要去。只怕行装未备。〔小生〕老夫今朝替你把行装敛。明日裏早上征骖莫留淹。须果敢。偷生逃命。遇人处凡事要包含。 
　　〔生〕此去打从潼关过。须要文凭看。〔小生〕文凭我已做下了。你收着。〔与文凭介〕 

　　【朝天子】这文凭一函。由他对勘。千人百眼遮敎暗。机心用尽方自敛。深恩已报无拖欠。了却寃牵。今宵放胆。睡梦儿也息了心念。拂靑衫。掉虬髯。从今去不受尘埃缆。 
　　〔小生欲下生扯住介〕老丈。你撇了我。待投那里去。〔小生〕秀才。我云海闲人。岂恋恋于此山中者。特以秀才深恩未报。不忍舍去。今日大事已毕。吾愿足矣。只此吿辞。〔生〕老丈去意已决。小生不敢曲留。且少坐片时。有话拜禀。〔小生坐生跪介〕小生伉俪乖离。此生无复相见之理。得老丈万死一生。成就好事。使德言之破镜复合。都护之桃花再开。粉骨碎身。何可报答。小生有明珠一颗。昔日老丈借去赎尸之物。今日聊奉左右。以表犬马之私。〔小生〕秀才是何言也。老夫虽一介武夫。弃世利如浮云。嗜信义如饥渴。所以为郞君出死力者。感知己之恩。少酬其万一。今受此物。乃轻生图利。市井之不若矣。决不敢受。〔生〕老丈岂不闻聂政不辞仲子之寿。荆轲不却燕丹之金。古人虽不为利。其交以道。亦所不辞。况今日之事。乃以德报德。何利之有。〔小生〕秀才误矣。昔漂母哀王孙而进食。尙恶厚报之言。渔父念子胥而引渡。犹伏酬恩之剑。老夫何为而反不若二人乎。所重者郞君一点敬心。所爱者平生得遇知己。区区夜光之珠。何足道哉。〔生〕老丈固非谋利之人。在小子可乏报恩之礼。果若不受。岂能自安。尙念久交之义。姑受此珠。以慰寸心何如。〔小生拔剑自刎介生抱住介〕老丈何故如此。惊死我也。〔小生〕老夫自伤衰朽。不能使交游明吾此心。不如死之为愈。〔生〕小生一时感激之言。有犯义士。望乞恕罪。 

　　【煞尾】〔小生〕当日在茅山。仙子亲留俺。无奈他尘缘掇赚。冷落了云岩。回头猿鹤也羞惭。为君受了多磨劖。寻师去觅丹方好。恋世空劳白发添。此去心无忝。一任他春波拍拍烟岛尖尖。 
　　〔小生下生吊场〕贤哉古押衙。为小生知己之故。奋不顾身。取出小姐来。又替我做下文凭。整顿衣装车马。摆列门外。着我远去逃命。这恩德分明是再生父母。赠他明珠。又不肯受。连自家的田宅也弃下。飘然而去。果然一世之高士也。小姐已送在门外。且叫采苹扶他在裏面去。待我赶上押衙。送他十里再回。正是感恩不觉言词切。仗义谁如侠士高。〔下〕 


　　第三十八出　闻赦 
　　【光光乍】〔净上〕昨日下金鸡。衔出紫泥书。涣汗天恩天下知。特来与故人贺喜。 
　　下官乃大理寺官。昨日圣上郊天大赦。一应有罪人犯。不拘大小。已发觉未发觉。已结正未结正。尽皆赦除。俺这狱中有尙书刘震。下官一向与他相处。不免去报个喜信。此处是牢门外。待我叫他一声。刘相公有么。 

　　【金蕉叶】〔外上〕三年受灾。这寃枉拄腹撑怀。有一日天恩下来。洗淸了业山苦海。 
　　〔见介净〕相公。贺喜贺喜。〔外〕何喜可贺。〔净〕昨日朝廷郊天赦下。一应有职官员。罪无大小。咸赦除之。相公已得脱放。着你西川安置。今日到午门前谢恩。下官闻此一信。特来拜贺。就请出狱。〔外〕元来如此。下官罪恶深重。荷蒙圣上宽恩。实出望外。只是久受大理相公厚恩。不能相舍。〔净〕你若不舍得我。请在此再住三五年去未迟。〔外〕休笑话。其实无恩可报。〔净〕我再交你欢喜。昨者圣上放出宫女三百余人。年纪三十以上者。尽得出宫。你老夫人想是也出来了。若要问信。只在午门外厢寻问。〔外〕若得如此。幸中得幸。 

　　【刬锹儿】〔净〕你为人忠直神明盖。神明怎肯把你屈安排。休将别人怪。是你命该。〔合〕天般大灾。今朝尽解。不致丧身。虚惊何害。 
　　【前腔】〔外〕三年牢狱牵寃债。容颜变尽语音乖。今日得宽贷。如花再开。 
　　〔合前净〕小子吿别了。你快去午门外寻取老夫人。〔外〕多谢相公。〔净〕不因渔父引。〔外〕怎得见波涛。〔并下〕 

　　第三十九出　回生 
　　〔丑贴扶旦上〕用尽英雄计。寻将窈窕娘。若还得重活。始验有仙方。小姐尸首已送在此。且把来安顿在床上。待解元送了古押衙回来。如法救治。道犹未了。解元早来。 

　　【醉落魄】〔生上〕姻缘有分休贪早。时来到。自然合辏千般巧。谁信忧愁直到这回消。 
　　采苹。小姐扶在那里。〔贴〕在床上卧着。〔丑〕吿官人。小姐已死三日。敢怕救不活。〔贴〕莫不眞个难救。那押衙因此逃去了。〔生〕你们休疑心。他是义士。怎肯哄人。那仙方明白说吃三日。方才得活。三日了理合救他。〔贴〕官人。你甚本事救他。〔生〕他已嘱付我了。把靑羊乳滴入口中。自然苏醒转来。〔丑〕事不宜迟。请官人动手。〔生滴乳旦舒手介生〕好了。好了。小姐苏醒。 

　　【集贤宾】〔旦〕阴阴一去无分晓。香魂艳魄飘飖。蓦地双睛闪开了。是谁扶。〔生〕小姐。是小生王仙客。〔旦〕是谁相靠。〔贴〕是妾身采苹。〔丑〕小姐。■〈门外坐内〉着。〔旦〕又是谁来厮叫。〔丑〕是小人塞鸿。〔旦〕你们怎的都到这里。莫不是梦魂顚倒。事辏巧。亲骨肉一齐都到。 
　　【前腔】〔生扶旦坐介旦〕金樽玉酒催人老。我只道当时玉碎花销。重临阳世眞难料。敢则是仙方相疗。宫闱深杳。甚计策脱身出来了。〔生笑介〕是插翅飞出来的。〔旦摇手介〕低声吿。我耳边厢怎禁聒噪。 
　　【莺啼序】〔生〕小姐请坐。待我仔细吿诉。驿中锦字说根苗。〔旦〕曾寻得古押衙么。〔生〕押衙隐在荒郊。改衣装与塞鸿同造。输心做尽卑小。〔旦〕见他曾吿诉来。〔生〕经一年交结知心。到近日方谈分晓。〔旦〕他肯也不肯。〔生〕他听说了。只低头暗中计较。 
　　〔旦〕他用甚计策。 

　　【前腔】〔贴〕他去茅山买得续命胶。他又假传圣旨一道。〔旦〕那个替他送去。〔贴〕把采苹妆做官僚。当时交妾身赍奉圣旨。到皇陵上开读。道尙书已行诛剿。〔旦〕元来诏书是假的。那赍诏的正是你。〔贴〕赐多娇药酒一樽。把玉山等闲推倒。〔旦〕旣然药死了我。怎的取得尸首出来。〔贴〕那古押衙呵。果是豪强手段。他又妆村老。把明珠赎尸首。抬离陵庙。 
　　〔旦〕难得。难得。只闻古押衙之名。果然有这般好计。他如今在那里。解元。我和你不可忘了此人。待我将息一会。就去拜谢他。〔生〕只恨他不在此了。〔旦〕为何不在此。〔丑〕听小人说。 

　　【琥珀猫儿坠】英雄义士。施恩不求报。他又具下行装与金宝。敎伊夫妇去他乡好。〔旦〕解元曾送东西谢他么。〔生〕曾把明珠送他。〔丑〕不要。一时裏别却东人。采药求道。 
　　【前腔】〔生旦〕我和你姻缘断绝。今生永无靠。得他巧计奇谋成就了。恩如山海将何报。〔合〕堪笑。自古来好事多磨。到底谐老。 
　　【画眉不尽】〔合〕不枉济时豪。万死忘身报故交。到头不受财和宝。转见山林手段高。 
　　烈士眞堪托死生。　　　　杀身无可报深恩。 
　　轻将换日偷天手。　　　　成就孤眠独宿人。 

　　第四十出　会内 
　　【一翦梅】〔外上〕孤身何幸脱樊笼。两鬓飞蓬。半世漂蓬。闻知凤侣别深宫。今日难逢。何处相逢。 
　　闻知退出宫女。多在午门外朝房下等亲戚。不免向那里问一回。 

　　【前腔】〔老旦上〕殿前辞别感恩浓。身出宫中。心在家中。出门寻访没人逢。骨肉无踪。故苑迷踪。 
　　老身一向宫中闲住。孩儿又差出了。好生寂寞。今日幸遇新天子卽位。宫女三十岁以上者。尽都放出。老身蒙恩得脱。争奈丈夫监禁。家业漂零。没有安身之处。怎生是好。呀。那来的好似我相公。〔外见介〕呀。你正是我夫人。 

　　【黄莺尾】三载苦飘蓬。又谁知此地逢。莫非神物来相送。对面无言泪雨红。 
　　夫人。且喜得脱。〔老旦〕相公为何也得疎放。〔外〕下官遇天恩大赦。放出牢中。一应财产。仍前给还。着俺成都府安置。闻知夫人出来。特来寻访。〔老旦〕相公一向在牢中。怎生度日。〔外〕夫人听诉。 

　　【大圣乐】孤身日暮途穷。鎭长愁一命终。幸刑官念我含寃痛。朝夕裏好看供。余生得脱君恩重。结发谁知此地逢。〔合〕重欢共。凄凉骨肉。相对如梦。 
　　〔外〕夫人。一向宫中怎生过活。 

　　【前腔】〔老旦〕昭阳寂寞春风。锁眉尖恨万重。正衰年难受朝参宠。只落得山枕上泪痕浓。羞将白发金箆拢。闷把菱花照病容。 
　　〔合前老旦〕侄儿王仙客不知在何处。相公曾知道么。〔外〕下官也不知道。 

　　【八声甘州】风流俊种。自当日遭乱。杳没回踪。江湖流落。不审存亡行动。衣装赍去投何处。发策还来献九重。〔合〕想应他孤苦。有信难通。 
　　〔外〕夫人。女孩儿怎生不见。〔老旦〕相公还不知哩。女孩儿差出多时了。〔外〕差往那里去了。 

　　【前腔】〔老旦〕又提起交人心痛。念娇痴少女。久别深宫。九重差去。远作皇陵供奉。别来三见春风柳。盼断千行上苑鸿。 
　　〔合前外〕元来女孩儿差在皇陵上去了。苦不知怎么样儿。夫人。下官已备行李。与夫人同下西川。就此登程。〔老旦〕相公请行。 

　　自伤夫妇久飘零。　　　　此日相逢聚旧盟。 
　　但愿平安下三蜀。　　　　春风依旧锦官城。 

　　第四十一出　珠圆 
　　【薄幸】〔生上〕脂粉魔消。烟花债了。谢东风为我扯开愁网。觑玉人如画俏。魂飞荡。〔旦上〕初相向。悄低首背灯无语。浑未脱汉宫娇样。 
　　〔淸平乐〕〔生〕汉宫眉小。一别三秋杳。〔旦〕握手相看偷眼笑。说尽相思苦恼。〔合〕可怜百样艰难。方谐一对姻缘。不是灵桥乌鹊。如何得见婵娟。〔生〕小姐。我和你两点芳心。百年欢约。指望阳台会云雨。谁料平地起风波。椒房寂寞。冷系臂之红绡。芸馆凄凉。闲画眉之妙手。〔旦〕解元。我和你惜好花之无主。叹明月之各天。不如上林蜂蝶。犹解双飞。一似绝塞鴈鸿。自伤孤影。〔生〕驿亭空拨琵琶弦。鸾胶未续。蓝桥便是神仙宅。琼液难尝。怅红叶之空题。望鸾车而永泣。自谓今生缘已断。岂料夙世再相逢。斯岂人为。若有神助。〔旦〕义士施偷天之计。郞君秉介石之心。红绡托磨勒以得脱。谁言铁壁铜墙。执拂因卫公而远寻。信是龙兴云萃。苦尽回甘。章台之柳未折。死中得活。崔氏之桃再开。〔生〕从今重整侯宅之绮罗。乍改内家之妆束。草草杯盘。敢辞野合。匆匆花烛。便话山盟。〔旦〕假饶蟾遮桂拥。等闲飞出广寒宫。只恐燕妬莺猜。好觅一枝深稳宿。〔合〕正是欲谐一对百年好。怎怕千山万水行。 

　　【江头金桂】〔生〕想那日绮窗偷望。翻做深宫两下狂。那更驿庭留恨。香车传想。好姻缘。恶磨障。不磨障怎见心肠。死生难放。好似蓝桥玉杵。捣尽玄霜。玄霜捣成愿始偿。试向灯前细看。向灯前细看。云英形状转风光。眞个巧笑如花面。嫦娥宫样妆。 
　　【前腔】〔旦〕我和你是鴈行两两。又结下于飞效凤凰。猛被揭天风浪。打散鸳鸯。苦相思。怎相傍。受多少春怨秋伤。绿凄红怅。好似西厢月下。目断东墙。东墙月满始见郞。你把裙腰拭扣。裙腰试扣。也不似旧时模样。减容光。眞个病入裙腰小。愁随绣带长。 
　　【前腔】〔生〕我只道烟迷雾涨。又谁知云开月再朗。我有云愁雨怨。万种思量。待相逢。尽说向。相逢了一笑都忘。两情摇荡。好似倩娘香魄。夜逐轻航。恍惚犹疑春梦忙。惭相偎话旧。相偎话旧。眞成欢赏。谢仙方。始信续断多灵药。还魂有妙香。 
　　【前腔】〔旦〕可怜我椿萱凋丧。那更故园桑梓荒。留下柔枝嫩蕊。两处飘扬。喜今朝。花再芳。解元。只恐漏泄春光。莺猜蝶攘。〔生〕小姐不须忧虑。押衙已分付我。与你逃入他乡便了。〔旦〕便做杨家红拂。改换衣装。密迹潜踪出帝乡。向山林深处。山林深处。避些波浪。永成双。莫负神明力。难将义士忘。 
　　〔生〕小姐。你且说咱们今日相逢。是谁的气力。〔旦〕适来说起。都是古押衙的机谋。〔生〕这个不必说。还有一个。〔旦〕敢是采苹。他曾冒死赍诏。不可谓无功。〔生〕不是。〔旦〕敢是塞鸿。他曾跟采苹。也是用力之人。〔生〕也不是。〔旦〕其外更没有谁。〔生〕小姐。我和你遭此大祸。小生监押行装。小姐羁留京国。若非明珠表意。怎能勾两下相思。后来在驿路相逢。小生目断东墙。小姐独眠孤馆。若非明珠寄恨。怎能勾两下厮见。更兼买求义士。赎取香躯。皆明珠之功。不可忘也。〔旦〕正说得是。我前日临别与你的珠儿何在。〔生取珠介〕在此巾上。你留下那一颗珠儿安在。〔旦〕在此囊中。〔两人各出珠看介旦〕咳。仔细看来。事岂偶然。莫非前定。非关明珠成就之功。皆是神明护持之力。 

　　【罗鼓令】〔生〕小姐。你看轻盈夜光。长在佳人掌。分飞两行。又逐人漂荡。只道洛浦音沈。尘埃无望。谢穹苍。人珠两下都相傍。今宵不负团圆相。光辉依旧照华堂。〔合〕姻缘不断。天敎再双。坚心厮守。永无散场。从敎医却相思瘴。明珠端的是良方。
  </div>
  <div class="pagination">
   <a href="六十种曲明珠记_page8.html">
    上一页
   </a>
   <a href="六十种曲明珠记.html">
    1
   </a>
   <a href="六十种曲明珠记_page2.html">
    2
   </a>
   <a href="六十种曲明珠记_page3.html">
    3
   </a>
   <a href="六十种曲明珠记_page4.html">
    4
   </a>
   <a href="六十种曲明珠记_page5.html">
    5
   </a>
   <a href="六十种曲明珠记_page6.html">
    6
   </a>
   <a href="六十种曲明珠记_page7.html">
    7
   </a>
   <a href="六十种曲明珠记_page8.html">
    8
   </a>
   <span class="current-page">
    9
   </span>
   <a href="六十种曲明珠记_page10.html">
    10
   </a>
   <a href="六十种曲明珠记_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
