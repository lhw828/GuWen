<!DOCTYPE html>
<html>
<head>
    <meta charset="UTF-8">
    <title>六十种曲水浒记 - 第 4 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲水浒记 - 第 4 页/共 14 页</h1>
    <div class="content">【前腔】叹息年来运未通。得君周急义何穷。押司。你虽不贪老身的女孩儿。老身思量起来。就是替女孩儿择揟。也难得遇着押司这等好人。押司。你休得推阻。老身要使他终身有托谐连理。难道对面无缘类转蓬。相钦重。你能敦古风。我自蛇衔切。凤卜通。

〔老旦〕身在重霄鬓未华。



穷途日日困泥沙。

〔生〕无地可归堪种玉。



何烦萝蔓作交加。 

第七出
遥祝

【番卜算】〔净冠带上〕乐广在皇州。屈指悬弧候。南山高对泰山浮。遣祝华封寿。

明时帝用补山龙。日照新池凤迹重。卑散自知霄汉隔。若为门下许从容。自家梁中书的便是。窃相府之权。藉郄家之荫。一生富贵。止赖山妻。半世骄奢。惟凭岳丈。目今生辰在迩。称觞不用蟠桃。献寿岂徒华祝。连年旧例。搜括珠宝。献纳京师。叫做生辰纲。昨我舅舅蔡九知府。特差戴宗到来。相约祝厘。又说连年被劫。要差的当的人押纲进京。庶不致临期有误。我府中止有干办杨志。这人可以重托。我一向也另眼看他。如今不免差他一往。有何不可。杨志那裏。〔生扮杨志上〕养军千日。用在一时。〔见介净〕杨志。我太师爷生辰在卽。例有生辰纲赉送京师。以祝遐龄。只是连年被劫。今岁必须一个的当的干办。押纲进京。庶可无虞。我府中惟你老成停当。我如今差你送去。好好回来。我自另行抬举你。你不可违误。听我道来。 

【桂枝香】我玄黄辐辏。瓒璜骈偶。只是频年剽劫堪虞。此际驱驰不苟。你莫沿途逗遛。莫沿途逗遛。落人机彀。临岐僝僽。暗夷犹。我见你报主心常赤。图成策更优。

〔生〕小人蒙老爷一向抬举呵。 

【前腔】承恩自旧。衔环已久。旣蒙不弃驽骀。怎敢辄辞牛走。但区区远游。但区区远游。辎装颇厚。不虞难救。还要求老爷分付。凡运纲的人夫早晚行止。都要听凭小人的主意。不可执抝纔好。〔净〕这个何难。我只要你小心在意。早去早回便了。〔生〕老爷。你问行舟。不惜驱驰苦。还凭约束优。

〔净〕百花春隔景阳钟。



红蜡香残诰未封。

〔生〕无计归心何日是。



路边戈甲正重重。 

第八出
投胶

【绛都春】〔外野服上〕一方保正。喜今日共推。齿德皆尊。本分衣冠。随缘耕凿安时论。猛按着腰间霜刃。发于新硎。问何年遇事。铮铮感奋。

劳生扰扰竟何能。鹏翅垂云不自矜。得剑乍如添健仆。肯教世路日兢兢。老夫郓城县一个保正晁盖的便是。年老无成。雄心未耗。乘时感愤。每思奋不顾身。见事风生。不惮亲为戎首。不轻然诺。果然季布千金。有意酬知。直是侯嬴一剑。今早优游无事。不免向门前散步一回。〔行介〕你看远远有人来了。只得避迹门中则个。〔杂绑丑上行介〕 

【出队子】〔杂〕沿村盘问。莫夜禅林照炁星。一朝雁爪共鹰擒。〔丑低介〕俛首无言心自省。〔合〕转过溪桥。天色乍明。

我们拿了这个贼头。要去请赏。不免报与保正得知。此间已是他门首了。待我把这贼头缚在这株树上。进去相见则个。〔缚丑作进见介外〕列位何来。〔杂〕我们是县裏差来捕盗的。本不敢惊动保正。只是昨夜在村中古寺。拿得一个异人。赤发虬髯。甚觉可骇。他醉卧在佛殿上。因此被我们拿了。及至问他。只是不应。本县老爷原分付说。叫我们协同保正缉获贼盗的。故此特来通与保正得知。 

【闹樊楼】绿林遍野多亡命。因此上各郡都效秦庭大索汉时党禁。我们昨夜缉访到贵村。不想遇着这一人呵。绀宇藏身稳。面目眞堪憎。更三缄声窨。这行藏狐疑难定。特忙投照妖秦镜。

〔外〕妙妙。这样古怪的。正该拿他。如今在那裏。〔杂〕如今见缚在保正门前树上。 

【滴滴金】〔外背介〕闻言暗把狐冰听。我这裏若有这等样一个人呵。管取荆州曾识认。牛衣影裏难悬问。哦。我有计在此了。待我瞒过了他们。背地裏去问他一个端的。〔转身向杂介〕列位。旣是这等说。要老夫同到县裏去。只是今日有些须小事。列位在此宽飮一杯。待老夫完事。卽便同行。念朝来鞅掌甚。乞容整顿。效陈遵井中投辖稳。把村醪共倾。拚得沉沉酩酊。

〔外〕叫小使快拿酒来。〔杂飮介外潜出见丑介外〕果然是个奇男子。我且问你。你是甚么样人。到这村裏来作何勾当。〔丑睁眼看外介外〕对我说不妨。〔丑〕我要见晁保正来的。〔外〕老夫就是晁盖。〔丑〕我姓刘。名唐。别号赤发鬼。有一主偌大财钱。特来送与保正。〔外〕这等你且从容。待老夫送他们出来时节。你见了我。便叫舅舅救人。待老夫见你。假意发起怒来。提着棍只是打。这个叫做苦肉计。他自然放你了。〔丑应介外转与杂坐把盏介〕列位。老夫失陪。切莫见怪。 

【画眉序】〔外〕草寇匿乡村。想卽鹿无虞未狂逞。赖穷搜穴兎。捷取饥鹰。又何须击柝重门也。免得伏戎时警。此行功迹贻荒径。〔出银与杂介外〕聊把靑蚨相赠。

〔杂收银介〕受之不当。却之不恭。怎么样好。〔外〕这些须何足挂齿。〔杂〕这等多谢了。我们同到县裏去何如。〔外〕老夫就此奉陪。〔作出介丑见外介〕舅舅。救我一救。〔外见丑怒介〕呀。原来是你这畜生。〔向杂介〕这是老夫的外甥。〔杂〕旣是令甥。得罪了。〔放丑绑介外〕一向漂流在外边。你今日旣回家来。就该来见我。怎么又吃醉了酒。睡在那古庙之中。成何勾当。〔提棍打丑介〕 

【啄木儿】〔外〕睛将裂。梃顿横。羞说韩家宅相亲。你果然访戴临岐。又缘何僵卧祗林。我待不送你到官呵。你行踪诡秘谁能信。我待送你到官呵。一时柱国家声陨。到不如杖下将伊一命倾。

〔外又打丑杂劝介杂〕保正。你请自息怒。 

【三段子】〔杂〕他鼾眠梵林。又谁知擒同臂鹰。我疑为绿林。又谁知竿惊隐鳞。蛇弓误落杯中影。茫然造次眞堪哂。几送家禽沦陷阱。

〔杂〕我们吿别。〔外〕列位。还是带这不肖的到官。打死他纔是。〔杂〕岂有此理。〔外又出银介〕这等还有些须薄意。一发请收了。〔杂收丑怒视介外向丑介〕你只在这裏。待我送列位几步转来。正是故里疎芜独掩门。春前为送浣花村。〔外同杂下丑〕你看他们把我缚了这一番。又白白的得了晁保正的银子去。我气他们不过。趁着晁保正不曾回家时节。赶到前村去。杀了他们。又夺了那银子回来。方出得我的气。〔作急走介〕 

【斗双鸡】胸中气。胸中气斗牛怒喷。腰间剑。腰间剑虹霓光奋。岗转疑村飞奔。行行未一程。相逢狭径。〔杂〕恩人相见。分外眼靑。仇人相见。分外眼昏。〔丑拔剑介〕怎顾得怒当车螳蜋臂逞。

〔丑〕你好好还了我舅舅的银子。万事全休。不然。你看我这剑不是好惹的。〔杂〕这银子是你舅舅与我们的。便是要还。也当面交与你的舅舅。没得与你。〔丑〕我偏要你与我。〔杂〕我偏不与你。〔丑轮剑杂抵介小生纶巾羽扇急上〕古人称逝矣。志在必腾骞。小生吴用。在此教学。见他们相斗。不免去救一救则个。〔小生隔住丑杂介小生〕你们为甚么在此厮杀。〔丑〕小人到村裏来访舅舅晁保正。不想多吃了几杯。醉倒在古庙中。他每竟把我做贼。绑去见保正。保正见了小人。只是个打。又送他们些银子。因此我气他们不过。赶来与他们讨这个银子。他们不肯还我。不杀他更待何时。 

【下小楼】〔小生〕暂停一朝之忿。谩关弓类越人。他们都是你舅舅的相识。你何无爱屋及乌情。〔丑〕干你甚么事。要你多管。〔小生〕小生也是你舅舅的好朋友。虽是乡邻相竞。怎能闭户无闻。

〔丑又轮剑向杂小生止不止介外急上〕一心忙似箭。两脚走如飞。这畜生休得要动手。〔丑住介小生〕我也说须得保正来劝一劝。〔外〕老夫送了列位转去。再寻他不见。我料想一定是赶来与列位相争。故此急急赶来。你这畜生。果然在这裏胡行。〔外向杂揖介〕无知小子。一时冒犯。休得见罪。〔杂〕令甥赶来索取保正所赐之物。我们原对令甥说。面还保正。如今保正请收了。〔杂出银介外〕列位又来了。 

【鲍老催】他粗豪素性。嗔伊疏属拘挛甚。驰驱祇欲抒小忿。但念薄分。且包笼。还含忍。区区不腆聊将敬。难道受餐返璧多遗恨。须知我生平长物何曾呑。〔杂〕 

这等保正你且自请回。我们也吿别罢了。日暮长堤更回首。一声邻笛旧山川。〔杂下小生向外介〕保正。你的亲友。我都相识的。那裏又有这一位令甥哩。 

【双声子】瞻行径。瞻行径。这亲故非凡品。明询问。明询问。这踪迹休容隐。〔外低向小生介〕他仗事因。仗事因。特访寻。特访寻。怕属垣有耳。怎班荆相证。〔外〕 

老夫那有这个外甥。这话只好瞒得他们。学究。难道瞒得你过不成。他姓刘。名唐。说有天大一主钱财。送与老夫。特地来的。老夫正要来请学究。共商此事。如今就同行罢。〔小生〕待小生放了这些蒙童就来。保正与刘兄先行。正是暂去还来此。幽期不负言。〔小生下外与丑行介〕 

【尾声】〔外〕一朝邂逅多徼幸。〔丑〕我自分交谊期刎颈。〔合〕款款林皋并辔行。

〔外〕门馆无私白日闲。



家僮不复扫柴关。

〔丑〕异乡一笑同酣醉。



感会潜生气槪间。 

</div>
    <div class="pagination">
<a href="六十种曲水浒记_page3.html">上一页</a><a href="六十种曲水浒记.html">1</a><a href="六十种曲水浒记_page2.html">2</a><a href="六十种曲水浒记_page3.html">3</a><span class="current-page">4</span><a href="六十种曲水浒记_page5.html">5</a><a href="六十种曲水浒记_page6.html">6</a><a href="六十种曲水浒记_page7.html">7</a><a href="六十种曲水浒记_page8.html">8</a><a href="六十种曲水浒记_page9.html">9</a><span>...</span><a href="六十种曲水浒记_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
