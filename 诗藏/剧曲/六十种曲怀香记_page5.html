<!DOCTYPE html>
<html>
 <head>
  <meta charset="utf-8"/>
  <title>
   六十种曲怀香记 - 第 5 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六十种曲怀香记 - 第 5 页/共 10 页
  </h1>
  <div class="content">
   【二郞神】〔生〕心惆怅。把佳期翻为灾瘴。蝶思蜂情都是枉。林深地迥。迢迢柳色花香。正是咫尺天涯成远望。这幽衷怎生撇漾。我此一行。不但负了小姐。自觉身子十分危矣。病将亡。苦风魔遗骸。甚日还乡。 
　　春英。我死不足惜。只恐小姐必定恨我败兴。 

　　【前腔】〔贴〕堪伤。分疎鸳枕。缘乖鸾帐。雨迹云踪无影响。空劳神女。依依梦遶襄王。月下花间几凝望。〔生〕可怜躭阁了小姐。未免生怨。〔贴〕他颈低垂翠攒眉上。我小姐为着官人呵。深思想。岂能禁啼痕界破残妆。 
　　〔生悲介〕小姐因我生愁。我为小姐成病。今生不偶。当结来生之缘罢。〔贴出简介〕且不须忙。小姐有一药方送上。若服此药。病就好也。〔生〕屡承小姐厚爱。生死难忘。〔接简看笑介〕此方甚妙。不曾服药。病减七分了。好快活好快活。〔贴〕是那几味药。有此功效。〔生〕春英。你不知哩。〔贴〕不知。〔生〕不多几件。只是一味肯来。〔贴〕你调谎。不信有这等事。且把简帖内言语。诵与我听。〔生诵介〕春光将尽燕莺稀。可惜良宵事已非。寄语风流休闭户。月移花影到书帏。〔贴〕果然是约自家来就你了。小姐要寻凤侣。闹中取静。着我做蜂媒。忙裏偷闲。反瞒着我。好笑好笑。〔生〕不必怪他。我想小姐 

　　【啭林莺】昨宵不寐心怏怏。料难抛影裏情郞。鸾笺密切通书幌。相期戾止免得乖张。从前愁緖。在今宵一笔都勾帐。春英。我今日呵。眞技痒。偎香倚玉。虽死亦何妨。 
　　〔贴〕官人。你看我小姐。诗句儿内包笼三更枣。简帖儿上埋伏九里山。 

　　【前腔】天般色胆言非妄。顿忘却闺阃行藏。携云握雨如翻掌。书中哑谜。胜似医方。纔经病眼。便知他浑身上下都通畅。小姐。你旣瞒我。我只做不知。看你怎么来。笑天孙鹊桥不驾。怎得会牛郞。 
　　〔生〕春英。你若作难。事又不谐矣。必如昨夜恁般方好。〔贴〕虽则如此。为官人情分。自当赞成。〔生〕你上覆小姐。千万不要失约。 

　　今宵神女下阳台。　　　　莫把佳期作浪猜。 
　　免陟巫峰高十二。　　　　月明深处雨云来。 

　　第十九出　醉娱佳期 
　　【麻婆子】〔净上〕美才美才人争羡。曹植与我是比肩。美容美容人争羡。潘安让我坐右边。〔丑上〕天生我才貌全。出外动观瞻。春来是处莺花遍。〔合〕和你同去偷闲学少年。 
　　〔相见笑介净〕朱兄。我们都是贾相公辟取来的。指望重用。谁想堵阳韩寿在此。我们不得上前了。〔丑〕陆兄。不该计较。本是韩寿才学优长。仪容俊雅。难怪贾相公抬举他。我们生得平常。只好这般相待。〔净〕这也罢了。贾相公出鎭。托他家事。搬入府中安歇。今日我们同去一访何如。〔丑〕如此甚好。希带希带。〔行介〕转湾抹角。〔净〕此间就是。〔丑〕韩兄在么。〔生上〕 

　　【紫苏丸】幽牕鎭日闻莺燕。倚栏杆柔肠九转。春愁一似柳丝悬。摇漾东风软。 
　　〔见介〕二位何来。〔净丑〕闻兄乔迁。特造一拜。〔生〕方在想望。来得正好。〔净丑〕有一言求教。〔生〕愿闻。〔净丑〕我们要把髭须都扯落了。如何。〔生〕身体发肤。受之父母。不敢毁伤。何故如此。〔净丑〕韩兄生得好。相公见之。喜似天花。我们生得丑。相公见之。恼如酸醋。思想起来。我们面貌也将就粗粗看得过。只多这口髭须。因此发很。要扯落他。或者相公见了。得其欢心。〔生〕二位差矣。相公敬我。只因有些才学。知些事体。岂为面貌。〔净丑〕噫。只道我们不知。人人说你与相公开染坊。〔生〕怎么开染坊。〔净丑〕撇靑。〔生〕休得取笑。且讲正经。〔净丑〕今日晴明。甚有春兴。东城外有一竹林酒馆。欲请韩兄到彼一耍如何。〔生〕三月光阴半流水。百年身世一浮萍。旣蒙相挈。愿陪一行。〔净丑〕如此。就请行了。〔行介生〕乘兴东城款竹扉。〔净〕满前景物不相违。〔丑〕客愁赖有淸尊在。〔合〕尽醉花前忘却归。迤■〈辶里〉行来。此间已是竹林了。〔生〕果然淇园佳致。渭水淸风。一到便觉襟期已坐冰霜窟。眼界分开花柳尘。〔净〕我们作一小东。闲酌片时。〔丑〕店主人那里。〔末上〕要消愁万斛。须仗酒千锺。〔与净丑介净丑递酒介〕 

　　【山花子】〔生〕竹林潇洒淸阴远。齐云高节琅玕。碧沉沉曾栖七贤。风摇凤尾蹁跹。〔合〕趁春光逍遥少年。千锺美酒供笑喧。莫敎虚度空自怜。逸兴浓时。谁数神仙。 
　　【前腔】〔净丑〕翠筠冷淡尘嚣远。靑靑能耐岁寒。玉琮琤凉声透旋。月来影弄纷然。 
　　〔合前〕韩兄。外边有个水池。可去步一回再飮。〔生起介〕 

　　【前腔】徜徉沼边。旅况通消遣。挥毫缀入诗篇。看佳园羣芳斗鲜。淸歌妙舞留连。 
　　〔合前生〕兴高坐久。不觉天晚了。 

　　【前腔】〔净丑〕斜阳挂檐。池面霞光敛。游悰飮兴将阑。可回去罢。〔行介〕咏而归陶眞共欢。相忘月色婵娟。 
　　〔合前生醉介净〕韩兄已醉。〔丑〕此是贾府门首。我们送他进去。〔扶进介〕韩兄请进去罢。〔生〕多谢了。明日答席。〔净〕郊游选胜笑衔杯。〔丑〕领略韶光亦快哉。〔生〕我醉欲眠君且去。明朝有意抱琴来。请了。〔净丑下生〕小姐约我夜间来此相会。因此欢喜多飮几杯。不觉醉了。天色尙早。且在花台上暂卧片时。待他出来。多少是好。〔看天介〕月已明矣。好有趣也。江风索我吟。山月唤我飮。醉倒落花前。天地为衾枕。〔卧地介贴引旦上〕 

　　【霜天晓角】沉沉深院。夜静经行遍。步窄弓鞋偃蹇。相逢欲进难前。 
　　〔贴〕小姐。这是掾房门首了。请进去。〔旦〕春英。我一时乘兴到此。羞答答怎生相见。〔贴〕旣肯来了。怕甚么羞。相会间只低着头。闭着眼。若到妙处。把春英在心上转一转。〔旦〕你同我进去。〔贴〕小姐你还不知哩。这桩事不可四眼见的。只可你两个亲手制造。〔旦〕休要取笑。你先进去说声。〔贴〕小姐你忒奸猾。今早写简帖儿瞒我。临期又要我做探子。〔进看介〕阿呀。待久睡去了。〔扯生介〕官人起来。小姐到了。快去迎他。〔生不动贴〕好没趣。那里吃酒醉了。〔出见旦介〕又是好笑的事。〔旦〕怎么。〔贴〕醉眠着哩。你自去唤他。〔旦看介〕春英。你看他满身碎月摇花影。一笑春风倒玉山。早知如此不来也罢了。〔恼介〕 

　　【大迓鼓】相期事久淹。芳心空恋。密简徒传。阳台已陟云踪变。枉令人色胆大如天。冒耻担惊。有谁见怜。 
　　〔贴〕官人可醒。起来见小姐。 

　　【前腔】嗟伊酩酊眠。正鸳魂飘荡。蝶梦沈酣。惜花人挫过如花面。也须知红粉命多悭。云雨无情。愁盈楚天。 
　　〔旦〕春英。事旣不谐。我们去罢。〔贴〕小姐不要性急。一时间出来了。且待他酒醒。上床同睡。 

　　【前腔】〔旦〕良宵叹苟延。奈贪眸凝盼。馋口垂涎。苦嫦娥枉离淸虚殿。岂胜禁好事隔天渊。寂寞花阴。蹉跎凤鸳。 
　　春英。你再扶他一扶。〔贴扶介〕扶他不起。小姐。你想他久了。难得相会。今旣到此。可近他身边一坐。也能释兴。〔扯旦坐介〕佳人才子。正是一对夫妻。好有趣也。〔对笑介〕 

　　【前腔】堪夸并蒂莲。羡淸芬胥茂。雅艳同妍。想赤绳宿世曾经绾。如何对面也无缘。得失从违。事非偶然。 
　　〔旦〕春英。在他卓上取笔砚来。待我写一首词。放他袖裏。虽未得相亲。也留个表记。〔贴取笔砚旦写介〕何事无情贪睡。忘却鸾缄来意。明月满花台。躭误玉人心事。沈醉。沈醉。不管断肠流泪。〔右调如梦令〕〔放生袖介内鸡啼介旦〕盘桓许久。鸡已鸣矣。快进去罢。〔贴〕乘兴而来。败兴而去。可恼。夜游竚久听鸡声。香冷灯残梦不成。〔旦〕自是武陵消息断。〔啐生介〕呸。落花流水两无情。〔并下生醒介〕月色西倾。花阴东逝。夜已深矣。小姐不来。是失信也。〔内鸡啼介生〕五更时分。料不来了。自去睡罢。〔伸腰垂袖落简介〕甚么东西。〔取介〕是个简帖儿。写甚言语。〔诵介〕阿呀。元来小姐到此。见我醉卧。不得交会。留此词表记。怪哉怪哉。昨夜他就我。我又醉卧。小姐。你恩情厚之极矣。但小生两次违约。罪安逃哉。 

　　【江儿水】恼杀伤春酒一醉眠。卿卿觖望空回转。久慕小姐冶容。今夜失于刮目。月貌花容虽不见。〔指地介〕好有趣。只这一件。金莲小印遗苍藓。此处留情非浅。小姐旣去。耳不闻环佩之声。鼻尙觉麝兰之气。缱绻余香。怎得芳盟重践。 
　　纤罗钩玉步莲踪。　　　　留印苍苔表素衷。 
　　有缘千里能相会。　　　　无缘对面不相逢。 

　　第二十出　承明雪宴 
　　〔旦贴扮内臣上〕〔旦〕夜深万籁寂无声。〔贴〕晓看丹墀展素茵。〔旦〕为报民间年谷稔。〔合〕天颜喜动宴承明。俺们乃晋朝宫中承奉司内臣是也。今当仲春。下此大雪。看九霄灿玉。千里飞琼。冻合龙宫。水仙惊偪。寒侵兔窟。山鬼含愁。乱纷纷或高或低。效柳絮之顚狂。轻款款若远若近。通梅花之信息。尖峯排玉笋。色凌世界壮威风。圆石叠银盘。光照乾坤增气槪。五门外悠悠扬扬。连云作严凝之势。六宫中惨惨淡淡。与月争皎洁之辉。只见那建章宫甘泉宫未央宫长扬宫五祚宫长秋宫长信宫长乐宫。重重叠叠。尽妆成琼楼玉宇。昭阳殿金华殿长生殿披香殿金銮殿麒麟殿太极殿白虎殿。淅淅潇潇。都飞上绣箔珠帘。凤池边修竹婆娑。轻盈盈银凤尾蹁跹。龙陛下长松偃蹇。明烁烁玉龙形蜿蜒。投林鸟失却旧巢。宿卫人疑为淸昼。长门映耀。灯火无功。永巷昭明。琪瑶并色。巧舞寒穿幽隙。旋飞白战长空。可占年谷丰饶。独妒春丛烂熳。因风扶起。压倒东南万里山。点地还消。剩添吴楚千江水。帐前隐隐。偏宜低唱浅斟。墙角深深。雅称寻幽吊古。骚人才减。惟堪体物之吟。隐士固穷。不作干人之态。如今何处堪游目。葛岭浮图第一层。今早上位爷传旨免朝。着光禄司设宴承明殿。赐文武公卿坐飮赏雪。命散骑常侍羊祜监席。道犹未了。羊常侍已到矣。〔小生上〕 

　　【捣练子】严风起。六霙飘。建章宫阙积琼瑶。尽道梅花芳信到。 
　　下官羊祜。字叔子。泰山南城人也。世吏二千石。至下官九世。并以淸德闻。自幼诵诗习礼。博学能文。累官散骑常侍。掌机密。统宿卫。直入殿中。甚蒙皇上眷顾。与贾司空交厚。司空出鎭关中。我有挽留之计。免他此行。且待席散。约同荀侍中奏闻皇上。必有定夺。〔相见介旦贴〕羊大人。今日监席甚劳。〔小生〕二位内相。管洒曾完备否。〔旦贴〕完备久矣。待众公卿取齐就席。〔小生〕俱已齐了。〔末小外净丑上〕 

　　【翠华引】〔末〕一夜靑山尽老。〔小外〕盈盈点满簪袍。〔净丑〕闻得江南三尺〔合〕应知呈瑞皇朝。 
　　〔旦贴〕众公卿取齐扣头。〔众扣头介〕万岁。〔小生〕皇上命下官监席。众公卿各照朝班叙坐。〔众应起介〕是。〔旦贴斟酒小生递送介众两傍坐介〕 

　　【梁州序】悠扬深夜。缤纷侵晓。白占人间多少。弥漫万里。惊看瑞叶飘飖。渐觉横飞朔野。尽压西山。林木春回早。可占年谷也最丰饶。喜溢宸衷勑免朝。〔合〕蒙御宴。愧难报。誓倾葵藿陈廊庙。祈万寿。比嵩乔。 
　　【前腔】〔小生〕淸光浮洁。威风增峭。幻出楼台奇巧。望中一色平铺。莫辨低高。但觉轻穿重幙。潜度疎棂。拂树惊梅早。广文才力壮也堪笑。并和诗成兴益豪。〔合前〕 

　　【前腔】〔众〕撒梨花遍地潇潇。飞柳絮漫空袅袅。正金樽酬酢。玉壶倾倒。那管寒侵铜柱。冻合龙岗。路拥蓝关杳。冰澌掩盖静压波涛。瑞足江南起颂谣。 
　　〔合前〕 

　　【前腔】〔旦贴〕想山阴不闭衡茅。恐乘兴扁舟来到。苦渔父收纶樵夫迷道。谩有白鹇失素。皓鹤夺鲜。绿减兰芽小。〔内作乐介〕伶工呵手也奏箫韶。上下腾欢贺圣朝。 
　　众公卿谢恩。〔众拜介〕万岁。〔合前旦贴〕众公卿散班。〔众应末小外净下丑小生立介旦〕荀侍中有何事欲言。就此宣奏。〔丑跪介〕侍中臣荀勖。为皇太子婚姻事。稽首顿首上言。〔旦〕皇太子妃。他日母仪天下。其责非轻。今有谁家女子。可以应选。〔丑〕司空贾充次女。实堪此选也。 

　　【节节高】堪夸懿德饶。迈当朝。幽闲贞静多才貌。闺中宝。女内翘。坤仪道。涂娥妊姒应相肖。更闲母氏庭帏敎。这女子呵。不惟才德兼备。抑且年貌相当。论他祖先。世系门楣总是高。靑宫正喜三星照。 
　　〔旦〕上位爷有旨。依卿所奏。卽行礼部择日成婚。〔丑扣头〕万岁。〔起介贴〕羊常侍有何事欲言就此宣奏。〔小生跪介〕常侍臣羊祜。为司空贾充出鎭事。稽首顿首上言。〔贴〕氐羌之变。因边防不得其人。今使重臣出鎭。将以威服远夷又有何说。〔小生〕贾充朝廷重臣。关中蛮夷近地。况目今连日大雪。 

　　【前腔】阴凝二尺高。路迢遥。征轮匍匐应难到。且贾充呵。年衰老。筋力消。精神耗。伏望皇上优怜勋戚加容保。速颁纶綍传宣召。氐羌小虏。只须别遣一将。可以服之。割鸡何必用牛刀。栋梁仍使归廊庙。 
　　〔贴〕上位爷有旨。依卿所奏。着贾司空暂札近处。另遣将官一员往彼。交代回朝。〔小生扣头〕万岁。〔起介〕 

　　【尾声】〔合〕如流纳谏皇恩浩。共山呼声彻层霄。惟愿取转日回天在这遭。 
　　各罄嘉谟献帝尧。　　　　六龙扶日仰靑霄。 
　　三呼三祝情无已。　　　　稽首君恩雨露遥。 

　　第二十一出　引示池楼 
　　【三台令】〔贴上〕佳人才子堪嗟。牵惹心如乱麻。两下镜中花。眼儿裏空自巴巴。春光九十恐无多。可惜良宵几浪过。怪杀风流攀桂客。眞成薄幸误嫦娥。 
　　昨夜小姐赴约。谁想韩官人醉卧。不成欢会。回到绣房。甚是懊恼。和衣睡了。今早起来。看他轻匀粉脸。乱挽云鬟。忧戚戚蹙损了淡淡春山。泪汪汪朦胧着盈盈秋水。手儿内停针弄线。绣不出旧恨新愁。口儿内惜玉怜香。发许多长吁短叹。好生不自在。我小姐呵。 

　　【香罗带】幽牕旧恨赊。新愁又加。悠悠此情难厮舍。你爱韩生。被他两次误了。要将良玉倚蒹葭也。明月上。被云遮。可怜朗然消永夜。空度韶华也。鬓亸钗横寳髻斜。 
　　前晚小姐等他。他至半路而返。昨夜小姐就他。他又沈醉而卧。 

　　【前腔】难成连理花。浑如撒沙。佳期岂知为话靶。多情枉自苦嗟呀也。肌减玉。脸消霞。泪眼偷淹珠点堕。小姐须索耐些性儿。今日不成。还有明日。明日不成。还有后日。好事多磨也。莫悔当初一念差。 
　　小姐。只因韩官人悞约。口中十分恨他。心内十分想他。我如今瞒着小姐。再来掾房。通个消息。成就他两边好事。又恐韩官人看得容易了。我且住在掾房门外。托以别事。站着待他出来。做些假意儿。再作区处。 

　　【谒金门后】〔生上〕万转千回萦挂。怎得此情干罢。整顿寒牕空守寡。春愁难尽写。 
　　飘飘浪迹与萍踪。误入蓬莱第几峯。凡骨未仙尘俗在。罡风吹落醉乡中。〔叹介〕小生客馆孤身。蒙小姐见爱。欲图一会。前晚我进去。被人撞破了。昨夜他出来。我又醉卧了。两次负约。甚难为情。未知此后再能相遇否。独坐无聊。且出掾房门外闲步一番。多少是好。〔出见介〕春英。你又来了。〔贴〕我自有别干。不干你事。〔生〕夜来小姐到此。只因朋友强逼多飮。醉卧花台。有失迎接。得罪太甚。烦与小姐说声。〔贴〕小姐何尝出来。你问他怎么。〔生〕苦也。小生一介寒儒。小姐千金贵质。多承不弃。方图相叙。不料两次不偶。虽则有罪。实非本心。设有所欺。惟天可表。〔贴〕好扯淡。有谁念你。你说那话儿。我有别干要去。管不得你这闲帐。〔生扯介〕春英。这桩事是你说起。传消递息乃我心上人。如何不说心话。方才问你。你推不管。甚么缘故。〔贴〕我将小姐心事。两遭儿托你。你都误了。看你是无情之人。怎做得偷情之事。〔生〕天那。心事不明。气杀我也。我为小姐担惊成病。昨因有约。心上快活。多飮几杯。不觉醉卧。负了小姐美情。自知惶恐。央你转达。亮我情罪。你若见外。小姐岂知此故。只道我辜恩负义。那有再会之日。我亦不能苟存。多多上覆小姐。数日之后。索我于枯鱼之肆。春英。从此一别。你也不得再见我了。〔贴笑介〕官人昨日何等性慢。就飮醉了。今日何等性急。就寻死哩。方纔我试你一试。见得眞心。与小姐相同。正是一对情人。〔生〕好苦。我夜来醉卧。似死人一般。不知影响。你可把小姐来时的情。去时的意。仔细说一遍。〔贴〕昨夜裏呵。 

　　【月云高】闲庭幽雅。花月俱潇洒。我小姐呵。为赴行云约。久竚阳台下。谁料沈湎襄王凄凉可怜夜。〔生〕你那时怎么不唤醒了我。〔贴〕梦适黄粱熟。糊突如聋哑。花影频移月渐斜。恍惚心惊打草蛇。 
　　官人。你吃的酒儿好不少。我唤又唤你不醒。扶又扶你不起。小姐舍不下。自家坐在你身边守候。鸡鸣方去。 

　　【前腔】〔生〕多情小姐。直恁至诚也。小生一时醉了。败却风流兴。薄幸眞堪咤。春英。我愿负荆请罪。??取皮肤玉手纤纤打。软款温存处。一刻千金同价。誓海盟山趣倍加。喜地欢天岂有涯。 
　　〔贴〕官人。你便说得恁般好。只是小姐恨得紧。怎肯再相见。你请把这念头息了罢。〔生〕久慕小姐芳容。未曾识面。倘小姐恨我负约。不肯相见。没奈何。你可做个方便。待小姐在空闲所在游耍。你设个法儿。报我一声。指引去刮目一番。死而无怨。〔贴笑介〕这个通得。后花园中荷池裏边。有栖霞楼。小姐时常登览。我明日设法教他上去。你便往池外边隔水一看何如。〔生〕甚好。只是我不认得此处。〔贴〕这不难。如今先引你进去认了。就随我走。〔走介〕 

　　【一盆花】过了高堂深厦。尽轩牕疎豁。栋宇奢华。曲砌回廊路横斜。荷池滉漾垂杨下。〔指介〕池那边是栖霞楼。你只在此站着看他。他若有顾盼之情。你便近前相见。尽些礼数。加些意思。来打动他。或者皇天可怜。祖宗阴佑。使小姐回心转意。未可知也。〔生笑介〕甚好甚好。〔合〕相逢可嘉。相看画花。各吐心苗愁种。庶免嗟呀。
  </div>
  <div class="pagination">
   <a href="六十种曲怀香记_page4.html">
    上一页
   </a>
   <a href="六十种曲怀香记.html">
    1
   </a>
   <a href="六十种曲怀香记_page2.html">
    2
   </a>
   <a href="六十种曲怀香记_page3.html">
    3
   </a>
   <a href="六十种曲怀香记_page4.html">
    4
   </a>
   <span class="current-page">
    5
   </span>
   <a href="六十种曲怀香记_page6.html">
    6
   </a>
   <a href="六十种曲怀香记_page7.html">
    7
   </a>
   <a href="六十种曲怀香记_page8.html">
    8
   </a>
   <a href="六十种曲怀香记_page9.html">
    9
   </a>
   <a href="六十种曲怀香记_page10.html">
    10
   </a>
   <a href="六十种曲怀香记_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
