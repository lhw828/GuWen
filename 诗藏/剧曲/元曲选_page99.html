<!DOCTYPE html>
<html>
<head>
    <meta charset="UTF-8">
    <title>元曲选 - 第 99 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 99 页/共 133 页</h1>
    <div class="content">　　【五煞】我受用淡氤氲香喷鹊尾炉。光潋滟酒倾蕉叶杯。脚趔趄佳人锦瑟傍边立。醉疎狂闲吟夜月诗千首。眼迷希细看春风玉一围。到今日归何地。想杀我龙肝凤髓。害杀我螓首蛾眉。
　　【四煞】也曾交颈睡并手行。也曾重裀坐列鼎食。不枉了百年三万六千日。依旧索背将宝剑匣中去。再也不倒着接篱花下迷。成就了风流壻。匹配上鸾交凤友。差排下蝶使蜂媒。
　　【三煞】他那里一壶天地宽。两轮日月迟。不比这彩云易散琉璃脆。但不知别来仙子今何在。从今后逢着仙翁莫看棋。回首更人世。我只怕泰山石烂。沧海尘飞。
　　【二煞】现如今桃源好结缡。问甚么瓜田不纳履。我和他武陵溪畔曾相识。寂寞了十二阑瑶台仙子吹箫伴。■〈辶苕〉递了五百里芳草王孙去路迷。阑珊了三千年王母蟠桃会。生疎了日边飞翠鸾丹凤。冷落了云外鸣玉犬金鸡。
　　【尾煞】折末你逩关山千百重。进程途一万里。我则怕春光去了难寻觅。〔云〕兄弟。咱和你去来。〔唱〕趂着这几瓣桃花半溪水。〔同阮肇下〕
　　〔凈云〕不想我老爷刘晨。果然遇仙回来。已经隔世。方悟彼处非凡。急急的与阮肇复入山中去了。虽然如此。我又不认的他。知道是真是假。也不必去追寻他了。只是我这牛王社父老每不曾劝的酒。如何是好。〔众云〕今日天气又好。酒席又盛。虽则被那两个撞席的搅扰了这一会。然也吃得醉的醉了。饱的饱了。我们都散罢。待明年容在下还席。〔并下〕〔凈云〕父老每都散了也。这两个毕竟是什么人。非是俺喃喃■〈艹马〉■〈艹马〉。争柰他面生不熟。也不知这刘晨果然是俺爷爷也。又不知那阮肇当真是俺叔叔。又没处辨他假真。任去来不须追逐。纵然在桃源洞炼药烧丹。只不如俺牛王社醉酒饱肉。〔下〕
　　〔音释〕
　　胙租去声　密忙背切　逶音威　迤音移　北邦美切　疃汤卯切　得当美切　蹊音奚　跑音袍　立音利　日人智切　壁音彼　屣音洗　餔音逋　啜枢说切　席星西切　饕音滔　餮音帖　食绳知切　迹将洗切　魇音掩　刻康美切　谙音庵　识伤以切　疾精妻切　棰吹上声　踢音体　逆银计切　力音利　当去声　别邦爷切　氤音因　氲于君切　潋离店切　滟音艳　趔郎夜切　趄青夜切　螓音秦　使去声　缡音梨　觅忙闭切　瓣旁幔切　喃音南
　　第四折
　　〔太白引青衣童子上云〕当日刘晨阮肇二人上天台山采药。吾以白云一道。迷其归路。化一樵者。指引入桃源洞中。与二仙子成就良缘。惜乎二人尘缘未断。各动思乡之念。比及回家。已经隔世。方悟仙凡有异。如今他再入山中。寻访桃源。渺无踪迹。不免显示真像。指引他到洞。再与二仙子相会。也是我救度他出世超凡的好事。必须先遣青衣小童。去那洞中报知仙子。出来迎接他。道犹未了。那刘阮二人早到。〔正末同阮肇上云〕自家与阮家兄弟急到山中访那桃源洞。往往来来。再不得其旧路。怎能勾与二仙子相见。岂非缘薄分浅。致有今日也呵。〔唱〕
　　【双调新水令】满襟情泪湿青袍。伴离人一竿残照。行不上岩峦临涧绝。盼不到宫阙倚天高。一弄儿行色萧条。恰便似游仙梦撒然觉。
　　【驻马听】四顾寂寥。绿树依依云渺渺。一声长啸。青山隐隐水迢迢。看花长在洛阳桥。休官不止长安道。归路杳。也是我寻真误入蓬莱岛。
　　【沈醉东风】成就了东床壻伏低做小。宴会了西王母接贵攀高。引动这撩云拨雨心。想起那闭月羞花貌。撇的似绕朱门燕子寻巢。没来由北往南来走一遭。眼见的离多会少。
　　〔做行科云〕兄弟。我和你走了这半日。但见高山流水。竟不知那桃源洞却在何处。〔阮肇云〕敢这桃源洞。也似竹林寺有影无形的。〔正末唱〕
　　【殿前欢】不觉的五魂消。则见这无媒径路草萧萧。急煎煎似上蚰蜒道。一会价心痒难揉。这时节武陵溪怎喑约。桃花片空零落。胡麻饭绝音耗。做了个云迷楚岫。水渰蓝桥。
　　〔做叹科云〕这等寻来寻去。杳无踪迹。使我进退无门。如之奈何。兄弟。我和你共赋一诗。聊以自遣。〔阮肇云〕兄长请先倡。〔正末诗云〕再到天台访玉真。青苔白石已成尘。笙歌寂寞闲深洞。云壑萧条绝旧邻。〔阮肇诗云〕草树总非前度色。烟霞不是往年春。桃花流水依然在。不见当时劝酒人。〔正末唱〕
　　【鴈儿落】也是我一事差百事错。空惹的千人骂万人笑。本则合暮登天子堂。没来由夜宿祆神庙。
　　【得胜令】这的是人怨语声高。我今日得命也无毛。吉丁当掂碎连环玉。生可擦分开比翼鸟。梦断魂劳。身未到心先到。分浅缘薄。有上梢没下梢。
　　〔二末做投崖科〕〔太白现像急喝云〕刘晨阮肇。休胡寻思。吾乃上界太白金星。为你二人与桃源仙子有夙世姻缘之分。你前日采药迷路。吾曾化为樵夫。指引入洞。今复来此。迷其旧路。听吾指引。〔正末同阮拜科云〕愚民肉眼。不识大仙。只望垂悯。指示前路。〔唱〕
　　【沽美酒】怎肯学鹍鹏飞杂燕雀。芝兰长混蓬蒿。可正是忙处人多闲处少。早着我迷踪失道。无处访旧时樵。
　　【太平令】但得你天公指教。抵多少晏平仲善与人交。你若肯扶倾济弱。我可便回嗔作笑。一会价记着想着念着。〔带云〕休道是人呵。〔唱〕马也有垂缰之报。
　　〔太白云〕那前面桃花开处。兀的不是洞门。你两个此一去。休得忘了大道。只待功行完日。同登天府。〔正末同阮谢科〕〔唱〕
　　【落梅风】过了这苍苔径。独木桥。路崎岖寂无人到。刘郎这回归去了。乱山头杜鹃休叫。
　　【甜水令】元来是路转峯回。林深树密。猿啼虎啸。知他在何处教吹箫。〔二旦引侍从仙乐上科正末唱〕猛见这香雾空蒙。祥云缥缈。瑞烟笼罩。还怕咱没福堪消。
　　〔二旦云〕不意今日又得相会也。〔正末唱〕
　　【折桂令】依然见桃源洞玉软香娇。一队队美貌相迎。一个个笑脸擎着。今日也鱼水和谐。燕莺成对。琴瑟相调。玉炉中焚宝篆沈烟细袅。绛台上照红妆银蜡高烧。人立妖娆。乐奏箫韶。依旧有翠绕珠围。再成就凤友鸾交。
　　〔太白云〕众仙近前。听我嘱咐。〔词云〕紫霄仙谪来人世。修真在桃源洞内。有刘阮共慕清虚。厌浮荣甘心韬晦。当暮春采药入山。与二女夙称仙契。被白云迷失归途。吾指引蓦然相会。成就了两姓姻缘。完结了百年伉俪。甫一岁二子思家。尘缘重凡心未退。急归来物换星移。访子孙已更百岁。见门前小树参天。方省悟仙凡有异。再来时路径全非。何处认旧游之地。又是吾指引来归。神仙眷依然匹配。三年后行满功成。赴蓬莱同还仙位。
　　〔音释〕
　　寂精妻切　看平声　揉与挠同　喑音荫　约音杳　落音涝　错音草　祆音轩　掂低廉切　雀音悄　弱饶去声　着池烧切　崎音欺　伉音抗　俪音丽　行去声
　　题目　太白金星降临凡世紫霄玉女夙有尘缘　
　　正名　青衣童子报知仙境刘晨阮肇误入桃源
　　刘晨阮肇误入桃源杂剧终

《元曲选》　包待制陈州粜米杂剧　（明）臧晋叔 编 
　　包待制陈州粜米杂剧　　（元）无名氏 撰
　　●包待制陈州粜米杂剧目录
 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　范天章政府差官　正名　包待制陈州粜米 
　　楔子
　　〔冲末扮范学士领祗候上诗云〕博览羣书贯九经。凤凰池上显峥嵘。殿前曾献升平策。独占鳌头第一名。老夫姓范名仲淹。字希文。祖贯汾州人氏。自幼习儒。精通经史。一举进士及第。随朝数十载。谢圣恩可怜。官拜户部尚书。加授天章阁大学士之职。今有陈州官员申上文书来。说陈州亢旱三年。六料不收。黎民苦楚。几至相食。是老夫入朝奏过。奉圣人的命。着老夫到中书省召集公卿商议。差两员清廉的官。直至陈州开仓粜米。钦定五两白银一石细米。老夫早间已曾遣人将众公卿都请过了。令人。你在门外觑者。看有那一位老爷下马。便来报咱知道。〔祗候云〕理会的。〔外扮韩魏公上云〕老夫姓韩名琦。字稚圭。乃相州人也。自嘉佑中。某方二十一岁。举进士及第。当有太史官奏曰。日下五色云现。是以朝廷将老夫重任。官拜平章政事。加封魏国公。今日早朝而回。正在私宅中少坐。有范学士令人来请。不知有甚事。须索走一遭去。可早来到也。令人。报复去。道有韩魏公在于门首。〔祗候做报科云〕报的相公得知。有韩魏公来了也。〔范学士云〕道有请。〔见科〕〔范学士云〕老丞相请坐。〔韩魏公云〕学士请老夫来。有何公事。〔范学士云〕老丞相等众大人来了时。有事商量。令人。门首再觑者。〔祗候云〕理会的。〔外扮吕夷简上云〕老夫姓吕名夷简。自登甲第以来。累蒙迁用。谢圣恩可怜。官拜中书同平章事之职。今早有范天章学士。令人来请。不知有甚事。须索走一遭去。可早来到也。令人。报复去。道有吕夷简下马也。〔祗候报科云〕报的相公得知。有吕平章来了也。〔范学士云〕道有请。〔见科〕〔吕夷简云〕呀。老丞相先在此了。学士今日请小官来。有何事商议。〔范学士云〕老丞相请坐。待众大人来全了呵。有事计议。〔净扮刘衙内上诗云〕花花太岁为第一。浪子丧门世无对。闻着名儿脑也疼。则我是有权有势刘衙内。小官刘衙内是也。我是那权豪势要之家。累代簪缨之子。打死人不要偿命。如同房檐上揭一个瓦。我正在私宅中闲坐。有范天章学士令人来请。不知有甚事。须索走一遭去。说话中间。可早来到也。令人。报复去。说小官来了也。〔祗候报科云〕报的相公得知。有刘衙内在于门首。〔范学士云〕道有请。〔见科〕〔刘衙内云〕众老丞相都在此。学士。唤俺众官人每来。有何事商议。〔范学士云〕衙内请坐。小官请众位大人。别无甚事。今有陈州官员申将文书来。说陈州亢旱不收。黎民苦楚。老夫入朝奏过。奉圣人的命。着差两员清廉的官。直至陈州开仓粜米。钦定五两白银一石细米。老夫请众大人来商议。可着谁人去陈州为仓官粜米者。〔韩魏公云〕学士。此乃国家紧急济民之事。须选那清忠廉干之人。方纔去的。〔吕夷简云〕老丞相道的极是。〔范学士云〕衙内。你可如何主意。〔刘衙内云〕众大人在上。据小官举两个最是清忠廉干的人。就是小官家中两个孩儿。一个是女婿杨金吾。一个是小衙内刘得中。着他两个去。并无疎失。大人意下如何。〔范学士云〕老丞相。衙内保举他两个孩儿。一个是小衙内。一个是女婿杨金吾。到陈州粜米去。老夫不曾见衙内那两个孩儿。就烦你唤将那两个来。老夫试看咱。〔刘衙内云〕令人。与我唤将两个孩儿来者。〔祗候云〕理会的。两个舍人安在。〔净扮小衙内丑扮杨金吾上〕〔小衙内诗云〕湛湛青天则俺识。三十六丈零七尺。踏着梯子打一看。原来是块青白石。俺是刘衙内的孩儿。叫做刘得中。这个是我妹夫杨金吾。俺两个全仗俺父亲的虎威。拿粗挟细。揣歪捏怪。帮闲钻懒。放刁撒泼。那一个不知我的名儿。见了人家的好玩器好古董。不论金银宝贝。但是值钱的。我和俺父亲的性儿一般。就白拿白要。白抢白夺。若不与我呵。就踢就打。就挦毛。一交别番倒。刴上几脚。拣着好东西揣着就跑。随他在那衙门内兴词告状。我若怕他。我就是癞虾蟆养的。今有父亲呼唤。不知有甚事。须索走一遭去。〔杨金吾云〕哥哥。今日父亲呼唤。要着俺两个那里办事去。管请就做下了。可早来到也。令人。报复去。道有我刘大公子同妹夫杨金吾下马也。〔祗候报科云〕报的相公得知。有二位舍人来了也。〔范学士云〕着他过来。〔祗候云〕着过去。〔小衙内同杨金吾做见科云〕父亲唤我二人来有何事。〔刘衙内云〕您两个来了也。把体面见众大人去咱。〔范学士云〕衙内。这两个便是你的孩儿。老夫看了这两个模样动静。敢不中去么。〔刘衙内云〕众大人和学士听我说。难道我的孩儿我不知道。小官保举的这两个孩儿。清忠廉干。可以粜米去的。〔韩魏公云〕学士。这两个定去不的。〔刘衙内云〕老丞相。岂不闻知子莫若父。他两个去的。〔吕夷简云〕此事只凭天章学士主张。〔刘衙内云〕学士。小官就立下一纸保状。保我这两个孩儿粜米去。若有差迟。连着小官坐罪便了。〔范学士云〕既然衙内保举。您二人望阙跪者。听圣人的命。因为陈州亢旱不收。黎民苦楚。差您二人去陈州开仓粜米。钦定五两白银一石细米。则要你奉公守法。束杖理民。今日是吉日良辰。便索长行。望阙谢了天恩者。〔小衙内同杨金吾做拜科云〕多谢了众位大老爷抬举。我这一去冰清玉洁。干事回还。管着你们喝啋也。〔做出门科〕〔刘衙内背云〕孩儿也。您近前来。论咱的官位可也勾了。止有家财略略少些。如今你两个到陈州去。因公干私。将那学士定下的官价。五两白银一石细米。私下改做十两银子一石。米里面再插上些泥土糠粃。则还他个数儿罢。斗是八升的斗。秤是加三的秤。随他有什么议论到学士根前。现放着我哩。你两个放心的去。〔小衙内云〕父亲。我两个知道。你何须说。我还比你乖哩。则一件。假似那陈州百姓每不伏我呵。我可怎么整治他。〔刘衙内云〕孩儿。你也说的是。我再和学士说去。〔做见学士科云〕学士。则一件两个孩儿陈州粜米去。那里百姓刁顽。假若不伏我这两个孩儿。却怎生整治他。〔范学士云〕衙内。投至你说时。老夫先在圣人根前奏过了也。若陈州百姓刁顽呵。有勅赐紫金锤。打死勿论。令人快捧过来。衙内。兀的便是紫金锤。你将去交付那个孩儿。着他小心在意者。〔小衙内云〕则今日领着大人的言语。便往陈州开仓。跑一遭去来。〔诗云〕议定五两粜一石。改做十两落他些。父亲保举无差谬。则我两人原是恶赃皮。〔同杨金吾下〕〔刘衙内云〕学士。两个孩儿去了也。〔范学士云〕刘衙内。你两个孩儿去了也。〔唱〕
　　【仙吕赏花时】只为那连岁灾荒料不收。致使的一郡苍生强半流。因此上粜米去陈州。你将着孩儿保奏。不知他可也分得帝王忧。
　　〔云〕令人将马来。老夫回圣人的话去也。〔同刘下〕〔韩魏公云〕老丞相。看这两个到的陈州。那里是济民。必然害民去也。异日若本州岛具奏将来。老夫另有个主意。〔吕夷简云〕全仗老丞相为国救民。〔韩魏公云〕范学士已入朝回圣人的话去了。咱和你且归私宅中去来。〔诗云〕赈济饥荒事不轻。须凭廉干救苍生。〔吕夷简诗云〕他时若有风闻入。我和你一一还当奏圣明。〔同下〕
　　〔音释〕
　　汾音焚　琦音奇　挦慈纤切　刴朵去声　粃音妣
　　第一折
　　〔小衙内同杨金吾引左右捧紫金锤上诗云〕我做衙内真个俏。不依公道则爱钞。有朝事发丢下头。拚着帖个大膏药。小官刘衙内的孩儿小衙内。同着这妹夫杨金吾两个。来到这陈州开仓粜米。父亲的言语。着俺二人粜米。本是五两银子一石。改做十两银子一石。斗里插上泥土糠粃。则还他个数儿。斗是八升小斗。秤是加三大秤。如若百姓们不服。可也不怕。放着有那钦赐的紫金锤哩。左右。与我唤将斗子来者。〔左右云〕本处斗子安在。〔二丑斗子上诗云〕我做斗子十多罗。觅些仓米养老婆。也非成担偷将去。只在斛里打鸡窝。俺两个是本处仓里的斗子。上司见我们本分老实。一颗米也不爱。所以积年只用俺两个。如今新除将两个仓官来。说道十分利害。不知叫我们做甚么。须索见他走一遭去。〔做见科云〕相公。唤小人有何事。〔小衙内云〕你是斗子。我分付你。现有钦定价。是十两银子一石米。这个数内我们再克落一毫不得的。只除非把那斗秤私下换过了。斗是八升的小斗。秤是加三的大秤。我若得多的。你也得少的。我和你四六家分。〔大斗子云〕理会的。正是这等。大人也总成俺两个斗子。图一个小富贵。如今开了这仓。看有甚么人来。〔杂扮籴米百姓三人同上云〕我每是这陈州的百姓。因为我这里亢旱了三年。六料不收。俺这百姓每好生的艰难。幸的天恩特地差两员官来这里开仓卖米。听的上司说道。钦定米价是五两白银粜一石细米。如今又改做了十两一石。米里又插上泥土糠粃。出的是八升的小斗。入的又是加三的大秤。我们明知这个买卖难和他做。只是除了仓米又没处籴米。教我们怎生饿得过。没奈何。只得各家凑了些银子。且买些米去救命。可早来到了也。〔大斗子云〕你是那里的百姓。〔百姓云〕我每是这陈州百姓。特来买米的。〔小衙内云〕你两个仔细看银子。别样假的也还好看。单要防那四堵墙。休要着他哄了。〔二斗子云〕兀那百姓。你凑了多少银子来籴米。〔百姓云〕我众人则凑得二十两银子。〔大斗子云〕拿来上天平弹着。少少少。你这银子则十四两。〔百姓云〕我这银子还重着五钱哩。〔小衙内云〕这百姓每刁泼。拏那金锤来打他娘。〔百姓云〕老爷不要打。我每再添上些便了。〔大斗子云〕你趁早儿添上。我要和官四六家分哩。〔百姓做添银科云〕又添上这六两。〔二斗子云〕这也还少些儿。将就他罢。〔小衙内云〕既然银子足了。打与他米去。〔二斗子云〕一斛。两斛。三斛。四斛。〔小衙内云〕休要量满了。把斛放趄着。打些鸡窝儿与他。〔大斗子云〕小人知道。手里赶着哩。〔百姓云〕这米则有一石六斗。内中又有泥土糠皮。舂将来则勾一石多米。罢罢罢。也是俺这百姓的命该受这般磨灭。正是医的眼前疮。剜却心头肉。〔同下〕〔正末扮张■〈忄敝〉古同孩儿小■〈忄敝〉古上诗云〕穷民百补破衣裳。污吏春衫拂地长。稼穑不知谁坏却。可教风雨损农桑。老汉陈州人氏。姓张。人见我性儿不好。都唤我做张■〈忄敝〉古。我有个孩儿张仁。为因这陈州缺少米粮。近日差的两个仓官来。传闻钦定的价是五两白银一石细米。着账济俺一郡百姓。如今两个仓官改做十两银子一石细米。又使八升小斗。加三大秤。庄院里攒零合整。收拾的这几两银子籴米。走一遭去来。〔小■〈忄敝〉古云〕父亲。则一件。你平日间是个性儿古■〈忄敝〉的人。倘若到的那买米处。你休言语则便了也。〔正末云〕这是朝廷救民的德意。他假公济私。我怎肯和他干罢了也呵。〔唱〕
　　【仙吕点绛唇】则这官吏知情。外合里应。将穷民并。点纸连名。我可便直告到中书省。
　　〔小■〈忄敝〉古云〕父亲。咱遇着这等官府也说些甚么。〔正末唱〕
　　【混江龙】做的个上梁不正。只待要损人利己惹人憎。他若是将咱刁蹬。休道我不敢掀腾。柔软莫过溪涧水。到了不平地上也高声。他也故违了皇宣命。都是些吃仓廒的鼠耗。咂脓血的苍蝇。
　　〔云〕可早来到也。〔做见斗子科〕〔大斗子云〕兀那老子。你来籴米。将银子来我秤。〔正末做递银子科云〕兀的不是银子。〔大斗子做秤银子科云〕兀那老的。你这银子则八两。〔正末云〕十二两银子。则秤的八两。怎么少偌多。〔小■〈忄敝〉古云〕哥。我这银子是十二两来。怎么则秤八两。你也放些心平着。〔二斗子云〕这厮放屁。秤上现秤八两。我吃了你一块儿那。〔正末云〕嗨。本是十二两银子。怎生秤做八两。〔唱〕
　　【油葫芦】则这攒典哥哥休强挺。你可敢教我亲自秤。〔大斗子云〕这老的好无分晓。你的银子本少。我怎好多秤了你的。只头上有天哩。〔正末唱〕今世人那个不聪明。我这里转一转如上思乡岭。我这里步一步似入琉璃井。〔大斗子云〕则这般秤。八两也还低哩。〔正末唱〕秤银子秤得高。〔做量米科〕〔二斗子云〕我量与你米。打个鸡窝。再■〈扌窊〉了些。〔小■〈忄敝〉古云〕父亲。他那边又■〈扌窊〉了些米去了。〔正末唱〕哎量米又量的不平。元来是八升■〈口叚〉小斗儿加三秤。只俺这银子短二两。怎不和他争。
　　〔大斗子云〕我这两个开仓的官。清耿耿不受民财。干剥剥则要生钞。与民做主哩。〔正末云〕你这官人是甚么官人。〔二斗子云〕你不认的。那两个便是仓官。〔正末唱〕
　　【天下乐】你比那开封府包龙图少四星。〔大斗子云〕兀那老子休要胡说。他两个是权豪势要的人。休要惹他。〔正末唱〕卖弄你那官清。法正行。多要些也不到的担罪名。〔二斗子云〕这米还尖。再■〈扌窊〉了些者。〔小■〈忄敝〉古云〕父亲。他又■〈扌窊〉了些去了。〔正末唱〕这壁厢去了半斗。那壁厢■〈扌窊〉了几升。做的一个轻人来还自轻。
　　〔二斗子云〕你挣着口袋。我量与你么。〔正末云〕你怎么量米哩。俺不是私自来籴米的。〔大斗子云〕你不是私自来籴米。我也是奉官差。不是私自来粜米的。〔正末唱〕
　　【金盏儿】你道你奉官行。我道你奉私行。俺看承的一合米关着八九个人的命。又不比山麋野鹿众人争。你正是饿狼口里夺脆骨。乞儿碗底觅残羹。我能可折升不折斗。你怎也图利不图名。
　　〔大斗子云〕这老子也无分晓。你怎么骂仓官。我告诉他去来。〔大斗子做禀科〕〔小衙内云〕你两个斗子。有甚么话说。〔大斗子云〕告的相公得知。一个老子。来籴米。他的银子又少。他倒骂相公哩。〔小衙内云〕拏过那老子来。〔正末做见科〕〔小衙内云〕你这个虎刺孩作死也。你的银子又少。怎敢骂我。〔正末云〕你这两个害民的贼。于民有损。为国无益。〔大斗子云〕相公。你看小人不说谎。他是骂你来么。〔小衙内云〕这老匹夫无礼。将紫金锤来打那老匹夫。〔做打正末科〕〔小■〈忄敝〉古做拴头科云〕父亲精细者。我说甚么来。我着你休言语。你吃了这一金锤。父亲。眼见的无那活的人也。〔杨金吾云〕打的还轻。依着我性。则一下打出脑浆来。且着他包不成网儿。〔正末做渐醒科〕〔唱〕
　　【村里迓鼓】只见他金锤落处。恰便似轰雷着顶。打的来满身血迸。教我呵怎生扎挣。也不知打着的是脊梁。是脑袋。是肩井。但觉的刺牙般酸。剜心般痛。剔骨般疼。哎哟天那兀的不送了我也这条老命。
　　〔云〕我来买米。如何打我。〔小衙内云〕把你那性命则当根草。打甚么不紧。是我打你来。随你那里告我去。〔小■〈忄敝〉古云〕父亲也。似此怎了。〔正末唱〕
　　【元和令】则俺个籴米的有甚罪名。和你这粜米的也不干净。〔小衙内云〕是我打你来。没事没事。由你在那里告我。〔正末唱〕现放着徒流笞杖做下严刑。却不道家家门外千丈坑。则他这得填平处且填平。你可也被人推更不轻。
　　〔杨金吾云〕俺两个清似水。白如面。在朝文武。谁不称赞我的。〔正末唱〕
　　【上马娇】哎。你个萝卜精。头上青。〔小衙内云〕看起来我是野菜。你怎么骂我做萝卜精。〔正末唱〕坐着个爱钞的寿官厅。面糊盆里专磨镜。〔杨金吾云〕俺两个至一清廉有名的。〔正末唱〕哎。还道你清。清赛玉壶冰。
　　〔小衙内云〕怕不是皆因我二人至清。满朝中臣宰举保将我来的。〔正末唱〕
　　【胜葫芦】都只待遥指空中雁做羹。那个肯为朝廷。〔杨金吾云〕你那老匹夫。把朝廷来压我哩。我不怕。我不怕。〔正末唱〕有一日受法餐刀正典刑。恁时节钱财使罄。人亡家破。方悔道不廉能。
　　〔小衙内云〕我见了那穷汉似眼中疔。肉中刺。我要害他。只当捏烂柿一般。值个甚的。〔正末云〕噤声。〔唱〕
　　【后庭花】你道穷民是眼内疔。佳人是颏下瘿。〔带云〕难道你家没王法的。〔唱〕便容你酒肉摊场吃。谁许你金银上秤秤。〔云〕孩儿。你也与我告去。〔小■〈忄敝〉古云〕父亲。你看他这般权势。只怕告他不得么。〔正末唱〕儿也你快去告不须惊。〔小■〈忄敝〉古云〕父亲要告他。指谁做证见。〔正末唱〕只指着紫金锤专为照证。〔小■〈忄敝〉古云〕父亲。证见便有了。却往那里告他去。〔正末唱〕投词院直至省。将寃屈叫几声。诉出咱这实情。怕没有公与卿。必然的要准行。〔小■〈忄敝〉古云〕若是不准。再往那里告他。〔正末唱〕任从他贼丑生。百般家着智能。遍衙门告不成。也还要上登闻将怨鼓鸣。
　　【青哥儿】虽然是输赢输赢无定。也须知报应报应分明。难道紫金锤就好活打杀人性命。我便死在幽冥。决不忘情。待告神灵。拏到阶庭。取下招承。偿俺残生。苦恨纔平。若不沙则我这双儿鹘鸰也似眼中睛。应不瞑。
　　〔云〕孩儿。眼见得我死了也。你与我告去。〔小■〈忄敝〉古云〕您孩儿知道。〔正末云〕这两个害民的贼。请了官家大俸大禄。不曾与天子分忧。倒来苦害俺这里百姓。天那。〔唱〕
　　【赚煞尾】做官的要了钱便糊突。不要钱方清正。多似你这贪污的枉把皇家禄请。〔带云〕你这害民的贼。也想一想差你开仓粜米。是为着何来。〔唱〕兀的赈济饥荒你也该自省。怎倒将我一锤儿打坏天灵。〔小■〈忄敝〉古云〕父亲。我几时告去。〔正末唱〕则今日便登程。直到王京。常言道厮杀无如父子兵。拣一个清耿耿明朗朗官人每告整。和那害民的贼徒折证。〔小■〈忄敝〉古云〕父亲。可是那一位大衙门告他去。〔正末叹云〕若要与我陈州百姓除了这害呵。〔唱〕则除是包龙图那个铁面没人情。〔下〕
　　〔小■〈忄敝〉古哭科云〕父亲亡逝已过。更待干罢。我料着陈州近不的他。我如今直至京师。拣那大大的衙门里告他去。〔诗云〕尽说开仓为救荒。反教老父一身亡。此生不是空桑出。不报寃雠不姓张。〔下〕〔小衙内云〕斗子。那老子要告俺去。我算着就告到京师。放着我老子在哩。况那范学士是我老子的好朋友。休说打死一个。就打死十个。也则当五双。俺两个别无甚事。都去狗腿湾王粉头家里喝酒去来。一了说。仓廒府库。抹着便富。王粉头家。不悞主顾。〔下〕
　　〔音释〕
　　趄且去声　剜碗平声　■〈忄敝〉音鳖　蹬音邓　廒音敖　咂音匝　■〈扌窊〉音蛙　■〈口叚〉音呀　轰音薨　迸音柄　颏音孩　鹘红姑切　鸰音零
　　第二折
　　〔范学士领祗候上云〕老夫范仲淹。自从刘衙内保举他两个孩儿去陈州开仓粜米。谁想那两个到的陈州。贪赃坏法。饮酒非为。奉圣人的命。着老夫再差一员正直的去陈州。结断此一桩公事。就勅赐势剑金牌。先斩后闻。今日在此议事堂中。与众公卿聚议。怎么这早晚还不见来。令人。门首觑着。若来时报复我知道。〔祗候云〕理会的。〔韩魏公上云〕老夫韩魏公。今有范天章学士在于议事堂。令人来请。不知有甚事。须索去走一遭。可早来到这门首也。〔祗候报云〕韩魏公到。〔范学士云〕道有请。〔韩魏公做见科〕〔范学士云〕老丞相来了也。请坐。〔吕夷简上云〕老夫吕夷简。正在私宅闲坐。有范学士在于议事堂。令人来请。须索去走一遭。不觉早来到了也。〔祗候报云〕吕平章到。〔范学士云〕道有请。〔吕夷简见科云〕老丞相在此。学士。今日请老夫来有何事。〔范学士云〕二位老丞相。则因为前者陈州粜米一事。刘衙内举保他那两个孩儿做仓官去。如今在那里贪赃坏法。饮酒非为。奉圣人的命。教老夫在此聚会众多臣宰。举一个正直的官员前去陈州。结断此事。只等众大人来全了时。同举一位咱。〔韩魏公云〕想学士必已得人。某等便当举荐。〔小■〈忄敝〉古上云〕自家小■〈忄敝〉古。俺和父亲同去籴米。不想被两个仓官将俺父亲打死了。俺父亲临死之时。着我告包待制去。见说是个白髭须的老儿。我来到这大街上等着。看有甚么人来。〔刘衙内上云〕小官刘衙内。自从两个孩儿去陈州粜米。至今音信皆无。早间有范学士着人来请我。不知又是甚么事须索走一遭去者〔小撇古云〕这个白髭须的老儿。敢是包待制。我试迎着告咱。〔做跪科〕〔刘衙内云〕兀那小的。你有甚么冤枉的事。我与你做主。〔小■〈忄敝〉古云〕我是陈州人氏。俺爷儿两个将着十二两银子籴米去。被那仓官将俺父亲则一金锤打死了。那里无人敢近他。爷爷敢是包待制么。与小的每做主咱。〔刘衙内云〕兀那小的。则我便是包待制。你休去别处告。我与你做主。你且一壁有者。〔小■〈忄敝〉古起科云〕理会的。〔刘衙内背云〕嗨。我那两个小丑生。敢做下来也。令人报复去。道有刘衙内在于门首。〔祗候云〕刘衙内到。〔刘衙内做见科〕〔范学士云〕衙内。你保举的两个好清官也。〔刘衙内云〕学士。我那两个孩儿果然是好清官。实不敢欺。〔范学士云〕衙内。老夫打听的。你两个孩儿到的陈州。则是饮酒非为。不理正事。贪赃坏法。苦害百姓。你知么。〔衙内云〕老丞相休听人的言语。我保举的人。并无这等勾当。〔范学士云〕二位老丞相。他还不信哩。〔小■〈忄敝〉古问祗候云〕哥哥。恰纔那进去的。敢是包待制爷爷么。〔祗候云〕则他是刘衙内。你要问包待制还不曾来哩。〔小■〈忄敝〉古云〕天那。我要告这刘衙内。谁想正投在老虎口里。可不我死也。〔正末扮包待制领张千上云〕老夫姓包名拯。字希文。本贯金斗郡四望乡老儿村人氏。官拜龙图阁待制。正授南衙开封府尹之职。奉圣人的命。上五南采访已回。须索到议事堂中。见众公卿。走一遭去来。〔张千云〕想老相公为官。多早晚升厅。多早晚退衙。老相公试说一遍。与您孩儿听咱。〔正末唱〕
　　【正宫端正好】自从那云滚滚卯时初。直至日淹淹的申牌后。刚则是无倒断簿领埋头。更被那紫襕袍拘束的我难抬手。我把那为官事都参透。
　　【滚绣球】待不要钱呵怕违了众情。待要钱呵又不是咱本谋。只这月俸钱做咱每人情不彀。〔张千云〕老相公平日是个不避权豪势要之人也。〔正末唱〕我和那权豪每结下些山海也似寃雠。曾把个鲁斋郎斩市曹。曾把个葛监军下狱囚。剩吃了些众人每毒咒。〔张千云〕老相公。如今虽然年老。志气还在哩。〔正末唱〕到今日一笔都勾。从今后不干己事休开口。我则索会尽人间只点头。倒大来优游。
　　〔云〕可早来到议事堂门首也。张千接下马者。〔小■〈忄敝〉古云〕我问人来说这个便是包待制。〔做跪叫科云〕冤屈也。爷爷与孩儿每做主咱。〔正末云〕兀那小的。你那里人氏。有甚么寃枉事。你实说来。老夫与你做主。〔小■〈忄敝〉古云〕孩儿每陈州人氏。嫡亲的父子二人。父亲是张■〈忄敝〉古。今有两个官人在陈州开仓粜米。钦定五两银子一石。他改做十两一石。俺一家儿苦凑得十二两银子买米。他则秤的八两。俺父亲向前分辨去。他着那紫金锤一锤打死。孩儿要去声寃告状。尽道他是权豪势要之家。人都近不的他。俺父亲临死之时。曾说道。孩儿等我命终。你直至京师寻着包待制爷爷那里告去。我投至的见了爷爷。就是拨云见日。昏镜重磨。须与孩儿每做主咱。〔诗云〕本待将衷情细数。奈哽咽吞声莫吐。紫金锤打死亲爷。委实是含寃受苦。〔正末云〕你且一壁有者。〔小■〈忄敝〉古扯正末科云〕爷爷不与孩儿做主。谁做主咱。〔正末云〕我知道了也。〔三科了〕〔正末云〕令人。报复去。道有包待制在于门首。〔祗候报云〕有包待制来了也〔范学士云〕好好。包龙图来了。快有请。〔正末做见科〕〔韩魏公云〕待制五南采访初回。鞍马上劳神也。〔正末云〕二位老丞相和学士治事不易。〔刘衙内云〕老府尹远路风尘。〔正末云〕衙内恕罪。〔衙内背云〕这老子怎么瞅我那一眼。敢是见那个告状的人来。我则做不知道。〔正末云〕老夫上五南采访回来。昨日见了圣人。今日特特的拜见二位老丞相和学士来。〔范学士云〕不知待制多大年纪为官。如今可多大年纪。请慢慢的说一遍。某等敬听。〔正末云〕学士问老夫多大年纪为官。如今有多大年纪。学士不嫌絮烦。听老夫慢慢的说来。〔唱〕
　　【倘秀才】我从那及第时三十五六。我如今做官到七十也那八九。岂不闻人到中年万事休。我也曾观唐汉看春秋。都是俺为官的上手。
　　〔范学士云〕待制做许多年官也。历事多矣。〔吕夷简云〕待制为官。尽忠报国。激浊扬清。如今朝里朝外权豪势要之家。闻待制大名。谁不惊惧。诚哉所谓古之直臣也。〔正末云〕量老夫何足挂齿。想前朝有几个贤臣。都皆屈死。似老夫这等粗直。终非保身之道。〔范学士云〕请待制试说一遍咱。〔正末唱〕
　　【滚绣球】有一个楚屈原在江上死。有一个关龙逢刀下休。有一个纣比干曾将心剖。有一个未央宫屈斩了韩侯。〔吕夷简云〕待制。我想张良坐筹帷幄之中。决胜千里之外。辅佐高祖。定了天下。见韩信遭诛彭越被醢。遂辞去侯爵愿从赤松子游。真有先见之明也。〔正末唱〕那张良呵若不是疾归去。〔韩魏公云〕那越国范蠡。扁舟五湖。却也不弱。〔正末唱〕那范蠡呵若不是暗奔走。这两个都落不的完全尸首。我是个漏网鱼怎再敢吞钩。不如及早归山去。我则怕为官不到头。枉了也干求。
　　〔云〕二位老丞相和学士。老夫年迈。不能为官。到来日见了圣人。就告致仕闲居也。〔范学士云〕待制你差了也。如今朝中似待制这等清正的。能有几人。况年纪尚未衰迈。正好为官。因何便告致仕那。〔正末云〕学士。老夫自有说的事。〔刘衙内云〕老府尹说的是年纪老了。如今弃了官告致仕闲居倒快活也。〔范学士云〕老相公有甚么事要说老夫听咱。〔正末唱〕
　　【呆骨朵】老夫有件事向君王陈奏。只说那权豪每是俺敌头。〔范学士云〕那权豪的老相公待要怎么。〔正末唱〕他便似打家的强贼。俺便似看家的恶狗。他待要些钱和物。怎当的这狗儿紧追逐。只愿俺今日死明日亡。惯的他千自在百自由。
　　〔范学士云〕待制。你且回私宅中去者。老夫在此。别有商议。〔正末做辞科云〕二位老丞相和学士恕罪。老夫告回也。〔做出门科〕〔小■〈忄敝〉古在门首跪叫科云〕爷爷与孩儿做主咱。〔正末云〕我险些儿忘了这一件事。兀那小的。你先回去。我随后便来也。〔小■〈忄敝〉古谢科云〕既然今日见了包待制。必然与我做主。他教我先回去。则今日不敢久停久住。便索先上陈州等他去来。〔诗云〕我今日得见龙图。告父亲屈死无辜。转陈州等他来到。也把紫金锤打那囚徒。〔下〕〔正末做回身再入科〕〔范学士云〕待制去了。为何又回来也。〔正末云〕老夫欲要回去。听的陈州一郡滥官污吏。甚是害民。不知老相公曾差甚么能事官员陈州去也不曾。〔韩魏公云〕学士先曾委了两员官去了。〔正末云〕可是那两员官去来。〔范学士云〕待制不知。自你上五南采访去了。朝中一时乏人。差着刘衙内的儿子刘得中。女婿杨金吾。到陈州粜米去。好久不见来回话哩。〔正末云〕见说陈州一郡官吏贪污。黎民顽鲁。须再差一员去陈州考察官吏。安抚黎民。可不好也。〔韩魏公云〕待制不知。今日聚集俺多官。正为此事。〔范学士云〕奉圣人的命。着老夫再差一员清正的官去陈州。一来粜米。二来就勘断这桩事。老夫想别人去。可也干不的事。就烦待制一行。意下如何。〔正末云〕老夫去不的。〔吕夷简云〕待制去不的。可着谁去。〔范学士云〕待制坚意不肯去。刘衙内。你让待制这一遭。他若不去你便去。〔衙内云〕小官理会的。老府尹到陈州走一遭去。打甚么不紧。〔正末云〕既然衙内着老夫去。我看衙内的面皮。张千。准备马便往陈州走一遭去来。〔刘衙内做惊科背云〕哎哟。若是这老子去呵。那两个小的怎了也。〔正末唱〕
　　【脱布衫】我从来不劣方头。恰便似火上浇油。我偏和那有势力的官人每卯酉。谢大人向朝中保奏。
　　〔刘衙内云〕我并不曾保奏你哩。〔正末唱〕
　　【小梁州】我一点心怀社稷愁。〔云〕张千将马来。〔张千云〕理会的。〔正末唱〕则今日便上陈州。既然心去意难留。他每都穿连透。我则怕关节儿枉生受。
　　〔云〕二位老丞相和学士听者。老夫去则去。倘有权豪势要之徒。难以处治。着老夫怎处。〔范学士云〕待制再也不必过虑。圣人的命勅赐与你势剑金牌。先斩后闻。请待制受了势剑金牌。便往陈州去。〔正末唱〕
　　【幺篇】谢圣人肯把黎民救。这剑也到陈州怎肯干休。敢着你吃一会家生人肉。哎。看那个无知禽兽。我只待先斩了逆臣头。
　　〔刘衙内云〕老府尹若到陈州。那两个仓官。可是我家里小的。看我分上看觑咱。〔正末做看剑云〕我知道我这上头看觑他。〔做三科〕〔衙内云〕老府尹好没面情。我两次三番与你陪话。你看着这势剑说这上头看觑他。你敢杀了我两个小的。论官职我也不怕你。论家财我也受用似你。〔正末云〕我老夫怎比得你来。〔唱〕
　　【耍孩儿】你积趱的金银过北斗。你指望待天长地久。看你那于家为国下场头。出言语不识娘羞。我须是笔尖上挣■〈门外坐内〉来的千锺禄。你可甚剑锋头博换来的万户侯。〔衙内云〕老府尹。我也不怕你。〔正末唱〕你那里休夸口。你虽是一人为害。我与那陈州百姓每分忧。
　　〔刘衙内云〕老府尹。你不知这仓官也不好做。〔正末云〕仓官的弊病。老夫尽知。〔衙内云〕你知道时。你说仓官的弊病咱。〔正末呵〕
</div>
    <div class="pagination">
<a href="元曲选_page98.html">上一页</a><span>...</span><a href="元曲选_page94.html">94</a><a href="元曲选_page95.html">95</a><a href="元曲选_page96.html">96</a><a href="元曲选_page97.html">97</a><a href="元曲选_page98.html">98</a><span class="current-page">99</span><a href="元曲选_page100.html">100</a><a href="元曲选_page101.html">101</a><a href="元曲选_page102.html">102</a><a href="元曲选_page103.html">103</a><a href="元曲选_page104.html">104</a><span>...</span><a href="元曲选_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
