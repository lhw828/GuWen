<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 130 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 130 页/共 133 页
  </h1>
  <div class="content">
   楔子 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　李幼奴挝伤似玉颜　正名　包待制智赚生金阁 
　　楔子
　　〔冲末扮孛老同卜儿旦儿正末郭成上〕〔孛老诗云〕急急光阴似水流。等闲白了少年头。月过十五光明少。人到中年万事休。老汉是郭二。蒲州河中府人氏。嫡亲的四口儿家属。婆婆王氏。孩儿郭成。媳妇儿李幼奴。我孩儿幼习经史。学成满腹文章。我可为甚么不着他应举去。只因我家祖代不曾做官。恐没的这福分。不如只守着农庄世业。倒也无荣无辱。不意孩儿偶然得了一个恶梦。去寻那卖卦先生。叫做开口灵。整整要一分一卦。他道此卦有一百日血光之灾。只除千里之外。可以躲避。因此连日面带忧容。怎生是好。〔卜儿云〕孩儿。常言道阴阳不可信。信了一肚闷。你信他做什么。〔正末云〕父亲母亲。他叫做开口灵。占的无有不验。无有不准。您孩儿想来。要带了媳妇。同到京城去。一来进取功名。二来躲灾避难。只望父亲容许。〔孛老云〕孩儿。既然你要去。我与你一件宝物。若是得了官便罢。若不得官呵。有我这祖传三辈留下的一个生金阁儿。你将的去。则凭着这生金阁上。也博换得一官半职回来也。〔正末云〕父亲与您孩儿试看咱。〔孛老云〕婆婆将来。〔卜儿拏砌末科云〕老的。兀的不是。〔孛老做接科云〕孩儿。这个便是生金阁儿。〔正末云〕父亲。这生金阁儿。有甚么好处。〔孛老云〕孩儿。你不知道。把这生金阁儿。放在那有风处。仙音嘹喨。若无风呵。将扇子搧动他。也一般的声响。岂不是件宝贝。〔正末云〕父亲。您孩儿不信。须做与孩儿看咱。〔孛老云〕孩儿。你既不信。我把扇子搧动你听。〔做搧动响科〕〔正末云〕是好宝物也。大嫂收了者。则今日好日辰。辞别了父亲母亲。便索长行也〔做拜辞科〕〔卜儿云〕孩儿。一路上小心在意者。〔正末唱〕
【仙吕赏花时】一来我应举京师赴选场。二来我为远去他乡躲祸殃。〔卜儿云〕孩儿也。俺子母每今日别去。不知何日相见。到得京师。你则着志者。〔正末唱〕就拜辞了老爹娘。非是您孩儿自夸得这自奬。我若是不富贵可兀的不还乡。
　　〔正末同旦下〕〔孛老云〕孩儿去了也。俺老两口儿无甚事。只是关着门过日子便了。〔诗云〕离别苦难禁。平安望寄音。虽无千丈线。万里系人心。〔同下〕

第一折

　　〔凈扮庞衙内领随从上诗云〕花花太岁为第一。浪子丧门世无对。闻着名儿脑也疼。只我有权有势庞衙内。小官姓庞名绩。官封衙内之职。我是权豪势要之家。累代簪缨之子。我嫌官小不做。马瘦不骑。打死人不偿命。若打死一个人。如同捏杀个苍蝇相似。平生一世。我两个眼里。再见不得这穷秀才。我若是在那街市上摆着头踏。倘有秀才冲着我的马头。一顿就打死了。若到人家里。见了那好古玩好器皿。琴棋书画。他家里倒有。我家里倒无。教那伴当每借将来。我则看三日。第四日便还他。我也不坏了他的。但若是他同僚官的好马。他倒有。我倒无。着那伴当借将来。则骑三日。第四日便还他。我也不坏了他的。人家有好宅舍。我见了他家里倒有。我家里倒无。搬进去则住三日。第四日就搬了。我也不曾坏了他的。便好道未见其人。先观使数。我这两个小的。是我心腹人。一个叫做张龙。一个叫做赵虎。我心间的事。不曾说出来。他先知道了。这两个小的。好生的聪明。只是我做着衙内。偏生一世里不曾得个十分满意的好夫人。今日纷纷扬扬。下着这一天瑞雪。坐在家里吃酒。可也闷倦。直至郊野外。一来打猎。二来就赏雪。下次小的每安排些红干腊肉。春盛担子。??儿小鹞。粘竿弹弓。花腿闲汉。多鞁几匹从马。郊外打腊走一遭去。〔下〕〔丑扮店小二上诗云〕曲律竿头悬草稕。绿杨影里拨琵琶。高阳公子休空过。不比寻常卖酒家。自家是个卖酒的。今日风又大。雪又紧。少不的也有要买酒荡寒的。我开开这酒铺。烧的这旋锅儿热。看有什么人来。〔正末同旦儿上〕〔正末云〕小生姓郭名成。自离了父母。与浑家进取功名。来到这半途中。染了一场冻天行的病证。方纔较可。天那。怎又纷纷扬扬。下着这大雪。那里是国家祥端。偏生是我上路的对头。大嫂。你且打起精神行动些。〔旦儿云〕好大雪也。〔正末唱〕
　　【仙吕点绛唇】则我这口内嗟吁。腹中忧虑。离家去。可又早一月多余。则我这白发添无数。
　　〔旦儿云〕秀才。想古来也有未遇的人。这般受苦么。〔正末唱〕
　　【混江龙】想前贤不遇。我便似阮嗣宗恸哭在穷途。早知道这般的担惊受恐。我可也图甚么衣紫拖朱。每日慵将书去习。逐朝常把药的那来扶。我这刚移足趾。强整身躯。滑七擦争些跌倒。战笃速直恁艰虞。天也我如今整三十。可着我半路里学那步。〔旦儿云〕秀才。你挣些着。〔正末唱〕但只见黑漫漫同云黯淡。白茫茫瑞雪模糊。
　　〔旦儿云〕秀才。似这般大雪。我和你寻个村房道店。买些酒食荡寒也好那。〔正末云〕大嫂说的是。只此处没有村店。且到前途去再看来。〔唱〕
　　【油葫芦】乱纷纷扯絮挦绵空内舞。疎剌剌风乱鼓。寒凛凛望长天一色粉妆铺。远迢迢遇不着个穷亲故。急煎煎觅不见个荒村务。我身上衣又单。腹中食又无。可甚么书中自有千锺粟。〔旦儿云〕秀才。似这般身上单寒。肚中饥馁。如之奈何。〔正末唱〕没来由下这死工夫。
　　〔旦儿云〕秀才。你到的帝都阙下。博得一官半职。改换家门。也不枉了受这场苦楚。〔正末唱〕
　　【天下乐】想刺股悬头去读书。则我这当也波初。自窨付。怕不的满胸中藏他万卷余。又不曾上春官显姓名。又不曾向皇家请俸禄。哎。也干着了忍三冬受尽苦。
　　〔旦儿云〕秀才。遇着这等风雪。那里避一避咱。〔正末云〕大嫂。咱到这里人生面不熟。投奔谁的是。远远望见一个酒务儿。且到那里避一避风雪。慢慢的入城去来。〔做问科云〕小二哥有酒么。〔店小二云〕官人请里面坐。有酒。〔正末同旦儿入店科〕〔正末云〕打二百长钱酒来。〔店小二云〕理会的。官人。酒在此。〔正末云〕大嫂。俺慢慢的饮一杯酒。〔旦儿云〕这一会儿风雪较小了些儿也。〔正末饮酒科云〕大嫂。这一会纔觉的有些儿暖和哩。〔旦儿云〕秀才。我和你离了家乡。在这里吃酒。不知父母家中。怎生想念我和你也。〔衙内领随从上云〕小官庞衙内。来到这郊野外。是好眼界也呵。这雪越下的大了。远远的那雪影儿里。一个小酒店儿。就避一避雪。小的唤那卖酒的来。〔随从云〕卖酒的。衙内唤你哩。〔店小二云〕有有有。〔见科云〕孩儿是卖酒的。〔衙内云〕兀那厮。你认的我么。〔店小二云〕孩儿每不认的。〔衙内云〕则我便是权豪势要的庞衙内。〔店小二云〕孩儿每知道了。〔随从云〕你这厮。不早来迎接讨打吃。〔衙内云〕小的每休打。着他收拾下干凈阁子儿。等我喝几杯酒去。〔店小二云〕理会的。〔店小二向正末科云〕秀才。你且■〈走朶〉在一壁。这个爷不比别的。他是个衙内。打死人不偿命。我打扫的这所在。干干凈凈了。〔见科云〕爷。打扫的阁子干凈了也。〔衙内云〕我儿。你也有福。我一脚蓦过你家来。你家里九祖都生天哩。我不吃你那酒。小的每。酾我的酒来与他吃。〔随从云〕有酒。〔店小二吃酒科〕〔衙内云〕我这酒比你的酒如何。〔店小二做嘴脸科云〕这酒比我家的越酸了。〔随从云〕咄。〔衙内云〕你酾那酒来我吃。〔店小二云〕理会的。酒到。〔做饮酒科〕〔正末云〕大嫂。你看这人是好受用也呵。〔唱〕
　　【金盏儿】我则见他人马闹喧呼。这人物不寻俗。一羣价飞鹰走犬相随逐。都是些貂裘暖帽锦衣服。虽不见门排十二戟。户列八椒图。你觑那金牌上悬铜虎。玉带上挂银鱼。
　　〔云〕大嫂。我想那壁是个大人的动静。我将这宝物献与他咱。愁甚么不得官做。〔旦儿云〕秀才。他不知是什么人。则怕不中么。〔正末云〕不妨事。我问那小二哥咱。小二哥。那壁是个甚么人。〔店小二云〕你这个秀才。低说些。你还不知道哩。他是权豪势要的庞衙内。打死人不偿命。你问他怎的。〔正末云〕则他是庞衙内。我央及你咱。〔店小二云〕你有甚么话说。〔正末云〕你说去。这里一个秀才。有件稀奇宝贝。献与大人。〔店小二云〕则怕不中么。〔正末云〕不妨事。〔店小二见衙内跪科云〕爷。那壁有个秀才。要将着件宝贝来献与爷。〔衙内云〕这厮敢不是我这里人么。他不知道我的性儿。■〈走朶〉也■〈走朶〉不迭哩。他要来见我。着他过来。〔店小二向正末云〕秀才。爷着你过去哩。〔正末做见科〕〔衙内云〕兀那秀才。你那里人氏。姓甚名谁。〔正末云〕小生姓郭名成。〔衙内云〕你可家住在那里。〔正末唱〕
　　【醉扶归】小生呵家住在河中府。〔衙内云〕曾学什么武艺来。〔正末唱〕幼年间读几行圣贤书。〔衙内云〕这等。你可怎么不做官。〔正末唱〕则为我运拙时乖天不与。〔衙内云〕可知则是一个穷秀才。〔正末唱〕甘分守穷活路。〔衙内云〕你家里有甚么人。〔正末唱〕拜辞了年高的父母。〔衙内云〕你如今往那里去。〔正末云〕我一径的取应往梁园去。
　　〔衙内云〕这厮要应举去的。你要来见我。有甚么勾当。〔正末云〕大人。小生有一件宝贝。献与大人。〔衙内云〕你有甚稀奇宝物。〔正末云〕是个生金阁儿。〔衙内云〕哦。则是个生金阁儿。兀那秀才。你不知道我那库里的好玩器。有妆花八宝瓶。赤色珊瑚树。东海鰕须帘。荆山无瑕玉。瞻天照星斗。没价夜明珠。光灿灿玻璃盏。明丢丢水晶盘。那一件宝物是无有的。休说你这生金阁儿。便是纯金盖一间大房子也有哩。你那件儿有甚么奇异处。叫做宝贝。〔正末云〕大人。这生金阁儿不打紧。若放在有风处吹动。仙音嘹亮。若在无风处。将扇子搧动。也一般的声响。岂不是个宝贝。〔衙内云〕我不信。你将的来我试看咱。〔正末云〕大嫂。将那生金阁儿来。〔旦儿云〕秀才。则怕不中么。〔正末云〕不妨事。〔旦儿云〕这等你将的去。〔正末献砌末科云〕大人。则这个便是生金阁儿。〔衙内云〕拏一把扇子来搧动者。〔正末做搧细乐响科〕〔衙内云〕是好一件宝贝也。〔正末云〕大人。小生岂敢说谎。〔唱〕
　　【金盏儿】听小生说从初。〔衙内云〕可也端的少有。〔正末唱〕这宝贝世间无。〔衙内云〕你可那里得来。〔正末唱〕俺家里祖传三辈牢收取。〔衙内云〕你可要多少钱钞。〔正末唱〕我也不求厚赂但遂意便沽诸。〔衙内云〕我与你些绫罗段疋换的么。〔正末唱〕也不要绫罗和段疋。〔衙内云〕与你些宝贝金珠可好。〔正末唱〕也不要宝贝共金珠。〔衙内云〕你都不要。可要些甚么。〔正末唱〕小生只博个小前程来帝里。便也好将名分入乡闾。
　　〔衙内云〕料着这厮的文章。也不济事。则凭着那件宝贝。要做个官。兀那秀才。你则要做官。这个也不打紧。我与今场贡主说了。大大的与你个官做。小的每便写个帖儿。寄与今场贡主去。说是我说来。就捎一个官儿与他做。〔正末云〕多谢了大人。小生有一个丑浑家。着他拜谢大人。〔衙内云〕你的浑家。要来见我。敢不中么。既是这等。看你的面皮。着他过来。〔正末做向旦儿科云〕大嫂。我将那宝贝献了。大人许我一个官也。你过去把体面拜谢大人者。〔旦儿云〕既然这等。我和你谢去来。〔相见科〕大人。受取妾身几拜咱。〔做拜科〕〔衙内云〕免礼免礼。这浑家十分标致。便好道巧妻常伴拙夫眠。兀那秀才。你有下处么。〔正末云〕小生无下处。则纔到的这酒务儿里避雪哩。〔衙内云〕小的每将两匹马来。与他骑着。跟着我私宅里去来。〔正末云〕既然衙内带挈。俺一同去来。〔同下〕〔店小二云〕整整打搅了我一日。酒也卖不的。你看我这等造化。〔诗云〕今日买卖十分苦。可可撞见大官府。一个钱儿赚不的。不如关门学擂鼓。〔下〕〔衙内同随从再上云〕小的每打扫前后厅堂。把那名人书画。挂将起来。摆上那玩好器皿。着金壶里酾着热酒。铺开那锦裀绣褥。将好台盏来。请过那秀才来者。〔小厮云〕理会的。〔做唤科云〕秀才。爷请。〔正末同旦儿上云〕大嫂。衙内有请。俺同过去见大人来。〔做见科〕〔衙内云〕兀那秀才。我是个小人家儿。你休笑话。〔正末云〕量小生有何德能。着衙内如此般张筵管待。〔唱〕
　　【后庭花】我则见锦裀在床上铺。〔衙内云〕小的每放下那毡帘来。〔正末唱〕兀那毡帘向门外簌。〔衙内云〕炭火上烧着羊肉者。〔正末唱〕我见他兽炭上烧羊肉。〔衙内云〕把酒酾热者。〔正末唱〕金杯中泛醁醑。〔衙内云〕我见你是个读书的人。因此上敬你。〔正末唱〕小生则是一寒儒。〔衙内云〕我和你做个亲属。〔正末唱〕怎敢与衙内认为亲属。量小生有甚福感衙内相盼顾。〔衙内云〕我说的话。你可依的我么。〔正末唱〕但道的都应付〔衙内云〕你可不要推阻。〔正末唱〕并不敢推共阻。〔衙内云〕你的浑家。与我做个夫人。我替你另娶一个。你意下如何。〔正末唱〕他他他从头儿说事故。就就就諕的我麻又酥。道道道别求个女艳姝。待待待打换我这丑媳妇。我我我这面不搽头不梳。那那那有甚的中意处。
　　〔衙内云〕好共歹。我务要换了你的。〔正末唱〕
　　【青哥儿】哎。你怎生的乔为乔为胡做。可不道败坏风俗。〔衙内云〕我要你浑家与我做个夫人。打甚么不紧。这等推三阻四的。〔正末唱〕你原来好模样倒有这般心歹处。便待要拆散妻夫。凤只鸾孤。〔衙内扯正末科云〕你这厮不肯。我更待干罢那。〔正末唱〕他将我这衣领揪捽。〔衙内云〕你若不与我。我着你目下就死。〔正末唱〕就着我目下身殂。我则索祷告天乎。可怜我无辜。放声啼哭。〔衙内云〕好歹将这媳妇与我做个夫人罢。〔正末唱〕哎。不争将并头莲碜可可的带根除。着谁人养活俺那生身父。
　　〔衙内云〕这厮好生无礼。小的每拏大铁锁锁在马房里。扶着他那浑家后堂中去。〔随从做拏科云〕理会的。郭成。你休言语。枉送了你性命。〔正末哭科〕〔唱〕
　　【赚煞】罢罢罢怎干休。难分诉。世做的冯河暴虎。赤紧的先要了我这希奇无价物。又生出百计亏图。哎你个泼无徒。胆大心麤。俺夫妻每负屈衔冤谁做主。你强夺了花枝媳妇。又将咱性命屠毒。〔带云〕哎。早知今日。我不带的浑家出来也罢。〔唱〕方知道美女累其夫。〔下〕
　　〔随从云〕爷。那郭成拏的去。锁在后槽亭柱上哩。〔衙内云〕我那里恇郭成的浑家。这等生的风流。长的可喜。正好与我做个夫人。他来的路儿。可也远了。多把些肥皂与他洗了脸。再搽些胭粉。换些锦绣衣服。在后堂中安排酒肴。庆贺新得的夫人。天阿。也是我一点好心。与我这条儿糖吃。〔诗云〕此生无分得娇容。一床锦被半条空。今朝夺取良人妇。后堂庆喜吃三锺。〔随从云〕还要分付后槽。将这厮收的好者。不要等他溜了。〔同下〕
　　〔音释〕
　　累上声　当去声　盛音呈　??音松　鞁音备　从去声　稕音准　那上声　强溪养切　那音挪　黯衣减切　挦词纤切　剌音辣　粟须上声　窨音去声　禄音路　奔去声　蓦音陌　俗词疽切　逐常如切　服房夫切　行音杭　赂音路　簌苏上声　醑音须　属如上声　福音府　推退平声　姝音朱　中去声　捽音祖　哭音苦　碜森上声　物音务　毒东卢切　长音掌　阿何哥切
　　第二折
　　〔衙内领随从上云〕某庞衙内。欢欢喜喜。拾得一个郭成的浑家。待要做了夫人。谁想他不着趣。百般的不肯。就我看。我这嘴脸。尽也看的过。你道我脸上搽粉。你又不搽粉那。我家中有个嬷嬷。是我父亲手里的人。他可也看生见长我的。如今着他去劝化。不怕不听。小的每与我唤将嬷嬷来者。〔随从做唤科云〕嬷嬷。爷唤哩。〔正旦扮嬷嬷同倈儿上云〕老身是庞衙内家的嬷嬷。衙内呼唤。须索走一遭去。这个是老身的孩儿。唤做福童。他父亲不幸早年亡过。福童。你要学里去。我与你这把钥匙。你若寻我时。到花园里来寻我便是。〔倈儿云〕我孩儿。你道将着这把钥匙。揣在袖儿里。要寻你时。只在后花园里。如今我学里去也。〔下〕〔正旦云〕老身自幼在庞府。看生见长这个衙内。非是一日也呵。〔唱〕
　　【越调斗鹌鹑】则他这兔走乌飞。寒来暑往。春日花开。可又早秋天月朗。断送了光阴。消磨了世况。我如今年纪老。鬓发苍。我做不的重难的生活。只管几件轻省的勾当。
　　【紫花儿序】早辰间放开仓库。晌午里绰扫了花园。未傍晚我又索执料厨房。小丫鬟忙来呼唤道衙内共我商量。岂敢行唐。大走向庭前去问当。〔正旦做见衙内科〕〔唱〕哥哥你有何明降。对老身至尾从头。说短论长。
　　〔云〕哥哥呼唤老身来。有何事干。〔衙内云〕嬷嬷。唤你来别无甚事。我大茶小礼。三媒六证。亲自娶了个夫人。他百般的不肯随顺我。你劝他一劝。劝的他回心转意。我自有重重的赏你。〔正旦云〕哥哥你放心者。老身到那里。不消三言两句。管教他随顺哥哥便了。〔衙内云〕我这夫人。有些■〈忄敝〉拗。嬷嬷。你须放出那蒯通般舌来纔好。〔正旦唱〕
　　【小桃红】老身非敢自夸强。我不比那蒯彻无名望。〔衙内云〕我礼拜磕头。央及你波。〔衙内做拜科〕〔正旦唱〕呀呀呀何须的礼拜磕头把咱央。〔衙内云〕好奶奶。没奈何。好生劝他一劝。〔正旦唱〕直恁般痛着忙。就待要安排共宿芙蓉帐。凭着我甜话儿厮搪。更将些美情儿相向。哥哥也你稳情取金殿锁鸳鸯。〔同下〕
　　〔旦儿上诗云〕天下人烦恼。尽在我心头。浑如秋夜雨。一点一声愁。妾身是郭成的浑家李幼奴。有庞衙内强要了我生金阁儿。又逼我为妻。将俺男儿郭成。锁在马房里。天那。好烦恼杀我也。〔正旦上云〕此间是他卧房门首。〔做入见旦儿科云〕姐姐万福。〔旦儿云〕嬷嬷万福。〔正旦云〕姐姐我问你咱。俺衙内。大财大礼。娶将你来。指望百年偕老。你只是不肯随顺。可是为何。〔旦儿云〕嬷嬷。你那里知道我心中的冤枉也。〔正旦云〕姐姐。你差了也。〔唱〕
　　【凭栏人】则这女聘男婚礼正当。你两下和谐可着人赞扬。哎。你个女艳妆。你心中可怎不思想。
　　〔旦儿云〕嬷嬷。你怎知道。我那里是大财大礼娶的。我本是郭成的浑家。有庞衙内强要了我生金阁儿。又逼我为妻。将俺丈夫锁在马房里。嬷嬷。你可知道我这等冤枉也。〔正旦云〕你若不说。我怎生得知。难道有这等事。〔唱〕
　　【鬼三台】听的他言分朗。諕的我魂飘荡。姐姐也你怎生则撞入天罗地网。俺那厮驴狗儿一片家狠心肠。着谁人好来阻当。〔旦儿云〕嬷嬷。我今日不曾看见丈夫。多敢杀坏了。兀的不痛杀我也。〔正旦唱〕你道他昨来个那埚儿里杀坏了范杞梁。今日个这埚儿里没乱杀你女孟姜。〔旦儿云〕嬷嬷。我待要寻一个大大的衙门。告他去哩。〔正旦唱〕你待要叫屈声冤。姐姐也谁敢便收词接状。
　　〔衙内同随从打听科〕〔旦儿做哭科云〕哎哟。天也。〔正旦唱〕
　　【寨儿令】我见他痛感伤。泪汪汪。〔旦儿云〕当初只为我生的风流。长的可喜。将我男儿陷害了性命。挝了我这面皮罢。〔正旦云〕哎哟。可惜了也。〔唱〕水晶般指甲儿挝破面上。〔衙内同随从做听科〕〔正旦唱〕俺那厮少不的落马身??。不久沦亡。他可便遭贼盗值重丧。
　　【幺篇】多不到半月时光。餐刀刃亲赴云阳。高杆首吊脊梁。驴上碎分张。浑身的害么娘椀大血疔疮。
　　〔衙内做咳嗽科〕〔正旦唱〕
　　【金蕉叶】是谁人村声泼嗓。他壁听在门儿外厢。〔旦儿做惊科云〕嬷嬷。窗儿外有人咳嗽。〔正旦唱〕姐姐也你且休慌心劳意攘。我可便自把那言词说上。
　　〔衙内做见正旦科云〕唗。我养着你个家生狗。倒向着里吠。直被你骂的我好也。〔正旦唱〕
　　【调笑令】息怒波宰相。听老身说行藏。〔衙内云〕你还说甚的。可敢再骂我么。〔正旦云〕哥哥。我不曾说甚来。〔唱〕我道是楚襄王寄语巫山窈窕娘。也不须遮遮掩掩妆模样。早共晚准备下雨席云床。〔衙内云〕你道不骂我。恰纔我都听的了也。〔正旦唱〕我道您哥哥也在城中第一家财帛广。还有那鸦飞不过的田地池塘。
　　〔衙内云〕小的每。这老贱才骂了我许多。还待赖哩。拏绳子来捆了。丢在八角瑠璃井里去。〔随从云〕理会的。〔随从做腰里取绳子捆科云〕嬷嬷。你也不要怨我。自家讨死吃。〔旦儿云〕嬷嬷。兀的不痛杀我也。〔正旦云〕姐姐。等我那孩儿来时。着他与我报雠。天也。谁来搭救我咱。〔唱〕
　　【收尾】罢罢罢我倒做了耕牛为主遭鞭杖。哑妇倾杯反受殃。有一日包待制到朝堂。哥哥也我则怕泄漏了天机白破你那谎。〔同旦儿下〕
　　〔随从做丢科云〕扑冬丢下去了。再搬下井栏石。往下压着。省的那尸首浮起来。嬷嬷。你倒好了。也落的一个水葬哩。〔做回话科云〕爷。小的每把嬷嬷着绳子捆了。丢在八角瑠璃井里死了也。〔衙内云〕这嬷嬷便死了。还有郭成哩。一发拿来。就在他浑家根前。着铜■〈釒算斤〉切了头者。〔随从云〕理会的。郭成。你的浑家送了我衙内便罢了。你百忙里不肯。如今着我来■〈釒算斤〉了你头哩。赵虎。你揪着头发。我提起这铜■〈釒算斤〉来。磕叉。〔做跌倒科云〕哎哟。諕杀我也。〔郭成做倒地复起来跑下〕〔随从做惊科见衙内云〕爷。怪事怪事。只见日月。交食。不曾见辘轴退皮。爷着小厮每把郭成拿在那马房里。对着他浑家面前。他便按着头。我便提起铜■〈釒算斤〉来可叉一下。刀过头落。那郭成提着墙。跳过头去了。〔衙内云〕??。怎么提着墙。倒跳过头去了。〔小厮云〕呸。是提着头跳过墙去了。〔衙内云〕强魂强魂。休要大惊小怪的。不妨事。明日是正月十五日。赏元宵。多着些伴当每。拿着些棍棒。跟着我赏元宵去来。〔同下〕
　　〔音释〕
　　嬷魔上声　断端去声　量平声　论平声　撇音鳖　拗音要　埚音窝　挝庄瓜切　??音庄　重平声　嗓桑上声　■〈釒算斤〉音闸　辘音鹿
　　第三折
　　〔社火鼓乐摆开科〕〔外扮老人里正同上云〕老汉王老人。这个是刘老人。时遇元宵节令。预赏丰年。城里城外。不论官家民户。都要点放花灯。与民同乐。老的。咱每做火儿看灯。走一遭去来。〔做看灯科〕〔衙内领随从上云〕今日是元宵节令。小的每随俺看灯耍子去。〔魂子提头冲上打科〕〔衙内做慌云〕那里这个鬼魂打将来。好怕人也。走走走。〔下〕〔魂子追赶老人里正社火鼓乐同众慌下〕〔衙内再上云〕小的每。这鬼魂好狠哩。我们这等跑。他倒越追上来。走走走。〔魂子再上赶科〕〔衙内云〕这鬼魂又赶将来了。諕杀我也。小的每扶着我回去罢。这灯也看不成了。〔下〕〔店小二上诗云〕买卖归来汗未消。上床犹自想来朝。为甚当家头先白。晓夜思量计万条。自家是个卖酒的。在此处开着个酒店。但是那南来北往。做买做卖。推车打担。都来我这店里买酒吃。今日早把这旋锅儿烧的热些。等那买酒的人来。好荡与他吃。〔老人里正谎上云〕走走走。如今那没头鬼不来了。老的。我们有了这些年纪。眼里并不曾见这怪异。险些儿被他吓死。我们且到这酒店里吃几杯酒。定一定胆。店小二。我们要买酒吃的。打二百长钱酒来。〔店小二云〕有有有。新篘的美酒。老的。请里面坐。〔老人云〕恰纔渐渐喘息定了。慢慢的吃几杯儿。〔正末扮包拯便衣领张千上云〕老夫姓包名拯。字希仁。乃庐州金斗郡四望乡老儿村人氏。官封龙图阁待制。正授南衙开封府尹之职。奉圣人的命。着老夫西延边赏军回来。时遇上元节令。纷纷扬扬。下着国家祥瑞。张千。分付头踏。远远的在前面自去。等我在后慢慢行者。〔唱〕
　　【南吕一枝花】我可便上西延离汴京。押衣袄临京兆。我也不辞年纪老。岂惮路途遥。想着宰相官僚。请受了这千钟禄难虚耗。怎不的秉忠心佐圣朝。今日在鹓鹭仙班。到后来图写上麒麟画阁。
　　【梁州第七】我也则为那万般愁常萦心上。两条恨不去眉梢。急回身又遇着新春到。我只见寒梅晚谢。冻雪初消。傍几家儿村鸡哑哑。隔半程儿野犬哰哰。妆点来则恁的景物萧条。可不道有丹青也便巧笔难描。我我我看了些青渗渗峻岭层峦。是是是行了些黄穰穰沙堤得这古道。呀呀呀兀良早过了些碧澄澄野水横桥。归来路杳。袅丝鞭羡杀投林鸟。薄暮也在荒郊。怎当这疲马西风雪正飘。说不尽寂寥。
　　〔张千云〕相公。风又大。雪又紧。远远的有个酒务儿。略避一避风雪。就买些酒吃。可不好也。〔正末云〕张千。你说的是。兀的不是个酒务儿。〔唱〕
　　【牧羊关】草刷儿向墙头挑。醉八仙壁上描。盖造的潇洒清标。写着道酒胜西湖。店欺着东阁。〔带云〕看你这村野去处。有什么整齐的。〔唱〕止不过瓦钵内斟村酿。那里有金盏内泛羊羔。你待写着大样儿留人醉。我道不饮呵可便从他来酒价高。
　　〔云〕张千。接了马者。〔张千云〕牢坠镫。〔正末见店小二〕〔张千做打小二科云〕卖酒的。快打扫干凈阁子儿。酾热酒来。把马牵到后头。与我细切草烂煑料。把马喂着。不要塌了膘。你若着人偷了鞍子。剪了马尾去。我儿也。你眼睫毛我都挦掉了你的。〔店小二云〕你看这厮。他也是个驴前马后的人。怎么不由分说。便将我飞拳走踢只是打。我且忍着。教他着我的道儿。〔张千云〕店小二将酒来。我与相公递一杯酒。〔做跪送科云〕相公。一路上风寒。孩儿每孝顺的心。请满饮一杯。〔正末云〕孩儿也。大风大雪。你两只脚伴着我这四只马蹄子走。你先吃这锺儿酒者。〔张千云〕相公不吃。与孩儿每吃。孩儿就吃。〔做接科〕〔正末云〕孩儿也。你吃下这锺酒去。可如何。〔张千云〕您孩儿吃下这锺酒去。便是旋添绵。〔正末云〕怎么是旋添绵。〔张千云〕孩儿吃下这杯酒去。添了件绵团袄一般。〔吃科〕〔做打店小二科云〕我打你这个弟子孩儿。你见我打了你几下。拏这么冰也似的冷酒与我吃。把我牙都冰了。吃下去。肚里就似割得疼的。你还立着哩。快酾热酒来。〔店小二云〕我知道。〔做背科云〕我如今可酾滚热的酒与他吃。我荡这弟子孩儿。〔张千云〕快将热酒来。〔店小二云〕酒热酒热。〔张千云〕相公。天道寒冷。热热的酒儿。请满饮一杯。〔正末云〕孩儿也。你一路上还辛苦似我。这锺酒也是你吃。〔张千云〕这锺酒又着孩儿每吃。谢了相公。〔做叩头吃酒科云〕哎哟。好热酒。荡了喉也。〔正末云〕孩儿吃下这杯酒去。又与你添了一件绵搭??么。〔做打店小二科云〕我打你个促搯的弟子孩儿。酾这么滚汤般热酒来荡我。把我的嘴唇都荡起料浆泡来。我儿也。你讨分晓。我筋都打断了你的。再酾酒来。〔店小二做背科云〕这纔出了我的气。我如今可酾些不冷不热。兀兀秃秃的酒与他吃。〔张千云〕将酒来。相公。孩儿每酒勾了。相公请饮一杯儿。〔正末云〕张千。可不道三杯和万事。一醉解千愁。孩儿。我且不吃。一发等你吃了这锺。凑个三杯。可不好那。〔张千云〕相公又不吃。又与孩儿每吃。孩儿只得吃了。凑个三杯。〔做战科〕〔正末云〕孩儿也。你吃了这几锺酒。怎么打起战来。〔张千云〕您孩儿多衣多寒。〔正末云〕孩儿。你连吃这几锺。身上可温和了。老夫一路上鞍马劳倦。我有些腿疼。过来与我搥一搥背。〔张千云〕理会的。〔做搥背科〕〔店小二云〕你个弟子孩儿。吃了两锺酒。佯风诈冒。手之舞之的打我。你敢再来打我么。〔张千云〕我儿也。你还强嘴哩。你休往城里来。我若前街上撞见你。一无话说。我若后巷里撞见你。一只手揪住衣领。举起我这五指阔无缝的拳头。则一拳。〔做打正末科〕〔正末云〕张千。怎的。〔张千慌科云〕恰纔相公赏了孩儿每几锺酒。店小二这厮无理。他则道我醉了。他欺负我。他见我与相公搥背。他看着我揎拳攞袖。舒着拳头要打我。我说你要打我。可是我没有手的。我也少不的还你一拳。不想失错了。可可打了相公背上。〔正末云〕假似你手里拏着把刀子可怎了。〔张千云〕您孩儿须认的爹哩。〔正末云〕张千。看马去。〔张千云〕理会的。〔店小二云〕我着这弟子孩儿打杀我也。我且后面执料去咱。〔下〕〔正末云〕隔壁阁子里有人吃酒。我是听咱。〔老人云〕老的。今日是上元节令。家家翫赏。好便好。则多了这没头鬼。老的。你满饮一杯。〔里正云〕老的先请。〔老人云〕也罢。我先饮。嗨。老弟子孩儿。可忘了浇奠。〔做浇奠科云〕头一锺酒。愿天下太平。第二锺酒。愿黎民乐业。做官的皆如卓鲁。令史每尽压萧曹。轻徭薄税。免受涂炭者。〔正末云〕你听那厮。倒也说的好。〔唱〕
　　【贺新郎】他那里擎杯举酒对天浇。现如今五谷丰登。万民安乐。卖弄他田蚕十倍收成了。说不尽庄家庄家这好。还待要薄税轻徭。他道官长每如卓鲁。令史每压萧曹。高眠莫被闲愁搅。似这等人心无厌足。则怕天也填不的许多凹。
　　〔正末做■〈扌班〉老人科云〕唱喏。〔老人慌科云〕哎哟。没头鬼又来了。〔做见正末科云〕呸。我道是没头鬼。原来是这个老弟子孩儿。则被你諕杀我也。〔张千云〕??。休胡说。是包包包。〔正末云〕包什么。〔张千云〕众老儿。我要买一包丝绵可有么。〔正末云〕张千靠后。〔老人云〕兀那老子。你要替我唱喏。你也叫一声。老人家。我唱喏哩。我们便知道了。可怎么不做声不做气。猛可里从背后■〈扌班〉将我过来。唱上个喏。且是你这脸生的俊。把我们吓这一跳。我把你个无分晓的老无知。〔张千云〕??。是龙龙龙。〔正末云〕什么龙。〔张千云〕我说你那两个敢有些耳聋。〔正末云〕这厮靠后。〔老人云〕我把你个老不死的老贼。〔张千云〕??。是图图图。〔正末云〕什么图。〔云〕我问你老人家。你却纔说有什么没头鬼。〔老人云〕你不知。听我说与你。俺每都是在城的老人里正。今日是上元节令。俺往城里看灯去来。撞见个没头鬼。手里提着头。赶着众人打。俺们害慌。权躲在这酒务儿里吃杯酒。你恰纔不做声不做气。■〈扌班〉将我过来。唱上个喏。我则道没头鬼又来了。故此说着这没头鬼。〔正末云〕老夫不知。休怪休怪。〔老人云〕你去你去。不怪你。我们也不吃酒了。各回家去也。〔同里正下〕〔正末云〕自从我离朝。谁想有这等跷蹊事也。〔唱〕
　　【牧羊关】他那里纔言罢。諕的我魂暗消。离城中则半载其高。可怎么白日神嚎。到黄昏鬼闹。我半生多正直。怎见这蹊跷。只今的离村疃犹然早。〔云〕张千。将马来。〔张千云〕理会的。〔正末唱〕我和你到皇都赴晚朝。
　　〔行科〕〔魂子上做转科〕〔正末云〕呸。好大风也。别人不见。老夫便见。我马头前这个鬼魂。想就是老人们所说没头的鬼了。兀那鬼魂。你有甚么负屈衔冤的事。你且回城隍庙中去。到晚间我与你做主。速退。〔魂子踅下〕〔正末云〕张千。休回私宅。跟的我径往开封府里去来。〔行科〕〔张千云〕喏。在衙人马平安。抬书案。〔正末云〕张千孩儿。与你十日假限。到我私宅中。取的铺盖来。就问谁该当直。〔张千云〕今日谁该当直。〔娄青上云〕小人娄青便是。哥。你回来了也。改日与你洗尘。恕罪恕罪。〔张千云〕兄弟。我如今下班去也。〔下〕〔娄青做见正末科云〕喏。该是孩儿每娄青当直。〔正末云〕娄青。该你当直。你敢勾人去么。〔娄青做笑科云〕爷不问。您孩儿也不敢说。您孩儿怎么不敢勾人。有个混名儿。唤做催动坑哩。〔正末云〕怎生唤做催动坑。〔娄青云〕当初一日。爷着您孩儿勾人去。听的说您孩儿到。都逃窜的一个也没了。我回头一看。则有一个土坑。我将那勾头文书。放在那土坑上。喝了一声。兀那土坑。你跟的我开封府里回话去来。我在前面走。那土坑在后面速碌碌速碌碌跟将您孩儿来了。因此上唤做催动坑。〔正末云〕好儿。我如今着你勾人去。〔娄青云〕您孩儿就去。〔做忙走科〕〔正末云〕娄青。你转来。你勾谁去。〔娄青云〕知他勾谁。〔正末云〕你与我勾将那没头鬼来。〔娄青做慌跪科云〕人便好勾。没头鬼怎生勾的他。〔正末云〕你可不道是催动坑哩。〔娄青云〕爷。这一会儿催不动了也。〔正末唱〕
　　【哭皇天】则你那催动坑刚纔道。可怎生这公事便妆幺。则你那口是祸之苗。〔娄青做打脸科云〕你怎么多嘴。〔正末唱〕舌是斩身刀。〔带云〕娄青。〔唱〕你与我去城隍根前祝祷。〔娄青云〕爷着孩儿祝祷甚的。〔正末唱〕你说与那衔冤的业鬼。屈死的冤魂。你着他今宵插状。此夜呈词。你道这包龙图专在南衙里南衙里等待着。〔娄青云〕您孩儿知道了。便勾去。〔正末云〕娄青你转来。天色还早哩。〔娄青云〕这等多早晚去。〔正末唱〕直等的金乌向山坠。银蟾出海角。
　　〔娄青云〕您孩儿便依着爷的言语。对城隍神道祝祷了。他两个耳朵是泥塑的。怕不听见。〔正末云〕娄青。我与你一道牒文去。〔唱〕
　　【乌夜啼】你与我速赴城隍庙。将牒文火内焚烧。早将那没头的业鬼提来到。〔娄青做怕科云〕哎哟。这城隍庙是鬼窝儿里。三更半夜。只是娄青一个自去。怕人设设的。怎好。〔正末唱〕諕的他怯怯乔乔。絮絮叨叨。諕的他战簌簌的把不定腿脡摇。可扑扑的按不住心头跳。你这厮。若违拗。〔带云〕你看我这剑者。〔唱〕我着剑分了你肢体。切了你脂膏。
　　〔云〕娄青。〔娄青云〕有。〔正末云〕娄青。今夜晚间。将着这道牒文。直至城隍庙中。烧了这道牒文。你将那衔寃负屈的鬼魂。都着他开封府里来。老夫亲自问这一桩公事。〔娄青云〕爷。这个正叫做没头公事。便要问时怕也难应心么。〔正末唱〕
　　【黄钟尾】我若是不应心今夜便辞了宣诏。〔娄青云〕爷。应的口么。〔正末唱〕我若是不应口今番不姓包。〔娄青云〕您孩儿多早晚时候去。〔正末云〕天色早哩。〔唱〕直等的初更残二鼓交。把冤魂摄来到。审个真实。问个下落。杀人贼便拿捉。赴云阳向市曹。将那厮高杆上挑。把脊筋来吊。我着那横亡人便得生天。众百姓把咱来可兀的称赞到老。〔下〕
　　〔娄青云〕我娄青领着包待制这一道牒文。到城隍庙勾那没头鬼去。你道活人好见鬼的。可不是死。我待不去来。他又要切了我的头。也是个死。我想这铜■〈釒算斤〉一■〈釒算斤〉。■〈釒算斤〉将下来。这脖子上好不疼哩。头又切断了。不如被鬼諕死倒不疼。又落得个完全尸首。只得捱到今夜晚间。三更时分。将着牒文。到城隍庙里勾鬼去。常■〈扌弃〉着个死罢。〔暂下〕〔拿灯笼再上云〕这早晚是三更也。我提了灯笼。怎么这一会儿越怕将起来。你听那房上的瓦。各剌剌各剌剌。墙上的土。速碌碌速碌碌。有鬼也。有鬼也。〔做拿灯照科云〕嗨。原来是风吹的这箬叶儿响。我白日里就与那道官说来。教他把庙门则半掩着。来到门外果然还不曾上拴哩。〔做推庙门入庙科云〕待我推开这门来。〔惊科〕早是一个冷风阵。从里面吹将出来。哎哟。灯也灭了。敢这没头鬼预先在那里等我。〔做进门科云〕呸。百忙里腿转筋。这个是二门。这个是两廊。这个是正殿。〔做放下灯笼跪科云〕城隍爷爷。包待制大人的言语。教我勾没头鬼来。爷爷可怜见。我有这牒文在此。可可的我的灯笼。刚到门就灭了。那里讨火烧他。呸。这琉璃里不是灯。待我踏着櫈。点这灯下来。〔做上櫈倒科云〕呸。百忙里又踹虚了。教我吃着一惊。待我先点在灯笼里了。便有风来。也不怕他。〔做取灯笼罩儿点上灯烧纸科云〕爷爷可怜见。〔内响科〕〔做怕科云〕有鬼。有鬼。〔做倒科〕〔魂子做提头上扶起娄青科〕〔娄青云〕这扶我的是谁。〔魂子云〕我是没头鬼。〔娄青看科云〕好怕人。当真是没头鬼。〔魂子做应科云〕是。〔娄青云〕你这没头鬼。包待制勾你哩。你跟我去来。〔魂子应科同下〕
　　〔音释〕
　　篘叉搜切　傍去声　渗森去声　寂精妻切　挑上声　阁高上声　酿泥降切　旋去声　揎音宣　攞罗上声　乐音涝　凹音腰　嚎音毫　疃汤卵切　祝去声　角音皎　落音涝　提之卯切
　　第四折
　　〔正末领祗候张千排衙上〕〔张千幺喝科云〕左右伺候。大人坐堂。要问事哩。〔正末云〕今夜灯烛荧煌。如同白日。正好问这桩公事也呵。〔唱〕
　　【双调新水令】透襟怀一阵冷风吹。则他这闭长空暮云都退。显出那碧澄澄天气爽。明皎皎月光辉。厮和着灯焰相窥。照耀的似白日。
　　〔云〕娄青好不干事。可怎生这早晚不见来也。〔娄青上云〕来到衙门首了。不知他有也是无。待我叫他一声。没头鬼。〔魂子随上做应科云〕哎。〔娄青云〕你则在这里。我报复去。〔魂子云〕我知道。〔娄青见正末做跪科云〕孩儿每娄青来了也。〔正末云〕娄青。曾见什么人来。〔娄青云〕没。我则见鬼来。〔正末云〕你勾的鬼如何。〔娄青云〕有有有。被我劈头毛采将来了。〔正末云〕与我拿将过来。〔娄青云〕理会的。我出的这门来。我唤他一声。没头鬼。〔魂子云〕哎。〔娄青云〕大人唤你哩。你过去。有甚么冤枉事。你自说波。〔娄青见正末科云〕当面。〔正末云〕娄青。你着他说那词因。〔娄青云〕大人分付。着你说那词因。〔娄青做听扯祗候科云〕你听见么。〔祗候云〕我不听见。〔娄青云〕我也不听见。〔正末云〕可怎生他不言语。将娄青抢出去。〔张千做叉娄青科云〕出去。〔娄青做跌出门科云〕悔气。这没头鬼在门外叫声应声。怎么紧要去处。倒不做声。莫不是他去了么。待我再叫他一声。没头鬼。〔魂子应科云〕哎。〔娄青云〕你在那里来。〔魂子云〕我害饥也。买个蒸饼吃哩。〔娄青云〕这厮还要打诨。你要去吃蒸饼。兀的你手里现拿着个馒头哩。你快过去。〔做见正末科云〕没头鬼。你说。〔正末云〕他怎生又不言语。抢出去。〔张千做叉出门科娄青云〕原来他不曾过去。待我再叫他一声。没头鬼。〔魂子应云〕哎。〔娄青云〕你怎么又不过去。〔魂子云〕我过去不得。〔娄青云〕你为甚么过去不得。〔魂子云〕被那门神户尉当住我。因此上过不去。〔娄青云〕你何不早说。〔娄青见正末科云〕大人可怜见。这个没头鬼被门神户尉当住。因此上不敢过来。〔正末云〕是阿。大家小家。各有个门神户尉。〔诗云〕老夫心下自裁划。你将银钱金纸快安排。邪魔外道当拦住。只把屈死冤魂放入来。〔唱〕
　　【沉醉东风】则我那开封府门神户尉。你与我快传示莫得延迟。你教他放过那屈死的魂。衔冤的鬼。只当住邪魔恶祟。〔娄青云〕烧了这纸钱。你看好冷风也。〔正末唱〕我则见黯黯的愁云惨雾迷。嗨。可早变的来天昏也那地黑。
　　〔魂子见正末跪科〕〔正末云〕别人不见。老夫便见。灯烛直下。跪着一个鬼魂。好是可怜人也。〔唱〕
　　【庆东原】纸钱向身边挂。人头向手内提。向前来紧靠着灯前跪。我这里叮咛的问你。你家住在那里。〔魂子云〕孩儿每河中府人氏。〔正末唱〕姓甚名谁。〔魂子云〕姓郭名成。〔正末唱〕你可也做财主做经商。为黎庶为官吏。
　　〔魂子云〕孩儿是个秀才。〔正末云〕兀那鬼魂。你将那屈死的词因。备细诉来。老夫与你做主。〔魂子云〕孩儿每姓郭名成。本贯河中府人氏。嫡亲的四口儿家属。有一双父母年高。浑家李氏。我因做了一个恶梦。去市上算卜。道我有一百日血光之灾。千里之外。可以躲避。小生来到家中。辞别了父母。一来躲避灾难。二来进取功名。行至中途。时遇冬天。风又大。雪又紧。在一个小酒务儿里饮酒。正撞着权豪势要的庞衙内。强夺了我生金阁儿。又要我浑家为妻。见小生不从。将我铜■〈釒算斤〉下一命身亡。我一灵儿真性不散。投至的见爷爷呵。可怜我这等冤枉。天来高。地来厚。海来深。道来长。〔词云〕因此一点冤魂终不散。日夜飘飖枉死城。只等报得冤来消得恨。纔好脱离阴司再托生。即今上元节令初更候。正遇庞姓无徒出看灯。被我绕着街头追索命。吵的游人大小尽担惊。也是千难万难得见南衙包待制。你本上天一座杀人星。除了日间剖断阳间事。到得晚间还要断阴灵。只愿老爷怀中高揣轩辕镜。照察我这悲悲痛痛。酸酸楚楚。说无休诉不尽的含冤负屈情。〔正末云〕兀那鬼魂。到明日我与你做主。你且退者。〔魂子云〕娄青哥哥。你还送我一送儿去。我有些怕鬼。〔娄青云〕唗。〔魂子下〕〔正末云〕天已明了也。张千。抬出放告牌去。〔张千云〕理会的。〔旦儿领倈儿上云〕冤枉也。〔正末云〕张千。是甚么人声冤。着他过来。〔张千云〕兀那妇人。你过去当面。〔旦儿同倈儿见正末跪科云〕〔正末云〕兀那妇人。你为何声冤。说你那词因来。〔旦儿云〕小妇人是河中人。唤做李幼奴。大人可怜见。我告着庞衙内。强要了我生金阁儿。又逼我为妻。将俺男儿郭成杀坏了。这个是嬷嬷的孩儿福童。将他母亲推在八角琉璃井里死了。望青天老爷。与小妇人做主咱。〔正末唱〕
　　【鴈儿落】昨宵个牒城隍将怨鬼提。到今日放南衙果有冤词递。原来是庞衙内使尽他狼虎威。生拆散你这鸳鸯对。
　　【得胜令】呀。他敢将萧何律做成衣。将罪犯满身披。谁许他谋了财又要谋人命。谁许他夺人妻逼做妻。直恁的无知。那嬷嬷担何罪。死的个堪悲。我与你勾他来问到底。
　　〔云〕兀那妇人。你两个且在司房里住者。〔旦儿同倈儿下〕〔正末云〕娄青你与我买羊去。〔娄青云〕理会的。买了羊也。〔正末云〕娄青。你与我挂画者。〔娄青云〕画也挂好了。〔正末云〕与我请人去。〔娄青做应便走科〕〔正末云〕娄青你转来。你请谁去。〔娄青云〕知他请谁去。〔正末云〕与我请将庞衙内来。〔娄青云〕老子也。怎么要请他。他是个不好惹的。官差吏差。来人不差。大着胆请他去。此间是庞府门首。〔做咳嗽科〕〔庞衙内上云〕是什么人在门首。〔娄青做见跪科云〕孩儿每是衙门中的娄青。有包待制差我来请大人哩。〔衙内云〕包待制他请我怎的。他意思则是怕我。你说去道我便来也。〔娄青云〕理会的。〔见正末科云〕小人请的衙内来了。〔正末云〕道有请。〔娄青云〕爷有请。〔衙内做见科云〕老宰辅。量小官有何德能。敢劳置酒相请。〔正末云〕老夫西延边赏军纔回。专意请衙内饮一杯。衙内请坐。老夫年纪高大。多有不是处。衙内宽恕咱。从今已后。咱和衙内则一家一计。〔衙内云〕老宰辅说的是。和咱做一家一计。〔正末云〕衙内。老夫西延边赏军回来。得了一件稀奇的宝物。着衙内看咱。〔衙内云〕是何物。〔正末云〕是一个生金塔儿。塔儿不稀罕。放在那桌儿上。有那虔心的人。拜三五拜。塔尖上有五色毫光真佛出现。〔衙内云〕这个不打紧。我有个生金阁儿。放在有风处。仙音嘹亮。无风处用扇子搧着。也一般的响动。〔正末云〕老夫不信。〔衙内云〕小的每快去家中取来。〔小厮云〕生金阁儿取来了也。〔衙内云〕放在桌儿上。着扇子搧动咱。〔娄青做搧细乐响科〕〔正末云〕是一件好东西。真是无价之宝。〔娄青云〕那里是生金阁响。死了我丈人回灵哩。〔正末云〕衙内。老夫难的见此宝物。怎生借与我老妻一看。可不好那。〔衙内云〕老宰辅将的看去。咱则是一家一计。〔正末唱〕
　　【沽美酒】略使些小见识。智赚出杀人贼。这场事天教还报你。我可便有言语敢题。并不要你还席。
　　〔衙内云〕老宰辅不要我还席。好快活也。咱则一家一计。吃个尽兴方归。〔正末唱〕
　　【太平令】■〈扌弃〉了个醄醄沉醉。直吃的尽兴方归。〔衙内云〕从今后一家一计。〔正末唱〕庞衙内有权有势。更和俺包龙图一家一计。你若是这里。等的。也不消半刻。我可便剐的你身躯粉碎。
　　〔云〕筵前无乐。不成欢乐。娄青。与我唤将个歌者来。〔旦儿领倈儿上跪科云〕冤屈也。〔正末云〕兀那妇人。你告谁。〔旦儿云〕我告庞衙内。〔正末云〕衙内。他告你哩。〔衙内云〕咱则一家一计。〔正末云〕衙内。那妇人说你强要了他生金阁儿。是也不是。〔衙内云〕恰纔那个阁儿便是。〔正末云〕说你强要他为妻。又将他男儿郭成杀坏了。是也不是。〔衙内云〕是我斗他耍来。〔正末云〕又将嬷嬷推在井中身死。是也不是。〔衙内云〕也是。也是。〔正末云〕娄青。将纸墨笔砚来。着衙内画个字者。〔娄青云〕理会的。爷依着画个字。左右一家一计。〔衙内云〕是我来。是我来。我左右和老包是一家一计。〔正末做努嘴科云〕娄青。与我拿下去。〔娄青做拿科云〕爷请出席来。左右一家一计。〔衙内云〕老儿。你敢怎么。〔正末云〕娄青。将枷来。将庞衙内下在死囚牢里去。〔娄青做拿枷套衙内科云〕衙内。请上枷。〔衙内云〕老儿。这个须不是一家一计。〔正末云〕一行人听我下断。庞衙内倚势挟权。混赖生金阁儿。强逼良人妇李氏为妻。擅杀秀才郭成。又推嬷嬷井中身死。有伤风化。押赴市曹斩首示众。嬷嬷孩儿福童。年虽幼小。能为母亲报雠。到大量才擢用。将庞衙内家私。量给福童一分为养赡之赀。郭成妻身遭凌辱。不改贞心。可称节妇。封为贤德夫人。仍给庞衙内家私一分。护送还乡。侍奉公婆。郭成特赐进士出身。亦被荣名。使光幽壤。〔旦儿倈儿同拜谢科〕〔正末词云〕则为这庞衙内倚势多狂狡。扰良民全不依公道。穷秀才献宝到京师。遇贼徒见利心生恶。反将他一命丧黄泉。恣奸淫强把佳人要。老嬷嬷生推落井中。比虎狼更觉还凶暴。论王法斩首不为辜。将家缘分给诸原告。李幼奴贤德可褒称。那福童待长加官爵。若不是包待制能将智量施。是谁人赚得出这个生金阁。
　　〔音释〕
　　荧音盈　和去声　日人智切　划胡乖切　祟音岁　黑亨美切　识伤以切　贼则平声　席星西切　醄音桃　兴去声　的音底　刻康美切　恶袄去声　爵剿去声
　　题目　李幼奴挝伤似玉颜
  </div>
  <div class="pagination">
   <a href="元曲选_page129.html">
    上一页
   </a>
   <span>
    ...
   </span>
   <a href="元曲选_page125.html">
    125
   </a>
   <a href="元曲选_page126.html">
    126
   </a>
   <a href="元曲选_page127.html">
    127
   </a>
   <a href="元曲选_page128.html">
    128
   </a>
   <a href="元曲选_page129.html">
    129
   </a>
   <span class="current-page">
    130
   </span>
   <a href="元曲选_page131.html">
    131
   </a>
   <a href="元曲选_page132.html">
    132
   </a>
   <a href="元曲选_page133.html">
    133
   </a>
   <a href="元曲选_page131.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
