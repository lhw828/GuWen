<!DOCTYPE html>
<html>
<head>
    <meta charset="UTF-8">
    <title>六十种曲昙花记 - 第 10 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲昙花记 - 第 10 页/共 21 页</h1>
    <div class="content">〔外〕歌罢筵收夜色阑。



〔末生〕天厨香积一般餐。

〔贴〕琱柈吐出浑无恙。



〔合〕始信江南有脍残。

〔生吊场〕一从云水已萧然。何意重登歌舞筵。旧日风情磨灭尽。这回眞个火中莲。师父相挈到郭汾阳家。汾阳都不复识我面貌。神仙妙用。如此妙哉。行云流水。不妨便宿王家。且待我打坐片时。免生昏散。〔花神上〕百花娘子占芳菲。万紫千红好让谁。独怜靑帝能相护。妒杀封家十八姨。妾乃汾阳园中花神是也。奉西方祖师命令。我假扮作汾阳府中侍妾红绡。去试木西来道念。来此就是他的宿馆。不免叫开门开门。〔生〕何人叩门。〔开门科〕呀。小娘子何来。〔神〕妾乃汾阳侍女红绡是也。弦歌选伎。窃自恨于朱颜。琴瑟和声。愿永谐于白发。今见师父道素襟怀。英雄气色。使妾半生惬愿。一见输心。妙选才调。非止如卓女之奔相如。渴慕英贤。敢自附红拂之归李靖。惟师见容。〔生〕说那裏话。贫道雄心尽刬。欲念全消。旣归道门。更持僧律。任他天女。觑为革囊。岂放摩登。毁吾戒体。汾阳乃一世豪杰。三事大臣。汝为其家姬。岂可犯此宵露。败彼门风。便当速回。勿贻后悔。〔神〕师父差矣。岂不闻婆须唼舌。不碍成眞。罗什吞针。犹然畜妇。何况我师乎。朱门甚密。淸漏已沈。妾旣呈身。理无退步。惟师裁之。〔生〕胡说。彼大菩萨如污泥莲花。妙在不染。我初学人如洪炉点雪。岂敢试尝。便请速回。迟必取悔。 

【金谷园】〔神〕朱门闭叹终无下梢。靑鬓老问几时还少。征歌舞何年是了。因此我这红绡待学红拂访英豪。

【嘉庆子】你雄姿秀骨风度好。瞥然见把人魂消。又不是琴心相挑。一意愿咏桃夭。谐白发附靑霄。

【忒忒令】〔生〕托身在烟峦霞峤。那管你风情月调。旣撇却兔丝了。旣撇却兔丝了。岂复惹闲花草。虚劳你神女阳台。自信襄王梦寂寥。

【伊令】〔神〕知君当日原是济时豪。女萝袅袅愿得附松乔。况値此淸漏正沈朱门悄。锦衾罗荐。问明日天涯远道。燕约莺期。百岁鹣鹣在此宵。

【品令】〔生〕你花容月貌。空自逞妖娆。我守着寂寞禅心。我守着寂寞禅心。衠一味冰淸玉皎。梅花信杳。桃源路遥。好收拾锦堂中风月。好收拾锦堂中风月。休卖弄朱颜。只把蛾眉自描。

【玉交枝】〔神〕于飞堪效。雨云期休辞暮朝。念奴亦是连城宝。一宵儿千金怎消。已来河畔鹊塡桥。空归洞口花相笑。谐凤侣寒更正寥。怕鸡叫房栊淸晓。

【豆丝黄】〔生〕休拨琵琶别调。我这裏贞心怎撩。只道你是兰蕙坚操。只道你是兰蕙坚操。郭府红绡。谁知你是花柳风骚。侯门女妖。休恁苦相邀。休恁苦相邀。缠枝叶转生祸苗。

【江儿水】〔神〕玉镜人归峤。秦楼女嫁萧。仙家种玉蓝田好。金屛牵线红丝巧。桃花引入天台妙。劝你不须推调。成就一夕云翘。须仗五百年前月老。

【川拨棹】〔生〕令人恼。我铁石心怎变了。可惜你柳媚花娇。可惜你柳媚花娇。沾惹了烟藤露梢。玷侯门犯正条。污鸾钗羞凤箫。

【尾声】繁华弃掷因求道。论弦歌吾家不少。为甚孤身云外飘

女子快回避。你主人知道。看你为何如人。若稍迟延。吾当取壁间宝剑斩汝。〔神〕元来木公道念淸洁如此。可敬可敬。不免回覆祖师去罢。海水可竭。泰山可倾。彼道人者。秉志坚贞。〔下生〕这女子忽然不见。想是花月之妖。我说汾阳府中必无此事。 

可是花妖可是狐。



崔家玉盌只归卢。

革囊见试无劳尔。



心比莲花爱水枯。 

第二十二出
严公寃对

【夜行船】〔净扮严武挟侍儿上小旦扮王婉娘〕手握貔貅身似虎。嗟一病喘息残躯。粉黛慵看。弦歌厌听。早晚黄泉旧路。

下官西川节度使严武。磊落雄姿。昂藏侠骨。西蜀拥旄。身当虎将。南山射猎。手格熊罴。不想近日偶染一病。遂至郞当。昏瞶难支。淹延待尽。侍儿。一切人事且都不要报我。待我静摄一番则个。 

【前腔】〔生上〕纔出潼关经蜀土。过栈阁已到成都。城闪朱旗。衙开画戟。千里辕门访故。

木淸泰芒鞋托钵。已到成都。此间就是严公帅府。不免叩门求见则个。〔内宅舍人上生〕贫道是严老爷故友。特从长安来相访。烦为通报一声。〔舍〕俺老爷有病。怎么敢报。也罢。难为你迢递远来。待我替你一报。相见可也不定。你在门上伺候。〔鬼卒带王婉娘鬼魂颈带琵琶弦上〕 

【前腔】〔小旦〕脉脉寃魂沈水府。亲叩阙得请天都。宝剑淸霜。牙旗旭日。且向高人泣诉。

〔与生相见科〕木相公万福。〔生〕娘子何来。〔小旦〕妾乃鬼也。本姓王氏。小字婉娘。长安人氏。乃金吾小校王骧之女。颇谙音乐。素善琵琶。西川节度使严武未第时。流落长安。与妾邻居。窥见妾姿色。用计诱挑。妾不合允从。窃带宵奔。西出潼关。妾父诉之金吾大将军。奏闻朝廷。差羽林军星夜追拿。严武负心。见追势甚急。将琵琶弦勒死妾身。沈尸川江。追军拿获。查无实迹。侥幸脱免。官至节鎭。妾在泉下。沈寃二十余年。近日始诉寃上帝。许妾索命报雠。来到此处。幸遇大师。将寃情控诉。妾要见负心人。乞大师带我一进去。〔生〕原来如此。待我先进去。替你转达。〔舍〕禀上老爷。门外有一道士。说是老爷故友。特从长安来相访。求见老爷。未知容否。〔净〕我有病不见客。旣是方外道士。或者是个异人。有海上奇方。可疗我病。请他入来。〔舍〕诺。请。〔生进见科〕严节度相公。贫道不敢稽首了。与相公别来许久。有何贵恙。〔净〕素不曾相识。有劳光顾。〔生〕曾与相公有旧。想贵人忘了。请问尊体如何。〔净〕下官一向强健。近日偶染一病。十分沉重。道者有甚奇方。可疗贱恙。〔生〕奇方颇有。贫道有一言唐突。适纔候见。门首有一女鬼。颜色甚丽。向贫道行礼。说也要求见相公。报仇索命。不得不以奉吿。〔净怒介〕这妖道胡说。下官负意气人。平生不曾作甚亏心事。焉得有此。〔生〕相公。贫道焉敢妄言。此女颈带琵琶弦。血尙淋漓。想必就进来了。岂是浪语。〔净惊惧就几上叩头求救科〕是了是了。大师圣人也。果有此事。本末已露。焉敢相瞒。旣蒙通言。便望大师救拔。〔生〕倘可相救。贫道不敢辞。你看女子进门来了。〔小旦入门见科〕严公别来无恙。妾为女子。失身从公。是妾之罪也。千里宵奔。岂无恩爱。官军追急。弃妾而逃。亦无不可。奈何杀妾。沈尸川江。公心不太忍乎。好色则窃女而潜奔。急难则杀人以自免。公眞负心人也。渺渺重泉。沉沉长夜。寃魂不散。屡泣江波。近日始得伸寃于上帝。许我索命报雠。吾奉天敕而来。颈血未消。鹍弦尙在。可速就死。毋得稍迟。〔净又叩头科〕不才知罪了。当时事势窘急。计出匆忙。负卿深恩。情罪甚的。一死何辞。不才意欲为卿修忏诵经。装佛造塔。广作功德。超度寃魂。庶几彼此两利。贷我一死。娘子意下如何。烦大师为不才善言方便。〔生〕娘子。是则是严公负你。今来索命。严公难辞一死。然于娘子无益。不如容他广作功德超度。诚为彼此两利。娘子请细思之。〔小旦〕大师。这个却使不得。 

【桂枝香】重泉无路。幽魂谁诉。灵随夜月波涛。泣断寒江烟雾。罗衣尽消。罗衣尽消。玉骨都无埋处。愁来千緖。谩欷歔。纵有琵琶调。湘灵不共居。

〔生〕娘子说来。其实惨戚。事已往矣。请自宽怀。〔小旦恨科〕 

【前腔】宵行多露。恩情忍负。试看颈上鹍弦。是妾伤心痛处。家乡又遥。家乡又遥。空望一江云树。谁浇椒醑。望成都。猿啸连肠断。鹃声带血呼。

〔净乞哀科〕娘子。不才罪恶深重。不消说了。只望娘子宽贷。后恨难消。前情可念。〔小旦又恨科〕贼。事已至此。还讲甚么情分。你本是个最歹心人。方在髫年。便手刃父妾。拾遗杜老。旷世逸才。遭逢兵难。以穷归你。一言不投。便欲按剑。屡次将拾遗绑赴市曹。若不是冠缨屡挂帘钩。你母亲急救。一代才子。死在汝手久矣。你久鎭西土。枉杀平民。不计其数。我得请上帝。先发难端。后来索命者纷纷尙众。你勿谓死者无知。我今现在。上帝分明。汝岂能逃死。 

【刬锹儿】天宫高耸红云护。寃情上彻紫霄居。蛾眉一伸诉。英雄吿徂。鸺鹠昼呼。妖蛟夜舞。蚤赴酆都。难逃地府。

〔净又乞哀科〕功德超度。必然有益。便不报前仇也罢了。〔小旦〕贼子迟了。 

【前腔】虽然佛力能超度。何当怨鬼在冥途。昔彭生枉死。黑豕人啼。如意酖亡。苍狗昼现。司马捐生。凌逵为厉。桓温绝命。殷涓常车。鼌错不忘十代之雠。楚王难免六世之烈。自古报寃。岂止于我。从来尽偿负。寃深怎逋。血痕尙污。哀情正苦。急办红罗。安排黄土。

〔下净〕罢罢罢。我严武也是个好汉。怎么苦苦向裙钗手中求活。分付家人。急办后事。大师远来。好生受你。多慢了。侍儿着人相送。 

英雄盖世气横秋。



一旦淹淹作楚囚。

寄与世人休造罪。



寃寃相报几时休。

〔生吊场〕严公严公。木淸泰远来。指望点化你入道。谁想堕落至此。空负我一场好意。临行之时。我祖师将此事早已说破。吾师眞圣人也。不免回到潼关相会则个。岂无宝筏驾玄津。争奈裙钗意转嗔。正是药医不死病。秪应佛度有缘人。〔生欲下小旦去颈弦整衣巾上介〕大师大师。贱妾重泉下鬼。难遇至人。幸借天缘。敢求一言超拔。〔生〕你报怨雪仇。嗔心正盛。我奉斋持戒。道力尙微。佛法人我双忘。寃亲平等。若要消除灾障。晨昏一句弥陀。〔小旦〕大师。世人那个不晓得念一句弥陀。〔生〕世人口念弥陀。心驰杂想。有如口口弥陀。心心净土。何患不莲生足下。旛现眼前。〔小旦〕多谢大师指教了。〔下生〕眞个药医不死病。果然佛度有缘人。〔下〕 

第二十三出
眞君显圣

【瑞鹤仙】〔外带将卒上〕靑史铮铮者。论英雄义烈。眞倾夷夏。炎精欲灰也。待只手风云。双擎日月。古今正气不消磨。列名天阙。只灵台一点。皈依三宝。莲花座下。

三天上将万神钦。仗剑皈依功德林。淘洗得来惟净业。消磨不尽是雄心。荡妖馘怪天曹事。救困扶危烈士襟。只手拿云飞电去。魔军戈戟正阴森。自家关眞君是也。寸心万死。从眞主于顚危。一剑三分。吹炎刘于将烬。日月山河。长存正气。婴儿女子。咸识英名。蹔留曹魏。竟谢奸雄。急知己而奔刘。用伸臣节。坐鎭荆襄。威扬华夏。奈天数之去汉。岂曰人谋。生握铜符。望麾盖者魂销。气压三分虎将。死归金阙。登将坛而气肃。威行八部龙神。天曹列为大帅。绯袍玉带。久着荡馘之勋。上帝录我微劳。靑札瑶编。遂证眞人之位。诵贝叶眞经。入彼土梅檀之林。讨其净行。参莲花宝座。取佛前杨枝之水。洒我壮心。今日在云端。照见唐朝定兴王木淸泰。弃官入道。持戒修行。禅心甚坚。道果将证。近从西蜀回来。被小魔王这厮。嫉妒高人。惧其成道。中路发十万魔军。围住木公。木公虽雄槪千古。力敌万夫。止有一身。怎当魔军十万。眼见困厄。我为佛门大护法主。岂容坐视。不免点起天兵十万。一面奏闻上帝。一面征剿则个。分付众将校。点起天兵。剿灭魔军。就此前去者。〔众应科〕 

</div>
    <div class="pagination">
<a href="六十种曲昙花记_page9.html">上一页</a><span>...</span><a href="六十种曲昙花记_page5.html">5</a><a href="六十种曲昙花记_page6.html">6</a><a href="六十种曲昙花记_page7.html">7</a><a href="六十种曲昙花记_page8.html">8</a><a href="六十种曲昙花记_page9.html">9</a><span class="current-page">10</span><a href="六十种曲昙花记_page11.html">11</a><a href="六十种曲昙花记_page12.html">12</a><a href="六十种曲昙花记_page13.html">13</a><a href="六十种曲昙花记_page14.html">14</a><a href="六十种曲昙花记_page15.html">15</a><span>...</span><a href="六十种曲昙花记_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
