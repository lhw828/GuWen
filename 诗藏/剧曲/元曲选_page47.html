<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 47 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 47 页/共 133 页
  </h1>
  <div class="content">
   【幺篇】休则管恼乱春风卒未休。恐怕你憔悴秋霜非是久。只等的红雨散绿云收。我那其间寻花问柳。重到岳阳楼。〔下〕
　　〔音释〕
　　黛音代　卒粗上声
　　第一折
　　〔旦扮桃花精净扮柳树精同上〕〔桃云〕妾身乃天上仙桃。此乃城南柳树。昔日吕洞宾师父到此。有意度脱这老柳。将我种向邻墙。与老柳配作夫妇。以此成为精灵。俺两个都是妖物。白日里不敢出来。则去深山里潜藏。晚夕方敢来这楼上宿歇。似这等风吹日晾。雪压霜欺。知他几时能勾脱生。如今天明了也。俺两个又索往深山中潜藏去来。〔下〕〔正末上云〕贫道吕岩。自从他天上仙桃配上城南老柳。贫道不自去点化他。如何成人。则索离了仙府。又往人间走一遭去也呵。〔唱〕
　　【仙吕点绛唇】别却蓬壶。坦然独步。尘寰去。回首仙居。兀良在缥缈云深处。
　　【混江龙】仙凡有路。全凭着足底一双凫。翱翔天地。放浪江湖。东访丹丘西太华。朝游北海暮苍梧。暂离真境。来混尘俗。觑百年浮世。似一梦华胥。信壶里乾坤广阔。叹人间甲子须臾。眨眼间白石已烂。转头时沧海重枯。箭也似走乏玉兔。梭也似飞困金乌。看了这短光阴。则不如且入无何去。落的个诗怀浩荡。醉眼模糊。
　　〔云〕可早来到岳阳楼也。且买几杯酒吃。酒保何在。〔酒保上云〕师父要多少钱酒。〔正末云〕打一百钱酒。〔酒保云〕酒在此。〔正末云〕是好高楼也。我且看景致咱。〔唱〕
　　【油葫芦】高耸耸雕阑十二曲。接太虚。层梯百尺步云衢。一会家望齐州则索低头数。只恐怕近天宫不敢高声语。这楼襟三江。带五湖。更对着君山千仞青如许。咱这里不饮待何如。
　　【天下乐】拚着个醉倒黄公旧酒垆。笑三也波闾。楚大夫。如今这汨罗江有谁曾吊古。怕不待骑鲸的飞上天。荷锸的埋入土。则问你独醒的今在无。
　　〔酒保云〕这先生买了一百钱酒。则管要添。料这穷道人。那里讨钱还我。没了酒也。〔正末云〕他怕我无钱。就说无了酒。我饮兴方浓。怎生是好。〔酒保云〕你要酒先数钱来。〔正末云〕我委实无钱了也。〔酒保云〕便无钱有甚么随身物件来当。〔正末云〕道人有何物。〔唱〕
　　【金盏儿】俺道人呵只身躯走江湖。量随行有甚希奇物。止不过墨篮琴谱药葫芦。则你那尊中无绿蚁。皆因我囊里缺青蚨。怎做得神仙留玉佩。卿相解金鱼。
　　〔做解剑科云〕将这剑当下如何。〔酒保云〕我不要他。〔正末云〕我这剑非同小可。〔唱〕
　　【幺篇】这剑六合砌为垆。二气铸成模。呼的风唤的雨驱的云雾。屠的龙诛的虎灭的■〈鬼生〉■〈鬼吾〉。霜锋如巨阙。冰刃胜昆吾。光摇牛斗暗。气压鬼神伏。
　　〔云〕你当下这剑有用他处。〔酒保接剑挂背上科云〕这剑是有用处。也好切菜。先生。酒不打紧。如今天色晚了。这楼上有两个精怪。到晚便出来迷人。酒客晚间不敢在这楼上吃酒。〔正末云〕有甚么精怪。我不怕他。〔酒保云〕你有甚么术法。却不怕他。〔正末唱〕
　　【醉中天】我比你无些惧。你问我有何术。〔指剑科〕则是这袖里青蛇胆气麤。怕甚么妖精物。我若是拔向尊前起舞。手到处百灵咸助。怎容他山鬼揶揄。
　　〔酒保云〕既然先生不怕。我与你酒自斟自饮。我下楼去也。〔下〕〔桃柳精上云〕俺二人恰从山中出来。如今天色晚也。咱去楼上宿歇去来。〔做上楼惊拜科云〕不知上仙在此。合当万死。〔正末唱〕
　　【后庭花】原来是逞妖娆娇艳姝。弄精神老匹夫。玄都观为头树。彭泽庄第一株。〔云〕我问你咱。〔唱〕你待何如。敢又去迷人害物。〔柳云〕弟子不敢。〔正末唱〕索问甚荣与枯。无知的衰朽木。反不如花解语。
　　〔带云〕桃呵。〔唱〕
　　【醉扶归】你自一点芳心苦。〔柳云〕弟子几时得度脱。〔正末云〕柳呵。〔唱〕几时得万结翠眉舒。〔桃柳各长吁科〕〔正末唱〕您两个对月临风自叹吁。正是你绿惨红愁处。〔桃云〕我这等仙种。师父如何配与我柳树。〔正末唱〕只合与妖桃共居。天生下连枝树。
　　〔柳云〕师父。弟子端的几时得托生。〔正末云〕你要托生。你只在老杨家成人。〔桃云〕弟子却是如何。〔正末云〕你也索跟他将去。〔柳云〕师父别有甚遗下言语。〔正末云〕你听我说。〔诗云〕独自行来独自坐。无限世人不识我。惟有城南柳树精。分明知道神仙过。〔唱〕
　　【赚煞】为甚么桃脸破红颜。柳眼垂青顾。认得俺东君是主。堪笑时人空有目。如盲般岂辨贤愚。这火凡夫都是些懵懂之徒。不识回仙元姓吕。则不如把红尘跳出。袖白云归去。我则待朗吟飞过洞庭湖。〔下〕
　　〔柳云〕师父不肯度脱。俺去了也。我解师父说。教俺老杨家成人。必是老杨在师父跟前唆说。不肯度脱咱两个。等老杨上楼来。把他迷杀了。却不是了当。兀的不是老杨来也。〔酒保背剑上云〕天色晚了。我上楼收拾咱。〔见科叫云〕有鬼。有鬼。〔桃柳向前科〕〔酒保云〕我可也不怕他。有师父当下的剑。将来砍这妖怪。〔做拔剑砍科砍中柳科柳走下〕〔又砍桃科桃走下〕〔酒保云〕天色昏黑。不知砍着甚么东西。只是各各的响。我试点火来照一照。〔做照科云〕原来砍着门前那老柳树。墙边桃树。哦。元来就是这两件物成精作怪。明日把柳树截作系马椿。埋在门前。把桃树锯做桃符。钉在门上。着他两个替我管门户。把这剑挂在楼上。镇着家宅。我想那当剑先生也是高人。他曾说这剑有用处。果应其言。等他来赎剑时。请他吃一个烂醉。也当是我的谢意。〔下〕
　　〔音释〕
　　晾音谅　凫音巫　翱音敖　俗语疽切　贬侧洽切　曲丘雨切　汨音密　锸音插　物音务　■〈鬼生〉音苏　■〈鬼吾〉音吾　刃仁去声　伏房夫切　术绳朱切　揶音爷　揄音余　木音暮　目音暮　懵梦上声　出音杵　唆音梭
　　第二折
　　〔正末上云〕光阴好疾也。自离了岳阳楼。来山中住得一两日。世上早二十年也。自从城南桃柳成其精灵。贫道故将宝剑留与老杨。着他手砍了他土木形骸。教柳树就托生在杨家为男子。教桃托生在邻舍李家为女子。他两个成人。结为夫妇。且教他酒色财气里过。方可度脱他成仙了道。则为你这花和柳。教我走三遭也。〔唱〕
　　【正宫端正好】不争我三入岳阳城。又则索再出蓬莱洞。跨黄鹤拂两袖天风。到世间不是我尘缘冗。则被这花共柳相搬弄。
　　【滚绣球】怕不你柳色浓。花影重。色深沉暮烟偏重。影扶疏晓日方融。柳呵少不的半树枯。半树荣。桃呵少不的一片西。一片东。燕剪就乱丝也无用。莺掷下碎锦也成空。几曾见柳有千年绿。都说花无百日红。枉费春工。
　　〔带云〕众神仙都也笑我忙些甚么。〔唱〕
　　【倘秀才】那里也清阴半空。何处也红芳万种。原来昨日今朝事不同。寻旧迹觅遗踪。空留下故冢。
　　〔云〕我上楼试看咱。〔做坐定科云〕怎生不见人来。〔桃柳精改扮同上〕〔净云〕自家是岳阳楼下卖酒老杨的儿子。生下来头发便白。因此人皆叫我做老柳。我今年二十岁了。娶得个浑家。是东邻李家女儿。名唤做小桃。和我同年同月同日生。我父亲亡故多年。我独自管着这酒楼。不知怎生。俺这妇人常不言语。可似哑的。我十分爱他。他却不爱我。这家缘全然不管。恰纔有个酒客上楼去了。我去问他。娘子。你好生看着门户。〔做上楼见正末科〕〔正末云〕老柳。你在这里。你认的我么。〔净云〕我不认的你。〔正末云〕二十年前我和你厮见来。〔净云〕这先生你敢错认了。我恰纔二十岁。这二十年前那里得我来。你认的是俺父亲老杨。如今死过多年了。〔正末背云〕他是不认的。我去他身上。带意儿说上几句。看他省的省不的。〔唱〕
　　【滚绣球】当日死了你那老太公。怎么生下你这个小业种。樗散材怎能勾做梁作栋。你这片岁寒心不到的似柏如松。留下一枝儿继你祖宗。那取五株儿做你弟兄。槁木般病形骸更没些沉重。干柴般瘦身躯直恁么龙钟。枉将你翠眉颦损闲愁甚。空自把青眼睁开不认侬。我须是昔日仙翁。
　　〔云〕你看这挂的剑。原是我昔日当下的。今日特来回赎哩。〔净云〕先生休胡说。这口剑不曾生我时。有个神仙留下。我父亲说这口剑曾除了楼上两个妖精。以此挂着镇宅。你怎么说是你的。你比那神仙多几岁。〔正末云〕我不与你说。唤你浑家来。他便认的我。〔净云〕奇话。俺那浑家从不曾出来卖酒。他那里认得你。我唤他出来。看认得你么。〔做唤科〕〔且上见正末拜科〕〔正末云〕小桃。你也在这里。〔唱〕
　　【脱布衫】则见他乌云坠蝉鬓鬅松。秋波困醉眼朦胧。酒力透氷肌色浓。枕痕印粉腮香重。
　　【小梁州】为甚这两朵桃花上脸红。须是你本面真容。想着那去年今日此门中。你将我曾迎送。这搭里再相逢。
　　〔旦云〕师父。怎这许多时不见师父来买酒吃。〔正末唱〕
　　【幺篇】恰便似汉刘郎误访桃源洞。奈惜花人有信难通。〔净看旦笑科〕〔正末唱〕他频将柳眼窥。你把花心动。怕不年高德重。人则道临老入花丛。
　　〔净云〕好是跷怪。俺这浑家见了这先生。就会说话了。又似认的他一般。〔正末云〕老柳。再打酒来。不少你钱〔净取酒上云〕今日见了师父。俺浑家又会说话。我喜之不胜。俺夫妻二人伏侍师父。只管吃醉。不要还酒钱。〔正末唱〕
　　【滚绣球】我待从容饮巨觥。他可殷勤捧玉锺。出红妆主人情重。强如列珍羞炮凤烹龙。〔净云〕师父。我会舞。等浑家也唱一个曲儿。替师父送酒何如〔做舞唱科〕〔正末唱〕你看尊中酒不空。筵前曲未终。怎消得贤夫妇恁般陪奉。〔净云〕师父。俺两口儿这般歌舞。堪做一对儿。〔正末唱〕你那小蛮腰敢配不上樊素喉咙。休看那舞低杨柳楼心月。且听这歌尽桃花扇底风。倚翠偎红。
　　〔云〕感你两个好意。我虽醉有句话与你两个说。想人生青春易过。白发难饶。你两个年纪小小的。则管里被这酒色财气迷着。不肯修行办道。还要等甚么。〔唱〕
　　【白鹤子】年光弹指过。世事转头空。则管苦恋两枝春。可怎生不悟三生梦。
　　〔云〕你跟我出家去罢。〔凈云〕跟你去呵怎生。〔正末云〕跟我去呵。〔唱〕
　　【幺】学长生千岁柏。不老万年松。我将你柳向玉堂栽。花傍瑶池种。
　　〔净云〕不跟你去却怎生。〔正末唱〕
　　【快活三】少不的叶凋也翠幕倾。花落也锦机空。管取你一般潇洒月明中。栖不得鸾和凤。
　　【鲍老儿】那其间白雪飘飘灞岸东。飞絮将斜阳弄。红雨霏霏汉苑中。残英把春光送。老了锦莺。愁翻粉蝶。怨杀游蜂。芳菲渺渺。韶光苒苒。岁月匆匆。
　　〔净云〕师父怕不如此说。我怎生舍得这家缘过活。夫妇恩情。便跟随你去。〔旦云〕他不肯去。小桃情愿跟师父出家。〔正末唱〕
　　【啄木儿尾】怕不你霜凝时刚挨得秋。雪飘怎过冬。觑了这没下稍的枯杨成何用。想你那南柯则是一梦。争如俺桃花依旧笑春风。〔同旦下〕
　　〔净云〕这泼妇真个跟了那先生去了。我也顾不的家缘活计。取下这剑来。带着赶将去。贼道。我不到的放过你哩。〔下〕
　　〔音释〕
　　掷音直　樗昌书切　颦音频　鬅音朋　松思宗切　丛音从　觥音公　炮音袍
　　第三折
　　〔正末改扮渔翁上云〕老夫渔翁是也。驾着一叶扁舟。是俺平生活计。谁似俺渔人快活也呵。〔唱〕
　　【南吕一枝花】蝇头利不贪。蜗角名难恋。行藏全在我。得失总由天。甘老江边。富贵非吾愿。清闲守自然。学子陵遁迹在严滩。似吕望韬光在渭川。
　　【梁州第七】虽是个不识字烟波钓叟。却做了不思凡风月神仙。尽他世事云千变。实丕丕林泉有分。虚飘飘钟鼎无缘。想着那闹吵吵东华门外。怎敌得静巉巉西塞山前。脚踪儿不上凌烟。梦魂儿则想江堧。觑了那忘生舍死的将军过虎豹关中。躭惊受恐的朝士拥麒麟殿前。争如俺少忧没虑的侬家住鹦鹉洲边。苟延。数年。我其实怕见红尘面。云林深市朝远。遮莫是天子呼来不上船。饮兴陶然。
　　【隔尾】旋沽村酒家家贱。自酌鲈鱼个个鲜。醉与樵夫讲些经传。春秋有几年。汉唐事几篇。端的谁是谁非咱两个细敷演。
　　〔云〕因和那樵夫饮了几杯酒。不觉的醉了。咱脱下这蓑衣来铺着。就这矶头上睡一觉咱。〔睡科〕〔净上云〕不想俺那浑家跟着先生去了。我随后赶来。到这渡头。原来是个截头路。兀的见一只渔船流将下来。我带住这船。等有人寻时。教他渡过我去。〔做带船〕〔正末醒科云〕怎生不见了渔船。〔唱〕
　　【牧羊关】恰纔共野老清辰饮。因此伴沙鸥白昼眠。觉来时怎生这钓鱼船不见。这其间黄芦岸潮平。白苹渡水浅。莫不在红蓼花新滩下。莫不在绿杨树古堤边。则见那人影里牵回棹。原来是柳阴中缆住船。
　　〔背云〕那里有什么渔翁。就是我故意变化了的。教他不认得。〔做叫科云〕兀那汉子。这渔船是老夫的。〔净云〕这船原来是那渔翁的。我将这船还你。借问渔翁曾见个出家的先生。引着个年小的妇人。从这里过去么。〔正末云〕是。见有两个人过去。〔唱〕
　　【隔尾】见一个庞眉老叟行在前面。见一个绝色佳人次着后肩。恰渡过芳洲早望不见。多管在竹林寺边。桃花坞前。便趁着东风敢去不远。
　　〔净云〕他端的是那里去了。〔正末唱〕
　　【牧羊关】他去处管七十二福地。辖三十六洞天。这河与弱水相连。山号昆仑。地名阆苑。须不是系马邮亭畔。送客渭城边。离你那汴河堤早程三百。隔您那灞陵桥有路八千。
　　〔净云〕遮莫他恁地远。我也要赶上他。渔翁。怎生渡的我过去。〔正末云〕要我渡你也容易。你息得心上无明火。便渡你过去。〔净云〕有何难处。我若赶上他。则不伤害他便了。〔正末云〕你带着剑做甚么。〔净云〕这剑是那先生当下的。我如今送还他去。〔正末云〕既如此渡你过去。〔净上船正末收蓑衣开船科云〕这等的风雪满天。没奈何渡你过去。〔唱〕
　　【骂玉郎】觑了这琼花顷刻飘扬徧。银海岛玉山川。沧波万顷明如练。龙鳞般云外飘。鹅毛般江上剪。蝶翅般风中旋。
　　【感皇恩】可早漫地漫天。更扑头扑面。雪拥就浪千堆。雪裁成花六出。雪压得柳三眠。〔净云〕这雪看看下得大了。好冷也。〔正末唱〕你这般愁风怕雪。甚的是带雨拖烟。你索拳双足。瞑双目。耸双肩。
　　〔净云〕我起去摇橹。借你蓑衣披着。〔做借蓑衣科〕〔正末唱〕
　　【采茶歌】他将我绿蓑穿。他把那橹绳牵。兀的是柳丝摇拽晚风前。那里是雪片纷纷大如手。须是杨花滚滚乱如绵。
　　〔云〕船到岸了。你脱蓑衣还我。你上岸去。〔净脱蓑衣科云〕渔翁。我这一去寻得俺那浑家着寻不着。〔正末唱〕
　　【哭皇天】谁着你锁鸳鸯系不紧垂杨线。今可去觅鸾胶续继弦。遮莫你上碧霄下黄泉。赤紧的天高地远。你若不依着我正道。我若不指与你迷途。柳呵你便柔肠百结。巧计千般。浑身是眼。寻不见花枝儿般美少年。枉将你腰肢摆困。怎得你眉头放展。
　　〔净云〕我不认的去路。渔翁。指引我去咱。〔正末唱〕
　　【乌夜啼】见放着一条快捷方式疾如箭。索甚么指路金鞭。管教得见你那春风面。行处休俄延。坐处莫留连。要问时则问那昔年刘阮洞中猿。待寻呵再休寻旧时王谢堂前燕。那里也白玉楼。黄金殿。休看做亚夫营里。陶令门前。
　　〔净云〕那里是什么所在。俺浑家知他是有也无。〔正末唱〕
　　【贺新郎】那搭儿别是一重天。尽都是翠柏林峦。那里取绿杨庭院。数声鹤唳呵不比那两个黄鹂啭。纵有那惊俗客云间吠犬。须无那聒行人风外鸣蝉。你休错认做章台路。管取你误入武陵源。那里有碧桃千树都开徧。你去那丛中寻配偶。便是花里遇神仙。
　　〔净云〕多谢渔翁指引。若寻得俺浑家回来。还再谢你。〔正末云〕正道不远。只在这里便是。〔唱〕
　　【煞尾】天宽呵无由得遇青鸾便海阔也有信难通锦鲤传。也不索登长空。临巨渊。过重山。涉大川。只隔得一片白云便相见。天涯在你目前。海角在你足边。不比你那送行处。西出阳关路儿远。〔下〕
　　〔净云〕幸得这渔翁渡我过来。又指引我正道。则索依着他前面去。走了许远。只见四面云山。重重叠叠。知他是那里。兀那松荫下有个洞门。里面必定有人。我索问一声。〔做敲门旦上开门科问云〕是谁。〔净做见科云〕我那里不寻。那里不觅。元来你却在这里。咱和你回去来。〔旦云〕这便是家。我那里去。师父在里面等我。〔净云〕这歪剌骨无礼。我偌远赶来寻你。你不回去。只恋着那先生。是甚么缘故。这等泼贱。不杀了要他何用。〔做拔剑杀旦科云〕我把这死尸丢在洞门前水里流将去。我藏了这剑。等那先生出来。也杀了他。方纔出的我这一口臭气。〔外扮公人上云〕杀人贼。那里去。〔净慌走公人赶上拿住科云〕咱拿杀人贼。见官去来。〔左右报复云〕〔外扮孤上云〕今日升衙。是谁这等吵闹。〔公人云〕拏得杀人贼在此。犯人当面。〔孤云〕这厮如何白日杀人。〔净云〕小人不曾杀人。我的浑家被一个先生引到这里。小人寻见了。教他跟我回去。被那先生把我浑家杀了。不干小人事。〔孤云〕你认的那先生么。〔净云〕小人认的。〔孤云〕左右。押这厮去寻那先生来对理。〔押净下〕
　　〔音释〕
　　蜗音蛙　韬音叨　巉初衔切　堧口专切　辖音狎　阆音浪　旋去声　唳音利
　　第四折
　　〔正末上云〕贫道吕岩。若不引小桃到此。怎能赚得老柳也到这里。我着小桃出洞相迎。眼见的老柳将小桃杀了。他如今已入长生之境。如何杀得他。老柳必然逃避。遮莫你走到那里。贫道要寻你。有何难哉。〔唱〕
　　【双调新水令】恰携的半堤烟雨过潇湘。有心待栽培在九重天上。谁想从朝不见影。到晚要阴凉。空教我立尽斜阳。临岐处漫凝望。
　　〔柳上云〕兀的不是那先生。〔公人云〕恰纔拿住这贼。他道这妇人是他浑家。指攀你杀了来。〔正末唱〕
　　【驻马听】则为你体性颠狂。柳絮随风空自忙。可怜芳魂飘荡。撇得桃花逐水为谁香。你是个入天台逞大胆的莽刘郎。扫蛾眉下毒手的乔张敞。只待学赚神女楚襄王。送的下巫峡你却在阳台上。
　　〔公人云〕同见官去。你两个折证咱。〔行科孤上做见科〕〔正末云〕贫道稽首。〔孤云〕兀那道人。那厮指你杀了他媳妇。端的是谁杀来。〔正末云〕他浑家跟我修行办道。这厮寻见。将他杀了。不干贫道事。〔净云〕是他杀了。〔正末云〕则看谁有刀仗。便是杀人的。〔孤云〕这个说的是。左右搜看。〔公人搜净见剑科〕〔正末唱〕
　　【乔牌儿】自古道捉贼先见赃。索甚当官与招状。觑了这残红数点在龙泉上。眼见的小桃花剑下亡。
　　〔孤云〕这厮白昼杀人。合该偿命。又不合妄指平人。就着这先生亲手杀他。〔正末指剑科云〕你可还我剑也。〔净哭云〕谁想我死在今朝也。〔正末唱〕
　　【鴈儿落】枉了你千条翠带长。万缕青丝扬。不将意马拴。却把心猿放。
　　【得胜令】呀。推倒老孤桩。横在小池塘。未做擎天柱。先为架海梁。你看一寸春光。能有几日柔条旺。犯着咱三尺秋霜。管教你登时落叶黄。
　　〔做杀净闭目科〕〔正末背剑打渔鼓■〈闲〉子孤公人各改扮众仙上〕〔正末云〕弟子如今省了也。〔净开目科云〕恰纔杀了我。如何又活了。呀。原来我是城南柳树精。可知头上生出柳枝来。〔做打稽首云〕师父。原来这官府公人都是神仙。可是那几位。〔正末云〕这七人是汉锺离。铁拐李。张果老。蓝采和。徐神翁。韩湘子。曹国舅。〔唱〕
　　【水仙子】这个是携一条铁拐入仙乡。这个是袖三卷金书出建章。这个是敲数声檀板游方丈。这个是倒骑驴登上苍。这个是提笊篱不认椒房。这个是背葫芦的神通大。这个是种牡丹的名姓香。〔净云〕这七位神仙都认的了。师父可是谁。〔正末唱〕贫道因度柳呵道号纯阳。
　　〔净云〕弟子恰纔省了也。师父是吕真人。弟子是城南柳树精。〔正末云〕既知你本来面目。我今番度你成道。如今跟俺羣仙。同赴瑶池西王母蟠桃会去。如何不见桃花仙女。来此献桃。〔旦捧桃上云〕因师父度脱成仙。将自家结了的仙桃。王母娘娘行献寿去来。〔见科〕〔正末云〕恰纔杀了的是他幻身。他是瑶池仙种。已入长生不死之乡。只为你老柳是土木之物。难以入道。因此教他尘世走这一遭。〔唱〕
　　【落梅风】则为你临官路。出粉墙。常只是转眼间花残花放。引的个呆崔护洞门前来谒浆。且喜你桃源故人无恙。
　　〔众仙行科〕〔旦扮王母引金童玉女上云〕小圣乃西池金母是也。今日设下蟠桃宴。请八洞神仙都来赴会咱。〔众仙见科〕〔正末云〕今日吕岩度的老柳小桃。特来娘娘前祝寿。你两个过来参见娘娘者。〔做见科〕〔旦献桃净进酒众仙奏乐科〕〔正末唱〕
　　【滴滴金】看了这仙袂飘飖。仙姿绰约。仙音嘹喨。人在五云乡。更有那宝殿参差。蓬山掩映。瑶池摇漾。全不比半亩方塘。
　　【折桂令】端的是隔红尘景物非常。上面有彩凤交飞。青鸟翱翔。和那瑶草为邻。灵椿共茂。丹桂同芳。只教你占断风清月朗。根盘的地老天荒。我为甚折取垂杨。移向扶桑。但能勾五千岁遐龄。索强如九十日韶光。
　　〔王母云〕蟠桃宴罢。老柳。你既成仙。可随洞宾去。小桃只在小圣左右。众仙听我剖断他两个咱。〔词云〕柳共桃今番度脱。再不逞妖娆袅娜。说与你金缕千条。道与你红云一朵。你休去灞岸拖烟。你休去玄都喷火。柳丝把意马牢拴。桃树把心猿紧锁。你做了酒色财气。你辞了是非人我。今日个老柳惹上仙风。和小桃都成正果。〔旦凈谢科〕〔正末唱〕
　　【随尾】从此后溪花喜有人相傍。岩枝怕甚风摇荡。今日个繁华梦恰纔醒。翠红乡再休想。
　　〔音释〕
　　赚音湛　扬音样　笊音爪　嘹音僚　喨音亮　参抽森切　差抽支切　脱音妥　袅音鸟　娜挪上声
  </div>
  <div class="pagination">
   <a href="元曲选_page46.html">
    上一页
   </a>
   <span>
    ...
   </span>
   <a href="元曲选_page42.html">
    42
   </a>
   <a href="元曲选_page43.html">
    43
   </a>
   <a href="元曲选_page44.html">
    44
   </a>
   <a href="元曲选_page45.html">
    45
   </a>
   <a href="元曲选_page46.html">
    46
   </a>
   <span class="current-page">
    47
   </span>
   <a href="元曲选_page48.html">
    48
   </a>
   <a href="元曲选_page49.html">
    49
   </a>
   <a href="元曲选_page50.html">
    50
   </a>
   <a href="元曲选_page51.html">
    51
   </a>
   <a href="元曲选_page52.html">
    52
   </a>
   <span>
    ...
   </span>
   <a href="元曲选_page48.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
