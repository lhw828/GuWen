<!DOCTYPE html>
<html>
<head>
    <meta charset="UTF-8">
    <title>六十种曲双珠记 - 第 15 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲双珠记 - 第 15 页/共 21 页</h1>
    <div class="content">文声起月评。

长安花夹道。



争看绿袍新。 

第三十三出
剿虏同功

〔众扮军校捧冠带上〕将帅得人成远略。英雄有泪奋鸿图。除秦破楚功名会。才费留侯一卷书。我们是剑南道帅府军校。昨夜飞报来说。关西堡被胡虏攻城。今早奉元帅老爷钧命。着陈先生冠带。就调我们一千军校。随他卽刻往彼征剿。论功升赏。迤逦行来。此间是他门首。不免径入。且住。前日是我们同辈。今日是他统属了。不免下礼相见。正是在他矮檐下。谁敢不低头。陈老爹有请。〔小外上〕 

【翠华引】负剑先驱小试。微名已次诠除。窃得一枝聊寄。还期翱跃天衢。

〔众叩头介小外〕列位俱我同辈。何故行此礼。〔众〕昨夜飞报说关西堡胡虏攻城。奉元帅老爷钧命。着小人们一千名。卽刻随老爹往彼征剿。特送冠带在此。请穿着了。〔小外冠带介众递册介〕这是一千军士的花名年貌册子。〔小外看介〕且喜王济川亦在数内。此去功成。实致身之机会也。旣是这等。请他出来计议。卽刻起程。〔请介生上〕 

【前腔】异地同侪相聚。未知何事欢呼。忽尔改观头角。兜鍪功业非孤。

〔相见介生〕且喜陈兄已冠带了。恩出龙庭。功存虎幄。他年系虏王颈以授辕门。此其阶矣。健羡健羡。〔小外〕王兄。岂不闻上马能击贼。下马能作露布。我和你的事业。正在今日。何待他年。〔生〕这许多军士俱有匆匆之气。敢问何也。〔小外〕王兄兀自不知。小弟方纔所言。正为此耳。〔生〕愿闻其说。〔小外〕见有胡虏攻劫关西堡城。帅府着小弟领此千军。卽刻往彼征剿。喜得老兄亦在此数。正好同心建功。〔生〕古人云。单于寇我垒。百里风尘昏。雄剑四五动。彼军为我奔。旣蒙陈兄提挈。小生岂怯此行。快去快去。〔小外〕军士们。去取两副盔甲来。〔众递盔甲生小外换介内介〕元帅老爷传令。从征官军卽刻赴敌。毋得延缓。〔小外〕军务旣紧。众军士们听我号令。卽刻起程罢。挽弓当挽强。用箭当用长。射人先射马。擒贼先擒王。〔众逐句应介内介〕关上飞报。胡虏见在四十里外烧劫民居。势甚猖獗。〔小外〕旣是这等。众军士可整肃队伍。杀向前去。〔众呐喊随小外生作转行介〕 

【红绣鞋】霓旌天驷长驱。长驱。征声锐气盈途。盈途。扬利刃。控威弧。淸远塞。扫强胡。〔合〕手到处。血模糊。手到处。血模糊。〔并下净扮胡将领众虏上〕 

【前腔】西戎威震边隅。边隅。冲锋势易摧枯。摧枯。攻铁垒。破金郛。焚市井。变丘墟。

〔合前净〕咱乃西胡大将骨朵儿朮是也。奉郞主命。攻打中原世界。昨夜已到关西堡城。杀戮人民。烧毁房屋。不计其数。所过之地。望风披靡。并没一人敢来与咱交战。咱好快活好快活。把都们。这裏是何所在。〔众〕此处已过关西堡了。离剑南城止不上四五十里。〔净〕旣无拦阻。可乘势倂力追杀前去。〔众应介并下小外生领众上〕 

【前腔】中原赤子何辜。何辜。堪伤遭此烧屠。烧屠。挥甲胄。奋干戈。俘虏长。献神都。

〔合前小外〕你看征尘蔽野。杀气漫空。胡虏想已来近了。〔生〕我们且扎住人马。〔小外〕敢问何故。〔生〕以彼久疲之兵。临我方张之锐。不劳血刃。敌可擒矣。〔小外〕此以逸待劳。以静制动之法也。正是正是。军士们传令下去。把人马扎住。一字儿摆定。勿得擅动。待他来时。然后交锋。〔众应摆介胡虏上〕 

【前腔】铜肝铁胆雄徒。雄徒。张牙露爪前趋。前趋。好解顿。打辣酥。歌得胜。醉穹庐。

〔合前交战擒虏介小外〕军士们传令。将斩获首级。计了数目。生擒者牢固绑缚。解送军门处决。其有功之人。各赴军正司纪录。明白。论功升赏。卽刻班师。毋得扰害地方。违者以军法论。〔众应行介小外〕 

【四边静】腥膻羣丑凌疆域。黎元屡遭阨。玉帐运金符。貔貅奋威力。〔合〕不劳刃镝。须臾战克。歌凯振云铙。飞章奏王国。〔生〕 

【前腔】玉骢纔试驰金勒。披襟建奇绩。系虏授辕门。干城倍生色。〔合前〕 

破虏功成万垒降。



旌旗遥映蜀山苍。

圣朝隆爵颁恩赏。



麟阁行收第一场。 

第三十四出
因诗赐配

【转山子】〔贴上〕自叹红颜多薄命。恁孤寂长门。秋风紧团扇销魂。疎月映珠帘摇闷。把鲛绡染透啼痕。

妾少民家女。十六入深宫。箕帚不辞劳。针黹非不工。妾比曹大家。文艺聊能通。虽无绝代姿。颇与侪辈同。宫中罕次序。■〈梳，代木〉昵为卑崇。选妾今几年。未在宣召中。萧条金琐寒。蟋蟀吟西风。虫声意能了。道妾难言衷。逝景迫朱颜。恻恻览靑铜。奴家自从前日缝纫纩衣。偶题一诗在内。托物寓意。不知着在那一个有缘军士身上。一向朝思暮想。此心若有所感。形于梦寐之间。每日排遣不下。如何是好。〔叹介〕昨夜奴家忽梦自身化为一凤。立于殿下。又见一凤飞来。与我和鸣交舞。两两腾空而出。不知主何兆也。且待刘郑二姐来。相与推详之。便见分晓。〔老旦旦上〕 

【薄幸】〔老旦〕恨杀昭阳莲筹声永。〔旦〕几见金炉香烬。漫自氤氲。〔合〕心愁如缕。因时牵引。

〔老旦〕妾自至深宫。转眼复几春。君王曾一顾。形似两未眞。歘如梦中遇。旣寤求无因。望望小羊车。不碾永巷尘。〔旦〕妾心与颜摧。薄命难具陈。含情立花底。差池愧芳辰。花秾会有谢。奚必悲妾身。但愿君身强。长对如花人。〔相见介老旦〕王家姐。你连日红光满面。丰采倍常。可喜可喜。〔贴〕久处深宫。常觉心緖不宁。神思困倦。有何喜哉。〔旦〕新愁旧恨。料得彼此同然。身羁无可奈何之地。只索排遣而已。〔贴〕奴家夜来得一奇梦。敢烦二位姐姐推详。〔老旦旦〕愿闻。〔贴说梦介〕不知主何兆也。〔老旦〕以凤求凰。乃夫妻谐遇之象。〔贴叹介〕身在禁中。安得有此。〔旦〕天下偶然之事。岂谓尽无。先朝太宗爷曾放宫女三千出去。倘后朝廷亦有此举。岂不应你梦兆。〔末扮内臣上〕追究缝衣女。根求寓翰情。万岁爷有旨。〔三旦跪介末示诗介〕此诗是谁所作。缝在纩衣内。为军士所得。昨日剑南道帅臣具奏此事。尔诸女之中。曾作此诗者。当直承认。毋得隐讳。〔老旦〕奴家刘氏如花。素不识字。未尝作此。〔旦〕奴家郑氏似玉。素不识字。未尝作此。〔贴看诗惊介〕奴该万死。〔末〕万岁爷有旨。饶你罪责。可将作诗之情。从实道来。〔贴叩头介〕皇恩浩大。曲蒙原宥。冒死敢言。 

【三学士】物类洪纤知牡牝。自怜当永废婚姻。缝衣偶尔伤时事。故缪赋俚言意有存。〔扣头〕感荷王明原昧蠢。似朝阳照覆盆。

〔末〕万岁爷有旨。宫女王慧姬。赋词赡丽。造意温醇。虽寓怀春之私。不忘厚别之道。事固弗询。情实可矜。伊欲结后生之缘。朕为谐今世之配。特赐放出宫。着兵部量备衣饰。差人护送至剑南道。给与冠带军士陈时策为妻。谢恩。〔贴叩头〕万岁。万岁。万万岁。〔末〕王家姐。你眞是大造化。可贺可贺。 

【前腔】钦赐姻缘成合卺。祇为恁义重人伦。纩衣诗句通芳信。恰正与御水流红美并论。此去巫阳云雨近。王家姐。你那时节呵。要晨昏感圣恩。〔老旦旦〕 

【前腔】卿家梦兆眞有准。〔末〕他又得何梦。〔老旦旦〕随一凤自化凰羣。翱翔双出宫城外。〔末〕这是夫妻谐偶之兆也。〔老旦旦〕须信是应在前生系赤绳。〔悲介〕王家姐。我们和你相处几年。情同骨肉。今日呵。骤尔分携情岂忍。恨声呑。泪雨纷。〔贴〕 

【前腔】托物鸣衷诚可哂。谁承望感动明君。推恩锡类成吾愿。〔末老旦旦〕王家姐。你今日之事。旷古奇逢。〔贴〕可知道从来事罕闻。〔悲介〕二位姐姐。奴家此别。后会无期。好苦。执手相看心隐隐。从今后呵。望云山。日几颦。

〔末〕人生聚散。自有定数。何必苦楚。王家姐作急收拾出去。 

靑鸾飞入合欢宫。



紫凤衔花出禁中。

不是纩衣诗句好。



那知云雨在巫峯。 

第三十五出
廷对及第

【上林春】〔外上〕思遶风云。光依日月。司文柄棘围方撤。门墙桃李芬芳。尽是知名之杰。

北望天门拜冕旒。文光遥映五云浮。董生独对天人策。应慰王明如渴求。下官乃翰林学士是也。职居鳌禁。名重銮坡。黼黻皇猷。继先王之统緖。文章大笔。为后进之规模。驰道骎骎。堪夸独步。讲帷济济。可信知名。金马玉堂。梦熟黄粱富贵。冰瓯雪碗。才优靑琐精神。朝登瀛洲。暮赐莲炬。银钩势压蛟龙榜。玉佩声闻虎豹关。奉命省闱校文。率领中试举子。伺候临轩策问。众举子早来。〔小生末丑上〕 

【红林檎】千佛经中名列。喜气盈颐颊。凤诏锦袍期夺。严跸听初传。卤簿胥陈设。靑云随步朝金阙。各要把此衷竭。

〔小生〕射策金门拜冕旒。〔末〕仙韶音振日华浮。〔丑〕纵横礼乐三千字。〔合〕尽吐忠贞应诏求。〔小生〕吾辈礼闱中试。且喜成名。〔末〕今日廷试。各陈所见。以备采纳。〔丑〕圣驾已升殿了。〔外〕廷试诸生。不得近前。只此敷对。〔小生末丑跪介外〕皇帝淸问。人君致保邦之道。固非一端。诸士子幼学壮行。必有得其要者。各扬言之。毋泛毋略。〔小生〕臣对。臣闻为政之道。务在于得民。感民之几。不外乎尙德。欲宣大化。当法先王耳。 

【风入松】唐虞三代本摩渐。至于今为宪。伏愿皇上祖述尧舜。宪章文武。裁成辅相能无欿。使斯世斯民丕变。窃惟德之流行。速于置邮而传命。民之感化。沦于肌肤。浃于骨髓。不识不知。顺帝之则。无为而天下治矣。羡皡皡功归自然。保国祚固如盘。

〔外〕左边举子。有何策略。上前敷对。〔末〕臣对。臣闻为治必先于爱民。而爱民又先于节用。用足则本固。本固则邦宁矣。 
</div>
    <div class="pagination">
<a href="六十种曲双珠记_page14.html">上一页</a><span>...</span><a href="六十种曲双珠记_page10.html">10</a><a href="六十种曲双珠记_page11.html">11</a><a href="六十种曲双珠记_page12.html">12</a><a href="六十种曲双珠记_page13.html">13</a><a href="六十种曲双珠记_page14.html">14</a><span class="current-page">15</span><a href="六十种曲双珠记_page16.html">16</a><a href="六十种曲双珠记_page17.html">17</a><a href="六十种曲双珠记_page18.html">18</a><a href="六十种曲双珠记_page19.html">19</a><a href="六十种曲双珠记_page20.html">20</a><span>...</span><a href="六十种曲双珠记_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
