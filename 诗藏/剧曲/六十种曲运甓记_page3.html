<!DOCTYPE html>
<html>
<head>
    <meta charset="UTF-8">
    <title>六十种曲运甓记 - 第 3 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲运甓记 - 第 3 页/共 10 页</h1>
    <div class="content">　　【谒金门】〔老旦上老旦〕庭院静。檐外落花铺径。游子黔中初制锦。顿敎劳梦寝。〔旦〕淡扫蛾眉无晕。堪叹镜鸾分影。〔小旦〕思念严亲悲路迥。愧温衾扇枕。 
　　〔卜算子〕〔老旦〕百里宰花城。别去经年永。独倚门闾尽日看。信没些影儿。〔旦〕翘首盼行云。暗把金钱问。〔小旦〕日日檐前鹊噪声。试过俱无准。〔老旦〕媳妇。自从你丈夫去后。不觉已是一年。怎么再没有一个信回。不知近来官况如何。使我不胜怀想。〔旦〕婆婆不必愁烦。昨夜银缸结蕊。今朝蛛喜当门。想必早晚有个信到也。 

　　【桂枝香】〔老旦〕莫不是簿书丛褧。莫不是萑苻多警。空瞻雁过衡阳。并没鱼投乡井。这情事未明。这情事未明。鹊声休听。灯花难准。细沈吟。心随江水流千里。眼望家书抵万金。 
　　【前腔】〔旦小旦〕我想他望云遥省。临风怀耿。多只为案牍劳形。因此上稽迟芳讯。这情怀可矜。这情怀可矜。他孝同曾闵。怎肯把心如蚱蜢。婆婆。你免沈吟。他晨昏都被儒冠误。我朝夕须操井臼勤。 
　　【不是路】〔末怀书持鲊上〕一别冈城。跋涉程途已两旬。我身劳顿。今朝喜得到门庭。〔小旦〕是何人。〔末〕是小人回来了。〔小旦〕原来是陶旺。〔末〕间关千里传家信。春燕还将旧垒寻。〔小旦〕快进去。老夫人在堂上。正在那里烦恼。〔末〕将衣整急投堂上休迟等。〔小旦〕婆婆。母亲。陶旺回来了。〔合〕不胜欢庆。不胜欢庆。 
　　〔末〕老夫人。夫人。陶旺磕头。〔老旦〕陶旺。老爷一向好么。〔末〕老夫人听禀。 

　　【前腔】老爹呵。政简刑淸。尽日公堂抚宓琴。台如镜。月明无犬吠花村。他为功名。白云亲舍常思忖。匏系无能慰倚门。敎传禀。一瓶蚶鲊聊供进。〔老旦怒介〕呀。这东西从那裏来的。〔末〕这是武冈士仪。〔老旦〕唗。怕不晓得是士仪。一羽一鳞皆上天生命。一丝一粟。亦下民膏脂。岂不闻裴宽瘗鹿。羊续悬鱼的故事乎。哎。转令心闷。转令心闷。 
　　【掉角儿】想儿曹未谙官箴。轻冒入苞苴行径。全不思秋月冰壶。枉费我朝提暮训。指望他畏四知。来三异。飮投钱。骑留犊。彻底澄淸。〔合〕完瑜蒙磷。白璧点蝇。传与他急须谨守。莫污廉名。 
　　【前腔】〔旦〕陶旺。你对老爹说。论居官须忠愼淸勤。论立政须仁慈详敏。论禔躬须持谦戒盈。论抚众须哀矜怜悯。若得他赋两岐。歌五袴。诵神君。称召父。方显贤能。 
　　〔合前末〕老夫人请息怒。小人还有一言上禀。老爹临行时分付小人说。衙裏无人。就请大相公一同上来。〔小旦〕呀。婆婆在上。孙儿一来年幼。难涉路途。二来婆婆在堂。无人侍养。虽则母亲在侧。足奉寒暄。但日逐薪水之类。俱取办在外。恐孙儿一去。早晚不便。因此不好去得。〔老旦〕咳。说那裏话来。你庭趋久缺。诗礼之教罔闻。就养旣虚。左右之方安在。休辞路迥。当听父言。况家中无事。妇姑尽可相依。一应薪水。所费不多。邻居王妈妈颇是贤慧。我时常劳他一买便了。不必挂怀。〔小旦〕哎。父召旣不可违。祖命又不敢逆。只是放母亲不下。如何是好。〔作悲介老旦〕我儿不要啼哭。媳妇。你快同孙儿进去收拾行李。就把些见成茶饭与陶旺吃。待我写书打发他去便了。 

　　【解三酲】叹衰龄把儿严训。敎儿图远大功名。比似今初出仕时就把淸操溷。又安望报最循良姓字馨。儿。你只道临羹不食思归遗。反教我见鲊生嗔泪暗零。〔合〕还思省。那些个悬鱼羊续。不愧廉平。 
　　【前腔】你何不学贪泉忍渴宣尼圣。何不学合浦还珠汉孟生。何不学拔葵守介公仪相。何不学拾李还邻宋就卿。儿。你难道肥甘适口非关节。又谁知腊毒招尤反损名。 
　　〔合前旦小旦末同上老旦〕行李都收拾了么。〔末〕收拾完备了。〔老旦〕旣如此。你收了这书与鲊。送还老爹。说下次再不可以官物污我。〔末〕嗄。〔旦〕陶旺。大相公从来不曾出门。你路上须要小心照管哩。〔末〕理会得。〔旦〕我儿过来。别了婆婆去罢。 

　　【尾犯序】〔小旦别介〕闻召赴椿庭。欲尽子情敢违亲命。黄口微躯。怎禁劳攘风尘。悲哽。最苦是祖闱年老。最苦是萱堂受辛。生离别。肝肠刺断。血染泪珠倾。 
　　【前腔】〔老旦〕泣别叹伶仃。缝线难堪更含饴怎忍。我姑妇相依。况値高年迈龄。伤情。指望你兰荪绕护。到如今桥梓飘零。思量起。龙钟泪眼。犹自湿沾襟。 
　　【前腔】〔旦〕夫去镜鸾分。弱冠娇儿又将远途劳顿。浪迹萍踪。何年音信相闻。思省。他那裏膝前有子。我这裏举目无亲。空惆怅。相思两处。一样泪盈盈。 
　　【前腔】〔末〕大相公。画鹢泊长亭。你急别慈闱早乘潮汛。辞家就父。何必惜别丁宁。天幸。但愿得程途安稳。但愿得衙舍速登。情到处。不堪回首。分付与东君。 
　　大相公。稍子等候多时了。快请行罢。 

　　【鹧鸪天】〔合〕骨肉团圞一旦分。万千心事向谁论。当初只叹儿离母。今日重添祖忆孙。〔小旦末先下〕空望断。楚江云。征途冉冉梦魂惊。正是临岐不敢高声哭。只恐哀猿不忍闻。〔老旦旦下〕 

　　第九出　弃官就辟 
　　【一翦梅】〔小生〕细柳衔书聘故人。辞别荆城。渐近冈城。〔丑捧行李上〕弓旌玉帛远相迎。历尽风尘。始见芳尘。 
　　〔忆秦娥〕〔小生〕云漠漠。斜阳古道西风恶。西风恶。胭脂满地。丹枫零落。征车渺渺穿林薄。路迷迷路增离索。增离索。楚溪山水。碧湘楼阁。下官奉新城公命。来聘陶士行。跋涉辛勤。不辞劳勚。且喜已到长沙地方。相去宝庆不远。小校快些趱行。〔丑〕范老爹。那陶老爹不过一个县官。我们爷怎么这样敬他哩。〔小生〕你不晓得。昔者侯嬴国士。溷迹夷门。卫靑大将。厕身奴隶。故信陵不惮虚左之迎。汉武终有专征之命。那陶老爹若遇当时。早已封侯拜将去了。岂但区区宰此一县。天色将昏。快些行走罢。〔下〕 

　　【菊花新】〔生上〕一官寥落误儒绅。枘凿方圆迕世情。直道不容人。宁弃朝簪归隐。 
　　亲舍遥瞻宦况轻。一腔心事向谁论。傲骨自怜违俗好。刚肠谁与世浮沈。宁同直道甘三黜。肯学依阿笑独醒。莫为南冠能絷我。琵琶别抱过知音。下官自从前日打发陶旺回家。悬望陇音。比日为岁。近日诣府。谒见吕公。尀耐他一味胡涂。惟爱趋奉。直道不容。如水投石。吾想将起来。枳棘非鸾凤所栖。百里岂大贤自命。与其媕婀妩媚。强颜事人。孰若远举高飞。投簪解绶。且待陶旺到来。收拾回去。再作道理。 

　　【前腔】〔小旦末上〕远承亲命诣花城。回首家山魂梦惊。〔末〕跋涉已经旬。喜到公庭展觐。 
　　大相公。这是私衙门首了。就请进去罢。〔见介小旦〕爹爹。久违严范。日夕萦怀。今喜鲤趋。不胜雀跃。〔生〕孩儿。婆婆好么。〔小旦〕婆婆且喜平安。一向因爹爹家信辽绝。倚门凝望。近日爹爹差陶旺回来。婆婆见之甚喜。后来看书见鲊。辄复大怒。今已修书令陶旺赍回在此。〔生〕咳。母亲。吾岂不知一介不取。古人高义。前日因鱼梁监税。偶然觅得鲜蚶。聊以制鲊相遗。不谓反遭艴怒。是吾之过也。且收拾过罢。孩儿。你且把家中事情。试说一番。 

　　【画眉笼锦堂】〔小旦〕椿驾自南征。骨肉分离悬画省。喜婆婆康胜。日倚柴门。九江鲤几费垂纶。三秋雁空劳延颈。〔合〕蒙缄信。忽覩鲊生嗔。遣儿增闷。 
　　【锦堂观画眉】〔生〕咳。追省。宦径崎岖。亲闱冷落。终朝屈膝公门。狐媚蝇营。一点耻心难冺。我投绂冕且乐盘阿。守坊表别图结靷。〔合〕陶旺。你今朝谩把归装整。免我泥涂尘溷。 
　　【一翦梅】〔小生丑上〕渡水登山已及旬。税驾长亭。投刺邮亭。剩云残月满江津。咫尺龙门。蒲伏侯门。 
　　且喜已到县门首了。小校快通报。〔报见介生〕殊方又喜故人来。〔小生〕重鎭还须济世才。〔丑〕莫使偏裨终日待。〔末〕须教旌节卽时回。〔小旦〕行辞巴邑啼莺合。〔小生〕远下荆门去鹢催。〔合〕管取功成封宠帅。一生怀抱顿教开。〔生〕范兄。小弟谫才。乃蒙刘帅远贶。仁丈枉临。宠渥极矣。何以堪之。〔小生〕陶兄济世闳才。何必多逊。〔生〕陶旺。快取酒与范老爹烹风。〔小生〕 

　　【黄莺穿皂袍】陶兄。小弟呵。自那日冒雪候高门。遘丰标礼意勤。欢情款洽萦方寸。那刘公呵。招徕孔殷。小弟呵。迂疎滥承。那时节小弟思想。惟有荐贤。可以为报。因此上遂将陈孺相推引。蒙那刘公呵。不以小弟之言为谬。把旌书远锡。金帛洊登。正遣小弟来聘兄。适报陈敏叛兵远来。他说江夏守缺。就檄兄为江夏郡守。征剿此贼。一面已保奏朝廷去了。旄头倾注。五马骤膺。还有一件。那时有一襄阳贾儒。与小弟同辟召的。他说吾兄与陈敏同乡同举。倘然一有异志。则荆州无东门矣。幸蒙刘公不纳。决意令小弟促兄卽日登途。他谗言不入眞堪敬。 
　　【皂袍罩黄莺】〔生〕咳。范兄。谩道公寮能谮。想穷通出处。默宰玄冥。我辞亲薄禄到冈城。只为郡侯拗执把归鞭整。今日适承兄命。天凑其便。但刘公虽蒙倾盖神交。然恐投杼三至。小弟到彼。只索遣洪儿入侍。内释主帅之疑。外谢旁人之谮。却不两全。〔小生〕如此恰好。〔合〕急登程。许昌戎马。翘首望君临。 
　　〔生〕旣然如此。连夜起程去罢。 

　　【新水令】一钩新月照征轮。盼程途转添愁闷。虑攀辕借寇多。怕卧辙追何紧。丙夜潜行。丙夜潜行。顾不得霜裘冷。 
　　【步步娇】〔众扮百姓上〕听说君侯中宵遁。敎我无投奔。兼程速趱行。断纼牵衣。遮道求旋轸。小的们众百姓哀恳拜留爷爷。〔生〕我在地方也没有什么好处。这样时势。也顾不得你众百姓了。〔众〕一定要求爷爷转去。〔生〕罢了。我有军情重务。星夜赴任。不能强留。你们回去罢。〔众〕轩车不暂停。须学那送刘父老将钱赠。 
　　老爷旣不肯留。求老爷脱靴。以贻去后之思。〔生〕这也罢了。〔众〕武冈县百姓送爷爷。〔生〕去罢。〔众应下〕 

　　【折桂令】〔生〕谢人民城郭远腾。车马粼粼。江水澄澄。经几座短径长亭。阅几处野店疎林。跃金鞭骢马蹄轻。跨玉勒丝缰鞚紧。日暖风晴。看那飞鸟依人。急忙投江夏军营。 
　　【江儿水】〔小生〕陶兄。你今日辞民社听柝铃。行看三箭天山定。你须驰营单骑昭恩信。扬威免胄跨精劲。赫赫先声制胜。谈笑功成。唾手干戈平静。 
　　【雁儿落】〔生〕我想那泼陈恢如井底蛙。量着那莽陈敏今该尽。看这些众狂徒如狐兔羣。觑着的漫江楫似涂中泞。赤紧地焰腾腾。我把那精忠奋。不由他不骨碌碌拜车尘。若是他抗颜行。羞投顺。管敎取弃兜鍪。就绑擒。行也么军。保荆湘如城稳。若得个澄也么淸。奏铙钲军声振。 
　　【侥侥令】〔小旦〕骨肉东西意惨零。甚日得数归程。莫道寒江深千丈。想我意中愁兀自深。 
　　【收江南】〔生〕呀。我今日际兵戈抢攘呵。那顾得远家庭不记得太公置俎汉高嗔。不记得拘囚伏剑嘱王陵。说甚么倚门泪零。端的是臣忠子孝怎双成。 
　　【园林好】〔末丑〕只愿伊把妖氛扫平。那愁他长门怨深。看方隅宁静。须早把信传频。须早把信传频。 
　　【沽美酒】〔生〕我吐闳襟。吸长鲸。挥短剑。斩痴豮。气挽天河洗甲兵。战铠上锦花明。熢燧息。将星荧。楚方城辕门争胜。六军中人人称庆。我呵方图得功成誉成。扬亲显亲。呀。那时节显你个举荐的萧何勋等。 
　　【淸江引】〔众〕行行渐欣临帅阃。且把征车顿。忙参上将营。速赴藩侯鎭。指日裏靖狼烟歌得胜。 
　　〔小生〕且喜已到帅府门首了。陶兄少待。俟小弟进去禀复。然后请见。 

　　【点绛唇】〔外〕羽檄遥征。骠姚远聘。军声警。引领弓旌。何日旄头烱。 
　　昨夜江南吼贼风。帐中惊起紫髯翁。平明不待全师出。连把金鞭打铁骢。〔众〕众将官叩头。〔外〕起去。〔小生见介外〕呀。范参军回了。那陶公可来么。〔小生〕已在辕门。因无将令。不敢擅入。〔外〕快道有请。〔见介生〕陶侃一介愚蒙。荷承翦拂。三生深庆。九死何辞。〔外〕足下九秋雕鹗。千里神驹。借控湖藩。福延苍赤。看坐的。 

　　【马蹄花】〔外〕士行。英儁如君。器量才华四海闻。今日一见呵。公路。足见你品题不谬。推毂无差。果然抡擢惟精。分明是莘耕傅筑久藏形。灌坛老令需文聘。谅平生尙友元勋。喜于今丰采亲承。 
　　【前腔】〔生〕深愧鲰生。外望眞如瓿底蝇。才惭管葛。文谢机云。武逊韩彭。多蒙老大人呵。一朝嘘植树熊旌。只怕才疎覆餗羞公命。〔小生〕说那裏话。陶兄。管擒孽兔妖狐庶安澜涂炭生灵。 
　　〔生〕陶侃还有一言奉禀。陶侃起自草莱。素无根蔕。虽蒙程本倾盖之知。恐堕乐羊盈箧之谤。侃有弱子。愿侍左右。倘得假舐犊之情。却挠虎之忌。实出万幸。见在戟门。伏惟麾入。〔外〕呀。士行差矣。吾闻匹夫之交。尙不负心。岂有堂堂丈夫。而甘为贼党者乎。老夫决无他疑。士行万勿过虑。但令公子旣承远来。快请进来相见。 

　　【前腔】〔小旦见介〕白面书生。愿备侯门宿卫兵。朝陈刁斗。昼拥戈矛。夜宿团营。古来遣质虑寒盟。今朝入侍消阴谮。待家君拜节平妖。那时见报国忠贞。 
　　〔外〕好一位令郞。眞个是将门之子。就拜为麾下参军。倂力报效便了。叫左右。取冠带过来。〔小旦更衣同生拜谢介外〕 

　　【前腔】士行。你是名将忠臣。肯负皇家与叛盟。令公子呵。龙驹汗血。麟角凤毛。跨灶文孙。令参帷幄佐奇勋。何必屈留阃帐如周郑。竚移时武偃文修。管取你梓茂桥荣。 
　　闻陈恢已偪许昌。地方有事。不好留得。就请莅任罢。 

　　〔生〕出硎新锋破陆梁。　　　　〔小生〕今朝方喜得忠良。 
　　〔外〕功成拟听鞭金镫。　　　　〔小旦〕奏凯声歌上玉堂。 

　　第十出　姑病求医 
　　〔旦上〕〔玉楼春〕秋千庭院重帘暮。寂寞春闲扃绣户。墙头红杏雨余花。门外绿杨风后絮。朝云信断知何处。应作巫山春梦去。紫骝认得旧游踪。嘶过画桥东畔路。奴家李氏。少嫁陶郞。奉姑湛氏。缾罍常罄。甘伉俪以如饴。羡炊亲调。事尊姑而匪懈。迩来丈夫幸叨民社。远离慈闱。孩儿随侍椿庭。顿违母腹。只因婆婆年老。不堪跋涉崎岖。以此留我在家。侍养晨昏蔬水。向来仰靠天地。蔗景且是平安。近日陡遇风寒。一疾甚为狼狈。呻吟床褥。眩晕昏迷。汤水不沾。飮食不进。倘或有些差池。教我只身女流。如何布摆。夜来央邻居王妈妈。去请太医张先生诊脉。讨个吉凶消息。怎么这早晚还不见来。 

　　【一江风】盼仙郞久把双熊树。悄没个音书寄。奈衰姑病染膏肓。汤药凭谁取。囊无半点余。囊无半点余。晨昏苦怎支。我那丈夫嗄。你如今不能尽三釜之养。后日呵。纵三牲五鼎成何济。 
　　奴家方纔煎得一口粥汤在此。不免扶婆婆出来。劝他吃些。再作道理。〔下扶老旦上介〕 

　　【前腔】〔老旦〕对寒檠独抱沈痾。睡展转添憔悴。病垂危便扁鹊卢医。怕也难调治。鳞鸿信久稀。鳞鸿信久稀。敎娘怎倚闾。恐残躯不久归泉世。 
　　〔旦〕婆婆不要烦恼。方纔奴家煑得些粥在这裏。请■〈门外坐内〉呷一口儿。昨晚奴家央王妈妈去请太医。想必就来也。〔老旦〕哎。媳妇。我多应不济事了。胸膈饱闷。教我怎吃得下。 

　　【字字双】〔净〕先生本事十分奇。〔丑〕地道。〔净〕家传积祖是良医。〔丑〕不济。〔净〕药箱寃鬼哭啼啼。〔丑〕讨替。〔净〕谁家该死又来催。〔丑〕放屁。 
　　张先生。你来得恰好。我间壁陶老夫人有病。他家应门无五尺之童。那夫人特央我来叫你一看。〔净〕唗。请字不直得下一个。说叫。可恶。不去。〔丑〕又来作怪。你不去。我另请。〔净扯介〕哎。这个王妈妈又来。适纔取笑。我随你去便了。〔丑〕转湾抹角。此间就是。张先生。你且站住在此。待我先进去说一声着。〔见介〕呀。老夫人夫人万福。老夫人。你朝来病势如何。〔老旦〕王妈妈。十分沉重。多应不济事了。只是生受了你。〔旦〕王妈妈。那张先生可曾请得么。〔丑〕已在门外了。〔旦〕这等快请他进来。趁婆婆■〈门外坐内〉在此。〔丑唤进介净〕老夫人拜揖。〔丑〕阿呀。有病的人回不得礼。〔净〕夫人拜揖。〔作背立诊脉介丑〕张先生。这是什么模样。〔净〕你不晓得。左心小肠肝胆肾。右肺大肠脾胃命。女人反是背看之。这是难经脉诀裏的。难道我到错了。〔丑〕不要胡说。〔净作转诊介〕 

　　【锁南枝】论脉理眞罕希。偏坠小肠疝气追。阳脱与阴虚。白浊加疳疰。谨房事。怕梦遗。那夫人请回避。 
　　〔丑〕啐。老强盗昏了。一个老夫人。到说了男子病。〔净〕哎。是我错了。方纔一个人家去。看过了脉。想着他的药。一时间就信口说了出来。待我再看。〔又诊介〕今番是了。 

　　【前腔】这症候实可疑。胎前产后恶露迷。月水久壅淤。行经忒宣利。沙淋败。白带遗。若再牵延恐难愈。 
　　〔丑〕啐。一个老人家。又说了后生家的病。〔净〕咳。又是我不是了。方纔手便诊老夫人的脉。眼却看小夫人的脸。故此说错了。今番待我细看。嗄。老夫人的贵恙。原是七情上起的。暮年血枯。又时常忧郁。感成这个症候。如今只是开郁导气。补中调理。自然渐渐轻减。怀抱一开。飮食自进。待学生回到舍下。就送药过来。〔丑〕张先生不要又差了。〔净〕自然不差。王妈妈。小子就此吿别了。〔旦〕王妈妈。烦你说声。多多简慢。少停取药。望仔细点检。若医好了。写书到任所去。还要重重来谢。〔丑传介〕多谢。〔下丑〕老夫人。你令郞老爹又不在宅。凡事自当保重。有福之人。自然天佑。不要愁苦。老身暂别。早晚再来看你。〔旦〕呀。王妈妈且住。方纔说张先生处讨药。争奈没些钱钞。我头上止剩得这根簪儿。烦你拿去一当。将几钱去取药。剩来就烦你与我买些蔬菜。以供婆婆饘粥。多番动劳你。另日一总相酬罢。〔丑〕阿呀。自古道千钱买邻。八百买舍。老身忝在里中。自然当得代劳。说那里话。我去就来。正是贫无达士将金赠。病有闲人说药方。〔下老旦〕媳妇。我坐了这回。身子疲倦。你扶我进去罢。 

　　苦遇乱离衰世。　　　　更逢灾病相侵。 
　　正是福无双至。　　　　果然祸不单行。 

　　第十一出　翦逆闻丧 
　　【天下乐】〔生上〕玉节遥承鎭武昌。妖魑远遁过浔阳。〔小旦〕夜来刁斗鸣声寂。祗听铜壶淸漏长。 
　　爹爹。拜揖。〔生〕孩儿。初赐鱼书墨未干。迩人欢洽远人安。朝驱旌斾行新令。夜见星辰忆旧官。梅萼横阶铃阁暖。雪峯当户戟枝寒。喜逢江上鲸波息。好把封章达御前。孩儿。陈恢那厮习于水战。明欺许昌无备。故此远涉。我想用官船击官贼。有何不可。连日被我将江上运船。一齐收拾。与他相持。扬帆纵火。建瓴而下。那厮屡战屡北。拔垒宵遁。且喜刁斗不鸣。民皆安堵。我已一面申报刘节使那边去了。只是一件。前日因时势乱离。恐防兵燹。故下马之日。卽便打发陶旺回家。不知婆婆幷汝母向来举止何如。好生挂怀。 

　　【金络索】〔生〕麟符莅远方。乌哺违慈养。遥想家庭姑妇相偎傍。知他饥与荒。意彷徨。三釜安能到北堂。不能勾身生两翅飞乡邑。只落得泪晕双眸泣旻苍。我停云望。别离滋味少曾尝。甚日得退食羔羊。称祝霞觞。绕膝成欢畅。 
</div>
    <div class="pagination">
<a href="六十种曲运甓记_page2.html">上一页</a><a href="六十种曲运甓记.html">1</a><a href="六十种曲运甓记_page2.html">2</a><span class="current-page">3</span><a href="六十种曲运甓记_page4.html">4</a><a href="六十种曲运甓记_page5.html">5</a><a href="六十种曲运甓记_page6.html">6</a><a href="六十种曲运甓记_page7.html">7</a><a href="六十种曲运甓记_page8.html">8</a><a href="六十种曲运甓记_page9.html">9</a><a href="六十种曲运甓记_page10.html">10</a><a href="六十种曲运甓记_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
