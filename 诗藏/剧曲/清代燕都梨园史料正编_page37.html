<!DOCTYPE html>
<html>
<head>
    <meta charset="UTF-8">
    <title>清代燕都梨园史料正编 - 第 37 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清代燕都梨园史料正编 - 第 37 页/共 134 页</h1>
    <div class="content">同车郭外看花还，分得花光上玉颜。一种闲情君领取，尊前低唱九连环。
黄河远上谱新词，演我旗亭絶妙诗。剩粉零脂香细细，分明纔是卸装时。
青鸟频烦报好春，别来消息又经旬。云林九曲桃花水，不是渔郎莫问津。

戏柬如兰
樱桃花下侬家住，【郎寓樱桃斜街】年年爱种樱桃树。樱桃花放待郎来，马蹄莫逐东风去。
博山炉暖双烟袅，斗帐红珠度昏晓。枕边残梦不分明，隔窗日出闻啼鸟。

如兰病起，诗以志喜
小病逢秋弱不支，芳尊今日忽愆期。金陵楼外如霜月，犹记殷勤订约时。【八月十六日同在金陵楼，订余二十日饮酒其家，及期以病告。】
传来消息颇仓皇，日日看卿不厌忙。肘后金丹亲付与，无人知道是医王。【初病时，余日往视，为之处方，其家弗与服。】
一瓣心香供佛前，为卿低首祝长年。参苓原是凡间草，医得佳人便号仙。【至八月二十九日疾笃，始服余药，遂有转机。】
吹竿东郭正蹉跎，坐对芳颜唤奈何。一语感卿相慰藉，郎来不用夜中过。【余下第后，往视如兰，所以慰藉余者甚至。】
相逢又是月初三，笑语尊前酒半酣。喜极翻教清泪落，此中情绪少人谙。【如兰以十一月初三曰病起，是夕饮酒，其家语及病中情况，深感余意，不觉垂泪。】
喧阗箫鼓忆歌楼，两月欢场阻胜游。【自卿病，余两月未观剧】更拚明珠三百斛，为卿尽日作缠头。

○小彩林
姓张，字小霞，年十四，扬州人。【四喜部】一树夭桃，两泓秋水。花开四照，光同不夜之珠；价值连城，艳夺无瑕之璧。腰肢轻软，可想见赵飞燕佩环飘缈，歌临风送远时也。《送灯》《胭脂》《庙会》诸剧，娇喉婉转，顾盼留情，若近若远，传神无限。后来之秀，舍卿其谁与归？

赠张小霞
林香居士
一曲回风讶欲仙，凌云素袜步生莲。三春多少花如锦，可抵朝霞映水鲜。
莲炬移来软欲扶，【演《送灯》最工】芳心暗为粉郎输。灯光合让花光好，卿是人间不夜珠。

赠张小霞
蓉裳居士
緑纱帘底扇频遮，薄醉容颜艳绛霞。若向瑶阶含笑立，一枝新放碧桃花。
百种温柔一曲歌，登场博得好声多。阿侬欲叫还羞涩，只自低声唤奈何。

张郎小霞，情澹而绵，态浓而远。娇若红芙出水，冶如紫蔻含烟。歌扇迎风，则万花飞艶；舞衫回雪，则百鸟啼春。珊骨泠泠，珠腔缓缓。在金台诸乐部中，逈推一时之秀。余赋怀芳草，韵写名花，唐突数章，聊申雅惓云尔。
碧城花史
珠飞黛舞月昏黄，剪水堆云一篆香。絶代风流让阳羡，浓情无墨写云郎。
彩夺琼枝秀絶羣，风吹花气袅氤氲。涵烟叠翠双眉妩，占尽扬州月二分。
宜嗔宜笑尽温存，颊晕红潮带酒痕。无限春心撩客梦，东风吹荡海棠魂。
红栀灯下啭鹂喉，玉笛银筝韵欲流。安得阿姨三百万，为卿破费作缠头。
雾幔云楼别样春，琅琅响屧踏微尘。白■〈监鸟〉■〈缕鸟〉唱情无那，俊眼斜飞可意人。
缠绵情茧吐丝丝，昵我偏多藴藉时。一笑文园拚病渴，无心北地买胭脂。
谱翻部仗锦周遭，桂菊争芳月旦高。【调秋卿、菊如。】毕竟花场春有价，秾华难替郑樱桃。
卿如飞絮我飘萍，酒底追欢眼独醒。他日五湖秋满棹，一蓑携去伴樵青。

赠张小霞
九十九峯楼侍者
错疑云外有天香，秋菊春兰各有芳。【郎始字兰如，为菊如师弟】记取后庭花发候，擘笺江令费平章。
冉冉风情薄似纱，凤头鞋子七香车。灵均雅惬同心佩，合占人间第一花。

○玉美
姓章，字韵仙，年十三，苏州人。【和春部】艳可胜花，丰宜腻月，玉肌香暖，体熏山麝之脐：红晕春生，色染蔷薇之露。临风一笑，杏靥增姸，俊眼双飞，金波散彩。锦塘莲蕊，逊此轻盈；瑶圃兰英，输其妩媚。虽解绦无术，曾屈伏于樊笼；而擢秀有时，定舆台夫桃李。

赠章韵仙
小顽山人
幻岀瑶台絶妙姿，善才合是化身时。莲花已作人间种，更向慈云乞柳枝。
只合芙蓉并蒂开，【郎兄瑶仙在四喜部】寒塘鸂鶒影徘徊。扁舟载得秦淮去，与尔平分风月来。

赠章韵仙
牧如子
■〈毛瞿〉毺错认董双成，兰麝熏人分外清。玉笛飞声寒乍破，梅花带雪晓犹争。蜂粘袖底怜腰瘦，蝶亸钗头怯鬓轻。一梦青罗浑未醒，朝云吹傍枕边明。

赠章韵仙
渔山主人
阿娇金屋贮相宜，枉向苏台演竹枝。记得小红低唱处，垂虹桥畔橹声迟。
金覊白马冶魂销，枉向章华问细腰。记得盈盈楼上女，湘帘波浸不胜娇。【《踢球》剧甚妙。】

洞仙歌【为章韵仙作】
着花未斋主人
万人海内，此百全之美。【用东坡语】壁月琼枝画难似。【郎初名全美，字琼枝】早两行侲子，十种顽仙，霓裳队，不数春风十里。当筵曾索笑，认取乡音，虎阜胥江动乡思。未断紫钗缘，幻影迷离，问小玉，前身应记。只秀颊春痕已难忘，有一点桃花盈盈波底。【郎颊上有赤点】

○连喜
姓张，字芰香，年十五，扬州人。【和春部】姿态端姸，丰神谐畅，于闺房秀质中具林下风致。倚佳人于修竹，翠袖生寒，唳独鹤于秋霄，碧云如水。故《顶嘴》一剧，虽抑扬顿宕，活泼可观，而香山出家，莲座承趺，霜纨映肉，风清弦索，香溢■〈毛瞿〉毺，流韵绕梁，鱼鱼雅雅，尤足令人神怡心旷也。羣玉山头，瑶台月下，可以想其品概矣。

赠张芰香
王小庐
圃云队里倩谁同，玉立亭亭舞榭中。最是撩人魂断处。秋波斜睇月朦胧。
酒地花天此暂逢，剪灯余话亦从容。生成一样娇憨甚，薄幸何须怨阿侬。【友人谓芰香性甚冷落，与余周旋则大不然。】

赠张芰香
琴山居士
隔岁尊前唱《渭城》，伤离伤别太痴生。重来喜拭看花眼，甲第争高鞠部名。
天然宜笑复宜颦，仙子瑶台记凈因。花底银筝歌歇尾，更无莺燕与争春。
六萌底许驾斑骓，西舍东邻洽比宜。一种消魂忘不得，小亭凉月醉归迟。
心事年来寄酒尊，江湖憔悴那堪论。柔情怕惹新蛾蹙，莫放青衫渍泪痕。

○小翠林
姓滕，字兰苕，年十八，扬州人。【四喜部】刘琴浦【彩林】高弟，昔与大翠【姓周，字黛云，今隶三和部】同隶三多，齿小于周，故人以小翠别之。肌理白晳，性格温柔，晋接倾谈，无分寒燠。与之静对，但觉花气袭人，久而自醉。《思春》《醉归》《金盆捞月》等剧，神情澹宕，动静合宜。论者谓菊如之下，卽数兰苕。盖其气朗神清，实能越其傅之范围，而独标风格者。

赠滕兰苕
芳草词人
几度羊车见玉人，尊前重认小腰身。昙花笑佛非凡艳，珠树留仙絶点尘。尽扫铅华余绰约，忏除旖旎见天真。二分明月虹桥畔，归去何妨共卜邻。
密语无多意最深，双柑分得等黄金。酬知未遂书生愿，感遇空劳异客心。凤宿桐花香断续，鹿迷蕉叶梦追寻。如何惆怅词成后，尚有风怀托短吟。

即席有赠
南浦曾携緑绮琴，传来衣钵总仙音。【刘琴浦以善歌闻于时，兰苕其高弟也。】侬原不是桐花凤，偶戏兰苕学彩禽。
人传仙尉最风流，长笛何如赵倚楼。【心苕居士最重兰苕，今之官山左矣。】莫惜骊驹太匆促，好分清俸当缠头。

○三寳
姓郑，字韵生，年十六，扬州人。【三庆部】浓纤合度，亦雅亦庄，挹其丰釆，如于纷红糅緑中忽赌牡丹一朶，艶丽夺目，使人爱玩不置。工于昆剧，偶作秦声，非其所好。《思凡》《交账》诸剧，淡宕风华，好声亦为四起，毋谓阳春白雪必曲高而和寡也。
春史氏曰：城南尺五庄，祖氏之故园也。亭池竹木之胜甲于京师，其园外之东南隅为小有余坊。池水清涟，土山环绕，南顶列于前，东顶峙于左。西山耸翠，排闼而来，列坐其中，真令人神怡心旷也。五月间，与潄石山人、渔山主人同至其处。梅雨初晴，荷风轻拂，各部名花至者云集。乃或放花爆于池边，看纸鸭游湖之戏；或掷金钱于波底，笑村童翻水之奇。逐队喧哗，奔驰如织。而韵生与仿云【赵庆龄】俱静坐清谈，更觉可爱。漱石山人以琼花拟之，真可谓水仙并其幽闲，江梅同其清淑矣。

赠郑韵生
芳草词人
才人未必尽相轻，领袖词场孰敢争。笑煞雏奴儇薄惯，也来长揖见先生。【查花农别驾席上初见，韵生向予长揖，称曰『先生』，盖学花农与予之称谓也。】
</div>
    <div class="pagination">
<a href="清代燕都梨园史料正编_page36.html">上一页</a><span>...</span><a href="清代燕都梨园史料正编_page32.html">32</a><a href="清代燕都梨园史料正编_page33.html">33</a><a href="清代燕都梨园史料正编_page34.html">34</a><a href="清代燕都梨园史料正编_page35.html">35</a><a href="清代燕都梨园史料正编_page36.html">36</a><span class="current-page">37</span><a href="清代燕都梨园史料正编_page38.html">38</a><a href="清代燕都梨园史料正编_page39.html">39</a><a href="清代燕都梨园史料正编_page40.html">40</a><a href="清代燕都梨园史料正编_page41.html">41</a><a href="清代燕都梨园史料正编_page42.html">42</a><span>...</span><a href="清代燕都梨园史料正编_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
