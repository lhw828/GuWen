<!DOCTYPE html>
<html>
 <head>
  <meta charset="utf-8"/>
  <title>
   清代燕都梨园史料正编 - 第 88 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清代燕都梨园史料正编 - 第 88 页/共 134 页
  </h1>
  <div class="content">
   ●《凤城品花记》序

香溪渔隐于余为总角交，又同时被辟北上。公退之暇，常与戴折角巾，冲风雪，觅醉长安市上。声伎满前，觥筹交错。酒后抵掌谈时事，歌呼呜呜，泣数行下，旁若无人。尝欲濡笔纪其事，会图南未果也。

迨重入都，而渔隐方省亲勾吴。其友赋艳词人岀《凤城品花记》一册示余曰：此渔隐于客冬之夜，烧三条烛立成者。余受而卒业，其记事文而不缛，质而不俚。乃叹曰：『向欲濡笔纪之而未果者，渔隐已实获我心矣！』词人既以此册见示，复与余戏缀评注其下，各録副本，缄之行箧久矣。今奉檄来沪，僦居榷署之絜园。于时冬也，冻云不飞，密雪荡影。客有饷乌程酿者，苦无下酒物，忽忆此帙，启缄出之，相与翻一叶酌一螺，似不减读《汉书》已！

光绪二年丙子小除夕艺兰生书


●凤城品花记

香溪渔隐撰 【赋艳词人、艺兰生】戏注

辛未秋九月，余偕诸君子被辟入都。从公之余，尚多暇日。都门素尚梨园，韵事颇多。艺兰生为余言之津津。余耳熟已久。窃疑秦宫鄂渚，未必真有神仙。断袖分桃，亦姑妄听之耳。然亦不可不一领略。因与披沙子同往观三庆班，遍阅诸伶，无一妙人。惟一貂冠艶服者，演《秋胡子戏妻》一剧，作丈夫装，意态似佳，亦未甚惬怀也。归述诸艺兰生，并斥其言之妄。生笑置之。后复与同人至四喜部，见佳丽满前，似较三庆胜。中有雏伶，年可十二三。服饰不华，而顾盼生姿，娟好如美女。心窃爱之。【渐入彀矣】而亦不知其为谁何也。越翌日，复同艺兰生听三庆，遇长白山人、泛月客两人携一伶在焉。睨之颇端好。询其名，知为丽云，隶四喜部者，因与俱座。须臾，复有一童来就坐，卽前日貂冠而艶服者也。私叩泛月客，悉其姓夏名鸿福字雪舫，以演剧雄于时，人无不知者。戏散后，长白山人力邀入酒肆小饮，且招丽云辈数人侑酒。余及艺兰生未折柬也，因恐不及入城，且在席诸伶，一无当意，遂与艺兰生逃席归。【观此，知香溪君非滥于用情者。】时正阳门方阖，仅容一身逡巡而入，窃笑诸君之嗜痂焉！【且休笑，窃恐笑人者笑于人。】

一日偕艺兰生出城，复遇山人、泛月客于途，拉往垆头小饮。未几，诸伶毕至，艺兰生为丽云怂恿，遂招梅卿，复强余。余以未识庐山真面为辞。山人固荐鸿福，余未首肯。而朱笺数行，已作青鸟使矣。无何，雪舫来，【雪舫是宾】言论诙谐，飒爽不羣，差强人意。嗣后遂屡屡招之。每值公退，辄造饮其庐。余非雪舫不醉，而坐客亦非雪舫不欢也。【浃洽乃尔，何意后日。】值冬至日，同人均听四喜。见二童演《双湖船》，颇极夭冶之致。一齿稍长，一卽日前所见者。或告余曰：『长者名芷荪，少者名芷湘，皆属春华堂。』时诱春子方与芷荃善，荪湘皆其师弟也，余始恍然。是日诱春子卽招饮春华，至则窗明几净，壁上皆名人书画，案头设緑蕚梅一盆，清芬扑人，无纤毫尘俗气。【初次入门，故叙述甚详。】谈次适芷湘归，遇于屏间，因招之来，一见如故。【凡一见如故者，往往鲜克有终。易合必易离，理所固然。此君子之交所以淡如水也。】湘字亦仙，年十三，柔情艶骨，尽得风流。第年太穉，罕有知之者，时余方与雪舫密，虽甚怜爱，而形迹颇疏。次年，以其有箫宏之癖，诛求无厌，不甚器之。【雪舫之见弃，实自为之。】因专意于亦仙一人。【雪舫絶矣，亦仙亦是宾。】亦仙情致缠绵，宛转可人，意甚相得，自是尊酒联欢，殆无虚夕。卽荃、荪辈亦以亦仙故，数招致之。不数月，都人士颇闻亦仙名，长者车辙，时盈门外。【亦仙声价，香溪君增之也。是时都人士亦颇闻香溪君名。】顾亦仙天性孤僻，目无下尘。苟有不合，辄作白眼忤座客。羣焉置喙，谮言盈耳，强余割爱。余诚不能忘情于亦仙，第重违友人请，稍稍疏之。而亦仙误会余意，颇有怼言，甚至路遇若秦越然。【因误会而生怨，亦是常情，何至路遇若秦越人之不相识。深于情者，顾如是耶？】余亦不便以我本怜卿，卿其谅我之说告亦仙也，徒付诸一叹而已！自是与亦仙絶。【亦仙絶矣】万虑俱消，杜门枯坐，而都门积习，文宴往来，往往不能无此辈，未能免俗，聊复尔尔。然从此用情不能专矣！【激而为此，势所固然。】每预宴集，随意擘笺，姸媸不计，长安春色领略殆遍。艶仙、如秋、蓉秋、楞仙、纫仙、秋芬、梅卿等皆名重一时，咸经予品题焉。【楞仙以下数人，更是宾中之宾。】其中为余所最赏识者，惟艶仙、如秋、蓉秋三人而己。【三人是宾中主，主中宾。】艶仙隶三庆部，天真烂缦，秀外慧中，耽书史，喜读《三国志》，与论蜀魏吴事，辄凿凿道之。能书楷，工整有法，画写意人物，跃跃有生气，同辈中罕有其匹。如秋柳眉香颊，玉质仙姿，为羣芳之冠耳。吐属清朗，絶无浮嚣习，故时誉咸归之。若蓉秋则风流秀逸，雅俗共赏，性善饮，用情尤挚，不以贫富区厚薄，轩冕韦布，款接如一。【赏识者三，而一以才胜，一以韵胜，一以度胜，是香国真管领，方不负品花二字。】三人皆与余最善，而余亦乐与之游，故半年来相偕良多。

于斯时也，花天月地，酒緑灯红。门巷认樱桃，楼台恋杨柳。有人皆玉，无地不春。红烧桦烛，筵开树玉之庭；緑泛瑶尊，香满金莲之地。当夫日暖风和，秋高气爽，清歌乍罢，逸兴遄飞。向菊部以倦游，指杏帘之在望。惊鸿下影，尽教蝶使传来。挝羯催花，又听莺声啭起。迨夫楼头残照，酒家晚烟，人影已归，衣香渐散。既耳语之匆匆，犹情怀之眷眷。乃命高轩驾，或携夜光珠，醉眼迷离，几误吴娃之径；香风飘拂，遽登艶史之庭。于是弄笛敲棋，各寻韵事。高吟清话，悉惬素心。宿酲未醒，华宴再开。羣芳重集，狂兴又迥。纤纤玉笋，喜看钩弋张拳；脉脉绮怀，敢负杯行到手。值斯良会，谢太傅自足怡情；对此芳辰，杜牧之亦应乐死。窃谓人生适意事，至此已臻其极，颇有观止之叹。只恨花宫月窟，亦销宋玉之悲；酒国诗坛，愧乏江郎之句耳。

讵知珊瑚铁网，尚遗沧海之明珠；桃李春山，犹有芝兰空谷。至年余，而又识妙珊其人。【何珊珊其来迟也？】妙珊【妙珊是主。以起作结，絶似司马迁合传意境。】姚姓，寳香名，小字锁儿，十五龄童子也。父母皆燕人，操贱业，贫无依。鬻诸瑞春堂，隶四喜、春台籍。初习花旦，以性非所近，改青衫。时都下不尚昆曲，故所演多杂剧。歌裙舞袖，名动一时。其神静，其音清。艺兰生品为瑶天笙鹤，不具尘俗气者。性简默，若不屑角逐歌场，尤为町畦独辟【至此方是作记正主，是通篇一大关键。故作者极意摹写，而句亦华贵絶伦。】先是泛月客与之游，不甚浃洽。余一见卽奇之，而妙珊亦颇属意于余。【有缘无缘，分毫勉强不得。】会其父姚叟向瑞春主人索负不遂，复遭诟谇，且送官重笞焉！归而述诸姚媪，媪痛夫之受刑也，遽于昏夜潜缢于瑞春之门。【此姥亦太痴】主人觉，大窘，阴啖姚叟及邻右重金，得罢讼。妙珊自母死后，娇啼宛转，痛不欲生，幸乃父力挽始止。然身隶乐籍，虽抱戴天之痛，亦惟吞声饮泣，无可奈何。从此玉容惨淡，笑涡顿收。每侍客饮，辄复向隅。虽艳如姚李，而冷如冰雪。【桃李而冰雪，乃想见其为人。】余弥怜其情，益敬爱之。或笑余痴，余亦不复置辨焉。【如何，笑人者果笑于人矣！】

时披沙子已南下，忽贻余书曰：『闻足下与湘君忽尔参商，心窃怪焉。然以足下雅度，何遽薄幸若此，岂其中有故耶？刻下必当别选名花，以供清赏。梨园物色，定有知音。第酣红醉緑之场，非独具只眼，不能得其人。我辈素有雅癖，苟于若辈中得一知己，亦可以无憾。不当执流俗见，徒以粉桃郁李杂投也。愚意鞠部中，惟妙珊颇具清骨，似不食人间烟火者。然非足下与仆，鲜能识之深。若得与此君交，必能气味相投。未知足下已先得我心否？』余得书【香溪君自得此书，而招妙珊之意始定，则披沙子可图画于瑞春堂中。】大喜曰：披沙子知我。而招致之念遂决。【始而奇之，继而敬爱之，至是而招致之念遂决。何等纾曲，何等郑重，与遇于屏间，一见如故者固自有别。】翌日，卽邀同人出城，至肆头，呼笔疾书一柬，付酒佣去。窃喜半载神交，至此始偿宿愿。然犹恨相见晚矣！比妙珊来，相视无言，一笑而已。【无言一笑，若有情、若无情，是为至情。】由此三五日辄与妙珊叙，顾于艶仙、如秋、蓉秋辈未敢冷落。每饮除妙珊外必更致一以副之。深以寒士品评，黄金无色，未能兼顾为虑。一日，偶会云间古香居士于友人处，谈论甚欢。居士富于学，且深于情。闻其与如秋最相善，久而弥笃。我知如秋之遇居士，他日得有所托，固其幸也。而余亦从此可以息肩矣。【如秋息肩矣。】适同时，蓉秋名噪甚，骚人墨客，日接于门。余度其阅人既多，不难得一知音，因并从割爱。【蓉秋割爱矣。】而厥后所常偕者，惟妙珊艶仙二人焉。自余得双璧，意愿良足。而妙珊与余用情尤渥，盖以神不以迹者。【神字、迹字，须细细咀嚼之。非个中人不能领会也。】其为人也，庄重不佻，或入以游词，则面赪不置一语。每与谈论，辄肃然相对，不自知其所以然。【妙妙，可谓相对忘形。】余尝谓落花无言，人淡如菊，于妙珊庶几近之。余豪于饮，每饮必醉，醉后辄病。妙珊恒劝余勿与曲生近，余不忍拂其意，故友人招饮，虽未能力戒酒，而自是总不作醉乡游矣。【幸亏如此，否则醉眼模糊，恐坐对名花而不能领略耳。】

犹记壬申之十一月十一日，始与妙珊欵洽，【招致之时，未详日月。方疑作者疏忽，至此大书特书，眉目一醒，益服文笔之善于用曲也。】至除夕迄未一过其庐。新正四日，乃与同人往访于樱桃斜街。时妙珊方患嗽，扶病而出。春山带蹙，秋波欲流。一种娇怯之态，令人可爱可怜。【宛如一幅《病美人图》】不数语，珍重而别。归后思念颇切，或告余【或者何？香溪君之氤氲使，亦妙珊之天医星也。】曰：『海南新会橙可治嗽，惜都中少此物耳。』余百计求之不得。适闻人生自南粤来，携有佳果数种，橙亦与焉。亟往乞分惠。生故作难色，余笑揖之，【故作难色，趣。笑揖之，更趣。】且告之故，遂见赠。疾驰啖妙珊，嗽果渐瘳。【嗽之瘳非橙为之，香溪君至诚为之也。】于今思之，良可哂也。

先是艺兰生曾着《评花新谱》一卷，略加品题，未定甲乙。盖以花之中，秾艶如桃李，幽雅如兰蕙，富丽如牡丹，灼洁如芙蕖，芬芳如桂，清高如梅，要皆争奇竞秀，各擅胜场，有未可轩此而轻彼者。【具此藻鉴，方得品花真际。】至是，艺兰生坚欲定一花榜，【艺兰生多事】余不以为然。而生卽与泛月客逐一编次，以如秋弁冕，楞仙次之，丽云、妙珊、梅卿又次之。强余序名，拉出城，卽席召如秋辈，岀榜示之。羣艶咸屈一膝道谢，独妙珊默不发声，似有悲戚意。余疑其屈居第四故，因慰解之。妙珊蹙然曰：『余讵以是为荣辱哉！独念我辈沦落风尘，已属人生不幸事，卽使声价顿增，亦犹是梨园子弟耳，何计名次之高下为？』【有如此志气，必非久困风尘者。】余闻之愀然动容，窃叹其志向之高。遂不欢而散。嗟乎！蹭蹬名场，头颅渐老。天涯落落，知己难逢。【无限凄凉】于我且然，独妙珊也乎哉！特是妙珊抱出世之姿，孤芳自赏，宜其门庭寂寞，问津者尟矣。【读至此，当为怀才不遇者同声一哭。】然士大夫往往争欲见之，车马之迹日益喧阗，盖其色艺之足以动人，【世所取者，以色艺耳！可叹、可叹！】而皮相者流，未必知余取妙珊之旨也。【取意殊旨，雅俗判然。妙珊之言曰：与我善者，或数曰而交絶矣！或数月而爱替矣！久者亦不过半年耳。求如香溪君之用情弥深，始终如一者，我见亦罕。】妙珊不解酬应，多脱略，以是不甚得人欢。盖自丧母后，无心于此也久矣！

时惟仲夏，炎暑逼人。寻芳韵事，极觉阑珊。会居易斋主、赋艶词人奉檄入都，披沙子亦来京谒选，同乡赴北闱者，又复络绎萃集。胜友如云，又添一番雅兴。披沙子知余与妙珊游，促作东道主，遂与诸君会饮于瑞春堂，并招艶仙焉。居易斋主素迂谨，一见妙珊，卽啧啧称羡，许为羣芳领袖。【正法眼藏】赋艶词人则别垂青眼，独赏艶仙。【词人独赏艳仙，自是怜才，自是巨眼。凡他人推毂而得者，与亲眼物色得者，其赏心必有差。君相取士，何尝不然。】初，词人于燕，桌间意有所属。时如秋有状头之目，因佥以如秋先容，且代擘笺焉。经数四招致，而不甚惬意。【所谓有缘无缘，分毫勉强不得。】至此，颇许艶仙可爱，不欲夺余所好。余会其意，因笑曰：『实不相欺，昔余一睹其丰姿，甚惜其磊落聪明，而遭逢不偶，故特罗而致之，留待怜才者之真鉴耳。况仆既得陇，又安敢望蜀。』因力举之。甫数日，闻词人已招艶仙，两人情好，一如余与妙珊然。【艳仙又让美矣。】余心慰甚，窃喜我辈胸襟，可谓不谋而合。自是用情益专于妙珊焉。【看他一一出脱干浄，前如新月，出未高，众星尚争光。至此如扫却浮云障雾，一轮明月皎然当空。】

七月中旬，偶与艺兰生访妙珊。言谈之间，妙珊牵余袂至静处，移坐近前，悄谓其师性贪，日责缠头不满欲壑，辄以指搯腕肤，不堪凌虐，因示之臂，爪痕宛然。且曰：『局促辕下，火坑不可以久居。而所交多纨袴，难与吐肺肝。感君诚笃，能以千金脱籍否？』余曰：『寒素之士，惟有一缕情丝堪献知己。年来所费，已竭棉薄。睹子荏弱，扼腕良深，其如力不逮心何！』【有力者心不副，有心者力不逮。真情种每出于寒素之士，为之三叹。】妙珊闻之凄然不乐，相对欷歔。时闱期已近，余因慰之曰：『仆何吝千金之赠，只以世情炎凉，无从呼将伯耳。无已，倘今科得捷，必能措置数百金，竭力报子何如？』妙珊曰：『诚然，则余且旦夕焚香，祝朱衣神暗点君头耳。』【惟有此焚香暗祝之人，故不可不售。亦惟有此焚香暗祝之人，故不必遽售。】相与一笑而罢。入闱后，三艺颇极经营，二三场亦不草草。録示同人，皆许以可售。心窃自幸，冀有以对妙珊也。揭晓日，中心彷徨，肠如辘轳。日暮，泛月客仓皇入曰：『香溪君下第矣！』【文章既可售，又有焚香祷祝者，而朱衣卒靳一点头，殆妙珊所谓命耶。噫！】时方蒙被卧，闻言惊起，泫然流涕。【下第已不可堪，因下第而无以报妙珊，则愈难以为情。所以不以功名为念之香溪君，至是不觉泫然流涕也。】同人多方慰藉，始稍解。由是嗒焉若丧，愧不欲见妙珊，盖不出户庭者月余。或述诸妙珊，妙珊寄意劝慰，托友人【解愠风耶？撮合山耶？奇已。】强余出城，见之对坐默然，殊不可堪。妙珊解之曰：【他人于此，必作绮语曰：『甚好风吹得到此。』】『功名自有前定，君文不得售，余志亦莫能遂，命也。【我未成名君未嫁，伤心者不独罗江东也。】且君既有此心，徐徐待之又奚害。』【解语花不当尔耶！】遂各释然。

妙珊有师弟二。一名寳云，字月珊。一名寳玉，字碧珊。各擅妙技，登场合演，名盛一时，人呼为『瑞春三寳。』【与『春华三芷』遥遥相映】余每登其堂，咸出欵客，三五日辄止。宿其庐，欢然相接如家人。【此境殊不易到】妙珊喜观剧，余时携往听他班。玉树亭亭，人皆称羡。尤嗜围棋，常与闻人生角胜负，旗鼓相当，而生故下之。【闻人生得韵字三昧矣。】余雅不善手谈，楸枰之间，但为之数黑论白而已。余与妙珊相处三年，其中韵事颇多，笔不胜述，惟择其可録者録之焉。

嗟呼！游子天涯，情人遥夜。方谓客途岑寂，无计浇愁；不图香国繁华，引人入胜。抛江南之鹤梦恋冀北之莺花。纵彼美可慕，未许真个销魂。而余情信芳，但喜别开生面。是盖三生灵石，旧是因缘；遂使十丈情波，都成魔障。惜乎！琅环地方夸艶福，离恨天又惹新愁。【多情自古伤离别，更那堪冷落清秋节。】行将远别，知何年再踏软红？何以为情，聊此日共浮大白。盖余明春将着归鞭矣。而仆于是重有感焉！【下段如神龙入海，百川朝宗，足令读者神飞目眩。】

夫秋月春风，韶华易度。吴云燕树，芳信难通。我不知他年翱翔云路，以高车驷马上玉京游乎？抑青灯黄卷老牖下乎？而如妙珊辈，欢笑年年，幸而惜花有人，舞衫卸、歌扇捐矣！不幸而落花无主，朱颜改、青鬓摧矣！【情生文，文生情，使若辈读此，当为之泣数行下。】运会升沈，各有难定。兴言及此，忧从中来。转忆年来金屋寻娇，玉壶买醉。逸情雅兴，似醉如痴。其间乍离乍合，忽断忽续，与夫爱憎之异用，盛衰之迭乘，曾岁月之几何，而恍惚已如梦境矣。噫！其梦耶？其真耶？其真而以为梦，抑梦而以为真耶？【余为下一语曰：『以是为梦，卽便是梦。以是为真，卽便是真。以为非真，卽真亦梦。以为非梦，卽梦亦真。本无取真，本无取梦。何者为梦，何者为真。何者非梦，何者非真。何者非非梦，何者非非真。』】此其故，问诸造物，造物不言。问诸花，花不能解语。卽问诸品花者，亦不自名其妙也。【有此一段回抱，以作总束，于文机则圆，于文势则紧，于文情则斐，于文境则高，令满纸都化为云烟，其妙殆不可思议。】虽然，仆本恨人，尘缘未净。有难为太上之忘情，因叙其颠末如右。敢诩彩笔生花，聊作绀珠记事云尔。

赋艶词人曰：香溪君，洵多情者。其与雪舫也，则尝谓非舫不醉矣。与亦仙也，则樽酒联欢，殆无虚夕矣。与艶仙、如秋、蓉秋也，则有观止之叹矣。及其与妙珊也，则且爱之极而敬之畏之矣。向使舫也无萧宏之癖，则无有亦仙，何有于三人者。卽舫絶矣，而亦仙不以白眼相加，则我本怜卿，虽至于今可也。至激而为不计姸媸，长安看遍，虽赏识者三要亦无心得之耳。然非邂逅妙珊，则香溪君之情不足动，而三人之爱亦不分。无何，明珠获于沧海，芝兰出于空谷，而未敢冷落之心，犹有勉力兼顾之意。无如寒士品评，黄金无色。息肩有所，用爱始专。此时之香溪君，阅历渐深，前车可鉴，故虽脱略不能得人欢，而其情亦固而不摇矣！虽然，妙珊之于香溪君，非有夙缘不及此。

又曰：此作有三难。大凡纪述之书，事多傅会，易于求工；而此则所以纪实，一难也。寻常纪述，凡写一人一物，作者置身题外，不难设色描摹；而此则不啻自传，二难也。两年中，芳情韵事，头绪纷烦，而欲其详略得中，宾主分明，三难也。此作亦有三胜：叙事则用疏宕高古之笔，写景则用风华渲染之笔，描情则用飘逸藴藉之笔。笔笔换，笔笔转，写来分外出色，一胜也。雪舫之合，人作之；而其散也，则舫自致之。亦仙之合，自作之；而其散也，则人致之。艶仙辈三人之合，于泛泛中自得之；其散也，则渐渐自遣之。至于妙珊之合，自主之而又人作之，则亦遂永好之。离奇变化，妙造自然，二胜也。他传必有结局，而此则溯洄既往，推思将来，不结而结，结而不结，令入引兴无穷，三胜也。非妙人不能有此妙事，非妙手不能有此妙文。

艺兰生曰：香溪君曷然而作《品花记》也？曰『为妙珊也』。则记中之妙珊，譬则珠也。作《品花记》之笔，譬诸龙也。乘风破雾，嘘云吸雨，而龙睛龙爪，总不离乎珠。作者有此巨手，观者安得不用巨眼。

《凤城品花记》终


《清代燕都梨园史料正编 怀芳记》

（清）萝摩庵老人 撰



●目录
《怀芳记》序
怀芳记
　补遗


●《怀芳记》序

京师歌伶甲于天下。人原是璧，室尽如兰，一经品题，声价何止十倍。记咸丰丙辰，吾友余不钓徒展觐入都，招胜侣、萃吟朋，选伎征歌，寻花问柳，曾有《明僮小録》之刊。勤搜珊网，广纂瑶编。盛事一时，贻芳千载。可以按图索骥，执镜招鸾焉。

兹萝摩老人《怀芳记》一记，成于丙子仲秋。相去十年，用情一致。舞衫歌扇，当年之旧雨无多；宠柳骄花，出谷之新驺更贵。想见软红十丈，珠温玉暖之乡；拾翠三春，蝶醉蜂迷之候。清眸皓齿，发其瑶思。玮态瓌姿，镂之银管。盛矣！丽矣！幻耶？真耶？窃恐陈迹之难追，所贵手民之是付。传来日下，何殊千佛之经。唱遍人间，犹是羣芳之谱。

光绪五年岁次已卯闰三月武林云居山人序


●怀芳记

萝摩庵老人撰  麋月楼主附注


张金麟，字倚云，苏州人。其舅为三庆部之阿金，度曲名手也。倚云初入都，隶集秀部，为春泉堂胡法庆弟子。法庆不解度昆曲，倚云乃独工。离师后，题所居曰丽春堂。性情庄雅，举止和婉。体微丰，妆杨太真为最宜。名噪一时，为樱桃第一枝。

△与倚云同坐，忘其为伶人，倚云亦自忘也。法庆者，以琵琶擅名，后以洋烟事遣戍。


张金兰，字倚香，苏州人。少倚云一岁，年十六始入都。为熙春堂弟子，亦工度昆曲。离师后，所居曰留春堂。性孤介，而貌早瘁，不能与倚云比。有弟子妆花旦者，人目之曰狐狸精。艳不免俗，亦倾动一时。【咸丰丁已、戊午间，有八十二者，妖冶动一时，人目之为狐。】

△倚云得近士大夫者殆二十年，倚香不过五六年耳。然爱倚云者无不惜倚香也。


张翠香，字玉仙，苏州人。殷釆芝弟子，所居曰日新堂。慧中秀外，顾盼生姿，登场尤亭亭可爱。

△玉仙不畏暑，当夏不汗，所谓冰肌玉骨自清凉者。


张三福，字梅生，苏州人。所居曰日新堂。性坦易，貌姣好，而眉黛间常有恨色。演《刺虎》最工，亦以其愁娥双蹙相称也。颇解作字，净几明窗，杂陈古帖，兼之鱼盎花缾，别饶清趣。【予以丁巳入都，此四伶皆不见。忆三福尚于冠带筵前一把晤耳。】


王长桂，字粲仙，扬州人。年十四五，娟丽无匹；二十许，艳冶如故。是余庆堂弟子，离师后堂名槐庆。房栊曲折，帘幕深沉。茶熟酒香，魂销心醉。游者视若迷楼焉。


范秀兰，字小桐，以字行，为吴金凤弟子。金凤字桐仙，能诗，解属文，为何尚书所爱，有盛名于时。小桐恬雅寡言笑，亦能书画，尝自画兰，请名流题咏。离师后，居寒葭潭，是芥子园之一隅。怪石清池，可以娱客。然知音终寡，以其性太高洁，不入时耳。桐仙堂曰光裕。小桐堂曰承裕。

△倚云擅场二十余年，声名最高且久，终以贫悴死。梅生略有余资，遽谢其侪，偶返故乡，思为田舍郎，为亲族所嬲，赍恨死。蕊仙好樗蒲，尽产以偿博债，僦居败屋中，抑郁死。嗟夫！士之怀才不遇为可概，既遇矣，而晚节末路，或颠沛困踬不保厥终者。陆敬舆、李文饶且抱此憾，何有于三小史哉！【北里南部之书，未见及此。】


夏天喜，字秋芙，扬州人。长身玉立，回眸一笑，观者惝怳不能自持。王蕊仙与秋芙美艳相匹，蕊仙固是好女，秋芙则近于荡姬矣。苏长公谓食河鲀值得一死。余谓秋芙倘是女子，为我作妾，亦值得一死也。所居曰裕德堂，或赠以楹帖曰：『秋水为神玉为骨，芙蓉如面柳如眉。』为时所传诵。
  </div>
  <div class="pagination">
   <a href="清代燕都梨园史料正编_page87.html">
    上一页
   </a>
   <span>
    ...
   </span>
   <a href="清代燕都梨园史料正编_page83.html">
    83
   </a>
   <a href="清代燕都梨园史料正编_page84.html">
    84
   </a>
   <a href="清代燕都梨园史料正编_page85.html">
    85
   </a>
   <a href="清代燕都梨园史料正编_page86.html">
    86
   </a>
   <a href="清代燕都梨园史料正编_page87.html">
    87
   </a>
   <span class="current-page">
    88
   </span>
   <a href="清代燕都梨园史料正编_page89.html">
    89
   </a>
   <a href="清代燕都梨园史料正编_page90.html">
    90
   </a>
   <a href="清代燕都梨园史料正编_page91.html">
    91
   </a>
   <a href="清代燕都梨园史料正编_page92.html">
    92
   </a>
   <a href="清代燕都梨园史料正编_page93.html">
    93
   </a>
   <span>
    ...
   </span>
   <a href="清代燕都梨园史料正编_page89.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
