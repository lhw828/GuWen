<!DOCTYPE html>
<html>
<head>
    <meta charset="UTF-8">
    <title>六十种曲昙花记 - 第 17 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲昙花记 - 第 17 页/共 21 页</h1>
    <div class="content">〔贴小旦〕飘然又去逐浮萍。

〔旦〕高僧说法无凭准。



〔合〕阁下昙花也不灵。

〔生又上科〕自家不是木西来。乃木府土地是也。奉菩萨庞灵照法旨。着我化形假作西来。回到莲花庵中。试取木夫人及二姬修行道念如何。谁想那夫人冰淸玉洁。义正辞严。眞是成道之器。不免回覆菩萨去也。〔下〕 

第四十四出
羣仙会勘

〔外扮颜眞卿末扮李长源小生扮李太白外金冠锦袍随将吏上〕丹心直与山河壮。赤手能扶社稷倾。曾饵神丹陶八八。天教尸解证仙卿。自家鲁公颜眞卿是也。秉节立朝。抗忠勋于国难。淸心好道。授神丹于异人。晚景以直道忤卢■〈木巳〉。为其所陷。遣使李希烈。矢志不屈。毕命贼庭。上帝优叙死事之忠。遂证神仙之位。丞相卢■〈木巳〉。怀奸罔上。蠹国害贤。以致德宗驾再蒙尘。祚几倾覆。奸险无极。罪恶贯盈。南天王采访使者亲考过恶。回奏天王。近勅下官同蓬莱仙卿李长源李太白会勘其罪。二位仙长来也。〔末上〕九仙骨就差堪快。一品衣披未足云。曾以抱怀蒙帝宠。却因枕股动天文。自家宰相邺侯李泌是也。天乐来迎。奈家人之捣蒜。相臣学道。烦天子之烧梨。暂衣紫而定国难。勋纪旗常。终脱屣以归衡山。名书丹籍。上帝命下官与颜鲁公同勘卢■〈木巳〉。不免去走一遭。〔小生上〕百篇草就人犹醉。八极神游去不还。帝命蓬莱署仙伯。欲留彩笔照人间。自家翰林供奉李白是也。凭陵才气。蒙贺老之吹嘘。潇洒丰神。遇子征之赏识。捧砚调羹。发丽藻于沈香亭北。骑鲸捉月。送英灵于采石江边。上帝命下官与颜鲁公同勘卢■〈木巳〉。不免去走一遭。〔相见科外〕二位仙卿作揖。〔末小生〕颜仙长拜揖。〔外〕长源一代异人。标神奇于童丱。两朝辅相。树勋烈于艰危。太白天才超迈。词藻冠于寰中。道韵萧疎。冲情寄于物表。并登仙籍。同住蓬莱。可敬可敬。〔末小生〕鲁公抗节晚景。洵靑萍百炼之刚。慕道髫年。授绛雪九还之术。宜跻上秩。愿拜下风。〔外〕二公过奬。愧不敢当。请问太白有近作见教一篇。〔小生〕下官近稍习静。以诗为戒。篇章寂寥。顷谒东华大帝君。适値大帝新宫成。命白赋一诗。应制口占。请为二公诵之。东华结眞炁。块北浮无央。玄精荡析木。靑旭丽抟桑。帝宫倚太霄。玲珑合旁唐。大材儗鹏运。崇构飒龙骧。峭蒨耸云栋。夭矫飞虹梁。未经丹垩手。忽闪金碧光。三山倏远近。五纬逼低昂。洪涛春自如。元气翕以张。神澹豁敞宇。矑瞬摇精芒。霞褰翡翠幄。日照珊瑚床。眞官纷来落。琱墄文履跄。琼管叫紫烟。瑶姬列翠房。别有小酉室。灵台秘检藏。洞章弢玉。版。琅书庋金厢。帝暇趺九凤。香华散广堂。斯堂灰不劫。沧海尘或扬。〔外〕大是妙什。非此诗不称此宫。〔末〕太白诗故飘洒。今更沈郁。当是道进耶。〔小生〕二公勿笑。〔外〕下官与二公奉上帝勅旨。会勘卢■〈木巳〉。不免带此囚过来。〔将吏〕禀三位大仙。卢■〈木巳〉带到。〔外〕卢■〈木巳〉。你立心不端。怀奸事主。我虑你始而食人。终当为人所食。外祸四海。内亦不保其九族。我每事奉劝。固也爱君。亦是爱你。尊公死难时。我亲舐其颈血。此是实情。你说我故造此语。我颜眞卿好男子。岂肯造此等大妄语。不相体亮。反行仇恨。陷我于死。我死何足惜哉。此不过一人私仇。只是你作相奸险。罪过多端。这是怎么说。〔净〕罪人性旣禀于奸回。后又迷于大利。悔之无及。〔末〕卢■〈木巳〉。你的罪过。擢发难数。只是那李怀光千里勤王。破贼靖难。却以私恨。力阻他不得朝见天子。遂致勋臣转为叛贼。国复多难。驾再蒙尘。只这一场公案。怎么了得。〔外〕南天王采访使者报你幽室密计。谋害文武官员大小三百余人。计虽不曾尽行。你心也太狠了。〔小生〕庄子云。兵莫惨于忍。镆铘为下。■〈木巳〉之此举。三百人虽不尽死。杀机已发。罪业遂成。〔末笑科〕这说得是。太白不独长于诗篇。且又精于律法。〔外〕你造谋时。说道天道难明。鬼神谁见。谁知天王使者此时正在旁看你。会勘已明。将罪人押赴大狱。具文回奏天曹。〔将吏诺下外〕二位仙卿在此。难得相会。我们三人各把自家心事略说几句如何。〔末小生〕如此甚好。 

【惜奴娇】〔外〕国步艰危。叹二十四郡望风皆靡。我怀忠义。肯惜一身螳臂相持。面折奸雄。老陷封疆。余生犹寄。〔合〕天意。幸曾饵异人丹。得证上淸仙史。

【前腔】〔末〕童时。志在幽栖。愿餐霞绝粒。阆风瑶水相遭际。王室翦焉中否。驱驰。灵武承祧。西蜀回銮。艰难谁倚。〔合〕遗世。看珪珇似浮云。便脱宰臣衣紫。

【蛤■〈虫麻〉序】〔小生〕新题宿酒淋漓。赋名花倾国。祸生妃子。叹朝辞供奉。暮投烟水。顦顇。仓皇走六飞。神京九庙移。〔合〕转凄迟。只得托酒淸狂。消取壮心块垒。

【前腔】〔外〕今日喜脱尘羁。共骖鸾跨鹤。御风骑炁。任灾期劫运。几番兴废。得意。缥缈碧霞衣。回翔赤玉墀。〔合〕莫凄其。请看东第侯王。转眼北邙蒿里。

【锦衣香】〔末〕绛阙隈。玄都裏。沧海湄。淸溪沚。火枣交梨。金桃玉李。〔小生〕羣仙来往疾如飞。纔朝阿母。又会安妃。〔合〕想长安世事政如碁。是非锋起。不到淸虚地。云阶月所。逍遥自领无边况味。

【浆水令】〔众〕奉天符勘明奸■〈木巳〉。共回朝奏申公事。瑶空日晚月痕微。箫声袅袅。旛影垂垂。诗如织。才何绮。明朝应制还嘉丽。龙墀下。龙墀下千官旧侣。鸾笺扫。鸾笺扫百幅新词。

【尾声】贤良并列仙班贵。香案前头侍起。不负精忠报主时。〔并下〕 

第四十五出
凶鬼自叹

〔鬼卒押净枷杻上净〕虎狼生性应难改。富贵迷人不自由。堕马前头还堕马。沈舟侧畔又沈舟。自家卢■〈木巳〉。生前尽着力量。无恶不为。今日受此苦楚。地狱之中。那一样刑罚不受过。也亏我受。也亏我受。我卢■〈木巳〉还是个好汉受得。〔鬼卒打一下〕不怕你不受。〔净〕我好汉受刑。不向你小人吿免。〔卒痛打科净哭乞哀科卒〕卢■〈木巳〉。方纔好汉受刑。怎么又做这个模样。〔净哭〕狱卒哥。我卢■〈木巳〉皮肉也是娘生父养的。怎么不痛苦。想着我做唐朝大丞相时节。皇帝在我手掌心裏翻身。文武百官在我嘴唇皮儿上过活。但眉峯儿蹙一蹙。直令千里流血。笔尖儿摇一摇。教他九族遭殃。喝水成冰。排山倒海。谁想有今日哩。这会儿狱中略得苏息。不免自叹一番。 

【耍孩儿】搥胸跌脚恓惶泪。到今日懊悔何追。追思当日秉权时。片言不合千条计。一计纔成九族危。晓夜裏无休息。直弄得个三光晦蚀。万乘流离。

若论我当时的荣华富贵呵。可也不轻。 

【五煞】宴华堂睡得迟。卧红妆门未启。千官伺候如流水。人人着眼看颜色。个个挨亲讨面皮。到今日成何济。只落得形骸枯瘦。骨肉离披。

我卢■〈木巳〉用尽机关。苦挣富贵。也无非为妻妾儿孙。到今日妻妾虽亡。儿孙尙在。他们还是承籍我。享用我。红烛儿点起。花筐鼓儿打起。直恁的欢乐。怎知我在地狱中受这般苦楚。佛也不替我念一声。便是春秋二祭。摆着几碗菜。斟着几锺酒。我这魂灵儿欲待要一救饥肠。争奈我罪业深重。一霎时都化了火焰。把我好烧得七零八落。顷刻成灰。奉劝世人。为那妻妾儿孙也全无用处。 

【四煞】闹攘攘为甚的。急煎煎子与妻。思量衣食能消几。我千般黑业皆因你。今日裏万苦黄泉你怎知。永劫沈阿鼻。祭都无益。哭也何为。

当初谋害颜眞卿等文武官员三百余人时。我在密室中说天道难明。鬼神谁见。不想这一会儿天王使者正在旁边觑着。听着。咳。人在世时。绝不知有此地狱。有此果报。及至到这地位了。又寄不得个信儿与世间人。好苦好苦。 

【三煞】只道是皇天瞑瞑的。又谁知神明密密窥。纤毫善恶难逃避。眞官考较能详细。狱卒行凶苦禁持。〔卒怒科〕卢■〈木巳〉。你造极恶。倒说我狱卒行凶。〔净〕纵有信也难稍寄。傥得个翻身挣脱。只恐怕依旧还迷。

阎罗天子说道。众生受了地狱极苦。日久之后。得个转身。临行拳拳嘱付。切切提撕。教此去要学好为人。谁想纔吃孟婆汤。又入迷魂阵。被十个月血水。浸得人一灵儿昏了。甫挣出去。依旧作恶。咳。可怜可怜。所以王莽之后。又有曹操。司马懿之后。又有桓温。李林甫之后。又有我卢■〈木巳〉。我卢■〈木巳〉做秀才时。也曾骂过李林甫来。不知怎的轮得到我。却又迷了。粪蛆噆粪。火蛾赴火。直是身不由己。只怕从此以后。骂我卢■〈木巳〉的不少。做我卢■〈木巳〉的还多。 

【二煞】地狱苦难自支。史书骂没了期。谁知依旧多卢■〈木巳〉。那颜眞卿二李为人正直善良。却做了大仙。逍遥快乐。昨日座上坐起。将我奚落禁持。吓得我一言无对。备为座上客。布为帐下虏。好气好气。原来为善终升济。到底行凶必受亏。追悔也今何及。只落得一身狼狈。两泪波澌。

【煞尾】世人还未明。如今我已知。若要世人似我能追悔。除非是一旦无常到这裏。

〔内叫科〕查狱判官老爷来了。〔卢与卒惊下〕 

第四十六出
讨贼立功

【菊花新】〔小外扮李晟丑扮姚令言净扮源休小外戎装领将士上〕逆奴犯阙播銮舆。凤子龙孙泣路衢。强寇满皇都。只把丹心报主。

故宫禾黍欲离离。政是忠臣毕命时。誓扫妖氛淸帝阙。营门洒泣对王师。下官神策河北行营节度使兼平章李晟是也。百战威名。久闻夷夏。一腔忠义。仰贯苍穹。兹者姚令言激众兴兵。鸱张京邑。朱泚乘机窃命。虎据长安。百官染污于贼庭。万乘流离于草莽。下官闻变投袂。泣血禡牙。兵出飞狐。声先秣马。孤军深入。二寇正强。下官用奇谋间贼营。以忠义激将士。众虽单弱。锐气不衰。故定兴王木淸泰之子木龙驹。将门英杰。年少知兵。下官特奏举为副帅。协同讨贼。择今日起兵收复长安。左右。待定兴侯到帅府通报。 

【前腔】〔小生上〕君恩世受誓捐躯。报国纵横见丈夫。一旅愿前驱。逆贼谁当旗鼓。

〔左右报到科〕定兴侯老爷到。〔相见科小外〕副元帅。将门出将。腰间久佩龙泉。官上加官。肘后定悬鹊印。副帅好当前队。老夫愿步后尘。〔小生〕元帅亲帅六师。运奇谋而制胜。小将愿当一队。擐甲胄而先登。张英风于虎牙。附功名于骥尾。〔小外〕将校过来。木将军领步骑先登。我统大军齐发。设伏张奇。四路俱进。云梯地窖。百道攻城。俱要死战立功。以一当百。先斩令言。后擒朱泚。扫淸宫禁。奉迎銮舆。退缩不进者斩。〔众诺起兵科〕 

【红绣鞋】〔小外〕雄兵十万长驱。长驱。先登列戟横殳。横殳。摧劲敌。捣孤虚。歼鬼蜮。翦妖狐。〔合〕宁士庶。靖皇都。

【前腔】〔小生〕前锋手执■〈牦，牙代未〉弧。■〈牦，牙代未〉弧。中军亲自援枹。援枹。山岳震。海涛呼。张义旅。奋天诛。

〔合前探子〕禀上二位老爷。姚令言督兵拒战。〔小外〕向前打话。 

【前腔】〔丑领兵上〕雄威席卷东都。东都。貔貅控带羌胡。羌胡。天子遁。百官逋。谁复敢。抗戎车。

〔合前小外〕姚令言这厮。身为节鎭。手统强兵。不思尽忠报国。却乃首倡逆谋。震惊至尊。暴犯陵寝。三军切齿。万姓寒心。众军努力向前。先斩逆贼。〔小生与丑战斩丑贼军败〕 

【缕缕金】〔众〕腾杀气。展雄图。前军歼贼将。覆车徒。乘胜擒元恶。功成一鼓。看都民垂泣汉宫仪。壶浆满岐路。

〔探子〕禀上二位老爷。朱泚遣源休督大兵前来拒战。 

【前腔】〔净领兵上〕扶帝业。创皇都。山河归指掌。尽诛锄。谁复张螳臂。敢当罴虎。管敎一战血模糊。横尸暴霜露。

〔小外〕源休这厮。官为少卿。职列淸要。享朝廷之大禄。受主上之弘恩。何故背国忘君。造谋佐逆。寝祖宗之神器。致主上于蒙尘。天兵问罪。汝逆贼难逃。大小三军。一齐乘胜。〔小外与净战斩净净兵齐哭投降科〕禀上元帅老爷。小人等皆是节鎭官兵。羽林卫士。被朱泚迫胁兴师。情愿投降。再见天日。〔小外〕你众人不知逆顺。本当重处。姑念胁从。许尔自新。众将士们。将斩军降。贼胆已破。谁为城守。就此整旅入城。生擒朱泚。〔探子上〕禀上老爷。逆贼朱泚带妻子出都城北门逃走了。〔小外〕副元帅可领铁骑三千。追擒朱泚。老夫入城。埽淸宫掖。奉迎圣驾还朝。〔小生诺下〕 

【缕缕金】〔众〕开北户。走狂奴。乘风追铁骑。尽芟除。号令须严肃。京城按堵。急扫淸宫禁奉銮舆。宫帏喜如故。

〔小外〕请掌书记于公异。〔于上〕上将兵如风雨。参军笔扫虹霓。不习长鎗大剑。有时用着毛锥。〔相见长揖科〕且喜逆贼已平。公可草露布一通。飞报天子。借尔雕龙之手。且须倚马之才。〔于诺小外〕分付将士。火速整众入城则个。〔众诺〕 

〔小外〕荡寇已展云旗。



〔于〕搦管先成露布。

〔小外〕报道钟簴不移。



〔众〕更言庙貌如故。 
</div>
    <div class="pagination">
<a href="六十种曲昙花记_page16.html">上一页</a><span>...</span><a href="六十种曲昙花记_page12.html">12</a><a href="六十种曲昙花记_page13.html">13</a><a href="六十种曲昙花记_page14.html">14</a><a href="六十种曲昙花记_page15.html">15</a><a href="六十种曲昙花记_page16.html">16</a><span class="current-page">17</span><a href="六十种曲昙花记_page18.html">18</a><a href="六十种曲昙花记_page19.html">19</a><a href="六十种曲昙花记_page20.html">20</a><a href="六十种曲昙花记_page21.html">21</a><a href="六十种曲昙花记_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
