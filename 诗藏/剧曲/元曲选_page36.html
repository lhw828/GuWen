<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 36 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 36 页/共 133 页
  </h1>
  <div class="content">
   【迎仙客】还只道沉沉的卧着床褥。谁知他悠悠的赴了冥途。空把我孩儿叫道有千百句。阎君也你好狠心肠。土地也你好歹做处。闪的我鳏寡孤独。怎下的便撇了你这爹先去。
　　〔云〕二哥也死了。下次小的每买一具棺木来。埋葬了者。〔杂当云〕理会的。〔扶福僧下〕〔正末云〕两个媳妇儿。你来。两个孩儿都亡了。我的婆婆又亡了。我无儿不使妇。你两个可也有爷和娘在家里。不如收拾了一房一卧。各自归宗去罢。要守孝也由的你。便要嫁人也由的你。〔两旦做悲科云〕哎呀。痛杀俺也。俺妯娌二人。收拾一房一卧。且回爷娘家守孝去。男儿也。只被你痛杀我也。〔诗云〕俺妯娌命运低微。将男儿半路抛离。■〈扌弃〉的守孤孀一世。断不肯向他人再画蛾眉。〔同下〕〔正末做悲科云〕两个孩儿死了。两个媳妇儿又归宗去了。我婆婆又亡了。则撇下老业人独自一个。我仔细想来。不干别人事。都是这当境土地和这阎神。勾将俺婆婆和两个孩儿去了。我如今待告那崔县令哥哥。着他勾将阎神土地来。我和他对证。有何不可。不免拽上这门。我首告他走一遭去。〔下〕〔崔子玉引张千祗候上〕〔诗云〕冬冬衙鼓响。公吏两边排。阎王生死殿。东岳吓魂台。小官崔子玉是也。今日升厅。坐起早衙。张千。喝撺厢。〔张千云〕在衙人马平安抬书案。〔正末上跪科〕〔崔子玉云〕阶下跪着的不是张善友兄弟。你告什么。〔正末云〕哥哥与老汉做主咱。〔崔子玉云〕是谁欺负你来。你说那词因。我与你做主。〔正末云〕我不告别人。我告这当境土地和阎神。哥哥。你差人去勾将他来。等我问他。俺两个孩儿和婆婆。做下什么罪过。他都勾的去了。〔崔子玉云〕兄弟。你差了也。这是阴府神祗。你告他怎的。〔正末起科〕〔唱〕
　　【白鹤子】他本是聪明正直神。掌管着寿夭存亡簿。怎不容俺夫妇到白头。〔带云〕我那两个孩儿呵。〔唱〕也着他都死因何故。
　　〔崔子玉云〕兄弟。阳世间的人。便好发落。他阴府神祇。我如何勾的他来。便勾了来。我也断不的。〔正末云〕哥哥。你断不的他。从古以来。有好几个人。都也断的。怎生哥哥便断不的。〔崔子玉云〕兄弟。那几个古人断的。你试说与咱听。〔正末唱〕
　　【幺篇】哎。想当日有一个狄梁公曾断虎。有一个西门豹会投巫。又有个包待制白日里断阳间。他也曾夜断阴司路。
　　〔崔子玉云〕兄弟。我怎比得包待制。日断阳间。夜断阴间你要告到别处告去。〔正末云〕俺婆婆到这年纪。便死也罢了。难道俺两个孩儿。留不的一个。〔唱〕
　　【上小楼】俺孩儿也不曾讹言谎语。又不曾方头不律。俺孩儿量力求财。本分随缘。乐道闲居。阎神也有向顺。土地也不胡突。可怎生将俺孩儿一时勾去。害的俺张善友牵肠割肚。
　　〔崔子玉云〕你两个孩儿和你的浑家。必然有罪犯注定该死的。你要问他。也好痴哩。〔正末云〕俺那婆婆和两个孩儿呵。〔唱〕
　　【幺篇】又不曾触忤着那尊圣贤。蹅践了那座庙宇。又不曾毁谤神佛。冒犯天公。堕落酆都。合着俺子共母。妻共夫。一家儿完聚。〔做悲科云〕俺两个孩儿死了。婆婆又死了。两个媳妇儿也归宗去了。〔唱〕可怜见送的俺灭门绝户。
　　〔做跪科云〕望哥哥与我勾将阎神土地来。我和他折证咱。〔崔子玉云〕兄弟。我纔不说来。假如阳世间人。我便断的。这阴府神祇。我怎么断的他。你还不省哩。快回家中去。〔正末起科唱〕
　　【耍孩儿】神堂庙宇偏谁做。无过是烈士忠臣宰辅。但生情发意运机谋。早明彰报应非诬。〔云〕哥哥。这椿事你不与我断。谁断。〔唱〕难道阳世间官府多机变。阴府内神灵也混俗。把森罗殿都做了营生铺。有钱的免了他轮回六道。无钱的去受那地狱三涂。
　　【二煞】我如今有家私谁管顾。有钱财谁做主。我死后谁浇茶谁奠酒谁啼哭。谁安灵位谁斋七。谁驾灵车谁挂服。只几个忤作行送出城门去。又无那花棺彩轝。多管是席卷椽舁。
　　【煞尾】天那最苦的是清明寒食时。别人家引儿孙祭上祖。只可怜撇俺在白杨衰草空山路。有谁来墓顶上与俺重添半抔儿土。〔下〕
　　〔崔子玉笑云〕张善友去了也。此人虽是个修行的。却不知他那今生报应。因此愚迷不省。且待他再来告时。我着他亲见阎君。放出两个孩儿和那浑家。等他厮见。说知就里。〔诗云〕方信道暗室亏心。难逃他神目如电。今日个显报无私。怎倒把阎君埋怨。〔下〕
　　〔音释〕
　　物音务　霎音杀　埚音窝　福音府　鳏音关　独东卢切　妯音逐　娌音里　首去声　祇音其　讹音娥　律音虑　突东卢切　谋音谟　俗词疽切　哭音苦　轝音裕　舁音余
　　第四折
　　〔正末上云〕老汉张善友。昨日到俺哥哥崔子玉跟前告状来。要勾他那土地阎神。和俺折证。怎当俺哥哥千推万阻。只说阴府神灵。勾他不得。今日到那城隍庙里再告状去。有人说道。城隍也是泥塑木雕的。有甚么灵感在那里。你哥哥不比他人。日断阳间。夜理阴间。还赛过那包待制。你怎么不告去。因此只得又往这福阳县里。走一遭去来。〔下〕〔崔子玉引祗从上诗云〕法正天须顺。官清民自安。妻贤夫祸少。子孝父心宽。我崔子玉为何道这几句。只因我兄弟张善友。错怨土地阎神。屈勾了他妻儿三命。要我追摄前来。与他对证。我只说一个断不得。回他去了。料他今日必然又来。我自有个主意。张千。今日坐早衙。与我把放告牌抬出去者。〔祗从云〕理会的。〔正末上云〕哥哥可怜。与兄弟做主咱。〔崔子玉云〕兄弟。你说那词因上来。〔正末云〕我老汉张善友。一生修善。便是俺那两个孩儿和婆婆。都也不曾做什么罪过。却被土地阎神。屈屈勾将去了。只望哥哥准发一纸勾头文书。将那土地阎神。也追的他来。与老汉折证一个明白。若是果然该受这业报。我老汉便死也得瞑目。〔崔子玉云〕兄弟。你好葫芦提也。我昨日不曾说来。阳世间的人。我便断的。阴府神祇。我怎么断的。〔正末云〕哎哟。一阵昏沉。我且暂睡咱。〔做睡科〕〔崔子玉云〕此人睡了也。我着他这一番似梦非梦。直到森罗殿前。便见端的。〔虚下〕〔鬼力上云〕张善友。阎神有勾。〔正末惊起科云〕怎生阎神有勾。我正要问那阎神去哩。〔下〕〔阎神引鬼力上诗云〕荡荡威灵圣勑差。休将间事恼心怀。空中若是无神道。霹雳雷声那里来。吾神乃十地阎君是也。今有阳间张善友。为儿亡妻丧。告着俺土地阎神。鬼力。与我摄将那张善友过来。〔鬼力云〕理会的。〔鬼力做拿正末上科〕行动些。〔正末唱〕
　　【双调新水令】一灵儿监押见阎君。闪的我虚飘飘有家难奔。明知道空撒手。怕甚么业随身。托赖着阴府灵神。得见俺那阳世间的儿孙。便死也亦无恨。
　　【驻马听】想人生一刬的钱亲。呆痴也岂不闻有限光阴有限的身。咱死后只落得半坵儿灰衬。这的是百年谁是百年人。都被那业钱财无日夜费精神。到如今这死尸骸虽富贵谁埋殡。活时节不肯使半文。死了也可有你那一些儿分。
　　〔鬼力云〕过去跪着。〔正末见跪科阎神云〕张善友。你知罪么。〔正末云〕上圣。我张善友不知罪。〔阎神云〕你推不知。你在阳间。告着谁来。〔正末云〕我告阎神土地。他把我婆婆和两个孩儿。犯下甚么罪过。都勾的去了。我因此上告他。〔阎神云〕兀那张善友。你要见你两个孩儿么。〔正末云〕可知要见哩。〔阎神云〕鬼力。将他两个孩儿摄过来者。〔鬼力云〕理会的。〔唤乞僧福僧上〕〔正末见惊科云〕兀的不是我两个孩儿。大哥。你家去来。〔乞僧云〕我是你甚么孩儿。我当初是赵廷玉。不合偷了你家五个银子。我如今加上几百倍利钱。还了你家的。和你不亲。不亲。〔正末云〕儿也。我为你呵。哭的我眼也昏了。你今日刬的道和我不亲。儿也。你好下的也呵。〔唱〕
　　【沽美酒】你怎生直恁的心性狠。全无些旧情分。可便是亲者如同那陌路人。只为你哭的我行眠立盹。〔见福僧科云〕二哥。咱家去来。〔福僧云〕谁是你孩儿。〔正末云〕你是我第二的孩儿。〔福僧云〕我是你的儿。老的。你好不聪明。我前身元是五台山和尚。你少我的来。你如今也加倍还了我的也。〔正末做叹科〕〔唱〕两下里将我来不偢问。
　　〔云〕这生忿忤逆的贼也。罢了。大哥。你也须认的我。〔唱〕
　　【太平令】他平日里常只待寻争觅衅。儿也你怎的也学他背义忘恩。这忤逆贼从来生忿。你须识一个高低远近。〔云〕大哥。跟我家去来。〔乞僧云〕我填还了你的。俺和你不亲了也。〔正末唱〕你道我不亲。强亲。咱须是你父亲呀。好教我一言难尽。
　　〔阎君云〕着这两个速退。〔鬼力引乞僧福僧下〕〔阎君云〕你要见你那浑家么。〔正末云〕可知要见哩。〔阎君云〕鬼力。与我开了酆都城。拿出张善友的浑家来。〔鬼力押卜儿上见科〕〔正末云〕婆婆。你为什么来。〔卜儿做哭科云〕老的也。我当初不合混赖了那五台山和尚十个银子。我死归冥路。教我十八层地狱。都游徧了也。你怎生救我咱。〔正末做叹科云〕那五台僧人的银子。我只道还他去了。怎知赖了他的来。〔唱〕
　　【水仙子】常言道莫瞒天地莫瞒人。莫作瞒心与祸邻。你如今苦也啰刀山剑岭都游尽。怎做的阎罗王有向顺。摆列着恶鬼能神。〔卜儿云〕我受苦不过。你好生超度我咱。〔阎君云〕鬼力。还押入酆都去。〔正末唱〕纔放出森罗殿。又推入地狱门。哎哟。你畅好是下的波阎君。
　　〔鬼力押卜儿哭下〕〔阎君云〕张善友。你有一个故人。你可要见么。〔正末云〕可知要见哩。〔阎君云〕我与你去请那尊神来。与你相见咱。〔下〕〔崔子玉上〕〔正末做见科云〕何方圣者。甚处灵神。通名显姓咱。〔崔子玉云〕张善友。休推梦里睡里。〔正末做觉科云〕好睡也。〔崔子玉云〕兄弟。你适纔看见些甚么来。〔正末云〕哥哥。你兄弟都见了也。〔唱〕
　　【鴈儿落】我也曾有三年养育恩。为甚的没一个把亲爷认。元来大的儿是他前生少我钱。小的儿是我今世偿他本。
　　【得胜令】这都是我那婆婆也作业自殃身。遗累及儿孙。再休提世上无恩怨。须信道空中有鬼神。〔崔子玉云〕兄弟。你省悟了么。〔正末云〕哥哥。张善友如今纔省悟了也。〔唱〕总不如安贫。落一个身困心无困。这便是修因。也免的钱亲人不亲。
　　〔崔子玉云〕兄弟你直待今日。方纔省悟。可是迟了。兄弟。你听者。听下官从头细数。犯天条合应受苦。则为你奉道看经。俺两人结为伴侣。积攒下五个花银。争奈你命中无福。大孩儿他本姓赵。做贼人将银偷去。第二个是五台山僧。寄银两在你家收取。他到来索讨之时。你婆婆混赖不与。捻指过三十余春。生二子明彰报复。大哥哥干家做活。第二个荒唐愚鲁。百般的破败家财。都是大孩儿填还你那债负。两个儿命掩黄泉。你那脚头妻身归地府。他都是世海他人。怎做得妻财子禄。今日个亲见了阴府阎君。纔使你张善友识破了寃家债主。〔下〕
　　〔音释〕
　　衬初艮切　盹敦上声　衅欣去声　去上声　复音府　负付上声　禄路上声
　　题目　张善友告土地阎神　
　　正名　崔府君断寃家债主
　　崔府君断寃家债主杂剧终

《元曲选》　崔府君断寃家债主杂剧　（明）臧晋叔 编
　　崔府君断寃家债主杂剧　　（元）郑廷玉 撰
　　●崔府君断寃家债主杂剧目录
 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　张善友告土地阎神　正名　崔府君断寃家债主 
　　楔子
　　〔冲末扮崔子玉上诗云〕天地神人鬼五仙。尽从规矩定方圆。逆则路路生颠倒。顺则头头身外玄。自家晋州人氏。姓崔名子玉。世人但知我满腹文章。是当代一个学者。却不知我秉性忠直。半点无私。以此奉上帝敕旨。屡屡判断阴府之事。果然善有善报。恶有恶报。如同影响。分毫不错。真可畏也。我有一个结义兄弟。叫做张善友。平日尽肯看经念佛。修行办道。我曾劝他早些出家。免堕尘障。争奈他妻财子禄。一时难断。如何是好。〔叹科云〕嗨。这也何足怪他。便是我那功名两字。也还未能忘情。如今待上朝取应去。不免到善友宅上。与他作别走一遭。正是劝人世世偏知易。自到临头始觉难。〔下〕〔正末扮张善友同老旦扮卜儿上云〕自家姓张。是张善友。祖居晋州古城县居住。浑家李氏。俺有个八拜交的哥哥是崔子玉。他要上朝进取功名。说在这几日间。过来与我作别。天色已晚。想是他不来了也。浑家。你且收拾歇息者。〔卜儿云〕是天色晚了。俺关了门户。自去歇息咱。〔做睡科〕〔凈扮赵廷玉上诗云〕釜有蛛丝甑有尘。晋州贫者独吾贫。腹中晓尽世间事。命里不如天下人。自家姓赵。双名廷玉。母亲亡逝已过。我无钱殡埋。罢罢罢。我是个男子汉家。也则出于无奈。学做些儿贼。白日里看下这一家人家。晚间偷他些钱钞。埋葬我母亲。也表我一点孝心。天阿。我几曾惯做那贼来。也是我出于无奈。我今日在那卖石灰处。拿了他一把儿石灰。你说要这石灰做甚么。晚间掘开那墙。撒下些石灰。若那人家不惊觉便罢。若惊觉呵叫道拏贼。我望着这石灰道上飞跑。天阿。我几曾惯做那贼来。我今日在蒸作铺门首过。拿了他一个蒸饼。你说要这蒸饼做甚么。我寻了些乱头发折针儿。放在这蒸饼里面。有那狗叫。丢与他蒸饼吃。签了他口叫不的。天阿。我几曾惯做那贼来。来到这墙边也。随身带着这刀子。将这墙上剜一个大窟笼。我入的这墙来。〔做撒石灰科云〕我撒下这石灰。〔做瞧科云〕关着这门哩。随身带着这油罐儿。我把些油倾在这门桕里。开门呵便不听的响。天呵。我几曾惯做那贼来。〔内云〕你是贼的公公哩。〔赵做听科〕〔正末云〕浑家。试问你咱。我一生苦挣的那五个银子。你放在那里。〔卜儿云〕我放在床底下金刚腿儿里。你休问。则怕有人听的。〔正末云〕浑家。你说的是。咱歇息咱。〔赵做偷银子出门科云〕我偷了他这五个银子。不知这家儿姓甚么。今生今世。还不的他。那生那世。做驴做马填还你。〔做叫科云〕有贼。地方快起来拏贼呀。〔下〕〔正末惊科云〕浑家。兀的不有贼来。你看那箱笼咱。〔卜儿云〕箱笼都有。〔正末云〕看咱那银子咱。〔卜儿做看科云〕呀。不见了银子。可怎了也。〔正末云〕我说甚么来。天色明了也。且不要大惊小怪的。悄悄里去缉访贼人便了。〔外扮和尚上诗云〕积水养鱼终不钓。深山放鹿愿长生。扫地恐伤蝼蚁命。为惜飞蛾纱罩灯。贫僧是五台山僧人。为因佛殿崩摧。下山来抄化了这十个银子。无处寄放。此处有一个长者。是张善友。我将这银子寄与他家去。这是他门首。善友在家么。〔正末云〕谁唤门哩。我试去看咱。〔做见科云〕师父从那里来。〔和尚云〕我是五台山僧人。抄化的十个银子。一向闻知长者好善。特来寄放你家。待别处讨了布施。便来取也。〔做交砌末科〕〔正末云〕寄下不妨。请师父吃了斋去。〔和尚云〕不必吃斋。我化布施去也。〔下〕〔正末云〕浑家。替师父收了这银子。〔卜儿云〕我知道。〔背云〕我今日不见了一头钱物。这和尚可送将十个银子来。我自有分晓。〔正末云〕浑家。恰纔那师父寄的银子。与他收的牢着。我今日到东岳圣帝庙里烧香去。倘或我不在家。那和尚来取这银子。浑家。有我无我。你便与他去。他若要斋吃。你就整理些蔬菜。斋他一斋。也是你的功德。〔卜儿云〕我知道。〔正末云〕我烧香去也。〔下〕〔卜儿云〕岂不是造化。我不见了五个。这和尚倒送了十个。张善友也不在家。那和尚不来取便罢。若来呵。我至死也要赖了他的。那怕他就告了我来。〔和尚上云〕贫僧抄化了也。我可去张善友家中。取了银子回五台山去。张善友在家么。〔卜儿云〕敢是那和尚来了也。我出去看咱。师父那里去来。〔和尚云〕善友在家么。〔卜儿云〕俺家里无甚么善友。你来怎的。〔和尚云〕我恰纔寄下十个银子。特来取去。〔卜儿云〕这个师父。你敢错认了也。俺家里几时见你甚么银子来。〔和尚云〕我早起寄在你家。大嫂。你怎么要赖我的。〔卜儿云〕我若见你的呵。我眼中出血。我若赖了你的呵。我堕十八重地狱。〔和尚云〕大嫂你听者。我是十方抄化来的布施。我要修理佛殿。寄在你家里。你怎么要赖我的。你今生今世赖了我这十个银子。到那生那世少不得填还我。你听者。我本为修因化得十锭银。我着你念彼观音力。久已后还着与本人。哎哟。这一会儿害起急心疼来。我且寻太医调理去也。〔下〕〔卜儿云〕和尚去了也。等善友来家呵。我则说还了他银子。善友敢待来也。〔正末上云〕浑家。我烧香回来也。那和尚曾来取银子么。〔卜儿云〕刚你去了。那和尚就来取。我两手交付与他去了。〔正末云〕既是还了他呵。好好好。浑家。安排下茶饭。则怕俺崔子玉哥哥来。〔崔子玉上云〕转过隅头。抹过裹角。可早来到张家了。善友兄弟在家么。〔正末出云〕哥哥请家里来。〔做见科崔子玉云〕兄弟。我观你面色。敢是破了些财。〔正末云〕虽然破了些。也不打紧。〔崔子玉云〕你媳妇儿气色。倒像得些外财的。〔卜儿云〕有甚么外财那。〔崔子玉云〕兄弟。我今日要上朝求官应举去。一径的与你作别来。〔正末云〕哥哥。兄弟有一壶水酒。就与哥哥饯行。到城外去来。〔做同行科云〕浑家。斟过酒来。送哥哥一杯。〔做送酒崔子玉回酒科云〕兄弟。我和你此一别。又不知几年得会。我有几句言语。劝谏兄弟。你试听者。〔诗云〕得失荣枯总在天。机关用尽也徒然。人心不足蛇吞象。世事到头螳捕蝉。无药可延卿相寿。有钱难买子孙贤。甘贫守分随缘过。便是逍遥自在仙。〔正末云〕多承哥哥劝戒。只是你兄弟善缘浅薄。出不得家。也有几句儿言语。诵与哥哥听。〔词云〕也不恋北疃南主。也不恋高堂邃宇。但容膝便是身安。目下保寸男尺女。冷时穿一领布袍。饥时餐二盂粳粥。除此外别无狂图。张善友平生愿足。〔唱〕
　　【仙吕忆王孙】麤衣淡饭且淹消。养性修真常自保。贫富一般缘分了。任白发不相饶。但得个稚子山妻。我一世儿快活到老。〔同卜儿下〕
　　〔崔子玉云〕兄弟同媳妇儿回家了也。俺自登途去咱。〔诗云〕此行元不为功名。总是尘根未得清。传语山中修道侣。好将心寄白云层。〔下〕
　　〔音释〕
　　甑晶去声　阿何哥切　剜乌官切　罩嘲去声　疃汤短切　邃音岁　粥音主　足臧取切
　　第一折
　　〔正末同卜儿凈扮乞僧丑扮福僧二旦上〕〔正末云〕老夫张善友。离了晋州古城县。搬到这福阳县。一住三十年光景也。自从被那贼人。偷了我五个银子去。我这家私。火焰也似长将起来。婆婆当年得了大的个孩儿。唤做乞僧。年三十岁也。以后又添的这厮。是第二个。唤做福僧。年二十五岁也。这个媳妇儿是大的孩儿的。这个媳妇是第二个的。这大的个孩儿。披星戴月。早起晚眠。这家私多亏了他。老夫不知造下什么孽来。轮到这小的个孩儿。每日则是吃酒睹钱。不成半分儿器。兀那厮。我问你咱。恁的呵几时是了也。〔福僧云〕父亲。你孩儿幼小。正好受用。有的是钱。使了些打什么紧。〔乞僧云〕兄弟。你怎生这等把钱钞不着疼热使用。可不疼杀我也。〔正末叹科云〕这都是命运里招来的。大的个孩儿。你不知道。听我说与你咱。〔唱〕
　　【仙吕点绛唇】浊骨凡胎。递生人海。三十载。也是我缘分合该。〔带云〕正为这泼家私呵。〔唱〕我也曾捱淡饮黄■〈艹齑〉菜。
　　【混江龙】俺大哥一家无外。急巴巴日夜费筹划。营办着千般活计。积攒下万贯赀财。俺大哥尽半世干家私强挣起。也是我在前生种阴德苦修来。俺大哥为人本分。不染尘埃。衣不裁绫罗段匹。食不拣好歹安排。爹娘行十分孝顺。亲眷行万事和谐。若说着这禽兽。知他是甚情怀。每日向花门柳户。舞榭歌台。铅华触眼。酒肉堆颏。但行处着人骂惹人嫌。将家私可便由他使由他败。这的是破家五鬼。不弱如横祸非灾。
　　〔乞僧云〕父亲。这家私费了我多少辛苦。积攒就的。到那兄弟手里。多使去了。兀的不疼杀我也。〔正末云〕大哥。这家私都亏了你。兀那厮。我问你咱。你这几时做什么买卖来。〔福僧云〕偏我不曾做买卖。我打了一日双陆曲的腰节骨还是疼的。你可知道我受这等苦哩。〔正末唱〕
　　【油葫芦】贼也你搭手在心头自监解。这家私端的是谁。则你那二十年何曾道觅的半文来。你你你则待要抹着的当了拿着的卖。也不管松时节做了急时节债。你你你无花呵眼倦开。无酒呵头也不抬。引着些个泼男泼女相扶策。你你你则待每日上花台。
　　〔福僧云〕父亲。你孩儿趁着如此青年。受用快活。也还迟哩。〔乞僧云〕可知你受用快活。单只苦了谁也。〔正末唱〕
　　【天下乐】贼也这的是安乐窝中且避乖。这厮从来。会放歹。我若不官司行送了你和姓改。〔云〕我老夫还不曾道着俺婆婆便道老子。他也好啰。〔唱〕做爹的道不才。做娘的早喝采。惯的这厮千自由百自在。
　　〔云〕兀那厮。你曾少人的钱钞来么。〔福僧云〕呸。长进阿我并不曾少人钱钞。〔净扮杂当上云〕张二舍。你少我五百瓶的酒钱。快些拿出来还我。〔乞僧云〕父亲。兄弟欠了人家酒钱。在门首讨哩。〔正末云〕你说不少钱。门首有人索酒钱那。〔福僧云〕还了他便罢。打什么不紧。〔乞僧云〕还有什么不还了他。只亏了你。〔卜儿云〕大哥。你还了他罢。〔乞僧云〕罢罢罢。我还我还。兀的不心疼杀我也。〔做发付科〕〔杂当下〕〔丑扮杂当上云〕张二舍。你少我爷死钱。只管要我讨。还不拿出来。〔乞僧云〕父亲。门首讨什么爷死钱。在那里嚷。〔正末云〕什么爷死钱。〔福僧云〕你看。这老头儿。这些也不懂的。父亲在日。问他借了一千贯钞。父亲若死了。还他二千贯钞。堂上一声举哀。阶下本利相对。这不是爷死钱。〔正末叹科云〕嗨。有这样钱借与那厮使来。〔唱〕
　　【那咤令】你看这倚势口。啰巷拽街。气的我老业人亡魂丧魄。你看这少钞脸。无颜落色。〔福僧云〕这也只使得自己钱。有什么妨碍。〔正末云〕禽兽。你道是使了钱是自己的。〔唱〕怎做的自己钱。无妨碍。兀的不气■〈昚，力代日〉破我这胸怀。
　　【鹊踏枝】一会家上心来。怎生出这痴騃。气的我手脚酸麻。东倒西歪。贼也你少不的破了家宅。倒不如两下里早早分开。
　　〔福侩云〕就分开了。倒也干净。随我请朋友耍子。〔正末唱〕
　　【寄生草】你引着些帮闲汉。更和这吃剑才。你只要杀羊造酒将人待。你道是使钱撒镘令人爱。你怎知囊空钞尽招人怪。气的我老业人目下一身亡。〔带云〕我死了呵。〔唱〕恁时节可也还彻你冤家债。
　　〔云〕大哥。这也没奈何。你还了者。〔乞僧云〕父亲。你孩儿披星戴月。做买做卖。一文不使。半文不用。怎生攒下这家私。都着他花费了也。〔卜儿云〕大哥。你还他罢。〔乞僧云〕我还我还。〔做发付科云〕还了你去罢。〔杂当云〕还了我钱。我回家去也。〔下〕〔正末云〕婆婆。趁俺两口儿在。将这家私分开了罢。若不分开呵。久已后吃这厮凋零的无了。〔卜儿云〕老的。这家私分他怎么。还是着大哥管的好。〔正末云〕只是分开了罢。大哥。你将应有的家私。都搬出来。和那借钱钞的文书。也拿将出来。〔乞僧云〕理会的。〔正末云〕婆婆。家私都在这里。三分儿分开者。〔福僧云〕分开这家私倒也好。省的絮絮聒聒的。〔卜儿云〕老的。怎生做三分儿分开。〔正末云〕他弟兄每两分。我和你留着一分。〔卜儿云〕这也说的是。都依着你便了。〔正末唱〕
　　【赚煞】你待要沙暖睡鸳鸯。我则会岁寒知松柏。你将我这逆耳良言不采。这家私亏煞俺爷娘生受来。我便是释迦佛也恼下莲台。想这厮不成才因此上各自分开。随你商量做买卖。常言道山河易改。本性儿还在。我则怕你有朝福过定生灾。〔同下〕
　　〔音释〕
　　长音掌　孽音捏　载上声　分去声　划胡乖切　行音杭　去声　音债　策钗上声　魄铺买切　色筛上声　■〈昚，力代日〉音享　騃音谐　宅池斋切　应平声　柏音摆
　　第二折
　　〔崔子玉冠带引祗候上诗云〕满腹文章七步才。绮罗衫袖拂香埃。今生坐享皇家禄。不是读书何处来。小官崔子玉是也。自与兄弟张善友别后。到于京都阙下。一举状元及第。所除磁州福阳县令。谁想兄弟也搬在这县中居住。闻说他大的孩儿。染了一个病证。未知好歹若何。今日无甚事。张千。将马来。小官亲身到兄弟家中。探病走一遭去。〔诗云〕骏马慢乘骑。两行公吏随。街前休喝道。跟我探亲知。〔下〕〔凈扮柳隆卿丑扮胡子转上诗云〕不养蚕来不种田。全凭说谎度流年。为甚阎王不勾我。世间刷子少我钱。小子叫做柳隆卿。这个兄弟是胡子转。在城有张二舍。是一个真傻厮。俺两个帮着他赚些钱钞使用。这几日家中无盘缠。俺去茶坊里坐下。等二舍来。有何不可。〔胡凈云〕你在茶坊里坐的。我寻那傻厮去。这早晚敢待来也。〔福僧上云〕自家张二舍。自从把家私分开了。好似那汤泼瑞雪。风卷残云。都使的光光荡荡了。如今则有俺哥哥那分家私。也吃我定害不过。俺哥哥如今染病哩。好几日不曾见我两个兄弟。到茶坊里问一声去。〔做见二凈科云〕兄弟。这几日不见你。想杀我也。〔胡凈云〕小哥。我正寻你哩。茶坊里有柳隆卿在那里等你。我和你去来。〔相见科〕〔福僧云〕兄弟好么。〔柳净云〕小哥。一个新下城的小娘子。生的十分有颜色。俺一径的来寻你。你要了他罢。不要等别人下手。先抢去了。〔福僧云〕你去总承别人罢。我可无钱了。〔胡净云〕你哥哥那里有的是钱。俺帮着你到那里讨去来。〔福僧云〕这等我与你去。〔同下〕〔正末引杂当上云〕自从将家私做三分儿分开了。二哥的那一分家私。早凋零的没一点儿了。大哥见二哥是亲兄弟。又将他收留在家中住。不想那厮将大哥的家私。又使的无了。大哥气的成病。一卧不起。求医无效。服药无灵。看看至死。教我没做摆布。小的咱和你到佛堂中烧香去来。〔杂当云〕爹。咱就烧香去。〔正末唱〕
　　【商调集贤宾】自分开近倂来百事有。这的是为儿女报官囚。闪的个老业人不存不济。则俺这养家儿千死千休。这的是天网恢恢。果然道疎而不漏。〔带云〕若俺大哥有些好歹呵。〔唱〕怎发付这无主意的老业人张善友。三十年一梦庄周。恰便似俞阳般服药酒。恰便似庄子叹骷髅。
　　【逍遥乐】我则索仰神灵保佑。为孩儿所事存心我怎肯等闲罢手。儿也闪的我来有国难投。忍不住两泪交流。莫不是我前世里烧香不到头。我则索把神灵来祷呪。只愿的灭罪消灾。绝虑忘忧。
　　〔云〕来到这佛堂前也。我推开佛堂门。〔做跪科云〕小的每将香来。家堂菩萨。有这大的个孩儿。多亏了他早起晚眠。披星戴月。挣揣下这个家私。今日可有病。小的个孩儿。吃酒赌钱。不成半器。他可无病。家堂爷爷。怎生可怜见老汉。着俺大的个孩儿。这病痊可咱。〔做拜科〕〔唱〕
　　【梧叶儿】小的个儿何曾生受。他则待追朋趁友。每日家无月不登楼。大的个儿依先如旧。常则待将无做有。巴不得败子早回头。〔带云〕圣贤也。〔唱〕你怎生则拣着这个张善友心疼处倒下手。
　　〔杂当报云〕爹爹。大哥发昏哩。〔正末云〕既然大哥发昏。小的跟着我看大哥去来。〔同下〕〔大旦扶乞僧同卜儿上乞僧云〕娘也。我死也。〔卜儿云〕大哥。你精细着。〔乞僧云〕我这病觑天远入地近。眼见的无那活的人也。〔卜儿云〕孩儿。你这病。可怎生就沉重了也。〔乞僧云〕娘也。我这病你不知道。我当日在解典库门前。适值那卖烧羊肉的走过。我见了这香喷喷的羊肉。待想一块儿吃。我问他多少钞一斤。他道两贯钞一斤。我可怎生舍的那两贯钞买吃。我去那羊肉上将两只手捏了两把。我推嫌羊瘦。不曾买去了。我却袖那两手肥油。到家里盛将饭来。我就那一只手上油■〈口忝〉几口。吃了一碗饭。我一顿吃了五碗饭。吃得饱饱儿了。我便瞌睡去。留着一只手上油待吃晌午饭。不想我睡着了。漏着这只手。却走将一个狗来。把我这只手上油都吮干凈了。则那一口气。就气成我这病。我昨日请一个太医把脉。那厮也说的是。道我气裹了食也。〔卜儿云〕孩儿既是这等起的病。你如今只不要气。慢慢的将养。〔乞僧云〕唤的我父亲来。我分付他咱。〔正末同杂当上云〕婆婆。大哥病体如何。〔乞僧云〕父亲。我死也。〔正末做悲科云〕儿嚛。则被你痛杀我也。〔唱〕
　　【醋葫芦】你胸脯上着艾灸。肚皮上用手揉。俺一家儿烧钱烈纸到神州。请法师唤太医疾快走。将那俺养家儿搭救。则教我肠慌腹热似浇油。
　　〔乞僧云〕父亲。我顾不得你。我死也。〔做死科〕〔正末同卜儿哭科云〕儿也。你忍下的便丢了我去。教我兀的不痛杀了也。〔唱〕
　　【幺篇】我则见他直挺挺僵了脚手。冷冰冰禁了牙口。俺一家儿那个不啼啼哭哭破咽喉。则俺这养家儿半生苦受。〔带云〕天那。〔唱〕常言道好人倈不长寿。这一场烦恼怎干休。
　　〔云〕婆婆。大哥死了也。将些什么供养的来。一壁厢着人报与崔县令知道者。〔杂当云〕理会的。〔崔子玉上云〕小官崔子玉。去看张善友的孩儿。可早来到也。张千。接了马者。〔见科云〕呀。元来善友的孩儿死了也。兄弟你可省烦恼波。〔正末云〕哥哥。大的个孩儿已死。眼见兄弟的老命也不久了也。〔崔子玉云〕兄弟。常言道死生有命。富贵在天。这也是个大数。且省烦恼。〔福僧同二凈上〕〔柳凈云〕小哥。说你哥哥死了。到家中看有什么东西。你拿与俺两个拿着先走。〔福僧云〕说的是。你跟将我来。拿着壶瓶台盏便走。我可无眼泪。怎么啼哭。〔柳凈云〕我手帕角头。都是生姜汁浸的。你拏去眼睛边一抹。那眼泪就尿也似流将出来。〔做递砌末福僧哭科云〕我那哥哥也。你一文不使。半文不用。可不干死了你。我那爹也。你不偏向我那哥哥也。我那娘也。你如今只有的我一个也。我那嫂嫂也。我那老婆也。〔做怒科云〕怎生没个睬我的。看起来我是傻厮那。〔正末唱〕
　　【幺篇】只见那两个帮闲的花满头。这一个败家的面带酒。你也想着一家儿披麻带孝为何由。故来这灵堂里寻斗殴。直恁般见死不救。莫不是你和他没些瓜葛没些忧。
　　〔云〕兀那厮。大哥死了。消受不的你奠一盏儿酒。〔福僧云〕老人家不要絮聒。等我浇奠。〔做奠酒〕〔将台盏与净〕〔卜儿夺科云〕你将的那里去。〔福僧推卜儿科云〕你们自去。〔柳净云〕有了东西也。俺跑跑跑。〔同胡下〕〔卜儿云〕兀的不气杀我也。〔做死科〕〔乞僧做起叫科云〕我那台盏也。〔正末云〕孩儿。你不死了来。〔乞僧云〕被那两个光棍抢了我台盏去。我死也怎么舍得。〔正末云〕婆婆。由他将的去罢。呀。婆婆死了也。天那。可是老汉造下什么孽来。大的个孩儿死了。婆婆又死了。天那。兀的不痛杀老汉也。〔崔子玉云〕兄弟少烦恼。这都是前生注定者。〔正末做悲科〕〔唱〕
　　【穷河西】你道死和生都是天数周。怎偏我子和娘拔着短筹。我如今备棺椁将他殡。不知我这业尸骸又着那个收。
　　〔云〕下次小的每将婆婆和大哥扶在一壁厢。是两个棺椁。埋殡了者。〔杂当云〕理会的。〔做扶下〕〔正末悲科唱〕
　　【凤鸾吟】怎不着我愁。这烦恼甚日休。天那偏是俺好夫妻不到头。怎不着我愁。这烦恼甚日休。天那偏是俺养家儿没福留。〔崔子玉云〕兄弟。你的寿算也还远哩。这家私便破散了些。打甚么不紧。且省烦恼波。〔正末唱〕想人生到中年以后。这光阴不久。还望甚家缘成就。随你便攒黄金过北斗。只落的干生受。天那早寻个落叶归秋。
　　〔云〕老汉大的个孩儿死了。婆婆又死了。我老汉不知造下甚么孽来。〔崔子玉云〕兄弟你休烦恼者。〔正末唱〕
　　【浪来里煞】这烦恼神不知鬼不觉。天来高地来厚。本指望一家儿相守共白头。到如今夫妻情父子恩都做了一笔勾。落得个自僝自僽。〔做悲科云〕天那。〔唱〕则除非向来生重把那生修。〔下〕
　　〔崔子玉叹科云〕嗨。谁想他大的孩儿连婆婆都亡化了。我那兄弟。还不省哩。〔诗云〕善友今年命运低。妻亡子丧两重悲。前生注定今生业。天数难逃大限催。〔下〕
　　〔音释〕
　　傻商鲊切　盛音呈　揉音柔　僝锄山切　僽音骤　重平声
　　第三折
　　〔正旦扶福僧上〕〔福僧云〕哎哟。害杀我也。怎么不见父亲来。〔二旦叫云〕大娘。你与我请将父亲来者。〔大旦做应请正末领杂当上云〕自从大的个孩儿死了。婆婆又死了。家私又散尽了。如今小的个孩儿又病的重了。教老汉好生烦恼也呵。〔唱〕
　　【中吕粉蝶儿】活计萧疎。正遭逢太平时序。偏是我老不着暮景桑榆。典了庄宅。卖了田土。销乏了几多钱物。委实的不曾半霎儿心舒。一天愁将我这两眉攒聚。
　　【醉春风】恨高似万重山。泪多似连夜雨。眼见的儿亡妻丧又有个病着床。老业人你畅好是苦。苦。则俺这小的个孩儿倘有些好歹。可着我那埚儿发付。
　　〔做见科云〕二哥。你这病证如何。〔福僧云〕父亲。我死也。〔正末云〕老汉则有这小的个孩儿。可又病的重。天阿。怎生可怜见老汉。留下小的个孩儿。送老汉归土。可也好那。〔唱〕
  </div>
  <div class="pagination">
   <a href="元曲选_page35.html">
    上一页
   </a>
   <span>
    ...
   </span>
   <a href="元曲选_page31.html">
    31
   </a>
   <a href="元曲选_page32.html">
    32
   </a>
   <a href="元曲选_page33.html">
    33
   </a>
   <a href="元曲选_page34.html">
    34
   </a>
   <a href="元曲选_page35.html">
    35
   </a>
   <span class="current-page">
    36
   </span>
   <a href="元曲选_page37.html">
    37
   </a>
   <a href="元曲选_page38.html">
    38
   </a>
   <a href="元曲选_page39.html">
    39
   </a>
   <a href="元曲选_page40.html">
    40
   </a>
   <a href="元曲选_page41.html">
    41
   </a>
   <span>
    ...
   </span>
   <a href="元曲选_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
