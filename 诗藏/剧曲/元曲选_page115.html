<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 115 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 115 页/共 133 页
  </h1>
  <div class="content">
   【紫花儿序】我愁的是更筹漏箭。我怕的是暮鼓晨钟。我倦的是这紫陌黄埃。大刚来光阴迅速。怎教我不心意裁划。早早的安排。待把我这一寸心田无罣碍。大道的事着你世人不解。则愿的一帆西风。送上我那三岛蓬莱。
　　〔云〕婆婆。你看那海上的水。水上的船。船上的金银宝贝。有个比喻也。〔卜儿云〕喻将何比。〔正末唱〕
　　【夭净沙】有如那花正开风卸风衰。有如那月初圆云暗云埋。跳不出这尘寰世界。我觑了委实痴騃。〔带云〕那船上的。那里是什么金银宝贝。〔唱〕只当是装一船家兀那横祸非灾。
　　〔云〕婆婆。早来到海岸了也。〔卜儿云〕那船上装的都是金银宝贝。居士。你也好大量哩。〔正末唱〕
　　【鬼三台】也非是我胸襟大。将金宝和船载。我只待跳出这尘寰得自在。〔卜儿云〕居士。你便老了。儿女每正后生哩。〔正末唱〕你道是白发叹吾侪。我道是今番畅快哉。趁着这风力软水横天地窄。帆力稳影吞雪浪开。这便是风送王勃。赴洪都的命彩。
　　〔卜儿云〕居士。你看那海岸上看俺沉舟的人。好不多也。〔正末云〕兀那君子每。我庞居士这个念头。比别人不同。〔唱〕
　　【紫花儿序】我不比那越范蠡驾扁舟游那五湖的这烟浪。我不比那晋石崇送穷船葬万顷波澜。我不比那汉张骞泛浮槎探九曜星台〔带云〕你觑波。〔唱〕我则见水接着天泻混元一派。我则见天连着水可便无半点儿纤埃。我为甚喜笑盈腮。待着他水晶宫里龙王放一会儿解这一场我直撑杀他鱼鳖和那虾蟹。觑了这万丈风涛。兀的不险似百尺楼台。
　　〔卜儿云〕居士。这会见风浪越急了。你看那船越漂的高了也。〔正末云〕我自有个主意。行钱。将那大海船底下凿碗来大数十个窟笼。他必然沉了也。〔行钱云〕理会的。〔做凿科云〕爹。这船底下都凿了窟笼也。〔正末云〕可怎生不沉。这会儿风也息。浪也平了。可怎生是好也呵。〔唱〕
　　【凭栏人】天际残霞几缕裁。水映天心有如那霞衬彩。恰纔个船随着海岸开。抵多少烟波风送客。
　　〔云〕婆婆。这船只是不沉。也可怪哩。〔唱〕
　　【寨儿令】我则见雪浪涌似山排。可怎生又风恬水平云雾霭。难道是积羽沉舟。这金银呵反为轻载。心儿里好疑猜。
　　【幺篇】为甚么这番滚滚海藏里不沉埋。〔云〕这船怎生不沉。婆婆。我猜着了也。〔唱〕他本是个虚飘飘世上的浮财。我和你发虔心祷上苍。近岸口跪苍苔。〔云〕婆婆。灵兆。凤毛。都来拜者。〔唱〕拜拜拜。直拜到那月上的这海门开。
　　〔外扮天使上云〕兀那东海龙王。上帝勅令。将庞居士应有家财。都收入龙宫海藏者〔龙神云〕得令。雷公电母。风伯雨师。作起波浪。翻了那些海船。将庞居士应有的家财。都与我收了者。〔水卒云〕理会的。都收了也。〔龙神云〕吾神索回玉帝的话去。〔诗云〕领水卒分开波浪。显神通现出本象。将庞居士应有家财。都收入龙宫海藏。〔同水卒下〕〔正末唱〕
　　【金蕉叶】我则听的霹雳向惊魂丧魄。諕的我四口儿无颜落色。我则见云偶斗空中乱摆。恰便似千百面征鼙乱凯。
　　【调笑令】我可便自来几曾该端的便几曾该。抵多少一夜西风透满怀。諕的那娇儿和幼女愁无奈。我向前来怎生遮寨。我则见布彤云黯黯遮了日色。霎时间四野阴霾。
　　【秃厮儿】赤历历那电光掣一天家火块。吸力力雷霆震半壁崩崖。俺这里轻身向前将这海岸踹。〔卜儿扯科云〕居士靠后些。〔正末云〕婆婆。你怕甚么。〔唱〕你还躭着鬼魂胎。哀哉。
　　〔云〕好大风也。〔唱〕
　　【圣药王】吹的我头怎抬。刮的我眼倦开。〔云〕龙王呵。你这般烦恼怎么。〔唱〕又不比入山推出白云来。渐的呵风力衰。忽的呵云乱摆。只要你沉了咱锦帆舟楫共资财。做的个一去不回来。
　　〔卜儿云〕居士。你将钱物都沉在海里了。俺四口儿如今回去。把甚么做盘缠那。〔正末云〕婆婆。我瞒着你多哩。我会一桩儿手艺。〔卜儿云〕你会那一桩儿手艺。〔正末云〕我会编笊篱。鹿门山外有一园竹子。着凤毛孩儿斫将来。我一日编十把笊篱。着灵兆孩儿货卖将来。可不彀俺一家儿吃粥哩。〔卜儿云〕这的是大缸里打翻了油。沿路儿拾芝麻也。〔正末唱〕
　　【收尾】谁不知道庞居士误放了来生债。我则待显名儿千年万载。你便积趱下高北斗杀身的钱。〔云〕婆婆。灵兆。凤毛。你回头试看波。〔唱〕可也填不满这东洋是非海。〔同下〕
　　〔音释〕
　　刹音察　那音挪　解上声　珀铺买切　客音楷　埃音哀　划胡乖切　罣音卦　解音械　帆去声　当去声　窄斋上声　勃音婆　蠡音里　载音在　藏去声　魄铺买切　色筛上声　彤音同　黯衣减切　霾音埋　载上声
　　第四折
　　〔外扮丹霞禅师上诗云〕释迦拈花露本心。迦含微笑遇知音。灯灯相续传千古。朗朗光明直至今。贫僧乃襄阳云岩寺长老。法名丹霞。自幼学成满腹文章。只为进取功名。路逢马祖禅师。问我秀才那里去。贫僧回言。我选官去也。祖师道。秀才比及你选官呵。我选佛还好的多哩。我一闻其言。心下朗然省悟。因此金刀落发。舍俗出家。先参马祖。后拜石头和尚。多得公案。争奈未能了达。此处襄阳有一人是庞居士。他有个女儿灵兆。生的十分大有颜色。每日在寺门首货卖笊篱。但是卖不了的。贫僧都买下。我有心无心。买下三房子笊篱。这早晚敢待来也。〔灵兆上云〕妾身是灵兆女。自从俺父亲在海上沉舟回来。搬到这鹿门山住。俺父亲会编笊篱。一日与我十把笊篱。将来长街市上货卖。这早晚无人买这笊篱。俺父亲的斋食。如之奈何。且到云岩寺山门首卖去。敢那和尚又要买笊篱也。〔禅师做出门科云〕这早晚正是那女子来的时候也。〔见灵兆科云〕小娘子问讯。〔灵兆答科云〕万福。〔禅师云〕小娘子。这笊篱敢又是卖不了的么。〔灵兆云〕师父。是卖不了的。〔禅师云〕我有心要买笊篱。争奈身边无钱。你肯跟的我方丈中去么。〔灵兆云〕师父。你是个出家儿人。怕做甚么。我跟你去。〔跟至方丈科〕〔禅师云〕我着两句言语嘲拨他。看他晓的么。〔做念云〕老和尚合掌当胸。小娘子自去分解。〔灵兆背云〕这和尚无礼。着言语嘲拨我。他如今不言语便罢。再言语呵。我答他两句。〔禅师云〕他不听的。高着些念。老和尚合掌当胸。小娘子自去分解。〔灵兆云〕你听我道两件事。依的。妾身便和你共同欢爱。〔禅师云〕休道两件事。便十件贫僧也依。出家人亦无罣碍〔灵兆云〕你着那经为枕比丘取乐。佛铺地袈裟蒙盖。〔禅师云〕南无阿弥陀佛。坏教门遗臭人间。堕阿鼻老僧罪大。〔灵兆云〕你参空禅仔细追求。怎生见真佛昂然不拜。〔禅师云〕得悟时拈起放下。拜佛也有何耽待。〔合掌做拜灵兆打禅师头科云〕掌拍处六根清凈。这笊篱打捞苦海。〔禅师云〕方信道色即是空。果然的空即是色。〔灵兆下〕〔禅师云〕南无阿弥陀佛。若不是吾师点化。贫僧怎了也。吾师一日不曾卖的一把笊篱。父母倚门而望斋食。如今贫僧将这一百文长钱。放在路上。待吾师拾的去。有何不可。〔诗云〕我恰纔凡心起微微动处。被一片黑云遮住。若不是点化真言。险堕了阿鼻地狱。〔下〕〔灵兆再上科云〕妾身自离了云岩寺。度脱了丹霞长老。不曾卖得一把笊篱。俺父母斋食。怎生是好呀。这道傍不知是甚么人遗下这一百文长钱。我待不将的去来。只恐怕误了父亲斋食。我待要将的去来。怎好昧心贪利。〔做沉吟科云〕我如今将这十把笊篱放在道傍。怕那人来寻这钱呵。将笊篱卖过一般世俗人休看的这笊篱小可也。〔诗云〕翠竹枝枝选嫩条。编成此物手中操。常将济世菩提念。去那苦海波中用意捞。〔下〕〔正末引卜儿凰毛上〕〔诗云〕有儿不曾娶。有女不曾嫁。大家团圞头。说会无生话。自从将我那家缘家计。金银宝贝。都装到东海内沉了。来这鹿门山结一草庵。修行办道。到大来悠哉也呵。〔唱〕
　　【双调新水令】谁似我静中参透了这祖师禅。我待向雪山头养心修炼。当日那溶溶的天似水。漫漫的海无边。一自沉了我那家缘。我将这成道记诵千徧。
　　〔灵兆上云〕妾身灵兆。将着这一百文长钱。见父亲走一遭去。〔做见科〕〔正末云〕灵兆孩儿。你回来了也。〔灵兆云〕父亲。你孩儿回来了也。〔正末云〕孩儿。你卖笊篱。可是如何。〔灵兆云〕父亲。你孩儿因度脱了丹霞长老。不曾卖的笊篱。出那寺来。道路傍边。不知甚么人遗下一百文长钱。我待要不将的来。则恐怕误了父亲斋食。你孩儿将那十把笊篱放在傍边。等那人来寻这钱时。将这笊篱就是卖与他一般。你孩儿主意的是么。〔正末云〕孩儿也。你见的是。〔外扮青衣童子上云〕居士。上圣有请。〔正末云〕你是那里来的。〔唱〕
　　【沉醉东风】谁更敢推辞腼腆。我并不曾半霎儿俄延。我从来富不骄。端的个贫无怨。〔青衣云〕不只我来。兀的不又是一个来也。〔正末做回头科〕〔青衣云〕疾。〔下〕〔正末云〕在那里。〔唱〕他把我赚回头早海变桑田。〔内动乐声科〕〔正末云〕是好乐声也。〔唱〕我则听的聒耳笙歌奏管弦。那一派仙音得这韵远。
　　〔做看科云〕婆婆。你看那金门玉户。碧瓦琉璃。比尘世不同。此处必是天宫也。〔卜儿云〕居士。你看这牌面上写着字儿哩。〔正末唱〕
　　【雁儿落】兀的不明明的在这门额上显。分朗朗在这牌面上见。牌面上青书篆着的是兜率宫。门额上金字镌着的是灵虚殿。
　　【得胜令】这里可敢别是一重天。俺又不曾高驾五云轩。〔云〕婆婆。世间则有红莲花。白莲花。那得这青莲花。金莲花。〔唱〕这的是太液莲如锦。可则抵多少青山花欲燃。〔云〕婆婆。你见么。一个石洞门开着半壁儿。掩着半壁儿。你子母每敢先过去么。〔卜儿同灵兆凤毛过洞门科〕〔卜儿云〕居士。俺先过洞门来了也。〔正末云〕婆婆。你瞒着我多哩。〔唱〕却不是你从前。多与人行方便。着硬处你早当先。岂不闻心坚石也穿。
　　〔外扮注禄神上云〕庞居士。休惊莫怕。〔正末云〕兀的不諕杀我也。〔唱〕
　　【乔牌儿】諕的我意痴痴身倒偃。把不住的腿脡颤。我见他貌威严身垒浪霞光现。〔注禄神云〕吾神奉勅令在此等候多时也。〔正末唱〕他道是奉玉皇诏旨宣。
　　〔云〕何方圣者。是甚灵神。通名显姓咱。〔注禄神云〕吾神上界注禄神是也。〔正末云〕生前何人。〔注禄神云〕生前是少你银子的李孝先。〔正末云〕谁是李孝先。〔注禄神云〕吾神就是李孝先。〔正末云〕可喜可喜。得此美除也。〔注禄神云〕你见吾神欢喜么。〔正末云〕可知欢喜哩。〔注禄神云〕我着你大欢喜哩。有你一个旧朋友你要见么。〔正末云〕我可知要见哩。〔注禄神云〕疾。〔外扮增福神上云〕庞居士。你认的吾神么。〔正末云〕何方圣者。甚处灵神。通名显姓咱。〔增福神云〕吾神乃增福神是也。〔正末云〕生前何人。〔增福神云〕生前乃是二十年前劝你烧文书的曾信实。〔正末唱〕
　　【殿前欢】我可便记尘缘。则为那市廛中傒幸我二十年。〔增福神云〕居士今日功成行满。证果朝元也。〔正末唱〕不打入六道轮回转。又待着俺平地升天。〔增福神云〕小圣有言在前。道二十年以后。当与居士相见。〔正末唱〕记当初有句言。到今日重相见。今日呵可便称了我平生愿。端的是抽胎换骨。火内生莲。
　　〔增福神云〕居士。你非是凡人。乃上界宾陀罗尊者是也。庞婆。你是上界执幡罗刹女。凤毛。你是善才童子。你一家儿都不如女孩儿灵兆。乃是南海普陀落伽山七珍八宝寺。号元通。名自在观音菩萨。〔诗云〕则为你一念差受此尘缘。再修行六十余年。庞居士你今日功成行满。合家儿证果朝元。〔正末唱〕
　　【折桂令】这的是庞居士四圣归天。出世超凡同共朝元。则为我救困扶危。疎财仗义。都做了注福消愆。今日个乘彩凤十洲阆苑。跨苍鸾弱水三千。我劝你人世官员。莫恋浮钱。只将那好事常行。管教你一个个得道成仙。
　　〔音释〕
　　阿何哥切　鼻音疲　赚音湛　镌兹宣切　颤音战
　　题目　灵兆女点化丹霞师　
　　正名　庞居士误放来生债
　　庞居士误放来生债杂剧终

《元曲选》　庞涓夜走马陵道杂剧　（明）臧晋叔 编
　　庞涓夜走马陵道杂剧　　（元）无名氏 撰
　　●庞涓夜走马陵道杂剧目录
 
　　楔子 
　　　〔音释〕 
　　第一折 
　　　〔音释〕 
　　楔子 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　孙膑晚下云梦山　正名　庞涓夜走马陵道 
　　楔子
　　〔冲末扮鬼谷子领道童上诗云〕前身原是谪仙人。每夸苍鸾谒上真。腹隐神机安日月。胸怀妙策定乾坤。贫道姓王名蟾。道号鬼谷先生。幼而习文。长而习武。善晓兵甲之书。能辨风云之气。不须胜败。预决兴亡。排阵处尽按天文。争锋时每驱神将。恐怕人间物色。甘从谷口逃名。在这云梦山水帘洞。扮道修行。忘其岁月。贫道有两个徒弟。一个是庞涓。一个是孙膑。此二人来到山中。寻着贫道。拜为师父。学业十年。兵书战策。无不通晓。我观此二人。孙膑是个有德有行的人。庞涓久后得地呵。此人是个短见薄识。绝恩绝义的人。他两个每每要下山去进取功名。今日是个吉日良辰。贫道都唤出来。问他志向如何。贫道自有个主意。道童。与我唤将孙膑庞涓来者。〔道童云〕二位师兄。师父有请。〔正末扮孙膑同净庞涓上〕〔正末云〕贫道孙膑。燕国人也。兄弟庞涓。乃魏国人氏。俺弟兄二人。一同来到云梦山水帘洞。鬼谷先生根前学业。可早十年光景也。俺两个兵书战策。都学成了。今日师父呼唤。不知有甚事。须索走一遭去来。〔庞涓云〕哥哥。今日师父呼唤俺二人。你说为甚么来。自古道。学成文武艺。货与帝王家。必然见俺二人学业成就。着俺下山。进取功名。哥哥。俺和你见师父。看着谁先下山去。〔正末云〕兄弟。你的本领强似您哥哥的。料必是先着你下山。咱和你见师父去。〔做见科〕〔鬼谷云〕您两个来了也。〔正末云〕师父。俺两个正在草庵中攻书。听的道童来唤。一径的来见师父。〔鬼谷云〕唤您来别无甚事。您两个相从十年。学的那兵书战策。已都成就了也。目今七国春秋。各相吞倂。招贤纳士。您两个下山。进取功名。有何不可。〔庞涓云〕师父。您徒弟待要下山进取功名。不知师父意下如何。〔鬼谷云〕您两个都要下山。未知何人堪可。待我先试您两个的智谋计策。却是如何。我如今掘个三尺土坑。一个木球儿。放在这土坑里面。也不用手拏。也不用脚踢。要这木球儿自家出来。我看你两个机见咱。〔庞涓云〕这个也不打紧。如今这三尺土坑在山坡上。要这木球儿自家出这土坑来。我只着几个人将着锹镢从这土坑边开通一道深沟。直到山下。那木球自然顺着沟滚将出来。这般如何。〔鬼谷云〕孙子。您有什么机见。〔正末云〕师父。这木球儿本是轻的。如今挑几担水来。倾在这土坑里面。待这球儿将次浮在坑边口上。徒弟再着一桶水冲将下去。那水满了。这球儿自然滚出。〔鬼谷云〕此计大妙。〔庞涓云〕偏我的不妙。〔鬼谷云〕住住住。这个也不打紧。我再看您两个智谋如何。我如今坐在洞中。也不要你扶。也不要你请。则要你赚的我自然出这洞去。你二人献计来〔庞涓云〕这个倒有些难。哥哥你先道波。〔正末云〕师父。您徒弟无出洞之计。则有入洞之计。〔鬼谷云〕怎生是入洞之计。〔正末云〕若是师父立在洞门前。您徒弟也不扶着师父。请着师父。我着师父自然走入洞去。〔鬼谷做出洞科云〕我不信。我如今立在洞门前。看你有何计策。着我入洞来。〔正末云〕稽首师父。这便是徒弟出洞之计。〔鬼谷云〕此计大妙。庞涓。你有何出洞之计。〔庞涓云〕徒弟也无出洞之计。则有入洞之计。〔鬼谷云〕恰纔孙子说了。〔庞涓云〕偏我的计策不纳。我如今再献一计。师父。洞下一对虎斗哩。〔鬼谷云〕我每日伏虎哩。便斗有什么好看。〔庞涓云〕既然师父不出来呵。我如今把干柴乱草堆在洞门后面。烧起烟来。抢的师父慌。看你出来不出来。〔鬼谷云〕好则好。有些短见。〔庞涓云〕不使这等短见。怎生赚的师父出来。〔鬼谷云〕你两个近前来。我且观看您气色咱。我观孙子面色不如庞子。庞子。您先下山去。〔庞涓云〕则今日好日辰。辞别了师父。徒弟便索长行也。〔鬼谷云〕徒弟。你则着志者。〔正末云〕师父。今日兄弟下山去。您徒弟告假。要送兄弟一程。〔鬼谷云〕好。你送庞子去到前面杏花村。早些儿回来也。〔诗云〕你二人学业专精。投上国进取功名。不枉了深交契友。与庞涓送路登程。〔下〕〔庞涓云〕哥哥。想您兄弟多亏了哥哥。您兄弟若得官呵。保举哥哥同享富贵。若不如此。天厌其命。作马作牛。如羊似狗。呀。正行之际。遇着一道深涧。涧口一个独木桥儿。〔背云〕这个独木桥儿只怕多年朽烂了。我待要先过去来。未知这桥牢也不牢。我如今要求官应举去。倘若有些疎失可怎了。我则除是这般。〔回云〕哥哥。你是兄。我是弟。可不道行者让路。哥哥先行。〔正末云〕既然兄弟让我。待我先过桥去。〔庞涓背云〕且住者。我为甚着他先过去。他若踹折了那桥。跌死了他。我往那远远的绕将过去。到的做官呵。则显我一个。可不好。〔回云〕哥哥请先过去。〔正末做过桥科云〕我过的这桥。兄弟。你过来。〔庞涓背云〕哥哥过去了也。他头里未曾过去时。这桥还壮哩。则怕他踹损了。则除是恁的。〔回云〕哥哥。依着您兄弟有些儿害怕。你一只脚踹着那岸边。一只脚踹着这木头。探着身。舒着手。等兄弟过来时。你接我一接。〔正末云〕我依着你。我一只脚踹着那木头。一只脚踹着这岸边。我探着身。舒着手。接你过来。〔庞涓背云〕如何。我为着甚么着他舒着手接我过去。倘有疎失。我拏住他的手。可不我倒他也倒。〔回云〕哥哥。将你手来。〔正末云〕兄弟。兀的不是手。〔做拏正末手过桥科〕〔庞涓云〕过来了。兀的不諕杀我也。哥哥。送君千里。终有一别。哥哥你回去。您兄弟若得官呵。必然保举哥哥。同享富贵。若不如此。天厌其命。作马为牛。如羊似狗。〔正末云〕兄弟。你休这般说。我买一壶儿酒。与兄弟饯行咱。〔庞涓云〕量兄弟有何德能。着哥哥如此用心也。〔正末云〕兄弟。满饮此。杯。〔庞涓云〕多谢了哥哥。〔正末云〕兄弟此一去。则要你着意者。〔唱〕
　　【仙吕赏花时】想着咱转笔抄书几度春。常则是刺股悬梁不厌勤。你今日践红尘。只愿你此去呵功名有准。早开阁画麒麟。
　　【幺篇】抵多少西出阳关无故人。一种离愁两断魂。我越送越关亲。好割不断弟兄的义分。〔带云〕兄弟。你稳登前程。〔唱〕早过了五里这坐杏花村。〔下〕
　　〔庞涓云〕哥哥回去了也。不敢久停久住。则今日进取功名。走一遭去。〔诗云〕别却荒山往帝都。万言书上显机谟。一朝身挂元戎印。方表男儿大丈夫。〔下〕
　　〔音释〕
　　膑宾去声　锹悄平声　镢音掘　赚音湛
　　第一折
　　〔外扮魏公子领丑郑安平卒子上〕〔魏公子诗云〕始祖成周号毕公。不知何代失侯封。一自三卿分晋后。大梁惟我独称雄。某乃魏昭公太子申是也。始祖毕公。乃文王第十三子。武王之弟。分封于魏。已后失职。辅佐晋文公为卿。至周威烈王之时。与韩赵二家日渐强盛。遂灭晋国。三分其地。今周郝王在位。天下倂为七国。各据疆土。俺国新收一将。乃是庞涓。只他广多韬略。甚有英雄。直将六国诸侯。驱于马下。俺封他为武阴君之职。他在父王根前。举保一人。乃是他同堂故友孙膑。此人有鬼神不测之机。文武兼全之具。还胜似他一倍。若果如所说。岂非俺国大幸。现今征聘入朝。父王着某在演武场中。等待孙膑到时。与他加官赐赏。郑安平。与我请将庞涓元帅来者。〔郑安平云〕理会的。庞元帅。公子有请。〔庞涓上诗云〕天生性子本妬忌。只为临行曾说誓。今朝举荐入朝来。且看如何另有计。某乃庞涓是也。自离了师父下山。初投齐国。因他不纳贤。却又投于魏国。后来齐公子设一大宴。请各国公子会于临淄境上。那齐公子问俺魏公子要辟尘如意珠。俺魏公子不肯与他。那齐公子怀怒。只待魏公子还时。便差大将田忌从后赶来。魏公子差郑安平与田忌交战。不想郑安平大败。被某单鎗独马冲上。则一阵活拏了田忌。驱六国公子尽皆下马。因此魏公子加某为武阴君之职。就挂了兵马大元帅之印。我想孙膑别时。曾言哥哥得官。提拔兄弟。兄弟得官。提拔哥哥。若亏了心呵。天厌其命。作马为牛。如羊似狗。设下这般盟誓。我如今在公子根前。保举过孙膑。见了公子。必有加官赐赏。可早来到也。小校报复去。道有庞涓在于门首。〔卒子报科云〕偌。报的公子得知。有庞元帅来了也。〔公子云〕道有请。〔卒子云〕请进。〔庞涓见科云〕公子。小官举保的孙膑来了也。〔公子云〕快着人唤将来。我自有加官赐赏。〔庞涓云〕小校。与我请将孙膑来者。〔卒子云〕孙膑安在。〔正末上云〕贫道孙膑是也。自与兄弟庞涓相别。可是三年光景。幸的他不忘前言。果于魏公子根前举保贫道。今日在教场内着人相请。须索走一遭去来。〔做见庞涓科〕〔庞涓云〕哥哥来了也。我在公子根前。举荐过了。今日必当重用。咱和哥哥见公子去来。〔正末云〕量贫道有何德能。着兄弟如此用心也。〔做见公子科〕〔庞涓云〕公子。这便是孙膑。〔公子云〕只他是孙先生么。〔正末云〕是贫道。〔公子云〕有庞元帅数次荐举。说你深怀妙策。广看兵书。则今日加你为四门都教练使。你谢了恩者。〔正末做谢恩回谢公子科云〕谢了公子也。〔庞涓背云〕他初下山来。又无寸箭之功。加他偌大的官职。久以后那里显我。我要对公子说来。当初可是我保举他的。则除是恁般。〔见公子云〕公子。俺这哥哥善能排兵布阵。今日就在教场中拨与他三千军马。着他排几个阵势。与公子看波。〔公子云〕元帅之言甚善。孙先生。我与你三千军马。就在此教场内。摆几个阵势。等我试看咱。〔正末云〕贫道领旨。〔庞涓云〕哥哥。你是摆阵咱。〔正末做摆阵科云〕大小三军听吾将令。合行则行。合止则止。若违令者。必当斩首。〔唱〕
　　【仙吕点绛唇】遮莫他盖世英雄。驱兵拥众。你可也休惊恐。若是和俺孙膑交锋。只当似掌股上婴儿弄。
　　【混江龙】今日个君王选用。做个四门团练副元戎。在教场中摆开阵势。显耀神通。准备玉笼擒彩凤。安排金锁困蛟龙。暗伏着死生开杜。明列着水火雷风。马一似苍虬恶兕。人一似黑煞天蓬。也不用提刀仗剑。也不用插箭弯弓。单听俺中军帐画面鼓冬冬。和着那忽剌剌杂彩旗摇动。早则见罩四野征云惨惨。下一天杀气蒙蒙。
　　〔云〕大小三军。与我摆开阵势者。〔卒子摆阵科〕〔正末云〕打阵的来。〔公子云〕庞元帅。你看这个阵势。唤做什么阵势。〔庞涓云〕郑安平。你认的这个阵势么。〔郑安平云〕待我看来。这个唤做匾担阵。〔庞涓云〕那里有什么匾担阵。公子。这个是一字长蛇阵。〔公子云〕你着什么阵破他。〔庞涓云〕我有二龙戏水阵破他。〔公子云〕孙先生破的是么。〔正末云〕破的是。〔公子云〕你再摆个阵势。〔正末云〕理会的。大小三军。与我摆开阵势。打阵的来。〔公子云〕庞元帅。认的这个阵势么。〔庞涓云〕郑安平。你再认看。〔郑安平云〕这个我极认的。唤做丫髻阵。〔庞涓云〕可知你不认的哩。公子。这个唤做天地三才阵。〔公子云〕你着什么阵破他的。〔庞涓云〕我着四门斗底阵破他。〔公子云〕孙先生。破的是么。〔正末云〕破的是。〔庞涓背云〕且慢者。恰纔他摆过的阵势。都是我在山中操练过的。我下山来这三年光景。则怕俺那师父别教与他什么兵书战策。则除是恁的。〔见公子科云〕公子。他恰纔摆的阵势。都是我知道的。他还有好阵势。不肯摆将出来。公子。如今着他别摆一个阵势。〔公子云〕孙先生。恰纔你摆的阵势。都是可破的。何足为奇。你须再摆一个若是再破了呵。必然见罪。孙先生莫怪。〔正末云〕理会的。兄弟也。着我摆阵。你颠倒在公子根前。下这般谮言。你既然着别摆。我如今将天书内摘一个阵势出来。这个阵是九宫八卦阵。九宫上九个天王。八卦上八个那咤。把这军马摆将过来。将一个军卒拨倒在地。将那鎗刀剑戟都簇在那军卒身上。看他认得是这个阵势么。小校。与我摆阵。〔做摆阵科〕〔正末云〕公子。着那打阵的将军来认我这阵势咱。〔公子云〕庞元帅。你认这个阵是什么阵。〔庞涓做意科云〕郑安平。你认的这阵么。〔郑安平认科云〕待我数一数。元来有八座门。我认的了。元帅。这个叫做螃蟹阵。〔庞涓云〕唗。那里有螃蟹阵。〔郑安平云〕待我再认呵。哦。有一个小军被乱鎗戳倒在地上。这唤做凿鳖阵。〔庞涓背云〕休道你认不的。我也认不的。哦。他怎么摆出这个阵势来。我待说认的。我本不认的。不知甚么阵我待说不认的。可有公子在此。对着众将。我是个元帅。不着笑我。则除是恁的。〔回云〕公子。想孙子好生无礼。有阵便摆。无阵便罢。他怎生摆出个胡乱阵来。教我怎生认的。〔公子云〕孙膑。你有阵摆阵。无阵便罢。怎么摆个胡乱阵。却待欺瞒我么。〔正末云〕公子。谁这般道来。〔公子云〕是庞元帅道来。〔正末云〕公子。教那将军来打我这阵势。他若打得开。岂不是胡乱阵。若打不开。便是一个好阵。〔公子云〕庞元帅郑安平。您听的孙膑说么。教你两个打阵去。〔郑安平云〕哥也你认的这个阵势。是那胡乱阵也不是。〔庞涓云〕兄弟。他的兵法怎么到的我根前发卖。你放心去。不妨事。〔郑安平云〕孙膑。我打阵来也。〔正末云〕大小三军但有打阵来的。便与我执缚住者。〔唱〕
　　【油葫芦】我这里布网张罗打大虫。谁着你将军校冲。早沙场上杀的血染马蹄红。〔郑安平打阵科云〕哥也。到的这阵里面。可怎生东西南北都不省的了也。〔正末云〕是什么人。快与我拏将来。〔卒子拏郑安平科〕〔正末唱〕则你那三更不应君王梦。可兀的一身枉请皇家俸。我将你捉在马前。你今日落在勾中。谁着你不明白撞入我这迷魂洞。不由我忿气欲填胸。
　　〔郑安平云〕师父可怜见。不干我事。都是庞元帅来。〔正末唱〕
　　【天下乐】可不道将在谋不在勇。哎。只你个英也波雄。枉用功。我如今捉获你对咱妆懵懂。〔云〕大小三军。将那厮夺下鞍马。剥去衣甲。休教走了也。〔郑安平云〕将我鞍马衣甲都收了。教我怎么回去见元帅。〔正末唱〕一壁厢扯了锦袍。一壁厢牵了玉骢。我看你怎生还本阵中。
　　〔郑安平云〕师父息怒。本不干我事。是庞元帅使我来。师父杀生不如放生。怎生饶过我来。可也好那。〔正末云〕可也不干你事。小校。释了缚者。抢出去。〔郑安平云〕还了我那鞍马衣甲来。〔正末云〕休与他。抢出去。〔庞涓云〕兄弟。你怎么这般模样。〔郑安平云〕元帅都是你来。你说是胡乱阵。我刚到那里面。东南西北都不省的。又无一个人。不知怎的将我拏住了。着我哀告了他半日。将我鞍马衣甲都夺下了。将我抢出阵来。他是你好兄弟。那里是羞我。敢则是羞你哩。〔庞涓云〕孙膑这厮好无礼也。你便饶不过郑安平那。你这厮也不中用。〔郑安平云〕元帅。你休强。我到阵中就昏迷不醒。他就拏住我了。〔庞涓云〕郑安平。他的那兵书战策在我根前卖弄。则是担水向河里卖。我如今打阵去。我若打了那阵呵。方显出大将军八面威风。〔背云〕且慢者。我如今打阵去。倘或将我拏住呵怎了。则除恁的。比及我打阵。我先叫一声说庞元帅打阵来了也。我哥哥听的我打阵。必然纵放我些。不敢拏住。〔叫云〕我庞元帅亲自打阵来也。〔正末云〕大小三军。摆的严整者。〔庞涓云〕操鼓来。〔做入阵科云〕好是奇怪。连我也不知东南西北了也。〔正末云〕将那打阵将军与我拏住者。〔众拏科〕〔正末唱〕
　　【醉中天】我道是谁把征■〈马宛〉纵。原来是兄弟将锦营冲。只我这些胡做乔为本不工。〔庞涓云〕哥哥饶过您兄弟咱。〔正末唱〕你个快打阵的怎便忙陪奉。〔卒子推科〕〔正末云〕住者。〔唱〕你看那小校每前推后拥。〔庞涓云〕兀的不諕杀我也。〔正末唱〕早諕的他战钦钦头疼脑痛。〔云〕兄弟。你不说来。〔庞涓云〕哥哥。我说甚么来。〔正末唱〕可不道大将军八面威风。
　　〔庞涓云〕兀的不羞杀我也。哥哥想七国中惟您兄弟一人而已。六国都来进奉。则是怕兄弟。谁想哥哥神机妙策。出鬼入神。今日在阵上拏住您兄弟。着我有何面目再去驱兵领将。大丈夫宁死也不辱。罢罢罢。哥哥。你小心在意。扶持魏国。您兄弟纳下靴笏襕袍。收拾轮竿。钓鱼为活。永无争名夺利之心。您兄弟知罪了也〔一做跪科〕〔正末云〕兄弟。你道差了也。〔唱〕
　　【后庭花】我喜的是弟兄每两意同。你则待执轮竿作钓翁。哀告这掌军权的燕孙膑。〔带云〕兄弟请起。〔唱〕请起你个梦非熊的姜太公。若到那殿庭中怎忘了弟兄的情重。〔庞涓云〕哥也。若公子问呵。休说哥哥好。兄弟歹。则说俺两个摆阵势是一般儿的。〔正末云〕兄弟。我知道了也。〔唱〕我对大人行会脱空。
　　〔庞涓云〕哥哥。这都是兄弟的不是了。只愿哥哥想咱旧日契交朋友。今日举荐为官。也是不忘盟誓之意。假若公子问呵。谁输谁赢。哥哥您则善言咱。〔正末云〕兄弟。你放心者。我和你见公子去来。〔公子云〕孙先生。我问你。两家摆阵势。谁输谁赢。你从头实说咱。〔正末云〕公子。贫道与元帅都是鬼谷先生弟子。虽同传授。各用心机。便是元帅也有不知贫道演习的去处。贫道也有不知元帅的去处。总之一般。〔公子云〕虽然如此。好歹岂没个赢没个输的。〔正末唱〕
　　【金盏儿】他那里一一问行踪。俺兄弟悄悄的厮过从。好教我意踌躇两下里可兀的难趋奉。我待不说呵怎生支对主人公。待说呵我和他书窗曾最密。怎宦路不相容。〔公子云〕孙先生。你怎生不言语。〔正末唱〕我正是满怀心腹事尽在不言中。
　　〔公子云〕孙先生。你恰纔摆阵时毕竟是谁输谁赢。〔正末云〕公子。听贫道说咱。〔唱〕
　　【赚煞尾】我和他十载习兵书。九转能成诵。这八卦阵纵横不穷。管七国江山着君王独自统。便有六丁神我敢也驱下天宫。五方幢。招飐如风。四下里兵戈摆的没些儿缝。似这等三军簇捧。要着我二人何用。〔公子云〕难道你两个就没一个强弱。〔正末唱〕俺两个都一般的谈笑会成功。〔同庞涓下〕
　　〔公子云〕两个将军去也。令人将马来。待俺回父王的话去。〔诗云〕恰纔二将争雄在战场。都一般的神机妙策没低昂。庞涓是一条擎天白玉柱。孙膑是一座架海紫金梁。〔下〕
　　〔音释〕
　　赧难上声　辟音匹　虬音求　兕音似　罩嘲去声　那音挪　咤音渣　戳勅角切　懵梦上声　■〈马宛〉音冤　幢音童
　　楔子
　　〔鬼谷子领道童上诗云〕暑往寒来春复秋。夕阳西下水东流。将军战马今何在。野草闲花满地愁。贫道鬼谷子是也。自从庞涓到于魏国。受了武阴君之职。他举荐孙子下山。共同为官。贫道观其气色。此一去必有灾难。如今设下坛场。缚起个草人。待贫道登坛。召取诸天神将。看其休咎。便见分晓。道童。坛场设下了也不曾。〔道童云〕师父。坛场已完备多时了也。〔鬼谷子云〕真香一热。瑞雾飘飖。高升宝篆。上彻云霄。三冬法鼓。万圣来朝。恭请玉清圣境元始天尊。三省六曹。左辅右弼。南辰北斗。东极西灵。十二宫辰。二十八宿。九天游奕使者。三界直符使者。十方捷疾灵神。本山土地。当境城隍。空虚典祀。社庙威灵。闻今关召。速至坛庭。〔击令牌科云〕一击天清。二击地灵。三击五雷。万神听令。再召九宫八卦部中神。十二元辰位中将。〔做踏罡咒水科云〕水无正行。以咒为灵。在天为雨露。在地作泉源。一噀如霜。二噀如雪。三噀天地清凈。〔做取剑科云〕庚辛铸体。离火炼形。玉清教主赐来。有道真人驱使。先请五方五帝。衔符佩剑。入吾水中。吾持此水非凡水。九龙吐出凈天地。太乙池中千万年。吾今将来验凶吉。虔心启请四直功曹。神剑撇下。休错分毫。疾。道童。剑落在草人那里。〔道童云〕师父。剑落在草人足上。〔鬼谷云〕嗨。孙膑必有刖足之灾。不伤其命。想孙膑临行那日。贫道曾与他一计。教他遇难之时。脱逃性命。〔诗云〕孙膑机谋不可当。庞涓空使恶心肠。他两个刖足之雠何日报。少不得马陵山下一身亡。〔下〕〔庞涓同郑安平上〕〔庞涓云〕恨小非君子。无毒不丈夫。某庞涓想来。那孙膑无礼。是咱旧交朋友。我便有些儿差池。你就躭待不得。把俺拏在阵前。花白许多说话。怎生出的我这口气。〔郑安平云〕我元不济。你自做个计较。〔庞涓云〕则除是这般。郑安平。你去诈传着魏公子之命。说与孙膑知道。今晚三更三点。荧惑失位。着他领三百三十骑人马。都是红袍红旗。到宫门外面。连射三箭。鸣锣击鼓。呐喊摇旗。着他魇镇火星。你小心在意者。〔郑安平云〕理会的。领着元帅将令。与孙膑说知。走一遭去。〔下〕〔庞涓云〕郑安平去了也。这一去料那孙膑敢不依令。若是公子听的。岂不大惊。待他问我呵。我就说孙膑有反乱之心。公子必然将此人杀坏。那其间便是我平生愿足。〔下〕〔郑安平上望古门道云〕孙先生。奉公子的命。着你今夜晚间三更将尽。领着军卒。鸣锣击鼓。呐喊摇旗。望王宫门首连射三箭。着你魇镇火星。小心在意者。〔下〕〔正末领卒子上云〕某孙膑是也。奉公子的命。领着三百三十单三骑人马。到王宫门首。魇镇火星。走一遭去。可早来到也。众军校与我鸣锣击鼓。呐喊摇旗。望着王宫门首。连射三枝火箭。呐三声喊。退了火星也。〔射科〕〔唱〕
　　【仙吕赏花时】我如今奉勅蒙宣统士卒。则为这荧惑离宫失位所。我望帝阙近皇都。连发了三枝箭羽。早没半霎儿将火星除。〔下〕
　　〔音释〕
　　噀询去声　刖音月　荧音盈　惑音或　魇音掩　卒从苏切
　　第二折
　　〔魏公子领卒子上云〕某乃公子魏申。好是奇怪也。昨夜三更三点。甚么人鸣锣击鼓。呐喊摇旗。又有火箭数枝。一直射进宫内。不知何故。左右那里。与我唤将庞元帅来者。〔卒子云〕庞元帅安在。〔庞涓上云〕适闻公子呼唤。料孙膑必然中我之计也。待公子问俺时。自有主意。〔见公子科〕〔公子云〕元帅。昨夜晚间三更时分。宫门外这般鸣锣击鼓。呐喊摇旗。射进几枝火箭来。却是为何。〔庞涓云〕公子。这事都是我庞涓之罪。谁想孙膑。公子加他为四门都练使。他嫌官小。因此夜晚间领着军卒鸣锣击鼓。必然有反叛之心也。〔公子云〕既然如此。建起法场。就着你为监斩官。将孙膑斩讫报来。〔下〕〔庞涓云〕领旨。令人。唤将郑安平来者。〔郑安平上云〕元帅唤我做甚么。〔庞涓云〕郑安平。如今公子要杀坏孙膑。着我为监斩官。我和他是同堂故友。难以行法。我着你去监斩。就今日建起法场。若杀他呵。等我过来。有我的言语。你便下手。小心在意者。〔下〕〔郑安平云〕刀斧手那里。把住街道。与我拏将孙子来者。〔刽子上云〕理会的。〔做拏正末上科〕〔郑安平云〕孙膑。你知罪么。〔正末云〕我不知罪。〔郑安平云〕你刬的不知罪。你昨夜三更时分。领着军卒。在宫门之外。鸣锣击鼓。呐喊摇旗。连射几枝火箭。明明是有反魏之心。公子的命。要将你杀坏哩。〔正末云〕嗨。我中他计也。似此怎了也呵。〔唱〕
　　【正宫端正好】祸临头。谁人救。则我这泼残生眼见的千死千休。谁着你把箭三枝连射三更后。哎。你也合将那传令的人追究。
　　【滚绣球】我可也为国愁。为国忧。为知心数年交厚。我恨不的倂吞了六国诸侯。这江山和宇宙。士女共军州。都待着俺邦情受。怎知道运拙也志愿难酬。哎。孙膑也不争你谗言谮语遭人构。直感的野草闲花满地愁。那里也正首狐丘。
　　〔郑安平云〕孙膑。你好模好样的做这等勾当。你也须自知罪过。还说甚么。你说一句钢刀豁口。觑一觑金瓜碎首。刽子磨的刀快。只等午时三刻到来。便要杀坏了哩。〔正末唱〕
　　【倘秀才】哎。我说一句钢刀豁口。觑一觑金瓜碎首。我可甚一旦无常万事休。我不合鸣金鼓。统戈矛。〔带云〕我本无罪过。怎要杀坏我也。〔唱〕这便的是我犯由。
　　〔郑安平云〕孙膑。你只安心儿受死。不要大惊小怪的。〔正末唱〕
　　【滚绣球】这法场近御沟。对凤楼。〔带云〕冤屈也。〔唱〕我这里叫尽屈有谁来分剖。送的我眼睁睁有国难投。强缚住我这调羹补衮的手。掩住我这衔冤负屈的口。这都是我自作自受。也不专为那人怨人雠。哀哉故国难回首。可正是烦恼皆因强出头。便死何求。
　　〔庞涓上云〕我教郑安平代做监斩官。起建法场。杀坏孙膑。如今往法场上过。我则推不知道。摆开头踏。慢慢的行。我是个朝中有功之人。今日勅赐与我十瓶黄封御酒。我多饮了几杯。我好快活也。〔做唱科〕〔唱〕今宵酒醒何处。杨柳岸晓风残月。〔正末云〕兀的不是庞涓过来也。我明知道他杀坏我。我着他救我咱。我临行时师父曾与我一计。若遇祸难临头。有人唱道。今宵酒醒何处。杨柳岸晓风残月。你可诉出心间之事。就得不死。我如今不说。等待何时。两街百姓。我死不紧。只可惜我腹中有卷六甲天书。不曾传授与人。若有人救了我的性命。我情愿传写与他。决无隐讳。〔庞涓惊科云〕嗨。师父好歹也。将这六甲天书倒传与他。传与我的天书。原来是假的。我如今独霸六国。料无对手。若再得这天书呵。还有谁人近的我。当日他摆出阵来。我不认的那个阵势。可知道他在天书里面摘下来的。我若杀了这厮。便是绝了这天书也。我自有个妙计。赚他这天书哩。〔刽子云〕午时三刻到了。开刀。〔庞涓云〕是斩谁。〔刽子云〕斩孙膑哩。〔庞涓云〕是孙膑。且留人者。〔做悲云〕哥哥。你为甚么来。〔正末云〕兄弟也。杀我的罪过。你敢知情么。〔庞涓云〕我若知情呵。唾是命随灯而灭。哥哥。你端的为甚么来。〔正末唱〕
　　【白鹤子】他对着我急煎煎的忙问取。我对着他悄促促的说情由。〔庞涓云〕哥也。我若知情呵。唾是命随灯而灭。〔正末唱〕只道他含着泪苦滴滴的假慈悲。却原来指着灯碜可可的言盟咒。
  </div>
  <div class="pagination">
   <a href="元曲选_page114.html">
    上一页
   </a>
   <span>
    ...
   </span>
   <a href="元曲选_page110.html">
    110
   </a>
   <a href="元曲选_page111.html">
    111
   </a>
   <a href="元曲选_page112.html">
    112
   </a>
   <a href="元曲选_page113.html">
    113
   </a>
   <a href="元曲选_page114.html">
    114
   </a>
   <span class="current-page">
    115
   </span>
   <a href="元曲选_page116.html">
    116
   </a>
   <a href="元曲选_page117.html">
    117
   </a>
   <a href="元曲选_page118.html">
    118
   </a>
   <a href="元曲选_page119.html">
    119
   </a>
   <a href="元曲选_page120.html">
    120
   </a>
   <span>
    ...
   </span>
   <a href="元曲选_page116.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
