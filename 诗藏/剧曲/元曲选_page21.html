<!DOCTYPE html>
<html>
<head>
    <meta charset="UTF-8">
    <title>元曲选 - 第 21 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 21 页/共 133 页</h1>
    <div class="content">　　【正宫端正好】你装裹我二十重。或是三十件。〔旦云〕你置下的合该你穿。〔正末唱〕你道是我置下我死合穿。知他土坑中埋我多深浅。装裹杀也无人见。
　　〔旦云〕孔目。也尽我每一点的心。〔正末唱〕
　　【滚绣球】妻也空费你心。你也索听我言。这衣服呵且休算万针千线。也不论旧絮新绵。你如今值着业寃。使着死钱。这衣服但存几件。〔旦云〕你命也不保。留着他做甚么。〔正末唱〕怕你子母每受穷时典卖盘缠。比如包尸裹骨棺函内烂。把似遇节迎寒您子母每穿。省可里熬煎。
　　〔云〕大嫂。你休大惊小怪的。等我歇息一会咱。〔旦云〕张千。你门首看着。但有人来探望。休着过来。孔目要歇息哩。〔张千云〕理会的。〔孙福上云〕小人孙福是也。不想岳孔目哥哥。冲撞着韩魏公。得了这一惊。卧病不起。奉大人的台旨。着我探病走一遭去。可早来到也。〔做见张千科云〕张千。哥哥病如何。〔张千云〕则有添无减。〔孙福云〕我奉韩魏公言语。来看哥哥的病。送这俸钞做药资。若好了时。依旧六案中重用哥哥哩。〔张千云〕快休题韩魏公三个字。若提起韩魏公三个字。就諕死了哥哥。等我报去。〔做见正末科云〕哥哥。有孙福在于门首。〔正末云〕谁在门首。〔张千云〕孙福来探哥哥病。〔旦云〕既有人来。孔目。我且回避。〔正末云〕大嫂不必回避。则恁的也要请他来说话。着他过来。〔孙见科云〕哥哥病体若何。〔正末云〕兄弟请坐。你这些时在那里来。〔孙福云〕衙门中公事忙。您兄弟不曾来探望。哥哥休怪。您兄弟纔奉韩魏公大人钧旨。〔张千发科云〕呀呀。就諕杀了。〔孙福云〕着我送俸钱来与哥哥。就问病体如何。若好了时。大人依旧用哥哥衙中办事。〔正末云〕大人则是迟了些儿。不济事了。大嫂你去装香来。和福童望衙门谢了者。〔旦谢科〕〔正末云〕兄弟。我如今觑天远入地近。眼见的无那活的人也。兄弟。我身没之后。别无所托。你是个志诚君子。我托妻寄子与你。你嫂嫂年纪小。孩儿娇痴。你勤勤的照觑照觑。〔孙福云〕兄弟知道。〔正末云〕大嫂。你熬些粥汤来我吃。〔旦云〕下次小的每快熬粥汤去〔正末云〕大嫂。你自己去。下次小的每不中用。〔旦背云〕我理会的了。那里是熬粥汤。他要和小叔叔说甚么话。故意儿着我熬粥汤去。我也不去熬粥汤。只在这里听者。〔虚下〕〔正末云〕福童孩儿。过来跪着你叔叔者。兄弟也。这福童孩儿跪着。就是我跪着一般。今世里则有饮酒食肉的朋友。那里有托妻寄子的朋友。我若有些好歹。别无以次人。止有福童孩儿。我有心待托妻寄子在兄弟跟前。怕兄弟有那穿不着的衣服。与孩儿一件半件穿。吃不了的茶饭。与孩儿一碗半碗吃。〔孙福云〕哥哥为何。〔正末云〕我则怕久后迷了岳家的本姓。〔唱〕
　　【倘秀才】也不索嘱付你千言万言。想着咱同衙府十年五年。〔带云〕倘我死之后。〔唱〕你是必打听着山妻照顾着豚犬。他一头亡了夫主。废了家缘。〔带云〕您嫂嫂是个年少妇人家。〔唱〕他从来腼腆。
　　〔孙福云〕哥哥放心。便怎生有这等事。〔正末唱〕
　　【叨叨令】怕有那无廉耻谎汉子胡来缠。〔孙福云〕嫂嫂不比其它的人。〔正末云〕兄弟也。我死之后。有那等谎厮上门来。〔唱〕则你那无主意拙嫂嫂从来善。则要你无私曲好兄弟频来见。〔带云〕你见你那嫂子。有不中处。你说不出来呵。〔唱〕着你那无面目的婶子儿便将他劝。〔孙福云〕着媳妇子劝些甚么。〔正末云〕着婶子劝道。姆姆。俺伯伯是人面上的人。你要爱惜行止。〔唱〕着言语劝他也么哥。着言语劝他也么哥。岂不闻临危好与人方便。
　　〔旦上悲科云〕孔目。你怎生对着小叔叔说这等话那。〔正末云〕大嫂。这等近礼的话。我也难对你说。〔旦云〕则愿的无是无非。便有些好歹。你则放心。我一车骨头半车肉。我一马不鞁两鞍。双轮不碾四辙。守着福童孩儿。直到老死也不嫁人。有你在时。三重门儿。也不曾出。休道你死了。我可出门去。〔正末云〕你道你不出门去。保守着不见人的面皮。我略说几件儿见人的勾当。与你听者。〔旦云〕你说我听。〔正末唱〕
　　【倘秀才】或是祭先祖逢冬遇年。〔云〕到那冬年时节。月一十五。孩儿又小。上坟呵。大嫂。你可出去见人么。〔旦云〕我不去。着张千引着孩儿坟上烧纸便了。〔正末云〕这个且罢。〔唱〕或是待亲戚排筵坐筵。〔云〕福童孩儿娶媳妇。六亲相识每吃筵席。你不出去支待。着谁支待。〔旦云〕若有女客来。我便支待。若有男客来。着张千支待罢。〔正末云〕大嫂。若有呵。〔唱〕非五服内男儿不曾教见一见。则为你有人材多娇态。不老相正中年。〔带云〕我死之后。〔唱〕你休忘了大人家体面。
　　〔旦云〕孔目。你但放心。我只不出去见人便了。〔正末云〕大嫂。你道你不见人。我有些好歹。一头地停丧在家。我往日相识的朋友。听的道岳孔目死了。他没的不来烧纸。张千兄弟在外执料。福童孩儿年纪幼小。家中再无一人。你不出去接待。可着谁人接待。〔唱〕
　　【滚绣球】你必索迎门儿接纸钱。〔旦云〕孔目也。你直恁般多心。我着张千领着孩儿出去迎接。我只不见人便了。〔正末云〕可早一桩儿也。这个也罢。我死之后。停到一七者波。便停到二七者波。想着咱二十年儿女夫妇。你没的不送我到郊外。〔唱〕又索随灵车哭少年。〔云〕有那等年纪小的后生。便道岳孔目有个好浑家。三门四户不出。无人能勾得见。今日出来送岳孔目的殡。咱看去来。〔唱〕那其间任谁都见。〔带云〕见了你这个中注模样。〔唱〕有那等厮图谋的贼汉心专。〔云〕有那谎汉每便道。这个是岳孔目的浑家。我久已后。好歹要娶了他。〔唱〕俺亲眷行除孝服。你爷娘行使会钱。〔带云〕俺的亲眷。你的爷娘。都肯了。只你不肯。〔唱〕他与你些打眼目的衣服头面。〔云〕你见了好衣服。好头面。那里还想我哩。〔旦云〕孔目也。我坚心守志。怎生肯嫁别人。〔正末唱〕你便守煞呵刚捱到服满三年。你嫁个知心可意新家长。〔带云〕哎哟。福童儿也。〔唱〕那里发付那有母无爷小业冤。就儿里难言。
　　〔孙福云〕哥哥。俺嫂嫂不比其它妇女。〔旦云〕你说甚么话。我和你二十年儿女夫妻。我怎肯做这般勾当。孔目。你则将息你那病。休胡说。假如有些好歹。我坚心守志。〔正末云〕我主意则是要你休嫁人。〔唱〕
　　【脱布衫】我和你十七八共枕同眠。二十载儿女姻缘。一脚地停尸在眼前。〔带云〕妻阿。〔唱〕则落的酒茶浇奠。
　　【小梁州】怕不的痛哭灵堂守志坚。雨泪涟涟。有那等赢奸卖俏俊官员。早聘下金钗钏。〔带云〕你见了呵。〔唱〕还守的几多年。
　　【幺篇】那里想夫妻往日心厮恋。也是前世前缘。嘱付你小业冤。听爷劝。您娘别寻了缱绻。〔带云〕若有人与你金银钱物呵。〔唱〕你是必休是必休接受买服钱。
　　〔孙福云〕哥哥。如今官府难答应。哥哥平日所行。教与兄弟些。〔正末云〕我见旧官去呵。〔唱〕
　　【倘秀才】笑里刀一千声抱怨。〔带云〕我见新官到呵。〔唱〕马前剑有三千个利便。旧官行掯勒些东西新官行过度些钱。见起由难似产。听得到照会紧如烟。做多少家罪谴。
　　【滚绣球】新官若请得意虔。旧官若来得自然。〔云〕新官到任。衙门中事。必须问俺。我从头说一徧。再访之于旧官相同。所谓旧令尹之政。必以告新令尹。〔唱〕若是新官和旧官相见。旧尹政新尹合传。问衙事那个虚那个实。那个愚那个贤。议论咱六房中吏人一徧。咱那前程事则消得旧官去新官行附耳低言。把那奸猾刁刺的州县里剖。将那清干忠直的向省部内迁。平地升仙。
　　〔云〕兄弟。官府虽然这等。我又有法儿弥缝他。怎生出的咱手。〔唱〕
　　【倘秀才】他那擎天柱官人每得权。俺拖地胆曹司又爱钱。〔带云〕兄弟也。〔唱〕你须知我六案间峥嵘了这几年。也曾在饥喉中夺饭吃。冻尸上剥衣穿。便早死呵不敢怨天。
　　〔孙福云〕哥哥。说的话多了。且养养精神者。〔正末云〕福童孩儿。趁我精细。再嘱付你几句。我死之后。你若长大。休做吏典。只务农业是本等。〔唱〕
　　【滚绣球】儿呵你学使牛学种田。你自养蚕自摘茧。农庄家这衣饭稳善。便刷卷呵我也只自安然。当军呵你自当。做夫呵快向前。剩纳些税粮丝绢。只守着本等家缘。你若不辞白屋农桑苦。免似你爷请受公门俸禄钱。无罪无愆。
　　〔云〕大嫂。你来听我再嘱付几句。〔唱〕
　　【三煞】妻呵你将这干家私使心力二十年夫主相随见。把你这忒娇养正愚顽十一岁冤家厮可怜。教孩儿镇守亲娘。休遭继父。专记临终。莫忘遗言。若孩儿为官呵教听些有理的公事。为民呵教做些有理的营生。为吏呵教取些有理的入钱。休教我这白骨头上作贱。我便死也口眼闭在黄泉。
　　【二煞】你为夫主呵似孟光般举案非为谄。你为孩儿呵似陈母般埋金恰是贤。常则是户静门清。上和下睦。立计成家。众口流传。那时节保香名到省内。除杂役在官中。立绰楔在门前。教满城人钦羡。强如哭一万徧少年天。
　　〔旦悲科云〕孔目。你怎生说的这等。你就说到底。则不辱没你便了。〔孙福云〕哥哥。你省烦恼。将息你那病症。倘或哥哥有些好歹。若嫂嫂侄儿少吃无穿。都在你兄弟身上。哥哥你放心。〔正末云〕多谢了兄弟。大嫂。我这一会昏沉上来。扶我前厅上去来。大嫂。你好生觑当孩儿。我说的话。你休忘了。〔旦云〕孔目。你苏醒者。〔正末云〕大嫂。有两个古人。你学一个。休学一个。〔旦云〕你教我学那一个。〔正末唱〕
　　【煞尾】你学那守三贞赵真女罗裙包土将那坟茔建。休学那犯十恶桑新妇彩扇题诗则将那墓顶搧。黑娄娄潮上涎。铁屑屑手腕软。直挺挺腿怎拳。铜斗儿家私不能勾擅。血点儿相识不能勾面。花朵般浑家不能勾恋。魔合罗孩儿不能勾见。半世团圆分福浅。则俺这三口儿相逢路儿远。〔下〕
　　〔孙福云〕谁想哥哥身亡了也。我不敢久停久住。回相公话去。〔下〕〔旦哭科云〕孔目身亡了。一壁厢破木造棺。停丧七日。高原选地。筑造坟墓。好好的埋葬他。〔哭科云〕孔目。撇得俺子母每无主。则被你痛杀我也。〔下〕
　　〔音释〕
　　琦音奇　苏音苏　争去声　音债　腼面上声　腆拖典切　鞁音被　碾尼展切　钏川上声　缱音遣　绻音眷　服房夫切　掯肯去声　谴音遣　绰昌约切　楔音屑　搧扇平声　涎徐煎切
　　楔子
　　〔外扮阎王引判官牛头马面鬼上诗云〕未满缾壶岂降灾。众生造业苦难捱。鎗山剑树无边苦。及早修行作善来。吾神乃阴司阎罗王是也。冥司有十地阎君。掌管人间轮回六道。大抵尘世众生。举心动念。无非是罪。皆受大铁围山小铁围山罪苦。又有十八重地狱。虽然名目各别。总之受罪无私。今为阳世郑州奉宁郡有一人。乃是六案都孔目岳寿。平昔之时。吏权大重。造业极多。那更亵渎大罗神仙。此人阳寿已尽。死归冥路。必须定罪。鬼力与我摄过来者。〔正末上云〕自家岳寿是也。阎神呼唤。须索见咱。〔做见科〕〔阎王云〕岳寿你知罪么。〔正末云〕小人不知罪。〔阎王云〕因为你在阳间。做六案都孔目。瞒心昧己。扭曲作直。造业极多。亵渎大罗神仙。牛头马面。烧起九鼎油镬。放上一文金钱。教岳寿自取。〔牛头云〕理会的。〔正末云〕罢罢罢。往日罪恶。今日我都见了也。〔唱〕
　　【仙吕赏花时】火坑里消息我敢踏。油镬内钱财我敢拿。则为我能跳塔快轮■〈釒算斤〉。今日向阴司折罚。〔牛头云〕我一叉挑下油镬去。〔正末慌科唱〕望着番滚滚热油叉。
　　〔吕洞宾冲上云〕岳寿你省也么。〔正末云〕呀〔唱〕
　　【幺篇】我手扯住环绦礼拜他。〔吕洞宾云〕岳寿。你晓得人有生死么。〔正末云〕师父救徒弟咱。〔吕洞宾云〕油镬虽热。全真不傍。苦海无边。回头是岸。岳寿你省也么。〔正末云〕徒弟省了也。〔吕洞宾云〕跟我出家去来。〔正末云〕情愿跟师父出家。〔吕洞宾云〕鬼力。且留下。等我见阎君去。〔吕做见阎王科阎王云〕早知上仙到来。只合远接。接待不周。勿令见罪。〔吕洞宾云〕岳寿所犯何罪。叉入九鼎油镬。〔阎王云〕因他在阳间做六案都孔目。造罪极多。又触犯上仙。因此叉入油镬。〔吕洞宾云〕上帝好生之德。阎君看贫道面上。免岳寿油镬之罪。化与贫道做个徒弟。放他回阳间去罢。〔阎王云〕待我看咱。〔做望科云〕可怜也。岳寿的妻。将他尸骸焚化。还魂不的了也。〔吕洞宾云〕却怎了。阎君你再与我看一看去。〔阎王云〕待小圣再看去。〔做看科云〕上仙。有今郑州奉宁郡东关里青眼老李屠的儿子小李屠。死了三日。热气未断。着岳寿借尸还魂去。上仙可是如何。〔吕洞宾云〕好好好。岳寿。谁想你浑家将你尸骸烧化了。我如今着你借尸还魂。尸骸是小李屠。魂灵是岳寿。休迷了本来面目。若到人间。休恋着酒色财气。人我是非。贪嗔痴爱。你听者。前姓休移后姓莫改。双名李岳。道号铁拐。速离阴府者。〔正末云〕大嫂你好狠也。把我多留几日。怕做甚么那。〔唱〕听的道烧了我尸骸将我来没乱煞。俺妻子知他是怎生么。若放我回家儿半霎。只当似枯树上再开花。〔下〕
　　〔吕洞宾云〕岳寿还魂去了也。此人到的阳间。见那酒色财气。人我是非。贪嗔痴爱。等他功成行满。贫道再去点化他。〔诗云〕我着他阎王殿上除生死。紫府宫中立姓名。指开海角天涯路。免得迷人大道行。〔下〕〔阎王云〕领上仙法旨。送岳寿生魂直至李屠家借尸还魂去。岳寿。你好有缘也。〔诗云〕人之生死在吾前。贵贱荣枯能几年。今朝岳寿还魂去。异日当为洞府仙。〔下〕
　　〔音释〕
　　众平声　踏当加切　镬音和　罚扶加切　煞双鲊切　霎双鲊切
　　第三折
　　〔净扮孛老引旦倈上云〕老汉姓李。是这郑州东关里屠户。父母生我时。眼上有一块青。人顺口叫我做青眼李屠。嫡亲的四口儿。这个是媳妇儿。这个是孙子。孩儿是小李屠。不幸患病死了。今日三日也。心上还有些热。孩儿着众街坊抬出来我看。〔众人抬正末出科〕〔孛老云〕孩儿。你苏醒者。兀的不痛杀我也。〔正末做还魂科〕〔唱〕
　　【双调新水令】只俺个把官猾吏堕阿鼻。多谢得吕先生化为徒弟。家里啼哭杀娇养子。没乱杀脚头妻。生死轮回。一去了早三日。
　　〔云〕大嫂。张千。福童。你在那里也。〔孛老云〕谢天地。孩儿还魂了也。〔正末云〕■〈口退〉。兀那村老子。你有甚么事到衙门里告去。怎生直来到我卧房中。〔孛老云〕我是你的父亲。这是你媳妇。儿子。你怎生不认的了。〔正末唱〕
　　【沽美酒】知道他谁是谁。我将你记一记。委实委实不认的。〔旦儿云〕李屠。你不认的我么。我是你浑家。〔孛老云〕孩儿。你怎生说这等话。孩儿。我是你父亲。你魂迷了。忘记了也。〔正末唱〕却怎生一发的闹起。知他是甚亲戚。
　　【太平令】依旧有青天白日。则不见幼子娇妻。我纔离了三朝五日。儿也这其间哭的你一丝两气。我如今在这里。不知他在那里。几时得父子夫妻完备。
　　〔云〕张千。你与我拿将下去。〔孛老云〕孩儿。怎生说这话。我是你爹爹。〔正末云〕我倒是你公公哩。〔孛老云〕你听我说。你是我儿子小李屠。今日死了三日也。心头有些热。不曾送出去。今日你还魂来了。怎生不认的我了。〔旦儿云〕李屠。我是你浑家。怎生不认的。〔正末云〕休要大惊小怪的。等我寻思咱。〔做沉吟科背云〕我是岳寿。骂了韩魏公。得了这一惊諕死了。我死至阴府。阎君将我叉入九鼎油镬。是吕先生救了。着我还魂。谁想岳大嫂烧了我的尸骸。着我借尸还魂。尸骸是李屠的。魂灵是岳寿的。这里敢是李屠家里。我待看岳大嫂和福童孩儿。怎生得去。只除是这般。〔向众云〕我虽是还魂回来。我这三魂不全。一魂还在城隍庙里。我自家取去。〔孛老云〕媳妇儿。快收拾香纸。咱替孩儿取魂去。〔旦儿云〕爷。休教他去。〔正末云〕我自家取去。您是生人。惊散了我的魂灵。我又是死的了。你休来。我自己取去。〔正末起身跌倒科云〕哎哟。跌杀我也。〔孛老云〕孩儿。你一条腿瘸。你走不动。〔旦儿云〕你一了瘸。〔正末云〕怎生腿瘸。师父也。把似你与我个完全尸首。怕做甚么呢。〔孛老云〕你有一条拐。我拿将来你拄着。你便行的动。〔正末云〕将来将来。〔做拄拐起身行科旦儿云〕我扶将你去。〔正末云〕靠后。我自家取去。〔旦儿云〕你休去。你且歇一日。明日取去。〔正末喝云〕靠后。〔做出门科〕〔孛老云〕着他先行。俺随后跟将去。〔同旦儿下〕〔正末云〕我想当初做吏人时。扭曲作直。瞒心昧己。害众成家。往日罪过。今日折罚。都是那一管笔。〔诗云〕可正是七寸逍遥管。三分玉兔毫。落在文人手。胜似杀人刀。〔唱〕
　　【雁儿落】则我那一管笔扭曲直。一片心瞒天地。一家儿享富贵。一辈儿无差役。
　　〔云〕我当初做吏人时。挣将来的东西。妻儿老小都受用了。〔唱〕
　　【得胜令】俺只道一世里吃不尽那东西。谁承望半路里脚残疾。为甚么尸首儿登途慢。则为我魂灵儿探爪迟。则为当日。骂韩魏公一场怕一场气。至如今日。〔带云〕若有人说。脑背后韩魏公来也。〔唱〕哎哟。諕的我一脚高一脚低。
　　【庆东原】为甚我今日身不正。则为我往常心不直。和那鬼魂灵不能勾两脚踏实地。至如省里部里。台里院里。咱只说府里州里。他官人每一个个要为国不为家。怎知道也似我说的行不的。
　　〔做回看科云〕休来休来。我到城隍庙取魂灵去也。想我死不多时。岳大嫂便把我尸骸焚化了。这嫁人事。知他又是怎的。我索行动些。〔唱〕
　　【川拨棹】俺自从做夫妻二十年几曾离了半日。早起去衙里便是分离。晚夕来到家里。那场欢喜。满口贤惠。一刬精细。要一供十。举案齐眉。那些夫妻道理。听的当远差教休出去。早教我推病疾。今日受烦恼有甚尽期。
　　【七弟兄】那一七。二七。哭啼啼。尽七少似头七泪。亲人约束外人欺。独自坐地独自睡。
　　【梅花酒】看看的过百日。官事又萦羁。衣食又催逼。儿女又央及。那婆娘人材迭七八分。年纪勾四十岁。不争我去的迟。被那家使心力。使心力厮搬递。厮搬递卖东西。卖东西到家里。到家里看珠翠。看珠翠寄钗篦。寄钗篦定成计。定成计使良媒。使良媒怎支持。怎支持谎人贼。
　　【收江南】我只怕谎人贼营勾了我那脚头妻。脚头妻害怕便依随。依随了一徧怎相离。我如今在这里。〔云〕适纔李屠的浑家。也有些颜色。着我就这里不中。〔唱〕我这里得便宜俺浑家敢那里落便宜。
　　〔带云〕我想这做屠户的。虽是杀生害命。还强似俺做吏人的瞒心昧己。欺天害人也。〔唱〕
　　【太清歌】他退猪汤不热如俺浓研的墨。他杀狗刀不怏如俺完成笔。他虽是杀生害命为家计。这恶业休提。俺请受了人几文钱改是成非。似这般所为。碜可可的活取民心髓。抵多少猪肝猪蹄。也则是秤大小为生过日。不强似俺着人脓血换人衣。
　　【川拨棹】想当初去衙里。马儿上稳坐地。挺着腰肋。捻着髭须。引着亲随。傲着相知。似那省官气势。到如今折罚来直恁的。
　　〔云〕你每休跟的我来。惊了我魂灵。我又是死的也。呀。左右无人。这影儿可是谁的。可原来是我的。〔做摸头发髭须科云〕天也。怎生变得我这等模样了。〔唱〕
　　【鸳鸯煞】却怎生鬅松着头发胡着个嘴。刬地拄着条粗拐瘸着条腿。往常我请俸禄修养的红白。饮羊羔将息的丰肥。畅道我残病身躯。丑诧面皮。穿着这繿缕衣服呸可怎生闻不的这腥膻气。到家里见了俺那幼子娇妻。将我这借尸首的魂灵儿敢不认得。〔下〕
　　〔音释〕
　　阿何哥切　鼻音疲　日人智切　的音底　戚仓洗切　瘸臣靴切　直征移切　役银计切　疾精妻切　刬音产　十绳知切　七仓洗切　逼兵迷切　及更移切　力音利　篦邦迷切　贼则平声　墨忙背切　笔部每切　碜森上声　髓桑嘴切　肋梨妹切　诧疮诈切　繿音蓝
　　第四折
　　〔岳旦领倈儿上云〕妾身岳寿的浑家是也。自俺孔目亡过之后。韩魏公大人与俺立了个节妇牌。说俺岳寿是个能吏。因諕死了。与俺重修房舍门楼。一应闲杂人等。不许上俺门来。今日要与孔目看经做好事。我着张千与孙福叔叔。请僧人去了。怎生不见来。下次小的每门首看着。若来时报复我知道。〔正末上云〕自家岳寿便是。望我大嫂和孩儿去。忘了我家住处。试问人咱。〔向古门道问科云〕兀那大哥。那里是岳孔目住处。〔内应云〕那新门楼就是。自从岳孔目死了。韩魏公大人见他是个能吏。与他修理门楼房屋。但凡闲杂人等。不许上门哩。〔正末云〕量岳寿有何德能。着大人这般用心也。〔唱〕
　　【中吕粉蝶儿】大院深宅。闲杂人赶离门外。与亡灵累七修斋。则俺那守服的妻。带孝的子。争知我在也不在。若听的岳孔目回来。孩儿每那一场大惊小怪。
　　【醉春风】则俺情意重如山。那里也侯门深似海。〔做叫门云〕岳大嫂开门来。〔岳旦开门云〕一个鏖槽叫化头出去。〔做推倒末科〕〔正末唱〕出门来推了个脚梢天。这婆娘不将我睬。睬。〔带云〕大嫂。你不睬也罢。〔唱〕怎将我擘面拳敦。涌身推抢。那里降阶接待。
　　〔岳旦云〕这厮说话有些蹊跷。你是甚么人。〔正末云〕大嫂。我是你丈夫岳寿。〔岳旦云〕这厮胡说。俺那丈夫这般模样。好要便宜。拖这厮往官司去。你说你是岳孔目。当初怎生死了来。说的是。万事都休。说的不是。不道的饶了你哩。〔正末云〕你也说的是。你听我说。当日我与张千接韩魏公不着。来家吃饭。见一个先生在咱门首。大哭三声。大笑三声。骂福童孩儿做无爷业种。骂你做寡妇。骂我做没头鬼。被我使张千吊在门首。不知那里走将一个庄家老子。解放的去了。我骂他老无知。张千又对他说什么我是大鹏金翅鵰。他是小鵰儿。不想那老子可正是韩魏公。我得了这一惊。諕死了。到于阴府。阎君将我叉入九鼎油镬。多亏了吕洞宾师父救了我。着我还魂。被你烧了我的尸骸。着我借东关里青眼老李屠的儿子小李屠的尸首。借尸还魂。我一径的来看你子母每。想当日韩魏公着我洗的脖子干凈。绝早来州衙里试剑去。则一句儿。〔唱〕
　　【十二月】諕的我忘魂丧魄。谢吕洞宾免难除灾。阎罗王饶过我性命。你把岳孔目烧毁了尸骸。一灵儿无处■〈百刂〉划。空教人雨泪盈腮。
　　【尧民歌】我一灵儿先到望乡台。将这李屠尸首借回来。为孤儿寡妇动情怀。因此上瘸肷跛足践尘埃。哀也波哉。特地望你来。怎下的推我出宅门外。
　　〔岳旦云〕原来是孔目借尸还魂。这等你且进来。〔正末唱〕
　　【红绣鞋】贤达妇将咱休怪。这奸猾心把你胡猜。盖世间那个不是水性女裙钗。把亲夫殡抬出去。不曾把后老子招将来。我比你倒拄着一半拐。
　　〔岳旦云〕孔目。你怎生这等模样了。〔正末唱〕
　　【喜春来】我往常见那有钱无理的慌分解。见有理无钱的即便拍。瞒心昧己觅钱财。为甚我两个脚一个歪。也是我前世不修来。
　　〔岳旦云〕孔目。你坐着。孙福张千请僧人去了。敢待来也。〔孙福张千上云〕今日是俺哥哥的头七。请了几个和尚。买了些纸札。与哥哥看经。来到门首。俺见嫂嫂去来。〔做见正末科云〕嫂嫂。怎生伴着个叫化的坐。是甚么模样。拿棍来打这厮。〔正末唱〕
　　【迎仙客】一个家嗔忿忿。一个家闹咳咳。改不了司房里欺人恶性格。孙福咱相识二十年。张千你随我六七载。哎没上下村材。怎不把岳孔目哥哥拜。
　　〔岳旦云〕这人不是叫化的。是你哥哥岳孔目。〔张千云〕呸。俺哥哥怎生这般嘴脸。〔正末云〕孙福张千。我是你哥哥岳寿。〔张千云〕你道是岳孔目。你怎生死了来。〔正末云〕我借李屠尸首还魂回来。你怎生不认我。〔孙福张千做悲科云〕原来是孔目哥哥借尸还魂了也。〔孛老同旦儿上云〕我远远的跟着。孩儿往这一家里去了也。只得跟进去。〔做见科云〕孩儿。你在这里做甚么。咱回家去来。〔正末云〕这是俺家里。〔岳旦云〕这是我的夫主。〔李旦云〕他是我的丈夫。〔众争认科〕〔张千夺拐打孛老科〕〔正末做劝跌倒科云〕张千。我须有些瘸。〔张千发科云〕你可不早说与我。〔孛老云〕我家的儿子认了别人。更待干罢。俺去告官去来。〔众同下〕〔韩魏公引从人上排衙科云〕老夫韩琦是也。今日升厅。坐起早衙。左右的喝撺厢。〔孛老李旦孙福张千岳旦倈儿正末同上〕〔孛老云〕冤屈冤屈。〔韩魏公云〕甚么人叫冤屈。左右与我拿过来。〔做拿科〕〔韩魏公云〕兀那老子。你告甚么。〔孛老云〕相公可怜见。小人是李屠。有我的儿子小李屠。死了三日。如今还魂回来。他说一灵儿在城隍庙里。他自取去。谁想走到这个人家里去。就不来家。不肯认我。他是我的孩儿。相公。与我做主咱。〔岳旦云〕相公可怜见。则他便是我丈夫岳寿。〔韩魏公问正末科云〕兀那厮。你端的是谁家人。〔正末云〕则我是岳寿。借尸还魂回来也。〔韩魏公云〕你说你是岳寿。你当初怎么死了来。你说一徧我听。〔正末云〕相公可怜见。听岳寿细说一徧咱。〔韩魏公云〕你说的是。万事罢论。说的不是。左右安排下势剑铜■〈釒算斤〉。决不饶恕。〔正末唱〕
　　【普天乐】为相公有声名。因小人多粘带。小人有铜肝铁胆。相公有势剑金牌。魂灵儿归地府。死尸儿焚郊外。死尸儿焚了魂灵儿在。谢吕先生救得回来。因此上更名改姓。瘸肷跛足。换骨抽胎。
　　〔孛老云〕你是我的儿。跟我家去。〔正末云〕我不跟你去。〔韩魏公云〕你因何不跟他去。〔正末唱〕
　　【快活三】恁的官法严把牛马宰。你见行市紧早母猪灾。悬羊头卖狗肉赖人财。倚仗着秤儿小刀儿快。
　　〔孛老云〕相公。他不跟我去。一棍打杀了。大家都不要。〔正末唱〕
　　【鲍老催】你正是拾的孩儿落的摔。待将我细切薄批卖。〔韩魏公云〕这桩事。着老夫怎生下断。〔吕洞宾冲上科云〕韩魏公。休错断了事也。〔正末唱〕有德行的吾师恰到来。我这里掂脚舒腰拜。好着我慌慌乱乱。劳劳嚷嚷。怨怨哀哀。
　　〔吕洞宾云〕岳寿。你省了也么。〔正末云〕弟子省了也。情愿跟师父出家去。〔唱〕
　　【上小楼】我如今把玉锁顿开。金枷不带。撇了酒色。辞了财气。跳出墙来。上的街。化了斋。别无妨碍。只望完全了乞儿皮袋。
　　【幺篇】抹了钵盂。装在布袋。繿繿缕缕。悲悲邓邓。往往来来。拄着拐。穿草鞋麻袍宽快。但得个无烦恼恰胜似紫袍金带。
　　〔吕洞宾云〕徒弟。则今日跟我朝元去来。〔正末云〕岳大嫂。好看福童孩儿。李大嫂。你承奉李老人家。师父。弟子情愿出家去。〔做拜谢韩魏公同吕洞宾下〕〔韩魏公云〕岳寿已跟吕洞宾修仙去了。你等也不必争论。各自回家去罢。〔断云〕老夫为官断事今已老。这等借尸还魂从古少。要知大罗仙径本非遥。只是世人眼孔生来小。你也莫思夫主再回来。你也休想孩儿重认了。不如各自归家早早修。免被是非人我空劳扰。〔同下〕〔正末上唱〕
　　【耍孩儿】从今日填还了妻子冤家债。我心上别无挂碍。拜辞了人我是非乡。拂绰了满面尘埃。名缰利锁都教剖。意马心猿尽放开。也只怕尊师怪。远离尘世。近访天台。
　　〔众仙队子上奏乐科〕〔吕洞宾云〕众仙长都来了也。李岳跟我朝元去来。〔正末唱〕
　　【二煞】汉锺离有正一心。吕洞宾有贯世才。张四郎曹国舅神通大。蓝采和拍板云端里响。韩湘子仙花腊月里开。张果老驴儿快。我访七真游海岛。随八仙赴蓬莱。
　　〔吕洞宾云〕您众人听者。这的是李屠的尸首。岳寿的魂灵。我着他借尸还魂来。〔词云〕贫道再降临凡世。度你个掌刑名主文司吏。因为有道骨仙风。误堕入酒色财气。惧怕那韩魏公命染黄泉。就阴府化为徒弟。李屠家借尸还魂。终不脱腥膻臭秽。煅炼就地水火风。合养定元阳真气。跟贫道证果朝元。拜三清同朝玉帝。〔正末拜谢科唱〕
　　【煞尾】你着我侧着身云雾里行。瘸着腿波面上踹。屠户家脚起全凭着拐。则俺这令史每心平过的海。
　　〔音释〕
　　宅池斋切　累上声　鏖袄平声　魄铺买切　■〈百刂〉音摆　划胡乖切　肷音廉　跛波上声　拍铺买切　咳音孩　格皆上声　摔音洒　掂店平声　膻扇平声　秽音畏　踹捕采切
　　题目　韩魏公断借尸还魂　
　　正名　吕洞宾度铁拐李岳
　　吕洞宾度铁拐李岳杂剧终

《元曲选》　王月英元夜留鞋记杂剧　（明）臧晋叔 编
　　王月英元夜留鞋记杂剧　　（元）曾瑞卿 撰
　　●王月英元夜留鞋记杂剧目录
 
　　楔子 
</div>
    <div class="pagination">
<a href="元曲选_page20.html">上一页</a><span>...</span><a href="元曲选_page16.html">16</a><a href="元曲选_page17.html">17</a><a href="元曲选_page18.html">18</a><a href="元曲选_page19.html">19</a><a href="元曲选_page20.html">20</a><span class="current-page">21</span><a href="元曲选_page22.html">22</a><a href="元曲选_page23.html">23</a><a href="元曲选_page24.html">24</a><a href="元曲选_page25.html">25</a><a href="元曲选_page26.html">26</a><span>...</span><a href="元曲选_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
