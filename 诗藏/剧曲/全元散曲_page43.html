<!DOCTYPE html>
<html>
<head>
    <meta charset="UTF-8">
    <title>全元散曲 - 第 43 页/共 116 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元散曲 - 第 43 页/共 116 页</h1>
    <div class="content">　　△花
　　千红万紫都争放，要占断早春光。一枝分付娇相向。晓露浓，昼日长，和风荡。
　　院粉宫黄，国色天香。逞娇柔，增秀媚，竞芬芳。只愁暮晚，风雨相妨。爱芳姿，付密意，动情肠。向回郎，傍华堂，高烧银烛照红妆。遇景逢时随意赏，也胜潘岳在河阳。
　　△雪
　　是谁家剪下琼花瓣？飞六出遍长安。琼楼玉宇连霄汉。素练飘，缟带悬，银杯散。柳絮凋残，蝶翅翩翻。洒歌楼，添酒价，助吟坛。壶天莹彻，身地清闲。泛霞觞，歌《水调》，拥云鬟。共开颜，且汤寒，兴来未放酒杯干。明日探梅应未晚，也胜和靖在孤山。
　　△月
　　一轮皓月明如昼，但得意是中秋。倒悬玉镜无尘垢。皓彩浮，素影澄，清光透。
　　皓齿明眸，粉面油头。点花牌，行酒令，递诗筹。词林艺苑，舞态歌喉。共鸳朋，谐凤友，效鸾俦。既无忧，又无愁，蟾光长愿照金瓯。天上娥人世有，也胜庾亮在南楼！
　　△四福
　　△富
　　祖宗积德合兴旺，居富室住高堂。钱财广盛根基壮。快斡旋，会攒积，能生放。
　　解库槽房，碾磨油坊。锦千箱，珠论斗，米盈仓。逢时遇节，弄传觞。待佳宾，开绮宴，出红妆。奏笙簧，按宫商，金钗十二列成行，瑞霭迎门车马闹，春风满座绮罗香。
　　△贵
　　紫袍象简黄金带，算都是命安排。风云庆会逢亨泰。历练深，委用多，升除快。
　　日转千阶，位至三台。判南衙，开北省，任西台。绣衣持节，宝剑金牌。拯民危，除吏弊，救天灾。有奇才，会区画，一官未尽一官来。治国安民勋业显，封妻荫子品资该。
　　△福
　　前生造物安排定，今世里享安荣。算来有福皆由命。门第高，品道增，簪缨盛。
　　四海清宁，五谷丰登。好门庭，能受用，会施呈。显荣父祖，感谢神明。遇良辰，逢美景，叙欢情。有才能，有名声，正宜白发看升平。身地不占风水好，心田留与子孙耕。
　　△寿
　　晓来云外长庚现，浮瑞霭溢祥烟。今朝来赴蟠桃宴。挂寿星，点画烛，焚香篆。
　　广列华筵，共捧金船。庆生辰，加禄算，受皇宣。蓬莱未远。松柏齐坚。
　　弟兄和，夫妇乐，子孙贤。降群仙，驾云轩，鹤随鸾凤下遥天。但愿长生人不老，更祈遐算寿千年。
　　△四情
　　△悲
　　昨宵雨洒湘筠翠，都做了泪沾衣。只因心上闲萦系。眉黛攒，梦寐多，肝肠碎。
　　懊恨花飞，断送春归。碧天低，残月坠，断云迷。琵琶怨感，襟袖淋漓。漏声长，人信杳，雁书稀。病蠃，痛伤悲，千行垂了万行垂。罗帕淹残重想起，不禁枝上杜鹃啼。
　　△欢
　　春风尽日闲庭院，人美丽正芳年。时常笑显桃花面。翠袖揎，玉笋呈，金杯劝。
　　月殿婵娟，洛浦神仙，脸霞鲜，眉月偃，鬓云偏。同携素手，并倚香肩。舞风前，歌月底，醉花边。好因缘，喜团圆，绮罗丛里笑声喧。百岁光阴能有几？四时欢乐不论钱。
　　△离
　　鸟啼花落残春候，人去也意难留。别杯未举愁先透。天气晴，柳色新，山容秀。
　　芳草汀洲，古木林丘，晚催归，啼杜宇，叫勾。空房自守，雨泪难收。痛伤心，愁极目，懒回头。上危楼，望行舟，夕阳西下水东流。准备香罗淹泪眼，安排锦字寄新愁。
　　△合
　　昨宵疑怪灯花爆，应好梦在今朝，朱檐灵鹊连声ㄋ。恨间别，喜会合，添欢笑。
　　月上花梢，人乐春宵。绣房扃，银烛灭，篆香飘。珠围翠绕，绿嫩红娇。
　　靠鸳帷，倚凤枕，拥鲛绡。逞妖娆，共柔薄，溶溶粉汗未全消。绿柳阴中莺燕友，碧桃花下凤鸾交。
　　△四别
　　△叙别
　　从来别恨曾经惯，都不似这今番。汪洋闷海无边岸。痛感伤，谩哽咽，空嗟叹。
　　倦听阳关，懒上征鞍。口慵开，心似醉，泪难干。千般懊恼，万种愁烦。这番别，明日去，甚时还？晚风闲，暮云残，鸾笺欲寄雁惊寒。坐处忧愁行处懒，别时容易见时难。
　　△恨别
　　风流得遇鸾凰配，恰比翼便双飞。彩云易散琉璃脆。没揣地钗股折，厮琅地宝镜亏，扑通地银瓶坠。香冷金猊，烛暗罗帏。子剌地搅断离肠，扑速地淹残泪眼，吃答地锁定愁眉。天高雁杳，月皎乌飞。暂别离，且宁耐，好将息。
　　你心知，我诚实，有情谁怕隔年期。去后须凭灯报喜，来时长听马频嘶。
　　△寄别
　　长江有尽愁无尽，空目断楚天云。人来得纸真实信。亲手开，在意读，从头认。
　　织锦回文，带草连真。意诚实，心想念，话殷勤。佳期未准，愁黛常颦。怨青春，捱白里，怕黄昏。叙寒温，问原因，断肠人寄断肠人。锦字香沾新泪粉，彩笺红渍旧啼痕。
　　△忆别
　　自从当日相别后，才提起泪先流。有时偷春衫袖。向夜深，绣枕边，都湮透。
　　独抱衾，谩想温柔。两家心，千种恨，一般愁。情怀渺渺，魂梦悠悠。水山遥，鱼雁杳，雨云收。见无由，恨相逐，黄昏半夜五更头。在后相逢虽是有，眼前烦恼几时休。
　　【双调】沉醉东风
　　听不厌鸾笙象板，看不足凤髻蝉鬟。按不住刺史狂，学不得司空惯，常不教粉吝红悭。若不把群花恣意看，饱不了平生饿眼。
　　【双调】折桂令
　　△咏西域吉诚甫
　　是梨园一点文星，西土储英，中夏扬名。胸次天诚，口角河倾，席上风生。吞学海波澜万顷，战词坛甲胄千兵。律按玑衡，声应和铃，乐奏英茎。
　　【双调】清江引
　　采薇首阳空忍饥，枉了争闲气。试问屈原醒，争似渊明醉？早寻个稳便处闲坐地。
　　伯牙去寻钟子期，讲论琴中意。高山流水声，谁是知音的？早寻个稳便处闲坐地。
　　五湖去来越范蠡，甘作烟波计。功成心自闲，名遂心先退，早寻个稳便处闲坐地。
　　楚狂接舆歌凤兮，见人忙回避。固知势利心，岂识高贤意？早寻个稳便处闲坐地。
　　到头那知谁是谁，倏忽人间世。百年有限身，三寸元阳气，早寻个稳便处闲坐地。
　　秀才饱学一肚皮，要占登科记。假饶七步才，未到三公位，早寻个稳便处闲坐地。
　　古今尽成闲是非，翻覆兴和废。休夸韩信功，谩说陈平智，早寻个稳便处闲坐地。
　　凤凰燕雀一处飞，玉石俱同类。分甚高共低，辨甚真和伪？早寻个稳便处闲坐地。
　　道人淡然心似灰，酒色俱无意。绝交鹦鹉杯，退佃鸳鸯被，早寻个稳便处闲坐地。
　　利各假饶争到底，争得成何济。谁为刎颈交，那是安窠计？早寻个稳便处闲坐地。
　　【双调】清江引
　　△情
　　夜长四壁人静悄，强把屏山靠。囗路楚云深，有梦无著落，俏魂灵险些儿干送了。
　　夜长怎生得睡着，万感萦怀抱。伴人瘦影儿，惟有孤灯照，长吁气一声吹灭了。昨先话儿说到底，今日都翻悔。直恁铁心肠，不管人憔悴，下场头送了我都是你。
　　【双调】凌波仙
　　菊栽栗里晋渊明，瓜种青门汉邵平，爱月香水影林和靖，忆莼鲈张季鹰，占清高总是虚名。光禄酒扶头醉，大官羊带尾撑，他也过平生。
　　灯前抚剑听鸡声，月下吹箫引凤鸣。功名两字原无命，学神仙又不成，叹吴侬何处归耕？日月闲中过，风波梦里惊，造物无情。
　　△吊宫大用
　　豁然胸次扫尘埃，久矣声名播省台。先生志在乾坤外，敢嫌他天地窄，辞章压倒元白。凭心地，据手策，是无比英才。
　　△吊郑德辉
　　乾坤膏馥润肌肤，锦绣文章满肺腑。笔端写出惊人句，解翻腾今是古，词坛老将输伏。翰林风月，梨园乐府，端的是曾下功夫。
　　△吊金志甫
　　心交原不问亲疏，契饮哪能较有无？谁知一上金陵路，叹亡之命矣夫！梦西湖何不归欤？魂来处，返故居，比梅花想更清癯。
　　△吊范子英
　　诗题雁塔写秋空，酒满觥船棹晚风。诗筹酒令闲吟咏，占文场第一功，扫千军笔阵元戎。龙蛇梦，孤兔踪，半生来弹铗声中。
　　△吊曾瑞卿
　　江湖儒士慕高名，市井儿童诵瑞卿。衣冠济楚人钦敬，更心无宠辱惊，乐幽闲不解趋承。身如在，死若生，想音容犹见丹青。
　　△吊沈和甫
　　五言常写和陶诗，一曲能传冠柳词。半生书法欺颜字，占风流独我师，是梨园南北分司。当时事，仔细思，细思量不似当时。
　　△吊鲍吉甫
　　平生词翰在宫商，两字推敲付锦囊。耸吟肩有似风魔状，苦劳心呕断肠，视荣华总是干忙。谈音律，论教坊，占断排场。
　　△吊陈存父
　　钱塘人物尽飘零，幸有斯人尚老成。为朝元恐负虚星命，凤箫闲鹤梦惊，驾天风直上蓬瀛。芝堂静，蕙帐清，照虚梁落月空明。
　　△吊范冰壶
　　向歆传业振家声，羲献临池播令名。操焦桐只许知章听，售千金价不轻，有谁知父子才能？冰如玉，玉似冰，比壶天表里澄清。
　　△吊施君美
　　道心清净绝无尘，和气雍容自有春。吴山风月收拾尽，一篇篇字字新，但思君赋尽停云。三生梦，百岁身，空只有衰草荒坟。
　　△吊黄德润
　　一心似水道为邻，四体如春德润身，风流才调真英俊。轶前车继后尘，漫苍天委任斯人。岐山凤，鲁甸麟，时有亨屯。
　　△吊沈拱之
　　掀髯得句细推敲，举笔为文善解嘲。天生才艺藏怀抱。叹玉石相混淆，更多逢世事敲姚。蜂为市，燕有巢，吊夕阳几度荒邻。
　　△吊赵君卿
　　闲中展手刻新词，醉后挥毫写旧诗，两般总是龙蛇字。不风流难会此，更文才夙世天资。感夜雨梨花梦，叹秋风两鬓丝，住人间能有多时？
　　△吊陈彦实
　　府垣岁月露忠肝，宪幕冰霜岂汗颜？何其薏苡生谗间，自甘心愿就闲，转回头梦入槐安。后会何时再？英魂甚日还？望东南翘首三山。
</div>
    <div class="pagination">
<a href="全元散曲_page42.html">上一页</a><span>...</span><a href="全元散曲_page38.html">38</a><a href="全元散曲_page39.html">39</a><a href="全元散曲_page40.html">40</a><a href="全元散曲_page41.html">41</a><a href="全元散曲_page42.html">42</a><span class="current-page">43</span><a href="全元散曲_page44.html">44</a><a href="全元散曲_page45.html">45</a><a href="全元散曲_page46.html">46</a><a href="全元散曲_page47.html">47</a><a href="全元散曲_page48.html">48</a><span>...</span><a href="全元散曲_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
