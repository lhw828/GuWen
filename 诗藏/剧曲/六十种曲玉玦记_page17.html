<!DOCTYPE html>
<html>
<head>
    <meta charset="UTF-8">
    <title>六十种曲玉玦记 - 第 17 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲玉玦记 - 第 17 页/共 17 页</h1>
    <div class="content">
【一江风】〔旦〕冻云黄。野庙澄江上。风撼潮声响。叹孤踪流转西东。似断梗随漂浪。京兆果存亡。双眉锁恨长。丈夫。你便见了我呵。容貌不比往日。这花容不比前日样。

【前腔】〔丑〕到虚牕。鼓角声悲壮。游徼严宵榜。梦难通无定河边。谩有春闺想。无语泪千行。幷州非故乡。小姐。苏武持节归来。须发尽白。我每今日呵。添来白发也三千丈。

【前腔】〔占〕守共姜。历尽多磨障。纔解兵戈网。你两个似江梅雪压冰欺。不改柯条畅。贞白重寒芳。飘零亦自香。同时被掳多少女子。止有我每保身完节。羞随红紫向东风放。

娘子。且睡一觉。再作道理。〔旦〕张妈妈先请。〔占〕曲枕且待黄粱熟。翘首还看白马来。〔下旦〕春英。前日神明救我。分明说与神京玉玦再逢。今日恰好到京。莫非得见官人之面。寒夜不寐。且去癸灵庙前。撮土为香。祷吿一番。〔丑〕小姐说得是。 

【五更转】〔旦〕礼碧空。拈黄壤。斋心致恳详。回生草露昭灵响。南北干戈。相持■〈虫矞〉蚌。鹦鹉笼。翡翠囚。今无恙。鸾钗未合还凝望。望神明保佑。未知丈夫存亡下落。〔合〕生不同衾。死当同葬。

【前腔】〔丑〕夜气淸。天坛爽。空虚转彗光。沈幽早冀沾明贶。甘露来苏。骄阳方亢。兵刃锋。道路尘。今无恙。家园桃李悲沦丧。望神明保佑。早早还乡。〔合〕纵好他山。不如穷巷。

〔旦〕怕明日官来审问。且去假寐待旦便了。 

〔旦〕南随越鸟北燕鸿。



〔丑〕身似流星迹似蓬。

〔合〕题柱吹箫两无据。



未知何日得相从。 

第三十六出
团圆

【靑玉案】〔生〕象简鱼囊专城贵。塞路拥东方骑。为问苍天知也未。愁肠万结。家山一望。更玉人千里。

〔昭君怨〕素抹轻云凝练。碧染遥山如线。尽处是吾家。几重游。梦远竹篱茅舍。魂断玉堂琼榭。甚日慰愁怀。且归来。〔净〕禀老爷。已到癸灵庙中了。〔生〕住了马。 

【粉蝶儿】〔外〕忽听鸣驺。想忆旧时丰沛。

〔见科外〕大人临降。老慢不能远接。〔生〕老丈何出此言。下官前日梦中。分明见癸灵大王报应之事。正欲到此拈香。恰有圣旨差我勘问俘囚妇女。元来也覊候在此。事有偶然。〔外〕张宣抚因见这几个节妇。不忍下狱。故此覊候在这里。〔生〕旣如此。待我拜了神明。审问一番。〔外点香烛介生拜〕王商久叨神贶。得集体祯。梦寐感通。精爽如在。更望明灵昭格。玉玦再逢。〔外〕大人。老汉有一言拜禀。这里俘囚女子三个。是大人同乡。一个姓张。两个姓秦。那秦氏根由。颇似大人的事体。〔生〕老丈曾问他么。〔外〕那个女子不肯对人说话。都张妈说知。〔生〕左右。唤巨野张氏来问。〔净叫外〕老汉且回避。〔生〕请了。〔外下占上〕 

【前腔】万转千回。方吐胸中寃气。

〔见生跪介生〕你是何处人氏。〔占〕小妇是巨野人氏。张安国掳掠。囚禁三年。俘获到此。〔生〕你晓得你同乡秦氏根由。一一说来。 

【榴花泣】〔占〕藳砧怀艺。赴选向京畿。〔生〕回来不曾。〔占〕三岁裏竟忘归。〔生〕家中何如。〔占〕东平叛将盗军麾。蚕山避难。中路有艰危。〔生〕怎生艰危。〔占〕虞罗横罹。〔生〕元来被张安国掳去。〔占〕作俘囚怎脱牢笼内。〔生〕那叛贼曾相犯么。〔占〕亏杀那秦氏与他侍女春英两个呵。誓投崖窦氏同心。张安国见他守志不从。锁春风铜雀双栖。

〔生〕把他囚禁却何如。 

【渔家灯】〔占〕那秦氏呵。晨夕裏只待捐躯。抱靑锋起卧操持。〔生〕怎么就不曾被那叛贼污了。〔占〕痛只痛他截断云鬓。又把粉容划碎。他曾把衣带自尽。救回赖有神明卫。〔生〕他名唤甚的。〔占〕庆娘是簪缨世美。〔生〕他丈夫姓甚名谁。〔占〕王商良人姓字。〔生〕他是何等人家。〔占〕官户部先朝独贵。

〔生〕我晓得了。你起来。与你这玉玦。待我取问秦氏。等他到阶除之下。把与他看。有甚说话。〔占〕领钧旨。〔生〕左右。取过那秦氏来问。〔净叫介旦丑上介〕 

【金菊对芙蓉】〔旦丑〕故园无期。浮生如寄。〔占〕秦娘子。你看这东西。〔旦见惊哭介〕堪悲物在人非。〔生〕夫人请起。下官无恙。〔生旦悲介〕形容憔悴。出九死尙尔驱驰。〔合〕天涯骤见。眞同梦寐。无限凄其。

〔生〕前日分明梦见癸灵神。曾说救你。不久夫妻重会。今日果然。鬼神之理。不可不信。〔旦〕妾身亦有此梦。〔生〕春英。亏你守志不移。人情所难。〔丑〕只分与主母同死他乡。不意再见天日。〔旦〕官人。你一向在那里。为甚得此官职。〔生〕夫人。一言难尽。 

【剔银灯】自当日龙门抱耻。怯韦布周南留滞。顚危恨落烟花计。亏这吕公济我。喜三策同登贾谊。〔合〕含悲。相看陨泪。把愁闷从前尽洗。

【前腔】〔旦〕遭厄运王纲废坠。逐胡马三秋转徙。流离分作他乡鬼。学令女全贞自劓。〔合前〕 

【前腔】〔丑〕江沱贱生何所系。托唇齿存亡依倚。完名未必论葑菲。也不愧郑玄家婢。

〔合前旦〕你旣登第。怎不差人回来。〔生〕当时选了翰林学士。正要差人取你。 

【前腔】衔王命山阳战垒。蹈虎尾几遭咥噬。一朝抚剑除凶秽。赏介子功高莫比

〔合前旦〕王便怎生不见。〔生〕他逃去三年。又来归我。前日差往山东。访你消息去了。〔旦〕官人。张姥与妾身有恩。不可负他。〔生〕旣如此。带到府中。再作区处。〔令净叫外占上生〕叫左右。快整轿马。〔净应外〕老汉相送到府中去。〔生〕如此也好。〔众〕五载暌违久。三年患苦深。今朝逢玉玦。胜似岳阳金。〔净〕吿大人。已到府前了。〔生〕夫人。且回后堂。换了衣服。〔旦丑下生〕吕公请坐。〔外〕不敢。〔生〕张姥且在府中住下。慢慢奏闻。送你回去。〔占〕多谢大人恩德。〔净〕诏书到。〔生接介末扮使臣上〕 

【菊花新】传来天语下龙墀。烈妇忠臣世所稀。靑简看留题。黄纸且敎褒异。

〔旦凤冠霞帔丑随上随众跪介末〕圣旨已到。跪听宣读。皇帝诏曰。朕惟荩臣贞妇。匪由两途。所贵之死靡他。从一不贰。伟哉人纪。于此攸基。厥有奋志纲常。超迈等伦者。不加褒异。曷以风于人人。尔京兆尹王商。密勿近臣。衔命千里。遇虏不辱。斩将来归。忠孰先焉。其妻秦氏。陷贼守眞。毁容完节。并可嘉尙。王商授御史中丞。特赐紫金鱼袋。秦氏邢国夫人。食邑五百户。尔父王份。追赠太师。谥国公。母赠宜城郡君。贞女春英。义士吕玄光。各赐黄金十斤。有司岁给粟帛终身。呜呼。褒崇名器。率由典章。彝伦懋昭。式裨新化。播吿郡国。用知朕敦尙之意。谢恩。〔众谢恩介生旦外与末见叙科生〕辛大人。下官纔见寒荆。圣上如何就有宠命。〔末〕下官在军中。已知大人与贤夫人之事。前日陛见。具表奏闻。意欲待旨下纔来奉报。谁想大人已先会合了。〔生〕多蒙垂念。〔末〕不敢不敢。 

【大环着】〔生〕仰三槐华裔。仰三槐华裔。奕叶生辉。念弓裘在吾当力继。恨无良自速身阽危。知过不能悔。天风借吹。去尘埃通藉金闺裏。从今流美。尽忠贤。不遣家声坠。〔合〕此生何幸。否复屯亨。玉玦欢重会。丹书再锡。封衔湛露皆沾霈。赫耀已无比。

【前腔】〔旦〕念时丁顚沛。念时丁顚沛。触犯危机。値豺狼此身遭累系。誓柏舟矢心不再移。效死成仁义。泉台又回。盼家山有路归无计。遐方毕轨。扫昏蒙日月重开霁。〔合前〕 

【前腔】〔外〕信珪璋成器。信珪璋成器。困厄涂泥。洛阳花误他攀月桂。向桐冈已忘鸾凤栖。逆耳言犹记。靑云自梯。服狐裘未把绨袍委。前羞尽洗。在穷途顿敎增赤帜。〔合前〕 

【前腔】〔末〕想鲸鲵呑噬。想鲸鲵呑噬。窃弄潢池。痛贞良屛藩遭覆坠。恨奸雄枳棘成蔓滋。攘袂操戈起。张皇义旗。仗天威一战淸边鄙。崆峒剑倚。殄羣凶已得功名遂。〔合前〕 

【越恁好】〔众〕箧金徒匮。箧金徒匮。算章台计已非戒衣袽未及。沈舟可为。甑还坠。悔何迟。汪洋欲海深无底。荒淫昝子。于今了了堪惩艾。

【前腔】瑜瑕莫弃。瑜瑕莫弃。失干城二卵奇。纵骊黄未遂。伯乐怎知。不得志。勿相欺。大鹏一日同风起。君看厉志。王生耿耿昭英畏。

【余文】知几补过存忠义。这玉玦癸灵祠记。一扫陈编几处题。

〔生〕双龙阙下勅恩初。



〔旦〕彩凤朝衔五色书。

〔外〕不是君王重词赋。



邑人争识汉相如。 

玉玦记终 
</div>
    <div class="pagination">
<a href="六十种曲玉玦记_page16.html">上一页</a><span>...</span><a href="六十种曲玉玦记_page12.html">12</a><a href="六十种曲玉玦记_page13.html">13</a><a href="六十种曲玉玦记_page14.html">14</a><a href="六十种曲玉玦记_page15.html">15</a><a href="六十种曲玉玦记_page16.html">16</a><span class="current-page">17</span>
    </div>
    <div class="pagination"><a href="index.html">返回目录</a></div>
</body>
</html>
