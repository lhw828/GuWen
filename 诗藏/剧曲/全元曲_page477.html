<!DOCTYPE html>
<html>
<head>
    <meta charset="UTF-8">
    <title>全元曲 - 第 477 页/共 532 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元曲 - 第 477 页/共 532 页</h1>
    <div class="content">
桃花开院宇中欢欢喜喜醉，芰荷香池沼边朝朝日日醉，金菊浓篱落畔醺醺沉沉醉，蜡梅芳庾岭前来来往往醉。醉来也末哥，醉来也末哥，醉儿醒醒儿醉。

失题

呜呀呀寒雁空中叫，扑冬冬禁鼓楼头报，淅零零疏雨窗间哨，吉丁当铁马檐前闹。睡不著也末哥，睡不著也末哥，纵然有梦还惊觉。

悲秋

叮叮噹噹铁马儿乞留玎琅闹，啾啾唧唧促织依柔依然叫，滴滴点点细雨儿淅零淅留哨，潇潇洒洒梧叶儿失流疏剌落。睡不著也末哥，睡不著也末哥，孤孤另另单枕上迷彪模登靠。

【仙吕】一半儿

多承苏氏肯怜才，终是双生不在口。羞禁奶娘掩面色，耍开怀，一半儿殃及一半儿买。写愁词赋自伤悲，传恨琵琶人共知。司马哭痛如商妇泣，泪沾衣，一半儿才干一半儿湿。

【中吕】朝天子

褪咱，赑咱，拟不定真和假。韩香刚待探手拿，小胆儿还惊怕。柳外风前，花间月下，断肠人敢道么。演撒，梦撒，告一句知心话。

【越调】小桃红

当时罗帕写宫商，曾寄风流况。今日樽前且休唱，断人肠，有花有酒应难忘。香消夜凉，月明枕上，不信不思量。

彩笺滴满泪珠儿，心坎如刀刺。明月清风两独自，暗嗟咨，愁怀写出龙蛇字。吴姬见时，知咱心事，不信不相思。

咏桃

东风有恨致玄都，吹破枝头玉。夜月梨花也相妒，不寻俗，娇鸾彩凤风流处。刘郎去也，武陵溪上，仙子淡妆梳。

群芳争艳斗开时，公子王孙至。邀我名园赏春思，探花枝，任君各自簪红紫。诸公肯许，老夫头上，插朵粉团儿。

偏嫌桃杏染胭脂，我爱丁香口。恨杀蔷薇有多刺，怨垂丝，梨花带雨伤春思。海棠过了，茶蘼开遍，都不似粉团儿。

【越调】寨儿令

分凤鞋，剖鸾钗，薄情自来年少客。义断恩乖，雨冷云埋，痴意尚怜才。风不定花落闲阶，云不蔽月满楼台。燕归也人未归，雁来也信悭来。才，不得休约到海棠开。

弹玉指，觑腰枝，想前生欠他憔悴死。锦帐琴瑟，罗帕胭脂，则落的害相思。曾约在桃李开时，到今日杨柳垂丝。假题情绝句诗，虚写恨断肠词，嗤！都扯作纸条儿。

鸾枕孤，凤衾余，愁心碎时窗外雨。漏断铜壶，香冷金炉，宝帐暗流苏。情不已心在天隅，魂欲离梦不华胥。西风征雁远，湘水锦鳞无，吁！谁寄断肠书？蟾影边，凤台前，箫声为谁天外远？欹枕情牵，倚槛无言，血泪洒寒烟。自薄情别后经年，想嫦娥不念孤眠。葡萄架梧桐井，杨柳院海棠轩。天！陡恁月儿圆。斟玉波，对金荷，新来自觉酒尚可。带解金罗，胥淡双蛾，月枕共谁歌？从别后必定心薄，待归来说甚愁多。枕边憔悴我，灯下可憎他。睃，腰柳瘦因何？莺燕友，凤鸾传，尽今生猛可里不到头。被底温柔，枕上风流，一笔尽都勾。明知道泼水难收，争忍说和味合休。沈腰偏着丑，潘貌不藏羞。愁，人问瘦因由。挑短檠，倚云屏，伤心伴人清瘦影。薄酒初醒，好梦难成，斜月为谁明？闷恹恹听彻残更，意迟迟盼杀多情。西风穿户冷，檐马隔帘鸣，叮，疑是佩环声。踏草茵，步苔痕，忆宫妆懒观蝶翅粉。桃脸香新，柳黛愁颦，谁道不消魂！海棠台榭清晨，梨花院落黄昏。卷帘邀皓月，把酒问东君。春，偏恼少年人。清景幽，水痕收，潇潇几株霜后柳。往日追游，此际还羞，新恨上眉头。丹枫不返金沟，碧云深锁朱楼。风凉梧翠减，露冷菊香浮。秋，妆点许多愁。彻骨杓，满怀学，只因爱钱心辨不得歹共好。杨柳妖烧，兰蕙丰标，禁不过烂银锹。旧人物不采分毫，新女婿直恁风骚。攀不得龙虎榜，品不得凤鸾箫。猫，不信不敛儿哮。

【双调】折桂令

过多景楼

滔滔春水东流，天阔云闲，树渺禽幽。山远横眉，波平消雪，月缺沉钩。桃蕊红妆渡口，梨花白点江头。何处离愁，人别层楼，我宿孤舟。

咏蟠梅

梨雪旋绕东风，谁屈冰梢，怪压苍松？绿萼含香，枯根层结，春信重封。清味远嫌蝶妒蜂，老枝寒舞凤蟠龙。夜月朦胧，疏蕊纵横；瘦影交加，碎玉玲珑。

二色鞋儿

轻摇环佩丁东，半露新荷，半掩芙蓉。花柳些些，霞绡点点，锦翠弓弓。绿绫扇轻拈落红，茜萝尖微印苔踪。心恨难通，裙底鸳鸯，出落雌雄。

【双调】清江引

咏笑靥儿

一窝粉香堪爱惜，近眼花将坠。添他百媚生，动我千金费。春风小桃初破蕊。

【双调】落梅风

眉间恨，心上苦，口难言把脚尖儿分付。乌靴上半痕鞋下土，忍轻将袖梢儿挪去。

楼台小，风味佳，动新愁雨初风乍。知不知对春思念他，倚阑干海棠花下。

新秋夜，微醉时，月明中倚阑独自。吟成几联肠断诗，说不尽满怀心事。

鸾凤配，莺燕约，感萧娘肯怜才貌。除琴剑又别无珍共宝。则一片至诚心要也不要？

风流士，年少客，花无名帽檐羞带。新来颇觉略分外，相思病等闲不害。

乾坤内，山共水，论风流古杭为最。北高峰离不得三二里，回头看镂金铺翠。

【双调】水仙子

赋妇人染红指甲

凤华香染水晶寒，碎系珊瑚玉笋间，想别离拄齿应长叹。污檀脂数点斑，记归期刻损朱阑。锦瑟弦重按，杨家花未残，为何人血泪偷弹？

柔荑春笋蘸丹砂，腻骨凝脂贴绛纱，多应泣血淹罗帕。洒筼筜赪素甲，抹胭脂误染冰楂。横象管跳红玉，理筝弦点落花，轻掐碎残霞。

丹枫软玉笋梢扶，猩血春葱指上涂，偷研点易朱砂露。蘸冰痕书绛符，摘蟾宫丹桂扶疏。潮醉甲霞生晕，碾秋磦琼素举，夹竹桃香符。

【双调】庆东原

闲评论，猛三思，想海神庙错断了乔公事，则合赚他每烧钱裂纸，则合任他每焚香扣齿，不合信他每插状供祠。人都说桂英痴，则我道王魁是。

【不知宫调】时新乐

千里独行关大王，私下三关杨六郎，张飞忒煞强，诸葛军师赛张良。暗想，这场，张飞莽撞，大闹卧龙冈，大闹卧龙冈。

金妆宝剑藏龙口，玉带红绒皇宣授。男儿得志秋，旌旗影里骤骅骝。满斟，玉瓯，笙歌齐奏，喧满凤凰楼，喧满凤凰楼。

人活百岁七十稀，百岁光阴能几日。光阴积渐催，穿了吃了是便宜。唱著，舞著，终日沉醉，不饮是呆痴，不饮是呆痴。

迓鼓童童笆篷下，数个神翁年高大。糍糕著手拿，磁瓯瓦带浑滓。铺下，板踏，萝卜两把，盐酱蘸梢瓜，盐酱蘸梢瓜。

霎时相见便流恋，俊俏庞儿少曾见。一朵白玉莲，端端正正在湖边。细看，可怜，香风拂面，真乃是前缘。
</div>
    <div class="pagination">
<a href="全元曲_page476.html">上一页</a><span>...</span><a href="全元曲_page472.html">472</a><a href="全元曲_page473.html">473</a><a href="全元曲_page474.html">474</a><a href="全元曲_page475.html">475</a><a href="全元曲_page476.html">476</a><span class="current-page">477</span><a href="全元曲_page478.html">478</a><a href="全元曲_page479.html">479</a><a href="全元曲_page480.html">480</a><a href="全元曲_page481.html">481</a><a href="全元曲_page482.html">482</a><span>...</span><a href="全元曲_page478.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
