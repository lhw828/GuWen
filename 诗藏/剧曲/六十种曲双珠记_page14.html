<!DOCTYPE html>
<html>
 <head>
  <meta charset="utf-8"/>
  <title>
   六十种曲双珠记 - 第 14 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六十种曲双珠记 - 第 14 页/共 21 页
  </h1>
  <div class="content">
   亲恩眞罔极。晨夕当无违。不幸我生初。道路成艰危。孩提轻永别。怙恃他庭帏。肆尔有二天。十年不可归。白云连碧草。萦此终天悲。小生王九龄。本涿州人氏。因随父母荆湖从军。父亲为事在狱。母亲将我卖与陕西商人王子循为螟蛉子。那时方年五岁。虽有知觉。尙多蒙懂。但记得父母姓氏而已。其中事体。不能端详。〔悲介〕临别之时。母亲将明珠一颗。系我颈上。来此十一年。今已十六岁矣。〔看珠介〕珠虽在此。不知我父亲曾出狱否。母亲能无恙否。物是人非。岂胜伤感。深亏这边爹妈。看待胜似亲生。且不改我名。实寓爱礼存羊之意。不幸三年前爹妈相继沦亡。〔哀介〕使我举目无亲。最可哀痛。哥哥王嗣宗原是爹妈外甥。我未来时先已怀抱在此。长我一岁。故此待之为兄。叵耐此人愚顽。时常与我抵触。每自含忍。连年请冯先生在家教习举业。喜得功深博约。理极精微。从此奋发。取靑紫如拾芥。两日先生有事。不曾来馆。今早哥哥自去请他。此时想必同到来也。〔外丑上〕 

【破阵子】〔外〕绛帐春风迥。门墙桃李盈盈。〔丑〕灯窗扞格难寻讨。空负河汾北面名。〔合〕功深道自生。

〔外〕道统绵延寄白头。光风霁月应蒙求。伊周气槪生来壮。孔孟文章老未休。〔相见介外〕连日限你们课程。曾完否。〔小生〕道无终穷。学无止法。故君子以勤励不息自强。以怠惰荒宁为惧。先生去后。所限课程。学生俱已完了。〔外〕君子深造之以道。欲其自得之也。课程虽完。不知你心中所自得者何如。〔小生〕先生在上。听学生吿禀。 

【桂枝香】人须率性。功当取正。从来两字知行。皆是由贤入圣。〔外〕士希贤。贤希圣。义理同出于一原也。〔小生〕这一原义理。这一原义理。惟在通融斯盛。支离斯病。〔外〕知此二者。可谓明矣。明则可至于诚。〔小生〕毕竟悟诚明。方见简易工夫尽。不枉担簦负笈情。

〔外〕王九龄。你体认亲切。铺叙详明。作圣之阶。宛然在目。功名不足言矣。忻羡忻羡。〔小生揖介〕谨受教。〔外〕王嗣宗。你的课完了么。〔丑〕实不相瞒。家中有事。课尙未完。〔外〕你胡说。一般兄弟两个。他的完了。你又以家事为辞。〔丑〕家事任长。比兄弟不同。〔外〕课程不完。此是暂时事。你且把平日所学一讲。〔丑〕先生在上。听学生吿禀。 

【前腔】伏承严命。谨当遵听。抠衣唯诺明经。指望文场驰骋。〔外〕明经将以致用也。须加些工夫便好。〔丑〕这心猿意马。这心猿意马。操存靡定。斯些弗静。〔外〕旣是这等。你的前程安能远大。〔丑〕何必问前程。几年枉却春风坐。谁信蓝中可出靑。

〔外〕自暴者不可与有言也。自弃者不可与有为也。因你之言。观你之志。眞自暴自弃之徒。可叹可叹。你两个听我道。 

【前腔】雍先持敬。参勤日省。要将心法常惺。模范昭昭如镜。凡人之心。操之则存。舍之则亡。论存亡操舍。论存亡操舍。可见天人交胜。遂至贤愚莫并。因此重丁宁。你两个须知道。涓流可积沧溟大。拳石能崇泰华成。

〔丑小生揖介〕蒙先生教训。敢不勉励〔外〕王九龄。你工夫旣到。学问已精。正是明体适用之时。今当大比。可收拾赴京应试。〔小生〕领教。〔外〕王嗣宗。你工夫欠密。学问未纯。正好用功。方能有进。〔丑〕领教。〔外〕天色已晚。我且回去。明早来讲。求道每加操守力。明经须着讨论功。〔下丑笑介〕先生在此。甚觉拘束。先生旣去。有谁管辖。〔小生〕君子儒为己。小人儒为人。哥哥此言乃为人之学。非为己之学也。〔丑怒介〕小畜生无礼。我偏不晓得论语上这两句说话。你把来诮我为小人。我是土产的。到是小人。你是来历不明的野东西。到是君子。可恶可恶。〔小生〕朋友切切偲偲。兄弟怡怡。方纔小弟所言。只要哥哥做个好人。何必发怒。〔丑〕小畜生。我正要问你。你要做好人。在先生面前夸己之长。见得我不好。因此先生怪我。可恼可恼。〔打小生倒介〕打你几下。戒你将来。天色已暮。我去睡也。明灯难久坐。束卷且高眠。〔下小生起悲介〕天那。好苦。自家不肯读书。反怪别人说话。好生无理。〔叹介〕王嗣宗。你和我在此。都是螟蛉之子。苦苦做甚寃家。罢罢罢。此亦妄人。何足计较。自念靑春有限。黄卷无穷。当此长夜。再用些工夫。多少是好。〔看书介〕 

【字字锦】含章自可贞。岂敢图侥幸。且向残编断简中神会而心领。书。我苦苦读你。只为功名之事。论功名。务在继晷焚膏。焚膏又恐成画饼。凄淸。黄昏寥寂。忽听得楼头雁声。悠扬惨戚。惨戚惊孤另。〔哭介〕我那爹娘呵。〔合〕猛可地泪珠倾。苦天涯人远。他在那裏凉凉踽踽。我这裏朝朝暮暮忡忡耿耿。怎能彀膝前欢庆。

〔丑上〕世上无难事。只怕有心人。王九龄你忒欺心。〔小生〕方纔你打了我。不与你计较。自在此看书。有何欺心。〔丑〕只为看书。见你欺心。〔小生〕我自看书。完我课程。干你甚事。说我欺心。〔丑〕小畜生。你会使乖。方纔把言语触我进去。自家看书。明日先生见我课程不完。又要责我。你便做好汉。可恨可恨。我偏要吹灭灯火。教你看书不成。〔吹灯介〕谋深莫措囊萤计。志切难加凿壁功。〔下小生〕怪哉怪哉。天下有这样不明之人。今日有这样不平之事。何可当也。今年大比。先生教我应试。因此用些工夫。谁想那寃家又来聒噪。吹灭灯火。如何看书。呀。你看外边明月满庭。皎然如昼。可喜可喜。不免将书向月下一看。未为不好。〔移坐看书〕 

【前腔】蟾光正满庭。四顾如朝景。彷佛形神在广寒。践却琼瑶境。恁分明。只见简袠篇章。篇章句读。可覩似星。还赢偷光凿壁。且胜纱囊聚萤。休夸映雪。映雪无能莹。

〔悲介〕我不得事父母。看书何用。〔合前〕鸟飞反乡。狐死首丘。在物皆然。况人为万物之灵。岂无故土之思。早间先生命我收拾应举。意尙未决。今被王嗣宗恁般欺殴。其实难忍。目下勉强依栖。到后终无结果。不如乘此机会。打点起程。赴京应试。中与不中。卽往荆湖寻我父母。岂非一举两得。 

十年恍惚梦中身。



踪迹萧条志未沦。

自古成人不自在。



果然自在不成人。 

第三十一出
辕门遇友

【醉扶归】〔外押生上〕逗荒烟衰草迷溪涧。乱排空剑戟翠巑岏。遍天涯跋涉恁艰辛。况秋声暗度魂将断。今朝目击剑南关。果然是地险连云栈。

〔生〕暮宿月留茅店影。〔外〕晓行鸡弄竹窗声。〔生〕相思千里难成梦。〔外〕磨蚁团团过此生。〔生〕一路行走。过了多少山水。经了多少风霜。今日纔到剑南。小生犯罪。势所不免。只是连累长官。不当稳便。〔外〕王先生。你说那裏话。你是被人陷害。我乃出于官差。皆不得已也。何必计较。〔生悲介〕小生前年到荆湖补伍。夫妻两口同行。今日改调剑南。妻死子离。孤身远路。形影相吊。教人岂不伤感。〔外〕王先生差矣。岂不知男子生。桑弧蓬矢。以射天地四方。何乃为此区区儿女之态。况彼一时。此一时也。客旅之中。悲之何益。〔生〕长官。承教了。〔外〕说话之间。不觉已到帅府门首。〔生〕呀。你看三秋风色。万里霜威。眞似鈇钺鎭也。如今辕门紧闭。想元帅老爷尙未升堂。只得在此伺候开门则个。〔小外行上〕 

【前腔】纩衣中偶得题红简。苦元戎下令究根源。急跄跄匍匐诣辕门。论吉凶未卜应相半。些须词句出无端。敎人局蹐多惶汗。

小生前日在纩衣中得了宫女之诗。元帅老爷知道。传令要小生亲賷此诗赴见。只得早来到此。呀。辕门未开。且在此竚立。待元帅老爷升堂。然后进见。〔生〕那来的好似陈献夫模样。〔小外〕那人好似王济川模样。〔生〕阿呀。果是陈兄。〔小外〕天那。果是王兄。〔外〕他乡故知。情同骨肉。天下有这般适然之事。〔生小外抱哭介〕 

【哭相思】数载金兰成远盼。何期萍聚重相见。

〔小外〕王兄。你在荆湖从军。因何又解来此。〔生〕陈兄。一言难尽。小生自到荆湖。蒙帅府怜我儒生。不发差操。止令管写军前文册。不想营长李克成戏侮荆妻不从。我与殴打。被他诬吿做部军杀伤长官。问成绞罪。今蒙恩赦免死。改调来此。〔小外〕老嫂令郞何在。〔生悲介〕荆妻见我刑期已近。径将小儿卖与陕西商人。投渊而死了。〔小外〕可怜可怜。命该如此。请免愁烦。〔生〕这也罢了。但老母舍妹在家。陈兄临行。必知安否。〔小外〕令堂在宅。小弟常同孙天彝候问。不想朝廷要取宫女。本州岛举报令妹。充选去了。〔生悲介〕好苦。舍妹旣选入宫。老母失倚。〔小外〕王兄兀自不知。更有一言。不得不说了。〔生〕陈兄有话就说。〔小外〕安禄山之乱。城郭丘墟。人民逃窜。令堂与韩妈妈同行。小弟与孙兄相遇。各被乱兵赶散。彼此不知下落。〔生哭倒介〕天那。岂不痛死我也。〔小外扶起介〕王兄请苏苏。〔生〕一家骨肉。冰消瓦解。终天之恨。何时能雪。〔小外〕王兄。你纔离囹圄。又调远方。急切不能顾盼。且待踪迹少定。然后打探音信未迟。〔生〕请问陈兄。何以到此。〔小外〕避兵流落于此。弃文就武。蒙元帅老爷靑目。尽好建功。〔生〕孙天彝今在何处。〔小外〕乱中失散。尙未通问。〔生悲介〕吾三人为同窗。情关休戚。谁料多故。彼此辽绝。可伤可伤。〔小外〕孙兄乃间世之英。非匏瓜之类。自能见机而作。不必挂怀。〔丑上〕鼓角声催巫峡晓。旌旗影照锦江春。遥传虎帐金符令。万里寒风泣鬼神。自家乃帅府中军听事官是也。蒙元帅老爷分付。有机密事情在内。不得工夫坐堂。凡一应投文人役。俱过来听传发放。〔外生介丑〕你们是甚么事。〔外〕小人是荆湖道郧县解军调卫的。〔丑〕只递文书进去。待老爷照验发落。〔取文介〕起去伺候。〔小外介丑〕你是甚么事。〔小外〕小人是纩衣内得宫女诗的。奉老爷钧旨要看。特送在此。〔丑〕你姓陈么。〔小外〕小人便是。〔丑〕可喜可喜。你前日斩首级一颗。昨日旨意下来。着你冠带。月给俸米二石。待后有功。不次擢用。〔小外〕谢天地。〔丑〕你那宫女的诗。今早老爷要看。递来我送进去。〔取诗介〕只在此少待。我进去传老爷钧旨发放你。阃外传消息。军前听处分。〔下生〕陈兄。你纔说甚么宫女诗。〔小外〕旧规边军纩衣。都是宫女缝做。小弟分得一件。内有诗一首。元帅要看。特取进去。〔生〕愿闻其诗。〔生诵前诗介生〕看此诗句甚新。意甚厚。可以追踪韩夫人故事。〔小外〕红叶有逆流而上之灵。纩衣岂能及此。〔丑上〕谈笑风生白羽扇。指挥霜肃碧油幢。奉老爷钧旨。荆湖道郧县解到军人王楫。着中军分拨差操。解子领批回回去。〔与外批介丑〕陈时策所得宫女诗。事关禁庭。法不当隐。奏闻定夺。〔生小外〕多劳动了。〔丑〕今日完公干。〔外〕明朝向旧途。〔并下生〕小生脱死到此。谁料今日得见陈兄。 

【素带儿】欢相遇。不觉眉峯倏解攒。一便似甘雨顿消蒸旱。心愁有万般。把方寸几微且暂宽。陈兄。我和你在此相遇呵。穷途伴。折冲御侮。共定天山。

【升平乐】〔小外〕吾愿。笑谈油幕。使名冲云汉。功盖尘寰。镌钟铸鼎。要保国祚如盘。〔生〕大丈夫立志之秋。固当如此也。〔小外〕能拚。忠肝义胆誓无刊。庶不负王家藩翰。王兄。我和你呵。那时方可并辔联驱。昼锦荣还。〔生〕 

【素带儿】微躯乍隶官。图功孔艰。〔小外〕军前立功。不全在力。只须谋略。〔小外〕胸襟内有千万甲胄牢拴。〔小外〕王兄韬略素闲。成功特易。〔生〕虽则如此。只恐小生命薄。天心为我悭。怎能彀连城赵璧完。〔小外〕军旅之事。上前有功。若听天命。则此心便懒了。〔生〕非心懒。深知戎服。不比儒冠。〔小外〕 

【升平乐】须看。从来豪杰。皆扬于行伍。凌烟图赞。王兄。你是雄材伟略。眞不忝提戈戡乱。〔生〕虽有抱负。我和你是一介武弁。那得兵权到手。〔小外〕兵权。管敎万里跃金鞯。猛可地干旋坤转。方见书生奋发。凤翔龙变。

【尾声】〔生〕些须款曲醒愁眼。〔小外〕莫把功名当等闲。〔合〕愿取不日军惊筑将坛。

年少从军意气闲。



也胜局蹐着儒冠。

凭君仗剑勤王事。



要写功名久远看。 

第三十二出
举途乡谊

【满庭芳前】〔末上〕兵火惊心。风尘迷眼。飘零数载萍身。光阴如梦。不见梦中人。九陛招贤在迩。要乘时射策金门。行看取靑天缥缈。云内见麒麟。

落落风尘已十年。故人踪迹各萧然。云山满目知何处。羁思浮眉蹙两尖。小生孙纲是也。向因安禄山之乱。飘流数年。此身如寄。可叹可叹。自幼与王济川陈献夫为友。不幸济川往荆湖从军。献夫在乱中失散。彼此杳无音信。如何是好。小生功名未遂。志气不衰。今当大比。只得又来赴试。以毕终身事业。但不知天意如何。远远望见几个朋友走来。想亦是赴试的。待他同行。却不是好。〔小生丑净行上〕 

【满庭芳后】〔小生〕关山经历尽。只见行囊络绎如云。从敎胸次吐首对枫宸。〔丑净〕若得宫花压帽。且赢他御酒盈樽。〔合〕邀同契。金鞍飞鞚。驰骤杏花村。

〔相见介丑〕客裏西风又送迎。全凭诗酒慰凋零。〔末〕十年道路双蓬鬓。万里乾坤一草亭。〔净〕名利看来眞鹿梦。江湖到处有鱼羮。〔小生〕取靑自信明经出。应把恩荣冠众英。〔末〕请问列位高姓贵表。〔丑〕小子姓钱名买的。〔众〕愿闻命名之义。〔丑笑介〕列位问及。不敢相瞒。先父早丧。没有殡赀。先母将我卖与钱员外为子。得银安葬先父。改名买的。长大读书。考取进学。人都叫我做钱买的秀才。〔末〕岂不道秀才无假漆无眞。怎么钱买得。此位高姓贵表。〔净〕小子姓胡名涂。〔众〕愿闻命名之义。〔净笑介〕列位问及。不敢相瞒。小子禀性愚鲁。用功忽略。每常看书。体认未眞。作文讲贯不切。大学题目做了中庸。论语题目做了孟子。一生在灯窗之下。不明不白。人都叫我做胡涂秀才。〔末〕岂不道小事胡涂。大事不胡涂。此位小朋友高姓贵表。〔小生〕小生王九龄。〔末背介〕好古怪。看那小朋友面貌。与王济川无异。姓名又与其子相同。不信天下人材。有这般偶然厮像的。但未知何方人氏。待我问他。〔问介〕仙乡何处。〔小生〕本贯陕西。〔末〕名貌虽似。籍贯不同。几乎错认了。〔小生〕乍会之间。何生疑想。〔末〕实不相瞒。方纔见尊容与我故友相似。姓名又同。为此伤感。〔小生〕敢问先生高姓贵表。仙乡何处。所谓故友者何人。〔末〕小生孙纲。本贯涿州。故友王济川。面貌与尊容无异。贤弟姓字。又与他乃郞相同。为此致疑。〔小生〕先生旣与王公为友。必知其行藏。如今王公安在。〔末〕荆湖从军。已十年矣。其时乃郞尙幼。屈指计之。目下与尊庚相彷。〔小生〕若是这等。先生是他东家了。必知其妻姓氏。〔末〕怎么不知，他妻是郭氏。〔小生拜介〕襁褓之别。历履失详。若非明教。几失瞻仰。适间老叔所言。卽小侄也。〔丑净〕客途邂逅。偶得故人聚首。可喜可喜。〔末〕令尊在荆湖从军。为何贤侄又改籍陕西。〔小生悲介〕家父被人诬陷在狱。家母将小侄螟蛉与陕西商人为子。幸是同姓。不改其名。〔末〕彼此远隔。各不相知。可怜可怜。〔小生〕小侄此行。虽图应试。实欲寻讨父母下落。且俟应试之后。中与不中。必往荆湖。〔末〕贤侄此去。必然高中。小生忝为同榜。〔丑净笑介〕前程暗如漆。方纔乍会。那裏就知同中了。〔末〕是有个缘故。十年前与他令尊和陈献夫往访术士袁天纲相面。说他令尊有远戍之苦。缧绁之寃。十年之后。与陈献夫俱以军功致贵。说小生与王贤侄同榜进士。那时王贤侄纔四岁。今日偶遇。说起来历。前言皆验。幸得与王贤侄同行应试。正当十年之期。为此妄想。不觉失言。列位休怪。〔小生〕若得如此。家父与陈叔必有出身之日。〔丑净〕袁天纲乃术士之通神者也。他许二公同榜。定然定然。〔末小生〕惶愧惶愧。说话良久。有稽路程。〔丑净〕须索趱向前去。〔末〕请行了。 

【甘州歌】出潜离隐正宾兴。多士道路纷纷。天开文运。看取五云辉映。功名已际观光会。轩冕当怀拾芥心。〔合〕词锋利。学海深。靑霜紫电不沾尘。昌期近。喜气腾。春风头角羡峥嵘。〔小生〕 

【前腔】诗书典雅文论。锦肠绣口。波澜滚滚。靑年英俊。都要披洒胸襟。梅花香暖催乘驿。桃浪春融快问津。〔合〕寻云路。奋鹗程。扶摇万里迈飞升。登金榜。夸玉笋。共期忠孝报君亲。〔丑〕 

【前腔】龙头属老成。苦工夫积累。铁杵磨针。萧萧华发。那堪事业浮沈。图书跌宕悲时晚。灯火靑荧怯夜深。〔合〕同行李。少故人。平生款曲向谁论。心伤昔。眼望今。新科仍是旧精神。〔净〕 

【前腔】林鸡混鹤羣。也随行逐队。扬翰延颈。文场鏖战。自觉才华通敏。杏园高咏锦标新。枫陛行瞻天表近。〔合〕三千字。五百英。乡评始信读书荣。南山豹。北海鹍。从敎变化动惊闻。

【尾声】向天衢平步稳。飙车拟度月中轮。又见剑气横冲万丈云。

喜赴玉京春。
  </div>
  <div class="pagination">
   <a href="六十种曲双珠记_page13.html">
    上一页
   </a>
   <span>
    ...
   </span>
   <a href="六十种曲双珠记_page9.html">
    9
   </a>
   <a href="六十种曲双珠记_page10.html">
    10
   </a>
   <a href="六十种曲双珠记_page11.html">
    11
   </a>
   <a href="六十种曲双珠记_page12.html">
    12
   </a>
   <a href="六十种曲双珠记_page13.html">
    13
   </a>
   <span class="current-page">
    14
   </span>
   <a href="六十种曲双珠记_page15.html">
    15
   </a>
   <a href="六十种曲双珠记_page16.html">
    16
   </a>
   <a href="六十种曲双珠记_page17.html">
    17
   </a>
   <a href="六十种曲双珠记_page18.html">
    18
   </a>
   <a href="六十种曲双珠记_page19.html">
    19
   </a>
   <span>
    ...
   </span>
   <a href="六十种曲双珠记_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
