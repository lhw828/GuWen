<!DOCTYPE html>
<html>
<head>
    <meta charset="UTF-8">
    <title>元曲选 - 第 45 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 45 页/共 133 页</h1>
    <div class="content">　　【煞尾】我与你分开片片梨花粉。拂散纷纷柳絮尘。金马门中往前进。我将你个纳士招贤路儿引。〔下〕
　　〔须贾云〕不想范雎与张禄丞相有一面之交。我之事必济矣。倘得无事放还。我仍旧带了范睢回于魏国。同享荣华也。〔做等科云〕在此等候良久。如何不见范雎出来。我试向前问一声咱。〔做见卒子科〕〔须贾云〕小官借问虞候咱。〔卒子云〕你问甚么。〔须贾云〕恰纔入相府去的先生。如何不见出来。〔卒子喝云〕休胡说。这府内只有丞相爷出入。那一个敢入的去。〔须贾做惊科云〕没也。恰纔入去的那个秀才范雎。〔卒子云〕甚么秀才。则他便是俺丞相爷。〔须贾做慌科云〕恰纔入去的那秀才。便是张禄丞相。嗨。须贾。你中了计也。初闻张禄丞相之名。未知其详。故以列国中大夫皆至秦邦为贺。我若知是范雎。小官焉敢自投虎狼之地。原来他改名张禄。实欲智擒须贾。要报旧日之雠。〔做哭科云〕哀哉。可怜我须贾微躯。不得还于本国矣。罢罢罢。如今且回客馆去。待到来日。膝行肘步。肉袒求见。万一有个侥幸。得免其死。如不见饶。这也是我命数尽此。复何恨哉。大丈夫睁着眼做。到今日合着眼受。惜乎俺一家老小。倚门而望。岂知死在秦邦。永无还日。〔叹科云〕俺一家人则当做了一个恶梦者。〔下〕
　　〔音释〕
　　奔去声　褪吞去声　帻音责　哂身上声　绨音啼　臁音廉　刃仁去声　翳音异　贾音古　难去声　鬅音蓬
　　第四折
　　〔驺衍同众大夫领张千上云〕小官齐国中大夫驺衍是也。奉秦国之命。着俺六国中大夫来贺张禄丞相。这位是楚国大夫陈轸。这是赵国大夫虞卿。这是韩国大夫公仲侈。这是燕国大夫剧辛。今日筵宴。是俺国排设。专贺秦相的。除魏国须大夫有罪。不敢同请。这几国大夫。都在此等候多时。想秦相这早晚敢待来也。〔正末扮冠带引卒子上诗云〕一自更名西入秦。能令六国尽来宾。正是画虎未成君莫笑。安排牙爪始惊人。小官范睢是也。自俺为相。各国大夫都来庆贺。今日却是齐国驺大夫设宴相请。须索走一遭去也。〔做见科〕〔驺衍云〕有屈丞相俯临。小官等失迎。勿令见罪。〔正末云〕驿亭一别。契阔至今。既辱远来。又劳佳设。则媿张某才轻德薄。怎想有今日也呵。〔唱〕
　　【双调新水令】白身一跳到关西。坐都堂便登八位。入朝争相印。当殿脱儒衣。口吐虹霓。三千丈五陵气。
　　〔驺衍云〕令人。将酒过来。〔张千云〕酒到。〔驺衍云〕各国大夫近前。丞相喜得美除。理当拜贺。〔各国大夫同拜科〕〔正末云〕请起。〔唱〕
　　【步步娇】这的是楚赵秦韩齐燕魏。今日个七国冠裳会。把干戈从此息。我有甚不欢欣不肯■〈扌弃〉沉醉。〔驺衍云〕丞相。请满饮此杯。〔正末云〕住者。〔唱〕且按住这凤凰杯。〔驺衍云〕丞相因何不肯饮酒。〔正末云〕张千。〔张千云〕小人有。〔正末唱〕你只问须贾来也是未。
　　〔云〕你各国大夫在此。当日某同须贾入齐为使。因齐王为某舌辩。不胜见喜。令驺大夫在驿亭中赐牛酒管待。又赐金帛。某不敢受。当时有须贾撞见。对魏齐丞相说某以阴事告齐。将某推勘打死。丢在粪坑之中。如今齐国驺大夫现在于此。我当初曾以阴事告齐也不曾。〔驺衍云〕丞相当日。并无此事。〔正末唱〕
　　【沉醉东风】我随他千乡万里。倒将我六问三推。冻我在雪堆中。撇我在茅坑里。说着呵尚兀自恶心呕逆。恰便似死羊般浑身尿共屎。委实的受尽了腌■〈臜，日代贝〉气息。
　　〔张千做唤科云〕须贾安在。〔须贾做膝行肘步上云〕死罪死罪。贾不意相君能自致于青霄之上。贾不敢复读天下之书。贾不敢复与天下之事。贾不敢复相天下之人矣。贾有死罪。请入鼎镬之中。请置狐貉之地。唯相君命之。〔正末云〕须贾。你罪有几何。〔须贾云〕贾得罪于相君多矣。擢贾之发。不足数贾之罪。〔正末云〕你今日因何来迟。〔须贾云〕丞相可怜。今日是须贾贱降之日。望丞相宽容过了今日。他日受责如何。〔正末唱〕
　　【沽美酒】去年时我记的。今日是你生日。天教我便还报你。〔云〕张千。〔唱〕我这里唤公吏。快疾波请先生去了衣袂。
　　【太平令】哎。你个须贾也哥哥休罪。〔云〕张千。将问事来。〔张千云〕理会的。〔做丢下问事科〕〔正末唱〕早准备桚子麻槌。下着的国家祥瑞。拣一塔干凈田地。将这厮跪只。按只。与我杖只。直打的皮开肉碎。
　　〔须贾云〕丞相与各国大夫饮宴。须贾冻于雪中。从旦至今。不见吃饭。丞相安可忍乎。丞相那吃不了的茶饭。告些儿与须贾食用。便死呵做个饱鬼。〔正末云〕张千。将他那茶饭来与他吃。〔张千云〕理会的。〔张千将砌末放下科〕〔正末云〕教他自揭开食用。〔须贾做揭开科云〕丞相。这个是头口吃的草料。怎生与我吃。〔正末云〕你道是喂头口的草料。怎生与人吃。想当日我与你同入齐为使。见了齐君。一席话间齐君大喜。放公子申归国。你道我以阴事告齐。将我打死了。丢在那厕坑里。匹夫。你比头口何别。张千。与我打着者。〔张千做打科〕〔正末唱〕
　　【川拨棹】这东西。去年时你备的。我与你揣在怀里。放在眼底。请先生服毒自吃。俺这里别无甚好饭食。
　　〔云〕张千。将那莝豆与须贾食用者〔须贾云〕这个是喂驴马的草料教我怎生食用波〔正末云〕匹夫。你不记的当初有言道是。一根草与我添一千万寿哩。〔唱〕
　　【七第兄】这的。与你。做生日。一根草满寿你一千岁。去年将小子痛凌迟。今日教你也知滋味。
　　〔驺衍云〕丞相。各国大夫都在此庆贺。须要尽醉方休也。〔正末唱〕
　　【梅花酒】俺只见众公卿摆列齐。在紫阁黄扉。捧玉液金杯。一周遭绣履珠衣。从早起至晚夕。食又饱酒又醉。他在那大雪里冻一会问一会。问一会打一会。
　　〔须贾云〕丞相。你便在暖阁内饮宴。将我冻在这大雪里面。可正是坐儿不觉立儿饥也。〔正末唱〕
　　【收江南】呀。你道我坐儿不觉立儿饥。今朝轮到我还席。则为你损人利己使心机。图着个甚的。可正是得便宜翻做了落便宜。
　　〔须贾云〕罢罢罢。既到今日。丞相终不饶须贾之罪。他杀不如自杀。愿赐丞相宝剑。待须贾自刎而亡。〔院公冲上云〕老汉是须大夫家院公。今日俺大夫在相府有难。我索看去咱。〔做窥望科云〕呀。那张禄丞相果然就是范雎。我如今顾甚么生死。不免径自撞入。〔做叩头科云〕丞相爷在上。院公叩头。〔正末云〕谁是老院公。〔院公云〕则我便是院公。〔正末起拜科云〕大恩人请坐。受小官几拜咱。〔驺衍云〕丞相。他是须贾家院公。为何拜他。〔正末云〕众大夫不知。我当初与须贾入齐为使。他道我以阴事告齐。将我打死了。丢在厕坑里。我挣起来逃走性命。肯分的遇着老院公。赍发我盘缠衣服。放出后门。得至秦国。若不是老院公救了我呵。岂有今日。则他便是我大恩人也。〔须贾做挣起扭住院公科云〕原来是你老匹夫救活了他来。若当时不放他得至西秦。我岂受今日之耻我先杀了你这老匹夫。落个垫背的。〔正末云〕令人。与我将须贾打下者。〔唱〕
　　【清江引】老院公肯分的来到这里。左右难回避。他怎敢轻料虎狼须。快与我■〈扌班〉住猿猱臂。〔带云〕须贾。〔唱〕你饶过了这老院公我也饶过了你。
　　〔院公云〕望丞相爷看老院公薄面。饶过俺主人罢。〔正末唱〕
　　【鴈儿落】虽然是为恩人有面皮。我与你这贼子无情意。你若要生辞函谷关。只除非梦返夷门地。
　　〔须贾云〕丞相。这都是旧话。不提他也罢了。〔正末唱〕
　　【得胜令】呀。你道是旧话再休题。我可不干吃你一场亏。〔驺衍同众大夫跪科云〕丞相在上。须贾罪过虽重。但他绨袍恋恋。也还有故人之情。望丞相姑恕。〔正末云〕众大夫请起。〔唱〕也则为尚有绨袍恋。因此上权停棍棒威。待饶伊。我也要将今日思前日。待不饶伊。又道我只报雠不报德。
　　〔云〕既然众大夫在此讨饶。令人。将须贾放了者。〔做放科云〕须贾。我不看绨袍分上。怎肯便饶你死罪。如今放你归去。传示你主。早早解过魏齐到来。休教走了。〔唱〕
　　【收尾】我如今且将须贾驴头寄。疾回去报与梁王得知。着他早早的解过魏齐来。〔带云〕那时节再约众大夫。同临敝国。〔唱〕慢慢的再贺俺范雎喜。
　　〔须贾换冠带同众大夫拜谢科云〕谢丞相宽恩。敢不唯命。〔院公云〕这一件倒不好承认。那魏齐手下心腹人极多。只怕也有似俺院公的。私下放他浏了。教俺主人那里去爪他。〔驺衍云〕小官等再奉丞相一杯。〔正末云〕酒也深了。一面撤过宴者。〔词云〕因须贾不识忠臣。用谗言闭塞贤门。施侥幸将人陷害。怎知他天道无亲。大雪中绨袍恋恋。纔得个免祸全身快献取魏齐首级罢刀兵久灭征尘。
　　〔音释〕
　　逆银计切　■〈臜，日代贝〉音簪　的音底　日人智切　只张耻切　夕星西切　席星西切　垫音店　猱音挠　德当美切
　　题目　须贾大夫■〈言〈宀卒〉〉范叔　
　　正名　张禄丞相报魏齐
　　须贾大夫■〈言〈宀卒〉〉范叔杂剧终

《元曲选》　死生交范张鸡黍杂剧　（明）臧晋叔 编
　　死生交范张鸡黍杂剧　　（元）宫大用 撰
　　●死生交范张鸡黍杂剧目录
 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　义烈传子母襃扬　正名　死生交范张鸡黍 
　　楔子
　　〔正末扮范巨卿同冲末扮孔仲山张元伯净扮王仲略上正末云〕小生姓范名式。字巨卿。山阳金乡人也。这一个秀士。姓张名劭。字符伯。是汝阳人氏。我和元伯。结为死生之交。他有老母在堂。本不乐于远游。只因小生劝道。今日君圣臣贤。正士大夫立功名之秋。为此来就帝学。未及数年。选居上馆。声动朝廷。累次辟召。皆不肯就。盖因志大。耻为州县。又见谄佞盈朝。辞归闾里。这一个秀士。是小生同乡人氏。姓孔名嵩。字仲山。是孔宣圣一十七代贤孙。亦同游学京师。这个秀士。姓王名韬。字仲略。洛阳人氏。乃天官主爵都尉兼学士判院门下女壻。虽无文才。同在帝学。今知小生与元伯归乡。故来相别于长亭之上。仲山兄弟。我和你今日作别。不知几时。再得相会。〔孔仲山云〕您兄弟做下万言长策。要贡院中献去。争奈差事在身。哥哥。可为兄弟觅个方便。央带的去加一美言咱。〔正末云〕你不早说。仲略泰山见为学士判院。你将仲山万言长策献了。可加一美言。但得一官半职。也是朋友的情。弟兄的意。〔王仲略云〕将来我看。哥哥放心。这等文才。愁甚么不做大官。仲山不用你去。我独自去与你捎一官来。纔显我的面情。我也是个有行止的人。〔孔仲山云〕谢了兄弟。〔张元伯云〕哥哥。今日在此酌别。再几时相会。〔正末云〕兄弟今日酌别。直至后二年今月今日。汝阳庄上。拜探老母。〔张元伯云〕哥哥。您兄弟在家杀鸡炊黍等待哥哥相会。哥哥。你休失信也。〔正末云〕兄弟。为人岂敢轻言。可不道信近于义。言可复也。去食去兵。不可去信。大车无輗。小车无軏。其何以行之哉。〔唱〕
　　【仙吕赏花时】俺本是义烈堂堂大丈夫。况同在成均共业儒。聚首数年余。今日个临岐归去。情悯默意踌蹰。
　　【幺篇】直等到后岁今朝来探汝。参拜白头堂上母。〔张元伯云〕既然肯来赴约呵。您兄弟只鸡斗酒。等待我的哥哥也。〔正末唱〕何必酿云腴。若但杀鸡炊黍。〔张元伯云〕祇怕路途遥远。不能俺两个相会到一处。〔正末唱〕岂避千里远程途。〔同下〕
　　〔音释〕
　　辟音壁　酿尼降切
　　第一折
　　〔丑扮卖酒上诗云〕买卖归来汗未消。上床犹自想来朝。为甚当家头先白。日夜思量计万条。小可是个卖酒的。在这汝阳镇店开着酒肆。挂上这望子。看有甚么人来。〔王仲略扮孤上诗云〕朝为田舍郎。暮登抢撞窗。跌下狮子来。骑上■〈羊吉〉■〈羊里〉羊。小官王仲略。自从前岁孔仲山所央我与他献的万言长策。不曾替他出力。谁想贡院中有这等利害。我见那秀才每做诗文。諕得我魂飞天外。我连夜将孔仲山的万言策改了头尾。则做我的文章。有我泰山与众官见了甚喜。就除我杭州佥判。走马赴任。来到这汝阳镇。一个酒店儿。我买两锺酒吃。拴了马者。小二哥。打二百钱脑儿酒来。若没好酒。浑酒也罢。〔丑云〕官人请坐。有酒有酒。〔王饮酒科〕〔正末骑马领家僮上云〕小生范巨卿。前岁九月十五日。约张元伯汝阳庄上拜探老母。依期到此。至元伯处尚有数里田地。天色早哩。去这村中且饮一杯。我下的这马来。盘缰儿系定。入的这酒店。呀。我道是谁。原来是仲略贤弟得了官也。〔做见科王仲略云〕哥哥。你请起。污了衣服。小官待还礼来。则是寿不压职。〔正末云〕贤弟那里迁除。〔王仲略云〕所除杭州佥破。〔正末云〕敢是佥判。〔王仲略云〕您兄弟这两日说话。有些儿唇紧。〔正末云〕贤弟喜得美除。途路之间。无以庆贺。〔王仲略云〕哥哥。你不必巧语。这里有的是海郎。打半瓶吃罢。〔正末云〕小二哥。打二百钱酒来。草草权为作庆。〔正末把酒科云〕贤弟满饮一杯。〔王仲略云〕拿瓯子来。我先吃两瓯。〔做吃酒科云〕哥哥。我要回你酒。待我去看些按酒来。〔做背科云〕嗨。谁想撞将他来。若问起孔仲山的万言策呵。我可怎生支对。我如今灌上几锺。我和他讲文。他文才高似我万倍。我偷学他几句。到杭州去好和人说。〔回云〕哥哥。想的兄弟文章到的那里。哥哥才学。与在下不同。有甚么名人古书。前皇后代。哥哥讲说些儿。小官洗耳拱听。〔正末云〕贤弟。你莫非谦乎。〔王仲略云〕区区实是不济。不是诈谦。〔正末云〕既不谦呵。想圣人教人。不过仁义礼智。孝悌忠信而已。足下岂可不知。正是以能问于不能。以多问于寡。自天地开辟以来。圣贤相传之道。试听小生略说一遍咱。〔王仲略云〕你说你说。不要梢了。可瞒不过我。〔正末唱〕
　　【仙吕点绛唇】太极初分。剖开混沌。阴阳运。万物纷纷。生意无穷尽。
　　〔王仲略云〕这个我也知道。把那三皇五帝。从头至尾。你说一遍我听者。〔正末唱〕
　　【混江龙】自天地人三皇兴运。至轩辕氏纔得垂裳端冕御乾坤。总年数三百二十七万。称尊号一百八十余君。总不如唐虞氏把七政搜罗成历象。夏后氏把百川平定粒蒸民。成汤氏东征西怨。文武氏革旧维新。周公礼百王兼备。孔子道千古独尊。孟子时空将性善说谆谆。怎知道历齐梁无个能相信。到嬴秦儒风已灭。从此后圣学湮沦。
　　〔王仲略云〕哥哥。这些话我也省的。这一向我早忘了一半。也只是贵人多忘事。哥哥。你将我朝的故事。再说一遍您兄弟听咱。〔正末唱〕
　　【油葫芦】想高皇本亭长区区泗水滨。将诸侯西入秦。不五年扫清四海绝烽尘。他道是功成马上无多逊。公然把诗书撇下无劳问。虽则是儒不坑。虽则是经不焚。直到孝文朝挟书律蠲除尽。纔知道天未丧斯文。
　　〔王仲略云〕哥哥说的是。自古道文章好立身。着我做官人。有人来告状。则要烂精银。〔正末唱〕
　　【天下乐】你道是文章好立身。我道今人都为名利引。怪不着赤紧的翰林院那伙老子每钱上紧。〔王仲略云〕怎见得他钱上紧。〔正末云〕有钱的无才学。有才学的却无钱。有钱的将着金帛干谒那官人每。暗暗的衙门中分付了。到举场中各自去省试殿试。岂论那文才高低。〔唱〕他歪吟的几句诗。胡诌下一道文。都是些要人钱谄佞臣。
　　〔王仲略云〕这话伤将我来也。哥哥。你则猥慵惰懒。不以功名为念。你这等闲言长语。当的甚么。〔正末云〕贤弟也。如今人难求仕进。〔王仲略云〕怎么难求仕进。〔正末云〕只随朝小小的职名。被这大官人家子弟都占去了。赤紧的又有权豪势要之家。三座衙门。把的水泄不通。〔王仲略云〕可是那三座衙门。〔正末唱〕
　　【那咤令】国子监里助教的尚书。是他故人。秘书监里著作的参政。是他丈人。翰林院应举的。是左丞相的舍人。〔带云〕且莫说甚么好文章。〔唱〕则春秋不知怎的发。〔王仲略云〕春秋这的是庄家种田之事。春种夏锄。秋收冬藏。咱秀才每管他做甚么。〔正末云〕不是这等说。是读书的春秋。〔王仲略云〕小生不曾读春秋。敢是西厢记。〔正末唱〕周礼不知如何论。〔王仲略云〕这的是所行衙门事。自下而上的勾当。县里不理州里去理。州里不理府上去理。俺秀才每管他怎么。〔正末云〕不是这等说。是周公制作之书。〔王仲略云〕小生也不曾读这本书。不省得。〔正末唱〕制诏诰是怎的行文。
　　〔王仲略云〕那两桩其实不知。这桩儿且是做得滑熟。那告状的有原告。有被告。〔正末云〕一发说到那里去了。贤弟。你怎生得这一任官来。〔王仲略云〕这是各人的造物。你管他怎么。谁不着你学我做官来。〔正末唱〕
　　【鹊踏枝】我堪恨那伙老乔民。用这等小猢狲。但学得些妆点皮肤。子日诗云。本待要借路儿苟图一个出身。他每现如今都齐了行不用别人。
　　〔王仲略云〕哥哥。你从来有些多事。谁不教你求官应举去来。〔正末云〕我去不得。〔王仲略云〕谁拦着你来。去不得。〔正末唱〕
　　【寄生草】将凤凰池拦了前路。麒麟阁顶杀后门。便有那汉相如献赋难求进。贾长沙痛哭谁偢问。董仲舒对策无公论。便有那公孙弘撞不开昭文馆内虎牢关。司马迁打不破编修院里长蛇阵。
　　〔王仲略云〕俺虽然文章塌撒。也是各人的福分。如今都是年纪小聪明的做官也。〔正末云〕正是年纪小么。〔唱〕
　　【幺篇】口边厢妳腥也犹未落。顶门上胎发也尚自存。生下来便落在那爷羹娘饭长生运。正行着兄先弟后财帛运。又交着夫荣妻贵催官运。〔王仲略云〕哥哥。你如今虽有文章。可也学不的俺这为官的受用快活。俺端的靴踪不离了朝门里。〔正末唱〕你大拚着十年家富小儿娇。也少不的一朝马死黄金尽。
　　【六幺序】您子父每轮替着当朝贵。倒班儿居要津。则欺瞒着帝子王孙。猛力如轮。诡计如神。谁识您那一伙害军民聚敛之臣。〔王仲略云〕哥哥。俺虽年纪小。那一伙做官的。个个都是栋梁之材。〔正末唱〕现如今那栋梁材平地上刚三寸。你说波怎支撑那万里乾坤。〔王仲略云〕俺许多官人。怎生无一个栋梁之材。似我才学也勾了。哥。你也少说少说。〔正末云〕有有有。〔唱〕都是些装肥羊法酒人皮囤。一个个智无四两。肉重千斤。
　　【幺篇】这一伙魔军。又无甚功勋。却着他画戟朱门。列鼎重裀。赤金白银。翠袖红裙。花酒盈樽。羊马成羣。有一日天打算衣绝禄尽。下场头少不的吊脊抽筋。〔王仲略云〕哥哥何必致怒。你这等猥惰慵懒。有甚么好处。〔正末唱〕小子白身。乐道安贫。觑此辈何足云。云满胸襟拍塞怀孤愤。将云间太华平吞。〔王仲略云〕好大口也。〔正末云〕贤弟且略别。〔王仲略云〕正欢喜饮酒。可那里去。〔正末云〕前岁也有你来。约定元伯庄上赴会去。〔王仲略云〕哦。我记得了。哥哥。你馋嘴。为那一只鸡。半碗饭。几锺酒。如今要走一千里路哩。〔正末云〕大丈夫岂为餔啜而已。大刚来则是赴一信字。〔唱〕想为人怎敢言而无信。〔王仲略云〕哥哥。为人不要老实。还是说几句谎儿好。就失信便怎的。〔正末云〕大丈夫若失了信呵。〔唱〕枉了咱顶天立地。束发冠巾。
　　〔王仲略云〕我长这么大。纔失了一个信儿。〔正末云〕小二哥。还你二百文酒钱。〔王仲略云〕哥哥。你若赴鸡黍会。就带小弟同去如何。〔正末云〕既然贤弟要去。其路也不背。同往赴会去便了。〔同下〕〔老旦扮卜儿同张元伯上诗云〕花有重开日。人无再少年。休道黄金贵。安乐最值钱。老身姓赵。夫主姓张。不幸夫主蚤年身亡。止留下这孩儿。与山阳范巨卿为友。情坚金石。终始不改。因见豺狼当道。告归闾里。却早二年光景也。〔张元伯云〕母亲。今日是九月十五日。前岁哥哥约定。今日来拜探母亲。俺如今可杀鸡炊黍。等待哥哥者。〔卜儿云〕孩儿。二年之后。千里之途。怎生便信的他。〔张元伯云〕母亲。俺哥哥是至诚君子。必不失信。〔卜儿云〕孩儿。既是这等呵。我如今便安排下鸡黍。你去门外望一望来。〔张元伯云〕理会得。我出的这门来。怎生这早晚不见俺那哥哥来也。〔正末领家僮上云〕小生范巨卿。可早来到也。家僮接了马者。〔做相见科正末云〕兄弟。我来了也。〔张元伯云〕语未悬口。哥哥真个来了。千里之途。驱驰不易。〔正末唱〕
　　【金盏儿】想二载隔音尘。千里共消魂。〔张元伯云〕我则道哥哥不来赴会也。谁想有今日。〔正末唱〕我恨不的趁天风飞出山阳郡。想弟兄的情分痛关亲。我特来升堂重拜母。尊酒细论文。当初若不因鸡黍约。今日个谁识俺志诚人。
　　〔云〕兄弟。有王仲略得了官。他同我到此。〔王仲略云〕哥哥。你也等我一等。〔正末云〕我在此等候哩。元伯与相公相见咱。〔张元伯云〕请进。贺相公千万之喜。二位哥哥。受小生两拜。〔拜科王做受科云〕免礼免礼。小官欲待还礼来。一了说寿不压职。〔张元伯云〕是是是。〔正末云〕请起请起。元伯。请母亲拜见咱。〔张元伯云〕母亲在草堂。哥哥。咱和您进去见来。〔做进拜卜儿科〕〔卜儿云〕巨卿千里赴会。真乃信士也。〔正末云〕山阳一介寒儒。荒疎愚野。孤陋寡闻。谢老母不择。我和兄弟元伯。结为死生之交。此德此恩。生死难忘。〔卜儿云〕孩儿。你说道今日哥哥决来赴会。真个来到。这一句话。何其有准也〔正末唱〕
　　【醉中天】母亲道一句话何其准。您孩儿不错了半个时辰。〔卜儿云〕孩儿。将那村酒鸡黍饭来。与哥哥吃。〔做摆设科〕〔正末唱〕小子心真你更真。〔张元伯云〕哥哥。俺有甚么真处。〔正末唱〕你却早备下美馔篘下佳酝。〔云〕家僮将来。山阳淮楚之地。别无异物。新鲊数包。新橙百枚。黄丝绢一疋。荆妇亲手自造。万望老母笑纳为幸。〔卜儿云〕何劳如此重意。〔正末唱〕量这些轻人事您孩儿别无甚孝顺。〔卜儿云〕感承重礼。孩儿将酒来。〔正末唱〕何须母亲劳顿。〔卜儿云〕巨卿。生受您远路风尘也。〔正末唱〕您孩儿有多少远路风尘。
　　〔王在外做怒科云〕你每说到几时。早不是腊月里。不冻下我孤拐来。〔正末云〕呀。忘了仲略兄弟在外厢了。〔卜儿云〕有请有请。〔王进堂科正末云〕相公是杭州佥判。〔卜儿拜科云〕相公请。〔王仲略云〕老母免礼免礼。我待要还礼来。寿不压职。小官在京师。也带了些人事来送老母。〔做取乔砌末科正末云〕母亲。您孩儿与荆州刺史相约定赴会。不敢失信。来日五更便行。恐晚间酒后不能拜别老母。受孩儿几拜咱。〔拜科卜儿云〕你宽怀饮数杯。我亲自执料去。〔下〕〔正末云〕贤弟将过酒肴来。吾等对此佳景。可以散心尽欢竟暮。来日为别。〔唱〕
　　【金盏儿】就着这黄菊吐清芬。白酒正清醇。相逢万事都休问。想咱人则是离多会少百年身。〔张元伯云〕将黍饭来。〔做食科正末唱〕烹鸡方味美。炊黍恰尝新。我做了个急喉咙陈仲子。你便是大肚量孟尝君。
　　〔王仲略云〕我们饮不多几锺。早天色明了也。行人贪道路。哥哥慢行。您兄弟先行。哥哥。您兄弟无伴当。于道路上自做饭吃。这些果子下饭。您兄弟将去。路上■〈口赛〉他耍子。〔做取按酒放唐巾内戴上揭衣服取竹筒装酒科下〕〔张元伯云〕哥哥。今年已过。到来年九月十五日。您兄弟到哥哥宅上赴鸡黍会来。〔正末云〕兄弟。你若来时。休到山阳。至荆州郭外寻问我来。尊堂前不敢惊寝了。〔张元伯云〕哥哥。咱和您几时进取功名去。〔正末云〕男子汉非不以功名为念。那堪豺狼当道。不如只在家中侍奉尊堂。兄弟。您岂不闻尽忠不能尽孝哩。〔唱〕
　　【赚煞】礼义乃国之纲。孝悌是人之本。修天爵其道自尊。遶溪上青山郭外村。您与我剩养些不值钱狗彘鸡豚。每日家奉萱亲。笑引儿孙。便是羲皇以上人。〔张元伯云〕哥哥。若有人举荐我呵。去也不去。〔正末唱〕便有那送皇宣叩门。聘玄纁访问。且则可掩柴扉高枕卧白云。〔同下〕
　　〔音释〕
　　■〈羊吉〉音吉　■〈羊里〉音里　搜音搜　长音掌　诌音邹　长音丈　行音杭　别皮耶切　分去声　囤音顿　重平声　华去声　餔音逋　啜枢说切　趁嗔去声　篘又搜切　■〈口赛〉腮上声　纁音熏　白巴埋切
　　第二折
　　〔卜儿同旦儿倈儿扶张元伯抱病上元伯云〕小生张元伯。自从与哥哥相别之后。未经一载。不料染起疾病。百般医药。不能疗理。眼见的我这病觑天远。入地近。无那活的人也。大嫂。趁我精细。嘱咐你咱。母亲也近前。〔卜儿云〕孩儿也精细者。〔张元伯云〕母亲。我死之后。多留几日。待巨卿哥哥来主丧下葬。我灵车动口眼闭。若哥哥不到。休想我灵车动。母亲。我这会昏沈上来。扶着我者。大嫂。好觑当母亲。看我那孩儿者呵。〔诗云〕泪盈盈遗嘱自嗟咨。意迟迟怀恨漫寻思。荆钗妇好觑青春子。白头母先哭少年儿。〔做死科下〕〔卜儿云〕孩儿亡了。则被您痛杀我也。〔旦儿云〕兀的不痛杀我也。〔卜儿云〕孩儿今日嘱咐的话。要等他哥哥来主丧下葬。千里程途。怎生便得个书信到他那里。我且将孩儿停在棺函里。过了七日之后。选日辰埋葬孩儿。元伯。则被你痛杀我也。〔同下〕〔外扮第五伦引祗从上诗云〕龙楼凤阁九重城。新筑沙堤宰相行。我贵我荣君莫羡。十年前是一书生。老夫覆姓第五。名伦。字百俞。乃京兆长陵人也。自汉光武建武元年。曾为京兆尹。专领长安事。某平生公直廉介。市无奸枉。后补淮阳王为医工长。淮阳入朝。某随官属。得见光武。问以政事。某因应对。帝遂大悦。明日复特召入。与语至夕。以某为扶夷长。未曾到任。寻拜会稽太守。为政清而有惠。百姓爱之。至明帝卽位。改元永平。迁某为蜀郡太守。至十八年。拜为司空。今为吏部尚书。奉圣人的命。为因选法弊坏。国学书生。多有托故还乡。不肯求进。况兼各处山间林下。贤人君子。多有隐迹埋名。将贤门闭塞。圣人着小官于荆州等处采访。各州县若有能文会武栋梁之材。选取入朝。量材擢用。某到荆州。经年半载。并不见合属郡县所举人材。小官近闻一人。乃山阳金乡人。姓范名式字巨卿。此人原是国子监生。正为选法不明。告辞还乡。迁葬父母。隐于此处。闭户读书。与官府绝交。某累次遣人持书辟召。皆不肯就。老夫今日闲暇。将印信牒与佐贰官。不避驱驰。就范式宅中。亲自访问。此人若肯为官。便当荐之朝中。作柱石之臣见也。老夫一点为国求贤的意思。左右那里。将马来。则今日至范式宅中相访。走一遭去也呵。〔下〕〔正末引家僮上云〕小生范巨卿。自离了山阳。来到这荆州郭外。闭户读书。与官府绝交。有本郡太守是第五伦。累次聘小生为掌吏功曹。此意虽善。争奈这豺狼当道。不若隐居山林为得。吾闻仲尼有言。邦有道则仕。邦无道则卷而怀之。正今日也。〔唱〕
　　【南吕一枝花】天不生仲尼。万古如长夜。秦灰犹未冷。汉道复衰绝。满目奸邪。天丧斯文也。今日个秀才每遭逢着末劫。有那等刀笔吏入省登台。屠沽子封侯建节。
　　【梁州第七】如今那萧丞相争头鼓脑。便有那鲁诸生也索缄口藏舌。将古今人物分优劣。为吏者矜夸显达。为儒者卖弄修洁。舜庭八凯。孔门十哲。更和那汉国三杰。况中兴以后三绝。如今那宪台疎乱滚滚当路豺狼。选法弊絮叨叨请俸日月。禹门深眼睁睁不辨龙蛇。纪纲败缺炎炎的汉火看看灭。士大夫尚风节。恰便似寸草将来撞巨铁。枉自摧折。
　　〔第五伦上云〕说话中间。可早来到也。左右那里。接了马者。家僮。报复去。道有第五伦特来相访。〔家僮报科云〕有五丞相在于门首。〔正末云〕你何不早说。〔唱〕
　　【隔尾】见高车来俺只索倒屣连忙接。〔第五伦云〕老夫非私来。奉圣人的命。特来敦请贤士。〔正末唱〕听的道君命至越着俺披襟走不迭。〔云〕相公有请。〔第五伦云〕老夫久闻贤士大名。如雷贯耳。今得一覩。实为三生之幸。愿贤士早脱白衣。同朝帝阙。〔正末云〕小生堕落文章。似卖着一件物事。不能出手。〔第五伦云〕似卖着甚物事。〔正末唱〕卖着领雪练也似狐裘赤紧的遇着那热。但得本钱儿不折上手来便撇。〔第五伦云〕老夫特来沽之。〔正末唱〕本待要求善价而沽诸。争柰这行货儿背时也。
　　〔第五伦云〕贤士休这般说。你自不肯进取功名。想自古至今。运去运来。一进一退。从来有之。何必拘拘然以挂冠为高。捧檄为屈哉。〔正末唱〕
　　【牧羊关】想当日那东都门逢萌冠不挂。〔第五伦云〕贤士何不学那朱云折槛。〔正末唱〕长朝殿朱云槛不折。〔第五伦云〕灵辄一饭必酬。真乃壮士也。〔正末唱〕桑树下食椹子噎杀灵辄。〔第五伦云〕孙叔敖举于海滨。位至上卿。〔正末唱〕沧海上孙叔敖干受苦十年。〔第五伦云〕管夷吾霸诸侯。一匡天下。〔正末唱〕囹圄内管夷吾枉饿做两截。〔第五伦云〕贤士。你只学那张子房功成之后。弃职归山也不迟哩。〔正末唱〕赤松岭张子房迷了归路。〔第五伦云〕岂不见范蠡霸越。泛舟五湖。〔正末唱〕洞庭湖范蠡烂了桩橛。〔第五伦云〕那殷伯夷采薇甘饿首阳。他自有故。〔正末唱〕首阳山殷伯夷撑的肥胖。〔第五伦云〕那楚屈原终日独醒。投江而死。何足道哉。〔正末唱〕汨罗江楚三闾醉的来乱跌。
　　〔第五伦云〕贤士乃儒门俊秀。艺苑菁华。何苦屈节于芸窗。甘心于茅舍。依老夫之言。只当进身显耀。建立功名。纔是正理。〔正末云〕量小生有何才能。敢当相公举荐。〔唱〕
　　【隔尾】我待学踰垣的段干木非为■〈忄敝〉。垂钓的严子陵不是呆。枉了您个开阁公孙弘到茅舍。〔第五伦云〕傅说板筑。高宗封为太宰。岂非古今盛事。〔正末唱〕量小生才不及傅说。〔第五伦云〕据贤士之才。断不在蒯彻之下。〔正末唱〕辩不及蒯彻。〔第五伦云〕贤士。老夫此一来专是征聘贤士为官。〔正末唱〕我只怕进退无名。着人做笑话儿说。
　　〔正末做睡科第五伦云〕贤士睡着了也。老夫且去那古树之下。赏翫一回。家僮。等你主人醒时。我老夫再来攀话。〔下〕〔张元伯上云〕小生张元伯。自从与范巨卿哥哥相别。不幸死归冥路。小生曾有遗言。有巨卿哥哥到。方可主丧下葬。我这灵车便动。口眼也闭。哥哥若不来。休想这灵车动。况老母年高。妻娇子幼。倚门而望。千里之途。怕哥哥不知。今日日当午托一梦与哥哥。说知详细。可早来到也。〔叫科云〕巨卿哥哥。〔正末做醒科云〕正思想元伯。不期来到。〔唱〕
　　【骂玉郎】这些时平安信断连三月。我正心绪不宁贴。猛听的家僮报喜高声说。俺兄弟在那里。我与你亲自接。〔做见科唱〕不由人添欢悦。
　　【感皇恩】兄弟你煞是千里途赊。自从咱两处离别。〔张元伯云〕哥哥。你靠后。你岂知我心中烦恼也。〔正末云〕兄弟。怎这般烦恼。〔唱〕阻隔着路迢遥。山远近。水重迭。〔张元伯云〕哥哥靠后些。〔正末唱〕我这里迎门儿问候。他将我躲闪藏遮。咱两个。为朋友。比外人至亲热。
</div>
    <div class="pagination">
<a href="元曲选_page44.html">上一页</a><span>...</span><a href="元曲选_page40.html">40</a><a href="元曲选_page41.html">41</a><a href="元曲选_page42.html">42</a><a href="元曲选_page43.html">43</a><a href="元曲选_page44.html">44</a><span class="current-page">45</span><a href="元曲选_page46.html">46</a><a href="元曲选_page47.html">47</a><a href="元曲选_page48.html">48</a><a href="元曲选_page49.html">49</a><a href="元曲选_page50.html">50</a><span>...</span><a href="元曲选_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
