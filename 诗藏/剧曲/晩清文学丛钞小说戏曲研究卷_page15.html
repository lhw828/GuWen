<!DOCTYPE html>
<html>
<head>
    <meta charset="UTF-8">
    <title>晩清文学丛钞小说戏曲研究卷 - 第 15 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晩清文学丛钞小说戏曲研究卷 - 第 15 页/共 64 页</h1>
    <div class="content">　　一序 

　　光绪二十七年(1901) 
　　考美利坚史佛及尼之奴黑人、在于一千六百十九年，嗬囒人以兵舰载阿非利加黑人二十，至雅姆斯庄卖之，此为白人奴待黑人之始，时美洲尙未立国也。华盛顿以大公之心官其国，不为私产，而仍不能弛奴禁，必待林肯，奴籍始幸脱。迩又寖迁其处黑奴者，以处黄人矣。夫蝮之不竟伸其毒，必囓草木以舒愤，后人来触死茎亦靡不死。吾黄人殆触其死茎乎？国蓄地产而不发，民生贫薄不可自聊，始以工食于美洲，岁致羡其家。彼中精计学者，患泄其银币，乃酷待华工以绝其来，因之黄人受虐，或加甚于黑人。而国力旣弱，为使者复馁慑，不敢与争。又无通人纪载其事，余无从知之。而可据为前谳者，独《黑奴吁天录》耳。录本名《黑奴受逼记》又名，《汤姆家事》，为美女士斯土活着。余恶其名不典，易以今名。其中累述黑奴惨状，非巧于叙悲，亦就其原书所著录者，触黄种之将亡，因而愈生其悲怀耳。方今嚚讼者已胶固不可喩譬，而倾心彼族者又误信西人宽待其藩属，跃跃然欲趋而附之。则吾书之足以儆醒之者，宁云少哉？是书假诸求是书院，仁和魏君聪叔易口述其事，余泚笔记之，凡六十有六日毕。光绪辛丑重阳节，闽县林纾琴南序于湖上望瀛楼。 

　　二跋 

　　光绪二十七年(1901) 
　　斯土活，美洲女士也。卷首署名不以女士加其顶者，以西俗男女并重，且彼原书亦不自列为女士，唯跋尾见之，故仍而不改。斯氏自云：是书多出诸一身之闻见，本事七八，演者二三耳。卷中士女名多假托，实则具有其人。余与魏君同译是书，非巧于叙悲以博阅者无端之眼泪，特为奴之势逼及吾种，不能不为大众一号。近年美洲厉禁华工，水步设为木栅，聚数百远来之华人，栅而钥之，一礼拜始释，其一二人或踰越两礼拜仍弗释者，此卽吾书中所指之奴栅也。向来文明之国，无私发人函，今彼人于华人之函，无不遍发。有书及「美国」二字，如犯国讳，捕逐驱斥，不遗余力。则谓吾华有国度耶？无国度耶？观哲而治与友书，意谓无国之人，虽文明者亦施我以野蛮之礼，则异日吾华为奴张本，不卽基于此乎？若夫日本，亦同一黄种耳，美人以检疫故，辱及其国之命妇，日人大忿，争之，美廷又自立会与抗。勇哉日人也！若吾华有司，又乌知有自己国民无罪，为人囚辱而瘐死耶？上下之情，判若楚越，国威之削，又何待言？今当变政之始，而吾书适成，人人旣蠲弃故纸，勤求新学，则吾书虽俚浅，亦足为振作志气，爱国保种之一助。海内有识君子，或不斥为过当之言乎？辛丑九月，林纾识于湖上望瀛楼。 

　　○《露漱格兰小传》序 

　　光绪二十七年(1901) 
　　林纾 
　　余旣译《茶花女遗事》掷笔哭者三数，以为天下女子性情，坚于士夫，而士夫中必若龙逄、比干之挚忠极义，百死不可挠折，方足与马克竞。盖马克之事亚猛，卽龙、比之事桀与纣，桀、纣杀龙、比而龙、比不悔，则亚猛之杀马克，马克又安得悔？吾故曰：天下必若龙、比者始足以竞马克。又以为天下女子之性情，虽不如马克，而究亦鲜得与马克反对之人。近读信陵骑客所译《露漱格兰传》乃省余持论之谬妄，以君子之事天下也。余译马克，极状马克之忠，而客译露漱，又极状露漱之险。然则非马克与露漱反对，客之笔墨，有意与吾反对耳。天下食荠甘者当不知蓼之苦，露漱者其蓼矣？请天下之读马克遗事者，更读露漱之传，始知吴道子作地狱变相，犹之风落霓转之写天尊。光绪辛丑九月，冷红生书于湖上望瀛楼。 

　　○《伊索寓言》二题 

　　林纾 

　　一叙 

　　光绪二十八年(1902) 
　　伊索产自希腊，距今二千五百有余岁矣。近二百年，哲学之家，辈起于欧西，各本其创见，立为师说。斯宾塞氏譔述，几欲掩盖前人，命令当世，而重蒙学者，仍不废伊索氏之书。如沙的士、如麦生蒙、如沙摩岛、如可踢安之人，咸争以为伊索氏产自其乡里，据为荣显。顾古籍沦废，莫获稽实，独雅典有伊索石像存焉。相传伊索寃死于达尔斐，达尔斐数见灾眚，于是雅典始祠以石像。然则昌黎之碑罗池，神柳侯之灵，固有其事耶？伊索为书，不能盈寸，其中悉寓言。夫寓言之妙，莫吾蒙庄若也。特其书精深，于蒙学实未有裨。尝谓天下不易之理，卽人心之公律。吾私悬一理，以证天下之事，莫禁其无所出入者，吾学不由阅历而得也。其得之阅历，则言足以证事矣，虽欲背驰错出，其归宿也，于吾律亦莫有所遁。伊索氏之书，阅历有得之书也，言多诡托草木禽兽之相酬答，味之弥有至理。欧人启蒙，类多摭拾其说，以益童慧。自余来京师数月，严君潜、伯玉兄弟，适同舍，审余独嗜西籍，遂出此书，日举数则，余卽笔之于牍，经月书成。有或病其书齐谐小说者，余曰，小说克自成家者，无若刘纳言之《谐谑录》、徐慥之《谈笑录》、吕居仁之《轩渠录》、元怀之《拊掌录》、东坡之《艾子杂说》然，专尙风趣，适资以侑酒，任为发蒙，则莫逮也。余非黜华仲欧，盖欲求寓言之专作，能使童蒙闻而笑乐，渐悟乎人心之变幻，物理之歧出，实未有如伊索氏者也。余荒经久，近岁尤躭于小说，性有所惬，亦莫能革，观者幸勿以小言而鄙之。光绪壬寅花朝，闽县畏庐林纾序于五城学堂。 


　　二单篇识语（摘钞） 

　　光绪二十九年(1903) 
　　一 
　　畏庐曰：今有盛强之国，以吞灭为性，一旦忽言弭兵，亦王狮之约众耳。弱者国于其旁，果如之先见耶？(页三) 

　　二 
　　畏庐曰：以主客之势较，主恒强于客。今乃有以孤客入吾众主之地，气焰慑人，如驴之慑鹿。志士观之，至死莫瞑其目矣？敬吿国众，宜各思其角之用。(页六) 

　　三 
　　畏庐曰：藁固莫利于犬腹，而据之足祛一身之寒。牛一得之，藁无余矣！此美洲所以力拒华工也。(页十一) 

　　四 
　　畏庐曰：有志之士，更当无忘国仇！(页十三) 

　　五 
　　畏庐曰：绿营军帅，以军律律其下，进退拜跪，咸如礼。而饷储则多实军主之槖。举军咸能言者而无一敢言，吾以为愧此马矣！(页十四) 

　　六 
　　畏庐曰：怀国家之想者，视国家之事，己事也，必为同官分其劳。若怀私之人，方将以己所应为委之人，宁知是为公事，固吾力所宜分者。故虽接封联圻，兵荒恒不相恤援，往往此覆而彼亦蹶。则虽有无数行省，无数不盟之小国耳。哀哉！(页十四) 

　　七 
　　畏庐曰：葡萄卽不见食于羊，其终必为酒。山羊卽不仇葡萄，亦断不能自于为牲。欧人之视我中国，其羊耶？其葡萄耶？吾同胞人当极力求为此二物，奈何尙以私怨相仇复耶？(页二十) 

　　八 
　　畏庐曰：托卫非人，其足自害者，尤甚于外侮。(页二十一) 

　　九 
　　畏庐曰：不入公法之国，以强国之威凌之，何施不可？此眼前见象也。但以檀香山之事观之，华人之寃，黑无天日，美为文明之国，行之不以为忤，列强坐观不以为虐，彼殆以处禽兽者处华人耳。故无国度之惨，虽贤不录，虽富不齿，名曰贱种，践踏凌竞，公道不能稍伸，其哀甚于九幽之狱。吾同胞犹梦梦焉，吾死不瞑目矣！(页二十一—二) 

　　十 
　　畏庐曰：邻国固宜亲，然度其能碎我者，亦当避之。(页二十一) 

　　十一 
　　畏庐曰：偷安之国无勇志。(页三十二) 

　　十二 
　　畏庐曰：嗟夫！威海英人之招华军，岂信华军之可用哉？亦用为椓杙耳。欧洲种人，从无助他种而攻其同种者，支那独否，庚子以后，愚民之媚洋者尤力矣！(页三十九) 

　　十三 
　　畏庐曰：一西人入巿，肆其叫呶，千万之华人均辟易莫近者，虽慑乎其气，亦华人之庞大无能足以召之。呜呼！驼何知者？吾腼然人也。乃不合羣向学，彼西人将以一童子牧我矣！(页四十一) 

　　十四 
　　畏庐曰：美洲奴禁未弛时，国中仍少逃奴。非奴忠也，举国之视黑人，均如驴耳。不奴于此，彼亦捉而奴之。矧逃者无一幸，又何逃焉？今日黄人之势岌岌矣！吿我同胞，当力趣于学，庶可化其奴质。不尔，皆奴而驴耳。(页四十一) 

　　十五 
　　畏庐曰：此积疲之国人语也。求残喘之幸全，不欲更张以速亡，于计不为非善。顾亡一耳，振作而亡，亡尙有名；委顿而亡，亡且不齿。有志者，当不误信此狐之言。(页四十一) 

　　十六 
　　畏庐曰：凡无国权之民，生死在人掌握，岂论公理，岂论人情？故凡可与人争公法者，其国均可战之国，否则，公法虽在，可复据耶？(页四十二) 

　　十七 
　　畏庐曰：观无志之人，偶通西语，其自待俨然西人也。使彼一旦恻然念吾族之衰，恍然悟彼族之不吾齿，方将汗流被体矣。嗟夫！伪狮之见为，尙不失嗤多力之狼，若伪西人者何物耶？(页四十三—四) 

　　十八 
　　畏庐曰：置一大巿场于五洲之东，地广物博，其实岂仅胡桃，得之者岂仅于磔石而击梃，吾乃有四万万众之园丁，不能卫此树，听其摧践于人，哀哉？(页四十五) 

　　十九 
　　畏庐曰：为国家而藉助于人，虞心因之而滋，斗志因之以馁。一不得助，则举国张皇，若敌患非其国所应有者。病在恃人助而不自助也！自助之云，先集国力，国力集，则国羣兴。无论敌患可以合力御之，卽大利亦可以合力举之。若事事恃邻而行，彼邻苟无所利，又安能为我？卽为我矣，能如我之自为耶？深涧在前，猛虎在后，虽知其死，亦必趋涧以避。间或得，是又谁助？人能时时存争命之心以趋事，则求助于人之心熄，事集而国强矣。(页四十九) 

　　二十 
　　畏庐曰：斯宾塞尔讲羣学，以诏其国人，防旣离羣，卽为人搏也。吾华人各为谋，不事国家之事，团体涣，外侮入，虽有四万万之众，何益于国，又何能自于死？(页五十一) 

　　二十一 
　　畏庐曰：吾黄种之自夸，动曰四万万人也。然育而莫养，生而不慑，人满而岁恒歉，疫盛而死相属，因赔款而罄其蓄，喜揭竿而死于兵，所余总总之众，又悉不学，诸多又胡为者？哀哉！哀哉！(页五十七) 

　　据商务印书馆版《伊索寓言》(1903) 

　　○《埃司兰情侠传》序 

　　光绪二十九年(1903) 
　　林纾 
　　阳刚而阴柔，天下之通义也。自光武欲以柔道理世，于是中国姑息之弊起，累千数百年而不可救。吾哀其极柔而将见饫于人口，思以阳刚振之，又老惫不能任兵，为国民捍外侮，则唯闭户抵几詈。孔光不言温室为畏死，师德唾面自干为无耻，究于国家尺寸不能益也。嗟夫！彼英、法之人，重私辱而急国仇，宁今日为然？盖千数百年之前已然矣。埃司兰之民，未开化之民也，吾观其中男女，均洸洸有武槪，一言见屈，刀盾并至，迹虽迩于盗侠，然部中各有父兄，为之平亭疑法，固我古中国之宗法。卽未臻于文明极治，而阖户噤口，坐受人侮，则未之见也。是书所述，多椎埋攻剽之事，于文眀轨辙，相去至远。然其中之言论气槪，无一甘屈于人，虽喋血伏尸，匪所甚恤。嗟夫！此足救吾种之疲矣！今日彼中虽号文明，而刚果之气，仍与古俗无异。特旣富而显，不欲为急装缚袴之状，以自矜炫，然偶犯其锋，问有甘心让人者乎？则名虽文明，其根株仍蛮耳。是书情迹奇诡，疑彼小说家之侈言，顾余之取而译之，亦特重其武槪，冀以救吾种人之衰惫，而自厉于勇敢而已。其命曰《情侠传》者，以其中有男女之事，姑存其眞，实则吾意固但取其侠者也。光绪癸卯嘉平之月，闽县林纾序。 

</div>
    <div class="pagination">
<a href="晩清文学丛钞小说戏曲研究卷_page14.html">上一页</a><span>...</span><a href="晩清文学丛钞小说戏曲研究卷_page10.html">10</a><a href="晩清文学丛钞小说戏曲研究卷_page11.html">11</a><a href="晩清文学丛钞小说戏曲研究卷_page12.html">12</a><a href="晩清文学丛钞小说戏曲研究卷_page13.html">13</a><a href="晩清文学丛钞小说戏曲研究卷_page14.html">14</a><span class="current-page">15</span><a href="晩清文学丛钞小说戏曲研究卷_page16.html">16</a><a href="晩清文学丛钞小说戏曲研究卷_page17.html">17</a><a href="晩清文学丛钞小说戏曲研究卷_page18.html">18</a><a href="晩清文学丛钞小说戏曲研究卷_page19.html">19</a><a href="晩清文学丛钞小说戏曲研究卷_page20.html">20</a><span>...</span><a href="晩清文学丛钞小说戏曲研究卷_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
