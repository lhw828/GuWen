<!DOCTYPE html>
<html>
<head>
    <meta charset="UTF-8">
    <title>六十种曲玉玦记 - 第 9 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲玉玦记 - 第 9 页/共 17 页</h1>
    <div class="content">〔占〕三山不见海沉沉。

〔旦〕侯门一入深如海。



〔小旦〕从此萧郞是路人。 

第十七出
投贤

【生查子】〔生上〕多情燕子楼。马足空驰骤。欲探武陵春。迷却桃源口。

莫信直中直。须防仁不仁。方纔妈妈在姨娘家。教我先回。到他家裏。悄无一人。家伙都不见了。好怪好怪。莫非那些粉头乘机逃去。也不见得。不免再到姨娘家裏报他母子。迤逦行来。此间便是。呀。如何闭了门。开门。开门。〔做慌科又再叫介内应云〕这是空房。〔生〕早间有人在此。如何是空房。〔内应〕前日李妈妈税来吃酒。今日搬去。没人在此。〔生〕原来是烟花之计。早不信王便之言。如今把我囊赀哄尽。行李俱无。去住两难。怎生是好。将心托明月。谁知明月照沟渠。且住。前癸灵庙吕公到也认得娟奴。且去试问他平素踪迹。再去寻访。〔行科〕这裏是癸灵庙。缘何也无一人在此。开门。开门。 

【前腔】〔外上〕江村绝往来。树荫移淸昼。掩卷罢黄庭。谁把双扉扣。

〔见介〕呀。王官人。连日不见。李大姐不来么。〔生〕吕公。一言难尽。昨日与小生同去看姨娘。他母子住下。使小生先回。到家止有空房。都搬去了。〔外〕你还到姨娘家去。〔生〕已去了。也只是空房。〔外〕这等你被他计赚了。你怎么不防他。〔生〕前日犹自说誓。怎么防他。〔外〕官人。它一年在此与人说誓。不知多少。那里信得他。你这等久恋他家。必有缘故。〔生〕吕公。 

【红衲袄】我岂知他劣心情似风絮浮。〔外〕拿不定它。〔生〕错与他守盟言盘石厚。〔外〕不止你一个错。有令正么。〔生〕不下堂远弃了鸾凤偶。倚市门随着鹿豕游。他算得那楚重瞳垓下愁。赚得阮步兵穷途走。只敎我空戴南冠学楚囚。

【前腔】〔外〕官人。你本是搦管的紫微堂国士俦。运斤的丹凤楼天匠手。只为艳笙歌胡涂了金石奏。滥杯觞沈溺了钟鼎谋。管甚么王仲宣难上楼。曾子舆不蔽肘。你不到乌江不肯休。

【前腔】〔生〕他见我侈黄金囊未羞。便只待献红颜身可售。如今我囊金巳尽。只见那云归楚峡空余岫。却笑那水遶天台只漫流。〔外〕官人。你道他那里去了。〔生〕知他啭春莺何处求。多应向章台还折柳。又抱琵琶过别舟。

〔外〕官人。怎么不晓那娼家行径。 

【前腔】〔外〕他紫金钗是杀人的两刃矛。翠云翘是陷阵的三尖胄。罗网般迷魂衾与裯。酖毒的夺志觞和豆。若是贪恋他的。饶你邓通钱无尽留。便做子建才遭谗诟。人若是悔气的撞了他。不是寃家不聚头。

〔外〕官人。你如今怎么好。〔生〕便是。小生囊箧罄然。家园迢递。进退无路。特问公公指引。再去寻他。〔外〕官人。你寻他不得。老汉见这里解帮闲说。昝喜员外包了他家中去了。〔生〕好好。解帮闲曾与小生相交。若去问他。必然肯说。〔外〕这样人翻云覆雨。见利忘义。前日是朋友。今日也不认你了。官人旣无处去。只在老汉家中权住。温习经史。草衣粝饭。不须挂心。〔生〕如此多谢。但小生还要一见解帮闲。〔外〕旣然要去。老汉相伴同行。〔行介外〕这裏是他家。解小哥。〔丑〕谁叫谁叫。豪门送物鹅伸颈。好客临门鳖缩头。〔外〕小哥。头不是好缩的。〔丑〕学你的。〔外〕老汉还强健。没有缩头。〔丑〕近来学得乌龟法。得缩头时且缩头。一向一向。二位到此贵干。〔生〕小生特来相问。李家搬到那里去了。〔丑〕你不达时务。我又不是鸾凤官。那管得你这歪事。〔生〕当初是足下同去的。〔丑〕你这样人会嫖。我做甚么跟随你。〔生〕反面无情。非人所为。〔丑〕你这个败家之子。是个禽兽。反来说我。〔生〕不记得吃我的。用我的。就不认我了。〔怒介〕 

【大迓鼓】〔生〕衣冠似沐猴。肯嫌牛后。惯逐蝇头。纵苏张得志悬河口。也争知天道如钩。鬼蜮无端。令人怨尤。

【前腔】〔丑〕怜伊乳尙留。笑黔驴无技。辽豕堪羞。〔外〕他是饱学君子。不可粗卤。〔丑〕想仲尼亦似忘家狗。不信你这样人做官。也难知鵰鹗解横秋。黄口无知。令人怨尤。

【前腔】〔外〕君言且莫雠。他辙鱼方困。器鼠难投。小哥不要反了面。想买臣衣锦归白昼。也须知覆水难收。得失由天。何须怨尤。

〔外〕官人不必鬬口。回去罢。 

〔生〕词赋曾夸鸀鳿流。



〔外〕乡人今正贱东丘。

〔丑〕海翁不是忘机者。



〔合〕好为裁书谢白鸥。 

第十八出
截发

【一疋布】〔净上〕都将帅。拥兵权。四郊已晏然。谋谟谈笑酒尊边。腰间斗印悬。

事虏今怀将印。忘君曾竖降旗。笑骂从他笑骂。好官我自为之。下官因降大金。得此美爵。且喜北兵正劲。南朝甚靡。边境不扰。风尘宁谧。前日掳得些山东女子。多有从我的。只有巨野秦氏。誓死不屈。加以兵刃。全然不怕。欲要强逼他。他必然就死。却不可惜。今日不免带他出来。缓缓劝他。小校何在。〔末〕玉帐秋风肃。莲壶昼漏迟。覆元帅。有何钧旨。〔净〕快去俘囚中带巨野秦氏两个妇人来。〔末〕领钧旨。〔下带旦丑上介〕 

【霜天晓角】〔旦〕旧家庭院。燕麦今应遍。国破家亡命蹇。争如早丧黄泉。〔净〕 

你这妇人。怎么不肯顺我。〔旦〕忠臣不事二君。烈女不更二夫。断不学狗彘之行。玷衣冠之风。不改初心。宁蹈白刃。〔净〕小校。把这两把剑放在它面前。看他肯也不肯。〔掷刀介旦丑抢刀介净〕夺了夺了。〔旦〕吾头可断。刃不可夺。汝若近前。当手刺叛奴。然后自尽。将军不须苦苦逼我。你且回避。待从容梳妆。〔净〕得它心肯日。是我运通时。〔净末诨下丑〕小姐。你不从它。梳妆怎么。〔旦〕春英。我被它凌逼。故设此计。如今截发破面。残毁形容。他想也不要我了。倘或再来逼迫。将此宝剑。卧起操持。危急之时。自刎而亡。若这叛贼。因容颜损弃置了。留此残生。再见儿夫一面。也不见得。〔悲介丑〕小姐且莫愁烦。 

【忆多娇】〔丑〕身陨越。家破灭。无瑕白璧安肯湼。效北海累臣甘毡雪。〔合〕死殉全节。看虞姬剑血。

〔旦解发介〕古人云。身体发肤。受之父母。不敢毁伤。如今也顾不得了。〔悲介〕 

【斗蛤麻】〔旦〕我帛束玄云。知难再结。恨堕马妖妆。污人齿颊。我这头也不要他了。何况此发。头须断。发先截。〔悲介〕丈夫。白首无期。与君共穴。〔截发介合〕衷肠义结。鼎烹甘自决。忍耻轻身。待山崩海竭。

【忆多娇】〔丑〕你言剀切。我心断绝。捐躯有志坚比铁。拚靑冢孤魂悲沙月。〔合〕死殉全节。看虞姬剑血。

〔旦〕本为花容。误我受苦。今来也消瘦。〔悲介〕 

【鬬蛤麻】〔旦〕我玉貌芳姿。愁来又别。忍沐首膏唇。为容取悦。丈夫。你不在面前。那里再有眼看人。眉羞妩。目堪抉。我若失节呵。丈夫。九地逢君。赧颜厚甲。〔破面介合〕衷肠义结。鼎烹甘自决。忍耻轻身。待山崩海竭。

【水底鱼儿】〔净〕玉质天然。摧残更可怜。得成姻眷。胜邮亭一夜眠。

〔净〕这妇人不从我也罢。怎么截发毁容。这乱离世那个知道。 

【刬锹儿】〔净〕春红自破桃花面。杀靑谁纪柏舟篇。蛾眉逐征战。空悲少年。你若从了我。无限富贵。〔合〕瑶阶上仙。金屛妙选。离黍秋风。休思故苑。

【前腔】〔旦〕堂堂頍弁英雄汉。好施巾帼比红颜。〔净〕他到骂我似妇人。〔旦〕忘雠作鹰犬。偷生苟延。〔净〕我十万雄兵。害你一妇人。有何难处。〔丑合〕貔貅在前。从敎血溅。〔末〕娘子。回心罢。〔旦〕匪石吾心。休思再转。

【前腔】〔末〕头颅秃发如阗产。争敎蜀女且从桓。浮生疾飞电。何妨二天。〔合净〕你不见我许多姬妾。瑶阶上仙。金屛妙选。离黍秋风。休思故苑。

【前腔】〔丑〕生惭污迹同蝇黾。死留香骨兰荃。红炉任百■〈火夷〉。眞金自坚。〔合旦〕貔貅在前。从敎血溅。匪石吾心。休思再转。

〔净〕他旣把花容损坏。也没用了。还监在俘囚女子中。慢慢区处他。〔末应介〕 

〔净〕雪彩冰姿未足夸。



〔末〕穷途沦落困泥沙。

〔旦〕红颜胜人多薄命。



〔丑〕莫怨春风当自嗟。 

</div>
    <div class="pagination">
<a href="六十种曲玉玦记_page8.html">上一页</a><span>...</span><a href="六十种曲玉玦记_page4.html">4</a><a href="六十种曲玉玦记_page5.html">5</a><a href="六十种曲玉玦记_page6.html">6</a><a href="六十种曲玉玦记_page7.html">7</a><a href="六十种曲玉玦记_page8.html">8</a><span class="current-page">9</span><a href="六十种曲玉玦记_page10.html">10</a><a href="六十种曲玉玦记_page11.html">11</a><a href="六十种曲玉玦记_page12.html">12</a><a href="六十种曲玉玦记_page13.html">13</a><a href="六十种曲玉玦记_page14.html">14</a><span>...</span><a href="六十种曲玉玦记_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
