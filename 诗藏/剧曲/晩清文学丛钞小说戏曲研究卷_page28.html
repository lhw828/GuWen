<!DOCTYPE html>
<html>
<head>
    <meta charset="UTF-8">
    <title>晩清文学丛钞小说戏曲研究卷 - 第 28 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晩清文学丛钞小说戏曲研究卷 - 第 28 页/共 64 页</h1>
    <div class="content">　　聊斋志目灯谜 
　　去冬阅上洋报刊，有《聊斋志目灯谜》若干条，顿触夙好，录存箧笥，时资谈笑。继念此类殊少专书，检其尤者凡十二则，附见于此，藉不没其巧思。至作者之为谁氏，原报未登，不及详矣。〇合肥爵相钧谕：《李伯言》〇大夫倍上士、上士倍中士、中士倍下士：《禄数》〇靑眼迷离不相识：《柳生》〇太阳高照：《向杲》〇十里消魂路：《长亭》〇老太太：《宦娘》〇长生母：《恒娘》〇瞒藏：《曹操冢》〇寻梦：《续黄粱》〇笔砚精良人生一乐（用卷帘格）：《房文淑》(以上俱打志目一)〇相如完璧归赵：《保住》《连城》〇纔了蚕桑又插田：《促织》《念秧》(以上俱打志目二) 

　　粤讴*9 
　　去腊余尝以《粤讴》题后，征星洲社友卷，作者寥寥，且多不详其出处。今按《粤讴》传本，为道光举人南海招铭山（子庸）作。又按赖虚舟《雪庐诗话》云：「粤之《摸鱼歌》，盖盲词之类，其为调也长，一变而解心，其为声也短，皆广州土风也」。其时盛行《解心》，珠娘恒歌之以道意。冯子良先生以其词多俚鄙，问出新意点正，复变为讴。双鬟之稍慧者，随口授，卽可合拍上弦。于是同调诸子，互相则效，竞为新词，以张佳作。熏花浴月，卽景生情，杯酒未终，新歌又起。或并舫中流，互为嘲谑，此歌彼和，繁响回波。縠埠游船以百数，皆倚棹停桡，环而属耳，此亦旗亭画壁外，别翻一段公案也。好事者采其销魂荡魄，一唱三叹之章，集而刊之曰《粤讴》。招铭山大令奋其捷足，成百数十阕，冀与先生相上下。然讴中凡善转相关合者，悉本先生也。 

　　子良先生自着《粤讴》，刻本余无从得见，惟明居士本犹传于世。其《吊秋喜》一阕，尤情至文生，凄恻动人。酒阑灯罢，跂脚胡床，一再哦之，辄觉古之伤心，谁不如我。闻粤人言，秋喜以倾心居士，故不见俗客，负债累累，无可为计，意欲一死，以报所欢。独登船头，蹈大江东去。居士惊惋，不知所措。此阕卽作于其时者，是以沉痛独绝，非他人所能强托。后得渔舟救获，重庆生还，归身居士，而此作已遍传珠江，删无可删矣。可见《粤讴》在当日殊甚盛行。今则歌者无人，听者亦无人，殆如昆腔之降为梆簧，而霓裳雅咏于焉绝响也。 

　　小说三种 
　　《聊斋志异》，妙在人情、物理、世态上体会入微，各具面目，无一篇一笔重复。卽偶尔诙谐，亦是古雅入化。微不足者，笔近纤巧耳。王韬《后聊斋》，篇篇一律，自是无味。此外，《阅微五种》，体例较严，略于叙事，而议论之宏拓平实，自成一家，亦小说之魁矣。尝谓蒲松龄不着《聊斋》，自然泯没无传，纪昀不着《阅微》，而一生精力在《四库提要》者，固不磨也。 

　　红楼梦分咏 
　　亡室王孺人，曩有《红楼梦分咏》若干首，殁后，余为理之，共存四首，卽今刻入拙著《赘谈》者是也。乙未之冬，乡居无俚，因亡室之旧作，发吊古之闲情，忍俊不禁，未能俗，随意分咏，旬而得诗百绝句，庋置敝簏，聊以自娱，初非欲示人也。今岁冬，徇同学之请，爰删其无关旨趣者半，实二十五人人二绝，句，以授之校。同学辈遽刊布启，遍征题词，固不令余知也。及觉，而邮筒已络绎于道。念事旣成，未便尼沮，先后得题者若干人(巳寄到者为嘉应温慕柳太史仲和、张琴柯别驾骧、黎香荪嵯尹经、锺笙陔茂才、鸣谦、张药秋上舍汉祥、闽中邱中阏工部逢甲、喆弟叔崧茂？树甲、许允伯进士南英、康砚秋上舍彝、番禺潘兰史典簿飞声、东莞梁？仲布衣育才、南海谭炳轩、太守彪、霍凤乔布衣济川、上海朱理庵刺史兆基、程棣华布衣联芳、慈溪李芷汀布衣东沅、闽县林筠台太守祇曾、李汝衍少尉季琛、龙溪曾墨农秀才宗藻、日本永井甃石完久廿一人。其许而未到者，尙？左待也)。拟汇为大卷，弁于拙作之首。吁！余以一处士投荒远岛，尘竢堆里，称说诗书，此等经生面孔，市人见者，将吐弃我之不遑，乃以少日无聊游戏之笔墨，亦竟得海内同道之称，毋亦有如古所云「爱之至者，诱之以至于道」耶！倘余竟因是附骥而传，又确为始念之不料者矣。 

　　传奇小说 
　　天下最足移易人心者，其惟传奇小说乎。自有《西厢记》出，而世慕为偷情苟合之才子佳人者多；自有《水浒传》出，而世慕为杀人寻仇之英雄好汉者多；自有《三国演义》出，而世慕为拜盟歃血之兄弟，占星排阵之军师者多。邯郸学步，至死不顾，人哀其愚，彼适其愿。盖胸中有一先入者为主，犹如佛未出世，人亦何曾见过地狱影响？佛旣出世，世之死去复苏者，咸隐隐若或一遇牛头马面，刀山剑树来也。故欲转移风俗，法语巽语，毋宁广为传奇小说语。 

　　卷三挥尘拾遗 

　　再谈粤讴*10 
　　粤东招铭山大令，(子庸)又号名居士，南海县举人。工诗善画，风流跌荡。居官颇多善政，解组后，与张南山、冯子良辈结为吟侣，珠江花舫，文燕无虚日。时庆蕉园为总制，名相尹文端之子也，爱才好事，颇有家风。铭山本其门下士，极被容接，以故豪举雅游，提倡风气，尽足舒其志意。绮楼珠馆，李镜陈屛，苟非得招先生画幅，无为贵也。尤工写蟹，醉余泼墨，逸致横生。一画之値，纸高六尺，可换三千。所入悉供缠头之费，良用快然。殁后，《南海县志》为之作传，并称其著作中之《粤讴》一种，或者疑焉。余尝见其原书，乃琵琶曲谱，各调皆有新创，而参以粤东俗字方言，虽不邻于谐俗之为，然元词北曲，盛传后世，其间早有俗字，而大雅不讥，亦以其为《国风》、《离骚》只些诸调之滥觞耳。今乃于铭山《粤讴》而过绳之乎？况凄音紧韵，同于秦声而无其鄙，哀思逸趣，媲于昆曲而节其劳，雅志未忘，郑声不乱，识者方以元词北曲而后能开一代生面推之，此言允矣。铭山之友有为之序者，文云：「戊子之秋，八月旣望，蟋蟀在户，凉风振帏，明居士惠然诣我，悄然不乐曰：『此秋声也，增人忉怛，诸为吾子解之。』余曰：『唯唯』。居士曰：『子不揽夫珠江乎？素馨为田，紫檀作屋，香海十里，珠户千家。每当白日西逝，红灯夕张，衣声繂縩，杂以佩环，花气氤氲，荡为烟雾，秾纤异致，仪态万方，珠女珠儿，雅善赵瑟，酒酣耳热，遂变秦声，于子乐乎？』余曰：『豪则豪矣，非余所愿闻也。』居士曰：『龙户潮落，鼍更夜午，游舫渐疎，凉月已静，于是雏鬟雪藕，纤手分橙，荡涤滞怀，抒发姸唱，吴歈甫奏，明灯转华，楚竹乍吹，人声忽定，于子乐乎？』余曰：『丽则丽矣，非余所心许也。』居士曰：『三星在天，万籁如水，华妆巳解，芗泽微闻，抚冉冉之流年，惜厌厌之长夜，事往追昔，情来感今，乃复舒彼南音，写伊孤绪，引吭按节，欲往仍回，幽咽含怨，将断复续。时则海月欲堕，江云不流，辄唤奈何，谁能遣此？』余曰：『南讴感人，声则然矣，词可得而征乎？』居士乃出所录，曼声长哦，其音悲以柔，其词婉而挚，此繁钦所谓凄入肝脾，哀感顽艳者，不待河满一声，固巳靑衫尽湿矣。」(原署石道人序)复有题词者，句云：「当筵谁是心如铁，忍听低头唱一声。」(梅花老农作)「两行红袖烧银烛，倚醉尊前数越讴。」(前村渔隐作)「怪底此歌能解恨，有人偷付雪儿歌。」(瓣香居士作)「似唱江州肠断句，人人争学抱琵琶。」(瑶仙作)「新簧初炙莺喉滑，欲把瑶笙媚此声。」(鹿野作)观此而讴词之凄恻动人可知，当日之传遍旗亭，家画放翁，又更可知。全书四集，共为一册，凡九十九题，得词一百二十一首。其《吊秋喜》一首，脍炙人口，历久常新。而余赏其《分别泪》前后两首，尤觉淸曲可味，今特录之(分别泪前首)： 

　　分别泪，莫洒向离人，离愁未讲已自难禁。边一个唔知到行路咁艰难须要谨愼。总系临行个一种说话，要先两日向枕畔嘱咐殷勤。若系临时提起，就会撩人恨。不若强为欢笑，等佢去得安心。自愿去后大大哭过一场，或者消吓怨恨。哭到个一点气难番，又向梦里寻。梦里见着个个多情，就要安慰佢一阵，细把行踪问。首先唔，好向佢讲到半句苦楚时文。(此题本有中间一首，余以其未甚警切，遂越之而录后首。) 分别泪，转眼又番场。君呀，舍得你学我眼泪咁易回头，使乜我咁惨伤。今日别期未了，就把归期望想。想到一自自孤寒，叫我怎不断肠，意欲忍泪暂欢，同你细讲。亏我泪流不断，好似九曲湘江。点得眼泪送君，好似河水一样。水送得到个方时，我泪亦到得个方。君呀，你见水好似见奴心，莫异向。须念吓我地枕边流泪到天光，我双泪尽地落到君前。你便为我分吓苦况，就俾你共我分开流泪，都系见凄凉。唉，心想怆，别后心难放。总系你学我望郞咁心事望我，就不会掉转心肠。 

　　按赖虚舟《雪庐诗话》，谓《粤讴》转合关捩，由冯子良手自创定，而招铭山本之别树一帜焉。今传者仅铭山作耳。抑炜萲闻子良为粤中诗豪，晚岁编集，将少时绮语一切毁弃，其旨虽别有在，然未始非见对铭山有让出一头之意云。 

　　秋喜者，珠江花艇上歌妓也。得招郞《粤讴》一阕，遂令后之好事诗人，举与明末葬白云拗之名妓张乔同称。乔在当时，号丽人，通解词翰，有《莲香集》行世。秋喜则除招郞哭吊之外，他逸事无可见。说者谓秋喜传名，诚有幸也。初，秋喜眤于招郞，两心相印，愿卜双栖，而素昔服用奢，负珠市中値甚巨，鸨母必欲令其自偿各逋，始得遣行，朝谋脱籍，夕卽债主雁序于门，以是阻议者屡矣。秋喜愤甚，然不忍吿招郞知。一日，偶应客召过船，闻鹢首湍声，怃然曰：「此侬死所矣！」奋身一掷，随波而下，覩者高呼令救，迅巳无踪。铭山骤闻大悼，援笔成阕，为《吊秋喜》云：听见你话死，实在见思疑，何苦轻生得咁痴！你系为人客死，心唔怪得你。死因钱债，叫我怎不伤悲！你平日当我系知心，亦该同我讲句，做乜交情三两个月，都有句言词！往日个种恩情，丢了落水，纵有金银烧尽，带不到阴司。可惜飘泊在靑楼，辜负你一世，烟花场上，有日开眉。你名叫秋喜，只望等到秋来，还有喜意，做乜纔过冬至后，就被雪霜欺！今日无力春风，唔共你争得啖气，落花无主，敢就葬在春泥。此后情思有梦，你便频须寄，或者尽我呢点穷心，慰吓故知。泉路茫茫，你双脚又咁细，黄泉无客店，问你向乜谁栖？靑山白骨唔知凭谁祭，衰杨残月空听个只杜鹃啼。未必有个知心，来共你掷纸，淸明空恨个页纸钱飞。罢咯不，若当作你系义妻，来送你入寺，等你孤魂无主，仗吓佛力扶持。你便哀恳个位云，施吓佛偈，等你转过来生，誓不做客妻。若系寃债未偿，再罚你落花粉地，你便拣过一个多情，早早见机。我若共你未断情缘，重有相会日子。须紧记，念吓前恩义，讲到销魂两个字，共你死过都唔迟。」此词旣传于外，咸增叹惋，而秋喜幸终遇打渔船援起不死，送回艇上，后得侍招郞以隐焉。 

　　茶花女遗事 
　　大小仲马者，法国巴黎京城之擅名小说手也，而小仲马笔尤驾其父大仲马上。所著凡十余种，风行欧洲，不胫而走。有《茶花女遗事》一册，情书也。中纪名妓马克与律学生亚猛影事。则皆马克死后，亚猛追念前尘，不能自遣，口述于小仲马而请之记者，故其事尤详。马克生时，喜捻茶花，故称马克为茶花女也。末附茶花女临殁扶病日记数页。时与亚猛判别久矣，凄恻之情，不忍久读。而小仲马铺叙合离，溯回前后，传神绘影，如遇两人于纸上，能令人之意也消。中国近有译者，署名冷红生笔，以华文之典料，写欧人之性情，曲曲以赴，煞费匠心，好语穿珠，哀感顽艳，读者但见马克之花魂，亚猛之泪渍，小仲马之文心，冷红生之笔意，一时都活，为之欲叹观止。黄黻臣为余言，此书实出吾闽林琴南先生所手译，其题曰「冷红生」者，盖不欲人知其名，而托为别号以掩眞，犹夫前日撰《闽中新乐府》，暑名《畏庐子》之意也。余旣知译者之为先生，宜其有是灵妙之笔，自负夙所倾倒者不虚矣。 

　　先生闽县人，原名羣玉，早举贤书，时名藉甚，与陈庵阁学(宝琛)、谢枚如阁读(章鋋)、张燮钧京卿(亨嘉)郑苏龛观察(孝胥)诸公以词章古学相切砺，屡试春闱不第，尝呈礼部，改名纾。最后讲时务经济之学，尽购中国所有东西洋译本读之，提要钩元而会其通，为省中各后起英隽所矜式。吾闽讲西学者，有严又陵观察(复)、译着英儒赫胥黎氏《天演论》，称中国第一手。然严先生幼通西文，从西师，专西籍且数十年，无怪其登峯造极。若林先生固于西文未尝从事，惟玩索译本，默印心中，暇复昵近省中船政学堂学生及西儒之谙华语者，与之质西书疑义，而其所得力，以视泛涉西文辈，高出万万。观此，并可愧胶庠旧学者之故步自封者矣。间出绪余，杼胸臆，如《闽中新乐府》一书，养蒙者所宜奉为金科玉律。余已为之翻印，赠贻岛客，复采其专辟乡里陋俗之数题，载入《五百石洞天挥尘》。又闻先生宿昔持论，谓欲开中国之民智，道在多译有关政治思想之小说始，故尝与通译友人魏君、王君、取法皇拿破仑第一、德相俾士麦克全传属稿，草创未定，而《茶花女遗事》反于无意中得先成书，非先生志也。(按魏、王两君通法文，以上所言拿破仑、俾士麦克，茶花女之原书，则皆法文云。)然余曩曾得见《时务报》译《滑震笔记》、《长坐术》，皆冗沓无味；而《求是报》《菊花》小说有味矣，惜报中辍，小说未完。开卷惘惘，无以慰馋眼。年来忽获《茶花女遗事》，如饥得食，读之数反，泪莹然凝阑干。每于高楼独立，昂首四顾，觉情世界铸出情人，而天地无情，偏令好儿女以有情老，独令遗此情根，引起普天下各钟情种，不知情生文耶，文生情耶？如成连先生刺舟竟去时之善移我情矣。甚矣，言情小说之亦不易为也。(按唐时方言，呼女之美者为茶，故元遣山句：「学念新诗似小茶。」附志于此，以当诗料。) 

　　长生殿 
　　《长生殿傅奇》，渔洋山人弟子钱塘洪稗畦太学升撰，搬演明皇、太眞遗事，悉本白香山《长恨歌》，词旨忠厚，情致缠绵，而又谐于音律，故盛行一时。《纳书楹曲谱》曾为收入，极许其前半部之典雅宜人。余谓后半部虽多凭空虚造，然层折幽渺，凄心动魄，亦自可传。才子之笔，能令死者复生，固不歉于鸿都异术也。湘阴李文恭(星沅)抚苏时，召优人演《长生殿》，至《埋玉》一出，注视良久，怆然涕下，卽事赋诗二章云：「戈马怱怱起范阳，猛闻铃语唤郞当。凭肩有誓同牛女，掩面无端作帝王。自倚翠华甘谢错，可怜黄土忍埋香。金钿盒须臾改，莫再含情问上皇。」「罗袜凄凉堕劫灰，洗儿钱枉售疑猜。谁传宫禁司铸事，几见宾王草檄来？一死功能扶社稷，他生籍已注蓬莱。听歌暗洒靑莲泪，曾醉沉香旧酒桮。」极意为杨妃出脱，自是词章家公理。末二语引入自己身上，大有子野闻歌，辄唤奈何之感。文恭号石梧，少卽躭诗，与其妇郭笙愉夫人(玉)倡和甚欢，刻有《梧笙合集》，及开府吴中，名士风流，宜多韵事。 

　　红楼梦分咏絶句之二 
　　余着《红楼梦分咏绝句》一册，诸友题词，日积日多，先时付刊之作，自番禺潘兰史典簿(飞声)以下几二十人，其名复别载于《五百石洞天挥尘》中矣，此不重赘。惟己亥三月续有汇刊之作，谨补叙其爵里于此，悉以诗之先后至者次焉。嘉应王晓沧广文*11汀州王汉卿农部*12台湾谢颂臣茂才*13嘉应王玉田布衣*14天津谢静希布衣*15晋江许纶亭布衣*16台湾王咏裳明经*17闽淸黄茀丞孝廉*18台湾陈焕耀茂才*19侯官叶颂垣编修*20海阳邱芝田岁贡*21新会林芷俦茂才*22嘉应王翰大令*23海阳谢安臣孝廉*24上杭邱果园孝廉*25而龙溪曾墨农茂才*26于前日题词外，幷加长跋，最后得黟县黄穆甫山人*27篆书署签，南海叶少云二尹*28騈文弁序，全书体例，始告美备云。 

　　日人论水浒 
　　余尝见日本人北村三郞近着《世界百杰传》，收及全地球古今人物，其例与《无谱》为近，而其称吾中国小说家，独取施耐庵一人，谓为所撰《水浒传》有自由意境，此则金圣叹所未及知者矣。 

　　花月痕题诗 
　　初未得《卓峯诗钞》，仅见先生酬钱塘施可斋秀才*29七律四首于《闽杂记》卷端，而《花月痕》说部亦载有先生题词七律二首，镕铸唐、宋，气骨高迈，心焉好之。迨后友人以原刻诗钞见贻，卷帙虽缺有间，而昔之取备一脔，今已快读千首，未始非眼福之奢者。前见五章，并得如渔父之再入桃源，苏子之重游赤壁。其题《花月痕》作，尤情韵不匮，未能释之于怀，惟已易题「无题」二字。诗云：「倚栏同看白芙蕖，想煞风流放诞初。犀作灵心翻误汝，蝶寻残梦转愁予。徒劳越客千丝网，多感萧娘一纸书。秦树嵩云空夕照，索居谁问病相如？」「红板桥南白板门，沉沉风雨几黄昏？从隔世疑情事，安得长河注泪痕。满地落花来少女，极天芳草阻王孙。当初枉费明珠赠，惆怅他生更莫论。」《花月痕》一书，亦是词赋好手，晚近小说殆无其比，正少不得先生此诗为之弁简。 

　　小说与民智关系 
　　同年闽淸黄黻臣孝廉(乃裳)，手所自译《大美国史略》(原书为美国蔚利高着)赠余，余旣服其留心异国之政体民志，有足为吾华他山之助者。然士夫一变，卽可至道，琴瑟不调，更张而理，有其质也。所难俟者，风气未通，苟有设施，未羣起沮滞，所谓非常之源，黎民惧焉。故谋开凡民智慧，比转移士夫观听，须加什佰力量。其要领一在多译浅白读本，以资各州县城乡小馆塾，一在多译政治小说，以引彼农工商贩新思想，如东瀛柴四郞氏(前任农商部侍郞)矢野文雄氏(前任出使中国大臣)近着《佳人奇遇》、《经国美谈》两小说之，皆于政治界上新思想极有关涉，而词意尤浅白易晓。吾华旅东文士，已有译出，余尙恨其已译者之祗此而足，未能大集同志，广译多类，以速吾国人求新之程度耳。夫小说有绝大隐力焉，卽以吾华旧俗论，余向谓自《西厢记》出，而世慕为偷情私合之才子佳人多；自《水浒传》出，而世慕为杀人寻仇之英雄好汉多；自《三国演义》出，而世慕为拜盟歃血之兄弟，斩木揭竿之军师多。是以对下等人说法，法语巽语，毋宁广为传奇小说语。巍巍武庙，奕奕文昌，稽其出典，多沿小说，而黎民信之，士夫忽之，祀典从之，朝庭信之，肇端甚微，终成铁案。若今年庚子五六月拳党之事，牵动国政，及于外交，其始举国骚然，神怪之说，支离莫究，尤《西游记》、《封神传》绝大隐力之发见矣。而其弊足以毒害吾国家，可不愼哉！吾闻东西洋诸国之视小说，与吾华异，吾华通人素轻此学，而外国非通人不敢着小说，故一种小说，卽有一种之宗旨，能与政体民志息息相通。次则开学智，祛弊俗，又次亦不失为记实历，洽旧闻，而毋为虚憍浮伪之习，附会不经之谈可必也。其声价亦视吾华相去千倍。英国有皮根氏者(旧任内阁)，小说名家也，尝着某秩(今日本人有译之，题以汉文，卽名为燕代鸣翁者是也)，贵一时，其原稿之値实由一大报馆以一万金镑向之购得(外国书坊有出版专利，不许他处翻印之法律也)。其它名家类此者，亦时而有。寻常新着小说，每国年以数千种计云。观此而外国民智之盛，已可想见，吾华纵未骤几乎此，然欲谋开吾民之智慧，诚不可不于此加之意也。 

　　茶花女遗事题词 
　　一日，诸友在座，共叹冷红生手译法国巴黎城之《茶花女遗事》，其情甚属哀艳可传。东莞黎俊民茂才(树勲)凄然成咏云(八首录三)：「珠沉沧海玉成烟，传赞无双意惘然。钿盒镜台寻泪迹，巴黎城内落花天。」「粉痕狼藉相思史(马克氏有小说一册，为小仲马所购得)，泪点斓斑诀绝书。日暮天寒人倚竹，秋风扶病女相如。」「高唐无复梦行云，姹紫嫣红送夕曛。惟有情苗芟不尽，茶花红上美人坟。」 

　　咏明季说书人柳敬亭二首 
　　秦淮呜咽又年年，逋客离愁柳色牵。谁信善鸣今有我，别开生面本无前。词人寄恨《桃花扇》，狎客争翻《燕子笺》尽付诙谐尊酒里，南朝遗老觉凄然。 

　　渔竿老去付东流，湖海豪情未肯休。观取高谭铃阁夜，岂宜重问秣陵秋。过江名士多如许，南郡新书不用求。输与年能解恨，皤皤霜雪奈盈头。 

　　聊斋志异题后 
　　非仙非佛非狂，亦隐亦谐亦庄。寄托美人香草，源流山鬼国殇。夫惟大雅以立，奄有诸家之长。想见先生当日，穷愁落寞何妨。 

　　粤讴之三 
　　国初番禺王蒲衣(隼)，当时诗称岭南名家，卽选定陈、屈、梁三子集者，尝着有《瑟琶楔子》一种，余未之见。其后道光时，有南海人招名(子庸)能以新意运用土风入琵琶曲本，号称《粤讴》，数十年来，流风未沬，亦词场之佳话也。 

　　卷四新小说品 

　　凡例九则 
　　新出小说，花様甚多，骋秘抽姸，俱倾于美的方面，足为文界异彩，因仿昔贤品诗之例，而为此品。 

　　一时下虽多新版，然祇翻印旧本，并非出自新译新著者，不入此品。 

　　一凡非目撃浏览其全，未敢妄品。 

　　一凡虽目撃，无所可否，亦未敢妄品。 

　　一新出之佳本，或流布尙未及远，或鄙人囿未得见，当俟续品。 

　　一此品有褒无贬，凡以张皇同道为志。故抑扬轻重之词，在浮薄者每自喜为善讽，而鄙人輙下笔矜愼，槪不使此话头羼入此品。 

　　一著者才学旣自无穷，阅者见识亦俱日进，徐有新得，爰添新品。 

　　一凡所品列，随忆随书，但求评语惬心，不失撰述眞面。知此旨者，方可与读此品。 

　　一凡所位置，先后从心，无拘次第，见仁见智，乐水乐山，是在不设成心者之善读此品。 

　　《茶花女遗事》，如初写《黄庭》，恰到好处。 

　　英国诗人《吟边燕语》，如夏云奇峯，闲处作态。 

　　足本《迦茵小传》，如雁阵惊寒，声声断续。 

　　《忏情记》，如抽刀断水，不断复流。 

　　《漫郞摄实戈》。如摩登伽女，色相示人。 

　　《天方夜谭》，如吴刚修月，七宝合成。 

　　《佳人奇遇》，如淸商度曲，子夜闻歌。 

　　《银山女王》，如师挚《关睢》，洋洋盈耳。 

　　《世界末日记》，如长康画人，传神阿堵。 
</div>
    <div class="pagination">
<a href="晩清文学丛钞小说戏曲研究卷_page27.html">上一页</a><span>...</span><a href="晩清文学丛钞小说戏曲研究卷_page23.html">23</a><a href="晩清文学丛钞小说戏曲研究卷_page24.html">24</a><a href="晩清文学丛钞小说戏曲研究卷_page25.html">25</a><a href="晩清文学丛钞小说戏曲研究卷_page26.html">26</a><a href="晩清文学丛钞小说戏曲研究卷_page27.html">27</a><span class="current-page">28</span><a href="晩清文学丛钞小说戏曲研究卷_page29.html">29</a><a href="晩清文学丛钞小说戏曲研究卷_page30.html">30</a><a href="晩清文学丛钞小说戏曲研究卷_page31.html">31</a><a href="晩清文学丛钞小说戏曲研究卷_page32.html">32</a><a href="晩清文学丛钞小说戏曲研究卷_page33.html">33</a><span>...</span><a href="晩清文学丛钞小说戏曲研究卷_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
