<!DOCTYPE html>
<html>
<head>
    <meta charset="UTF-8">
    <title>全元散曲 - 第 23 页/共 116 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元散曲 - 第 23 页/共 116 页</h1>
    <div class="content">　　△叹世
　　鸡鸣为利，鸦栖收计，几曾得觉囫囵睡。使心机，昧神祗，区区造下弥天罪。富贵一场春梦里。财，沤泛水。人，泉下鬼。
　　荣华休傲，贫穷休笑，循环世态多颠倒。恰春朝，早秋宵，花开花谢都知道。今岁孟春花更早。花，依旧好。人，空谩老。
　　虚名休就，眉头休皱，终身更不遭机彀。抱官囚，为谁愁，功名半纸难能够。争如漆园蝶梦叟。常，紧闭口。闲，且袖手。
　　花逢春到，人逢时到，花开人旺多欢笑。看英豪，赏花娇，乐极悲至非人乐。花正发时风又恶。花，零落了。人，憔悴了。
　　财帛争竞，田园吞并，得来未必成嘉庆。干虚名，舍残生，归来笑杀彭泽令。孤云野鹤为伴等。鹤，飞过境。云，行过岭。
　　△题情
　　青鸾舞镜，红鸳交颈，梦回依旧成孤另。冻云晴，月华明，香消烛灭人初静。窗外朔风梅萼冷。风，寒夜景。横，梅瘦影。
　　△讥时
　　繁花春尽，穷途人困，太平分的清闲运。整乾坤，会经纶，奈何不遂风雷信。朝市得安为大隐。咱，妆做蠢。民，何受窘。
　　△闺怨
　　孤帏独卧，良宵空过，付能有梦还惊破。病成魔，泪如梭，凄凉无数来着末。凭谁顿开眉上锁。咱，无奈何。愁，无处躲。
　　△妓怨
　　春花秋月，歌台舞榭，悲欢聚散花开谢。恰和协，又离别，被娘间阻郎心趄。离恨满怀何处说。娘，毒似蝎。郎，心似铁。
　　【中吕】快活三过朝天子
　　△警世
　　有见识越大夫，无转理楚三闾。正当权肯觅个脱身术，那的是高才处。老孤，面糊，休直待虚名误。全身远害倒大福，驾一叶扁舟去，烟水云林，皆无租赋，拣溪山好处居。相府，帅府，那与他别人住。
　　肉撑翻鼎饕餮，土蚀损剑镆铘。诸公荣贵不曾绝，偏我如鸠拙。命耶，运耶，穷通内分优劣。蜂衙蚁阵且略别，伴四季闲风月。老瓦盆边，无明无夜，盆乾时酒再赊。醉也，睡也，一任教花开谢。
　　受官厅暮雨残，待漏院晓霜寒。耽耽九虎隔重关，更险似连云栈。左难，右难，牢着脚周公旦。功成名遂不退闲，真个是痴呆汉。梦里浮华，浑无多限，觉来时两鬓斑。试看，这番，又是个新公案。
　　△老风情
　　莺花寨不受敌，雨云乡纳降旗。簪花人老不相宜，枉惹的人牙戏。忏悔，罪累，要绝了鸾凤配，人心争奈不是木石，长感动思凡意。得遇知心，私情机密，有风声我怕谁。你任谁，问伊，硬抵着头皮讳。
　　△自误
　　肉肥甘酒韵美，多一口便伤食。家传一瓮淡黄齑，吃过后须回味。恁地，老实，尚不可渔樵意。时乎命也我自知，无半点闲萦系。枕石眠云，蘧庐天地，正蝴蝶魂梦里。晓鸡，乱啼，又惊觉陈抟睡。
　　△劝娼
　　花刷子拽大权，俏勤儿受熬煎。又待趁风流成就了好姻缘，又待认没幸看钱面。
　　爱贤，爱钱，两件儿都从伊便。爱贤后谁强如李亚仙，爱钱把冯魁缠。敬富嫌贫，贤愚不辨，想苏卿也识见浅。当时你眼前，若选，谁后似双知县。
　　【中吕】山坡羊过青哥儿
　　△过分水关
　　山如佛髻，人登鳌背，穿云石磴盘松桧。一关围，万山齐，龙蟠虎踞东南地。岭头两分了银汉水。高，天外倚；低，云涧底。行人驱驰不易，更那堪暮秋天气，拂面西风透客衣。山雨霏微，草虫啾唧。身上淋漓，脚底沾泥。痛恨杀仡情鹧鸪啼，行不得。
　　云山叠翠，枫林如醉，潇潇景物添秋意。过山围，渡山溪，扬鞭举棹非容易。区区只因名利逼。思，家万里。愁，何日归。飘零飘零客寄，困长途尘满征衣，泣露秋虫助客悲。泪眼昏迷，病体羸，无甚亲戚，谁肯扶持。行不动哥哥鹧鸪啼，人心碎。
　　【商调】梧叶儿
　　△赠喜温柔
　　蟾宫闭，花貌羞，莺呖呖啭歌讴。樽前立，席上有，喜温柔。都压尽墙花路柳。
　　朝云退，暮雨收，悲秋客泪空流。伤情思，非病酒，见温柔。便痊可相思证候。
　　歌金缕，捧玉瓯，杯巡后越风流。心肠拽，模样兜，喜温柔。偏能会将没作有。
　　云归岫，月转楼，芳景去最难留。蝶寻对，莺唤友，劝温柔。且饮彻闲茶浪酒。
　　鸳鸯帐，燕子楼，孤枕怯夜凉秋。啼痕，罗帕溲，想温柔。捱不得天长地久。
　　秋波溜，眉黛愁，施展会鬼胡由。查科耨，吟句讴，喜温柔。迤逗杀狂朋怪友。
　　寻破绽，觅优头，将恩爱变为雠。去呵咒，来呵瞅，逞温柔。省可里扭头拗手。
　　春归后，花谢休，寻春客慵追游。痴心候，坚意守，喜温柔。休蹬风流配偶。
　　他垂钓，谁上钩，休妆赖几曾有。得你意，平生够，喜温柔。怎禁你行监坐守。
　　闲寻斗，不肯休，折证倒看谁羞。人难嗽，你撒，怨温柔。自落得出乖弄丑。
　　【双调】折桂令
　　△闺怨
　　秋霄淡淡轻阴，暮景萧条，疏雨霪霖。林外鸟啼，天边雁叫，砌下蛩吟。更漏永声来绣枕，篆烟消寒透罗衾。恨杀邻砧，惊散离魂，捣碎人心。
　　秦城望断箫声，时物供愁，夜景伤情。鹤唳松庭，风摇槛竹，雨滴檐楹。银烛暗雕盘篆冷，绣帏孤翠被寒增。数尽残更，天也难明，梦也难成。
　　【仙吕】寄生草
　　△送别
　　阳关曲，歌金缕，别离杯，倒玉壶。为功名不可留君住，远程途无计将奴去，想人间最是伤情处。玉容愁过武陵溪，雕鞍懒上临平路。
　　○套数
　　【黄钟】醉花阴
　　△远宵忆旧
　　冻雪才消腊梅谢，却早击碎泥牛应节，柳眼吐些些。时序相催，斗把鳌山结。
　　【喜迁莺】畅豪奢，听鼓吹喧天那欢悦。好教我心如刀切，泪珠儿不迭，哭的似痴呆。自从别后，这满腹相思何处说。流痛血，瑶琴怎续，玉簪难接。
　　【出队子】想当初时节，那浓欢怎弃舍。新愁装满太平车，旧恨常堆几万叠，若负德辜恩天地折。
　　【神仗儿】这些时情诗倦写，和音书断绝。斜月笼明，残灯半灭。恨檐马玎当，怨塞鸿凄切。猛然间想起多娇，那愁闷，怎拦截。
　　【挂金索】业缘心肠，那烦恼何时彻。对景伤情，怎捱如年夜。灯火阑珊，似万朵金莲谢。车马<门便>阗，赛一火鸳鸯社。
　　【随尾】见他人两口儿家携着手看灯夜，教俺怎生不感叹伤嗟。尚想俺去年的那人何处也。
　　△怀离
　　行色匆匆易伤感，陡恁般香消玉减，无暇理金簪。云鬓{髟}，比是情凄惨。避不得这羞惭，准备遮藏手半掩。
　　【喜迁莺】想才郎丰鉴，貌堂堂阔论高谈。那堪。并不愚滥，一见了春愁独自搅，常好是忒大胆。怕不你心心儿里待贪，又则怕意意儿里相搀。
　　【出队子】想人生时暂，在绣房中把岁月耽。描不成映花梢孔雀翠相搀，剪不出扑柳絮胡蝶粉乱糁，刺不就啄谷穗鹌鹑嘴细兼。
　　【刮地风】则被这几对儿家毛团迤逗俺，马儿送的人地北天南。待私奔至死心无憾，我则见四野，不听的众口喃喃。明滴溜参儿相搀，剔团月儿初淡。柳色浓，桃花谢，红稀绿暗。想才郎常好是做得严，跳出这虎窟龙潭。
　　【四门子】要相逢怕甚牙儿占彡，呀，敢我紧妆着一半憨。过关津怕的是人虚站，又道我恰离家初二三。胆儿又虚，色儿又惨，百忙里蹿行马儿不住叫喊。脚儿又疾，口儿又喃，我见他头低眼斩。
　　【杏水仙子】将将将紫丝缰紧兜揽，是是是春纤长勒不住碧玉衔。飕飕飕摔风过长亭，出出出方行过短站。见见见三家店忽的向南，淹淹淹映香尘晓日红含。我我我软兀剌绣鞍身半探，看看看曲弯弯两叶蛾眉淡，瘦怯怯六幅翠裙搀。
　　【寨儿令】尴<九咸>，尴<九咸>，做的来所事忒严。想当初才貌两相堪，一个是娇仕女，一个俊儿男，他自把那婚姻勘。
　　【神仗儿】祆庙锁乞塔的对岩，蓝桥下忽剌剌的水淹，将一对小小夫妻送的来他羞我惨。娇娇媚媚，甜甜也那绀绀，半路里被人坑陷，我我我则落的眼儿馋。
　　【尾声】一担相思自摇撼，我和你两家担由自难担，将一个担不起担儿却怎生分付俺。
　　【黄钟】愿成双
　　△赠老妓
　　娇鸾态，雏凤姿，正生红闹簇枯枝。含香蓓蕾未开时，没乱杀莺儿燕子。
　　【幺】恰初春又早残春至，只愁吹破胭脂。忽惊风雨夜来时，零落了千红万紫。
　　【出队子】阑珊春事，恨题绝罗扇诗。玉容香散粉慵施，锦树花残蝶倦时，正绿叶成阴子满枝。
　　【幺】暮年间地知公事，所为儿都敬持。纵千般打骂是好言词，无半点虚脾谎话儿，一派真诚好意思。
　　【尾】得扶侍容颜越伶俐，旧风流不减动些儿，一个鞋样儿到悭了多半指。
　　【正宫】端正好
　　△自序
　　一枕梦魂惊，千载风云过，将古来英俊评跋。谁才能谁霸道谁王佐，只落得高冢麒麟卧。
　　【幺】百年身隙外白驹过，事无成潘鬓双皤。既生来命与时相挫，去狼虎丛服低捋。
　　【滚绣球】时与命道不合，我和他气不和，皆前定并无差错。虽圣贤胸次包罗，待据六合，要并一锅，其中有千万人我，各有天时地利人和。气难吞吴魏亡了诸葛，道不行齐梁丧了孟轲，天数难那。
　　【倘秀才】举伊尹有汤王倚托，微管仲无桓公不可，相公子纠偏如何不九合。失时也亡了家国，得意后霸了山河，也是君臣每会合。
　　【脱布衫】时不遇版筑为活，时不遇荆南落魄，时不遇逾垣而躲，时不遇在陈忍饿。
　　【小梁州】男儿贫困果如何？击缶讴歌。甘贫守分淡消磨，颜回乐，知足后一瓢多。
　　【幺】既功名不入凌烟阁，放疏狂落落陀陀。就着老瓦盆，浮香糯，直吃的彻。未醒后又如何。
　　【滚绣球】学刘伶般酒里酡，做坡仙般诗里魔，乐闲身有何不可。说几句不伤时信口开合，折莫待愤悱启发平科。见破绽呵闲，教人道我豪放风魔。由他似斗筲之器般看得微末，似粪土之墙般觑得小可，一任由他。
　　【醉太平】看别人挥鞭登剑阁，举棹泛沧波，争如我得磨跎处且磨跎。无名缰利锁，携壶策杖穿林落，临风对月闲吟课。有花有酒且高歌，居村落快活。
　　【叨叨令】听樵歌牧唱依腔和，整丝纶独钓垂钩坐，铺苔茵展绿张云幕，披渔蓑带雨和烟卧。快活也么哥，快活也么哥，且潜居抱道随缘过。
　　【一煞】也不学采薇自洁埋幽壑，不学举国独醒葬汨罗，也不学墨子回车，巢由洗耳、河老腾云、许子衣褐，也不仰天长叹，也不待相宣言，也不扣角为歌，却回光照我，图甚苦张罗。
　　【二】忘冫食智士齐君果，不吐嫌兄仲子鹅。饱养鸡豚，广栽桃李，多植桑麻。剩种粳禾。盖数椽茅屋，买四角黄牛，租百亩庄窠。时不遇也恁么，且耕种置个家活。
　　【三】瓮头白酒新醅泼，碗内黄齑坌酱和。诗里乾坤，杯中日月，醉醒由己，清浊从他。我量宽似海，杯吸长鲸，酒泛洪波。醉乡宽阔，不饮待如何。
　　【四】忘忧陋巷于咱可，乐道穷途奈我何。右抱琴书，左携妻子，无半纸功名，躲万丈风波。看别人日边牢落，天际驱驰，云外蹉跎。咱图个甚莫，未转首总南柯。
　　【尾】既无那抱关击柝名煎聒，且守这养气收心安乐窝。用时行，舍时躲，居山村，离城郭。对樽，远鼎镬，黄菊东篱栽数科，野菜西山锄几陀。听一笛斜阳下远坡，看见缕残霞蘸浅波。醉袖乘风鹏翼拖，蹇个临溪鳌背驮。杲杲秋阳曝已过，淘淘清江濯几合。骨角成形我切磋，玉石为自琢磨。华画干将剑不磨，唾巽经纶手不搓。养拙潜身躲灾祸，由恁是非满乾坤也近不得我。
　　【南吕】一枝花
　　△买笑
　　银筝暗麝尘，锦瑟空檀架。青鸾临宝镜，丹凤隔烟霞。同是天涯，休辜负春无价。可憎他谁不夸，明出着月夜花朝，空寂寞鸳帏绣榻。
　　【梁州】无人暖罗衾易冷，渍啼痕珊枕偏多，梦回酒醒添潇洒。昏惨惨孤灯罗幌，淡斜月窗纱。却想美甘甘尤云雨，喜孜孜倒凤颠鸾，便是铁石人也感叹嗟呀。休道是俏心肠所事儿通达，见别人有破绽着冷句儿填扎，见别人生科泛着笑话儿逼匝。见别人乾厮研着假意儿承塌。放奸，放耍，我则待尽田园都准做千金价，一见了漾不下。据旖旎风流俊雅，所为更有谁如他。
　　【三煞】凭温柔举止特如法，论恩爱疏薄却有差。你则待这回云雨匿巫峡，一任教眉淡了春山，也不要张京兆轻盈巧画。陡恁地变了卦，阳台路新来下了面闸，要恋那谈笑生涯。
　　【二】能清歌妙舞捱时霎，会受诨承科度岁华，就着这其间觑看你的甚参杂。拣一个可意的冤家，酩子里由伊驱驾。更有行志不谎诈。肯的你舒心儿便许俺，我古自未敢道真假。
　　【尾】怕你肯不肯回与我句真实话，可休是不是空教人指点咱。细寻思再想咱，好前程不是耍。由你彻骨的娘透了的滑，你那疑惑心则有半米儿争差，可敢错系了绿杨门外马。
　　【中吕】醉春风
</div>
    <div class="pagination">
<a href="全元散曲_page22.html">上一页</a><span>...</span><a href="全元散曲_page18.html">18</a><a href="全元散曲_page19.html">19</a><a href="全元散曲_page20.html">20</a><a href="全元散曲_page21.html">21</a><a href="全元散曲_page22.html">22</a><span class="current-page">23</span><a href="全元散曲_page24.html">24</a><a href="全元散曲_page25.html">25</a><a href="全元散曲_page26.html">26</a><a href="全元散曲_page27.html">27</a><a href="全元散曲_page28.html">28</a><span>...</span><a href="全元散曲_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
