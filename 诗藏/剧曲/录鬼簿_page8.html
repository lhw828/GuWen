<!DOCTYPE html>
<html>
<head>
    <meta charset="UTF-8">
    <title>录鬼簿 - 第 8 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>录鬼簿 - 第 8 页/共 29 页</h1>
    <div class="content">　　倩女离魂【次本】
　　三战吕布【元帅府单气张飞虎牢关三战吕布】
　　梨园乐府
　　丑无盐破环

　　金志甫【名仁杰。余幼时闻公之名，江浙一见，如平生交。天历戊辰，授建康崇宁务官。所作虽不骈丽，而大槩多有可取。】
　　心交元不问亲踈，契饮那能较有无。谁知一上金陵路，叹亡之命矣夫。梦西湖何不归欤？魂来处，返故居，比梅花想更清癯。
　　追韩信【萧何月下追韩信】
　　东窗事犯【次本】
　　鼎镬谏
　　抱子摄朝【周公旦抱子摄朝】
　　西湖梦【苏东坡夜宴西湖梦】
　　蔡琰还朝
　　韩太师【智斩韩太师】

　　范子英【杭州人。明性理，善讲论，能辞章，通音律。因王伯成《李太白贬夜郎》，乃编《杜甫游春》，笔下新奇，盖天姿卓异，人不及也。】

　　诗题雁塔写秋空，酒满■〈舟光〉舩棹晚风，诗筹酒令闲吟咏。占文场、第一功，扫千里笔阵元戎。龙蛇梦，狐兔踪，半生来弹铗声中。
　　竹叶舟【吕洞宾显化沧浪梦陈季卿悟道竹叶舟】
　　杜甫游春【曲江池杜甫游春】

　　曾瑞卿【大兴人。喜江浙人才之多、景物之盛，因家焉。公丰采卓异，衣冠整肃，悠游市井，俨然如神仙中人。志不屈物，故不愿仕，因号褐夫。余尝接见音容，获闻言论，勉励之语，润益良多。公善丹青，能隐语，小曲有《诗酒余音》行于世。】

　　江湖儒士慕高名，市井儿童诵瑞卿。衣冠济楚人钦敬，更心无宠辱惊。乐优闲不解趋承。身如在，死若生，想音容独见丹青。
　　悮元宵【才子佳人悮元宵】

　　沈和甫【钱塘人。能辞翰，善谈谑，天性风流，兼明音律。以南北调合腔，自和甫始，如《潇湘八景》、《欢喜冤家》等，极为工巧。后居江州，卒。江西称为『蛮子汉卿』。】

　　五言常写和陶诗，一曲时传冠柳词，半生书法欺颜字。占风流、独我师，是梨园南北分司。当时事，仔细思，细思量不是当时。
　　朱蛇记
　　乐昌分镜
　　逢故人【燕山逢故人】
　　欢喜冤家

　　鲍吉甫【名天佑。杭州人。幼业儒，长事吏，簿书之役，非其志也。跬步之间，唯务搜古索奇而已。故其编撰，多使人感动咏叹。余尝与之谈论节要，至今得其良法。才高命薄，今犹古也，止作昆山州吏而卒。】

　　平生词翰在宫商，两字推敲付锦囊。耸吟肩有似风魔状，苦劳心、呕断肠。视荣华总是干忙。谈音律，论教坊，占断排场。
　　宋弘不谐【次本重糟糠宋弘不谐】
　　史鱼尸谏【荐伯玉史鱼尸谏】
　　杨震辞金【东莱守杨震辞金】
　　曹娥泣江【贤府宰太守□表孝顺女曹娥泣江】
　　比干剖腹【谏纣恶比干剖腹】
　　班超投笔【志封侯班超投笔】
　　为富不仁【贪财汉为富不仁】
　　秦少游【死哭秦少游】

　　陈存父【名以仁。杭州人。以家务雍容，不求闻达，日与南北士大夫交游。能博古，善讴歌。其乐章间出一二，俱有骈丽之句云。】

　　钱塘人物尽飘零，幸有斯人尚老成。为朝元恐负虚皇命。凤箫闲、鹤梦惊，驾天风直上蓬瀛。芝堂静，蕙帐清，照虚梁落月空明。
　　悮入长安【十八骑悮入长安】
　　锦堂风月

　　范冰壶【名居中，冰壶其号也。杭人。父玉壶，前辈名儒。远近皆知父子之名。公精神秀爽，学问该博，尝出大言于肆，以为笔不停思，文不阁笔。人知其有才，不敢难也。善操琴，能书法。其妹亦有文名，大德年间被召赴都，公亦偕行。以才高不见遇，卒于家。有乐府南北腔行于世。】

　　向歆传业振家声，羲献临池播令名。操焦桐只许知音听，售千金、价不轻，有谁如父子才能。冰如玉，玉似冰，比壶天表里澄清。

　　施君承【钱唐人。世居吴山，以贾为业。公巨目美髯，好谈笑。余尝与赵君卿、陈彦实至其家，多承接纳，多有高谈。诗酒之暇，唯以填词和曲为事。所著有《古今诗话》，亦成一集，其好事如此。】

　　道心清净絶无尘，和气雍容自有春。吴山风月收拾尽，一篇篇、字字新。思君赋尽行云。三生梦，百岁身，空只有衰草荒坟。

　　黄德润【名天泽。仁和人。沈和甫同母弟。风流韫藉，不减于兄。幼年屑就簿书，郁郁不得志。后不获用，咄咄书空而已，然亦竟不归而终。公有乐府，播于人口，无贤愚皆称赏。】

　　一心似水道为邻，四体如春德润身。风流才调真英俊，轶前车、继后尘。漫苍天委任斯人。岐山凤，鲁甸麟，时有亨屯。

　　沈珙之【杭州人。天姿颖悟，文质彬彬，然性不仰俯，故不愿仕。所编乐府甚多。老而无后，病无所归，存父馆于家而卒，尽礼殡送之，亦有友朋之义也。】

　　掀髯得句细推敲，举笔为文善解嘲。天生才艺藏怀抱，叹玉石相混淆，更多逢世事碻■〈石爻〉。蜂为市，燕有巢，吊夕阳几度荒郊。

　　赵君卿【名良弼。东平人。与余同里闬，同师邓善之、曹克明二先生，于省府同笔砚。公讨论经史，酬唱诗文，及乐章小曲、隐语传奇，无不究意。所编《梨花雨》，其词甚丽。能楷书，善丹青，但以末技，故不备録云。】

　　闲中展手刻新词，醉后挥毫写旧诗，两般总是龙蛇字。不风流、难会此，更文才夙世天姿。感夜雨同窗梦，叹秋风两鬓丝，住人间能有多时？
　　春夜梨花雨

　　陈彦实【名无妄。东平人。性质沉重，事不苟简。与人寡合，人亦难之。公于乐府、隐语无不用心。衢州务官升浙东宪吏，调福建道。天历间卒，其弟彦文殡葬之。乐府甚多，惜不得其传。】

　　府垣岁月露忠肝，宪幕冰霜岂汗颜。何其薏苡生谗间，自甘心、愿就闲。转回头梦入槐南。后会何时再，英魂甚日还，望东南翘首三山。

　　康弘道【名毅。建康人。因周仲彬与之会，即叙平生欢。时出一二旧作，皆不凡俗。〔仙吕?赚煞〕有曰：『因王魁浅情，将桂英薄幸，致令泼烟花不重俏书生。』发越新奇，皆非蹈袭。公能书字，善行文。不幸早卒。题伍王庙壁有和〔折桂令〕一曲，为人称赏。及有絶句云：『浩浩凌云志，巍巍报国心。忠魂与潮汐，万古不销沉。』其感慨激烈，徒增怅怅。噫！天之生物也，财成辅相以左右民，何其如是偏戾也！犹有所感者，良以此夫！】

　　人间未得注金瓯，天上先教记玉楼。恨穹苍不与斯文寿，未成名、土一丘，叹平生壮志难酬。朝还暮，春又秋，为思君泪满鹴裘。

　　睢景臣【后字景贤。自维扬来杭，余与之识。心性聪明，嗜音律。维扬诸公俱作《高祖还乡》套数，公〔哨遍〕制作新奇，诸公者皆出其下。又有〔南吕〕《题情》云：『人归燕子楼，帐冷鸳央锦，酒空鹦鹉盏，钗断凤皇金。』亦为工巧，人所不及也。】

　　吟髭捻断为诗魔，醉眼慵开被酒酡。半生才便作三闾些，叹翻成《薤露歌》。等闲间鬓发成皤。功名事，岁月过，又待如何？
　　牡丹记【莺莺牡丹记】
　　千里投人
　　屈原投江【楚大夫屈原投江】

　　吴中立【名本。杭州人。天资明敏，好为词章、隐语，乐府有《本道斋小藁》及诗谜数十篇。以贫病不禄而终。】

　　语言辩利扫千兵，心性聪明悮半生。莱芜穷又染维摩病，想天公、忒世情，使英雄遗恨难平。寒泉净，碧草馨，为发幽冥。

　　周仲彬【名文质。先建德人。体貌清癯，学问该博，资性工巧，文笔新奇。家世儒门。善丹青，能歌舞，明曲调，谐音律。性尚豪侠，好事爱客。余与之交二十余年，未尝跬步离也。抱病五月，虽医足踵门，而无瞑眩之药，遂卒。呜呼，惜哉！余编此集，公及见，赘其姓名于未死鬼之列。尝与论及亡友，未尝不握手痛惋，而公亦中年而卒，则余辈衰老萎惫者，又何以久于世也。噫！往者不可追，来者不可期，此余深有感于公也。】

　　丹墀未叩玉楼宣，黄土应埋白骨冤。羊肠曲折云千变，料人生、亦惘然，叹孤坟落日寒烟。竹下泉声细，梅边月影圆，因思君歌舞十全。
　　杜韦娘
　　苏武还朝【持汉节苏武还朝】
　　教女兵【孙武子教女兵】
　　唐庄宗【戏谏唐庄宗】

</div>
    <div class="pagination">
<a href="录鬼簿_page7.html">上一页</a><span>...</span><a href="录鬼簿_page3.html">3</a><a href="录鬼簿_page4.html">4</a><a href="录鬼簿_page5.html">5</a><a href="录鬼簿_page6.html">6</a><a href="录鬼簿_page7.html">7</a><span class="current-page">8</span><a href="录鬼簿_page9.html">9</a><a href="录鬼簿_page10.html">10</a><a href="录鬼簿_page11.html">11</a><a href="录鬼簿_page12.html">12</a><a href="录鬼簿_page13.html">13</a><span>...</span><a href="录鬼簿_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
