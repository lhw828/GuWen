<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 113 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 113 页/共 133 页
  </h1>
  <div class="content">
   策钗上声　白巴埋切　桯音形　载上声　弭音米　酾音筛
　　题目　两军师隔江斗智　
　　正名　刘玄德巧合良缘
　　两军师隔江斗智杂剧终

《元曲选》　孟德耀举案齐眉杂剧　（明）臧晋叔 编
 　　孟德耀举案齐眉杂剧　　（元）无名氏 撰
　　●孟德耀举案齐眉杂剧目录
 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　梁伯鸾甘贫守志　正名　孟德耀举案齐眉 
　　第一折
　　〔外扮孟府尹同老旦王夫人领家僮上诗云〕白发刁骚两鬓侵。老来灰却少年心。不思再请皇家俸。但得身安抵万金。老夫姓孟。双名从叔。祖居汴梁扶沟县人氏。嫡亲的三口儿家属。老夫人王氏。所生一女。名曰孟光。小字德耀。老夫幼年间曾为府尹之职。因年迈告了致仕。闲居已数年矣。老夫有个同堂故友梁公弼。曾与他指腹成亲。他所生一男乃是梁鸿。不想公弼夫妻早都下世去了。如今梁鸿学成满腹文章。争奈身贫如洗。沿门题笔为生。我待将这门亲事悔了来。则道我忘却前言。我待要将女儿聘与他来。他一身也养治不过。若是俺女儿过门之后。那里受的这般苦楚。老夫人。似此如之奈何也。〔夫人云〕老相公也。还再做个商议。〔孟云〕老夫人。如今此处有个张小员外。是巨富的财主。又有一个马良甫。是官员家舍人。久已后也是为官的。如今就请将梁鸿来。着他三人都到俺前厅上。设一酒席管待他。放下斑竹帘儿来。请小姐在帘儿里边。看他三个人。随小姐心中自选一个。他久已后也不怨的我两口儿。你可意下如何。〔夫人云〕老相公主的是。〔下〕〔孟云〕下次小的每。一壁厢着人请张小员外。马舍人。和梁秀才来者。若到时。报复我家知道。〔家僮云〕理会的。〔二净扮张小员外马舍上张诗云〕他是舍人马良甫。我是豪家张员外。一气吃缾泥头酒。则嚼肉鲊不吃菜。自家张小员外便是。这个是我表弟马良甫。孟相公家请俺二人。不知有甚事。须索走一遭去。可早来到也。门上的报复去。道请的客来了也。〔家僮报科〕〔孟云〕道有请。〔家僮云〕请进去。〔做见科〕〔张云〕老酱棚。呼唤俺两人。有何说话。若是有酒。快拏出来。打三锺。〔孟云〕二位且少待。请梁鸿去了。这早晚敢待来也。〔末扮梁鸿上诗云〕三十男儿未济时。腹中晓尽万言诗。一朝若遂风雷志。敢折蟾宫第一枝。小生姓梁名鸿。字伯鸾。有父母在日。多蒙严教。学成满腹文章。未曾进取功名。俺父亲当初曾与孟府尹家指腹成亲。自从父母弃世之后。小生累次使人说亲去。他见小生一贫如洗。坚意不肯。今日使人来请。不知为何。须索走一遭去。门上人报复去。道有梁鸿来了也。〔家僮报见科〕〔梁鸿云〕老相公。呼唤小生。有何见谕。〔孟云〕请坐。下次小的每。抬上果桌来者。〔家僮做抬果桌科〕〔孟低声分付云〕一壁厢行酒。一壁厢转报绣房中。请将小姐出来。〔家僮云〕理会的。〔正旦扮孟光领梅香上云〕妾身孟光是也。正在绣房中做针指。父亲母亲在前厅上呼唤。不知甚事。须索见来。〔梅香云〕小姐。你还不知道。如今老相公见小姐成人长大。未曾招嫁。前厅上请下三个客人。一个是财主张小员外。一个是官宧家舍人马良甫。一个是穷秀才唤做甚么梁鸿。着小姐三人里面自选某偶。相招一个姐夫。小姐。你便喜欢。则是梅香苦恼。〔正旦云〕莫不是指腹成亲的梁秀才么。〔梅香云〕不知是不是。有那穷的。不似他穷的怕人。小姐。则拣那富贵的招一个。又为人。又受用。〔正旦云〕梅香。你说差了也。〔梅香云〕小姐。我可怎生说的差了。〔正旦做叹科云〕梅香。你看这暮春天道。好生困人也呵。〔唱〕
　　【仙吕点绛唇】你看这春满皇都。落花无数。飘香雨。蝶翅蜂须。犹兀自留春住。
　　〔梅香云〕小姐。这三春天气。莺慵燕懒。蝶困蜂忙。我心中只想一觉儿睡。可是怎么说那。〔正旦唱〕
　　【混江龙】恰离了兰堂深处。倩东风扶策我这困身躯。懒设设梳云掠月。意迟迟傅粉施朱。你道是春睡不禁啼鸟唤。我则待日长偷看古。人书。〔梅香云〕老相公唤哩。你也梳妆打扮些儿波。〔正旦唱〕我这里荡香尘忙把扇儿遮踏残红软衬着鞋儿去。再提掇绮罗衣袂。重整顿珠翠冠梳。
　　〔梅香云〕我梅香看来。小姐则不要嫁那穷秀才好。〔正旦唱〕
　　【油葫芦】这须是五百年前天对付。〔梅香云〕这也只凭你自家主意。有什么天缘在那里。〔正旦唱〕怎教咱自做主。〔云〕这三人里面。〔唱〕除梁鸿都是些小人儒。〔梅香云〕小姐。你差了也。这梁鸿穷的怕人子哩。〔正旦唱〕你道他现贫穷合受贫穷苦。他有文章怕没文章福。〔梅香云〕那文章是肚里的东西。你怎么就看的出。〔正旦唱〕常言道贤者自贤。愚者自愚。就似那熏莸般各别难同处。怎比你有眼却无珠。
　　〔梅香云〕世间多少穷秀才。穷了这一世。不能发迹。你要嫁他。好不颓气也。〔正旦唱〕
　　【天下乐】哎。屈沉杀三尺龙泉万卷书。何也波如。非浪语。便道是秀才每秀而不实有矣夫。想皇天既与他十分才。也注还他一分禄。包的个上青云平步取。
　　〔梅香报科云〕老相公。小姐来了也。〔孟云〕着老夫人陪小姐在帘儿里边看去。你就问他一个端的。〔梅香云〕理会的。〔做请夫人科〕〔夫人云〕孩儿。你帘儿里边看去。你父亲请的三位客来。一个是官员。一个是财主。一个是穷秀才。在俺厅上饮酒。任从你意下招选一个。〔正旦云〕母亲。您孩儿只嫁那穷秀才。〔夫人云〕嗨。孩儿不肯嫁官员财主。只要嫁那穷秀才。老相公。你可枉着了也。〔孟云〕二位舍人。蔬食薄味。管待不周。且请回宅去。后会有期。〔张云〕老官儿。你请俺吃酒。酒又不醉。饭又不饱。就着俺起身。也等俺家吃个拦门锺儿去。〔马云〕君子略尝滋味。小人吃杀不饱。他既然支调咱家回去。早气出我个四句来了。〔诗云〕老孟是个真夹脑。酒不醉来食不饱。以后还有何人肯上门。看他做不的孟尝君一只脚。〔同下〕〔孟云〕他二人去了也。梁秀才。你暂且回避者。〔梁鸿云〕小生告退。〔下〕〔孟云〕梅香。唤小姐来。老夫亲自问他。〔正旦见科〕〔孟云〕孩儿也。这官员财主秀才。你可要嫁那一个。〔正旦云〕父亲。你孩儿只嫁那秀才。〔孟云〕则他便是梁鸿。每日在长街市上题笔为生的。怎比那两个是官员财主。你嫁了他。也得受用哩。〔正旦云〕父亲。秀才是草里旛竿。放倒低如人。立起高如人。便嫁他也不误了孩儿也。〔唱〕
　　【村里迓鼓】咱为人且贫且富。为官的一荣一辱。〔孟云〕做官的有什么辱来。〔正旦唱〕他请的是皇家俸禄。又科敛军民钱物。直等待削了官职。卖了田地。散了奴仆。那时节方悔道不知止足。
　　〔孟云〕那梁鸿是个穷秀才。几能勾发达日子。你苦苦要嫁他怎的。〔正旦唱〕
　　【元和令】你道他一介儒。消不的千锺粟。料应来尽世里困穷途。嫁他时空受苦。有一日万言长策献銮舆。纔信他是真丈夫。
　　〔孟云〕他的文章。我也见过他的。如今是这个模样。到老也不得长进了。〔正旦唱〕
　　【上马娇】这的是时命乖。非是他文学疎。须知道天不负诗书。则看渭水边吕望将文王遇。哎。怎笑的霜雪也白头颅。
　　〔孟云〕这马家的是官宧。张家是财主。比梁鸿差得多哩。〔正旦云〕父亲。〔唱〕
　　【胜葫芦】这都是荫庇骄奢泼赖徒。打扮出谎规模。睁眼苫眉捻鬓须。带包巾一顶。系环绦一付。怎知他不识字一丁无。
　　〔孟云〕那张小员外便也罢了。这马舍的官是他荷包儿里盛着的。嫁他有甚么不好。〔正旦唱〕
　　【幺篇】哎。兀的是豹子峨冠士大夫。何必更称誉。也非我女孩儿在爷娘行敢抵触。富时节将亲偏许。贫时节把亲偏阻。可不道君子断其初。
　　〔孟云〕这妮子既然要嫁梁鸿。我如今只问他。要两件宝贝。有便嫁他。〔正旦云〕父亲。可是那两件宝贝。〔孟云〕我要那带秋色羊脂玉。赛明月照夜珠。〔正旦唱〕
　　【后庭花】他是个守青毡一腐儒。捱黄虀忍饿夫。那里取带秋色羊脂玉。赛明月照夜珠。父亲阿你坏风俗。枉了你清廉名目。你断别人家不是处。下财钱要等足。少分文不放出。敢如何违法度。
　　〔孟云〕可不道在家从父那。〔正旦唱〕
　　【柳叶儿】我如今在家从父。枉教那穷书生一世孤独。他家寒冷落无他物。每日沿门儿题诗句。投至的攒下些须。〔带云〕父亲。你则想波。〔唱〕那秀才少不的搜索尽者也之乎。
　　〔孟云〕我着你嫁一个官员财主。你坚意不肯。则嫁梁鸿。久已后受苦。休得怨我也。〔正旦唱〕
　　【赚煞】他富则富富不中我志诚心。这秀才穷则穷穷不辱我姻缘簿。我若是合快乐不遭受苦。若是我合受苦强寻一个荣贵处。也只怕无福消除。教人道这乔男女。则是些牛马襟裾。〔孟云〕孩儿也。有钱的好。〔正旦唱〕父亲你原来不敬书生敬财主。我又不曾临邛县驾车。他又不曾升仙桥题柱。早学那卓文君拟定嫁相如。〔同梅香下〕
　　〔孟云〕老夫人。这事本已有约在先。况兼孩儿又执意定要嫁他。也是他的缘分了。明日是个好日辰。将梁鸿招过门罢。〔夫人云〕老相公主的是。〔孟云〕下次小的每。后花园中打扫书房干凈。待梁鸿成亲之后。就着他攻书。单则梅香送饭。再休着小姐与他对面。久已后老夫自有个主意。〔诗云〕孩儿忒滞泥。不必再沉吟。待他得志后。方显老夫心。〔同下〕
　　〔音释〕
　　长音掌　慵音虫　禁平声　重平声　福音府　莸音由　禄音路　辱如去声　物音务　仆邦模切　足臧取切　粟须上声　应平声　苫声占切　捻尼蹇切　盛音呈　誉平声　触音楚　妮音尼　阿何哥切　俗词疽切　目音暮　出音杵　独东卢切　中去声　分去声　泥去声
　　第二折
　　〔梁鸿上云〕小生梁鸿。自从老相公招过门来。七日光景也。并不曾见小姐面皮。则着梅香供茶送饭。今日若来时。我做意恼怒。着几句言语。他必然去与小姐说知。那小姐是读书的人。难道不来见我。梅香这早晚敢待来也。〔正旦领梅香上云〕妾身孟光。自从俺父亲将梁秀才招赘入门。七日光景。并不曾见面。今日父亲母亲不在家。梅香。我和你书房中探望梁秀才去来。〔梅香云〕小姐。老相公知道。则怕不中么。〔正旦云〕若知道呵。有我哩。不妨事。〔梅香云〕这等。我随着小姐去来。〔正旦唱〕
　　【正宫端正好】又不是卓文君抚琴悲。又不是秦弄玉吹箫恨。为甚些家务事晓夜伤神。则为俺不峥嵘女壻相招进。可着我怎打迭闲愁闷。
　　〔云〕我也听的有人说我哩。〔梅香云〕说小姐甚的来。〔正旦唱〕
　　【滚绣球】人都道孟德耀有议论。梁秀才甚气愤。这其间又不是女孩儿暗传芳讯。父亲呵。你瞒人怎瞒过空里灵神。道当初许了的亲。他不曾来谢肯。因此上无主意的爹娘失信。依着他则待要别选高门。依着我宁可乱铺着云鬓为贫妇。怎肯巧画蛾眉别嫁人。燕尔新婚。
　　〔云〕可早来到书房门首也。梅香。你过去。看他说甚么。〔梅香做见科云〕姐夫。〔梁鸿做恼科〕〔梅香出门云〕小姐。姐夫不言语。他好生的恼怒。不知为何。〔正旦云〕待我自过去咱。〔做见科云〕秀才。你过门七日。谁与你递茶送饭那。〔梁鸿做不语科〕〔正旦云〕我早猜着你了也。〔唱〕
　　【笑歌赏】莫不是老嬷嬷欠供待的勤。莫不是小梅香有些的言词蠢。莫不是太夫人不曾与你相通问。莫不是妾身行做甚的多回避。莫不是老相公近新来有什么别处分。你你你只管里这等不邓邓含嗔忿。
　　〔梁鸿背叹科云〕早知如此挂人心。悔不当初莫相识。〔正旦唱〕
　　【醉春风】你悔则悔咱须是百年恩。你恼则恼咱须是两意肯。又不曾强逼你结了婚姻。我当初将你来尽。尽。又不曾五载十年。止不过三朝两日。便恁般万愁千恨。
　　〔云〕秀才。你不言语。我下跪问你咱。〔做跪科云〕秀才。过门七日矣。妾问不答一言。莫非责妾之罪乎。〔梁鸿云〕岂不闻素富贵行乎富贵。素贫贱行乎贫贱。我观尔非梁鸿之匹。你头戴珠翠。面施朱粉。身穿锦绣。恰似夫人一般。你试看我身上褴褛。衣服破碎。怎与你相称。依着我呵。去了衣服头面。穿戴布袄荆钗。那其间方纔与你成其夫妇也。〔正旦云〕我则道为甚么来。这东西我已备之久矣。自今与你改换了衣服。则便了也。〔梁鸿云〕若改了妆。换了衣。这纔是梁鸿之匹。〔正旦换妆科唱〕
　　【石榴花】往常时画堂娇惯数年春。锦绣四时新。凌波罗袜不生尘〔梅香云〕小姐。这个是什么打扮。你当初嫁那富贵的。可不好来。〔正旦唱〕暗想着当初二人调弄精神。他指望官员财主咱须顺。岂知我甘心的则嫁寒门。〔梁鸿云〕似小生这等衣衫褴褛。只怕你也心困哩。〔正旦唱〕你是我亲男儿岂怨身贫困。〔梁鸿云〕小姐。你当初何不嫁那富贵的来。〔正旦唱〕我怎肯将颜色嫁他人。
　　【斗鹌鹑】重整顿布袄荆钗。收拾起娇红腻粉。〔梁鸿云〕小生这几日好生伤感也。〔正旦唱〕你道是往日堪怜。到今日更亲。可不道一夜夫妻百夜恩。我见你便忒认真。须是在夫妇行殷勤。也要去爷娘行孝顺。
　　〔孟暗上云〕隔墙须有耳。窗外岂无人。这小贱人无礼。瞒着老夫。引着梅香去书房中看梁鸿去了。兀的不气杀老夫也。我到那里就将他二人赶出去者。〔做见科云〕好大胆的小贱人也。〔正旦唱〕
　　【上小楼】又不是挑牙料唇。只待要寻争觅衅。〔孟云〕这小贱人辱没杀老夫也。〔正旦唱〕我有甚的败坏风俗。羞辱爷娘。玷累家门。你将这赤的金。白的银。饕餮都尽。又道是女孩儿背槽抛粪。
　　〔孟云〕你这等大胆。在我根前。还敢回话哩。〔正旦唱〕
　　【幺篇】这不是我言语村。须是你情性紧。我又不曾打骂家奴。欺负良人。抵触家尊。〔孟云〕小贱人将这头面衣服不穿不戴。可怎生这般打扮。〔正旦唱〕我收了这珠翠衣。锦绣裙。怕待饰蛾眉绿鬓。〔云〕父亲。我孩儿不敢说。你也想波。〔唱〕和他那破栏衫怎生随趁。
　　〔孟云〕兀的不气杀我也。〔正旦唱〕
　　【十二月】父亲呵。你既然恁般发狠。怎教我不要半语支分。这秀才书读万卷。有一日笔扫千军。他须是黄阁宰臣。休猜做白屋穷民。
　　〔孟云〕我看这穷秀才。一千年不得发迹的。女生外向。怎教我不着恼。〔正旦唱〕
　　【尧民歌】你道是儒人今世不如人。只合虀盐岁月自甘贫。直等待凤凰池上听丝纶。宫袍赐出绿罗新。青也波云。男儿一致身。父亲呵。那些时你可便休来认。
　　〔孟云〕则今日便与我赶将出去。〔正旦云〕父亲。多共少也与您孩儿些奁房断送波。〔孟云〕一文也无。你便出去。〔正旦云〕秀才。如今父亲将俺赶出门去。如之奈何。〔梁鸿云〕常言道好男不吃婚时饭。好女不穿嫁时衣。小姐放心。小生若出去呵。拚的觅些盘缠。便上朝求官应举去也。〔正旦唱〕
　　【耍孩儿】你看举头日远长安近。则把这读过的经书自温。当今天子重贤臣。大开着海也似的贤门。早遂了从龙从虎风云气。稳受些滋草滋花雨露恩。这是咱逢时运。父亲呵休错认做蛙鸣井底。鹤立鸡羣。
　　〔孟云〕我观那梁鸿。则当是蓬蒿草底尘土一般。〔正旦唱〕
　　【煞尾】你看他是蓬蒿草底尘。我觑他是麒麟阁上人。〔云〕则今日辞别了父亲出去。久以后不发迹。也不见父亲之面了。〔唱〕须有日御帘前高捧三台印。都省里安身正一品。〔同下〕
　　〔孟云〕他两个去了也。我想他此一去。必定往那皋伯通家庄儿上住。那秀才犹可。俺小姐富家生长的孩儿。如何受的这般苦楚。分付管家的嬷嬷。一日送三餐茶饭去。则与小姐食用。休要与梁鸿食用。久已后老夫自有个主意。嬷嬷那里。〔嬷嬷上云〕堂上一呼。阶下百诺。老身是孟老相公宅上嬷嬷的便是。老相公呼唤。须索见来。老相公。呼唤老身。有何分付。〔孟云〕我唤你来。不为别事。我今日将小姐和梁鸿两个都赶出去了。你近前来。可是恁般。〔做打耳喑科〕〔嬷嬷云〕理会的。老相公放心都在我身上。老相公。他两口儿此一去虽然有些儿怪你。只怕久已后谢你也是迟了。我将着这衣服宝钞鞍马。不敢久停久住。直到皋大公家庄儿上探望小姐。走一遭去来。〔下〕〔孟云〕嬷嬷去了也。正是眼观旌捷旗。耳听好消息。〔下〕
　　〔音释〕
　　行音杭　称去声　衅欣去声　饕音叨　餮汤也切　奁音廉
　　第三折
　　〔梁鸿同正旦上诗云〕一去孟从叔。来依皋伯通。将何度朝夕。且与作佣工。小生梁鸿。自从孟老相公赶将俺两口儿出来。到这皋大公庄儿上居住。俺两口儿与人家舂米为生。小姐。你如何受的这等苦楚也。〔正旦云〕秀才。你怎生这般说。岂不闻夫唱妇随也呵。〔唱〕
　　【越调斗鹌鹑】我本生长在仕女图中。到今日权充在佣工队里。刚备下布袄荆钗。又加着这一副苕菷簸箕。〔梁鸿云〕当初你不嫁我。可不好也。〔正旦云〕我嫁你也不为别。〔唱〕则为你书剑功能。因此上甘受这糟糠气息。我避不的人笑耻。人是非。〔梁鸿云〕你看咱住的这房舍么。〔正旦唱〕住的是灰不答的茅团。铺的是干忽剌的苇席。
　　【紫花儿序】恰捧着个破不剌椀内。呷了些淡不淡白粥。吃了几根儿哽支杀黄虀。〔嬷嬷上云〕老身是孟老相公家嬷嬷。今有小姐赶在皋大公庄儿上住。每日使梅香送饭。梅香与老相公说。有小姐高高的举案齐眉。伏侍秀才。老相公不信。今日着我送饭。就看他去。老相公暗暗的赍发他绵团袄一领。白银两锭。鞍马一副。则当是老身的。赠与他做盘缠。着他去求官。可早来到也。小姐在家么。〔梁鸿云〕小姐。门首有甚么人叫你哩。〔正旦云〕秀才。我试看去咱。〔唱〕若是别人来不须回避。怕只怕是俺爹妈皆知。他着你奋志夺魁。刬地在这里舂着粗粮筛着细米。问时节怎生支对。可不空着你七步文才。只这等是一世衣食。〔梁鸿下〕
　　〔嬷嬷云〕小姐万福。〔正旦云〕我道是谁。原来是嬷嬷。往常时梅香送饭。今日着嬷嬷来。〔嬷嬷云〕梅香不中用。我亲自送饭来。〔正旦云〕我与你说话。恐怕唾津儿喷在茶饭里。有失敬夫主之礼。我高高的举案齐眉。先着俺秀才食用者。〔嬷嬷云〕他有甚么高官重职。你怎生这般敬他那。〔正旦云〕岂不闻夫乃妇之天。嬷嬷。你道的差了也。〔唱〕
　　【金蕉叶】你道他有甚的高官重职。也须要承欢奉喜。虽不曾夫贵妻荣。我只知是男尊女卑。
　　〔嬷嬷云〕我看梁官人也是三十以外的人了。还是这般模样。几时能勾发迹也。〔正旦唱〕
　　【调笑令】你道他发迹。已无期。眼睁睁早虚过了三四十。〔嬷嬷云〕量他打甚不紧〔正旦唱〕你道他根前还讲甚尊卑礼。常言道是夫唱妇随。为甚那男儿死了咱挂孝衣。这消不的我举案齐眉。
　　〔嬷嬷云〕他便有甚聪明智慧在那里。你这般敬他。〔正旦唱〕
　　【秃厮儿】你道他无聪明智慧。折莫他便鲁坌愚痴。常言道嫁的鸡儿则索一处飞。与梁鸿既为妻。也波相宜。
　　〔嬷嬷云〕他每日家饭也无的吃哩。〔正旦唱〕
　　【圣药王】折莫他从早起。到晚夕。不得口安闲饭食与充饥。虽然是运不齐。他可也志不灰。只等待桃花浪暖蛰龙飞。平地一声雷。
　　〔嬷嬷云〕我闻得梁官人替人做佣工。每日舂米为生。这碓场在那里。待我去看一看。〔张小员外马舍上张云〕自小从来好耍笑。家中广有金银钞。兄弟唤做歪厮缠。则我叫做胡厮闹。自家张小员外的便是。这个是马良甫。俺两个打听的孟光被他父亲赶将出来。在皋大公庄儿上住。与人家佣工舂米为生。俺如今故意的到他那里。调戏他一番。有何不可。〔做见科云〕我道是谁。原来是孟光小姐。来来来。你与我舂些米儿。舂了米。糠皮儿都是你的。你与我多舂几遍儿。〔正旦云〕你看这厮甚么道理。兀那厮。你听者。〔唱〕
　　【鬼三台】咱与你甚班辈。自来不相会。走将来磕牙料嘴。〔张云〕兄弟。你看这女人。他这般受苦。倒说咱磕牙料嘴。〔正旦唱〕陪着笑卖查梨。〔马云〕小姐。你嫁了我时。比别人不强多着哩。〔正旦唱〕调弄他舌巧口疾。这厮村的来恁般村性格。俺穷则穷不曾折了志气。〔张云〕小姐。你当初嫁了俺呀。可不好那。〔正旦唱〕只管里故意干乔。〔张做扯正旦衣服科云〕小姐。向前来。我和你说一句话儿咱。〔正旦推科唱〕去波。你歪缠些怎的。
　　〔张做跌出起踢门科云〕你久以后是打莲花落的相识。〔马云〕咱两个去罢。你便跌了一交。也落的他亲手推这一推。俺又不曾言语。倒吃他一场花白。〔诗云〕我两个有钱有钞。天生来又波又俏。斗孟光不得便宜。空惹他傍人一笑。〔下〕〔梁鸿上云〕小姐。你为什么大惊小怪的。〔正旦云〕可不悔气。被那两个泼男女羞辱了一场。〔唱〕
　　【麻郎儿】我穷则穷是秀才的妻室。你穷则穷是府尹的门楣。那些儿输与这两个泼皮。白白的可干受了一场恶气。
　　〔梁鸿云〕小姐。这样人理他则甚。〔正旦唱〕
　　【幺篇】想起。就里。事体。〔带云〕我待和他计较来。〔唱〕与这厮争甚么闲是闲非。〔带云〕我待不计较来。〔唱〕我又做不的那没羞没耻。哎哟天阿。怎生家博得个一科一第。
　　〔嬷嬷云〕既然如此。怎不教梁官人上朝进取功名去来。若得一官半职。也不受人这等羞辱。〔正旦云〕嬷嬷。你怕说的不是。但我三餐粥饭尚不能勾完全。这一路盘缠出在那里。不知嬷嬷平日可曾趱下的些私房。不论多少。赍发与秀才前去。此恩异时必当重报也。〔唱〕
　　【络丝娘】但得你肯赍发到皇都帝里。我怎敢便忘了你这深恩大德。直将你一倍加增做十倍。也还表不的我相酬之意。
　　〔嬷嬷虚下取砌末上科云〕小姐。老身无甚么馈送。止有这绵团袄一领。白银两锭。鞍马一副。你官人此去。若得了官时。休忘了老身也。〔诗云〕堪叹梁鸿彻骨贫。今朝远践洛阳尘。会须金榜标名姓。始信儒冠不误人。〔下〕〔正旦云〕嬷嬷去了也。亏他送与俺偌多东西。秀才。你则着志者〔梁鸿云〕小姐放心。若到帝都阙下。小生必然为官也。〔正旦唱〕
　　【收尾】只愿的丹墀早把千言对。施展你男儿壮气。休得要做了无名金榜不回归。空教我斜倚定柴门盼望着你。〔下〕
　　〔梁鸿云〕多谢嬷嬷。赍助了鞍马盘缠。则今日好日辰。上朝取应。走一遭去。〔诗云〕昔作五噫歌。今成万言策谁知涤器人。即是题桥客。〔下〕
　　〔音释〕
　　佣音庸　簸音播　息丧挤切　剌音辣　席星西切　食绳知切　职张耻切　迹将洗切　十绳知切　坌滂闷切　夕星西切　蛰音辄　碓音对　疾精妻切　便平声　室伤以切　德当美切
　　第四折
　　〔孟上云〕老夫孟从叔是也。自从赶我女孩儿和梁鸿出门以来。便好道木不钻不透。人不激不发。果然那梁鸿上朝取应。一举状元及第。除授本处县令。老夫如今牵羊担酒。与孩儿庆喜。走一遭去来。〔下〕〔梁鸿冠带引祗从上诗云〕去日曾携一束书。归来玉带挂金鱼。文章未必能如此。多是家门积庆余。小官梁鸿是也。到于帝都阙下。一举状元及第。除授扶沟县县令之职。今早到任已毕。将的这驷马高车。着祗从人取夫人去了。这早晚敢待来也。〔正旦引梅香祗从上云〕我孟光谁想有今日也呵。〔唱〕
  </div>
  <div class="pagination">
   <a href="元曲选_page112.html">
    上一页
   </a>
   <span>
    ...
   </span>
   <a href="元曲选_page108.html">
    108
   </a>
   <a href="元曲选_page109.html">
    109
   </a>
   <a href="元曲选_page110.html">
    110
   </a>
   <a href="元曲选_page111.html">
    111
   </a>
   <a href="元曲选_page112.html">
    112
   </a>
   <span class="current-page">
    113
   </span>
   <a href="元曲选_page114.html">
    114
   </a>
   <a href="元曲选_page115.html">
    115
   </a>
   <a href="元曲选_page116.html">
    116
   </a>
   <a href="元曲选_page117.html">
    117
   </a>
   <a href="元曲选_page118.html">
    118
   </a>
   <span>
    ...
   </span>
   <a href="元曲选_page114.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
