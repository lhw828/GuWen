<!DOCTYPE html>
<html>
<head>
    <meta charset="UTF-8">
    <title>山歌 - 第 3 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山歌 - 第 3 页/共 8 页</h1>
    <div class="content">　　伫立香亭。朱栏外。残红片片魂无定。
　　清香迷燕雀。栏麝醉流莺。
　　风细细。雨星星。春欲老。蝶无情。
　　想当初是锦帐风流。到如今做了那断雨残云。
　　凄凄月又明。烟漠漠。漏沉沉。灯已灭。梦难成。
　　似这等一刻千金。玉人儿你在何处里吹笙。
　　（叠）
　　悔当初。不该误入桃源佳境。
　　（叠）
　　风轻帘栊静风轻帘栊静。点染苍苔尽落红。
　　画阁中。莺声唤醒佳人梦。
　　窗前晓妆罢。款步上春亭。
　　动人情。轻摇彩扇。赶散黄莺。
　　恨他成双奴孤零。喘吁吁。
　　汗落香肩。软怯怯。把雕栏斜凭。又听得卖花声。
　　猛想起昔日奴对镜。郎傍妆台画双峰。
　　到如今花郎虽在夫不在。教奴戴花有何心。
　　哎。花郎。空教你在墙儿外。连唤了数声。
　　（叠）
　　引的我凄凉转增。无语恨薄幸。
　　（叠）离别时离别时。落红满地。到而今。北雁南飞。央宾鸿。有封书信烦你寄。他住在白云深山红树里。流水小桥略向西。一派杨柳堤。紫竹苍松。斜对柴扉。（叠）那就是薄幸人的书斋内。
　　（叠）
　　听残玉漏听残玉漏。辗转动人。愁苦凄凉。怕的是黄昏后独对银灯。暗数更筹。奴比作。（叠）墙内的花儿。潘郎比作墙外的游蜂。花心未采。来来往往。采去了花心。飘然儿不回。就是这等丢人。
　　（叠）
　　天呀。我把玉簪敲断凤凰头。平白的将人丢。要说来就说来。要说是不来就说是不来。哄奴家怎的。耍奴家怎的了。潘郎你看这般样时候。月儿这不转过了西楼。（叠）这事儿反落在他人后。
　　（叠）
　　花蝴蝶身靠妆台手托腮。思量情意得场呆。姐道郎呀。你好像后园中一个花蝴蝶。采子花心便弗来。郎道姐儿呀。我也弗是采子花心便弗来。南边咦有一枝开。我今正是花蝴蝶。处处花开等我来。
　　［同眠］
　　昨夜同郎一处眠。吃渠掀开锦被捉我脚朝天。小阿奴奴做子深水里蚂蝗只捉腰来扭。情哥郎好似边江船阁浅只捉后艄掮。
　　［诈困］
　　胧胧困觉我郎来。假做番身仰转来。郎做子急水里蚂蝗只捉腰来倒下去。姐做子船底下冰排叠起来。
　　［又］
　　姐儿做势打呼屠。凭郎君伸手满身扑。情哥郎好像穷老人个头巾只一顶。小阿姐儿再像牛奶奶洗浴满身酥。
　　［五更头］
　　姐听情哥郎正在床上喽喽。忽然鸡叫咦是五更头。世上官员只有钦天监第一无见识。你做闰年闰月那了正弗闰子介个五更头。已用挂枝词矣。戴章甫云不妨并美存之。
　　［弗还拳］
　　昨夜同郎醉后眠。一言不合就捉我个鬓来。吃渠骂子吃渠打。意郎君好处只是弗还拳。得此大贤德夫人。
　　［床沿上］
　　姐儿床沿上坐呆呆。吃郎君好像半片鱼头只一腮。六月里走马阵头雨那了能个易得过。纲见鱼来便撒开。平时之厌物。仓卒之宝器。
　　［困得来］
　　弗贪吃着弗贪财。且喜我里情郎困得来。衬里布衫那了能着肉。早蚕蛾贴紧子弗分开。
　　［专心］
　　姐儿弗会缝联弗补针。单单只会结私情。姐道郎呀。小阿奴奴弗是真当弗会做生活。只为情郎怕分子心。
　　［诉］
　　日里思量夜里情。扯住情哥诉弗清。失落了金环常忆耳。我是满头珠翠别无银。
　　［奢遮］
　　结识个姐儿忒奢遮。听渠咦讨荷包咦讨鞋。姐道郎呀。你五月端午先挂子荷包去。九月重阳来着鞋。自有真趣。
　　［送瓜子］
　　瓜子尖尖壳里藏。姐儿剥白送情郎。姐道郎呀。瓜仁上个滋味便是介。小阿奴奴舌尖上香甜仔细尝。
　　［唱］
　　姐儿唱只银绞丝。情哥郎也唱只挂枝儿。郎要姐儿弗住介绞。姐要情郎弗住介枝。
　　［隔］
　　结识私情隔条浜。湾湾走转两三更。小阿奴奴要拔只金钗银钗造条私情路。咦怕私情弗久长。
　　［又］
　　结识私情隔躲墙。两边有意弗同床。姐道郎呀。只有铁枪磨针那得针变子枪。拨来小阿奴奴半夜三更掘开子墙。
　　［又］
　　结识私情隔条街。常堂堂伸手摸奶奶。路上行人弗好看。索性搬来合子家。结识私情隔条街。又抢米了又担柴。朝担暮担担弗了。一性搬来合子家。亦可。
　　［长情］
　　结识私情须要结识长久好私情。买肉须买坐豚精。摸奶要摸蒸饼奶。亲嘴须亲红嘴唇。
　　［又］
　　恩爱私情勿论年。好像春三二月轮阵个扬花到处绵。郎道姐儿呀。长江里抛子铁球我听你滚到底。姐道郎呀。隔夜汤团我听你也是宿水圆。
　　［又］
　　结识私情难起头。起了头来难罢休。我听你镜子做个枕头明明的里介困，没要窃盗无油暗里偷。
　　（卷二私情四句）

　　［怨旷］
　　天上星多月弗多。世间多少弗调和。你看二八姐儿缩脚困。二十郎君无老婆。
　　［又］
　　小阿姐儿无丈夫。二十后生无家婆。好似学堂门相对子箍桶匠。一边读字一边箍。
　　［无老婆］
　　别人笑我无老婆。你弗得知我破饭箩淘米外头多。好像深山里野鸡随路宿。老鸦无窠到有窠。一云。别人笑我无老婆。破箩淘米外头多。未到黄昏弗敢走。间边拽拽个边拖。更可笑。
　　［一边爱］
　　郎爱子姐哩姐弗爱个郎。单相思几时得成双。郎道姐呀。你做着弗着做个大人情，放我在脚跟头困介夜。情愿拨来你千憎万厌到大天光。只要我爱他。那要他爱我。我爱我受用。他爱受用我。
　　［又］
　　郎弗爱子姐哩姐爱子郎。单相思几时得成双。小阿奴奴拚得个老面皮听渠沟勾搭句话。若得渠答应之时好上桩。
　　［交易］
　　郎爱子姐哩姐咦爱子郎。偷情弗敢明当当。姐有亲夫郎有眷。何弗做场交易各成双。这场交易。谁做中人。
　　［冷］
　　姐道郎呀。我当初结识你哈里好像宝和珍。那间那了你冷如冰。我好像裱褙店里个蛀虫，吃子别人多少画。新妆塑个天尊受子多少金。
　　郎道姐儿呀。我当初结识你哈里真当宝和珍。那间果系冷如冰。吃你好像煎退个药查栏路倒。月里个孩童弗拣人。
　　上二句。或云。当初捉你扇面上贴金金上金。那间搭你水面上结冰冰上冰。亦佳。一云。姐道郎呀。我当初结识你指望心对心。罗得知是黄梅天水发一时浑。你是暗信里潮来捉弗得多呵淮。夏天雨落隔田晴。亦可。
　　［盘问］
　　姐儿说话弗到家。吃郎君盘问只捉指头牙。姐道郎呀。我是铅弹打人铳口出。小囝儿家踏水暂时车。隙一鸡死子一鸡呜。罗见无鸡困杀子人。你情愿充军旗下立。小阿奴奴弗来搭强求人。
　　［拆帐］
　　浪搭私情三四春。一场吃醋走进子是非门。姐道郎呀。过子八月半重阳蚊子口开花，我听你拆帐罢。叫化和尚口里念个耍正经。
　　［弗到头］
　　结识私情弗到头。扯破情书便罢休。百脚旗上火发竿着子。有壶无箭咋来投。
　　［做身分］
　　千言万语齐丢开。教你来时只是弗肯来。搭烂子黄葱我个心还在。那了有你介个做身懒分臭天灾。
　　［重往来］
　　言三语四说弗开。弗如关子大门床上来。拥被破子绣球放子个口气。新砌街儿重往来。
　　［送郎］
　　送郎出去并肩行。娘房前灯火亮瞪瞪。解开袄子遮郎过。两人并做子一人行。
　　送郎送到灶跟头。吃郎踢动子火叉头。娘道丫头耍个响，小阿奴奴回言道灯台落地狗偷油。
　　送郎送到屋檐头。吃郎踢动子石砖头。娘道丫头耍个响，小阿奴奴回言道是蛇盘蛤落洋沟。
　　姐送情哥到半场。门前狗咬两三声。小阿奴奴玉手亲抱住子金丝狗。莫咬子我情哥惊觉子娘。
　　［别］
　　别子情郎送上桥。两边眼泪落珠抛。当初指望杭州陌纸合一块。那间拆散子黄钱各自飘。
　　［又］
　　滔滔风急浪潮天。情哥郎扳椿要开舡。挟绢做裙郎无幅。屋檐头种菜姐无园。
</div>
    <div class="pagination">
<a href="山歌_page2.html">上一页</a><a href="山歌.html">1</a><a href="山歌_page2.html">2</a><span class="current-page">3</span><a href="山歌_page4.html">4</a><a href="山歌_page5.html">5</a><a href="山歌_page6.html">6</a><a href="山歌_page7.html">7</a><a href="山歌_page8.html">8</a><a href="山歌_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
