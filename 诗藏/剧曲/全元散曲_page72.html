<!DOCTYPE html>
<html>
<head>
    <meta charset="UTF-8">
    <title>全元散曲 - 第 72 页/共 116 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元散曲 - 第 72 页/共 116 页</h1>
    <div class="content">　　△半月泉
　　凿透林间山溜，平分天上中秋，菱花分破印寒流。沁梅疏影缺，攀桂片云愁，待团圆掬在手。
　　△道院
　　一榻白云竹径，半窗明月松声，红尘无处是篷瀛。青猿藏火枣，黑虎听《黄庭》，山人参内景。
　　【中吕】普天乐
　　△吴江八景
　　△垂虹夜月
　　玉华寒，冰壶冻。云间玉免，水面苍龙。酒一樽，琴三弄。唤起凌波仙人梦，倚阑干满面天风。楼台远近，乾坤表里，江汉西东。
　　△太湖春波
　　碧琼纹，玻璃。离情汲汲，潭影悠悠。古渡头，长桥右。一片青风吹皱，洗桃花昨夜新愁。浮沉锦鳞，高低紫燕，远近白鸥。
　　△龙庙甘泉
　　养萍实，分桃浪。源通虎跑，味胜蜂糖。可煮茶，堪供酿。第四桥边冰轮上，浸一泓碧玉流香。香消酒容，芳腴齿牙，冷渗诗肠。
　　△洞庭白云
　　变阴晴，乘鸾凤。西山暮色，东岳奇峰。可自怡，难持送。舒卷无心为时用，庆风雷际会从龙。襄王梦里，高僧屋内，彦敬图中。
　　△前村远帆
　　远村西，夕阳外。倒悬一片，瀑布飞来。万里程，三州界。走羽流星迎风快，把湖光山色分开。飞鲸涌绿，墙乌点墨，江鸟逾白。
　　△雪滩晚钓
　　水痕收，平沙冻。千山落日，一线西风。箬帽偏，冰蓑重。待遇当年非熊梦，古溪边老了渔翁。得鱼贯柳，呼童唤酒，醉倚孤篷。
　　△华岩晚钟
　　斗杓低，潮音应。菩提玉杵，金声。蝶梦惊，龙神听。夜坐高僧回禅定，诵琅函九九残经。谯楼鼓歇，兰舟缆解，茅店鸡鸣。
　　△西山夕照
　　晚云收，夕阳挂。一川枫叶，两岸芦花。鸥鹭栖，牛羊下。万顷波光天图画，水晶宫冷浸红霞。凝烟暮景，转晖老树，背影昏鸦。
　　【中吕】阳春曲
　　△皇亭晚泊
　　水深水浅东西涧，云去云来远近山。秋风征棹钓鱼滩，烟树晚，茅舍两三间。
　　△双渐
　　苏卿倦织回文锦，双渐空怀买笑金。风流一点海棠心，不听琴，只是不知音。
　　△春情
　　桃花月淡胭脂冷，杨柳风微翡翠轻。玉人欹枕倚云屏，酒未醒，肠断紫箫声。
　　△闺怨
　　妾身悔作商人妇，妾命当逢薄幸夫。别时只说到东吴，三载余，却得广州书。
　　△赠海棠
　　玉环梦断风流事，银烛歌成富贵词。东风一树玉胭脂，双燕子，曾见正开时。
　　△春思
　　酒醒眉记青鸾恨，春去香消紫燕尘。阑干掐遍月儿痕，深闭门，花落又黄昏。
　　【商调】梧叶儿
　　△钓台
　　龙虎昭阳殿，冰霜函谷关，风月富春山。不受千钟禄，重归七里滩，赢得一身闲，高似他云台将坛。
　　△革步
　　山色投西去，羁情望北游，湍水向东流。鸡犬三家店，陂塘五月秋，风雨一帆舟，聚车马关津渡口。
　　△春思
　　芳草思南浦，行云梦楚阳，流水恨潇湘。花底春莺燕，钗头金凤凰，被面绣鸳鸯，是几等儿眠思梦想。
　　鸦鬓春云，象梳秋月欹，鸾镜晓妆迟。香渍青螺黛，盒开红水犀，钗点紫玻璃，只等待风流画眉。
　　风初定，月正明，人静露初零。粉暖蜂蝶翅，春深鸾凤情，香收燕莺声，都不管梨花梦冷。
　　△即景
　　鸳鸯浦，鹦鹉洲，竹叶小渔舟。烟中树，山外楼，水边鸥，扇面儿潇湘暮秋。
　　【越调】小桃红
　　△花篮区髻
　　东风攒簇一筐春，吹在秋蝉鬓，玉露凝香宝钗润。绿无尘，同心双挽蜂蝶阵。群芳顶上，连环枝下，分断楚山云。
　　【越调】天净沙
　　△探梅
　　昨朝深雪前村，今宵淡月黄昏，春到南枝几分？水香冰晕，唤回逋老诗魂。
　　△吕侯席上
　　素波笑浅流花，轻衫舞争飘霞，席上司空鬓华。酒阑歌罢，不知春在谁家？
　　△别高宰
　　青山远远天台，白云隐隐萧台，回首江南倦客。西湖诗债，梅花等我归来。
　　△春情
　　双双翠舞珠歌，卿卿酒病花魔，为问风流玉娥。海棠开过，牡丹消息如何？
　　△渔父
　　忘形雨笠烟蓑，知心牧唱樵歌，明月清风共我。闲人三个，从他今古消磨。
　　△秋江夜泊
　　斜阳万点昏鸦，西风两岸芦花，船系浔阳酒家。多情司马，青衫梦里琵琶。
　　△题情
　　多才惹得多愁，多情便有多忧，不重不轻证候。甘心消受，谁教你会风流？
　　【越调】柳营曲
　　△和听雪酒半醒，月三更，怪梅花唤回鹤梦惊。蚕叶纵横，龙甲琮，寒粟玉楼生。灞陵桥人有诗成，剡溪中谁驾舟行？光涵虚室明，寒扑小窗轻，柳絮冷无声。
　　△春情
　　投木桃，报琼瑶，风流为听紫凤箫。云挽金翘，香沁鲛绡，春在两眉梢。带明月门扇低敲，近秋千花影轻摇。奶娘还问着，小玉会搬挑，教，推道把夜香烧。
　　【越调】凭阑人
　　△香印
　　烟袅蟠龙花上枝，火引冰蚕茧内丝。烧残锦字诗，似人肠断时。
　　△春情
　　髻拥春云松玉钗，眉淡秋山羞镜台。海棠开未开，粉郎来未来。
　　△江行
　　鸥鹭江皋千万湾，鸡犬人家三四间。逆流滩上滩，乱云山外山。
　　△春愁
　　前日春从愁里得，今日春从愁里归。避愁愁不离，问春春不知。
　　△无题
　　九殿春鹊楼，千里离宫龙凤舟。始为天下忧，后为天下羞。
　　△春怨
　　遥盼春来图见春，及至春来还怨春。自怜多病身，为他千里人。
　　【双调】沉醉东风
　　△息斋画竹
　　葛陂里神龙蜕形，丹山中彩凤栖庭。风吹粉箨香，雨洗苍苔冷，老仙翁笔底春生。明月阑干酒半醒，对一片儿潇湘翠影。
　　△春情
　　一自多才间阔，几时盼得成合。今日个猛见他门前过，待唤着怕人瞧科。我这里高唱当时《水调歌》，要识得声音是我。
　　红灼灼花明翠牖。翠丝丝柳拂青楼。锦谷春，银瓶酒，玉天仙燕体莺喉。不向樽前醉后休，枉笑煞花间四友。
　　【双调】蟾宫曲
　　△西湖
　　十年不到湖山，齐楚秦燕，皓首苍颜。今日重来，莺嫌花老，燕怪春悭。听越女鸾箫象板，恼司空雾鬓云环。道院弹关，酒会诗坛，万古西湖，天上人间。
　　△钱子云赴都
　　赋河梁渺渺予怀，今日阳关，明日秦淮。鹏翼风云，龙门波浪，马足尘埃。宽洗汕胸中四海，便蜚腾天上三台。休等书斋，梅子花开，人在江南，先寄诗来。
　　△江淹寺
　　紫霜毫是是非非，万古虚名，一梦初回。失又何愁？得之何喜？闷也何为？落日外萧山翠微，小桥边古寺残碑。文藻珠玑，醉墨淋淳，何似班超，投却毛锥。
　　△登太和楼
　　白云中涌出蓬莱，俯视西湖，图画天开。暮雨珠帘，朝云画栋，夜月瑶台。书籍会三千剑客，管弦声十二金钗。对酒兴杯，拊髀怜才，寄语玲珑，王粲曾来。
　　△竹夫人
　　湘妃应是前身，不记何年，封虢封秦。万古虚心，百年贞节，一世故人。剖苍壁寒凝泪痕，挽潜蛟巧结香纹。侍枕知恩，入梦无春，两腋清风，满枕行云。
　　△姑苏台
　　荒台谁唤姑苏？兵渡西兴，祸起东吴。切齿仇冤，捧心钓饵，尝胆权谋。三千尺侵云粪土，十万家泣血膏腴。日月居诸，台殿丘墟。何似灵岩，山色如初。
</div>
    <div class="pagination">
<a href="全元散曲_page71.html">上一页</a><span>...</span><a href="全元散曲_page67.html">67</a><a href="全元散曲_page68.html">68</a><a href="全元散曲_page69.html">69</a><a href="全元散曲_page70.html">70</a><a href="全元散曲_page71.html">71</a><span class="current-page">72</span><a href="全元散曲_page73.html">73</a><a href="全元散曲_page74.html">74</a><a href="全元散曲_page75.html">75</a><a href="全元散曲_page76.html">76</a><a href="全元散曲_page77.html">77</a><span>...</span><a href="全元散曲_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
