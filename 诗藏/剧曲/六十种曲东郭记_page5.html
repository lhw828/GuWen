<!DOCTYPE html>
<html>
<head>
    <meta charset="UTF-8">
    <title>六十种曲东郭记 - 第 5 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲东郭记 - 第 5 页/共 19 页</h1>
    <div class="content">
【前腔】〔小旦〕婚姻簿中应细览。俺姐姐只解淸谈。陪不得寻常俗物胡淫滥。使不着暮四朝三。卿须少跕。详说着萧郞风范。

〔合前媒〕并不须疑。俺说将来。大小姐自然理会得。 

【琥珀猫儿坠】轩昂眉宇。端的是奇男。一种多情两眼含。不修边幅会高谈。眞堪。好打叠鸳衾。翦下春衫。

【前腔】〔旦〕听伊摹拟。半喜半羞惭。好弄箫声子晋岩。凭将靑鸟寄鸾缄。心耽。更莫笑齐东。待接周南。

【前腔】〔小旦〕劳卿传语。礼度索深谙。戎服凭敎似子南。私亲应得数刑谈。情含。这后范前模。要得相参。

〔媒〕如此别了。明朝乃是黄道吉日。那官人就入赘也。娶夫如之何。匪媒终不得。〔下旦〕妹子。我和你一胞姐妹。那忍先有室家。今日虽尔应承。不免为卿怏怏。〔小旦〕姐姐说那里话。你妹子年小。正可从容。 

【皂莺儿】〔旦〕为尔复愁含。一胞儿我独耽。你春深不免还凄惨。空房那堪。我双栖自惭。问娇花果否甘淸淡。〔小旦〕念奴穉齿。婚姻未谙。论奴心緖。孤帏自甘。贤姐姐何必将咱探。〔旦〕慢私谈。秦公五女。曾并晋侯骖。

〔旦〕有姐靑年先许姻。



〔小旦〕小姨应是未成人。

〔旦〕劝卿不必深相讳。



〔小旦〕他日时来自惜春。 

第八出
绵驹

〔扮绵驹时样衣服琵琶箫管上〕郢中歌白雪。下里笑巴人。高唐有绵老。一曲赛阳春。自家非别。齐国中有名会唱的绵驹是也。俺开口成腔。转喉合拍。不论风流子弟。窈窕佳人。或为倚门卖笑之资。或作徧国吹篪之计。都来俺处传授。嘴皮儿可也叫破。唾津儿可也咽干。几番要戒了这事。三日不唱便觉喉咙痒了。呀。远远两个小娘儿来也。〔扮二妓上〕未歌先会舞。有色却无声。自家齐东有名妓者大花风小花风是也。我每姊妹家第一会唱。纔钩引得人心动。俺索去绵老官人家学一二套儿。来此已是。〔见介〕呀。绵老官人。万福了。〔绵〕二位大姐。是要学唱么。〔妓〕然也。〔绵〕少停一会。待人齐了。一幷教你。〔王驩上〕待试穿窬术。先传乞丐歌。自家王驩。别了齐人之后。稷下听讲一回。颇悟涉世之术。待把穿窬一试。匆匆未果。今者来到这高唐地面。闻得有绵驹善歌。雅俗共赏。思量俺一身空乏。前进无资。须索学些歌儿。沿门乞食。却也便当。来此已是他门。不免径入。〔绵〕客官何来。〔王〕小子从临淄来。闻得绵老官人善唱。敢求指教一二。〔绵〕却要唱甚的。〔王〕只上好新曲儿指教数套便了。〔绵〕这容易。待我先与二位大姐唱来。你二人先学两个打枣竿去。〔绵拨琵琶教妓唱介〕 

【挂枝儿】小娘儿却待要从良罢。恨悠悠待撇下这琵琶。几番儿旧事难撇下。那大娘儿不当耍。俺门户裏尽风华。老实的不从良。再莫妆这般假。

【前腔】小娘儿大半喉咙哑。唱将来有几个到得家。遶梁音会的添声价。当筵眞爱杀。到处尽偷他。但得个俏声儿。打也随你打。

只将这两调唱会了。明日又教你。这位要唱新曲儿。随我唱一套寄生草罢。但得合箫。唱来更好。二位大姐可会吹寄生草。〔妓〕这倒却纔学会的。〔绵〕如此却凑巧。我唱。你每吹便了。〔绵王唱妓吹介〕 

【北寄生草】第一笑。书生辈。那行藏难挂牙。贱王良惯出奚奴胯。恶蒙逢会反师门下。老冯生喜就趋迎驾。不由其道一穿窬。非吾徒也眞堪骂。

【二】第二笑。官人辈。但为官只顾家。牛羊儿刍牧谁曾话。老羸每沟壑由他罢。城野间尸骨何须诧。知其罪者复何人。今之民贼眞堪骂。

【三】第三笑。朝臣辈。乂何曾一个佳。谏垣每数月开谈怕。相臣每礼币空酬答。诸曹每供御惭无暇。不才早已弃君王。立朝可耻眞堪骂。

【四】第四笑。乡闾辈。更谁将古道夸。盼东墙处子搂来嫁。尽邻家鸡鹜偷将腊。便亲兄股臂拳堪压。豺狼禽兽却相当。由今之俗眞堪骂。

〔绵〕客官。近来齐国的风俗一发不好。做官的便是圣人。有钱的便是贤者。这是俺稷下诸儒田騈愼到所度新曲。专一笑骂此辈。你可记熟了唱去。〔王〕领教了。只怕学生后来早被他笑着了。〔妓〕好嘴脸。你难道会做官不成。〔王〕你识得甚。做官的正是我辈。〔绵〕客官果是个中人。只日后富贵时莫忘却唱曲的日子。 

〔王〕新音一曲间琵琶。



喜得娇娘帮衬佳。

〔众〕为问靑云贵公子。



此中声调莫须差。 

第九出
则得妻

【谒金门】〔旦红衫艳妆小旦素妆随上〕梳洗罢。妆束十分潇洒。报道儿郞来绣榻芳心还复怕。〔小旦〕尙有小姨未嫁。权作小姑陪话。〔合〕这段姻缘眞可诧。一言亲许下。

〔相见介〕〔更漏子〕〔旦〕试新妆。凝翠黛。好个朱颜今坏。〔小旦〕嗟寂寞。盼欢娱。看看却有夫。〔旦〕眉自锁。羞难躱。今夜如何则可。〔小旦〕姐和妹。恨孤单。今朝独我寒。〔旦〕妹妹。昨日媒婆说。那人来赘。俺则索花烛双烧。艳妆以待。〔媒送礼物上〕报道新郞到。须将箫鼓迎。大小姐。那人来也。这是随身来的贽物。便可收下了。〔小旦收介〕就劳你赞拜便了。 

【女冠子】〔生时式巾衫上〕衣冠俊雅。为姻亲靑藜抛下。相逢一话。便央媒氏为予传语。那人肯嫁。〔到介媒〕请新人并立。赘壻成双。〔旦并立介〕含羞非是假。见夫壻眞来。如何对答。〔合〕并双双烛下。齐右娇姝。山东豪侠。〔内鼓吹媒赞拜介与小旦拜介旦送酒介〕 

【锦堂月】喜就蒹葭。欢调丝竹。齐姜幸配豪华。耀我门楣。笑把文鸾双跨。成就了百世良缘。早图个一朝撑达。〔合〕传杯斝。看春日迟迟。慢销银蜡。

【前腔】〔生送酒介〕堪夸。俺四海无家。一身逆旅。逢伊怜取天涯。姐妹双双。粉面云鬟相亚。觑姐姐嫩蕊可亲。望妹妹娇枝如画。〔合前〕 

【前腔】〔小旦〕无他。为姐姐韶华。姐夫礼意。周旋锦席朱纱。相见何妨。知是嫡亲姻娅。觑了他两意绸缪。好敎我一身羞怯。〔合前〕 

【前腔】〔媒〕如花。二女娇娃。一人俊杰。眉来眼去欢洽。一捻姨娘。到底投他门下。大姨夫终作儿夫。旧女壻还为新娅。〔合前〕 

【醉翁子】〔生〕娇姹。觑姐妹每庞儿没价。与令姐相投。小姨终嫁。〔旦低介〕罗帕。今晚交加。一点新红缀玉纱。〔合〕同游耍。愿琴瑟调和。弄璋及瓦。

【前腔】〔小旦〕一搭。做阿姨的如何说话。便年纪无多。终须长大。〔媒〕休怕。久在伊家。托熟佯羞自叫他。〔合前〕 

【侥侥令】〔生旦〕和风纔启甲。嫩蕊正含葩。记取此夜恩情如天大。更漏再三挝。新孔嘉。

【前腔】〔小旦媒〕娇莺啼欲骂。雏凤笑微哗。只恐他日芳时也十八。不免及时花。将破瓜。

【尾声】〔生〕齐人喜得齐姬嫁。中馈裏得人查察。从此方堪做室家。

〔生〕自怜出世独钟情。



〔媒〕偶尔姻缘巧订盟。

〔旦〕相逢慢道初相识。



〔小旦〕昨日门前遇此生。〔共下〕 

第十出
</div>
    <div class="pagination">
<a href="六十种曲东郭记_page4.html">上一页</a><a href="六十种曲东郭记.html">1</a><a href="六十种曲东郭记_page2.html">2</a><a href="六十种曲东郭记_page3.html">3</a><a href="六十种曲东郭记_page4.html">4</a><span class="current-page">5</span><a href="六十种曲东郭记_page6.html">6</a><a href="六十种曲东郭记_page7.html">7</a><a href="六十种曲东郭记_page8.html">8</a><a href="六十种曲东郭记_page9.html">9</a><a href="六十种曲东郭记_page10.html">10</a><span>...</span><a href="六十种曲东郭记_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
