<!DOCTYPE html>
<html>
<head>
    <meta charset="UTF-8">
    <title>元曲选 - 第 77 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 77 页/共 133 页</h1>
    <div class="content">　　〔旦云〕任屠。可不道夫唱妇随。夫荣妻贵哩。〔正末唱〕
　　【上小楼】你道是夫唱妇随。夫荣妻贵。我从那早起晚息。撅菜挑葱。打水浇畦。〔旦云〕你若不家去。我就在这里觅个死处。〔正末唱〕你待要向这里。撒滞殢。寻个自缢。〔带云〕不中。〔唱〕赤紧的菜园中撧葱般人脆。
　　〔旦云〕我和你一同家去来。〔小叔云〕哥哥。依着嫂嫂。我每家去来。〔正末唱〕
　　【幺篇】往常时你劝我。今日个我劝你。那时昧己瞒心。劈两分星。细切薄批。〔小叔云〕自从哥哥来了。俺这买卖都折了本也。〔正末唱〕你道是这几日。做屠的。伤折了本利。〔带云〕兄弟。咱宰一个牲口儿。与他个快性者。要往人口里过度的茶饭。打当的干凈。可不道个谨行俭用。十年不富。天之命也。任屠也。你出了家也。〔唱〕你管他甚么猪肥羊贵。
　　〔旦云〕你在家里。则是宰的几个牲口儿。谁敢劳动着你挑着这等重担子。受这等苦楚。〔正末唱〕
　　【满庭芳】这担儿便轻如您的。你道我担荆筐受苦。比你那担火院便宜。〔带云〕担着这的呵。〔唱〕止不过两头来往一般兴废。不强似你躭是躭非。〔旦云〕你敢待学张子房从赤松子修仙学道那。〔正末唱〕我虽不似张子房休官弃职。我待学陶渊明归去来兮。咱两个都休罪。我和你便今番厮离。〔旦云〕你着我那里去那。〔正末云〕由你波。〔唱〕遮莫你做张郎妇李郎妻。
　　〔旦云〕你不家去呵。与我个倒断。你休了我者。〔小叔云〕说的是。哥哥。你若休了嫂嫂。我就收了罢。〔正末云〕你要休书。等我问师父去。〔旦云〕你当初娶我时。可不曾问师父。〔小叔云〕也罢。就着师父与我做个媒人。〔正末见丹阳科云〕师父。俺浑家问你徒弟要休书。我休呵好。不休呵好。借问师父纸墨笔砚。〔丹阳云〕你媳妇问你要休书。怎么问我要纸墨笔砚。我这纸笔是写黄庭道德经的。怎么与你将经纸写休书。从那里起你那一念。妻是你的谁。谁是你的妻。休呵在的你。不休不在你。〔正末云〕师父说。休呵便在我。不休呵不在我。罢罢罢。我知道了也。师父则是教我休了的是。〔唱〕
　　【普天乐】我世跳出虎狼丛。拜辞了鸳鸯会。〔云〕我要写又无纸。〔旦云〕我这里有手帕。〔正末唱〕这手帕中做布捻。好做铺尺。菜园中无纸笔。将手帕铺在田地。就着这水渠中插手在青泥内。打与你个泥手模便当休离。咱两个恩断义绝。花残月缺。再谁恋锦帐罗帏。
　　〔旦扯正末云〕任屠。你好下的也。〔正末云〕你休烦恼。听我说与你。〔唱〕
　　【耍孩儿】想咱人生在六合乾坤内。活到七十岁有几。人身幻化比芳菲。人愁老花怕春归。人贫人富无多限。花落花开有几日。则是这三寸元阳气。贯串着凡胎浊骨。使作着肉眼愚眉。
　　【二煞】一来我女色再不贪。二来香醪再不吃。堆金积玉成何济。人生一世心都爱。谁为三般事不迷。世跳出红尘内。我则寻泛游槎天浪。下烂斧柯仙棋。
　　【三煞】我则要仙鹤出入随。谁恋你香腮左右偎。你那绣衾不如我这粗紬被。我闲弹夜月琴三弄。谁待细看春风玉一围。咱两个分连理。你爱的是百年姻眷。我怕的是六道轮回。
　　〔旦云〕任屠。你好下的也。〔正末云〕你回去了罢。〔唱〕
　　【四煞】我则见匆匆月出东。厌厌日落西。秋鸿春燕相催逼。〔小叔云〕哥哥。你看这花朵儿浑家。怎生割舍的出了家。〔正末唱〕玉天仙妻儿你是你。〔旦云〕任屠。你看这孩儿。〔正末唱〕将来魔合罗孩儿〔做摔科〕知他谁是谁。〔旦哭云〕任屠。你怎么把孩儿摔杀了。〔正末唱〕我见他揾不住腮边泪。休想他水泡般性命。顾不的你花朵似容仪。
　　〔旦云〕你休了我罢。怎生把孩儿摔死了。我儿也。〔正末唱〕
　　【五煞】由你待叫吖吖叫到明。哭啼啼哭到黑。打悲歌休想我有还俗意。〔旦云〕任屠。咱家去罢。〔正末唱〕哎。你个绿豆皮儿姐姐疾忙退。〔小叔云〕哥哥。跟俺嫂嫂家去罢。〔正末唱〕哎。你个无梁桶的哥哥枉了提。休则管闲淘气。絮的你口困。休想我心回。
　　【煞尾】由你死共死活共活。我二则二一则一。我休了娇妻摔杀幼子。你便是我亲兄弟。跳出俺那七代先灵将我来劝不得。〔下〕
　　〔旦云〕小叔叔。任屠不肯回家去。把孩儿又摔杀了。可怎生了也。〔小叔云〕真个苦恼。你不还俗便罢。又将孩儿摔死了。这般下的。嫂嫂。你如今真个不好过日子。不如跟着我一同回去住罢。〔同下〕〔丹阳云〕此人省悟了。菜园中摔死了幼子。休弃了娇妻。功行将至。再教他见妻子恶姻缘。然后引度他归于正道。未为迟也。〔下〕
　　〔音释〕
　　躭音担　迅音信　阆音浪　缴音皎　及更移切　迤音移　逗音豆　德当美切　识伤以切　撅与掘同　殢音腻　缢音记　撧疽且切　日人智切　的音底　职张耻切　捻尼蹇切　尺音耻　笔邦每切　幻音患　串川去声　吃音耻　逼音彼　摔音洒　泡音炮　黑亨美切　一银计切　得当美切
　　第四折
　　〔正末上云〕自从跟着师父出家。在这菜园里打勤劳。修行办道。可早十年光景也。〔唱〕
　　【双调新水令】我虽不曾倒骑鹤背上青霄。今日个任风子积功成道。编四围竹寨篱。盖一座草团瓢。近着这野水溪桥。再不听红尘中是非闹。
　　【驻马听】散诞逍遥。虽不曾阆苑仙家采瑞草。又无甚忧愁烦恼。海山银阙赴蟠桃。新种下黄花三径有谁浇。白云满地无人扫。人道我归去早。春花秋月何时了。
　　〔六贼上云〕奉师父法旨。魔障任屠。走一遭去。可早来到也。任屠。开门来。〔正末唱〕
　　【川拨棹】那里这般有贼盗。庵门前谁闹吵。俺这里松柏周遭。山川围着。疎竹潇潇。落叶飘飘。有人来到。言语低高。则道是鹤鸣九皋。开开门观觑了。山庵中静悄悄。
　　〔六贼云〕任屠。我问你要些金珠财宝。〔正末云〕俺出家人。那里得金珠财宝。〔六贼云〕兀的不是。〔正末云〕敢是俺师父的。你要将去。〔六贼云〕我问你要那猿。〔正末云〕俺出家人那里得那猿来。〔六贼云〕兀的不是。〔正末云〕敢是俺师父的。你要将去。〔六贼云〕我问你要那马。〔正末云〕我出家人那里得那马来。〔六贼云〕兀的不是。〔正末云〕敢是俺师父的。你要将去。〔唱〕
　　【鴈儿落】我只道人不知鬼不觉。却元来你空叫咱空闹。〔带云〕金珠财宝。都将的去。师父来问。我说些甚么。哥哥。你姓甚名谁。〔六贼云〕我名可名。无姓名。〔正末唱〕你道是名可名无姓名。〔带云〕俺出家的东西。你将的去。〔唱〕可正是道可道非常道。
　　〔六贼云〕任屠。你怎生骂我。〔做揪住科〕〔正末唱〕
　　【得胜令】呀。走将来揪住吕公绦。〔六贼推倒正末科〕〔正末唱〕哎哟。险跌破许由瓢。鹤泣霜天表。猿啼夜月高。他将那骏马牵着。〔带云〕那马嘶喊咆哮。回头有顾主之心。〔唱〕可正是马有垂缰报。〔带云〕稽首。〔唱〕把性命相饶。怎生教人无刎颈交。
　　〔六贼下〕〔倈儿上云〕自家是任屠的孩儿。十年前在菜园中摔杀了。我如今问他索命。走一遭去。任屠。开门来。〔正末云〕又是谁叫门。我开开这门。小哥哥做甚么。〔倈云〕我问你要件东西。〔正末云〕你要甚么那。〔倈云〕我要你那绦儿。〔正末云〕你将的去了。我可系甚么那。〔倈云〕你不与我。我就杀了你。〔正末云〕你要将的去。〔倈云〕我再问你要件东西。〔正末云〕你又要甚么那。〔倈云〕我要你那领袍。〔正末云〕你将的去了。我可穿甚么那。〔倈云〕你不与我。我就杀了你。〔正末云〕你要呵将的去。〔倈云〕我再问你要件东西。〔正末云〕你又要甚么那。〔倈云〕我问你要那颗头。〔正末云〕哥哥也。连着筋哩。哥哥也。我和你有甚么雠。〔倈云〕你记的十年前菜园中摔死了我。今日偿我命来。快将头来。〔正末唱〕
　　【川拨棹】諕的我五魂消。怎堤防笑里刀。他待显耀雄豪。乱下风飑。天也我几时能勾金蝉脱壳。可不道家有老敬老有小敬小。
　　〔倈云〕将头来。〔正末唱〕
　　【七弟兄】我这里劝着。道着。他不睬分毫。别人的首级他强要。他小心儿不肯自量度。可不道君子不夺人之好。
　　〔倈云〕将头来。〔正末唱〕
　　【梅花酒】你敢忍不的也我敢显躁暴。我敢揝住你那头梢。我敢烂■〈月替〉■〈月替〉打碎你脑。我敢各支支撧折你腰。〔倈云〕你撧波。〔正末云〕稽首。〔唱〕师父道且忍着。我又不曾宴蟠桃。又不曾炼丹药。不死呵几时了。
　　【收江南】呀。我则索咬着牙又吃你这杀人刀。〔倈杀正末科〕〔下〕〔正末云〕有杀人贼也。〔丹阳上云〕任屠。你省也么。〔正末唱〕原来是马丹阳使的这圈套。险把个泼残生倾在小儿曹。师父又撞着我则索终朝每日打勤劳。
　　〔丹阳云〕任屠。你见了么。那六个人是你身边六贼。那小孩儿是你菜园中摔死的小的。今日见了酒色财气。人我是非。你今日功成行满。你听者。〔诗云〕为你有终始。救你无生死。贫道马丹阳。三度任风子。〔众仙各执乐器迎科〕〔正末唱〕
　　【尾】众神仙都来到。把任屠摄赴蓬莱岛。今日个得道成仙。到大来无是无非快活到老。
　　〔音释〕
　　着池斋切　觉音皎　咆音袍　哮音枭　刎文上声　飑音袍　壳音巧　度多劳切　揝簪上声　■〈月替〉音簪　药音耀
　　题目　甘河镇一地断荤腥　
　　正名　马丹阳三度任风子
　　马丹阳三度任风子杂剧终

《元曲选》　破幽梦孤雁汉宫秋杂剧　（明）臧晋叔 编
　　破幽梦孤雁汉宫秋杂剧 元 马致远 撰
《元曲选》　破幽梦孤雁汉宫秋杂剧　（明）臧晋叔 编
　　破幽梦孤雁汉宫秋杂剧　　（元）马致远 撰
　　●破幽梦孤雁汉宫秋杂剧目录
 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　沉黑江明妃青冢恨　正名　破幽梦孤雁汉宫秋 
　　楔子
　　〔冲末扮番王引部落上诗云〕毡帐秋风迷宿草。穹庐夜月听悲笳。控弦百万为君长。款塞称藩属汉家。某乃呼韩耶单于是也。久居朔漠。独霸北方。以射猎为生。攻伐为事。文王曾避俺东徙。魏绛曾怕俺讲和。獯鬻玁狁。逐代易名。单于可汗。随时称号。当秦汉交兵之时。中原有事。俺国强盛。有控弦甲士百万。俺祖公公冒顿单于。围汉高帝于白登七日用娄敬之谋。两国讲和。以公主嫁俺国中。至惠帝吕后以来。每代必循故事。以宗女归俺番家。宣帝之世。我众兄弟争立不定。国势稍弱。今众部落立我为呼韩耶单于。实是汉朝外甥。我有甲士十万。南移近塞。称藩汉室。昨曾遣使进贡。欲请公主。未知汉帝肯寻盟约否。今日天高气爽。众头目每向沙堤射猎一番。多少是好。正是番家无产业。弓矢是生涯。〔下〕〔净扮毛延寿上诗云〕为人鵰心雁爪。做事欺大压小。全凭谄佞奸贪。一生受用不了。某非别人。毛延寿的便是。见在汉朝驾下。为中大夫之职。因我百般巧诈。一味谄谀。哄的皇帝老头儿十分欢喜。言听计从。朝里朝外。那一个不敬我。那一个不怕我。我又学的一个法儿。只是教皇帝少见儒臣。多昵女色。我这宠幸纔得牢固。道尤未了。圣驾早上。〔正末扮汉元帝引内官宫女上诗云〕嗣传十叶继炎刘。独掌乾坤四百州。边塞久盟和议策。从今高枕已无忧。某汉元帝是也。俺祖高皇帝。奋布衣。起丰沛。灭秦屠项。挣下这等基业。传到朕躬。已是十代。自朕嗣位以来。四海晏然。八方宁静。非朕躬有德。皆赖众文武扶持。自先帝晏驾之后。宫女尽放出宫去了。今后宫寂寞。如何是好〔毛延寿云〕陛下。田舍翁多收十斛麦。尚欲易妇。况陛下贵为天子。富有四海。合无遣官徧行天下。选择室女。不分王侯宰相军民人家。但要十五以上。二十以下者。容貌端正。尽选将来。以充后宫。有何不可。〔驾云〕卿说的是。就加卿为选择使。赍领诏书一通。徧行天下刷选。将选中者各图形一轴送来。朕按图临幸。待卿成功回时。别有区处。〔唱〕
　　【仙吕赏花时】四海平安绝士马。五谷丰登没战伐。寡人待刷室女选宫娃。你避不的驱驰困乏。看那一个合属俺帝王家。〔下〕
　　〔音释〕
　　穹区容切　塞音赛　单音廛　獯音熏　鬻音育　玁音险　狁音允　可音克　冒音墨　顿音突　昵音匿　伐扶加切　娃音蛙　乏扶加切
　　第一折
　　〔毛延寿上诗云〕大块黄金任意挝。血海王条全不怕。生前只要有钱财。死后那管人唾骂。某毛延寿。领着大汉皇帝圣旨。徧行天下。刷选室女。已选勾九十九名。各家尽肯馈送。所得金银。却也不少。昨日来到成都秭归县。选得一人。乃是王长者之女。名唤王嫱。字昭君。生得光彩射人。十分艳丽。真乃天下绝色。争奈他本是庄农人家。无大钱财。我问他要百两黄金。选为第一他一则说家道贫穷。二则倚着他容貌出众。全然不肯。我本待退了他。〔做忖科云〕不要倒好了他。眉头一纵。计上心来。只把美人图点上些破绽。到京师必定发入冷宫。教他苦受一世。正是恨小非君子。无毒不丈夫。〔下〕〔正旦扮王嫱引二宫女上诗云〕一日承宣入上阳。十年未得见君王。良宵寂寂谁来伴。惟有琵琶引兴长。妾身王嫱。小字昭君。成都秭归人也。父亲王长者。平生务农为业。母亲生妾时。梦月光入怀。复坠于地。后来生下妾身。年长一十八岁。蒙恩选充后宫。不想使臣毛延寿问妾身索要金银。不曾与他。将妾影图点破。不曾得见君王。现今退居永巷。妾身在家颇通丝竹。弹得几曲琵琶。当此夜深孤闷之时。我试理一曲消遣咱。〔做弹科〕〔驾引内官提灯上云〕某汉元帝。自从刷选室女入宫。多有不曾宠幸。煞是怨望。咱今日万几稍暇。不免巡宫走一遭。看那个有缘的。得遇朕躬也呵。〔唱〕
　　【仙吕点绛唇】车碾残花。玉人月下。吹箫罢。未遇宫娃。是几度添白发。
　　【混江龙】料必他珠帘不挂。望昭阳一步一天涯。疑了些无风竹影。恨了些有月窗纱。他每见弦管声中巡玉辇。恰便似斗牛星畔盼浮槎〔旦做弹科〕〔驾云〕是那里弹的琵琶响。〔内官云〕是〔正末唱〕是谁人偷弹一曲。写出嗟呀。〔内官云〕快报去接驾。〔驾云〕不要。〔唱〕莫便要忙传圣旨。报与他家。我则怕乍蒙恩把不定心儿怕。惊起宫槐宿鸟。庭树栖鸦。
　　〔云〕小黄门。你看是那一宫的宫女弹琵琶。传旨去教他来接驾。不要惊諕着他。〔内官报科云〕兀那弹琵琶的是那位娘娘。圣驾到来。急忙迎接者。〔旦趋接科〕〔驾唱〕
　　【油葫芦】恕无罪吾当亲问咱这里属那位下。休怪我不曾来往乍行踏。我特来填还你这泪揾湿鲛鮹帕。温和你露冷透凌波袜。天生下这艳姿。合是我宠幸他。今宵画烛银台下。剥地管喜信爆灯花。
　　〔云〕小黄门。你看那纱笼内烛光越亮了。你与我挑起来看咱。〔唱〕
　　【天下乐】和他也弄着精神射绛纱。卿家你觑咱。则他那瘦岩岩影儿可喜杀。〔旦云〕妾身早知陛下驾临。只合远接。接驾不早。妾该万死。〔驾唱〕迎头儿称妾身。满口儿呼陛下。必不是寻常百姓家。
　　〔云〕看了他容貌端正。是好女子也呵。〔唱〕
　　【醉中天】将两叶赛宫样眉儿画。把一个宜梳裹脸儿搽。额角香钿贴翠花。一笑有倾城价。若是越勾践姑苏台上见他。那西施半筹也不纳。更敢早十年败国亡家。
　　〔云〕你这等模样出众谁家女子。〔旦云〕妾姓王名嫱。字昭君。成都秭归县人。父亲王长者。祖父以来。务农为业。闾阎百姓。不知帝王家礼度。〔驾唱〕
　　【金盏儿】我看你眉扫黛。鬓堆鸦腰弄柳脸舒霞。那昭阳到处难安插。谁问你一犁两坝做生涯。也是你君恩留枕簟。天教雨露润桑麻。既不沙俺江山千万里。直寻到茅舍两三家。
　　〔云〕看卿这等体态。如何不得近幸。〔旦云〕妾父王长者。当初选时。使臣毛延寿索要金银。妾家贫寒无凑。故将妾眼下点成破绽。因此发入冷宫〔驾云〕小黄门。你取那影图来看。〔黄门取图看科〕〔驾唱〕
　　【醉扶归】我则问那待诏别无话。却怎么这颜色不加搽点得这一寸秋波玉有瑕。端的是卿眇目他双瞎。便宣的八百姻娇比并他。也未必强如俺娘娘带破赚丹青画。
　　〔云〕小黄门。传旨说与金吾卫。便拏毛延寿斩首报来。〔旦云〕陛下。妾父母在成都。见隶民籍。望陛下恩典宽免。量与些恩荣咱。〔驾云〕这个煞容易〔唱〕
　　【金盏儿】你便晨挑菜。夜看瓜。春种谷夏浇麻。情取棘针门粉壁上除了差法。你向正阳门改嫁的倒荣华。俺官职颇高如村社长。这宅院刚大似。县官衙。谢天地可怜穷女婿。再谁敢欺负俺丈人家。
　　〔云〕近前来听寡人旨。封你做明妃者。〔旦云〕量妾身怎生消受的陛下恩宠。〔做谢恩科〕〔驾唱〕
　　【赚煞】且尽此宵情。休问明朝话。〔旦云〕陛下明朝早早驾临。妾这里候驾。〔驾唱〕到明日多管是醉卧在昭阳御榻。〔旦云〕妾身贱微。虽蒙恩宠。怎敢望与陛下同榻〔驾唱〕休烦恼吾当且是耍斗卿来便当真假。恰纔家辇路儿熟滑。怎下的真个长门再不踏。明夜里西宫阁下。你是必悄声儿接驾我则怕六宫人攀例拨琵琶。〔下〕
　　〔旦云〕驾回了也。左右且掩上宫门。我睡些去。〔下〕
　　〔音释〕
　　秭音子　碾奴典切　发方雅切　辇连上声　槎音茶　踏当加切　袜忘骂切　爆音报　杀双鲊切　纳囊亚切　插抽鲊切　簟音店　瞎香贾切　法方雅切　榻汤打切　滑呼佳切
　　第二折
　　〔番王引部落上云〕某呼韩单于昨遣使臣款汉请嫁公主与俺。汉皇帝以公主尚幼为辞。我心中好不自在。想汉家宫中无边宫女。就与俺一个。打甚不紧。直将使臣赶回我欲待起兵南侵。又恐怕失了数年和好。且看事势如何。别做道理〔毛延寿上云〕某毛延寿。只因刷选宫女。索要金银将王昭君美人图点破。送入冷宫。不想皇帝亲幸。问出端的。要将我加刑。我得空逃走了。无处投奔。左右是左右。将着这一轴美人图献与单于王。着他按图索要。不怕汉朝不与他。走了数日。来到这里。远远的望见人马浩大。敢是穹庐也。〔做问科云〕头目。你启报单于王知道。说汉朝大臣来投见哩。〔卒报科〕〔番王云〕着他过来。〔见科云〕你是甚么人。〔毛延寿云〕某是汉朝中大夫毛延寿。有我汉朝西宫阁下美人王昭君。生得绝色。前者大王遣使求公主时。那昭君情愿请行。汉主舍不的。不肯放来。某再三苦谏。说岂可重女色失两国之好。汉主倒要杀我。某因此带了这美人图献与大王。可遣使按图索要。必然得了也。这就是图样。〔进上看科〕〔番王云〕世间那有如此女人。若得他做阏氏。我愿足矣。如今就差一番官。率领部从。写书与汉天子。求索王昭君与俺和亲。若不肯与。不日南侵。江山难保。就一壁厢引控甲士随地打猎。延入塞内。侦候动静。多少是好。〔下〕〔旦引宫女上云〕妾身王嫱。自前日蒙恩临幸。不觉又旬月。主上昵爱过甚。久不设朝。闻的升殿去了我且向妆台边梳妆一会。收拾齐整。只怕驾来好伏侍。〔做对镜科〕〔驾上云〕自从西宫阁下。得见了王昭君。使朕如痴似醉。久不临朝。今日方才升殿。等不的散了。只索再到西宫看一看去。〔唱〕
　　【南吕一枝花】四时雨露匀。万里江山秀。忠臣皆有用。高枕已无忧。守着那皓齿星眸。争忍的虚白昼。近新来染得些证候。一半儿为国忧民。一半儿愁花病酒。
　　【梁州第七】我虽是见宰相似文王施礼。一头地离明妃早宋玉悲秋。怎禁他带天香着莫定龙衣袖。他诸余可爱。所事儿相投。消磨人幽闷。陪伴我闲游。偏宜向梨花月底登楼。芙蓉烛下藏阄。体态是二十年挑剔就的温柔。姻缘是五百载该拨下的配偶。脸儿有一千般说不尽的风流。寡人乞求他左右。他比那落伽山观自在无杨柳。见一面得长寿。情系人心早晚休。则除是雨歇云收。
　　〔做望见科云〕且不要惊着他。待朕悄地看咱。〔唱〕
　　【隔尾】恁的般长门前抱怨的宫娥旧。怎知我西宫下偏心儿梦境熟。爱他晚妆罢描不成画不就。尚对菱花自羞。〔做到旦背后看科〕〔唱〕我来到这妆台背后。元来广寒殿嫦娥在这月明里有。
　　〔旦做见接驾科〕〔外扮尚书丑扮常侍上诗云〕调和鼎鼐理阴阳。秉轴持钧政事堂。只会中书陪伴食。何曾一日为君王。某尚书令五鹿充宗是也。这个是内常侍石显。今日朝罢。有番国遣使来索王嫱和番。不免奏驾。来到西宫阁下。只索进去。〔做见科云〕奏的我主得知。如今北番呼韩单于差一使臣前来。说毛延寿将美人图献与他。索要昭君娘娘和番。以息刀兵。不然。他大势南侵。江山不可保矣。〔驾云〕我养军千日。用军一时。空有满朝文武。那一个与我退的番兵。都是些畏刀避箭的。恁不去出力。怎生教娘娘和番。〔唱〕
　　【牧羊关】兴废从来有。干戈不肯休。可不食君禄命悬君口。太平时卖你宰相功劳。有事处把俺佳人递流。你们干请了皇家俸。着甚的分破帝王忧。那壁厢锁树的怕弯着手。这壁厢攀栏的怕攧破了头。
　　〔尚书云〕他外国说陛下宠昵王嫱。朝纲尽废。坏了国家。若不与他。兴兵吊伐。臣想纣王只为宠妲己。国破身亡。是其鉴也。〔驾唱〕
　　【贺新郎】俺又不曾彻青霄高盖起摘星楼。不说他伊尹扶汤。则说那武王伐纣。有一朝身到黄泉后。若和他留侯留侯厮遘。你可也羞那不羞。您卧重裀食列鼎。乘肥马衣轻裘。您须见舞春风嫩柳宫腰瘦。怎下的教他环佩影摇青冢月。琵琶声断黑江秋。
　　〔尚书云〕陛下。咱这里兵甲不利。又无猛将与他相持。倘或疎失。如之奈何。望陛下割恩与他。以救一国生灵之命。〔驾唱〕
　　【斗虾蟆】当日个谁展英雄手。能枭项羽头。把江山属俺炎刘。全亏韩元帅九里山前战斗。十大功劳成就。恁也丹墀里头。枉被金章紫绶。恁也朱门里头。都宠着歌衫舞袖。恐怕边关透漏。央及家人奔骤。似箭穿着雁口没个人敢咳嗽。吾当僝僽。他也他也红妆年幼。无人搭救。昭君共你每有甚么杀父母冤雠。休。休。少不的满朝。中都做了毛延寿。我呵空掌着文武三千队。中原四百州。只待要割鸿沟。陡恁的千军易得。一将难求。
</div>
    <div class="pagination">
<a href="元曲选_page76.html">上一页</a><span>...</span><a href="元曲选_page72.html">72</a><a href="元曲选_page73.html">73</a><a href="元曲选_page74.html">74</a><a href="元曲选_page75.html">75</a><a href="元曲选_page76.html">76</a><span class="current-page">77</span><a href="元曲选_page78.html">78</a><a href="元曲选_page79.html">79</a><a href="元曲选_page80.html">80</a><a href="元曲选_page81.html">81</a><a href="元曲选_page82.html">82</a><span>...</span><a href="元曲选_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
