<!DOCTYPE html>
<html>
<head>
    <meta charset="UTF-8">
    <title>六十种曲浣纱记 - 第 3 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲浣纱记 - 第 3 页/共 11 页</h1>
    <div class="content">　　〔净暗对末科〕你的行成。我已亲许。决不食言。连忙回去。火速就来。〔末叩头下〕臣今吿辞。不日就得觐天颜也。〔外〕主公不可许他。〔丑〕主公不可失信。 

　　【前腔】〔外〕凶逆。不日就诛灭了。九仞为山。功亏一篑。料想不劳而集。事败垂成。怕他日悔之无及。〔丑〕你偏僻。料些些弹丸穷海岛。敢与我大邦相敌。笑伊家年华高迈。不知虚实。 
　　【尾声】〔净〕班师回去传飞檄。〔丑〕看大将旌旗云外直。〔外〕可惜数载劳师空费力。 
　　〔净〕三军欢笑势如雷。　　　　〔外〕尽道行兵海上来。 
　　〔丑〕个个鞭敲金镫响。　　　　〔合〕人人齐唱凯歌回。 

　　第九出　捧心 
　　【祝英台慢】〔旦扮西施捧心上〕脸欺桃。腰怯柳。愁病两眉锁。不是伤春。因甚闭门卧。怕看窗外游蜂。檐前飞絮。想时候淸明初过。 
　　〔忆秦娥〕春已矣。杨花满径东风起。东风起。半投帘幙。半随流水。思郞梦远运无倚。随风好去应千里。应千里。长亭马上。阳关笛裏。奴家自浣纱溪边遇着那人之后。感其眷顾。赠彼溪纱。今经一月。再无信音。又不知是个闲游浪子。假作官僚。又不知果是个范蠡大夫。故来调哄。我今待要信他。只恐日远日疎。终无着落。未必是眞。欲待要不信他。看他实意实心。言犹在耳。未必是假。近闻吴越交战。直至会稽。虽然干戈扰攘。黎庶逃亡。幸此地山谷幽深。人踪隔绝。我想范大夫多因此事。不得工夫。然虽迟年岁。必不他适。但今展转疑虑。日夕忧煎。〔长叹科〕只因霎时面许。弄出满腹离愁。害得彻夜心疼。做出一腔春病。只是织成缕缕千条恨。蹙捐纤纤两道眉。切切凄凄。啾啾喞喞。这场事好生苦楚人也。 

　　【绵搭絮】东风无赖。又送一春过。好事蹉跎。赢得恹恹春病多。髻儿矬。病在心窝。为你香消玉减。蹙损双蛾。难道你卖俏行奸。认我做桃花墙外柯。认我做桃花墙外柯。 
　　【前腔】终朝悬念。信远音讹。好事多磨。转眼光阴一掷梭。定如何。成败由他。未必言而无信。更起风波。有一日弄假成眞。乌鹊塡桥催渡河。乌鹊塡桥催渡河。 
　　这裏北村有个姐姐。唤做北威。是个女医。不免央我家东施姐姐。转请他来看脉。吃几贴药。再作计较。 

　　溪畔匆匆邂逅时。　　　　无端彻夜费相思。 
　　欲知一点心中病。　　　　只看纤纤两道眉。 

　　第十出　送饯 
　　【谒金门】〔小生同贴上〕烟雾蔽。四下重重围住。少小豪雄今已矣。空成千点泪。〔贴〕魂怯危巢孤垒。眼见玉憔香悴。〔合〕昨遣行成通币礼。缘何还阻滞。 
　　〔贴〕大王万福。〔小生〕夫人少礼。夫人。我勾践被吴围住。困居此山。心魂不宁。手足无措。见寝石以为虎。认草木而皆兵。夙昔豪雄。一旦扫地。〔贴〕黄鹤病而翅羽垂。猛虎穷而爪牙缩。须竭力拒敌。观变待时。勿重忧煎。徒增悲痛。〔小生〕昨遣文种行成。怎么这时候还不见回来。〔贴〕大王放心。想此事多成。故来迟耳。〔生上〕 

　　【腊梅花】残兵格斗筋力疲。沿山烽火军声沸。〔末〕敢惮星夜驰。行成已听。疾忙归来报君知。 
　　〔生末相见科生〕文大夫。行成的事如何。〔末〕吴王已面许下了。〔生〕如此就进去回覆主公。〔进见科〕主公夫人。范蠡文种参见。〔小生贴〕二位大夫少礼。文大夫行成的事如何。〔末〕臣启主公。臣到敌境。乘夜先见伯嚭。次早方谒吴王。因伍员未到之时。亏伯嚭先入之说。吴王已亲口许下了。〔小生贴〕多谢天地。〔末〕只一件。他限定十日之内。要君臣妻子俱赴吴庭。听其指挥。不可迟滞。〔小生〕寡人不幸。连累夫人。如此促急。怎生是好。〔贴〕贱妾之命。悬于大王。劳苦艰难。愿同之也。〔小生〕旣然如此。只索起程。别尔人民。弃我宗社。去其冠冕。作彼庸奴。前程正尔关心。故国不堪回首。好伤情也。〔净扮泄庸上〕空城麦秀雉朝飞。故国黍离乌夜啼。〔丑扮计倪上〕试看千村几家在。谁怜百战一身归。〔净〕下官泄庸是也。〔丑〕下官计倪是也。〔相见介丑净〕闻主公夫人卽日起程。前往吴国。不免到江上送别去。主公夫人。泄庸计倪参见。〔小生贴〕二位大夫少礼。〔小生〕诸大夫在此。寡人不道。夙遭闵凶。赖诸大夫之谋谟。得保前王之丘陇。实至幸矣。目今前往吴庭。谁人能同此患难。留下越国。谁人能守此封疆。愿各自陈。我将分属。〔净〕臣闻夏台之系。伊尹不离成汤。羑里之囚。宜生不离西伯。今上大夫范蠡达于机微。习于困苦。吴庭之事。一以委之。必能佐主周旋。不负臣举。〔丑〕臣闻成汤入夏。付国家于文■〈木巳〉。周文入殷。委宗社于太公。今下大夫文种忠而善谋。民乐为用。越国之事。一以委之。必能克勤邦家。不负臣举。〔小生〕范大夫。你的意下如何。〔生〕不避艰险之途。甘守困辱之地。辅助危主。誓兴灭国。往而必返。与君复仇者。臣之事也。敢不听命。〔小生〕文大夫。你的意下如何。〔末〕内修封疆之役。外整畊战之备。亲附百姓。连和诸侯。废而必兴。与君复仇者。臣之事也。敢不听命。〔小生〕若得诸大夫如此。则患难相保。宗社奠安。诸大夫无主而有主。寡人无国而有国也。孤之六翮备矣。飘然长往。又何忧焉。不免吿拜天地山川。社稷宗庙。怜我困苦。阴求护持。〔拜科〕 

　　【园林好】吿天地神明可窥。吿宗庙精灵可推。念勾践包羞含愧。知甚日得回归。知甚日得回归。〔贴〕 

　　【前腔】念生长在香闺绣帏。念出入在龙楼凤池。怎禁得流离顚沛。知甚日得同归。知甚日得同归。〔生〕 

　　【江儿水】臣子遭家难。男儿遇数奇。路当险处难回避。非关不爱亲遗体。时危要见臣忠义。暂且受伊拘系。〔合〕有日归来。再渡吴山越水。〔末〕 

　　【前腔】国破山河在。城倾草树迷。看纵横白骨郊原蔽。念微臣旣受人民寄。要捐生誓雪君王耻。蹔且将身淹滞。〔合前净〕 

　　【五供养】吴儿丑类。天道亏盈。赫赫昭回。看他多满溢。不久必摧颓。〔丑〕况有奸邪伯嚭。覆邦家唇尖舌利。忠良应阻隔。国势定支离。〔合〕誓造江山。万民欢会。〔小生〕 

　　【前腔】诸大夫。我孤身客邸。回首家山。云迷会稽。摇摇魂向北。黯黯日平西。〔贴〕看江村桃李。恨无主凭风飘坠。年光愁裏过。环佩梦中归。 
　　〔合前生〕主公夫人。自有天命。不须烦恼。及早登舟去罢。〔生〕 

　　【玉交枝】一场愁緖。料精诚江神鉴知。吾王何必多留滞。劝羣臣不用凄其。〔末〕离筵欲散东海矶。别情尽付西江水。〔合〕挂不住疎林落晖。挂不住疎林落晖。〔净〕 

　　【前腔】扁舟北济。痛黎民负荷有谁。念羣臣肯久虚君位。当尽心定难持危。〔丑〕他年击檝过越水隈。看克期仗剑入吴宫裏。〔合前小生〕 

　　【川拨棹】英雄泪滴春江波浪底。〔贴〕片帆开岸草凄凄。片帆开岸草凄凄。又何年还归水湄。〔合〕渡西陵城郭非。望南云魂梦飞。〔生〕 

　　【前腔】我主公莫愁无所依。自愧微躯堪寄安与危。〔末净丑拜生介〕愿大夫努力驱驰。愿大夫努力驱驰。待归朝羣臣谢伊。〔合前小生贴生〕 

　　【尾声】别离倾刻悲尘世。〔末净丑〕有日破吴归去。〔合〕看壮士还家尽锦衣。 
　　〔末净丑〕伏愿主公夫人前途保重。〔生〕范蠡扁舟先过江去。伺候主公夫人同行。〔小生〕斜阳山外片帆开。〔贴〕风卷春潮动地回。〔生〕今日一樽沙际别。〔合〕他年重见渡江来。〔生末净丑先下小生贴吊场小生〕夫人。你看逝水东流。片帆北渡。云山重叠。烟树迷离。不知何年再渡此江也。〔贴〕触物兴悲。感时增戚。试看汀沙之乌鸟。闲哺江渚之鱼虾。妾有短歌。为王一咏。〔小生〕卿试咏之。寡人敬听。〔贴歌科〕 

　　【古歌】仰飞鸟兮乌鸢。凌玄虚兮翩翩。啄鱼虾兮洲渚。矫风翮兮云间。妾无罪兮冒地。又何辜兮负天。片帆飞兮长往。知归去兮何年。 
　　〔小生〕尝闻有声当彻天。有泪当彻泉。夫人过哀。眼见粉愁香怨。寡人不肖。岂能飮恨吞声。亦有短歌。为卿一咏。〔贴〕大王试咏。贱妾敬听。〔小生歌〕 

　　【古歌】彼飞鸟兮鸢乌。常游止兮江湖。我何罪兮离越。乃偃蹇兮来吴。妻衣褐兮为婢。君脱冕兮为奴。岁遥遥兮无极。安得我身兮如乌。〔贴〕 

　　【尾犯序】愁泪溢春江。底事夫妻同渡波浪。怎效乌鸢向沙头翱翔。悒怏。我■〈扌弃〉尽力奔驰洒扫。怕当不过勤劳鞅掌。思量起云山千里。何日好还乡。〔小生〕 

　　【前腔】吴门此去在何方。进退两难空自摧丧。你淡扫蛾眉尽收拾宫妆。惆怅。你休还认在秦楼楚馆。休还认在香闺绣帐。从今去雕笼深锁。愁杀两鸳鸯。 
　　〔贴〕大王。舟已到岸。收拾陆行。〔小生〕家乡渐遥。吴邦渐近。好伤感也。〔小生〕 

　　【鹧鸪天】自笑英雄値坎坷。平生意气尽消磨。〔贴〕魂离故苑归应少。恨满长江泪转多。〔生上跪接介小生贴〕你到此几时了。〔生〕范蠡到此多时。整备车马。专候主公夫人早行。〔小生〕范大夫。我何罪也。受奔波。〔贴〕香憔玉悴竟如何。〔生〕主公夫人。休要悲伤。岂不闻晋文公投璧之事乎。当年重耳曾投璧。定看他年渡此河。〔下〕 

　　第十一出　投吴 
　　【窣地锦裆】〔净外丑领众上〕南中战胜拥回军万骑飞腾出阵云。江东霸气郁嶙峋。谁似英雄四海闻。〔众〕 

　　【哭岐婆】苏台高峻。房廊隐隐。靑蛾红粉。打团成阵。千门花月笑相迎。香风满路笙歌引。 
　　〔众跪介〕启爷。已到姑苏台了。〔净〕且住马。〔外丑〕主公。伍员伯嚭参见。〔净〕相国太宰少礼。〔众〕众将官叩头。〔净〕起去。相国太宰。勾践不道。逆命数年。今力屈计穷。面缚麾下。皆赖天地祖宗之阴佑。实出文武将士之同心。〔外〕勾践被擒。实皆主公之威。何与诸将之力。但妖徒仅能革面。丑类尙尔离心。隐忧还在萧墙。同舟皆为敌国。〔丑〕穷寇初归。积仇已复。勿计其旧。当取其新。宽其万死之诛。示以再生之路。老相国何故妄生议论。尙尔纷更。〔净〕太宰之言有理。今奏凯献捷。开国承家。有功者爵之以上卿。有劳者赐之以金帛。广开功臣之宴。同赴姑苏之台。勿用多言。只图欢乐。众将校们。动起鼓乐。将酒过来。〔众〕酒在此。〔送净接送外丑跪受介净〕 

　　【山花子】英雄气压江南郡。心胸湖海平吞。笑鲸鲵望风远奔。羡威名列国称尊。〔合〕上高台看山河鼎新。称觞两班武共文。从敎千载祝圣君。共享恩波。寰宇同春。〔外〕江关未熄烽和烬。念比邻社稷犹存。他运虽衰国还有人。岂宜削草留根。〔合前丑〕 

　　【前腔】笙歌拥入花游阵。唯当醉倒红裙。报深仇志愿已伸。又何须议论纷纭。 
　　〔合前小生贴生上小生〕艰难沦落眞堪笑。〔贴〕险阻辛酸实备知。〔生〕画虎不成终类狗。为龙多苦不如鱼。〔对众介〕烦通报。越王夫妻君臣见。〔众报介〕越王勾践夫妻君臣进见。〔净〕着他入来。〔小生贴生膝行进见介小生〕东海贱臣勾践。率领妻奴。叩首殿庭。死罪死罪。〔净〕勾践。你这等强梁。岂知也有今日。〔小生〕勾践罪重恶深。辜负天地。不知时势。得罪大王。蒙不卽诛。俯赐宽宥。得保些须之命。难报罔极之恩。贱臣勾践实该万死。只求大王怜而赦之。〔外〕臣闻飞鸟在靑云之上。尙欲挽弓而射之。况闲游于池沼。近集于殿庭乎。昔勾践生山海之外。诚恐擒获之难。今入我厨灶之中。乃一宰夫之事。主公不宜轻赦。〔净〕吾闻杀降诛服。天下所非。业已许之。岂可失信。〔丑〕主公。老相国牵于一时之智。不知长久之谋。愿主公卽日赦之。勿听无稽之言也。〔净〕太宰之言有理。众将校们传下号令。发勾践三人于石室之内。去其轩冕。没作官奴。略给水薪。牧养马匹。牢固监候。不许放纵。〔众传令内应介剥小生贴生衣下介净〕再进酒。〔净〕 

　　【大和佛】宝殿嵯峨对紫宸。帘栊映碧云。恩沾畿甸。淑气散千门。穷海看来宾。〔外〕他们未必眞谦逊。偶尔时乖运蹇。勉强暂称臣。终有日饥虎随人。欲避难逃奔。〔丑〕老相国。你何故出言不顺。休得要对此欢娱便生嗔。〔净〕 

　　【舞霓裳】看取他邦尽臣邻。尽臣邻。管取边疆尽尊亲。尽尊亲。〔外〕吾王莫听奸臣谮。只恐萧墙变起祸临身。〔先下丑〕笑老朽不知安分。休错认。缕缕秋霜遍衰鬓。 
　　【红绣鞋】〔合〕锦筵香雾氤氲。氤氲。华堂歌舞缤纷。缤纷。珠翠拥。暮云屯。灯火乱。晓星昏。洞房深处醉横陈。洞房深处醉横陈。〔净〕 

　　【尾声】鸡人夜午莲筹进。〔丑〕谁似我天颜常近。羞杀多言是伍员。 
　　〔净〕吴钩双带锦花浮。　　　　〔丑〕海上奇功一旦收。 
　　〔众〕生缚君臣到麾下。　　　　从今不数古诸侯。 

　　第十二出　谈义 
　　〔外易道服上〕堪笑流离一楚囚。萧萧空自佩吴钩。终天怨气方纔释。向日忠心尙未酬。伍员。自报楚归吴。佐吴入越。窃谓旣甘心于西鄙。必得志于东藩。讵意主公厌恶忠言。听信奸佞。大仇摧于将复。积功毁于垂成。彼之行成旣谐。吾之大事已去。今年向迟暮。志渐隳颓。英豪不逮于前时。勇力顿减于昔日。将欲随波逐流。伴食廊庙。则何以立此身于朝端。将欲背义忘恩。返驾林壑。则何以报前王于地下。进退维谷。往来触藩。我有一结义哥哥。唤做公孙圣。聪能远达。明足通微。心若冰壶。人称水鉴。他见今隐迹阳山之下。潜身震泽之边。不免访高踪以卜国之兴衰。叩名流以定已之出处。今日晴和。且往阳山走一遭也。〔下末道服扮公孙圣上〕自家覆姓公孙。名圣。吴之秦余杭山人也。遗荣末世。困守衡门。禀耿介拔俗之操。具潇洒出尘之想。投竿垂饵。晦幽迹于渭滨。抱瓮灌园。绝机心于汉渚。朝飮木兰之坠露。夕餐秋菊之落英。邀淸风为入室之宾。延白云为升堂之客。绍巢由之绝轨。蹈沮溺之高风。眞个是天子不得臣。诸侯不得友。今日晴和。不免到靑山尽头。白云深处。闲步一回。多少是好。 

　　【北点绛唇】布袜靑袍。草衣乌帽。溪山晓。来往由巢。俯仰乾坤小。 
　　我有一个结义的兄弟。唤做伍员。夙昔雄豪。平生忠孝。吴国之事。全赖此人。如老夫者数被征聘。得以力辞。盖吾弟旣戮力于朝廷。老夫得投闲于溪壑。常时特来访我。一向不见到来。想是朝廷多故。不得工夫也。我兄弟怎么到得我逍遥自在。无管无拘也呵。 

　　【混江龙】淸溪垂钓。纶竿七尺气飘飖。祗多少风掀海浪。雪涨江涛。问世上谁人栖住稳。笑人间何处着身牢。试看那绣帐内醉鲛绡。辕门下列弓刀。麟阁上姓名标。边塞外阵云高。他那裏有权有势少安闲。怎如我无烦无恼多欢乐。舒眉岛屿。散发林皋。 
　　〔外上〕迤逦行来。早不觉到阳山也。远远望见一个道人。好像我公孙哥哥。〔末〕来的好像伍子胥兄弟。〔外〕呀。哥哥。拜揖。〔末〕呀。兄弟少礼。兄弟。许久不见。今日何来。〔外〕哥哥。只因多事。失候起居。今有愚衷。特求指教。〔末〕兄弟有何事故。你且道来。〔外〕哥哥。我伍员本欲尽孝于家。兼期竭忠于国。不意父兄昔为暴君所害。孝道有亏。主上今为奸臣所欺。忠诚不遂。俯仰有愧。进退两难。今欲弃职归山。不知我哥哥意下如何。〔末〕兄弟差矣。我闻为子死孝。为臣死忠。汝但计嗣君之小过。遂忘前王之大恩。兄弟独不记昔日背楚投吴之事乎。〔外〕伍员怎么不记得。哥哥试说。伍员敬听。〔末〕 

　　【油葫芦】想当初你四海无家没处逃。孤身的年纪小。向靑山缈缈水滔滔。亲爹爹魂魄凭谁吊。亲哥哥骸骨凭谁扫。那时节亲父亲兄死于非命。一家三百余口。逃得你此身。可怜可怜。那裏管高堂上白发娘。绣房中靑鬓嫂。你便见满身有口无人吿。只落得回首楚天遥。 
　　〔外〕父兄深怨。岂敢忘之。兴言及斯。不觉肝肠摧裂。〔末〕兄弟。你当初逃难之时。曾记得江上渔人。溪边女子。衣衫蓝缕。乞食于吴门之事乎。〔外〕伍员怎么不记得。哥哥试说。伍员敬听。〔末〕 

　　【天下乐】渔父江头将性命抛。多也波娇。水面上漂。这两个无辜为伊没处捞。兄弟。你乱丛丛百结衣。冷萧萧双鬓毛。每日价浪悲歌去吴市讨。 
　　〔外〕当年困苦。岂敢忘之。兴言及斯。不觉冠发俱竖。〔末〕兄弟。你当初入楚之时。曾记得辱及墓尸。害及季芊。君妻其君之妻。大夫妻其大夫之妻乎。〔外〕伍员怎么不记得。哥哥试说。伍员敬听。〔末〕 

　　【那咤令】记当初昭王的亲父儿被皮鞭乱敲。昭王的亲妹儿被外人背着。昭王的亲室儿被吴君占了。一场愁顷刻除。百年雠些时报。那时节方显得英豪。 
　　〔外〕入楚之事。弟岂忘之。特以父兄大仇。少伸宿忿。〔末〕兄弟。你当初入楚之时。又还记得夷其宗庙。残其丘垄。昭王出奔。包胥哭秦之事乎。〔外〕伍员怎么不记得。哥哥试说。伍员敬听。〔末〕 

　　【鹊踏枝】毁庙庭。去宗祧。践丘垄。没根苗。眼见的千载荆城。霎时间遍地蓬蒿。不争的把昭王杀了。笑包胥急穰穰秦国去号咷。 
</div>
    <div class="pagination">
<a href="六十种曲浣纱记_page2.html">上一页</a><a href="六十种曲浣纱记.html">1</a><a href="六十种曲浣纱记_page2.html">2</a><span class="current-page">3</span><a href="六十种曲浣纱记_page4.html">4</a><a href="六十种曲浣纱记_page5.html">5</a><a href="六十种曲浣纱记_page6.html">6</a><a href="六十种曲浣纱记_page7.html">7</a><a href="六十种曲浣纱记_page8.html">8</a><span>...</span><a href="六十种曲浣纱记_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
