<!DOCTYPE html>
<html>
<head>
    <meta charset="UTF-8">
    <title>元曲选 - 第 70 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 70 页/共 133 页</h1>
    <div class="content">　　【鹊踏枝】你骂他泼东西。我心知。您两个等秤称来。都一般轻重高低。谁与你挑唇料嘴。辨别个谁是谁非。
　　〔云〕怎生这早晚不见二嫂来。〔刘唐拏锁条史进随上云〕刘唐哥。李孔目哥哥一时间不是了。哥哥休记旧雠。〔刘唐云〕史进。这是他自犯下来的。教我怎生回护他。早来到他门首。我唤门去。〔史进云〕等兄弟唤门去。哥哥开门来。〔刘唐怒云〕怕惊了他家产妇。过来等我叫。李孔目。开门开门。〔正末云〕甚么人。这等大惊小怪。待我开开这门。〔做见科〕〔正末云〕刘唐史进。你做甚么大惊小怪的。〔刘唐云〕怎生大惊小怪的。你家里不敢那。〔正末唱〕
　　【寄生草】哎。你个狠公吏休唱叫。〔带云〕刘唐靠前来。你看波。〔唱〕俺家里有不快的。〔刘唐云〕衙门中勾你哩。〔正末唱〕为甚么苫眉努目闲淘气。你来我去无些礼。揎拳攞袖乔声势。适纔个打门时叫的你嘴皮干。〔带云〕有一日到衙门中呵。〔唱〕我敢粗棍子杵的你腰节碎。
　　〔刘唐云〕你要打我。且等我今日锁你一锁。〔正末云〕我伸与你脖子。你敢锁我么。〔刘唐云〕我怎么不敢锁你。〔正末云〕锁可容易开可难。大嫂。只怕我有错了的文案。折证的明白。我便来家也。〔同下〕〔旦云〕孔目不知为甚么勾当。只怕那小妇告下状来。我又不快。眼见的无那活的人也。〔下〕〔孤引赵令史上云〕差的刘唐勾李孔目去了。这早晚还不见来。〔刘唐史进拿正末上做见科〕〔刘唐云〕大人。勾将李孔目来了也。〔孤云〕张千。拏过那妇人来。〔张千拿搽旦跪科〕〔正末云〕大人。有的事罪坐家长。容小人自认。怎生勾的二嫂来。〔做问科云〕二嫂。〔搽旦云〕大嫂迷了眼。怎生叫二嫂。〔正末云〕你有甚事在这里。〔搽旦云〕是你犯下事。怕不连累着我那。〔孤云〕李孔目你知罪么。〔正末云〕小人不知罪。〔孤云〕李孔目。有首告你结交强贼。受了匾金环一双。你是执法的人。怎生犯下这等勾当。〔正末云〕大人可怜见。小人是知法的人。怎敢结交强贼。并无此事。〔赵令史云〕大人。不打不招。〔孤云〕与我打着者。〔刘唐打末科〕〔孤云〕你从实招了罢。〔正末唱〕
　　【醉中天】那里有令史每结勾强贼理。如今世上媳妇论丈夫的稀。这金环也只在我家权顿寄。我应当吃不出首的官司罪。他乱打拷教我招承个甚的。一壁厢官司又临逼。我可甚家有贤妻。
　　〔孤云〕刘唐。与我打着者。〔做打科〕〔正末云〕我那里受的这般苦楚。我知道了。这妇人当初与赵令史有奸。也要娶他来。这是我的不是了也。〔唱〕
　　【后庭花】告你个掌王法的党太尉。告你个葫芦提的包待制。哎。你个有丈夫的萧行首。天也送了我的匾金环柳盗跖。一杖起一层皮。畅好是腕头着力。可正官不威牙爪威。直恁般有气势。打到有五六十。你休学俺做小的。将普天下小妇每拘刷来。一搭里砧刀上刴做肉泥。大锅里熬做汁。〔带云〕您不信。试尝波。〔唱〕
　　【青哥儿】他则是一般一般滋味。我吃了六问六问三推。我如今手掴着胸膛悔后迟。我当初凭着良媒取到我家里。换套儿穿衣。拣口儿吃食。这婆娘饱病难医。把赃物收执。早报与官知。断送我头皮。我劝你这一火良吏。再休把妓女娶为妻。则我是傍州例。
　　〔赵令史云〕李孔目。休闲说。你招了罢。〔正末云〕罢罢罢。是我结勾强人来。〔孤云〕既如此。将李孔目下入死囚牢中去者。〔刘唐云〕理会的。上了枷。送入牢中去。〔做枷押正末出门科〕〔街坊领倈儿上云〕李孔目在衙门中。我送这一双儿女去。可早来到也。〔做见科云〕李孔目。我每是街坊邻舍。你大浑家亡化过了。这是他一双儿女。我交付与你。我回去也。〔下〕〔正末云〕多谢多谢。只因这妇人呵。气死我儿女夫妻。罢罢罢。〔唱〕
　　【赚煞】折倒了铜斗儿好家缘。锦片似庄宅地。他一刬的瞒心昧己。湛湛青天不可欺。谁承望财散人离。见儿女哭啼啼。〔云〕我眼见的无那活的人也。这两个孩儿要在他手里过日子。只得回嗔作喜。告他一告。二嫂。〔唱〕我则索把你来央及。你是必抬举他来长大日。〔搽旦云〕你放心的死。我知道。〔正末唱〕谁承望匾金环事起。则为我贪图些小利。〔带云〕李孔目也。〔唱〕今日个得便宜翻做了落便宜。〔下〕
　　〔孤云〕兀那妇人。你随衙听候。另日发落。〔诗云〕莫怪咱贪酷王法无私曲。只因赵令史送了李孔目。一对匾金环。入官充罚赎。若是萧娥没老公。今夜衙里宿。〔众随下〕
　　〔音释〕
　　帔音备　刷双寡切　疾精妻切　的音底　祇音其　窨音荫　约音杳　日人智切　息丧挤切　苫声占切　揎音宣　攞罗上声　逼音彼　跖张耻切　力音利　十绳知切　砧音针　汁张耻切　掴乖上声　食绳知切　执张耻切　宅池斋切　刬音产　及更移切
　　第二折
　　〔刘唐上诗云〕手拿无情棒。怀揣滴泪钱。晓行狼虎路。夜伴死尸眠。自家刘唐便是。今日李孔目结勾梁山泊强贼山儿李逵。受了他一付匾金环。招伏已定。下在牢里。当初我误了假限。直厅打了我四十。今日他也犯下来了。下在牢里。与我拿出来。〔史进拿正末上〕〔刘唐云〕旧规犯人入牢。先吃三十杀威棒。〔史进云〕这三十杀威棒就打死了。看史进面皮。饶了他罢。〔刘唐云〕他今日也有哀告我的日子。〔正末云〕哥哥休记旧恨。〔刘唐云〕我不和你一般见识。且入牢去。〔正末入牢科〕〔刘唐云〕兀那李孔目。我这一回有些闷倦。你唱个曲儿我听。〔正末云〕我有甚么心肠还唱曲儿。〔刘唐云〕你若不唱。我一顿棍子就打死你。〔正末云〕哥哥。小曲儿也罢。〔刘唐云〕你不要唱旧的。你当初怎生娶那小浑家。他又怎生出首。你都要唱在里面。〔正末云〕哥。我唱我唱。〔唱〕
　　【中吕普天乐】刘唐你是狠爹爹。整折倒了我三个月。都则为偷寒送暖。我和他义断恩绝。那婆娘衠一味嫉妬心。无半米着疼热。指望和意同心成家业。到送的俺子父每两处分别。那婆娘这其间知他是醒也醉也。我如今知他是死也活也。僧住赛娘儿呵知他是有也没也。
　　〔刘唐云〕史进。我如今吃饭去。你休解了他绳索。我便来。〔下〕〔史进云〕哥哥。你当初上花台。做子弟。怎生受用快活。你说一遍。我试听咱。〔正末云〕兄弟。一言难尽。我说你听。〔唱〕
　　【商调集贤宾】想着俺二十年把笔将儒业学。〔带云〕兄弟。我为这妇人呵。〔唱〕折倒了铜斗儿好窼巢。怎承望浪包娄官司行出首。送的个李孔目坐禁囚牢。岂不闻天网恢恢。也是我自受自作。赤紧的有疼热大浑家亡过了。想俺那小冤家苦痛嚎啕。我不合痴心娶妓女。倒将犯法罪名招。
　　【逍遥乐】送的俺一家儿四分五落。又不敢声扬。我则索心中窨约。没来由惹下风雹。撞着这冤业难消。又不曾把神灵触忤着。怎做的犯法违条。我如今身缠铁锁。项带沉枷。你教我怎得逍遥。
　　〔云〕兄弟也。我且歇息一会咱。〔做睡科〕〔史进云〕哥哥睡了。我也歇息者。〔二倈送饭上云〕我是李孔目的孩儿。与俺爹爹送饭。可早来到也。爹爹。爹爹。〔正末醒科云〕兀的不是僧住赛娘的声音。史进兄弟。〔史进醒科云〕哥哥怎的。〔正末唱〕
　　【醋葫芦】我恰纔困腾腾盹睡着。牢门外谁唱叫。听多时认的语声高。为甚两三番把兄弟厮定搅。多敢是小冤家来到。告兄弟休得怕勤劳。
　　〔史进云〕这叫门的不是你两个孩儿那。〔正末云〕兄弟。是僧住赛娘送饭来。〔史进云〕我出去开开这门。〔做见科云〕真个是孩儿送饭来。〔倈哭科〕〔诗云〕牢子哥哥把门开。怎不教我泪盈腮。两个冤家别无事。只为负屈亲爷送饭来。〔史进哭科云〕孩儿。痛杀我也。你在这里。将饭来我拿与你老子吃去。我关上这门。哥哥。孩儿送饭来。你吃些。〔做喂科〕〔正末唱〕
　　【幺篇】我将这一匙饭口内挑。孩儿在牢门外叫了几遭。我为甚两下里自量度。〔倈叫科云〕爹爹。〔正末唱〕孩儿我可也刚应的一声。猛呛了。〔做喷史进身上科〕〔唱〕展污了你衣服便休嗔闹。告兄弟可怜见且躭饶。
　　〔史进云〕污了衣服不打紧。哥哥。你有甚么言语。〔正末云〕兄弟。我眼见的无那活的人也。着孩儿过来。我看一看。死也死的甘心。〔史进云〕哥哥。我着孩儿进来。我开开这门。孩儿跟我进来。看你父亲去。〔史进引倈见末云〕〔倈云〕爹爹我送饭来。〔正末云〕孩儿。兀的不痛杀我也。僧住。你那头上怎么破了来。〔倈云〕是二娘打破了来。〔正末哭云〕孩儿。兀的不痛杀我也。〔唱〕
　　【梧叶儿】把孩儿相凌辱。折倒的黄瘦了。使不的你家富小儿骄。头上虱如喷饭。我心中如刀搅。把衣服扯得似纸提条。〔带云〕哎哟。僧住赛娘儿也。〔唱〕这是儿女每没爷娘的下梢。
　　〔刘唐上云〕吃了几杯酒。牢中看贼去来。开门来。〔史进云〕刘唐来了也。教孩儿且躲在一壁者。〔做躲科〕〔史进云〕我开开这门。哥哥来了也。〔刘唐云〕史进。你敢把囚人放了绳索来。〔史进云〕您兄弟怎么敢。〔刘唐云〕我试看去。〔做看科云〕兀的不松了绳索也。这两个小的。是谁家的业种。〔做打末倈科〕〔正末云〕哥哥。只打我罢。饶了这两个小的。〔唱〕
　　【后庭花】你看我痛煞煞怎动摇。脊梁上粗棍子拷。〔刘唐云〕这两个业种是那里来的。〔正末唱〕把僧住支杀的拖将去。连赛娘合扑的带了一交。哥哥你莫心焦。把往事从头还报。白日里非草草。牢狱中闹吵吵。将军柱钉头发梢。十字下滚肚索。紧邦邦匣定脚。
　　【双鴈儿】我可甚上床犹自想明朝。养小来。防备老。不堤防哥哥蓦来到。哥哥你休躁暴。孩儿难打熬。
　　〔搽旦上云〕我在家中打那两个业种。一会儿不见了他。我往牢里看李孔目去。牢子哥哥。开门。〔刘唐云〕甚么人叫门。我开开这门。〔搽旦云〕哥哥。我来看李孔目哩。〔刘唐云〕你进去。你那两个小的也在这里。〔搽旦见科云〕好也。你两个小业种。原来在这里。〔正末唱〕
　　【柳叶儿】这都是后尧婆凶恶。把孩儿打拷挝揉。狠牢子又来添绳索。教我怎禁着。哎。你个女多娇。则被你断送我也地网天牢。
　　〔刘唐云〕史进。把李孔目下在后牢里去。〔史进云〕理会的。〔史牵入科〕〔正末唱〕
　　【浪里来煞】我眼见的一命抛。也留不得三更到。孩儿也你则去街坊邻里宿今宵。赤紧的着疼热的亲娘亡化早。害的人七颠八倒。天那这都是我五行中恶限怎生逃。〔史进押末下〕
　　〔搽旦云〕刘唐哥哥。我央及你。我与你两锭银子。你把李孔目盆吊死了可不好。〔刘唐云〕你放心。都在我身上。〔搽旦云〕你若盆吊死了李孔目。我再相谢。若死了时。和我说一声儿。〔下〕〔刘唐云〕要活的难。要死的可容易。那李孔目如今是我手里物事。搓的圆。捏的匾。??得将他盆吊死了。一来赚他几个银子使用。二来也偿了我平生心愿。我且吃杯酒去。再来下手。不为迟哩。〔下〕
　　〔音释〕
　　月鱼夜切　绝藏靴切　衠音肫　热仁蔗切　业音夜　别皮耶切　学奚交切　巢锄嘲切　作音早　嚎音豪　啕音逃　落音涝　雹巴毛切　着池烧切　盹顿上声　度多劳切
　　第三折
　　〔刘唐上云〕我把李孔目盆吊死了。如今拖他出去。丢在死人坑里。〔做背尸出放下科云〕把李孔目尸首丢在这坑里。呀。兀的不下雨了。我回去罢。〔下〕〔正末做醒科〕〔唱〕
　　【双调新水令】一灵真性离了躯腔。又被雨和风半空飘荡。我这里头瞑眩。眼獐狂。七魄俱亡。刬的醒回来怎承望。
　　〔倈上云〕听的人说俺爹爹死了。我去看咱。〔做见科云〕兀的不是俺爹爹。〔做叫科〕〔正末唱〕
　　【沉醉东风】又不是梦儿中精神惚恍。又不是身死后魂气悠扬。又不是实丕丕地狱间。又不是虚飘飘天堂上。多咱在鬼门关被叫转还乡。待我手摸着心头暗酌量。毕竟个是真是谎。
　　〔倈叫〕〔正末做开眼科〕〔唱〕
　　【胡十八】是那个扳我脊梁。是那个摸我胸膛。是那个把头发来揪。肐膊来搪。是那个喳喳的高叫在耳边厢。原来是僧住和赛娘。他救到有半晌。也则为父子每情切切。因此上儿女每意慌慌。
　　〔倈云〕爹爹。你适纔已死了也。是我每叫转来的。〔正末云〕儿也。〔唱〕
　　【乔牌儿】这几时在那方。怎不见频来往。莫不是晨昏茶饭无人掌。瘦的你也损伤。
　　〔倈云〕不要说起茶饭。那二娘不打我也还好过。〔正末哭科〕〔唱〕
　　【落梅风】苦也啰你没了亲娘。偏留着二娘。把你来打的个不成模样。常言道隔层肚皮隔垛墙。怎想他知疼着痒。
　　〔搽旦上云〕刘唐吊死了李孔目。则怕他说谎。我自看去。兀的不是李孔目。孔目也。我来看你哩。〔做哭科〕〔正末唱〕
　　【沽美酒】他他他假提着泪两行。怎觑他这趋跄。〔搽旦云〕孔目也。我送衣服与你穿。〔正末唱〕你大古是送千里寒衣女孟姜。可教我忙也那不忙。穿不的你那好衣裳。
　　【太平令】令史呵赛张鼎千般智量。哎。你个萧行首八步周行。尽着你风流情况。做出些轻狂势相。我这里左想。右想。不见了僧住赛娘。〔搽旦云〕这不是僧住赛娘。〔正末唱〕儿也和俺李孔目一般悲怆。
　　〔搽旦云〕孔目。你敢饿了。我去备些茶饭来与你吃。〔下〕〔正末唱〕
　　【川拨棹】那婆娘。他觑咱如粪壤。公然的作祸为殃。巴不得中箭着鎗。还有甚心忙意慌。待将咱好供养。
　　【七弟兄】这场去向。又做出甚商量。浪包娄转眼机谋广。恶公人狠似虎和狼。恨不的把我泼残生逼勒登时丧。
　　〔搽旦叫科〕刘唐刘唐。〔刘唐上云〕孔目娘子。你叫我怎么。〔搽旦云〕我央及你盆吊死李孔目。怎生又活了。〔刘唐云〕要活的难。要死的易。我着他还牢去。〔搽旦云〕若死了呵。我再与你一锭银子。〔下〕〔刘唐云〕这打不死的贼。果然又活了。你仍还牢里去。〔正末云〕刘唐哥。我也曾替你同在衙门中来。直这般狠也。〔唱〕
　　【梅花酒】哀告你个刘唐。可怜我媳妇先亡。儿女凄惶。我又遭着官防。你也曾共府同堂。岂没半点情肠。只指望旱苗逢澍雨。怎忍教枯草打严霜。愿哥哥做主张。暂宽我片时光。便今生死甘当。来世里把恩偿。
　　〔刘唐云〕你是死罪重犯。则除死罢了。不死怎么放得你在外面。快还牢去。〔做拖末科〕〔正末唱〕
　　【收江南】呀。他把我死羊般拖逩入牢房。依旧硬邦邦匣定在囚床。便铁石人看见也心伤。非是俺口强。则不如早些儿死了落可便早收场。
　　〔刘唐拖正末科〕〔正末唱〕
　　【鸳鸯煞】横拖倒拽牢门上。前合后偃回头望。嘱咐了僧住。叮咛与赛娘。畅道拖出我牢门和你娘坟同葬。烧一陌纸　一碗凉浆。欲要俺父子每团圆。则除是做一个梦儿想。〔刘唐拖正末同下〕
　　〔音释〕
　　瞑音面　眩虚眷切　搪音唐　晌赏去声　跄音蹡　澍音树　逩本去声
　　第四折
　　〔李逵上诗云〕上山鞋履不闻声。下山锣鼓便齐鸣。蓦然一阵风来处。知是强人带血腥。某山儿李逵是也。今有李孔目为我下在死囚牢里。我问宋江哥哥告了一个月假限。将着一包袱金珠财宝。下山去搭救李孔目走一遭去。〔诗云〕拜辞了宋江哥哥。并不辞道路奔波。此一去亡生舍死。救孔目出地网天罗。〔下〕〔史进上云〕自家史进便是。如今李孔目被刘唐盆吊死了。谁想又活了。复还入牢中。我须看他走一遭去。〔外扮阮小五冲上〕〔诗云〕涧水潺潺绕寨门。野花斜插渗青巾。带糟浑酒轮盆饮。叶子黄金整秤分。某乃宋江手下头领。绰号活阎罗阮小五的便是。奉宋江哥哥将令。着我持两纸书招安史进刘唐。我远远的跟着。说这个人是史进。我试问咱。〔做见科云〕敢问尊兄贵姓。〔史进云〕在下史进。〔阮小五云〕既是史大哥。俺宋头领着我送书来。请哥哥上山。〔史进接书科〕〔刘唐撞上扭住云〕好也。你原来结交梁山泊好汉。〔史慌科云〕不是不是。〔阮小五云〕此位是谁。〔刘唐云〕在下刘唐。〔阮小五云〕宋头领也有书与哥哥。〔史扯刘科云〕好也。你原来结勾梁山泊强人。〔刘唐云〕罢罢罢。俺一同到牢中救了李孔目。同上梁山见及时雨去来。〔同下〕〔扶末阮随上科〕〔正末唱〕
　　【中吕粉蝶儿】躲难逃灾。行行里两步一蓦。行不动东倒西歪。则我这五魂绝。七魄散。撇在九霄云外。流泪盈腮。恰便似蝴蝶儿滚成一块。
　　【醉春风】则我这两只脚似腾空。魂灵儿如渡海。想着那婆娘一片狠心肠。畅好是歹。歹。这都泼令史使的机谋。狠公人出的气力。争些儿李孔目被他残害。
　　〔李逵冲上云〕留下买路钱者。〔刘史做躲阮小五拔刃科云〕来人休得造次。〔正末云〕兀的不諕杀我也。〔唱〕
　　【上小楼】你可便恰纔到来。他便待将咱杀坏。諕的我战战兢兢。悠悠荡荡。跪在尘埃。猛抬头。观觑了。失惊打怪。〔带云〕我道是谁。〔唱〕原来是匾金环故人犹在。
　　〔云〕太保。你认的我么。〔李逵云〕你是谁。〔正末云〕我是李孔目。〔李逵云〕谁是李孔目。〔正末云〕则我便是李孔目。〔李逵诗云〕我听言罢笑盈腮。慌忙扶上土坡台。云影万重疑是梦。月明千里故人来。哥哥。你认的兄弟么。则我便是山儿李逵。〔正末唱〕
　　【十二月】这一场天来大利害。则为那匾金环惹祸招灾。〔李逵云〕哥哥。你既在牢里。怎能勾出来。〔正末唱〕这都是刘唐打开了牢狱。史进救了我尸骸。今日得遇你个英雄剑客。恰便似鬼使神差。
　　〔李逵云〕哥哥。这事怎生犯了来。〔正末唱〕
　　【尧民歌】则被那浪包娄出首不须猜。〔李逵云〕官府怎么就信了他。〔正末唱〕则这匾金环早做了我犯由牌。〔李逵云〕那小妇好狠也。〔正末唱〕为受了些碜可可湿肉伴干柴。〔李逵云〕不想今日遇着兄弟。还有性命也。〔正末唱〕恰便似九重天飞下纸赦书来。好教我伤也波怀。都是命合该。到今朝纔跳出这连环寨。
　　〔李逵云〕哥哥。你怎生得出这牢门来。〔正末云〕兄弟。这里有两个大恩人。你和他相见咱。〔李逵云〕在那里。〔正末云〕两个兄弟。来与李逵兄弟相见者。〔刘史上见科〕〔李逵云〕二位是谁。〔正末云〕这个便是刘唐。史进。〔李逵云〕两位哥哥。当日我到东平府来改名李得。本奉宋头领将令。着我下山招安你两个。不想为打死了人。是李孔目救我性命。迭配沙门岛去。不曾见的你哩。〔刘唐云〕俺一齐上梁山见宋江哥哥去。〔赵令史搽旦倈儿同上〕〔搽旦云〕赵令史。有这两个业种。被他牵带不便。不如在这旷野里。你将他勒死了罢。〔赵令史云〕我知道。〔做勒科〕〔李逵云〕兀的不有人来也。俺赶将去。〔赵令史云〕有人来了。俺走走走。〔同搽旦下〕〔李逵同刘史赶下〕〔阮小五云〕李山儿赶人去了。有两个小的。勒死在这里。想那人也是不良的。〔正末做看科云〕兀的不是僧住赛娘。被奸夫淫妇勒死了。我索救孩儿咱。〔唱〕
　　【快活三】我连忙将绳解开。早是我快疾来。猛然见了觑明白。险些儿活惊杀。
　　【朝天子】早是我到来。救的你醒来。怎忍见屈死在荒郊外。想着他淫妇奸夫其情忒歹。只待要斩绝了咱家代。他使着毒害。做这场布摆。据情理难容贷。天也不盖。地也不载。哎。则俺那贤慧嫂今何在。
　　〔李逵同刘史拿赵令史搽旦上云〕哥哥。拿住奸夫淫妇了也。将他两个剖腹剜心。俺做按酒。〔阮小五云〕将这两个泼男女拿到梁山上杀坏。与李孔目同见我宋头领去。〔正末唱〕
　　【耍孩儿】你将咱做死的般相看待。怎知道还能。却原来你也自投下舍身崖。倒要我替你扛抬。萧娥呵你在丈夫面上偏生狠。令史呵你在官府前头使尽乖。到今日还咱债。可不道雠人相见。分外明白。
　　【二煞】想着你黑的是心。白的是财。只要图人性命将人害。且看鬼门关上谁先到枉死城中那个该。毕竟是行短的天教败。少不得将你心肝百叶。做七事家分开。
　　〔宋江一行冲上云〕某宋江是也。昨差阮小五招安刘唐史进去了。又差山儿李逵救李孔目。都不见上山来。小偻罗。蹅着山冈。看他来时。报复我家知道。〔正末同李阮刘史拿赵令史搽旦倈儿上见宋江科〕〔李逵云〕哥哥。你兄弟来了也。〔宋江云〕你每都来了也。谁是李孔目。刘唐。史进。〔李逵云〕这个是李孔目。这个是刘唐。这个是史进。〔宋江云〕兀那绑缚的是谁。〔李逵云〕这妇人是出首李家兄弟的。叫做萧娥。〔阮小五云〕烧鹅倒也好配酒。〔李逵云〕那厮是赵令史。是这妇人的奸夫。〔宋江云〕那两个小的呢。〔李逵云〕这叫僧住赛娘。是李家兄弟一双儿女。〔宋江云〕李孔目。刘唐。史进。都做山上头领。将这两个泼男女剖腹剜心。与李孔目雪恨报仇。一面杀羊造酒。做个庆喜筵席。〔正末同刘史拜科云〕多谢了哥哥。〔唱〕
　　【煞尾】谢仁兄拔救死再生。似枯枝得雨花再开。将奸夫淫妇都杀坏。方显的义气仁风播四海。
　　〔宋江诗云〕俺梁山泊远近驰名。要替天行道公平。忠义堂施呈气概。结交尽四海豪英。差李逵下山探听。到东平偶见相争。只一拳将人打死。被官司拷打招承。论律法本该抵命。李孔目搭救残生。李山儿知恩图报。送金环聊表微情。被小妇当官出首。将孔目熬尽严刑。阮小五入牢打探。兼请他刘史同行。萧行首剜心剖腹。赵令史号令山城。今日个英雄聚会。一个个上应罡星。早准备庆喜筵席。显见的天理分明。
　　〔音释〕
　　活音和　杀音晒　潺锄山切　渗森去声　贷音泰　剜碗平声　争去声　音债　罡音刚
　　题目　李山儿生死报恩人　
　　正名　都孔目风雨还牢末
　　都孔目风雨还牢末杂剧终

《元曲选》　半夜雷轰荐福碑杂剧　（明）臧晋叔 编
　　半夜雷轰荐福碑杂剧　　（元）马致远 撰
　　●半夜雷轰荐福碑杂剧目录
 
　　第一折 
　　　〔音释〕 
　　楔子 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　三封书谒扬州牧　正名　半夜雷轰荐福碑 
</div>
    <div class="pagination">
<a href="元曲选_page69.html">上一页</a><span>...</span><a href="元曲选_page65.html">65</a><a href="元曲选_page66.html">66</a><a href="元曲选_page67.html">67</a><a href="元曲选_page68.html">68</a><a href="元曲选_page69.html">69</a><span class="current-page">70</span><a href="元曲选_page71.html">71</a><a href="元曲选_page72.html">72</a><a href="元曲选_page73.html">73</a><a href="元曲选_page74.html">74</a><a href="元曲选_page75.html">75</a><span>...</span><a href="元曲选_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
