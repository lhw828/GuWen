<!DOCTYPE html>
<html>
<head>
    <meta charset="UTF-8">
    <title>全元散曲 - 第 107 页/共 116 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元散曲 - 第 107 页/共 116 页</h1>
    <div class="content">　　烟霞地，锦绣川，人不见月常圆。炉炼灵丹药，山围小洞天，是大罗仙，别觅甚蓬莱阆苑！
　　△天台洞
　　玄圃山前道，红云岛外村，一壶景四时春。夕有猿敲户，朝无客扣门，见几个捕鱼人，犹自向山中避秦。
　　长亭畔，小酌间，和泪唱阳关。人又去，酒又阑，跨雕鞍。好教人千难万难。人南去，雁北来，无一人不伤怀。香肌瘦，潘鬓改，好难睚，旅馆内愁山闷海。秋来到，渐渐凉，寒雁儿往南翔。梧桐树，叶又黄，好凄凉。绣被儿空闲了半张。
　　腰肢瘦，眉黛愁，销减了旧风流。嫌人问，对镜羞，睡来休，敢是些相思证候。
　　秋天净，江月开，悄悄诉情怀。休等待，双秀才，快摇开，怕酒醒冯魁觉来。
　　青铜镜，不敢磨，磨着后照人多。一尺水，一丈波，信人唆，那一个心肠似我！
　　灯相照，谩懊恼，掩泪眼鲛绡。初更罢，二鼓交，好心焦。几声儿长吁到晓。
　　【十二月】
　　△正月
　　年时节，元夜时，云鬓插小桃枝。今年早，不见你，泪珠儿，滴满了春衫袖儿。
　　△二月
　　踏青去，二月时，则不肯上车儿。强那步，困又止，脱鞋儿，要人兜凌波袜儿。
　　△三月
　　春三月，花满枝，秋千惹绿杨丝。才蹴罢，舒玉指，摸腰儿，谁拾得鲛绡帕儿？
　　△四月
　　清和节，近洛时，寻思了又寻思。新荷叶，浑厮似，面花儿，贴在我芙蓉额儿。
　　△五月
　　曾齐唱，端午词，香艾插交枝。琼酥腕，系彩丝，酒浓时，压匾了黄金钏儿。
　　△六月
　　炎天热，无限时，香汗湿凝脂。谁如我，看定你，睡着时，才敢住了白纨扇儿。
　　△七月
　　金风动，玉露滋，牛女会合时。人别后，无意思，折花枝，闲倚定桐梧树儿。
　　△八月
　　中秋夜，饮玉卮，满酌不须辞。沉醉后，仰望时，月明儿，便似个青铜镜儿。
　　△九月
　　重阳节，秋暮时，为折傲霜枝。归兰舍，忆旧时，梦魂儿，飞入销金帐儿。
　　△十月
　　长思虑，长叹咨，烟外碧参差。或时诗句，或时词，写相思，无一个胭脂叶儿。
　　△十一月
　　香闺静，憔悴死，玉壶内结冰澌。沉烟细，袅碧丝，断肠时，纱窗印梅花月儿。
　　△十二月
　　十二月，十二时，无一刻不嗟咨。他来后，方则是，一团儿，香满了青绫被儿。
　　△嘲女人身长
　　身材大，膊项长，难匹配怎成双？只道是巨无霸的女，原来是显道神的娘。我这里细端详，还只怕你明年又长。
　　△嘲人桌上睡
　　难挂芙蓉帐，休题锦绣帏，误了他摆筵席。蟠蟠睡，款款偎，高卧得便宜，上台盘的先生是你！
　　△嘲谎人
　　东村里鸡生凤，南庄上马变牛，六月里裹皮裘。瓦垄上宜栽树，阳沟里好驾舟。瓮来大肉馒头，俺家的茄子大如斗！
　　△贪
　　一夜千条计，百年万世心，火院有海来深。头枕着连城玉，脚踏着遍地金。有一日死来临，问贪公那一件儿替得您？
　　△嗔
　　怒纷纷心肠恶，气昂昂胆量粗，动不动撒无徒。忒嫉妒更狠毒！有一日命遭诛，那其间谁来救苦？
　　△痴
　　不知无常路，不识有限身，恰便似睡馄饨。东走投西去，南行却北奔，枉做世间人，比贪嗔颠倒又蠢。
　　△戒
　　莫作亏心事，休寻舍命因，难再得人身。问甚么腥和肉？管什么素与荤？只要你认天真，一步步前程息稳。
　　△定
　　静里休作观，光中不见明，杳杳复冥冥。闻香不知异，对乐不听声，放下两无情，才是个真常小境。
　　△蕙
　　看破无生事，参透悄然机，从些兔狐栖。大则瞒天地，小则入细微，除是自家知，使唤的泥牛下水。
　　△叹世
　　叹贫富十年运，看兴亡一着棋，昨朝是今日非。绿草随春变，青山不改移，白发故人稀，恰便似黄叶落东流逝水。日月双飞箭，光阴一掷梭，尘事暗消磨。轻似花梢露，浮如水上波，贫富待如何？且放开眉间双锁。
　　过一日无一日，度一年少一年，又何必苦熬煎。论什么贫和富？管什么愚共贤？头直上有青天，不觉的夕阳又转。
　　△嘲贪汉
　　一粒米针穿着吃，一文钱剪截充，但开口昧神灵。看儿女如衔泥燕，爱钱财似竞血蝇，无明夜攒金银，都做充饥画饼。
　　△题情
　　解不开同心扣，摘不脱倒须钩，糖和蜜搅酥油。活摆布千条计，死安排一处休，恁两个忒风流，死共活休要放手。
　　惹离恨香罗袖，送愁闷白玉瓯，花和月两风流。闹攘攘莺花市，乱纷纷燕子楼，似这般几时休？憔悴了方才罢手。
　　模样儿还依旧，心肠儿转换别，全不似旧时节。海誓都不应，山盟空自说，想起来暗伤嗟，好恩情不觉的罢也。
　　泪滴湿香罗袖，泪湮透白苎衫，娇士女俊儿男。一个心肠热，一个眼脑馋，便死也心甘，俺为他他为俺。
　　情如诉，心似许，萦系杀病相如。人如玉，花解语，更通疏，知道俺风流受苦。
　　桃腮嫩，杏脸舒，红紫间锦模糊。春将暮，风乱鼓，落红疏，谁肯与残花做主？
　　【商调】望远行
　　紫燕金莺弄也喉舌，我这里妆点得。西园内红英儿翠重叠。梅香你与我掩上门儿着，瘦庞儿不耐春风烈。霎时间花初谢，这凄凉怎生受也？怕的是灯儿昏月儿暗雨儿斜。愁则愁到晚时节，没地又早是黄昏夜。
　　【商调】玉抱肚
　　休来这里闲嗑，俺奶奶知道骂我，逞甚么娄罗？当初有个郑元和，早收心休恋我。
　　【越调】小桃红
　　△情
　　断肠人寄断肠词，词写心间事。事到头来不由自，自寻思，思量往日真诚志。志诚是有，有情谁似？似俺那人儿。
　　△咏美
　　压尽杨妃上马娇，倾国倾城貌。愿得今生不相抛，自评跋，姻缘有分谁知道？
　　平生愿足，相随相趁，成就凤鸾交。
　　一自相逢便情舒，无些褒谈处。两意浓如水接鱼，得欢娱，痛惜怜心无足。相偎相抱，尤云雨，谐老做妻夫。
　　【越调】天净沙
　　长途野草寒沙，夕阳远水残霞，衰柳黄花瘦马。休题别话，今宵宿在谁家？
　　瘦皆因凤只鸾单，病非干暑湿风寒，空服了千丸万散。恹恹情绪，立斜阳目断巫山。
　　上官有似花开，下官浑似花衰，花谢花开小哉！常存根在，明年依旧春来。
　　江南几度梅花，愁添两鬓霜华，梦儿里分明见他。客窗直下，觉来依旧天涯。
　　今生或少或多，功名一枕南柯，富贵荣华快活。今朝已过，不知明日如何？
　　生红闹簇枯枝，只愁吹破胭脂，说与莺儿燕子。东君知道，杏花不耐开时。
　　西风谓水长安，淡烟疏雨骊山，不见昭阳玉环。夕阳楼上，无言独倚阑干。
　　东邻多病萧娘，西邻清瘦刘郎。被一堵无端粉墙，将人隔断，抵多少水远山长。
　　枯藤老树昏鸦，小桥流水人家，古道西风瘦马。夕阳西下，断肠人在天涯。
　　平沙细草斑斑，曲溪流水潺潺，塞上清秋早寒。一声新雁，黄云红叶青山。
　　西风塞上胡笳，月明马上琵琶，那抵昭君恨多？李陵台下，淡烟衰草黄沙。
　　【越调】柳营曲
　　△范蠡
　　一叶舟，五湖游，闹垓垓不如归去休。红蓼滩头，白鹭沙鸥，正值着明月洞庭秋。进西施一捻风流，起吴越两处冤仇。趁西风闲袖手，重整理钓鱼钩。看，一江春水向东流。
　　△子陵
　　达圣颜，布衣间，中兴暗宣三四番。列在朝班，故友相看，他道是名利不如闲。
　　脱乌靴弃却罗衤阑，披羊裘执定纶竿。钓苍烟七里滩，耕白云富春山。强如宰相五更寒。
　　△李白
　　捧砚底娇，脱靴的焦，调羹的帝王空懊恼。玉带金貂，宫锦仙袍，常则是春色宴蟠桃。赫蛮书醉墨云飘，秦楼月诗酒风骚。鲍参军般俊逸，庾开府似清高，沉醉也，把明月水中捞。
　　△风月担
　　倚仗他性儿谦，鲍儿甜，曲弓弓半弯罗袜纤。统镘情タ，爱钱娘严，少不得即里渐里病厌厌。后来肉膘胶大虫翼难粘，葛钩子野味儿难签。火烧残桑木剑，水湿破纸糊欠，自砍得风月担儿尖。
　　驼汉精，陷人坑，纸汤瓶撞着空藏瓶。可怜苏卿，不识双生，把泰行山错认做豫章城。
　　谎郎君引着火穷兵，呆贱人劫着空营。达达搜无四两，罟罟翅赤零丁，舍性命将风月担儿争。
　　李亚仙，郑元和，风流的古今谁似他？相会情多，一见脾和，却撞着个能狡狯的母阎罗。倒施计搬尽他家火，后来卑田院乞化为活。舆车前唱挽歌，冻的来打孩歌，再谁将风月担儿拖！
　　花月妆，绮罗香，思量到头都是谎。多病襄王，窈窕情娘，如今烟水两茫茫。
</div>
    <div class="pagination">
<a href="全元散曲_page106.html">上一页</a><span>...</span><a href="全元散曲_page102.html">102</a><a href="全元散曲_page103.html">103</a><a href="全元散曲_page104.html">104</a><a href="全元散曲_page105.html">105</a><a href="全元散曲_page106.html">106</a><span class="current-page">107</span><a href="全元散曲_page108.html">108</a><a href="全元散曲_page109.html">109</a><a href="全元散曲_page110.html">110</a><a href="全元散曲_page111.html">111</a><a href="全元散曲_page112.html">112</a><span>...</span><a href="全元散曲_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
