<!DOCTYPE html>
<html>
<head>
    <meta charset="UTF-8">
    <title>全元曲杂剧 - 第 242 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元曲杂剧 - 第 242 页/共 296 页</h1>
    <div class="content">
【仙吕】【赏花时】我待将百姓民疾件件举，番做了秋草人情日日疏。老夫寒儒，哎！你个无端宰予，每日家醉卧碧纱橱。

【幺篇】却正是粪土之墙不可杇，也曾记周公吐哺书。恁一觉梦华胥，你一个失教化的这士侣，正是朽木可兀的不堪图。(下)

(官云)张千，苏子瞻去了也。(张云)去了也。(官云)此人心中必然怪我也。既有圣人言语，怕他做甚么。今无甚事，且回后堂中和夫人猜枚吃酒去也。(下)


第三折

(黄鲁直同佛印禅师上，云)某乃黄鲁直是也，这个乃是佛印禅师。今有子瞻贬在黄州，今遇七月十五日良夜，令人置一只船儿，安排酒肴，请子瞻共俺二人夜游赤壁。令人去请子瞻来也。(禅云)鲁直，趁此风清月白，正好游赏也。(黄云)既然如此，我和你江边等侯，走一遭去。(下)(外扮梢公上，嘲歌)秋风飐飐响重重，乡里阿姐嫁了个村老公。村老公立地似弯弓，存地似弹弓，立地似掬弓。头笼重，脚笼重，两管鼻涕拖一桶，污阿姐如乾□抹胸。我道村野牛，村野牛，不如早死了，那竹鵾雕空占了画眉笼。阿外，阿外，自家梢公便是。今有苏东坡夜游赤壁，叫俺撑着这只船，在此等着，这早晚敢待来也。(正末同黄鲁直、佛印上，云)某苏东坡是也。自到黄州，每日与此二贤友交谈作伴，约定今月十五日夜游赤壁，走一遭去。(黄云)子瞻，你看月朗风清，云收雨霁，青山耸耸，碧永茫茫，是好景致也呵。(正末云)端的幽奇也呵。(唱)

【越调】【半鹌鹑】我则见赤壁千寻，清江万顷。水若僧眸，山如佛顶。雨收云霁，风清月明。你看这玉露冷，银汉耿。趁着这短棹轻舟，风恬浪静。

【紫花儿序】山明水秀，夜静更阑，会酒友诗朋。千岩风定，万籁无声。舒情，抵多少眼底风光展画屏。四野如悬镜，不是我趁浪逐波，我待要洗耳独清。

(禅云)子瞻，你看碧波如练，月满清江。携樽俎于沧波，吹洞箫于长夜，端的清幽也呵。(正末云)果好景物也呵。(唱)

【小桃红】你看这鱼龙吹浪水云腥，月照江心静。船过冲开水中镜，橹声鸣，呀呀才过了芦花径。恰便似惊飞凤鸣，猛惊起白鹭双双并，因此上点破乱山青。

(黄云)将酒与学士把一盏，学士满饮一杯。(正末云)相公与佛印同饮一杯。(禅云)将酒来，贫僧相陪学士饮一杯。学士你看，风清月白，景物希奇，堪可赏玩也。(正末云)趁此景物，正好追欢游赏也。(梢公云)佛印言的是。我也要耍子哩。(正末唱)

【金蕉叶】人言语山鸣谷应，靠江边把扁舟缆定。山高处有仙则名，水深处有龙则灵。

(黄云)子瞻，你看山花拂鼻，江声聒耳，更幽哉也。(正末云)这山花可爱，这江声不可听也。(唱)

【调笑令】你道是水声，响冷泠，呀，抵多少流尽年光是此声。翠巍巍一带高山静，看人间国祚丰盈。则愿的吾皇万岁社稷兴，有江山依旧青青。(禅云)将酒来与学士再把一杯，将箫来我试品一曲咱。(黄云)学士满饮一杯。(禅做品箫科)(正末唱)

【耍三台】将品竹才拈定，宁心听，似《箫韶》九成。(禅云)品起洞箫声。(正末云)休品。(禅云)学士为何？(正末唱)怕水底老龙惊，正风寒露冷。似引新雏紫燕花外声，怨离凰彩凤月下鸣。恰便似雁落平沙，猿啼峻岭。

【圣药王】一枝的曲未终，韵更清，便似子规枝上月三更。低一声，高一声，似东风花外锦鸠鸣，恰便似斜月睡闻莺。

(禅云)子瞻，如此景物，何不作歌，发一笑耳？(正末云)理会的、将笔砚来。写就了也。(黄云)学士，就表白咱。(正末云)壬戌之秋，七月既望，苏子与客泛舟游于赤壁之下。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天。纵一苇之所如，凌万顷之茫然。浩浩乎如凭虚御风，而不知其所止；飘飘乎如遗世独立，羽化而登仙。于是举酒乐甚，叩舷而歌之。歌曰："桂棹兮兰浆，击空明兮溯流光。渺渺兮余怀，望美人兮天一方。"客有吹洞箫者，倚歌而和之。其声呜呜然，如怨如慕，如泣如诉，余音袅袅，不绝如缕。舞幽壑之潜蛟，泣孤舟之嫠妇。苏子愀然，正襟危坐，而问客曰："何为其然也？"客曰："'月明星稀，乌鹊南飞'，此非曹孟德之诗乎？西望夏口，东望武昌，山川相缪，郁乎苍苍，此非孟德之困于周郎者乎？方其破荆州，下江陵，顺流而东也，舳舻千里，旌旗蔽空，酾酒临江，横槊赋诗，固一世之雄也，而今安在哉！况吾与子渔樵于江渚之上，侣鱼虾而友麋鹿。驾一叶之扁舟，举匏樽以相属。寄蜉蝣于天地，渺沧海之一粟。哀吾生之须臾，羡长江之无穷。挟飞仙以遨游，抱明月而长终。知不可乎骤得，托遗响于悲风。"苏子曰："客亦知夫水与月乎？逝者如斯，而未尝往也。盈虚者如彼，而卒莫消长也。盖将自其变者而观之，则天地曾不能以一瞬；自其不变者而观之，则物与我皆无尽也。而又何羡乎？且夫天地之间，物各有主，苟非吾之所有，虽一毫而莫取。惟江上之清风，与山间之明月，耳得之而为声，目遇之而成色，取之无禁，用之不竭。是造物者之无尽藏也，而吾与子之所共适。"客喜而笑，洗盏更酌。肴核既尽，杯盘狼藉。相与枕藉乎舟中，不知东方之既白。(禅云)好奇哉也！正好追欢畅饮，不觉东方渐晓。学士，俺须是回去也。(正末云)不觉天晓，咱收拾回去也。(唱)

【煞】举目看山青，侧耳听江声。隐遁养姓名，不恋恁世情。无利无名，耳根清净。一心定，不受恁是非忧宠辱惊。

【尾声】愿忘忧乐矣乘诗兴，玩赤壁千寻浪鸣。脱离子眼前愁，思量起梦中境。(下)

(禅云)黄鲁直，子瞻去了也。咱无甚事，回寺中去。(同下)


第四折

(殿头官上，云)小官殿头官是也。因苏子瞻贬上黄州，有邵雍辞逝，圣人要此人家谱，勒立碑文，诏其子问其故不晓，则有苏子瞻知其详细。圣人命着小官差一使命，直上黄州，请他星夜回朝，复还旧职。若与邵雍立了碑文，那其间再有加官赐赏。说与使命即便去，若来时，报复我知道。小官无甚事，回圣人话，走一遭去。(下)(正末上，云)小官苏子瞻，自到黄州，已及一载。时遇春天，对此景物，好伤情也。(唱)

【双调】【新水令】贬黄州一载受驱驰，过一日胜如一岁。魂飞梁地远，肠断楚天低。芳草烟迷，夕阳外乱山翠。

(云)自到黄州，一载之间，遇此景物，好是凄惨人也呵。(唱)

【驻马听】春事狼藉，桃李东风蝶梦回，离愁索系，关山夜月杜鹃啼。催促江水自奔驰，翰林风月教谁替。谩伤悲，滴不尽多少哭雄泪。

(云)家童门首看着，看有甚么人来。(童云)理会的。(使官上，云)小官天朝使命是也。今奉圣人命，上黄州请着苏子瞻入朝，着他依旧还职。可早来到也。报复去，道有天朝使命在此。(童云)理会的。(报科，云)有天朝使命在门首。(正末云)道有请。家童装香来。(使云)苏轼望阙跽着，听圣人命：因你带酒戏作〔满庭芳〕，圣人怒贬你在黄州歇马三载，今经一载也。圣人将你在前罪犯都饶了，差小官将诏命你入朝，复还旧职。谢了恩者。学士，则今日星夜还朝，便索赴阙咱。(正末云)谁想有今日也呵！使臣请坐。家童，则今日收拾了，便索长行也。(童云)理会的。(外上，云)小官乃黄州刺史。听得有天朝使命宣苏东坡。往时见他来，我不理他。今日宣他，倘记着我往时勾当，他不和我结冤？我如今将着这一壶酒，亲自到他宅上递一杯。一来送行，二来陪话。可早到也。我把这羞脸儿揣在怀里。无人报复，我自过去。(见末跽科，云)大人可怜见，小官往日公事忙，不曾探望大人。听知大人回朝，小官无甚么厚礼，着这一壶儿酒，一是与大人送行，二是陪话。望大人休题旧话。(正末云)老兄，你是何人？(刺云)大人，则我便是黄州刺史。(使云)大人满饮一杯。(正末唱)

【搅筝琶】则见他便慌忙跪，举手捧金杯。(云)往日小官临门，数次拜谒，则推睡着，并不放参。(刺云)旧话休题。(正末唱)今日见奉使重宣，他才个克己复礼。(刺云)大人旧话休题。(正末唱)你算的个人面逐高低，降尊临卑。往常时得相逢是梦里，今日百事休题。

(刺云)大人恕免这一遭。小官不是了。(使云)子瞻，此人是个愚浊之人，不识贤士也。(正末唱)

【雁儿落】也不是徒流感圣德，他每才知我缧绁非其罪。我则想人无再少年，元来这花有重开日。

【挂玉钩】今日个袖得春风可便马上归，(云)天使，我自到黄州，投了个师父，他道朝野里甚事都不管。(使云)可是那个师父？(正末指刺史科，唱)学的这刺史每傍州例，除睡人间着总不知，(刺云)大人可怜见，是我的不是了。(正末唱)得与俺妻子每团圆会。夸甚么自己醒，说甚么他人醉。胡卢今后，大家休题。

(使云)子瞻，不必久停久住，俺星夜便索临朝，走一遭去。(同下)(刺云)早是有使臣劝，若非他劝，怎生是了。既然他去矣，我无甚事，左右看马来，回衙去也。(下)

(殿头官上，云)小官殿头官是也。今奉圣人命，差使臣请子瞻去了。左右门首看者，学士来时，报复知道。(使同正末上，云)可早来到也，咱见大人去来。报复去，道有使命来了也。(报科，殿头官云)道有请。(见科，官云)苏轼来了也。(正末云)小官来也。(官云)你去时莫非怨小官么？(正末云)大人，小官此时因带酒也。小官既得罪，怎敢怨大人？(官云)苏轼望阙跪着，听圣人的命：则为你夜间戏作〔满庭芳〕，圣人怒贬你上黄州歇马三年。今日邵雍辞逝，圣人敕立碑文。问其家谱，无人知道。有邵雍子伯温，言说苏子瞻知道。圣人差使星夜请你入朝，着你复还旧职。若立了邵雍碑文，那其间再有加官赐赏。则为你夜筵间酒性疏狂，逞诗豪戏作词章。设琼肴珠帘高卷，出家乐摆列红妆。将你贬上黄州歇马，经一载受彻凄凉。则为邵尧夫身归泉世，因此上遣天臣亲赐朝章。享荣华依还旧职，掌三台位列都堂。今日个加官赐赏，一齐的拜谢吾皇。(正末云)谁想有今日也呵！(唱)

【水仙子】则为这友人开宴出红衣，翠袖殷勤捧那个玉杯。劝君莫惜花前醉，我不合开怀饮醁醅，霎时间不记东西。惹起词中意，也是我酒后非，这的是负罪合宜。

(官云)小官大人跟前说知，杀羊造酒，做一个庆喜的筵席。托赖着一人有德黎民乐，万载千秋仰圣皇。

题目王安石谗课满庭词

正名苏子瞻醉写赤壁赋
　




★郑月莲秋夜云窗梦

第一折

(冲末卜儿上，云)两京诗酒客，烟花杖子头。老身姓郑，是这汴梁乐籍。止生得一个女儿，小字月莲。风流可喜，卖笑求食。郎君每见了。无有不爱的。则是孩儿一件：纸汤瓶煨着便热。如今伴着一个张均卿秀才。起初时怕不有些钱钞，如今使的无了，俺这妮子恋着不肯开交。俺这门户人家，一日无钱也过不的。如今有个贩茶客人，姓李，多有金银财物，看上俺这孩儿。昨日先送了些钱物与我，要和月莲住。只是不得摘离张秀才。我定了一计，教李官只请张秀才，教月莲相陪。酒席间买转他，必然成事。我今日无事，往邻家吃茶去。(下)(末扮张均卿上，云)小生张均卿。学成满腹文章，未得成名。近日与郑月莲相伴，深蒙相爱，誓结生死。奈小生囊箧渐消，老妈有见外之意。今日有个李茶客，请我会酒，不知为何，须索去咱。(净扮茶客上，云)小子姓李，江西人氏，贩了几船茶，来汴梁发卖。此处有个上厅行首郑月莲，大有颜色，我心中十分爱他。争奈他和张秀才住着，插不的手。昨日我见老妈，教我请秀才饮酒，叫月莲相陪。酒筵间用言调泛，必然成事。凭着我金银财物，定然挨了他。早来到他门首，张兄有请。(末云)老兄请小生，却是为何？(净云)客路相逢，请先生闲叙一番，也令人请郑大姐去，敢待来也。(正旦上，云)妾身郑月莲是也。自与张均卿相伴，再不与闲人往来。今日卖茶的李官，请均卿饮酒，也来请我。既有均卿，我须索走一遭去。我想这花门柳户，送旧迎新，几时是了也呵。(唱)

【仙吕】【点绛唇】骄马吟鞭，舞裙歌扇，迟些儿见。席上尊前，抵多少阳关怨。

【混江龙】则为俺歌喉宛转，觑着这陷人坑似误入武陵源。但和俺恩情一遍，不弱如流递二年。这不义门怎栽连理树，火坑中难长并头莲。眉尖传恨，眼角留情，枕边盟誓，袖里香罗，尊前心事，席上恩情，传书寄简，剪发燃香。都是俺鼻凹里蜜，待咽如何咽。郎君每买了些虚脾风月，卖了些实拍庄田。(旦见科)(净做口眼歪斜科，云)请大姐陪张秀才，也满饮一杯。(旦云)不会饮酒。(净云)小子这般人物，大姐如何不接酒？(旦唱)

【油葫芦】有这等夜月春风美少年，他每恶恋缠，每日价长安市上酒家眠。(净云)大姐。我多有金银钱钞哩。(旦云)你道你有钱物。(唱)有一日业风吹入悲田院，那其间行云不赴凌波殿。丽春园十遍妆，曲江池三坠鞭。恰相逢初识桃花面，都是些刀剑上恶姻缘。

(净云)论小子这等人物衣服，似小子的，也少有也。(旦云)我量你这般模样，(唱)

【天下乐】你早卖了城南金谷园，干也波虔，怎过遣？每日价宴西楼醉归明月天。这壁厢间绮罗，那壁厢列管弦，我怕你有一日饥寒也守自然。(净云)大姐，似俺这等做子弟的，有村的，有俏的。(旦唱)

【那吒令】那等村的，肚皮里无一联半联；那等村的，酒席上不言语强言；那等村的，俺跟前无钱说有钱。村的是彻胆村，动不动村筋现，甚的是品竹调弦。

(净云)小子也看的过。(旦云)噤声。(生云)小生一向深蒙大姐错爱。(旦唱)

【鹊踏枝】你觑似这等俏生员，伴着这女婵娟。吟几首嘲咏情诗，写数幅锦字花笺。惯播弄香矫玉软，温存出痛惜轻怜。

(净云)俏的村的，可怎生说？(旦唱)
</div>
    <div class="pagination">
<a href="全元曲杂剧_page241.html">上一页</a><span>...</span><a href="全元曲杂剧_page237.html">237</a><a href="全元曲杂剧_page238.html">238</a><a href="全元曲杂剧_page239.html">239</a><a href="全元曲杂剧_page240.html">240</a><a href="全元曲杂剧_page241.html">241</a><span class="current-page">242</span><a href="全元曲杂剧_page243.html">243</a><a href="全元曲杂剧_page244.html">244</a><a href="全元曲杂剧_page245.html">245</a><a href="全元曲杂剧_page246.html">246</a><a href="全元曲杂剧_page247.html">247</a><span>...</span><a href="全元曲杂剧_page243.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
