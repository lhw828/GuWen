<!DOCTYPE html>
<html>
<head>
    <meta charset="UTF-8">
    <title>清代燕都梨园史料正编 - 第 114 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清代燕都梨园史料正编 - 第 114 页/共 134 页</h1>
    <div class="content">把酒凭高俯玉京，晚来云物似秋清。林阴返照全归寺，山翠连空近扑城。飞鸟恰从团扇落，好风偏向蒨衫生。康时多有登临暇，郄敌支颐语老兵。

郁葱坛苑树周遮，清带壕流一道斜。极望风烟郊寺塔，万重楼阁帝城霞。斜阳次第遥呈岭，暝色苍深尽在花。几度更矜腰脚健，不须天际数归鸦。


○丙子生日，定旉、弢夫、萼庭、仲彝、梅卿枉过，留之小饮，即席赋呈

知己相从慰岁寒，生辰聊复具杯盘。可怜孤子终天恨，犹博良朋一日欢。膝下伶仃同伯道，客中僵卧比袁安。奉觞难得双花侍，强解衰颜倚醉看【谓朱、钱两郎】。


○凉秋月夜，子缜邀听歌郎李雁侬弹琴

凉宵秋月妥花阴，来听虚堂一曲琴。寂寂帘栊通绮语，萧萧梧竹出清音。朱弦三叹孤将絶。翠袖双寒感易深。到处华灯歌管地，谁从松柏结同心。


○玉漏迟（少篔招饮杏春堂，余招秋菱、霞芬）

傍花莲漏。疏窗曲槛，勾留凉夕。下了香车，相见倍相怜。生恨明灯婉娈，似偏照深红羞靥。还转向，银屏影底，倩伊偷隔。

　自从系定红丝，恁密疎逢，暗添华发。似此多情，翻悔那回相识。拚得青衫化泪，总不换天涯离别。团扇底、私语怕教人说。


○三姝媚（夏夕，偕秋菱饮霞芬室）

炉烟歌扇袅。又花间招携，金尊频倒。翠管筵前，正袖霞低拂，镜菱偷照。背了银荷，衫暗并、端相娇小。水样湘帘，偏借银蟾，映人双笑。

　惆怅年时怀抱。看旧眷新娇，一般风调。密字珍珠，算酒边心事，抵伊多少？白发催人，偿几度、蛾眉低扫？但愿欢红愁翠，相依未老。


○珍珠帘（霞芬以茉莉徧缀秋菱所书团扇。风香袭袖，露颗沾衣。密意重重，素心脉脉。釆兰赠若，非所云闻。解佩缄珰，方斯讵远。惆怅之诘，情见乎辞。）

是谁琢就珍珠蕊？露苞含、多少温存深意。恰到半开时，又素馨如醉。见说琳宫新釆得，便喑取荷囊深系。偷寄，恁背人低数，相思何事。

　偏称小扇轻纨，配绰约簪花，琼瑶匀缀。卅喜算团栾，看细排心字。比似丁香犹款密，好诘取从头盟誓。休弃。便金奁缄香，见时长记。【『恁背人』九字，本作『问红豆相思，幽情知未？』又拟改『看点点相思，化将清泪。』兹用梦窗体。】


○寿楼春（初秋，连夕偕诸子饮丰楼，作此以记。一时人地，恨不得倩菱人霞侣，擫笛歌之也。）

听新秋鸣蝉。渐催人、暮霭风露初娟。尚有寻春仙侣，共驰华笺。珠市曲，铜街前，认酒旗，青楼高悬。又鬓影清尊，袿熏画烛，花惹一庭烟。

　人生几开芳筵，况文园卖赋，难换金钱。那得朱颜长驻，素蟾长圆。菱镜小，霞衣鲜。漫揣量，卿怜侬怜，要休忘连宵，双双玉人团扇边。


○金菊对芙蓉（丁丑九月二十日，寓斋烧灯对菊，同人小集，作展重阳之饮，并招秋菱、霞芬两郎。卽送少篔赴粤、子宜入闽，同弢夫作。）

红叶初酣，黄花未老。银灯小驻秋光约，飘萍俊侣，再展重阳。玉缸怕照年来影，问鬓边，添几新霞。征鸿过尽，且听漏滴，闲领茶香。

　还爱眼底吴妆，正相依、翠袖同倚丝囊。纵贪欢一晌，也胜寻常。帘前此去天涯路，早西风瘦遍垂杨。明年今夕，岭云万里，何限思量。


○解连环（酒边感赋赠霞芬）

暮寒催劲。认青帘挂处，小车潜等。看素手、暗启风帘。正眉翠含颦，脸红低晕。万种温存，旎旖到、银荷灯影。更嫣然笑指，潋滟金尊，照人厮并。

　悲欢旧情漫省。渐中年耗去，壮怀消尽。问底事、未了愁根。把寒句幺弦，细搜幽恨。自指星星，更几度、相依青鬓。倩罗巾、为花替拭，泪痕拍损。


○醉蓬莱（燕九节，偕秋碧老人，招钱郎秋菱、朱郎霞芬小集寓斋。薄暮，霞芬为朱邸追入城，故有曲终之句。）

正落灯风里，花缬催红，柳荑回緑。韶昼初长，趁小窗幽独。扶杖相寻，白须红舄，款闲门修竹。乳拍糕团，蜜煎爪鼓，饤盘牙簇。

　可识今朝？上京燕九，多少香车，凤城西逐。拣取双枝，占春风茅屋。袖翠衔香，脸霞上酒，映梅花如玉。可惜匆匆，不教留看，画帘红烛。


○百字令五十生日，鲍效夫、曾圣与、杨斯大、羊敦叔、朱蓉生、陶子缜、何达夫、殷鹤庭诸君枉过，张灯夜饮，霞芬为之佐。觵酒酿花秾，陶然一醉，卽席赋此。）

瘦年前夜，喜冬暄回暖，春风催律。小试灯屏围绛蜡，徧照梅花如雪。白发龎眉，儿童指点，册载填词客。斯人独在，东方游戏还剧。

　漫道铸错郎潜，三朝京辇，几醉闲花月。同辈少年偏见爱，来作灵均生日。更喜尊前，一枝琼树，绰约依人立。笑他坡老，紫裘夸煞吹笛。


○三部乐（庚辰初夏，春明待榜，旧侣俊集，官事多闲。偕禔盦诸君，会浙中五科同年于文昌歌院，合乐选舞，锦簇云围，玉漏屡添，玳筵未罢，亦计偕之胜事，期集之美谈。傥入摭言，定传韵赏，赋此记事，并调禔盦。）

京辇余韶，倩细仗锦装，更开花国画阑，深院难得。珍丛都集约珂里，仙侣霓裳。趁绮尊共醉，钿板低拍。部头进点，柘鼓清歌争发。

　羊车几催密字，有押衙皂帽代传花叶。尽教语留紫燕，队排银鹘。恁伊州一时舞彻，红烛底都忘坠。月珠绕翠，匝防拥髻，灯背愁絶。


○解蹀躞（壬午三月三十夜饮霞芬家饯春）

又是一年春尽，兰夜寻歌馆。绮窗围坐，分曹赌银盏。取次密语藏钩，愿连一握，纤荑搦来长暖。玳筵畔，常怕鬓丝人见，轻纨约歌扇。断红双脸还留，好花看。漫道禁住钟声，奈他红烛尊前，比春还短。


○贺新郎（冬夜，偕匡伯、弢夫、仲彝饮菱香室，赋赠钱郎，兼悼傅生。）

烛下人如月。又当筵、倚襟吴语，暗香初接。一样秋人缠绵意，分手俄成愁絶。记隔夜、瑶笙吹彻。花叶团栾屏彔曲，更金尊互劝歌回雪。双袖底，酒痕热。

　同看莺燕开帘出。蓦回头、红菱照眼，玉芝先折。犹有蛾眉留人住，为我明珠承睫。祇一霎、温存须惜。典尽貂裘那作计，恐人间容易芳华歇。休更亿，北邻笛。


○台城路（夜偕周子千水、允臣农部、幼翘解元，■〈酓欠〉赠旧歌者。）

十年扶醉金门路，秋风又吹萍梗。绛烛围尊，■〈釒皂〉襟贮月，重■〈语，氏代五〉旧游轻俊，筵前漫省。看零落何戡，半凋青鬓，怕说更深。画帘斜堕桂花影。

　江南燕归未凖。天涯芳艹远，谁寄愁信。瘦赋佣金，清歌换米，同是随人消损。商量旧隐。待种树招莺，借它清荫。久恐年年，露寒难占稳。

《越缦堂菊话》终


《清代燕都梨园史料正编 异伶传》
</div>
    <div class="pagination">
<a href="清代燕都梨园史料正编_page113.html">上一页</a><span>...</span><a href="清代燕都梨园史料正编_page109.html">109</a><a href="清代燕都梨园史料正编_page110.html">110</a><a href="清代燕都梨园史料正编_page111.html">111</a><a href="清代燕都梨园史料正编_page112.html">112</a><a href="清代燕都梨园史料正编_page113.html">113</a><span class="current-page">114</span><a href="清代燕都梨园史料正编_page115.html">115</a><a href="清代燕都梨园史料正编_page116.html">116</a><a href="清代燕都梨园史料正编_page117.html">117</a><a href="清代燕都梨园史料正编_page118.html">118</a><a href="清代燕都梨园史料正编_page119.html">119</a><span>...</span><a href="清代燕都梨园史料正编_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
