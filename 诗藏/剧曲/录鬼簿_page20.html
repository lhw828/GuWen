<!DOCTYPE html>
<html>
<head>
    <meta charset="UTF-8">
    <title>录鬼簿 - 第 20 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>录鬼簿 - 第 20 页/共 29 页</h1>
    <div class="content">　　谢阿蛮梨园乐府
　　周亚夫细柳营
　　紫云娘
　　乾坤膏馥润肌肤，锦绣文章满肺腑，笔端写出惊人句。解番腾、今共古，名词场老将伏输。《翰林风月》，《梨园乐府》，端的是曾下工夫。

　　金志甫，名仁杰。杭州人。余自幼时闻公之名，未得与之见也。公小试钱谷，给由江浙，遂一见，如平生欢。交往二十年如一日。天历元年戊辰冬，授建康崇宁务官，明年己巳正月叙别，三月，其二子护柩来杭，知公气中而卒。呜呼，惜哉！所述虽不骈丽，而其大槩多有可取焉。
　　玉津园智斩韩太师
　　秦太师东窗事犯【喜春来按】
　　萧何月夜追韩信
　　周公旦抱子设朝
　　长孙皇后鼎镬谏
　　蔡琰还朝【次本】
　　苏东坡夜宴西湖梦
　　心交元不问亲踈，契饮那能较有无。谁知一上金陵路，叹亡之命矣夫。梦西湖何不归欤？魂来处，返故居，比梅花想更清癯。

　　范子安，名康。杭州人。明性理，善讲解，能词章，通音律。因王伯成有《李太白贬夜郎》，乃编《杜子美游曲江》，一下笔即新奇，盖天资卓异，人不可及也。
　　陈季卿悟道竹叶舟
　　曲江池杜甫游春
　　诗题雁塔写秋空，酒满■〈舟光〉舡棹晚风，诗筹酒令闲吟咏。占文场、第一功，扫千军笔阵元戎。龙蛇梦，狐兔踪，半生来弹指声中。

　　曾瑞卿，名瑞。大兴人。自北来南，喜江浙人才之多，羡钱塘景物之盛，因而家焉。神采卓异，衣冠整肃，优游于市井，洒然如神仙中人。志不屈物，故不愿仕，自号褐夫。江淮之达者，岁时馈送不絶，遂得以徜徉卒岁。临终之日，诣门吊者以千数。余尝接见音容，获承言话，勉励之语，润益良多。公善丹青，能隐语，小曲有《诗酒余音》行于世。
　　才子佳人误元宵
　　江湖儒士慕高名，市井儿童诵瑞卿。衣冠济楚人钦敬，更心无宠辱惊。乐幽闲不解趋承。身如在，死若生，想音容犹见丹青。

　　沈和甫，名和。杭州人。能词翰，善谈谑，天性风流，兼明音律。以南北调合腔，自和甫始，如《潇湘八景》、《欢喜冤家》等曲，极为工巧。后居江州，近年方卒。江西称为『蛮子关汉卿』者是也。
　　祈甘雨货郎朱蛇记
　　徐驸马乐昌分镜记
　　郑玉娥燕山逢故人
　　闹法场郭兴阿杨
　　欢喜冤家
　　五言尝写和陶诗，一曲能传冠柳词，半生书法欺颜字。占风流、独我师，是梨园南北分司。当时事，仔细思，细思量不似当时。

　　鲍吉甫，名天佑。杭州人。初业儒，长事吏，簿书之役，非其志也。跬步之间，惟务搜奇索古而已。故其编撰，多使人感动咏叹。余尝与之谈论节要，至今得其良法。才高命薄，今犹古也，竟止昆山州吏而卒。
　　王妙妙死哭秦少游
　　史鱼尸谏卫灵公
　　忠义士班超投笔
　　贪财汉为富不仁
　　摘星楼比干剖腹
　　英雄士杨震辞金
　　汉丞相宋弘不谐
　　孝烈女曹娥泣江
　　平生词翰在宫商，两字推敲付锦囊。耸吟肩有似风魔状，苦劳心、呕断肠。视荣华总是干忙。谈音律，论教坊，唯先生占断排场。

　　陈存甫，名以仁。杭州人。以家务雍容，不求闻达。日与南北士大夫交游，僮仆辈以茶汤酒果为厌，公未尝有难也，然其名因是而愈重。能博古，善讴歌。其乐章间出一二，俱有骈丽之句。
　　十八骑误入长安
　　锦堂风月
　　钱塘风物尽飘零，赖有斯人尚老成。为朝元恐负虚皇命，凤箫寒、鹤梦惊，驾天风直上蓬瀛。芝堂静，蕙帐清，照虚梁落月空明。

　　范冰壶，名居中，字子正，冰壶其号也。杭州人。父玉壶，前辈名儒，假卜术为业，居杭之三元楼前。每岁元夕，必以时事题于灯纸之上，杭人聚观，远近皆知父子之名。公精神秀异，学问该博，尝出大言矜肆，以为笔不停思，文不阁笔。诸公知其有才，不敢难也。善操琴，能书法。其妹亦有文名，大德年间被旨赴都，公亦北行。以才高不见遇，卒于家。有乐府及南北腔行于世。
　　向歆传业振家声，羲献临池播令名。操焦桐只许知音听，售千金、价未轻。有谁如父子才能。冰如玉，玉似冰，暎壶天表里澄清。

　　施君美，名惠。杭州人。居吴山城隍庙前，以坐贾为业。公巨目美髯，好谈笑。余尝与赵君卿、陈彦实、颜君常至其家，每承接款，多有高论。诗酒之暇，惟以填词和曲为事。有《古今砌话》，亦成一集，其好事也如此。
　　道心清静絶无尘，和气雍容自有春。吴山风月收拾尽，一篇篇、字字新。但思君赋尽停云。三生梦，百岁身，到头来衰草荒坟。

　　黄德润，名天泽。杭州人。和甫沈公同母弟也。风流酝藉，不减其兄。幼年屑就簿书，先在漕司，后居省府，郁郁不得志。阶山听补州吏，又不获用，咄咄书空而已，然亦竟不归而终。公有乐府，播于世人耳目，无贤愚皆称赏焉。
　　一心似水道为邻，四体如春德润身。风流才调真英俊，轶前车、继后尘。谩苍天委任斯文。岐山凤，鲁甸麟，时有亨屯。

　　沈拱之，名拱。杭州人。天资颖悟，文质彬彬，然惟不能俯仰，故不愿仕。所编乐府最多。以老无后，病无所归，存甫馆于家，不旬日而亡。存甫殡送之，重友谊也。
　　掀髯得句细推敲，举笔为文善解嘲。天生才艺藏怀抱，奈玉石相混淆，更多逢世事咬嗃。蜂为市，燕有巢，吊斜阳缓步西郊。

　　赵君卿，名良弼。东平人。总角时与余同里闬，同发蒙，同师邓善之、曹克明、刘声之三先生，又于省府同笔砚。公经史问难、诗文酬唱，及乐章小曲，隐语传奇，无不究竟。所编《梨花雨》，其辞甚丽。后补嘉兴路吏，迁调杭州。天历元年冬卒于家。公之风流酝藉，开怀待客，人所不及，然亦以此见废。能裁字，善丹青，但以末技，故不备録。
　　春夜梨花雨
　　闲中袖手刻新词，醉后挥毫写旧诗，两般总是龙蛇字。不风流、难会此，更文才宿世天资。感夜雨梨花梦，叹秋风两鬓丝，住人间能有多时？

　　陈彦实，名无妄。东平人。与余及君卿同舍。性资沉重，事不苟简，以苛刻为务，讦直为忠。与人寡合，人亦难之。公于乐府、隐语无不用心。补衢州路吏，后迁婺州，升浙东宪吏，调福建道。天历二年三月，以忧卒，其弟彦正殡葬之。乐府甚多，惜乎其不甚传也。
　　府垣岁月露忠肝，宪幕冰霜岂汗颜。何其薏苡生谗间，甘心愿就闲。转回头梦入槐安。后会何时再，英灵甚日还，望东南翘首三山。

　　廖弘道，名毅。建康人。泰定三年丙寅春，因余友周仲彬与之会，即叙平生欢。时出一二旧作，皆不凡俗。如〔越调〕『一点灵光』，借灯为喻；〔仙吕?赚煞〕曰：『因王魁浅情，将桂英薄幸，致令得泼烟花不重俺俏书生。』发越新鲜，皆非蹈袭。天历二年春，抱疾丧于友人江汉卿家。汉卿与黄焕章买棺具敛，召其亲来，火葬城外寺中。公能书，善行文，不幸早卒。题伍王庙壁有〔折桂令〕一曲，及有絶句：『浩浩凌云志，巍巍报国心。忠魂与潮汐，万古不消沉。』其感慨激烈，徒增怅怏。噫！天之生物也，裁成辅相以左右民，奈何如是之偏戾也！人犹有所憾者，良以此夫！
　　人间未得注金瓯，天上先教记玉楼。恨苍穹不与斯人寿，未成名、一土丘，叹平生壮志难酬。朝还暮，春又秋，为思君泪满鹴裘。

　　乔梦符，名吉甫。太原人。号笙鹤翁，又号惺惺道人。美容仪，能词章，以威严自饬，人敬畏之。居杭州太乙宫前。有《题西湖》〔梧叶儿〕百篇，名公为之序。江湖间四十年欲刊所作，竟无成事者。至正五年二月，病卒于家。
　　怨风月娇云认玉钗
　　玉箫女两世姻缘
　　杜牧之诗酒扬州梦
　　死生交托妻寄子
　　马光祖勘风情
　　荆公遣妾
　　唐明皇御断金钱记
　　节妇牌
　　贤孝妇
　　九龙庙
　　燕乐毅黄金台
　　平生湖海少知音，几曲宫商大用心。百年光景还争甚，空赢得、雪鬓侵。跨仙禽路遶云深。欲挂坟前剑，重听膝上琴，漫携琴载酒相寻。

　　睢景臣，后字景贤。大德七年，公自维扬来杭州，余与之识。自幼读书，以水沃面，双眸红赤，不能远视。心性聪明，酷嗜音律。维扬诸公俱作《高祖还乡》套数，惟公〔哨遍〕制作新奇，皆出其下。又有〔南吕?一枝花〕《题情》云：『人闲燕子楼，被冷鸳鸯锦，酒空鹦鹉盏，钗折凤凰金。』亦为工巧，人所不及也。
　　楚大夫屈原投江
　　莺莺牡丹记
　　千里投人
　　吟髭捻断为诗魔，醉眼慵开为酒酡。半生才便作三闾些，叹番成《薤露歌》。等闲间苍鬓成皤。功名事，岁月过，又待如何？

　　吴中立，名本。世为杭州人。天资明敏，好为词章、隐语、乐府，有《本道斋乐府小藁》及诗谜数千篇。以贫病不得志而卒。呜呼，惜哉！
　　语言辩利扫千兵，心性聪明误半生。莱芜穷又染维摩病，想天公忒世情，使英雄遗恨难平。寒泉净，碧藻馨，敢荐幽冥。

　　周仲彬，名文质。其先建德人，后居杭州，因而家焉。体貌清癯，学问该博，资性工巧，文笔新奇。家世儒业，俯就路吏。善丹青，能歌舞，明曲调，谐音律。性尚豪侠，好事敬客。余与之交二十年，未尝跬步离也。元统二年六月，余自吴江回，公已抱病。盛暑中止以为痈疖之毒，而不经意也。病及五月，虽医足踵门，而无瞑眩之药，十一月五日卒于正寝。呜呼，痛哉！始余编此集，公及见之，题其姓名于未死鬼之列。尝与论及亡友，未尝不握手痛惋，而公亦中年而殁，则余辈衰老萎惫者，又可以久于人世也欤？噫！往者不可追，来者不可期，已而！已而！此余深有感于公也。
　　镜新磨戏谏唐庄宗
　　孙武子教女兵
　　持汉节苏武还乡
　　春风杜韦娘
　　丹墀未叩玉楼宣，黄土应埋白骨冤。羊肠曲折云千变，料人生、亦惘然。叹孤坟落日寒烟。竹下泉声细，柳边月影圆，因思君歌舞十全。

</div>
    <div class="pagination">
<a href="录鬼簿_page19.html">上一页</a><span>...</span><a href="录鬼簿_page15.html">15</a><a href="录鬼簿_page16.html">16</a><a href="录鬼簿_page17.html">17</a><a href="录鬼簿_page18.html">18</a><a href="录鬼簿_page19.html">19</a><span class="current-page">20</span><a href="录鬼簿_page21.html">21</a><a href="录鬼簿_page22.html">22</a><a href="录鬼簿_page23.html">23</a><a href="录鬼簿_page24.html">24</a><a href="录鬼簿_page25.html">25</a><span>...</span><a href="录鬼簿_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
