<!DOCTYPE html>
<html>
 <head>
  <meta charset="utf-8"/>
  <title>
   六十种曲明珠记 - 第 5 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六十种曲明珠记 - 第 5 页/共 10 页
  </h1>
  <div class="content">
   【前腔】〔丑上〕奴在深宫住得牢。八幅罗裙着地捎。口似两面刀。是非尽意嘈。搬得六宫都厮闹。 
　　老身唤做李似玉。眞个风流不俗。也会刺凤描鸾。也会弹丝品竹。也会商谜续麻。也会象棋双陆。指头上绣成七宝塔。斩眼间熬出荳末粥。吟花柳。赛过织锦迥文诗。舞柘枝。那数霓裳羽衣曲。蔡女胡笳声。字字胡搊。刘向列女传。篇篇熟读。不拣绮縠绫罗。随分靑黄赤绿。做出来飞针走线。看了的惊神骇目。昨日娘娘交我缀一条衣带。惊得我满身麻木。〔内云〕果然手口相应。〔丑〕阿也。百般女工晓得。只有这个不熟。〔相见介丑〕姐姐。叫我做甚么。〔净〕妹子。我叫你出来。别无甚事。昨日闻得朝廷发下两个囚妇入宫。俺和你唤他出来。奈何他一番。交他低头伏事。〔丑〕着。古人道。教儿婴孩。教妇初来。不乘此时压倒了他。日后反要做大。〔净〕待我叫他出来。〔叫介〕 

　　【谒金门】〔老旦旦上〕嗟薄命。怕忆旧家繁盛。〔旦〕一闭昭阳愁与病。貌儿难厮认。〔老〕乍近御床羞不定。几遍传宣错应。〔合〕最苦关山相掩映。画栏空自凭。 
　　〔净〕两个囚妇来了。〔丑〕你吃了大虫心。白象胆。狮子髓。见俺托大。万福不道一声。〔老〕你是何人。到要我万福。〔净〕老娘勑封六宫都总管。不拣皇后妃子。都伏我管下。〔丑〕老娘是唐明皇宫中老内人。杨贵妃捧砚。高力士脱靴。你两个杀不尽的。剐不尽的。见我不陪个小心。〔旦〕甚么小心。我不知道。〔净〕兀自口强哩。我且问你的老公是甚么官。〔老〕是尙书。〔净〕可知哩。元来你老公赌钱长输。老婆女儿也输与人丁。怎学我的丈夫。十遍赌九遍赢。〔旦〕呸。是朝廷大臣。户部尙书。〔丑〕正是胡涂长输。若不胡涂。早是赢了。〔净〕你两个婆娘。托是大官的妻女。到这里兀是不跪我。〔老〕我是二十年宰相妻。〔旦〕我是十二道节度使女。相门相种。不跪你这贱人。〔净〕阿也。倒骂老娘。好打。〔丑打介旦〕贱人不得无礼。须有法度。〔内云〕娘娘有旨。新来刘尙书家口二名。系是衣冠妻女。免他朝参。月支花粉钱十千。张如花。李似玉。两个好生伏侍他。〔净丑慌介〕决撒了。娘娘分付。咱每伏事他。〔丑扶介〕二位娘子请坐。〔净丑跪介〕好姐姐。好夫人。好奶奶。适来有眼不识泰山。甚是冲撞。不要记怀。〔老旦旦〕起来。我不计较。〔丑〕老奶奶。我替你提了尿甁去罢。〔净〕小奶奶。我替你解下臭果脚洗洗。〔净〕只因传下圣旨。〔丑〕将人挫了威风。〔笑介〕苏秦说向妻嫂。何前倨而后恭。〔净丑下老旦旦吊场老〕没来由撞这两个老泼才。缠了半日。〔旦〕母亲。我两人多感娘娘圣恩。得免凌辱。争奈我父亲在牢内。不知生死如何。有父有父气如虹。束发事主怀孤忠。本期丹诚向日月。岂料白首伤樊笼。〔老〕浮云蔽天不可诉。凌烟高阁愁无路。〔合〕呜呼一歌兮歌初成。碧天万里秋云横。 

　　【七犯玲珑】〔旦〕〔香罗带〕秋云淡淡横。凄凉父子情。回头枉望断孤云影。〔梧叶儿〕冷落彩衣轻。他平昔英雄志。翻成憔悴形。〔水红花〕叹人生。前程不定。万里云霄得意。一旦网罗婴。〔皂罗袍〕恨浮尘偏掩日光晶。想春风何日吹枯梗。囚鸾槛凤。人意怎平。飞霜下雹。天心自明。〔桂枝香〕耿耿孤忠在。悠悠怨气腾。〔排歌〕心空切。救不能。梦魂长遶夏台城。〔黄莺儿〕怎得似缇萦。 
　　〔老〕有甥有甥千里驹。磊落万卷胸中书。垂髫遶膝戏前除。玉颜照映靑珊瑚。〔旦〕碧海淸湘两隔绝。一身良苦凭谁说。〔合〕呜呼二歌兮悲天涯。泣对庭中双桂花。 

　　【前腔】〔老〕秋花点点馨。添人忆远情。当年折桂客多豪兴。到今日桂飘零。他也飘零在天涯路。存亡信未凭。忆贤甥。风流奇俊。从幼嬉游遶膝。一旦受伶俜。想饥寒何处度余生。怕时乖陷入兵戈境。功名有分。云程未腾。琴书无恙。春闱早登。何日重相见。还须续旧盟。关山冷。雨雪淸。生来富贵几曾经。弹铗向谁庭。 
　　〔旦〕有母有母年半衰。罗衣憔悴随尘埃。凄凉故园长秋草。寂寞长门生碧苔。〔老〕拥衾灯前泪盈把。霜花夜集鸳鸯瓦。〔合〕呜呼三歌兮歌三起。梧叶冷冷打窗纸。 

　　【前腔】〔旦〕秋梧飒飒鸣。偏伤慈母情。便逢着春色也添愁症。怎禁听落梧声。怕他伤心剧。假欢颜顺承。泪偷倾。悄声温凊。争奈西山薄日。不肯为人停。怪萱花不耐雪侵凌。恨西风偏重残灯影。全家遭难。猿愁鹤惊。故园无主。蛙鸣草生。说着旁人惨。交他泪怎不零。深宫杳。绣户扃。何年鹰隼脱金铃。古镜得重明。 
　　〔老〕有女有女颜如花。容光玉润羞铅华。春眉懒向东风展。幽意肯逐琴心斜。〔旦〕彩云散尽阳台杳。可惜深宫坐衰老。〔合〕呜呼四歌兮锦衾薄。凄风一夜池荷落。 

　　【前腔】〔老〕秋荷片片轻。浑如弱女情。西风把红艳都吹净。冷落小池萍。袅袅娇羞态。怎禁风浪撑。正靑春。腻腮香颈。只合深藏画阁。早逐凤和鸣。怎敎人寂寞守长门。盼羊车不到苍苔径。上林春信。望断鴈翎。小窗明月。懒吹凤笙。迢递秦楼约。淋漓湘竹凝。临愁镜。倚闷屛。画眉无处觅张卿。烟霭隔重城。 
　　十年富贵一朝休。　　　　百口飘零几处愁。 
　　肠断夜深相对话。　　　　依依残月下帘钩。 

　　第二十出　赘苹 
　　【翠华引】〔末上〕觅得如花少女。深闺养作螟蛉。〔净上〕聪慧浑如男子。娇柔赛过亲生。 
　　〔末〕夫人。下官前日去抄没刘尙书家裏。见他侍女采苹。眷恋主母。务要随入宫去。下官留为义女。不知此女在吾家如何。〔净〕相公。此女容德堪称。便是老身亲生女一般。〔末〕果然是好。夫人。我和你终身无靠。何不将此女招赘一壻。也不绝了祭祀之主。〔净〕相公见得是。 

　　【海棠春】〔生丑上〕不及海棠春。野草堪消闷。 
　　〔生〕此处是他门首。不免径入。〔进见跪介末〕足下请起。高姓。仙乡何处。为着甚来。 

　　【一封书】〔生〕使君听事因。王仙客。襄邓人。〔末〕元来足下与下官同姓同乡。敢问令尊何人。〔生〕谏议是先君。〔末〕谏议大夫王君么。〔生〕与萱堂。早丧身。〔末〕你父母双亡。靠着何人。〔生〕母舅刘公相慰悯。〔末〕莫非刘尙书么。他如今全家抄没。〔生〕谁想全家荡不存。〔末〕如今却怎的。〔生丑合〕没亲人。只采苹。要见娇姿造贵门。 
　　〔末〕夫人。下官与王秀才父亲。本是同族。因遇乱离。失去谱谍。以此久不往来。 

　　【前腔】吾家本楚城。遇乱离。迁入秦。与汝本宗亲。〔生〕原来是仙客一族。不知尊卑如何。〔末〕论昭穆。叔父尊。〔生拜介〕如此。请叔叔婶婶上坐。容小侄拜见。〔末〕今日相逢须厮认。怎做区区陌路人。〔合〕叙殷勤。细评论。须信千枝共一根。 
　　〔末〕贤侄此来。要见采苹。是不忘旧的意思。我唤他出来。与你厮见。〔生〕如此万幸。〔净〕且住。老身有话。相公百计要与采苹招一佳壻。今侄儿没有安身之处。就把采苹与他为妻如何。〔末〕说得有理。侄儿。你心中肯否。〔生〕感承叔婶好意。小生来此。只要见采苹一面。不敢望此。一者停妻再娶。背无双旧约。二者采苹与小生有兄妹之分。怎么使得。〔末〕贤侄差矣。无双一入深宫。便如死的一般。如何是停妻再娶。采苹不过一时认义之女。又不是俺亲生的。有何不可。你依着我。今日是吉日。就与你成就。且退去书院中安歇。自有分晓。〔丑〕王老爷旣是这等说。相公且依允了的好。〔生〕只得勉强从命。欲作东床客。暂为西馆宾。〔下末〕事虽如此。还要问女孩儿肯否。方可成亲。〔净〕待我唤他出来。孩儿那里。 

　　【亭前柳】〔贴上〕萍梗泊侯门。暂且度朝昏。时时思主母。夜夜梦佳人。堂前何事呼名问。〔合〕试把姻缘一一诉虚眞。 
　　〔相见介末净〕且喜。且喜。我儿。你的亲人来了。〔旦〕爹爹。孩儿一家都已四散。有甚亲人。〔净〕是你主人外甥。又是你小姐丈夫。王仙客到来要见你。说起来又是你爹爹的侄儿。〔贴〕元来如此。我要见他一见。〔末〕且慢着。我有一件大事。和你商量。〔贴〕有甚事。但说不妨。〔净〕孩儿。你爹爹要把你招王秀才为配。你心中自宜斟酌。〔贴〕多感爹爹好意。只一件。孩儿昔日在刘门。为一使女。王解元乃小姐之贵壻。贱人怎敢与他为配。〔末〕你若不然。辜负了王秀才一片好心。〔贴〕爹妈听说。若做夫妻。不惟辱没了王解元。抑且忘背了小姐。倘或他日小姐得出。何以相处。奴家情愿与王解元为妾。〔末〕贤哉此女。说得中听。事不宜迟。今晚便成就了罢。〔净〕也罢。孩儿且退。去房中梳妆。少刻唤你。〔贴〕妆饰待花烛。娇羞入画堂。〔下末唤杂介〕院子听我说。一边办下筵席。与小姐做亲。一边去唤个摈相来。〔杂应介外上〕全仗孔周礼乐。来成秦晋欢娱。小人是摈相。不知老爷有何分付。〔末〕我有义女与侄儿王解元为妾。着你喝礼。〔外〕如此。小人便请新人。落尽荷花去采苹。权时解却惜花心。从今旅馆寒灯夜。添个铺床迭被人。第一请云云。使女升为义女。义女改做妾身。明年丈夫高中。就做第二夫人。第二请云云。未讨老婆先讨小。讨得小时初时好。若还讨个大的来。大小相争怎得了。第三请云云。 

　　【前腔】〔生贴上〕偶尔到侯门。从他觅故人。忽成刘阮约。如入武陵村。花灯艳艳烧香烬。〔合〕排列华筵。与你结朱陈。 
　　〔外喝礼介〕伏以花星高照。好事初临。绣被中抱个半边妻。洞房内添他替死鬼。权且解馋。也当春风一度。再休偷约。不作鹤步苍苔。吿免了踢打扯挦之苦。忽上抬盘。只闻得油盐酱醋之香。曾磨灶角。荷蒙恩相。嫁作偏房。烧茶煑饭。切莫迟延。扫地揩台。必须干净。明年生下孩儿。便合称为庶子。他日小心不到。定要卖做军妻。〔生贴拜末净交拜介〕 

　　【小桃红】〔生〕漂零艰窘。邂逅宗亲。一见浑如故也。赠与佳人。暂宽心下恨。聊伴旅中身。总然山有崩。海有枯。你的恩无尽也。此心何日泯。〔合〕今宵成秦晋。白首欢娱莫负恩。 
　　【下山虎】〔贴〕舞衣歌扇。回首成尘。漂泊无人问。谁知得遇侯门。重整旧家珠翠含羞奉事新人。自愧乌鸦入凤羣。〔合〕莫把凡花哂。瓜葛有因。一饷东园桃李春。 
　　【蛮牌令】〔末净〕衰老没亲人。螟蛉女。掌中珍。郞须好看待。休看做等闲人。悄一似章台杨柳出侯门。再遇芳春。〔合〕对银灯各自断魂。恍惚浑如梦裏相亲。 
　　【尾声】〔生贴〕齐眉结发无音信。向丫环且把闷怀伸。〔末净〕雪鬓霜鬟也靠君。 
　　百岁欢娱今始同。　　　　劝君且莫叹西东。 
　　今宵剩把银缸照。　　　　犹恐相逢是梦中。 
　　〔净贴下末生吊场末〕贤侄。你父亲在先朝有直谏之功。子孙理宜录用。下官明早入朝。与你奏过官裏。讨个七品官职与你做。你心下如何。〔生〕若得如此。自当结草衔环之报。〔末〕休恋故乡生处好。〔生〕受恩深处便为家。〔下〕 


　　第二十一出　别母 
　　【金珑璁】〔旦上〕含悲辞故陇。伤心又别深宫。嗟厄运。甚时通。愁添椿树梦。肠断碧萱丛。一家漂泊叹西东。 
　　一入昭阳春又春。梦归思旧两伤神。那堪又作深秋别。万里征车倍忆亲。奴家自与母亲入宫。又早一年之上。当今新天子卽位。差一个内官押领宫女三十人。到德宗皇陵打扫。我有名字在内。三日之内。便要收拾起程。奴家怕母亲烦恼。隐忍不说。好苦。适来宫婢传下娘娘懿旨。催攒上路。此时必须与母亲说知。怎生瞒得。母亲早来也。 

　　【前腔】〔老旦上〕年华如过梦。俄惊两度秋风。发添白。脸消红。膝前娇爱女。又欲别房栊。闲中思忆转心忪。 
　　〔见介老旦〕孩儿。今日何为眉头不转。面带忧容。〔旦〕母亲。孩儿没甚事。〔老旦〕你休瞒我。我已知道了。昨日圣旨着你们三十个宫人。打扫皇陵。明日便要去了。你却瞒我做甚。〔旦〕是。孩儿怕母亲添忧。不敢吿知端的。明日五更时分。便要起程。〔老旦〕苦。我的儿。你父亲陷身缧绁。我老身幽闭宫中。正得你陪伴。又抛撇了去。教我举眼看着何人。老年晚景。不幸遇此凄凉之苦。〔旦〕母亲不须烦恼。孩儿去。想不久便回。 

　　【尾犯序】〔老旦〕一自入深宫。日日随班。朝朝侍从。劳苦千般。凄凉万种。〔旦〕承凤诏须当远出。别慈帏怎敢从容。〔合〕情知道君恩浩荡。敢恋私恩重。 
　　【前腔】〔老旦〕孩儿。我如今呵。老景渐龙钟。冷落长门。没个趍奉。幸有娇儿。在膝前眼中。〔旦〕母亲省烦恼。敢怕孩儿未去哩。〔老旦〕那里这话。悲痛。咫尺间抛人去也。朝夕裏孤单谁共。纵有他三千粉黛。怎与嫡亲同。 
　　【前腔】〔旦〕母子正相从。早分离含悲相送。此去迢遥。知何日再逢。〔老旦〕孩儿。此别。除非梦裏和你相逢。〔旦〕母亲珍重。老年人自须调护。休为我徒劳远梦。万一裏愁多病染。汤药倩谁供。 
　　〔老旦〕孩儿。你此行自当保重。关塞天寒。多着些衣服。路途劳倦。强进些茶饭。〔旦〕谨领母亲慈命。 

　　【前腔】〔老旦〕生长绣帏中。娇怯香肌。怎禁劳动。好自支持。耐路途寒天冷风。〔旦〕孩儿一心只想母亲年老。没人相靠。〔老旦〕我不打紧。欢哄。我只在绮罗丛裏。你不必旅愁增重。更一件。此去打听父亲和丈夫消息。倘若有上林飞鴈。频把信音通。 
　　〔旦〕母亲。这是孩儿命中合受磨折。母亲不须挂念。 

　　【前腔】薄命合遭逢。自古佳人。偏受磨砻。试看远嫁昭君。涉胡沙万重。孩儿就此拜别。悲恸。暂时间高堂泪别。明日裏征车尘拥。各黯然相看无语。魂断碧天风。 
　　〔净丑上〕奉圣旨。内家三十人。都带行装。今晚在上阳宫宿歇。明日早行。娘子去罢。〔老旦扯哭介〕 

　　【鹧鸪天】正忆情人在网笼。又伤娇女去漂蓬。〔旦哭介〕慈帏执手空留恋。圣旨催人敢不从。〔净丑扯旦下老旦哭倒介〕香隐约。佩丁东。遥看仙子去无踪。今宵宫漏重添永。和泪孤眠到晓钟。 
　　雨滴梧桐秋夜长。　　　　愁心和雨到昭阳。 
　　泪痕不学君恩断。　　　　拭却千行更万行。 

　　第二十二出　获荫 
　　【挂眞儿】〔贴上〕一别侯门惊岁改。东篱下又见花开。情系深宫。恨传飞鴈。渐瘦损旧时娇态。 
　　〔古诗〕砌虫泣秋月。庭鸟吟寒霜。禽虫知感时。而况思妇肠。忆昔富贵秋。高台飞羽觞。今来风雨夜。孤灯掩茆堂。勉力事新人。白首期作双。却忆旧主恩。背人自沾裳。不着金缕衣。上带侯门香。愁对菱花镜。曾照佳人妆。空余含泪眼。日夜眺宫墙。奴家勉辞故主。暂泊侯门。荷蒙王将军待如亲生。王解元纳为侧室。晨昏之礼不废。伉俪之情颇谐。只是思忆旧恩。放心不下。不知我老相公天牢内生死如何。夫人小姐宫禁中安否如何。正是春蚕到死丝方尽。蜡烛成灰泪始干。 

　　【西地锦】〔生上〕半世飘零无赖。秋风弹铗归来。依栖枳棘权宁耐。有时奋出尘埃。 
　　〔见介生〕小娘子在此。絮絮叨叨。说些甚么。〔贴〕奴家思忆相公夫人之深恩。无双小姐之厚爱。当此重阳。叹息一番。〔生〕我想舅舅富贵之日。当此重阳佳节。多少受用。谁知有今日。 

　　【黄莺儿】秋色满仙台。把茱萸。对酒杯。他乡辜负登高会。那时节黄花正开。弦歌正催。今日裏繁华旧事空何在。〔合〕掩寒斋。故人何处。白露点苍苔。 
　　【前腔】〔贴〕佳景入蓬莱。正羊车醉不回。西宫别有人垂泪。敲断玉钗。锁尽翠眉。良宵梦断银河外。〔合〕碧云开。一般明月。两处照离怀。 
　　【簇御林】〔生〕天般祸。海样灾。把佳期。扭作灰。多情犹想同心带。倚栏终日愁无奈。〔合〕枉痴呆。和那玉楼不见。况他那一捻小身材。 
　　【前腔】〔贴〕花为面。玉作腮。别来时。秋几回。风流怕损当时态。怎能勾一朝勾却鸳鸯债。〔合〕鴈声哀。双飞犹苦。你孤宿怎生捱。 
　　【生查子】〔末净上〕心怜豪杰才。寂寞靑春过。为君觅一官。好向明时做。 
　　〔见介末〕贤侄。且喜且喜。〔生〕有何喜事。〔末〕昨者下官入朝。官家问我有子未曾。下官回奏臣无子。止有侄儿王仙客。乃谏议大夫王某之子。乞陛下哀怜。赐与一官半职。也不断了微臣后嗣。官家大喜。谏议大夫王某。在先朝有直谏之功。其子正该录用。勅中书门下。除王仙客做富平县尹。下官将带吿身在此。左右的将冠服过来。〔丑将冠服上〕旣居唐爵禄。须着汉衣冠。冠服在此。〔末〕贤侄。圣旨限你三日内赴任。须索早行。〔生揖介〕小侄漂泊江湖。荷蒙叔婶收留在府。今日又蒙奏讨得官。此恩何时报答。〔末〕这些小官。不足展贤侄大才。聊借为进身之地。他日自当远到。〔净〕只是老夫妻两口。与你周全半载。不忍抛舍。〔贴〕吿爹妈知道。孩儿蒙再生之恩。怎忍割舍。解元自去赴任。奴家情愿伏事爹妈。不愿随去。〔末〕说那里话。解元单身。更没的亲在旁。如何不去。〔净〕孩儿功名大事。怎生留得你住。此去小心伏事解元。早晚回来。再得相见。〔生贴〕兀的拜辞爹妈。赴任去也。〔拜介〕 

　　【贺新郞】〔生〕漂泊留潭府。荷深恩解衣推食。自知惭负。又荷吹嘘登云路。娇女□敎同赴。这厚德镌心铭腑。〔合〕别后不知何日会。有音书莫惜频频付。分袂也。转凄楚。 
　　【前腔】〔贴〕红颜自古多辛苦。似杨花乍依芳树。又飘南浦。心恋亲帏难抛舍。正値寒天秋暮。断肠处鴈声飞度。〔合前〕 

　　【锦衣香】〔末〕正京华欢相聚。又天涯悲相诉。早觉今日伤情。悔我当初。不如不去取功名。也图骨肉完聚。欢娱。贤侄。前程万里。早升迁也。靑云有路。〔合〕莫被靑云误。也须回顾。高堂日短。鬓丝垂素。 
　　【浆水令】〔净〕念娇儿未知世故。念才郞未达时务。宦游千里向危途。更愁老年影只形孤。〔丑上〕香车驾马已在途。请相公早早登程去。〔合〕不忍别。不忍别。叮咛回顾。烟树外。烟树外。月模糊。 
　　【尾】〔合〕蜗名蝇利将人误。秣马膏车在路途。望你成名达帝都。 
　　一官羁绊实藏身。　　　　两口无依枉累人。 
　　道路悠悠不知处。　　　　秦山遥望陇山云。 

　　第二十三出　巡陵 
　　〔末上〕辞却天边富贵。来寻世上淸闲。今日九重雨露。明朝万里关山。小子勑使周公公手下内养的是也。俺老公公眞个官居近侍。职在亲随。受天上之逍遥。极人间之富贵。调护圣躬。稳称九重密意。谨司金钥。敢忘夙夜勤劳。二十年出入禁闼。长依龙楼凤阁之恩光。咫尺间密迩天颜。怎效狐假虎威之势焰。立傍衮衣。满身香气。回瞻宝座。一朵红云。惟将羯鼓催花。赐得貂裘拖地。美酒玉壶。兴庆池头赏花宴。轻衣短帽。金吾队裏打球回。因年高求闲散养终身。奉圣旨充巡视园陵使。去寝庙中夜夜烧香点烛。向皇陵下朝朝祭物献新。铭心刻骨。敢忘今日玉阶荣。素发白头。长作先皇香案吏。愿献山呼祝圣寿。只将经卷结淸缘。卽今押带宫女。打扫先陵。已曾分付宫婢。打点内家行装。未知完备么。张如花李似玉那里。 

　　【字字双】〔净上〕奴家生得花不如。标致。人人唤做醉杨妃。近贵。如今年老退槽驴。受气。搽眉画脸唱新词。做戏。 
　　〔末〕休道出本相来。 

　　【前腔】〔丑上〕奴家生得好身材。无赛。半边梳子拆金钗。插戴。逆风吹得绣裙开。堪爱。其中一物露出来。〔净〕海菜。 
　　〔末〕波漂菰米沉云黑。这不是海菜。〔净〕我要一个山菜。〔末〕雪霁睛梳石发香。这不是山菜。〔丑〕我要一个水菜。〔末〕江蓠漠漠荇田田。这不是水菜。〔净〕我要一个天菜。〔末〕看来疑是云中堕。这不是天菜。〔丑〕我要一个地菜。〔末〕饭煑靑泥坊底芹。这不是地菜。〔净〕我要一个人菜。〔末〕蕨芽已长小儿拳。这不是人菜。〔丑〕我要一个热菜。〔末〕千锺紫酒荐菖蒲。这不是热菜。〔净〕我要一个冷菜。〔末〕黄独无苗山雪盛。这不是冷菜。〔丑〕我要一个湿菜。〔末〕雨中移得药苗肥。这不是湿菜。〔净〕我要一个干菜。〔末〕兔葵燕麦摇春风。这不是干菜。〔丑〕我要一个细菜。〔末〕杯传纤手送靑丝。这不是细菜。〔净〕我要一个短菜。〔末〕一尺雕胡似掌齐。这不是短菜。〔丑〕我要一个猜采菜察。〔末〕这诨不会。元来你把言语来难我。我也盘问你一件。〔净丑〕大扣大鸣。小扣小鸣。尽由你盘问。〔末〕张如花。我问你一件。你在宫中出入多年。记得宫中几座门。〔净〕这个到吃你难杀。且住。待试数看。〔西江月〕为问九重门户。老身一一都谙。正阳后宰及长安。更有东华西苑。左掖遥通右掖。前朝近接承天。午门边一个狗洞不曾关。只有内使哥攒惯。〔末〕好无礼。似玉姐。我也问你一件。你伏事宫妃采女多年。记得宫中女官有几様。〔丑〕决撒了。且住。待我数一数。〔西江月〕皇后娘娘为主。贵妃之下才人。昭仪怎比婕妤尊。更有美人亲近。贵嫔昭容并列。夫人世妇齐称。老身官职也非轻。压倒六宫红粉。〔末〕好夸口。〔丑〕我是个花狗。你是个黑狗。〔末〕休闲说。前日曾分付你去宫中打点衣装。曾完备么。〔净丑〕完备已多时了。〔末〕如此。你快去催攒上轿。勑使公公来也。〔净唤〕传他中贵命。唤得内人来。〔下〕
  </div>
  <div class="pagination">
   <a href="六十种曲明珠记_page4.html">
    上一页
   </a>
   <a href="六十种曲明珠记.html">
    1
   </a>
   <a href="六十种曲明珠记_page2.html">
    2
   </a>
   <a href="六十种曲明珠记_page3.html">
    3
   </a>
   <a href="六十种曲明珠记_page4.html">
    4
   </a>
   <span class="current-page">
    5
   </span>
   <a href="六十种曲明珠记_page6.html">
    6
   </a>
   <a href="六十种曲明珠记_page7.html">
    7
   </a>
   <a href="六十种曲明珠记_page8.html">
    8
   </a>
   <a href="六十种曲明珠记_page9.html">
    9
   </a>
   <a href="六十种曲明珠记_page10.html">
    10
   </a>
   <a href="六十种曲明珠记_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
