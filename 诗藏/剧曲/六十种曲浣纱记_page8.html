<!DOCTYPE html>
<html>
 <head>
  <meta charset="utf-8"/>
  <title>
   六十种曲浣纱记 - 第 8 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六十种曲浣纱记 - 第 8 页/共 11 页
  </h1>
  <div class="content">
   【忆多娇】事偶触。你休便哭。吉凶此去还未卜。万一天敎祸转福。〔合〕两下孤独。两下孤独。此去前途路促。〔末〕 

　　【前腔】年已熟。当就戮。但我身一死。国亦旋亡。国亡身丧何可赎。惭愧十年避茅屋。〔合前小旦〕 

　　【斗黑麻】常好笑君家深山隐伏。也只为全身逃名远辱。谁知道反催促。留下孤身有何结束。〔合〕秋风朴簌。夕阳西下速。死别生离。死别生离。凄凉满目。〔末〕 

　　【前腔】非是我求名去寻官觅禄。眼见我幽栖在深林密竹。时到也怎伸缩。妈妈。我却纔叮嘱你。切不要葬我。这样穷骸休敎就木。〔合前〕 

　　〔末〕狐死曾闻定首丘。　　　　堪怜老骨没人收。 
　　〔小旦〕而今送别临溪水。　　　　他日思君来水头。 

　　第三十出　采莲 
　　【丑奴儿令】〔净丑上净〕秋来胜事知多少。别殿风凉。夹岸荷香。■〈扌弃〉取今朝醉一场。〔丑〕姑苏自古繁华地。臣服遐方。贡献相将。谁似江东国势强。 
　　〔净丑相见介丑〕臣遭圣恩。略无一报。今进薄物。少伸寸心。见在宫门。未敢擅入。〔净〕老太宰。怎么生受你。是甚么东西。〔丑〕文笥一百枚。〔净〕怎么要许多。〔丑〕狐皮五十双。〔净〕一发多了。〔丑〕还有自织的葛布十万疋。〔净〕太宰调谎。你家裏有多少人。织得许多。〔丑〕臣有一礼帖。求主公一看。〔净〕谨具文笥一百枚。狐皮五十双。葛布十万疋。东海寡君勾践遣下大夫泄庸敬进上吴国大王引意。伏乞鉴纳。〔净〕太宰。我道你没有。你就有。平日悭吝。怎么肯。〔丑〕伯嚭为主公后宫甚多。夏间腥臊。特遣人与越王说。他令合国妇女连夜织就送来的。这就是我送的一般。我若不说。他怎么有。〔净〕你常把别人的东西作自己的人事。〔丑〕主公平日晓得伯嚭做人。的是这等风自己之流。慷他人之慨的。〔净〕休取笑。越王如此孝顺。要作一书增他封地。东至勾甬。西至檇李。南至姑末。北至平原。聊伸谢意。你道何如。〔丑〕极好极好。我出去对泄庸说。教他再拿东西进贡。〔下净〕自从西施入宫。妙舞淸歌。朝欢暮乐。不多日。算不得尽了上千遭云雨之情。记不起吃了上万锺合欢之酒。不但姿容娇媚更兼性格温柔。我这几根老骨头。必定断送在他手裏。两日魂灵不知飞在那裏去了。昨日分付诸女侍到湖上采莲。想是我的魂灵走在湖上。待我今日去寻了他回来。内侍们。后宫请娘娘出来。到湖上采莲去。〔众应介旦上〕 

　　【念奴娇】丹枫叶染。乍湖光淸浅。凉生商素。〔拜净介净〕西帝宸游飞翠盖。拥出三千宫女。〔众〕绛彩娇春。铅华炫昼。占断鸳鸯浦。〔旦〕若耶缥缈。浣纱溪在何处。 
　　〔净〕美人。你方纔梳洗。〔旦〕大王爷。晚来乘凉困倦。不觉起来迟了。〔净〕美人。你记得夜来乘凉的景象么。〔旦〕记得。〔洞僊歌〕冰肌玉骨。自淸凉无汗。水殿风来暗香满。一点明月窥人。人未寝。欹枕钗横鬓乱。〔净〕起来庭户悄无声。时见疎星渡河汉。试问夜如何。夜已三更。金波渡玉绳低转。〔众〕但屈指西风几时来又不道流年暗中偷换。〔净〕美人。昨已分付画船箫鼓。同往湖上采莲去。〔众〕画船整备多时。专待大王爷娘娘登舟。〔众起鼓发舟介旦〕妾家越溪有采莲二曲。试为大王歌之。〔净〕美人。生受你。〔旦歌〕 

　　【古歌一】秋江岸边莲子多。采莲女儿棹船歌。花房莲实齐戢戢。争前兢折歌绿波。恨逢长茎不得藕。断处丝多刺伤手。何时寻伴归去来。水远山长莫回首。 
　　〔净〕绝妙。拿酒来。我飮一大觥。〔旦〕 

　　【古歌二】采莲采莲芙蓉衣。秋风起浪凫雁飞。桂棹兰桡下极浦。罗裙玉腕轻摇橹。叶屿花潭一望平。吴歌越吹相思苦。相思苦。不可攀。江南采莲今已暮。海上征夫犹未还。 
　　〔净〕更妙更妙。我再飮一大觥。 

　　【念奴娇序】〔净〕澄湖万顷。见花攒锦绣。平铺十里红妆。夹岸风来宛转处。微度衣袂生凉。摇扬。百队兰舟。千羣画桨。中流争放采莲舫。〔合〕惟愿取双双缱绻。长学鸳鸯。〔旦〕 

　　【前腔】堪赏。波平似掌。见深处缭绕歌声。隐隐齐唱。秀面罗裙认不出。绿叶红花一样。空想。藕断难联。珠圆却碎。无端新刺故牵裳。 
　　〔合前净〕美人。我把荷花比你容貌。那花怎么到得你。 

　　【前腔】相傍。较玉论香。将花方貌。恐花儿惭愧欲深藏。身共影。身共影。谁似根共心双。想象。娇面偎霞。芳心吸露。淸波溅处湿裙裆。〔合前净作醉介旦〕 

　　【前腔】堪伤。斜日衔山。寒鸦归渡。淹留犹滞水云乡。风露冷。风露冷。怎耐摧颓莲房。凄凉。共簇心多。分开丝挂。浣纱溪伴在何方。 
　　〔合前净〕我为你又醉了。〔旦〕大王。浦口风回。山头日落。回船去罢。〔净〕内侍们传令。去教各船宫女。尽执莲花。送娘娘归馆娃宫去。〔众宫女执花行介众〕 

　　【古轮台】日苍黄。兰桡归去遍船香。秋风吹急寒潮涨。莲歌争唱。况十里回塘。正値月儿初上。〔净对旦介〕冷眼端相。可憎模样。红裙宜嫁绿衣郞。顿然心痒。恨不得就上牙床。〔净作醉介旦背净介〕顚鸾倒凤。随蜂趁蝶。怎生拦挡。〔众〕归路暮云长。听空中响。馆娃高处奏笙簧。 
　　已到馆娃宫了。请大王爷娘娘入宫。〔净〕内侍们。连忙引花烛。到洞房中去。〔众应介众〕 

　　【前腔】千行。宛转灯烛辉煌。夹道裏罗绮盘旋。笙歌嘹喨。香雾氤氲。处处麝兰飘荡。〔净〕今夜欢娱。忙投罗帐。看双双被底效鸾凰。肯敎轻放。趁良宵恣意顚狂。〔做醉众扶介旦〕残香破玉。蹂红践翠。只得支吾勉强。〔众〕鸳瓦散飞霜。银河朗。娟娟残月下回廊。 
　　【尾声】〔净〕昏沈醉入洞房。〔旦〕听野外数声鸡唱。〔众〕但愿万岁千秋乐未央。 
　　〔净〕银箭铜壶漏水多。　　　　〔旦〕试看凉月堕红波。 
　　〔众〕吴歌楚舞欢未毕。　　　　〔合〕东方渐高奈乐何。 

　　第三十一出　定计 
　　【一翦梅】〔小生生末上小生〕海黑山昏剑气沈。誓奋雄心。未奋雄心。〔生末〕蛰龙困久夜长吟。欲作甘霖。定作甘霖。 
　　〔相见介小生〕寡人受怨旣深。劳心亦久。日夜焦苦。思复前仇。今兵甲颇精。粮草初足。欲乘此时伐吴何如。〔生末〕以臣度之。人谋未臧。天时未至。恐不可也。〔小生〕 

　　【宜春令】我千年恨数载心。积深雠栖迟到今。劳身焦思。似踏春冰心常懔。喜今日粮足兵强。肯终岁声呑气飮。我这衷肠二位大夫须审。〔生末〕 

　　【前腔】须多料。当细斟。奈天时今还未临。越国呵人民虽众。未曾遍受吾王荫。看我家计术还疎。料他们骄奢不甚。况彼忠良未死我讵能安枕。 
　　〔小生〕二位大夫。毕竟如何便好。〔末〕臣前进九术。缺一不可。一曰尊天神以祈其灵。二曰赉宝货以侈其忠。三曰进美女以惑其心。四曰遗大木以尽其财。五曰厚谷价以虚其国。六曰多金币以投其佞。七曰施反间以害其忠。八曰利甲兵以伺其虚。九曰待天时以乘其弊。〔生〕文大夫之谋甚善。今主公天神已尊。宝货已送。美女已进。奸佞已赂。兵甲已利。五术旣行。四术未尽。为今之计。只说我年谷不熟。将银一百万两。请籴谷一百万石。他贪银多谷少。必然见许。明年将谷种尽数蒸熟还他。令他谷种不生。人民饥死。如此则吴国之粮米尽矣。前夜天生神木二根。大二十围。长五十丈。主公可令匠人定以规矩。画以丹靑。镂以黄金。嵌以珍宝。进上吴王。他必定更起楼台。大兴工作。如此则吴国之财货尽矣。那时节伍员进谏。伯嚭必谮之。吴王必杀之。用佞害忠。民穷财尽。天时至矣。由是乘其伐齐。国内空虚。我兵长驱。势如破竹也。〔小生〕二位大夫之谋。敢不敬奉。但岁月易去。功名未成。如何是好。〔小生〕 

　　【绣带儿】淸秋转又西风凛凛。谁料鬓丝相寻。终不然任岁月奔驰。肯将那志气消沈。〔末〕间斟。天时人事臣已审。怕苟且机关先渗。窥天道昭昭祸淫。料满溢招灾。宴安生鸩。〔小生〕 

　　【前腔】雠深。靑衫袖重重泪沁。三载苦自顚■〈宀音〉。若如今只管牵延呵。可不干费了数载勤劳。枉捱过半世光阴。〔生〕我关心。主公羞愧亲见恁。敢淹滞不将身任。观星象兴隆自今。料气运回旋。终符图谶。 
　　〔小生〕旣然如此。就烦文大夫将神木送去。幷带白金一百万两。前去籴谷。眼望回报。〔末〕文种明日遂行。 

　　〔末〕送木兴工百姓劬。　　　　〔生〕输金籴谷太仓虚。 
　　〔小生〕不施万丈深潭计。　　　　〔合〕怎得骊龙颔下珠。 

　　第三十二出　谏父 
　　【凤凰阁】〔净丑上净〕重楼复殿。日对如花娇面。年来身子甚龙钟。想是精神劳倦。〔丑〕韶光如箭。便恣意荒淫有几年。 
　　〔相见介净〕朝来多承越王送神木二根。大二十围。长五十丈。从不曾见这等长大的。那伍员这老贼。又教我不要受他。我当初前王造姑苏台。甚是低小。我如今另起。要广八十丈。高三百尺。见二百里。太宰如何。〔丑〕绝妙。前日主公说道不见了魂灵。若造此台。主公的魂灵要飞在半天了。〔净〕休取笑。他年谷不熟。拿细丝银子一百万两。来籴谷一百万石。常年谷价满腔三钱一石。今每石到多了七钱。好笑伍员老贼。又教我不要与他。被我算定官领三钱。教百姓粜去。余银我自家收了。〔丑〕极好极好。我连年压上这些租债。算来将近十万石。主公。你十分之一也让十万银子。与伯嚭出脱了这些积年烂谷去。〔净〕你前日说道家道不济。〔丑〕亏了我家裏几个粗婢。日逐在家擗麻。做起来的。〔净〕又取笑。〔小外末上〕离却竹篱茅舍。来到玉殿金门。〔小外〕哥哥少待。待我通报。方可进来。〔小外进报介净〕着他入来。〔末进见介〕山人公孙圣拜见。〔净〕先生少礼。寡人昼卧姑苏之台。〔同前廿八出云云末拜伏介〕臣不敢言。〔净〕就说何妨。〔末〕臣该万死。怪哉大王之梦。应在兴师伐齐也。臣闻章者。战不胜走慞偟也。明者。去昭昭就冥冥也。两釜炊而不熟者。大王败走不火食也。黑犬嘷南嘷北者。黑为阴类。北走阴方也。两锹插宫墙者。越兵入吴。掘社稷也。流水入殿堂者。波涛漂没。宫一空也。后房声若锻工者。宫女叹息。声号咷也。前园横生梧桐者。桐可作俑。要殉葬也。怪哉大王之梦。应在兴师伐齐也。〔净怒介〕你那老奴。在我跟前。辄敢狂妄。王孙骆。你怎么寻这样人来恼我。唗。〔小外〕正是双手擘开生死路。一身跳出是非门。〔下末〕大王不须发怒。还有说话。你如今不要伐齐。快遣王孙骆解冠肉袒。拜谢勾越。则身家或可保也。〔丑〕闻公孙圣与伍员平日是结义兄弟。敢又是伍员教他来这等说。〔净〕老奴这等无理。力士石番何在。〔众应介净〕快与我牵出宫去。将铁锤击杀之。〔末仰天长叹介〕皇天皇天。知我之寃。忠而获罪。身死无辜。不要埋我。撇在山中。后作影响。以报大王。〔净〕力士。你可撇他在阳山。令豺狼食其肉。野火烧其骨。风沙■〈欺〉扬。骨肉净尽。何能为声响哉。快牵出去。〔众牵末下丑〕主公。公孙圣已死。还存伍员一人。闻得他前日使齐。把儿子寄在鲍氏。又常与太子往来。干出甚么好事。必定杀了他方绝后患。道犹未了。太子早到。主公。想又是伍员哄他来的。我且暂时回避。〔下小末挟弹持弓上〕一心忙似箭。两脚走如飞。适在宫外。遇着伍相国。说道我父王将一个好人来杀了。不免就进宫去谏他。〔拜见介〕爹爹。孩儿参见。〔净〕孩儿。你淸早打那裏来。衣裳鞋袜都是湿的。〔小末〕适到后园。闻秋蝉之声。孩儿细看。见秋蝉趁风长鸣。自为得所。不知螳螂在后。欲食秋蝉。螳螂一心只对秋蝉。不知黄雀潜身叶中。欲食螳螂。黄雀一心只对螳螂。不知孩儿挟弹持弓。欲弹黄雀。孩儿一心只对黄雀。不知旁有空坎。忽堕井中。因此衣裳鞋袜通被沾湿。〔净〕孩儿。只贪前利。不顾后患。天下之愚。莫过于此。〔小末〕爹爹。天下之愚。又有甚于此者。鲁承周公之后。有孔子之圣。不犯邻国。齐无故举兵伐之。以为遂有鲁矣。不知我爹爹悉其兵众。暴尸千里而攻之。爹爹以为遂有齐矣。不知越王出三江之口。入五湖之中。屠我国都。灭我宗社。天下之愚。莫过于此。〔净怒介〕孩儿。你这等小小年纪。那裏去学这些巧语花言。可恶可恶。〔小末〕 

　　【狮子序】频年见国势顚。怕恩情离间。虽知未言。终岂可坐视。不到亲前。〔净〕你还有甚么说话。由你说来。〔小末〕若论那废兴的运转。方将堕社稷。别宗灵。离山川。荒凉宫殿。〔净〕你那花嘴小厮。不晓世事。只管来胡搊。〔小末〕爹爹眼见此身做鬼。兀自恬然。 
　　〔净〕唗。你怎么就见得我要做鬼。〔小末〕 

　　【太平歌】爹爹你迷花酒不料已衰年。那越王积怨旣深。日夜招军买马。积草聚粮。只要来报仇。不想道他那含忿怨。三江中兕甲能挑战。六千人君子攻飞箭。只要馆娃宫裏去做家园。爹爹你准备杀声喧。 
　　〔净〕若依你说。我齐国一发不该去了。〔小末〕 

　　【赏宫花】爹爹心儿怎偏。齐邦路更悬。总是亲得胜。终要受迍邅。〔净〕我若胜了齐国。则名扬天下。怎么反受迍邅。〔小末〕爹爹。你齐邦一胜。遂欲霸诸侯。会盟北地。那时节越兵直入我吴国。却不是进退无门也。偃蹇。不通来去信。却不隔了江东勾践路三千。 
　　〔净〕孩儿。这是老太宰的好意。要我霸了诸侯。你明日继了宗祀。各国再没一个敢来欺负你了。〔小末〕爹爹。你道伯嚭是怎么样的人。 

　　【降黄龙】是个鹰鹯。他执柄当权。赋性奸邪。害良残善。〔净〕我闻你与伍员老贼往来。敢又是他的说话了。〔小末〕爹爹。伍员乃先朝老臣。有功王室。是个好人。前朝大老。若说他丹心堪对苍天。〔净〕他旣是个好人。怎么把儿子寄在齐国去了。〔小末〕他如今家在身存。先把个儿子寄去。只怕我们后日家亡国破。爹爹就要把孩儿寄与别人去。已无及矣。堪怜。他有儿投托。要投托孩儿的孤身是何年。〔净〕我如今早去早回就罢了。〔小末〕咳爹爹。我只怕南军易来。北军难转。 
　　〔净〕我这裏兵多将勇。他那裏马瘦人疲。谅这个越王常臣服我。难道他便敢来轻觑。〔小末〕 

　　【大圣乐】兵家事深奥难传。这机谋在一着先。若乘风弄檝浑忘远。逆浪裏怎回船。〔净〕好笑伍员那老贼的言语到中听。我的言语到不中听。〔小末〕儿须是爹爹的儿子应从敎。难道他是个闲人反受言。〔净〕我如今存下一万人马。令王孙弥庸助你把守在三江之口。防备越国便了。〔小末〕此事非容易也。■〈扌弃〉孤身报国。命赴黄泉。 
　　〔净〕凭你说上天去。我也只是不听。好笑孩儿识见昏。父言不听为何因。平生只有人投我。那见今番我怕人。〔下小末〕爹爹。我千言万语。只是不听。眼见国破家亡了。怎么回去见伍相国。〔外上〕 

　　【称人心】招灾揽祸。去逆浪狂风寻舵。小殿下。你爹行肯回船转舸。〔小末〕这机关浑闭紧。我从头说过。空费尽万语千言。只落得两眉双锁。 
　　〔外〕小殿下。若如此说。你做孩儿的不肯听。定然不济了。〔外〕 

　　【红衫儿】我不信亲儿曾说破。今却如何。我如今一定要死了。见你邦家覆。岂容坐卧。〔小末〕老相国。我只恨那伯嚭的老贼。弄得来遍地风波。我只恨他眼见得败叶辞柯。我却而今怎么。 
　　〔外〕小殿下。自今以后。我自去干我的事。你自去干你的事。从此吿别。不得相见了。〔小末〕可怜可怜。〔外〕我自离楚国之难。今到这裏。定道寻个好好的结果。不料又是这等。〔外〕 

　　【醉太平】婆娑。头颅尽白。谁知陷在地网天罗。小殿下。分离尔我。今生是罢了。他生去再当相助。〔小末〕老相国。你先死。我不久也就来了。知么。我孤身不久见阎罗。那伯嚭这老贼。我早伸诉。敎他地狱常堕。海深天远。悠悠此寃甚日消磨。 
　　〔小末〕国破家亡势不支。　　　　〔外〕孤臣孽子两分离。 
　　〔小末〕天长地久有时尽。　　　　〔外〕此恨绵绵无绝期。 

　　第三十三出　死忠 
　　【挂眞儿】〔净上〕眼见年华眞一瞬。只图快乐朝昏。近国皆投。遐方未顺。须自领三军前进。 
　　我夫差收楚服越。声振四方。只有齐晋二国未顺。必要伐他。昨遣太宰先领一枝军去。与齐战于艾陵之上。杀得他片甲不存。好笑伍员老贼。又教我不要伐他。如今到被我胜了。见我目下自家要去。必定又来谏我。太宰临行时。教我必杀那老贼。且待他来。自有区处。前日我坐殿上。见庭下四人相背而倚。一闻人言。则四散走去。我问羣臣。皆说不见。我昨日复坐殿上。见庭下两人相对。北向人杀南向人。我问羣臣。又说不见。不知为何。想只是伐齐战胜之兆。未可知也。〔外上〕社稷看看覆。君王渐渐昏。忠臣不怕死。怕死不忠臣。主公。伍员参见。〔净〕相国。你前日谏我不该伐齐。今太宰领得一枝兵去。就得胜了。我今日自率六军。誓平齐国。独霸诸侯。却不羞杀你。〔外〕臣闻天之所弃。先诱以小喜。方降以大灾。齐不过疮疥之疾。幸而胜之。不过小喜。越实乃腹心之病。一日发作。已是大灾。昨闻主公坐于殿上。见四人相背而倚。闻声走散。此国君失众之象。又闻北向人杀南向人。此以臣弑君之象。国家将亡。必有妖孽。主公觉悟。国或可保。若终昏蔽。身亦旋亡矣。〔净〕老贼多诈。是吴妖孽。我以前王之故。未卽行诛。今退自谋。毋劳再见。〔外〕昔前王不欲立汝。我以死争之。公子多怨我。我有功于汝。反赐我死。我一死何足惜。但恨吴宫尽生荆棘。越人掘汝宗庙耳。〔净〕老贼。你不忠不信。寄子鲍氏。有外我之心。速宜自裁。不得迟滞。〔外〕老臣不忠不信。前王必斥之。不得为前王臣。今得与关龙逢王子比干游于地下足矣。且臣也要先死。怎忍见主公就擒。我死后。须剔我目。挂我头于国之西门。以观勾践之入吴也。〔净〕老贼。你一死之后。当取汝尸盛以鸱夷之革。投之江中。使鱼鳖食汝肉。波涛漂汝骸。又何所知。又何所见。力士石番何在。〔众应介净〕你将我那钃镂之剑。付与老贼。速令自杀。快来回报我。〔下外跣足去衣提剑呼天介〕我为汝父忠臣。西破强楚。南服劲越。名扬诸侯。有霸王之功。今日背义忘恩。反赐我死。 

　　【北一枝花】哀哉我百年辛苦身。你只看两片萧疎鬓。我一味孤忠期报国。那裏肯一念敢忘君。千载勋就便是四海闻忠信。好笑我孤身百战存。尽功儿将社稷匡扶。尽心儿将社稷匡扶。那裏有竭心的把山河着紧。 
　　〔众〕老相国。你却纔说道西破强楚。小的们不晓得。你且试说一番。〔外〕 

　　【梁州第七】我若说起锄强楚的英雄凶狠。削荆城的事业功勋。我我我千军万马去当头阵。杀得他旌旗惨惨。杀得他兵马纷纷。杀得他只轮不返。杀得他片甲无存。我我我掘墓尸挞辱亡魂。践山川走散黎民。我我我送得个昭王逃入云中。昭王逃入云中。吓得个公主背出闺阃。掳得个夫人。与主上成婚。看宫殿烟尘。丘陵破损。踏平他社稷无根本。那时节诸侯惧。万方振。添得江东气象新。今日呵背义忘恩。 
　　〔众〕老相国。你却纔说南服劲越。小的们不晓得。老相国再说一番。〔外〕 

　　【牧羊关】我转战度稽山月。提兵泛瀚海云。送得他上山顚辟易逡巡。霎时裏宗庙荆榛。顷刻间城池齑粉。娇滴滴的夫人亲洒扫。貌堂堂的国主做编民。囚他在马坊中三年久。那时方显得声名天下闻。
  </div>
  <div class="pagination">
   <a href="六十种曲浣纱记_page7.html">
    上一页
   </a>
   <span>
    ...
   </span>
   <a href="六十种曲浣纱记_page3.html">
    3
   </a>
   <a href="六十种曲浣纱记_page4.html">
    4
   </a>
   <a href="六十种曲浣纱记_page5.html">
    5
   </a>
   <a href="六十种曲浣纱记_page6.html">
    6
   </a>
   <a href="六十种曲浣纱记_page7.html">
    7
   </a>
   <span class="current-page">
    8
   </span>
   <a href="六十种曲浣纱记_page9.html">
    9
   </a>
   <a href="六十种曲浣纱记_page10.html">
    10
   </a>
   <a href="六十种曲浣纱记_page11.html">
    11
   </a>
   <a href="六十种曲浣纱记_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
