<!DOCTYPE html>
<html>
 <head>
  <meta charset="utf-8"/>
  <title>
   荆釵记 - 第 9 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   荆釵记 - 第 9 页/共 11 页
  </h1>
  <div class="content">
   致使更深与人静。　　　　非干爱月夜眠迟。

　　第三十七出　民戴
　　〔末上〕一喝千人诺。单行百吏随。恁般多富贵。端的是男儿。自家乃是本府亲随隶兵。你看时光好疾。日月相催。自从本官到任潮阳勾当。不觉又是五年。眞个淸廉如水。上下相安。前日忽有上司文书到府。将俺相公升除吉安太守。却是因祸致福。元先我相公原除饶州佥判。只因不就丞相亲事。却将改调潮阳。如此更迁。意欲陷害在潮阳。如今朝廷别立丞相。廉知相公治事淸廉。持心公正。因此升除吉安太守。今日促装行李。那来的鼓乐彩旗。敢是与相公送行的。

　　【赏宫花】〔净丑上〕耆宿社长。听荣除。特举觞。五年民沾惠。尽安康。卧辙攀鞍无计策。离歌别酒众难忘。
　　〔末〕许多什么人嚷。〔净丑〕郞中。我们闻知相公高升。众乡民特来送行。〔末〕难得你们厚意。问你高姓。〔净〕老汉叫做李违玉。年纪方纔五十六。在城开张杂卖铺。家中财货颇丰足。年年差我做方正。因此营充做耆宿。圣节贺正预公宴。簪花飮酒与吃肉。有时迎接上司官。见我必先问风俗。一句话也不曾回。五十六棒不罚赎。那时无计可施为。依旧归家卖蜡烛。〔末〕免教人在暗中行。这个老人高姓。〔丑〕老汉积祖姓丁。并无手艺营生。图小利讨充社长。谁知也不安宁。又要报写粉壁。又要催讨常行课程。又要报淘砌河勘。又要办水桶麻绳。又要劝农栽种。又要督造坊城。只有催关盐票。是我觅钞门庭。有钱与我的。便把他口数减。无钱与我的。便把他口数增。若还官司赈济。这场买卖非轻。若有人吿投社长。一件件并不容情。被吿诈他十贯五贯。原吿吃他三甁五甁。有钱与我的。私下和允。无钱与我的。便打他脚筋。我怕事如探汤老狗。我爱钱如见血苍蝇。这人户家家作念。〔末〕想必说你好。〔丑〕那裏是。都骂我没分晓老鸭精。〔末〕这一下打得你嘴匾。〔净〕我们百姓无造化。这等好官升了。〔丑〕便是他五年在此。深亏他。如今升了江西吉安府知府。我们众老人都到长亭送行。脱他靴来钉在仪门上。千年遗迹。后官来看。

　　【前腔】〔生上〕潮阳海邦。坐黄堂。名誉彰。〔老旦上〕省台飞荐剡。看文章。擢任三山为太守。叩头万岁谢吾皇。
　　自离京苑到潮阳。乌兔相催晓夜忙。〔生〕自觉因循经五载。追思中馈好心伤。母亲。孩儿得蒙圣恩升授吉安知府。且喜相去家乡不远。〔净丑〕我们众老人特来与老爷饯行。〔生〕老人做甚么。〔净〕老爷自到任以来。一廉如水。百姓今喜高升。小老人具礼远送。大奶奶。老人磕头。〔老旦〕生受你。〔净〕老爷。小老人没有什么孝心。安排果酒旗帐。聊表野人献芹之意。〔生〕我在此没有好处。何劳许多礼物旗帐。〔净〕老爷怎么没有好处。老爷未曾下车之时。蛮獠侵扰。盗贼猖狂。百姓横行。瘟疫难当。弟强兄弱。子骂爷娘。儿啼女哭。饿断丝肠。无衣无食。有裤无裆。西风一起。冻得狗叫汪汪。〔丑〕自老爷下车之时就好。〔生〕怎么就好。〔丑〕蛮獠远遁。盗贼潜藏。家家乐业。户户安康。新新旧旧。衣服盈箱。粗粗细细。米烂陈仓。家家快活。专买石床。只听得浪荡都。浪荡都。打个村裏亚鸪。

　　【月上海棠】〔净丑〕吾郡间。万民沾惠恩无限。喜升吉安。饯别阳关。无计留揽辔攀鞍。为霖雨须还淸盼。〔合〕程途趱。拚担些巇崄。受此■〈?鸾〉跧。
　　【前腔】〔老旦〕衰老年。只愁烟瘴为吾患。幸家门吉庆。子母平安。今日裏子擢高官。飮别酒应难留恋。〔合前〕

　　【前腔】〔生〕心愧赧。备员窃禄常嗟叹。想刘宽难并。赵并果难攀。偶然间盗息民安。非德化何劳称赞。〔合前〕

　　〔老〕一箚丹书降紫宸。　　　　〔生〕兼程之任肯因循。
　　〔净〕劝君更尽一杯酒。　　　　〔末〕西出阳关无故人。
　　〔下〕〔净丑吊场〕老爷请脱靴。〔生〕不消罢。〔净丑〕留遗百姓瞻仰。〔生〕一官去了一官来。你众人去罢。〔净丑〕老爷临去。说一官去了一官来。〔丑〕老爷晓得你我有学问老人。留这一句诗在。我和你联。〔净〕我联第二句。教人望得眼巴巴。〔丑〕你再吟一句。结句就是我。〔净〕三府老爷来到任。〔丑〕竹片拶指不曾挨。〔净〕如今老爷去了。我和你众人们出银三分。教木匠做靴匣漆好了。钉在仪门上。也见我和你一点心。〔丑〕那个管工。〔净〕是我管。〔丑〕木梢我要一根。〔净〕你要木梢怎么。〔丑〕我要他做灰扒柄〔净〕你做老人。思量干这样。也罢。我有个使旧的与你罢。〔下〕


　　第三十八出　意旨
　　【菊花新】〔老旦上〕云鬟衰鬓玉龙蟠。羞覩妆台镜裏鸾。〔生末〕日月似梭窜。嗟嗟人事暗中偷换。
　　〔老旦〕忆昔家中苦。别离家乡。已经五载。因为潮阳路远。不能见你岳父母。如今旣任吉安。与温州不远。何不差人搬取岳父母到任。同享富贵。〔生〕谨依母亲。明年正月十五日玄妙观起醮大会。我已曾差人分付追荐我妻。卽便修书差李成回去便了。〔净〕龙归大海。道奔豪门。大叔。起动你通报。玄妙观道士特来与老爷讨意旨。〔末报介生〕着他进来。〔净〕太夫人。磕头。请问太夫人。小夫人因何病症而亡。好写意旨。

　　【泣颜回】〔老旦〕说起便心酸。抱屈溺水含寃。鸳鸯失伴。做了寡鹄孤鸾。〔净〕闻说事端。便铁心见说肝肠断。仗良缘拔灵魂。使亡者早得超凡。
　　【前腔】〔生〕潜观。慈母两眉攒。他欢无半点。愁有千般。朝夕萦绊。敎人痛苦针钻。〔净〕河泊水官。那其间怎把人勾唤。致令得死别生离。如何会意悦心欢。
　　【赚】〔末〕擎捧雕盘。送出魂旛绢一端。更有些醮金三十贯。权收管。必须斋沐虔诚。休敎功果不圆满。〔净〕天怎瞒。小贫道谨辞台回观。
　　【扑灯蛾】〔老旦生〕荐亡虽已完。邀亲岂宜缓。若请岳翁至。同临观中游翫。也趁天时地暖。便起程休得盘桓。是则是夜长昼短。论朝行暮宿。休惮路漫漫。
　　【尾】生的报答心方稳。死的荐拔情颇宽。好事完成意始欢。
　　报答存亡两痛情。　　　　来朝遣仆递佳音。
　　思亲但得重相见。　　　　方信家书抵万金。

　　第三十九出　就禄
　　【三台令】〔外上〕夜来花蕊银灯。晓起鹊声翠屛。〔净上〕何喜报门庭。顿敎人侧耳频听。
　　〔外〕每日心怀耿耿。终朝眼泪盈盈。只为孩儿成画饼。教人呕气伤情。〔净〕虽然灯花结蕊。那堪鹊噪声频。〔外〕料我寒家冷似冰。量无好事到门庭。

　　【前腔】〔末上〕近别南粤邮亭。又入东瓯郡城。水秀山明。覩风物喜不自胜。
　　自离吉安。又到温州。此间已是自家门首。不免径入。〔净〕李成回来了。〔外〕李成在那裏。〔净〕这不是李成。〔外〕你撇得我好。怎么只管不回来。教我终日望你。〔末〕小人送王老安人到京。见了状元。本欲便回。因被苦留相送赴任。不能回来。〔净〕他是忘恩负义的人。送他怎么。〔末〕老安人。那状元不是负义的人。他当时除授饶州佥判。因奸相招赘不从。改调潮阳。意欲陷害。后因朝廷体知处事能为。持心公正。升任吉安知府。因此修书迎请老员外老安人到任所。同享荣华。书已在此。〔外〕我也看不见。李成。你字字行行念与我听。前番一封书害得家破人亡。

　　【一封书】〔末〕壻百拜岳父前。自离膝下已数年。因奸相不见怜。改调潮阳路八千。今喜升为吉安守。遣仆相迎到任间。匆匆的奉寸笺。仗乞尊颜照不宣。
　　〔外〕我听此书呵。

　　【下山虎】见鞍思马。覩物伤情。触起关心事。怎不泪零。如今我壻得沐圣朝宠荣。我女一身成画饼。取我到吉城。値此寒冬。怎出外境。〔合〕天寒地冷。未可离乡背井。且待春和款款行。
　　【亭前柳】〔净〕老儿垂鬓已星星。弱体战兢兢。况兼寒凛凛。那更冷淸淸。此行怎去登山岭。
　　【下山虎】〔末〕义深恩厚。恨遶愁萦。久绝鳞鸿信。闷怀倍增。因此母子修书遣仆来请。料想恩官必待等。天气最严凝。暮止朝行。我当奉承。〔合前〕

　　【亭前柳】〔净〕老儿不去恐生嗔。欲去怕劳形。李成儿。你须先探试。临事怎支撑。〔末〕小人只索从台命。〔合〕且过新年。待春暖共登程。
　　〔末〕昔日离家过五秋。　　　　〔外〕今朝书到解千愁。
　　〔合〕来年同到吉安府。　　　　〔合〕不弃前姻过白头。

　　第四十出　奸诘
　　【霜天晓角】〔小生杂从上〕黄堂佐政齐黎庶。肯将淸。似月扬辉。如渊彻底。愿效汉循良吏。勤簿书。门馆无私。日以刑名为事。
　　五马侯中列郡推。导之以政冀无违。此心一点如丹赤。敢学虞庭向日葵。下官温州府推官周璧。表字符卿。乃王十朋同榜进士。职列黄堂。不作牛刀之试。食天厨之廪禄。平治郡之刑名。欲向丹墀排鹭序。先须甸服养鹓轮。昨日堂尊送一纸状来。却是孙汝权吿钱流行图赖婚姻事。孙汝权是个生员。钱流行是个太学生。曾考贡元。斯文分上。不好执法审问。我行牌去提原媒审问。便知端的。叫左右。带那第一起犯人审问。〔杂〕俱齐了。〔小生〕带进来。〔外净丑上〕钱流行孙汝权一边伺候。钱氏。定是你巧语花言。说来说去。致令构讼了。〔丑〕爷爷。小妇人非是惯做媒的。钱流行是我哥哥。〔小生〕你从实说来。

　　【啄木儿】〔丑〕吾兄女。将及筓。〔小生〕曾许甚人么。〔丑〕许配王生尙未归。〔小生〕妇人谓嫁曰归。后来。〔丑〕那孙呆忽至吾家裏。〔小生〕到你家来怎么。〔丑〕也要取我侄女。他浼央老妾为媒氏。〔小生〕曾说去么。〔丑〕吾领言曾到兄家去。老爷。小妇人的哥哥。他是个读书君子。执意不从。我嫂嫂是个女流之辈。嫌王氏之贫。喜孙氏之富。便欲怜新将旧悔。
　　〔小生〕后你哥哥如何说。

　　【前腔】〔丑〕吾兄意。执不从。〔小生〕你侄女也肯么。〔丑〕侄女坚将节操持。我嫂嫂定不相容。吾兄就应变随机。将侄女送到王门去。〔小生〕王家旣成了亲。孙家再不该议亲了。〔丑〕结亲后卽赴科场裏。谁想一举成名天下知。
　　〔小生〕就是王十朋么。〔丑〕正是。〔小生〕到是我年兄家裏的事。得中状元。有书回么。

　　【前腔】〔丑〕因承局。附信归。〔小生〕有书回是喜事了。〔丑〕喜气番成怨气吁。〔小生〕一纸家书抵万金。怎么是怨气。〔丑〕老爷。那裏是万金佳音。元来是一纸休书。〔小生〕王状元是个读书君子。焉有此事来。〔丑〕他母疑是亲笔迹。女言道改书中句。只为字迹相同亦起疑。
　　〔小生〕其时书来。说在那家为壻么。

　　【前腔】〔丑〕赘在万俟府。为女壻。〔小生〕你哥哥也曾去访问不曾。〔丑〕曾访问来。正遇孙郞下第归。他与吾兄面述其言。他说道果赘侯门。〔小生〕孙汝权道你兄受他财礼。〔丑〕孙汝权肉面对肉面。你家行甚财和礼。上有靑天。我家那个来接取。〔净〕老大人。依他说起来。把学生财礼一些不认了。〔丑〕爷爷。财礼是小事。就是我哥哥陪也陪得起的。致使我侄女投江身寃死。
　　〔小生〕王夫人死了。〔丑〕老爷。只为孙汝权一句话。〔小生〕孙秀才。他不吿你人命也罢。你反吿他图赖婚姻事。〔末上〕上命遣差。身不由己。小的是吉安府王爷差来送书在此。〔小生〕那个在吉安府做官。取上来。〔末〕书在此。〔小生〕年弟王十朋顿首缄书。呀。王年兄升太守了。下书人起来。伺候回书。若非他存心以仁。道民以礼。焉有此不次之迁。忻慰忻慰。卽豸元卿年兄执事下。遽尔别来。屡经岁月。向改调时。深辱俯慰。因瘴乡无便。故久乏音问。兹幸寸进守吉。怀抱虽则少伸。又有不得已事。仰干执事下。向寓京时。倩人持书迎候岳父母山妻。不想中途被人套换书信。致使山妻守节而亡。已获原寄书人承局。奏送法司。鞫问间供称止有孙汝权开包。望将此情转达太父母大人。乞将孙汝权解京。与承局面证完卷。再禀岳父母。以富家不厌贫寒。以女妻之。生将谓终身养老之计。今山妻虽死。义不可绝。特差人舟相候。冀推年谊。借重一言。赞襄岳父母上道。以全半子终养之情。感德岂尠尠哉。明年朝觐。想得京中一会。时下寒暖不均。伏惟调护。以膺天宠。不宣。十朋再拜。〔介〕吏读与他们听。〔念介小生〕钱老先生。这一封书是令壻命转送老先生的。请收去。〔介〕老先生。请出去换了衣巾。进来相见。钱氏无干。出去。〔外丑下小生〕皂隶选大板子。拿那孙汝权下去打四十。〔打介〕讨牌。〔写介〕发监。待文书完了。送到堂上。解他京裏去完卷。〔带净下小生〕请钱老先生进来。〔请外上介小生〕老先生请坐。〔外〕老大人请上。容学生拜谢。〔小生〕不劳不劳。〔外〕老大人。上开藻鉴。下判姸媸。冰释厚诬。心铭大德。〔小生〕学生失于龙蛇之辨。致有鼠雀之牙。抚己多惭。见公甚愧。请坐了。〔外〕不敢。〔小生〕老先生前辈。令壻又忝同年。不必太谦。〔外〕学生吿坐了。〔小生〕适间令壻书上。着学生专请老先生到他任所。必须就起程前去。〔外〕老大人。学生年迈。朝暮不能保。岂能远涉路途。

　　【归朝欢】〔小生〕贤东坦。贤东坦。敎音下期。令贱子。令贱子。翁前转致。须宜是。须宜是。行囊且携。恐他们悬望伊。〔外〕家筵虽小谁为理。田园颇广谁为治。欲去还留心两持。
　　【三段子】〔小生〕翁今几儿。〔外〕念箕裘无人可倚。〔小生〕族分几。〔外〕念宗支无人可悲。〔小生〕你旣然只有身一己。如何不去倚贤壻。况是他殷懃想伊。
　　〔小生〕叫左右。与我打点马船人夫。送钱相公到吉安府去。〔外〕如此多感多感。

　　〔小〕行囊速整莫蹉跎。　　　　〔外〕景物相催老去何。
　　〔合〕一夜相思千里外。　　　　〔合〕西风吹马渡关河。

　　第四十一出　唔壻
　　【小蓬莱】〔外上〕策马登程去也。西风裏荦落艰辛。淡烟荒草。夕阳古渡。流水孤村。〔净上〕满目堪图堪画。那野景萧萧。冷浸黄昏。〔末上〕樵歌牧唱。牛眠草径。犬吠柴门。
　　〔临江仙〕〔外〕绿暗汀洲三月景。锦江风静帆收。垂杨低映木兰舟。半篙春水滑。一段夕阳愁。〔末〕灞水桥东回首处。美人亲卷帘钩。落花几阵入红楼。行云归处水。流鸦噪枝头。老员外。今日日丽风和。花明景曙。加鞭趱行几步。

　　【八声甘州】〔外〕春深离故家。叹衰年倦体。奔走天涯。一鞭行色。遥指剩水浅霞。墙头嫩柳篱畔花。见古树枯藤栖暮鸦。嗟呀。遍长途触目桑麻。
　　【前腔】〔净〕呀呀。幽禽聚远沙。对彷佛禾黍。宛似蒹葭。江山如画。无限野草闲花。旗亭小桥景最佳。见竹锁溪边三两家。渔槎。弄新腔一笛堪夸。
　　【解三酲】〔外〕为当初被人谎诈。把家书暗地套写。致吾儿一命丧在黄泉下。受多少苦波查。今日幸得佳壻来迎也。又愁着逆旅淹留人事赊。〔合〕空嗟呀。自叹命薄难苦怨他。
　　【前腔】〔末〕步徐徐水边林下。路迢迢野田禾稼。景萧萧疎林暮霭斜阳挂。闻鼓吹。闹鸣蛙。一经古道西风鞭瘦马。谩回首。盼想家山泪似麻。〔合前〕

　　高山迢递日初斜。　　　　绿柳依稀路更赊。
　　目断前村烟未暝。　　　　不知今夜宿谁家。

　　第四十二出　亲叙
　　【懒画眉】〔生上〕紫箫声断彩云开。腻粉香朦玉镜台。灯前孤幌冷书斋。血衫难挽仙裾返。造化能移泰岳来。〔老旦上〕荆钗博你凤头钗。重义轻生脱绣鞋。一回思想一回哀。凤钗还在人何在。我那儿。可阴佑你双亲到此来。〔外净末上〕馆甥位掌五侯台。千里裁封遣使来。令人更喜复悲哀。哀吾弱息今何在。喜他母子恩情得再谐。
　　〔末〕老员外。这裏是府门首。〔外〕你可通报。〔末〕那个在门上。老老爹来了。〔丑〕大叔来了。〔报介生〕岳父岳母到了。请母亲同去迎接。

　　【哭相思】一自别来容鬓改。恨公衙失迎冠盖。〔外〕生别重逢。死离难再。〔生〕罢愁思且加亲爱。
　　〔外〕亲母。小女姻缘浅。终身地下游。〔老旦〕他乡迎旧戚。便觉解深愁。〔生〕半子情方尽。终身愿已酬。〔净〕休嫌山妇拙。思好莫思仇。〔老旦〕亲母何出此语。〔净〕人之所以异于禽兽者。以其有仁义也。〔老旦〕言重言重。

　　【玉交枝】感你恩深如海。我一坏土塡得甚来。久铭肺腑时时戴。特此远迎冠盖。儿。快令人把绮席开。亲家。洗尘莫怪轻相待。〔合〕细思想荆钗可哀。细思想荆钗可哀。
　　【前腔】〔外〕蒙承过爱竟忘哀。夫妻远来。想当初在舍惭餔待。望尊亲海涵宽贷。贤壻。你腰金忘势眞大才。不比薄情人转眼生骄态。〔合前〕

　　【前腔】〔净〕自惭睚眦。望尊亲休劳挂怀。一时我也出无奈。莫把我做人看待。人家晚母休学我忌猜。逼儿改嫁遭毒害。〔合前〕

　　【前腔】〔生〕惭予一介。荷深恩扶出草莱。微名五载忘亲爱。岂知中路变祸灾。当初指望白首谐。谁知靑岁遭残害。
　　〔合前丑〕老爷。酒席已完备了。〔老旦〕亲家请后堂坐。〔外〕请了。
  </div>
  <div class="pagination">
   <a href="荆釵记_page8.html">
    上一页
   </a>
   <span>
    ...
   </span>
   <a href="荆釵记_page4.html">
    4
   </a>
   <a href="荆釵记_page5.html">
    5
   </a>
   <a href="荆釵记_page6.html">
    6
   </a>
   <a href="荆釵记_page7.html">
    7
   </a>
   <a href="荆釵记_page8.html">
    8
   </a>
   <span class="current-page">
    9
   </span>
   <a href="荆釵记_page10.html">
    10
   </a>
   <a href="荆釵记_page11.html">
    11
   </a>
   <a href="荆釵记_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
