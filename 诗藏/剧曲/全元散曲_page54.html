<!DOCTYPE html>
<html>
<head>
    <meta charset="UTF-8">
    <title>全元散曲 - 第 54 页/共 116 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元散曲 - 第 54 页/共 116 页</h1>
    <div class="content">　　玉斧磨，锦云窝，阑干四时秋意多。画栋嵯峨，丹桂婆娑，车马闹鸣珂。斗婵娟光漾银河，立妯婷香捧金波。唐明皇游广寒，李谪仙问娥。他，不醉待如何？
　　△失题二首
　　亏负咱，怎禁他，觑著头玉容惟悴煞。爱处行踏，陡恁情杂，和俺意儿差。步苍苔凉透罗袜，掩朱门香冷金鸭。把你做心事人，望的我眼睛花。茶，因甚不来家？
　　我志诚，你胡伶，一双儿可人庞道撑。斗草踏青，语燕啼莺，引动俏魂灵。绣窗前残酒为盟，花阴下明月知情。宝香寒静悄悄，罗袜冷战兢兢。曾，直等到二三更。
　　△元夜即事
　　胡洞窄，弟兄猜，十朝半旬不上街。灯火楼台，罗绮裙钗，谁想见多才？倚朱帘红映香腮，步金莲尘污弓鞋。眉尖上空受用，心事里巧安排。来，同话小书斋。
　　△闺思
　　隔粉墙，付香囊，一团儿志诚谁信道谎。月淡西厢，云冷高唐，独自的误春光。花明柳暗生香，莺来燕去成双。噤未声离绣床，蹑著脚步回廊。娘，何处也画眉郎？
　　△春情
　　没乱煞，怎禁他，绿杨阴那搭儿堪系马。烟冷香鸭，月淡窗纱，擎著泪眼巴巴。媚春光草草花花，惹风声盼盼茶茶。合琵琶歌白雪，打双陆赌流霞。茶，醉了也不来家。
　　△收心二首
　　宿凤凰，妒鸳鸯，少年心肯将名利想。喧满平康，不犯轻狂，谈笑玉生香。尤花雪情肠，驱风驾月文章。遍游春世界，交付锦排场。两鬓霜，烟雨老沧浪。
　　面皮儿黄绀绀，身子儿瘦岩岩，相识每陡然轻视俺，鬓发耽珊，身子薄蓝，无语似痴憨。姨夫每坐守行监，妻儿又面北眉南。家私儿零落了，名分儿被人搀。再休将，风月担儿担。
　　△妓怨三首
　　洛浦仙，丽春园，不知音此身谁可怜？大姆埋冤，孛老熬煎，祗为养家钱。哆著口不断顽涎，腆著脸待吃痴拳。禁持向歌扇底，亻孱亻愁在绣床前。天，只不上贩茶船。
　　缘分薄，是非多，展旗幡硬并倒十数合。赤紧地板障婆娑，水性娇娥，爱他推磨小哥哥。腆著脸不怕风波，睁着眼撞入天罗。雄纠纠持剑戟，碜可可下锹。呵，情愿将风月担儿那。
　　影外人，怕风声，望天长地久博个志诚。柳下私情，月底深盟，一步步惜惺惺。崔夫人嫌杀张生，冯员外买断苏卿。他山障他短命，您窑变您薄情。听，休想有前程。
　　△闺怨三首
　　烧好香，告穹苍，行行步步只念想。泪眼汪汪，烟水茫茫，芳草带夕阳。雕鞍去了才郎，画堂别是风光。八的顿开金凤凰，扌蚩的扯破锦鸳鸯，吉丁的掂损玉螳螂。
　　锦绣围，翠红堆，当初有心直到底。双宿双飞，无是无非，不许外人知。眼睁睁指甚为题，意悬悬为你著迷。有情窥宋玉，没兴撞王魁。呸，骂你个负心贼。相爱怜，恶姻缘，云迷武陵仙路远。尘暗朱弦，墨淡银笺，青草曲江边。俏元和花了闲钱，病相如潮过顽涎。梅窗宜静坐，纸帐称孤眠。天，休放月团圆。
　　△秋千
　　住管弦，打秋千，花开美人图画展。翠髻微偏，锦袖轻揎，罗带起翩翩。钏玲珑响亚红绵，汗模糊湿褪花钿。绿烟浓春树底，彩云散夕阳边。天，吹下肉飞仙。
　　△感旧
　　曾此中，记行踪，桃花去年人面红。门闭重重，春去匆匆，何日再相逢？眉尖谁画睛峰？睡痕犹点香绒。狻猊金落索，鸾凤玉丁东。空，尘满绣帘拢。
　　△春思
　　诗酒缘，利名牵，话别离几声犹耳边。何处留连？误我婵娟，一去动轻车。赋伤春懒拂银笺，卜行人不信金钱。盼回音空过雁，劝归去枉啼鹃。天，长自对花眠。
　　△秋日宫词
　　添晚妆，过回廊，吉丁一声环响。泛羽流商，走飞觞，笑语间笙簧。广寒宫舞罢霓裳，博山炉薰透龙香。碧梧枝白凤凰，翠荷叶锦鸳鸯。凉，人倚月昏黄。
　　△吴山塔寺
　　诗眼明，暮山青，倚高寒满身风露冷。月辇闻筝，水殿鸣笙，想像御街行。宝光圆白伞珠璎，玉花寒碧碗酥灯。西天佛富贵，南国树周彡零。僧，同上望江亭。
　　△嘉禾道中
　　白鹭鸶，黑鸬鹚，晴烟远山横暮紫。消得新诗，伫立多时，篱落俺茅茨。浣纱女斜插花枝，打鱼翁独棹船儿。夕阳边云淡淡，小桥外柳丝丝。思，当日送春词。
　　△观张氏玉卿双陆
　　间锦笙，罢瑶筝，花阴半帘春昼永，斗草无情，睡又不成，佳配两相停。手初交弄玉拈冰，步轻挪望月瞻星。双敲象齿鸣，单走马蹄轻。嬴，夜宴锦香亭。
　　△山中
　　寡见闻，乐清贫，逍遥百年物外身。麋鹿相亲，巢许为邻，仙树小壶春。住青山远却红尘，挂乌纱高卧白云。杏花村沽酒客，桃源洞打鱼人。因，闲问话到柴门。
　　△桃源亭上
　　倒玉莲，散金钱，先生醉骑鹤上天。月影婵娟，霞袂翩翩，即我是神仙。入蓬莱行见桑田，看梅花误入桃源。溪头卖酒家，洞口钓鱼船。专，唱我会真篇。
　　【双调】殿前欢
　　△次韵
　　桂婆娑，云娘行酒雪儿歌。倚南楼唤起东山卧，同入无何。停杯问素娥，芳年大，不嫁空担阁。朱颜去了，还再来么？
　　△春情
　　话相思，晓莺啼在绿杨枝。起来搔首人独自，谩写乌丝。和梨园乐府诗，代锦帕回文字，诉玉女伤心事。刘郎去后，燕子来时。
　　△秋思
　　写新愁，一声羌管满天秋。骨崖崖人比山容瘦，孤倚南楼。珠帘上玉钩，宝篆销金兽，画鼓催银漏。关心渭水，回首并州。
　　△归山
　　怕人嫌，休官归去效陶潜。山房幸有猿鹤占，试郑疏帘。池边翠藓黏，屋角垂杨苫，山色揉蓝染。闲花点点，凉月纤纤。
　　△夜宴
　　锦排场，云鬟扶醉肉屏香。芙蓉被暖销金帐，酒尽更长。新声改乐章，莲儿唱，花落秋江上。银蟾耿耿，玉马当当。
　　△苕溪遇雪
　　水晶宫，四围添上玉屏风。娥碎翦银河冻，搀尽春红。梅花纸帐中，香浮动，一片梨云梦。晓来诗句，画出渔翁。
　　△归兴
　　暮云遮，故山千里路途赊。飘零湖海得还舍，整顿些些。苔荒竹径斜，树老茅亭趄，柳减荷花谢。双飞翡翠。一梦胡蝶。
　　△西溪道中
　　笑掀髯，西溪风景近新添。出门便是三家店，绿柳青帘。旋挑来野菜甜，杜酝浊醪酽，整扮村姑{斩女}。谁将草书，题向茅檐。
　　△爱山亭上
　　小阑干，又添新竹两三竿。倒持手版支颐看，容我偷闲。松风古砚寒，藓上白石烂，蕉雨疏花绽。青山爱我，我爱青山。
　　【双调】清江引
　　△春思
　　黄莺乱啼门外柳，雨细清明后。能消几日春，又是相思瘦，梨花小窗人病酒。
　　△交翠亭
　　梅花自开鹤自舞，隔断蓬莱路。雪明黄柳梢，月暗苍松树，池上翠亭人笑语。
　　△夏夜即事
　　醉来晚风生画堂，不记樽前唱。冰壶荔子浆，月枕蓉花帐，酒醒玉人环响。
　　△春怀
　　水边粉墙生翠藓，紧闭秋千院。银骢暖玉鞍，彩凤泥金扇，那人看花归路远。
　　△采石江上
　　江空月明人起早，渺渺兰舟棹。风清白鹭州，花落红雨岛，一声杜鹃春事了。
　　△草庵午睡
　　先生华山高处隐，自有清贫分。华堂碧玉箫，紫绶黄金印，不如草庵春睡稳。
　　△秋思
　　孤眠夜寒魂梦怯，月暗纱灯灭。青泣露花，白柳吟风叶。南楼雁来书到也。
　　△草堂夜坐
　　三间草堂何所有？月色黄昏又。鹤依松树凉，人伴梅花瘦，客来不须茶当酒。
　　△开玄堂上
　　桃源洞中春几许，此夜德星聚。天香玉蕊烟，仙酒琼花露。凤笙一声鹤对舞。
　　【越调】小桃红
　　△淮安道中
　　一篙新水绿于蓝，柳岸渔灯暗。桥畔寻诗驻时暂，散晴岚，依微半幅云烟淡。杨花乱糁，扁舟初缆，风景似江南。
　　△秋宵有怀
　　满庭落叶响哀蝉，秋入生绡扇。池上芙蓉锦成片，雨余天，倚阑中欠如花面。诗题翠笺，香销金串，罗帐又孤眠。
　　△游仙梦
　　白云堆里听松风，一枕游仙梦。相伴琼姬玉华洞，锦重重，觉来香露冷衣重。长桥彩虹，空台丹凤，花影月明中。
　　△春思
　　燕南雁北几相思，无限相思事。两袖啼痕粉香渍，牡丹时，日长不见音书至。东墙柳丝，知人独自，憔悴舞腰枝。
　　△秋感
　　锦书红泪两三行，血点花梢上。小字平安寄无恙，雁成双，玉奴更上西楼望。月明绣窗，灯昏罗帐，今夜梦才郎。
　　△寄春谷王千户
　　紫箫声冷彩云空，十载扬州梦。一点红香锦胡同，倚东风，娇花宠柳春权重。鞭催玉骢，酒携金凤，半醉月明中。
　　△春深
　　一汀烟柳索春饶，添得杨花闹。盼煞归舟木兰棹，水迢迢，画楼明月空相照。今番瘦了，多情知道，宽尽翠裙腰。
　　△秋江晚兴
　　锦鸳凉羽翠莲香，船舣秋江上。别后佳人想无恙，暮云长，雁归曾倚西楼望。红衫旧腔，花钿新样，封寄柳枝娘。
　　【中吕】朝天子
　　△和贯酸斋
　　小诗，半纸，几个相思字。两行清泪破胭脂，镜里人独自。燕子莺儿，蜂媒蝶使，正春光明媚时。柳枝，翠丝，萦系煞心间事。
　　△席上有赠
　　教坊，色长，曾侍宴丹墀上。可怜新燕妒新妆，高髻堆宫样。芍药多情，海棠无香，花不如窈窕娘。锦囊，乐章，分付向樽前唱。
　　△闺情
　　与谁，画眉，猜破风流谜。铜驼巷里玉骢嘶，夜半归来醉。小意收拾，怪胆禁持，不识羞谁似你。自知，理亏，灯下和衣睡。
</div>
    <div class="pagination">
<a href="全元散曲_page53.html">上一页</a><span>...</span><a href="全元散曲_page49.html">49</a><a href="全元散曲_page50.html">50</a><a href="全元散曲_page51.html">51</a><a href="全元散曲_page52.html">52</a><a href="全元散曲_page53.html">53</a><span class="current-page">54</span><a href="全元散曲_page55.html">55</a><a href="全元散曲_page56.html">56</a><a href="全元散曲_page57.html">57</a><a href="全元散曲_page58.html">58</a><a href="全元散曲_page59.html">59</a><span>...</span><a href="全元散曲_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
