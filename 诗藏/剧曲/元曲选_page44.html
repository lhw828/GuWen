<!DOCTYPE html>
<html>
<head>
    <meta charset="UTF-8">
    <title>元曲选 - 第 44 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 44 页/共 133 页</h1>
    <div class="content">　　黑旋风双献功杂剧终

《元曲选》　吕须贾大夫■〈言〈宀卒〉〉范叔杂剧　（明）臧晋叔 编
　　须贾大夫■〈言〈宀卒〉〉范叔杂剧　　（元）髙文秀 撰
　　●须贾大夫■〈言〈宀卒〉〉范叔杂剧目录
 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　须贾大夫■〈言〈宀卒〉〉范叔　正名　张禄丞相报魏齐 
　　楔子
　　〔凈扮魏齐领卒子上诗云〕自从分晋列为侯。天下雄兵数汴州。谁想马陵遭败后。至今说着也还羞。某乃魏齐是也。佐于魏国。为丞相之职。想俺先祖魏斯。与那赵籍韩虔。同为晋大夫。三分其地。我魏国建都于大梁。今天下并为七国。是秦齐燕赵韩楚和俺魏国。各据疆土。倚强凌弱。不肯相下。俺魏国与齐国有积世之雠。前年齐国遣孙膑统领军马。明称救韩。暗来袭魏。被他诈败佯输。添兵减灶。在马陵山下。削木为号。众弩俱发。射死大将庞涓。摅了长兄公子申归齐。俺魏国从此不振。曾许他三年一进贡。屈指之间。早是三年了也。近日俺惠王病染不安。命俺权国。欲遣一文武全备能言快语之士。往聘齐国。一来还他三年贡物。二来求放公子申还朝。重修两国之好。永为唇齿之邦。俺国中惟有中大夫须贾其人。可以任使。已曾奏知俺主。着他前去。他说今日起程。必来辞别。可怎生这早晚还不见来。左右。与我门首觑者。若须贾来时。报复我知道。〔卒子云〕理会的。〔冲末扮须贾上云〕小官魏国中大夫须贾是也。俺主惠王不豫。魏齐权国。令小官奉使于齐。奈小官生而拙讷。不能应对。恐误两国之好。小官家中有一辩士。乃是范雎。此人深怀妙策。广览羣书。问一答十。堪充其任。小官欲举此人同去。也见俺魏国多才。有何不可。此间正是相府门首。小校报复去。道有须贾来了也。〔卒子做报科〕〔魏齐云〕道有请。〔卒子云〕请进。〔做见科〕〔魏齐云〕大夫。你来了也。今日为何还不登程。〔须贾云〕须贾行李已发。还有一事未敢擅便。特此禀知。〔魏齐云〕大夫有何事。但说不妨。〔须贾云〕须贾平日拙口钝辞。犹恐应对有误。家中有一辩士。名曰范雎。得与此人同行。凡事计议。万无一失。须贾未敢自专。请老相国裁夺。〔魏齐云〕你说那范雎在于何处。〔须贾云〕现在舍下。〔魏齐云〕既然如此。何不就着此人来见俺波。〔须贾云〕左右。请将范先生来者。〔卒子做唤科云〕范先生安在。〔正末扮范雎上云〕小生姓范名雎。字叔。本贯魏国人氏。幼习儒业。兼看兵书。不幸父母早年亡化。在此中大夫须贾门下做着个门馆先生。今日着人呼唤。不知有甚事。须索走一遭去。〔做见须贾科云〕大夫呼唤小生。有何事分付。〔须贾云〕今小官奉使往齐。特举先生为副。万一请得魏申公子还国。先生必有重用。俺适纔已禀过魏相了同去见来。〔正末云〕既如此。大人请先。小生随后。〔须贾做入见科云〕禀上老相国。则此人便是范雎。〔正末拜科〕〔魏齐云〕辩士免礼。恰纔须贾大夫举荐你同入齐为使。若保的俺长兄公子无事还于本国。那其间自有重赏加官也。〔正末云〕大人放心。小生自今日入齐为使。管教公子无事还国也。〔唱〕
　　【仙吕端正好】凭着俺仲尼书。苍颉字。周公礼。子产文辞。奈家贫不遇人驱使。怎肯道是无用也于才思。
　　〔魏齐云〕只要你保的公子还国。必有重用。〔正末唱〕
　　【幺篇】常则是半生忙不遂我平生志。居陋巷甘分随时。今日个和使臣冠盖相随次。离魏国。到临淄。凭喉舌。决雄雌。休战阵。免兴师。〔带云〕大人放心。凭范雎三寸之舌。包请俺公子归国便了。〔唱〕管成就这公事。〔下〕
　　〔须贾云〕须贾就此告行。上托宗庙之灵。君主之福。下赖公子之德。相国之威。管取两国和好。无负此一番使命也。〔做拜别科〕〔魏齐云〕大夫。则要你小心在意者。〔须贾做出门科云〕左右那里。收拾行装轻。车一辆。从者六七人。与范雎先生同往齐邦为使。则今日走一遭去。〔诗云〕从来使命本非轻。犹喜相知共此行。三寸舌为安国剑。一函书作固边城。〔下〕〔魏齐云〕令人。安排酒果。到于十里长亭。与须贾大夫饯行去来。〔下〕
　　〔音释〕
　　膑音鬓　使去声　雎音疽　颉奚耶切　思去声　分去声　从去声　函音衔　饯音箭
　　第一折
　　〔外扮驺衍领张千上诗云〕形据琅琊胜。财归渤海肥。七雄谁第一。什二在东齐。小官乃齐国中大夫驺衍是也。方今周室既衰。列国诸侯。互相吞并。号曰七雄。是秦齐燕赵韩楚魏。先年间俺国与魏邦有隙。皆因魏邦倚恃庞涓之势。屡次侵犯俺国。后来遣卜商大夫往魏进茶。闻知孙子大贤。在茶车里暗藏他归国。俺主公拜为军师。是时庞涓伐韩。孙子口称救韩。却引兵径去袭魏。诈败佯输。添兵减灶。庞涓大喜曰。我固知齐军怯入我境。士卒亡者过半矣。竟被孙子将那庞涓赚到马陵山下诛了。连他公子申也被摅了。魏邦因此许俺三年进贡。今经第三年也。魏邦使臣。乃是须贾。带一副使。名为范雎。这范雎果然是个能言巧辩之士。俺主公见他一席话。不胜大喜。遂放公子申还国。两邦修好。永为唇齿。俺主公特遣小官在驿亭中摆设筵宴。管待范雎。更有偌多赏赐礼物。表俺主公敬贤之意。张千。门首觑者。若贤士来时。报复某知道。〔正末上云〕小生范雎。随着须贾大夫到此齐国为使。见了齐君。被小生几句话打动的他心欢意悦。就释放俺公子申无事回还。今日有齐国中大夫驺衍。在驿亭中令人相请。须索去走一遭。想俺学成文武全才。虚淹半世。几时是那峥嵘发达时节也呵。〔唱〕
　　【仙吕点绛唇】日月煎熬。利名牵扰。人空老。今日明朝。则俺这愁思知多少。
　　【混江龙】若依着先王典教。贫而无谄富无骄。俺有甚一身流落。半世辛劳。常只是白首相知犹按剑。枉了也朱门先达有同袍。猛回头则落的纥地微微笑。倒不如痴呆懵懂。甘守着陋巷的这箪瓢。
　　〔云〕可早来到驿亭也。令人报复去。道有范雎在于门首。〔张千做报科云〕报的大人得知。有范雎来了也。〔驺衍云〕道有请。〔张千云〕请进。〔做见科〕〔驺衍云〕贤士。小官奉主公命令。在此相候良久。贤士请坐。〔正末云〕量小生有何德能。劳大王如此重待。〔驺衍云〕贤士有如此大才。久后必有大用也。〔正末唱〕
　　【油葫芦】自古书生多命薄。端的可便成事的少。你看几人平步蹑云霄。便读得十年书也只受的十年暴。便晓得十分事也抵不得十分饱。至如俺学到老。越着俺穷到老。想诗书不是防身宝。刬地着俺白屋教儿曹。
　　〔驺衍云〕贤士。如今这秀才每但读些书。便去求官应举。贤士有如此大才。何不进取功名也。〔正末唱〕
　　【天下乐】他每只是些■〈走朶〉避当差影身草。自古来文章。可便将人都误了。〔驺衍云〕我想古人都是靠着文章出身的。怎见得就误了人来。〔正末唱〕劝今人休将前辈学。〔驺衍云〕学便如何。〔正末唱〕学卞庄斩虎的入虎穴。学吕望钓鱼的近池沼。学太康放鹰鹘拿燕雀。
　　〔驺衍云〕贤士。你不学古人。待要怎生也。〔正末唱〕
　　【那咤令】我论着那斩虎的。则不如去斩蛟。〔驺衍云〕这钓鱼的。可是如何。〔正末唱〕钓鱼的。则不如去钓鳌。〔驺衍云〕这放鹰的可是如何。〔正末唱〕放鹰的。则不如去放鵰。调大谎往上趱。抱麤腿向前跳。倒能勾禄重官高。
　　〔驺衍云〕贤士。如今世上都是只敬衣衫不敬人的时节。也须穿着那鲜明衣帽。打扮的齐整些纔好。〔正末唱〕
　　【鹊踏枝】但有些个好穿着。好靴脚。出来的苫眼铺眉。一个个纳胯那腰说谎的今时可便使着。天那则俺这诚实的管老死蓬蒿。
　　〔驺衍云〕贤士。你何不寻几个相识朋友。告求些赍发去。〔正末唱〕
　　【寄生草】本待要寻知契。谒故交。见十家九家门关了。起三阵五阵檐风哨。有千片万片梨花落。但得个一顷半顷洛阳田。谁待想七月八月长安道。
　　〔驺衍云〕张千。将酒来。〔张千云〕酒到。〔驺衍云〕贤士。小官奉命将着那牛酒管待贤士。请满饮此杯者。〔做递酒科正末云〕大人请。〔驺衍云〕贤士请。〔正末云〕恭敬不如从命。小生饮这杯酒咱。〔做饮酒科〕〔驺衍云〕小官奉主公的命。在此驿亭中管待贤士。须要尽醉方归。张千。唤将那歌儿舞女来者。着他席间伏侍贤士。〔张千云〕歌儿舞女走动。〔二旦上动乐科〕〔驺衍云〕贤士。如今暮冬天道。纷纷扬扬下的是国家祥瑞。更接着这歌儿舞女。娇喉细细。红袖翩翩。贤士请放开怀抱。满饮一杯者。〔正末云〕大人。委的是好受用也。〔唱〕
　　【金盏儿】俺只见瑞雪舞鹅毛。美酒泛羊羔。这阴风不透重帘幙。两行弦管列妖娆。频敲白象板。轻品紫鸾箫。〔驺衍云〕贤士。此处比门外又是一般天气。〔正末唱〕抵多少地寒毡帐冷。杀气阵云高。
　　〔驺衍再递酒科云〕小官想来。据贤士有经纶济世之才。补完天地之手。文通三略。武解六韬。只合早决功名。立取荣耀。刬地困于穷途。可不枉了你也。〔正末云〕大人。我范雎幼年失教。不谙经史。想为官者要忠勤廉正。去暴除贪。量范雎是一愚瞽之夫。则可待时守分。知命安身。未敢希望功名也。〔唱〕
　　【醉扶归】俺则待手把着严陵钓。耳洗着许由瓢。不图他顶冠束带立于朝。但得个身安乐。〔驺衍云〕贤士。你怎么说这等没志气的话。人生功名富贵。皆由自取。也不专是天数。〔正末唱〕则这的便是俺一斟一酌。再休题富贵也有个轮来到。
　　〔驺衍云〕贤士。你看俺为官的。吃堂食。饮御酒。佳人捧臂。壮士擎鞭。出则高牙大纛。入则峻宇雕梁。堂上一呼。阶下百诺。何等受用。似你这闲居的。麤衣淡饭。草履麻绦。有甚么好处。〔正末云〕大人。则您这为官的。怎比俺清闲快乐也。〔唱〕
　　【金盏儿】你为官的刚量度今朝。又早想来朝。您几时学得俺■〈鼻勾〉喽喽一枕头鸡叫。〔驺衍云〕倒是你那闲居的好。〔正末唱〕闲居的无事那逍遥。吃的是醪一醉酒。直睡到红日半竿高。则俺这无忧愁青衲袄。索强如你躭惊怕紫罗袍。
　　〔驺衍云〕贤士再饮一杯。〔正末做醉科云〕大人。酒勾了也。〔做睡科驺衍云〕贤士敢有酒睡着了也。左右休大惊小怪的。等贤士醒来时。再饮几杯者。〔须贾上云〕不如意事常八九。可与人言无二三。小官须贾。自至齐国赖得范雎之力。在齐王座间反复辩论。范雎对答如流。辞无凝滞。齐王大喜。厚赐回聘礼物。又放俺公子申还国。永为唇齿之邦。岂不可喜。小官今早谢过了齐王。止有中大夫驺衍尚未面别。闻知他在驿亭待客。不若就彼处告辞。令人。驺大夫在此么。〔张千云〕俺大夫在此待客哩。〔须贾云〕有劳报复一声。道有魏须贾还国。特来告别。〔张千做报科〕〔驺衍云〕你说管待贤士。着他回去。明日来辞。〔张千做回科云〕俺大夫管待贤士哩。着你明日来辞。〔须贾云〕公子和行李都已先去了。怎生是好。令人。有劳再说一声。道须贾不能久待。〔张千云〕俺大夫着你明日来辞。我怎敢又过去。〔须贾云〕没奈何。再央你过去说一说。〔张千云〕也罢。你且等着。待我与你再禀。〔张千做禀科云〕有须贾他说即刻要辞别。不能久待。〔驺衍做怒科云〕这厮好打。说道管待贤士哩。着他明日来。我没有私宅的。这里也不是他告辞处。你休出去。一壁有者。〔张千做侍立科〕〔须贾云〕小官在此门下。伺候良久。不见回音。莫不那祗候人不肯通报么。天色渐晚。恐怕误了程途。待不辞来。又恐怕大夫见罪。他说管待贤士。不知管待的是何贤士。我自过去。有何不可。〔做入门科云〕这是仪门前。且莫过去。我试看咱。〔做见正末惊科云〕我道大夫管待甚的贤士。可是俺那范雎。此席为何而设。我过去觑破此人。看他说甚么。〔做进见正末惊起科云〕呀。大夫到此也。〔须贾云〕范雎。你也在这里那。〔正末云〕是小生被召在此。〔须贾云〕须贾奉使。多谢大夫周方。今日还国。特来告辞。〔驺衍云〕须贾。你来是拜辞。还是撞席。我没有私宅的么。这驿亭中岂是你辞别去处。我若不看贤士之面。我将你囚于齐国。着你终身不能回去也。〔须贾做怕科云〕小官得罪了也。小官在门外听候。〔驺衍云〕住者。须贾。着你道大雪中来辞我。怎生无一杯酒与你吃。看着贤士面上。令人将酒来。〔张千做斟酒驺衍递科云〕须贾。满饮一杯。〔须贾云〕小官谨领。〔驺衍云〕住者。贤士不会饮过哩。须贾。你怎敢先饮。〔须贾做低头科云〕是是是。〔驺衍云〕贤士。满饮此杯者。〔正末云〕小生怎敢先饮。〔驺衍云〕贤士。恭敬不如从命。贤士饮了者。〔正末云〕小生饮。〔做饮酒科〕〔驺衍云〕令人将酒来。须贾。你满饮一杯。〔须贾做接酒科〕〔驺衍云〕住者。你慌做甚么。大瓮家酿着酒哩。你吃多少。靠后。贤士。一只脚儿来。两只脚儿来。贤士请个双杯。〔正末做饮酒科云〕小生饮。〔驺衍云〕令人。将酒来。须贾。你饮这杯酒。〔须贾做接酒科〕〔驺衍云〕住者。几年不会见那酒。两只手捞铃一般相似。靠后。贤士。可不道三杯和万事。一醉解千愁。〔正末云〕小生酒勾了也。〔驺衍云〕贤士既不用酒。叫左右将礼物来。〔卒子做托砌末上科〕〔驺衍云〕贤士。小官奉主公之命。有黄金千两。权为路费。少助行色。莫嫌轻微也。〔正末云〕大夫。小生多蒙大王厚礼。这等牛酒管待。尚且难消。又赐黄金千两。断然不敢叨受。〔驺衍云〕贤士。俺主公所赐之物。贤士不受。莫非嫌轻么。〔正末唱〕
　　【赚煞】我可也敢嫌轻。〔驺衍云〕莫非为少么。〔正末唱〕非为少。〔驺衍云〕贤士不受。可是为何那。〔正末唱〕则俺这穷命里消他不了。〔驺衍云〕蔬菜薄味。不成管待。〔正末唱〕百味珍羞食又饱。〔驺衍云〕贤士有酒哩。再饮几杯波。〔正未唱〕便做道酒肠宽沉醉醄醄。俺这里下阶道。〔做行复立科云〕范雎。你不辞而回。是何礼也。〔做回谢科唱〕屈脊低腰。承管待深恩甚时报。〔驺衍云〕贤士。这黄金是主公所赐。请收了者。〔正未唱〕这千金敢叨。〔须贾云〕大夫见赐。安得而辞〔正未唱〕断然的不要。〔须贾云〕可不道富与贵人之所欲也。〔正未云〕不义而富且贵。于我如浮云〔唱〕俺则待麤衣淡饭且淹消。〔下〕
　　〔驺衍云〕贤士去了么。〔张千云〕去了也。〔驺衍云〕须贾。你知罪么。〔须贾云〕小官不知罪。〔驺衍云〕须贾。你岂不闻任贤则昌。失贤则亡。故秦用百里奚而秦霸。郑用子产而郑强。吴去子胥而吴衰。越去范蠡而越灭。如你魏国。可谓失贤矣。前者不用孟子为相。却用庞涓为帅。所以马陵之战。你国公子申被掳于此。如今有一范雎。又不能用而为相。却用你为大夫。俺主公释放你公子申还国者。专为范雎之贤也。兀那须贾。你到于本国。便能辞官谢罪。让位范雎。万事罢论。倘若挟冤记雠。须贾。你觑者。俺这里雄兵百万。战将千员。有一日兵临城下。将至濠边。四下里安环。八下里拽炮。人平了你宅舍。马践了你庭堂。将你魏国踏踏的粉碎。那其间则怕你悔之晚矣。须贾。〔诗云〕你也曾读古圣文章。须知蔽贤者谓之不祥。莫等待兵临城下。方纔懊悔道自取其殃。〔下〕〔须贾云〕我正疑怪范雎今日临行不见。却在此间饮酒。我乃魏国中大夫。受命为使。倒不得与此宴。范雎是一从者。反受他牛酒管待。又赐黄金千两。我若非亲身至此。怎知有这等事。我想范雎本是一个贫士。因见我至此。故不敢受他这千金之赐。我如不来。此金必然受了。教我转转猜疑。其中必然暗昧。〔做沉吟科云〕这有甚么难见处。想必范雎在我背后以魏国阴事告齐。故得此重赏。范雎。你好无礼也。你坐于堂上。我立于阶下。全无一点不安的意思。今日之事。我且藏于腹中。等待还国之后。范雎。咱和你两个慢慢的说话。正是恨小非君子。无毒不丈夫。〔下〕
　　〔音释〕
　　驺音邹　胜平声　懵蒙上声　懂音董　箪音丹　簿巴毛切　蹑音聂　学奚交切　鹘红姑切　雀音剿　着池烧切　脚声皎　苫声占切　那音挪　哨双罩切　落音涝　重平声　幙音冒　行音杭　解音械　乐音涝　酌音沼　纛音毒　齁阿沟切　勾去声
　　第二折
　　〔魏齐领卒子上云〕某魏齐是也。遣须贾大夫入齐为使。不想齐王就放长兄魏申还于本国。又有回聘之礼。此皆是须贾大夫之功也。今日他在宅中安排酒殽。请某赴宴。想为赏雪而设。已曾分咐左右。辆起安车。往须贾大夫宅中走一遭去。〔下〕〔须贾引祗从上云〕小官须贾。自从使齐还国。主公大喜。优礼甚厚。止有范雎一事。还不曾说明。今日就家中略备菓桌。专请丞相一人。要究范雎受齐宴赏之私。是何缘故。早间已令人请下。未见到来。时遇暮冬天道。纷纷扬扬下着国家祥瑞。天色寒冷。一壁厢备下热酒伺候。左右。门首觑者。等丞相来时。报复我知道。〔祗从云〕理会的。〔魏齐领卒子上诗云〕紫阁黄扉相府开。安危须仗出众材。车声何事辚辚动。专为华筵赏雪来。此间正是须贾大夫私宅门首。令人报复去。道某家来了也。〔祗从做报须贾慌接科云〕须贾有何德能。敢劳老相国屈高就下也。〔魏齐云〕多承大夫重意。老夫来迟休怪。〔须贾云〕不敢。令人。一面吹打。抬上果桌来者。〔祗从做抬果桌须贾递酒科云〕将酒来。老相国请满饮此杯。〔魏齐云〕大夫此一遭出使。保的长兄还国。皆是大夫之力也。〔须贾云〕此岂须贾之能。全仗主公的洪福。老相国的余威。何足挂齿。今日雪中。荷蒙台驾降临。须贾不胜荣感。但有一事。要禀知老相国。未敢擅便。〔魏齐云〕大夫有何事。但说不妨。〔须贾云〕非是须贾饶舌。实为国家利害。不得不言。前者须贾不才。出使齐国。所举范雎同去。事毕将回。须贾因辞齐大夫驺衍于驿亭中。适值驺衍奉其主齐君之命。以牛酒筵宴款待范雎。宴罢又赠黄金千两。其时范雎看见须贾到来。遂辞金不受。我想此人必以魏之阴事告齐。故得其赏。不然何以致此。须贾一向怀疑。未敢遽发。但此事关系非小。今日难得老相国降临。乞差人召来。与须贾面对。审问一个明白。〔魏齐云〕大夫不说。某岂得知。便着人唤将范雎来者。〔卒子云〕范雎安在。〔正末云〕小生范雎是也。自陪须大夫入齐为使。保的公子还于本国。〔叹科云〕也不见一些功劳在那里。岂不是时也命也。今日冬天腊月十二。乃是小生贱降之日。太学中同辈书生请小生饮一杯儿酒。恰纔正饮之间。有一书生说起太公事来。俺想他遇不着那文王呵。〔唱〕
　　【南吕一枝花】这其间尚兀自垂钓在渭水傍。独坐在磻溪上。至如我有才如吕望。也则怕无福可便遇文王。暗自斟量。天生下穷酸相。几时行通利方。凭着咱鼓舌摇唇。立取他封侯拜将。
　　【梁州第七】但只问魏公子因何释放。全仗着那一个游说齐邦。怎生这功劳不在咱头上。几曾沾一丝儿赏赐。壮半米儿行装。可着俺越多伎俩。越受凄凉。枉误了十载文章。干捱了半世风霜。他他他谁肯念陋巷间一瓢的书生。是是是我愿则愿那都堂中入府的宰相。来来来他每都不着我见那深宫内万岁的君王。这天气怎当。白茫茫冰连江海三千丈。徒步去将何往。早则是冒雪冲寒冻欲僵。这便咱衣锦还乡。
　　〔做见祗从科云〕请小生有何事干。〔祗从云〕范先生。你在那里来。俺大夫安排筵宴。管待丞相哩。教我请你。快行动些。〔正末云〕元来是大夫教你请我么。〔唱〕
　　【隔尾】你那里蒲萄酒设销金帐。罗绮筵开白玉堂。闻知道魏相国亲身到宅上。〔做徘徊科云〕既是请丞相赴宴。怎又请我。〔唱〕故意把寒儒厮奬。显的他宽洪海量。〔云〕哦。我知道了也。〔唱〕多应是须贾高情将我这范雎来讲。
　　〔做见科〕〔须贾云〕范雎。你在那里来。〔正末云〕今日是小生贱降之日。太学中一辈的书主。请小生饮几杯酒。听得大人呼唤。小生不敢稽迟。一径造此。〔须贾云〕哦。原来今日是你生日。祗从人。与我扫一塔干凈田地。请先生去了衣服者。〔正末云〕老丞相在上。小生怎敢去衣服。则这般呵好。〔须贾云〕还请去了衣服。〔正末云〕我猜着了也。〔唱〕
　　【牧羊关】敢怕吃那细索面。醒酒汤。便是油汁水瀽污也何妨今日个为公子设佳筵。怎倒与小生做贱降。〔魏齐云〕范睢。恭敬不如从命也。〔正末做脱衣服科〕〔须贾云〕将问事来。〔祗从做丢下问事〕〔正末做慌科云〕酒席上怎么用这东西。〔唱〕只见一条沉铁索当前面。两束麤荆棍在边厢。那里有这般样稀奇物。大夫也强将来做藨寿觞。
　　〔须贾云〕范睢。你知罪么。〔正末云〕小生不知罪。〔须贾云〕今日个请老相国在此。和你讲明一句话。当日同使于齐。齐君牛酒金帛。独独管待你。是何缘故。你可对老相国实说。〔正末云〕老丞相在上。当初随大夫入齐为使。见了齐君。小生一席话间。使齐君大喜。释放俺公子还国。这的是小生之功。怎做得小生之罪。〔须贾云〕范雎。你不以吾国阴事告齐。焉得有此重待。你如何不肯实说。〔魏齐云〕这匹夫不打不招。〔须贾云〕祗从人。与我打着者。一杖子与他增添一岁。〔祗从做打科〕〔正末唱〕
　　【隔尾】正是那耕牛为主遭鞭杖。哑妇倾杯反受殃。灾祸临身自天降。我吃了这一场棍棒。天那这的是为国于家落来的赏。
　　〔须贾云〕左右将酒来。老相国。常言道酒肉摊场吃。王条依正行。今日筵上饮酒的自饮酒。他受刑的自受刑。正所谓情法两尽。请老相国满饮一杯。〔正末云〕大夫。这数九的天道。去了衣服不冻杀小生也。〔须贾云〕你这等人不冻死了。要他怎的。〔正末唱〕
　　【牧羊关】泪雹子腮边落。血冬凌满脊梁。冻剥剥雪上加霜。则被你饿掉了三魂。敲翻了五脏。带肉连皮颤。彻髓透心凉。似这等勘范叔森。罗殿。抵多少冻苏秦冰雪堂。
　　〔须贾云〕左右将酒来。〔祗从云〕酒到。〔须贾做递酒科云〕老相国。请满饮一杯。少遮寒色。〔正末云〕大夫。你打了小生一日也。有甚么茶饭与小生些儿吃。〔须贾云〕你饿了么。据礼不当与你吃。我怎肯做的坐儿不觉立儿饥。祗从人那里。将的他那茶饭来。〔祗从做拿砌末放下科〕〔须贾云〕祗从人。你着他自己揭开食用波。〔正末做开看科云〕这的是喂头口的草料。怎生与小生吃。〔须贾云〕你道是喂头口的草料与你吃。匹夫。我保你同入齐为使。你以阴事告齐。受他金帛牛酒。你与头口何别。岂不是背槽抛粪。你吃了者一根草与你添一千岁寿。若不吃呵。祗从人。将大棒子打着者。〔祗后做打科〕〔正末唱〕
　　【红芍药】哎呀。一轮红日为谁藏。地老天荒。我则见半空中瑞云乱飞扬。一刬颠狂。则恁这待佳宾筵会上。端的个华堂别是风光。放下那一盘家剉草半青黄。拌上些粗糠。
　　〔须贾云〕你这等人只该与你这样东西吃。〔正末唱〕
　　【菩萨梁州】则我这绵囤也似衣裳。坐不的红炉也那土坑。吃黄虀的肚肠。〔带云〕抬了者。〔唱〕我吃不的这法酒肥羊。则我这三般地狱怎生当。无情风雪无情棒。似吃着无心草。死熬这腌情况。打得我肉绽皮开内外伤。眼见的不久身亡。
　　〔正末做死科〕〔魏齐云〕那范瞧打的如何。〔卒子云〕打死了也。〔魏齐云〕大夫。这酒也饮的勾了。〔须贾做醉科〕〔魏齐云〕哦。大夫醉了也。等他醒来时。说我自回去也。左右。将坐车来。还府中去。〔诗云〕主人已沉醉。老夫归去来。轩车还相府。灯火出天街。〔下〕〔须贾做醒科云〕丞相爷安在。〔祗从云〕适纔回去了也。〔须贾云〕他回去了。敢是怕我贻累他哩。左右。揣那匹夫过来。〔祗从云〕范雎已打死了也。〔须贾云〕哦。他死了。休道打杀一个。打杀了十个也无事。祗从人。与我将他撇在后面厕坑里。明日将粪车载出去。不是这等。也警不的后人。不为范雎不忠于国。不孝于家。小官平生一世。偏恠这等无恩无义的人。〔诗云〕非我不心慈。王法本无私。夫人必自侮。然后人侮之。〔下〕〔祇从做抬正末撇下科云〕将范雎丢在厕坑中也。咱等伏侍这一日。天气寒冷。各自回家吃杯酒去。待明早回话便了。〔下〕〔正末做醒科唱〕
　　【隔尾】哎呀。我几曾醉眠绣被流苏帐。莫不是梦断茅芦映雪窗。长叹罢刚将眼睁放。我看了这厢。我又觑了那厢。天也原来我这七尺身躯在那厕坑里倘。
　　〔叫疼科云〕范雎。你好苦也。大夫。你好狠也。你便打死我也罢了。怎么丢在厕坑里。这秽气教我如何当得。且待我慢慢的挣起来。只索逃我这性命去。〔外扮院公冲上云〕自家须贾大夫家一个院公是也。今日俺主人摆设筵宴。管待那魏齐丞相。整整吃了一日的酒。如今天色晚了也。我点起灯来。家前院后执料去咱。〔做撞见正末慌科〕〔院公云〕是什么人在这里走动。〔正末做躲科〕〔唱〕
　　【牧羊关】待走来如何走。待藏来怎地藏。没揣的偏和他打个头撞。〔院公云〕我举起这灯来试看咱。我道是谁。原来是范雎。你看一身秽污。你也少吃一钟波。〔正末唱〕我几曾吃美酒羊羔。刚则是吃了会胡枷乱棒。〔院公云〕你既不醉呵。怎生浑身都是秽污。〔正末唱〕则被这粪沾湿我两鬓角。尿浸透我一胸膛。〔院公云〕你站开些。这臭气当不得。〔正末唱〕你闻不的我这秽气浑身臭。院公也我几吃那开埕十里香。
　　〔院公云〕你原来不曾吃酒。可怎生这个模样。〔正末做跪科云〕院公可怜见。你救我咱。我同大夫入齐为使。见了齐王。一席话间。齐王大喜。便将公子魏申释放还国。齐王命中大夫驺衍在驿亭中赐牛酒管待小生。又赐黄金千两。我并不曾受。这是大夫亲见的。今归本国。安排筵宴。请魏齐丞相饮酒。说我以阴事告齐。将我三推大问。吊拷绷扒。打死了我。丢在这粪坑中。倒亏这秽气熏活了。望院公怎生救我出去。此恩异日必当重报。〔院公云〕嗨。好可怜人也。这里也无人。你跟将我来。打些水淋的你身上干凈。脱了你那秽污衣服。这寒冷天道。不冻杀了你来。我有穿的旧绵衣服。待我取将来与你穿。〔做取砌末科上云〕你穿了这衣服。还有五两碎银子。与你将息去。我如今开了后角门。放你出去。你休在这里。不问他州外府。逃你的性命。你久已后若得志呵。只休忘了我的恩念。〔正末做拜科云〕院公。你是我重生的父母。再养的爷娘。小生也不往他处。唯有秦国最强。可以报雠。就此告辞去也。〔唱〕
　　【黄锺尾】我便似伍员去楚心犹壮。孙膑投齐气怎降。谢恩人肯主张。放咱去入咸阳。仗英雄显志量。见秦君说勾当。管穰侯立辞相。不荒唐有承望。〔云〕院公。不是我范雎说口。想报冤之期。可也不远。〔唱〕你则待的到蛰龙一声雷荡响。〔下〕
　　〔院公云〕早是他遇着我哩。若撞见别人。可怎了也。若是死了这样有才学的人。岂不可惜。等主人问时。我只说在粪车里已将他送出城外去了。料想不来寻他。正是天上人间。方便第一。莫待他年。纔想今日。〔下〕
　　〔音释〕
　　辚音邻　磻音盘　量平声　将去声　说音税　伎其去声　俩音两　衣去声　强欺养切　雹音薄　颤音战　囤音遁　员音云　降奚江切　蛰音辄
　　第三折
　　〔须贾引祗从院公上诗云〕齐邦为使有风尘。今日驱车又入秦。人道此中狼虎地。可能容易出关门。小官须贾。此来为秦国新拜一相。乃是张禄。遣人徧告六国。各以中大夫入秦庆贺。小官到此好几日了。争奈各国使臣也还有未到的。那张禄丞相不肯放参。时遇冬寒天道。风雪大作。少不得要往相府前去伺候。院公。你在客馆中整顿下茶饭。我等雪慢呵乘车而回也。〔院公云〕理会的。〔院公下〕〔须贾做行科云〕雪大的紧。祗从人。目将这车儿向人家房檐下略避一会。等雪慢时再行也。〔正末上云〕小官范雎是也。入秦以来。改名张禄。代穰侯为相。曾遣人徧告六国。各遣中大夫前来称贺。那须贾到此已几日了。我如今卸下冠带。仍旧打扮布衣。到客馆中看须贾去。看他可还认的我么。想我范雎若不受那苦楚。几时得这峥嵘发迹也呵。〔唱〕
　　【正宫端正好】未亨通。遭穷困。身居在白屋寒门。两轮日月消磨尽。不觉的添霜鬓。
　　【滚绣球】人道是文章好济贫。偏我被儒冠误此身。到今日越无求进。我本待学儒人倒不如人。昨日周。今日秦。〔带云〕似这般途路难逢呵。〔唱〕可着我有家难奔。恰便似断蓬般移转无根。道不得个地无松柏非为贵。腹隐诗书未是贫。则着我何处飘沦。
　　〔正末做窥望〕〔须贾见科云〕奇恠。大雪中走将来。这个人好似范雎也。待道是呵。我当初打杀他了。再怎生得个范雎来。待道不是呵。你看那身分儿好生相似。且休问他是不是。待我唤一声。范雎。范雎近前来。我和你说话咱。〔正末云〕谁唤范雎哩。〔唱〕
　　【叨叨令】我听的他两三番叫咱往前进。猛可便扭回身行至车儿近。我这里忙掠开泪眼将他认。〔须贾云〕是我唤你哩。〔正末唱〕我这里觑绝时倒把身躯褪。〔正末做怕科〕〔须贾云〕范雎。你见了小官。这般慌做甚么那。〔正末云〕大夫也你莫不又待打我也波哥。你莫不又待打我也波哥。諕的我兢兢战战忙逃奔。
　　〔须贾云〕范雎少待。一别许久。正要和你讲话。何故如此惊恐。先生固无恙乎。〔正末唱〕
　　【滚绣球】大夫也想着你折磨我那一场。我吃了你那一顿。你打到我有二三百棍。〔须贾云〕你且休题旧话。则问先生何以到此。〔正末唱〕自从我逃灾出魏国夷门。〔须贾云〕原来先生西入秦邦。有几时了。〔正末唱〕到今日经两冬。过一春。睡梦里不曾得个安稳。〔须贾云〕你也曾思量小官么。〔正末唱〕想着你那雪堆儿里将我棍棒临身。〔须贾云〕你这般慌做甚么。〔正末唱〕但题着你名姓先惊了胆。梦见你仪容〔带云〕兀的是须贾大夫来也。〔唱〕哎呀。可又早諕了魂。有甚精神。
　　〔须贾云〕小官今日见先生。观其气色。比往时大不同。想必峥嵘得意于此。〔正末云〕大夫休说小生吃的。且看小生穿的。〔唱〕
　　【倘秀才】你看我这巾帻旧雪冰透我脑门。衣衫破遮不着我这项筋。甚的是白马红缨彩色新。自叹气。自伤神。只落的微微暗哂。
　　〔须贾云〕嗟乎。范叔一寒如此哉。左右。取一领绨袍过来。〔祗从做取衣科〕〔须贾云〕雪大天气寒冷。此绨袍聊与先生御寒咱。〔正末云〕量小生有何德能。多谢了大夫。〔做接衣科〕〔唱〕
　　【伴读书】谢大夫多情分。赐绨袍无悭吝。我可便接将来怎敢虚谦逊。觉的软设设身上如绵囤。不由不喜孜孜顿解心头闷。我我我怎报的你这救济之恩。
　　〔须贾云〕这绨袍穿着。倒也可体。〔正末唱〕
　　【笑和尚】比我旧腰身宽二分。比我旧衣襟长三寸。正遮了这破单裤精臁刃。冻剥剥正暮冬。如今暖溶溶便开春。来来来谢绨袍妆点了我腌身分。
　　〔背云〕此人绨袍恋恋。尚有故人之心也。〔须贾云〕先生。与小官同到邸舍。共一饭叙旧如何。〔正末云〕敢问大夫为何至此。〔须贾云〕先生不知。小官特来庆贺张禄丞相。先生在秦已久。可曾闻的张禄丞相与谁人最善也。〔正末云〕原来大夫因贺张禄丞相到此。小生别无闻见。但张禄丞相与小生亦有一面之交。〔须贾云〕哦。先生原来与张君有善。〔做背科云〕我这绨袍送的着了也。〔回云〕先生。吾闻秦国大小之事。一决于相君。今吾等在此。去留皆出其口。先生如肯与小官少进片言。慨放小官回还。也见得先生不忘故旧。岂有意乎。〔正末云〕这个当得。但恐人微言轻。不足为重。〔须贾云〕我想先生在魏国时。小官也不曾轻视先生。〔正末云〕多感多感。〔唱〕
　　【滚绣球】想着你那日辰。那时分。我胡吃了三推六问。着我似拽车的驴马同尘。想着你喂惜的情。草料的恩。我怎肯背槽抛粪。〔须贾云〕君子不念旧恶。这也不必提起了。〔正末唱〕请你个老哥哥远害全身。则咱这义的到底终须义。大夫也你那亲的原来则是亲。我怎做的有喜无嗔。
　　〔须贾云〕先生乃读书儒者。想昔日春秋赵盾。在那翳桑下遇着灵辄。也无过一饭之恩。后来赵盾有屠岸贾之难。灵辄扶轮而报。小官薄德。怎敢自比于赵盾。据先生义气。决然不在灵辄之后。〔正末云〕可知道来。〔唱〕
　　【呆骨朵】休则管巧言令色闲评论。到如今比并甚往古忠臣。我可也不似灵辄。你可也难学赵盾。大夫也假若你赵盾身危困。我待学灵辄臂扶轮。则不要槽中拌和草。便是那桑间一饭恩。
　　〔须贾云〕这早晚雪可慢些儿也。我与先生同行数步。前往相府去来。〔做同正末上车行科须贾云〕先生。你休瞒我。想先生在秦。必见重用。既不呵。如何这相府前祇从人等。见先生来。皆凛凛然起避。你必然发迹了也。〔正末云〕大人。这厮每有什么难见处。〔唱〕
　　【滚绣球】他见我尘满衣。垢满身。更和这鬅松两鬓。纔出的相府仪门。他骂我做叫化头。乞俭身。都佯呆着不偢不问。〔须贾云〕他如今为何惧怕先生也。〔正末唱〕猛见这素绨袍在我身上全新。为甚的那厮每趋前褪后都皆怕。大夫也可知道只敬衣衫不敬人。自古常闻。
　　〔须贾云〕先生。小官想张君得志于秦。自非文武兼全。焉能有此。〔正末唱〕
　　【三煞】他论机谋减灶厌着齐孙膑。他论战策不弱如鞭尸楚伍员。则他那智量似穰苴。文学似子夏。德行似颜渊。舌辩似苏秦。端的个能安其国。能治其家。能正其身。请大夫把衣冠整顿。我与你同作伴谒张君。
　　〔须贾云〕先生。小官去住皆在张君一语之下。小官只在此等候。〔正末唱〕
　　【二煞】你略消停且待穷交信。便入去须防丞相嗔。我着你早出潼关。早归汴水。早到东京。早离西秦。引你去亲登相府。完却公差。直着他开放贤门。这归期有准。管着你荡飞骑疾如云。
　　〔须贾云〕只是大雪中有劳先生。改日另当致谢。〔正末唱〕
</div>
    <div class="pagination">
<a href="元曲选_page43.html">上一页</a><span>...</span><a href="元曲选_page39.html">39</a><a href="元曲选_page40.html">40</a><a href="元曲选_page41.html">41</a><a href="元曲选_page42.html">42</a><a href="元曲选_page43.html">43</a><span class="current-page">44</span><a href="元曲选_page45.html">45</a><a href="元曲选_page46.html">46</a><a href="元曲选_page47.html">47</a><a href="元曲选_page48.html">48</a><a href="元曲选_page49.html">49</a><span>...</span><a href="元曲选_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
