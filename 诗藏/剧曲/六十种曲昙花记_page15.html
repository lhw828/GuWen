<!DOCTYPE html>
<html>
<head>
    <meta charset="UTF-8">
    <title>六十种曲昙花记 - 第 15 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲昙花记 - 第 15 页/共 21 页</h1>
    <div class="content">〔同下科小生骑马带随从上〕出郭问游骖。靑骢映紫衫。垂杨人似蚁。春色在城南。自家汾阳公子郭暧是也。今日春色甚佳。城南游览。你看林花似绣。车骑如云。眞个好光景也。 

【步步娇】紫陌靑骢駈轮鞅。处处亭台敞。平芜锦翼翔。日射花光。香满春衫上。便欲解明珰。隔一派笙歌响。

呀。远远望见一队女儿行春来也。〔旦贴小旦上小生偷觑科〕 

【前腔】〔旦贴小旦〕南陌盈盈聊游赏。徐步还凝望。空门守岁长。夜漏琉璃。何限离人况。春日小徜徉。月痕依旧梅花帐。

〔下小生〕谁家女子。国色天姿。如西施耶溪出浣。日照新妆。罗敷南陌采桑。风飘素袖。不由人不目送也。 

【五更转】浣溪沙西施样。似罗敷出采桑。又是这等雅素道装呵。瑶台仙子。仙子幢幡降。蘼芜惹恨长。芍药难怀想。汉渚人解佩谁承望。为云为雨。为雨高唐上。去觅梦裏襄王。争得明珠入掌。〔下〕 

【江儿水】〔旦贴小旦上〕郭外人如蚁。轮蹄直恁忙。琳宫半插靑霄上。城隅斜刺丹霞傍。杏花微拂靑帘扬。无数隐囊步障。唤客当垆。妆点春郊景象。

【园林好】想夫君雕鞍绣裳。侍姬们罗裙锦裆。正此日牙旗列仗。追往事叹沧桑。追往事叹沧桑。〔小生上觑科旦贴小旦下〕 

【玉交枝】〔小生〕云冠鹤氅。是天人偶来下方。双成萼绿云中降。影蹁跹并侍西王。不将脂粉污澹妆。天然丰韵非凡相。更羡他容端貌庄。更敬他人柔意良。

侍儿辈。这分明是董双成萼绿华随侍西王母降下凡世也。〔众〕公子休痴。这想是大家宅眷。有绿舆从人。俱在后面。〔小生〕侍儿们。想我家不少三千粉黛。八百娇娥。那裏有这二位女郞丰韵。定应天上仙姬。岂是尘中艳质。〔众〕公子。俺们府中岂少此二人。久居华屋。转羡茆庵。餍饫珍馐。反思靑菜。文字是自己的强。美色是他人的胜。此亦人情耳。请公子尊重。 

【玉胞肚】〔小生〕琱舆翠帐。大家儿如何素妆。细看他道骨仙姿。时露些艳态娇庞。吾心暗想。府中粉黛列成行。那得花间二女郞。〔下〕 

【玉山颓】〔旦贴小旦上〕天靑日朗。看朱户花阴过墙。踏靑苔软印鞋跟。落红多熏染衣香。城隅薄暮。转闹马蹄车鞅。归路横塘上。绿微茫。水晴沙暖映垂杨。

【三学士】西指香台久相傍。羞言南国明珰。斋心莲土参开士。何意桑园遇贵郞。好去云房仍下锁。云封户月在廊。

〔小生又上撞遇科旦怒〕叫左右。前面是谁家荡子。敢行无礼。只管往来偷觑。唐突王侯宅眷。着人查来。左右。看后面车马。我们待升舆回去者。〔升舆科末问介〕前面谁家荡子。敢行无礼。只管偷觑。唐突王侯宅眷。〔郭使〕咄。我们是汾阳王郭老爷公子。郊外行春到此。你们甚等样人家。敢来查问。〔末〕我们是定兴王木太夫人同二位侍姬。往大悲寺烧香回来。〔郭使禀知小生作羞愧科〕咳。不好了。那裏晓得是木府通家伯母。唐突了。父亲知道。何以为人。不免向前吿罪。〔舆前跪科〕小侄郭暧。是汾阳王长子。偶在西郊。醉酒疎狂。不知是通家伯母车从。唐突尊严。罪该万死。望伯母太夫人亮其无知宽宥。〔旦在舆中答〕为贵家子弟。不应如此疎狂。旣是郭公子。失于不知。此亦无妨。请回罢。〔小生〕伯父辞荣入道。世仰高风。伯母亦扫室淸修。古今罕有。家尊正要上本。表扬令德。且推毂世兄。小侄喜得在此处邂逅伯母轩车。便当回去禀知家君。速入朝上疏了。〔旦〕这也不劳。公子请回。莲花几载比丘身。偶访名山叩净因。寄语王孙休住马。提筐不是采桑人。〔下小生〕我郭暧也是个老成人。从来不曾放荡。偶然学看女子。看出祸来了。怎么好。 

【解三酲】走春郊偶来游赏。适邂逅仙姝路傍。一时间心招目挑神魂荡。做来桑濮行藏。谁知道通家一老堂。携着双姬叩法王。羞难向羞难向。只恭身屈体露罪娘行。

〔众〕公子岂不闻夫妇同行陌上者。夫挑人妇。人亦挑其妻愿公子以此为戒 

【川拨棹】〔小生〕休闲想。莫轻弹陌上桑。况莲心已守在空房。况莲心已守在空房。断巫云何知楚襄。羡仙卿道未量。恨凡夫欲未降。恨凡夫欲未降。

【人月圆】想寂寞空门岁月长。一盏寒灯一炷香。亏煞他夜雨秋霜。亏煞他夜雨秋霜。钟罢红残漏未央。况良人去渺茫。断音尘云水乡。

【侥侥令】莫登靑雀舫。好系紫骝缰。怎做大道靑楼乔劣相。少年行没下场。少年行没下场。

【尾声】望吾家乌衣朱桁。不少金钗红粉妆。且回去鸾鎞奏响。蜡炷生光。〔下〕 

第三十八出
阴府凡情

〔小丑扮北幽太子上〕宝马银鞍南陌头。谁家少妇踏靑游。钿钗邂逅垂杨下。恼乱春风不自由。自家北幽太子是也。姿容秀异。性格风流。昨日带骑从在长安宜春门外闲游。陌上遇两个女子。一个名郭倩香。一个名贾凌波。乃定兴王木淸泰侍姬。国色天姿。不数石家之宋祎。歌喉舞态。绝胜汉武之丽娟。令小子一见动情。神魂飘荡。闻得木公云游在外。二姬厮守空房。不免教一女使。假充作昨日相遇公子郭暧家婢。径到他庵中说合。二姬心动见许。便当迎娶。恐他不从。随差鬼使。将二人神魂缠倒。不怕不从。又闻那木夫人以家事蹔离庵中。正好行事。女使胡媚儿那裏。〔胡上〕后宫多粉黛。惟有妾专房。此乡眞可老。何事别思量。太子呼唤奴家何干。〔小丑〕不瞒你说。我昨日在南郊游春。见两个女子。一个名郭倩香一个名贾凌波。乃定兴王木公侍妾。天然国色。人世罕有。闻得木公云游在外。二姬厮守空房。差你假充作汾阳郭公子家使女。径到他庵中说合。道郭公子昨日南郊相遇渴慕芳姿。欲娶二位为次夫人。你可盛道郭公子家富贵。令他心动见许。我便当迎娶。〔胡〕太子贵妃利害。况妾又是专房。眼中尽彀寄情。何故又生别念。我不去。〔小丑〕胡说。看你嘴脸。说此话好不知羞。〔胡〕也尽去得。〔小丑〕你不去时。发在重囚狱中。〔胡〕我去我去。南陌佳人色艳。北幽王子情浓。蜂媒蝶使入花丛。只恐花心难动。〔下小丑〕鬼使何在。〔鬼使二人上〕太子有何分付。〔小丑〕你二人可随胡媚儿径到木府庵中。将郭贾二姬神魂缠倒。我随后到也。〔鬼〕理会得。〔下小丑〕夜雨靑灯映绿蕉。可怜人度可怜宵。同来阴府供歌舞。绝胜空房守寂寥。〔下〕 

第三十九出
窥园遘难

【唐多令】〔贴上〕春色满名园。千花齐斗姸。〔小旦上〕偷闲好去倚雕栏。枝上幽禽何限。〔合〕人不到。景悠然。

〔贴〕经年一室对禅栖。门外春光总不知。〔小旦〕闻道阶前红药长。芳园元只隔帘儿。郭姐姐。昨日我们同夫人郊外回来。颇觉春游亦畅。只是被那轻薄公子唐突一场。这也不在话下。我二人同夫人在庵中三年。春去秋来。花园只在门儿外。并不曾出去一玩。昨晚公子迎夫人蹔过旧宅。我二人自家在此园中。花事正盛。同出门去一看如何。〔贴〕略到园中一看就回不妨。〔同行锁门科贴〕贾妹子。你看园中芳树交加。名花烂熳。人迹不到。幽鸟自啼。想桃源僻处。不过如此。〔小旦〕姐姐。眞个好幽闲景致。 

【石榴花】〔贴〕偷移莲步。片饷看名园。风日好。百花姸。靑苔红药媚雕栏。暗垂杨横过楼前。含风袅烟。境全幽尽日无人见。泛胡麻难入渔郞。隐仙姝绝胜桃源。

【前腔】〔小旦〕相携女伴。消遣艳阳天。刚数步。卽家园。花红水绿映澄鲜。听幽禽芳树间关。啼声可怜。看蘼芜蓦动王孙怨。蝶蜂儿自领春风。送年光谁伴韶颜。

〔胡媚儿上〕朱门寂寂锁婵娟。春色缘何到此间。为认桃香因得路。止循源水却逢仙。二位娘子万福。〔贴小旦惊科〕侯门如海。人迹罕到。汝是何人。辄得至此。〔胡〕妾身唐突。知罪了。适纔见贵府花园门开。大胆直入。不想有幸。得遇天仙。〔贴小旦〕汝是谁家宅眷。为何到此。〔胡〕实不相瞒。贱妾是汾阳王府中一个女婢。昨日公子郭暧。偶出南郊游春。得邂逅二位娘子。国色天姿。整整思想了一夜。俺公子说木老爷云游不返。二位娘子寂寞空房。白日如流。靑春有几。俺公子愿以明珠一斛。聘娶二位娘子。二位娘子是知道的。俺汾阳王府权可倾朝。富堪敌国。豪华绝世。受用非轻。伏望娘子慨许。〔贴小旦〕公子之言差了。俺老爷蹔去云游。焉知终身不返。你公子通家子弟。安可辄萌此心。况郭府粉黛盈房。岂少我二人之容色。我二人洗妆入道。怎遂变三载之初心。就请抽身。勿劳饶舌。〔胡〕二位娘子。听贱妾一言。 

【泣颜回】南陌遇神仙。使王孙意惹情牵。舞裙歌扇。忍凄凉断送芳年。金钗翠钿。论豪家富贵谁不羡。莫空辜秋月春花。好追欢暮管朝弦。

【前腔】〔贴小旦〕罗敷守志在郊园。使君有妇休问桑间。红销翠减。卸铅华寂寞枯禅。空门种莲。肯当歌又逐桃花扇。况豪家不少红妆。又何须老去朱颜。

〔胡〕我实对你说。那裏是郭府。是北幽大王太子。昨日见了二位姿色。要娶你们。少刻鬼兵就到。不怕你不从。〔贴小旦〕原来是妖鬼。我们仰仗三宝之力。那裏怕你。〔鬼卒二人上阴风冲倒贴小旦科鬼卒下胡扶回至庵中胡下贴小旦〕来到花园。不想是妖鬼。我两人不觉身体昏沈。如何是好。且入卧房睡去。待夫人来。再作区处。偶然园裏看花。自信花心不动。谩说妖由人兴。可是神衰鬼弄。〔同下〕 

第四十出
礼佛求禳

【似娘儿】〔旦上〕只合守空庵。怎敎他私出房奁。无端鬼病谁招揽。问因何得此。莲心未净。柳性犹拈。

我昨日以家中急务。被孩儿迎过旧宅。住了一时。不想郭贾二姬。私到花园玩赏。惹成一病。说有鬼怪相侵。神魂不定。怎生是好。已着小鬟去请孩儿龙驹。想必就到。男子来时。病或者就好。 

【遶地游】〔小生上〕朱扉常掩。皓月淸池湛。怪玉人何事恹恹。

〔相见合旦〕孩儿。昨日我暂过家。郭贾二姬到花园中闲玩。蓦地染成一病。说是鬼物相侵。我思三宝门中。安得有此。同去一看他病果是如何。〔二小鬟扶贴小旦上〕 

【前腔】淸闺梦魇。晓黛愁蛾敛。渐香肌瘦损腰纤。

〔旦〕二姬。你昨日到花园闲玩。怎的忽染此症。快说一个缘由。〔贴小旦〕昨我二人因太夫人不在。不合私到花园闲玩一回。只见一个女使。忽从外入。问从何来。说是郭暧公子差来的。因南郊一见。蓦然起意。要娶我二人。峻辞正色以却之。此婢忽变容颜。云那裏是甚么郭府。乃北幽大王太子。昨在南郊撞遇。要娶你二人。顷刻鬼兵且至。不怕你不从。说犹未了。只见两个鬼卒。蓝面獠牙。径冲至面前。我两人忽然昏晕倒地。又是此婢。扶我二人回至庵中。都不见了。因此得病。〔旦〕是何妖怪。敢无状如此。〔小生〕木龙驹是个刚猛义烈男子。岂容妖物横行。俟其再来。当仗剑斩之。〔鬼忽作人语不见形〕木小侯。知你是个好汉。但我辈神通变化。出有入无。汝虽有剑。安能斩我。〔小生〕妖物。汝旣能言。何不速现汝形。与我相持厮斗。分个胜负。〔取壁上剑科鬼〕君神力义勇。不减尊公。如何敢与你相斗。你只无奈我何。〔旦〕这是三宝净地。有天神护法。汝辈何得至此。〔鬼〕佛是大慈悲圣人。有则充满沙界。无则对面不逢。庵中此时不见有佛。故我辈得以至此。可速送此二姬与俺王子成亲。免受骚扰。〔旦〕如来不临。伽蓝不护。想是弟子修行尙少精虔。待我焚香顶礼。恳求如来则个。〔焚香礼拜科〕 

【金索挂梧桐】毫眉染郁蓝。海目扬淸绀。丈六金身。烈火双肩焰。焚香办至诚。叩庄严。二女窥园乍卷帘。忽惊一病成消减。道有妖神向此探。眞寃滥。风情月思几曾谙。魂梦都恹。言语都谵。仰望龙天鉴。

【前腔】〔小生拜科〕金仙住宝龛。那许妖邪瞰。敢肆神奸。欺侮裙钗孱。梁间下藻廉。语喃喃。风雨花枝弱不堪。因此上投诚三宝来修忏。他说北府幽都太子衔。眞灵验。公然白昼现香奁。顶礼瞿昙。稽首伽蓝。愿借降魔剑。

【前腔】〔贴小旦〕春光只隔檐。夜月慵窥槛。是不合潜行。绣履西园站。雕床强自扶。暗羞惭。刬地妖来病转添。花容憔悴愁难鉴。体不胜衣髻未簪。身如痁。风流担子那曾担。红粉宁歼。黄土宁淹。定不把淸名玷。

〔旦〕二姬。你们运偶衰弱。心实坚贞。料得邪魔终不能为害。我与公子叩求三宝。必有冥佑。你且安心养病则个。 

【东瓯令】休自憾。莫生嫌。一点虔心佛可参。天神必定相怜念。岂堕妖坑堑。韦驮玉杵手中拈。会见鬼形潜。

【前腔】〔小生〕惭勇敢。愧儿男。三尺龙泉空自铦。欲提将魔子头颅砍。罪孽应须勘。天兵得请下尘凡。妖党一时芟。〔并下〕 

第四十一出
眞君驱邪

【高阳台引】〔外扮许旌阳眞君带将吏金童玉女上〕奉道明王。授书谌姆。净明忠孝为则。绾授旌阳。符箓神丹施德。救灾恤苦苏黔首。渐三千八百崇积。斩蛟螭手握靑蛇。大江波赤。

【前腔】叨蒙上帝金册。拜高明太史。上淸仙客。碧落遥空。红霞暮雨千尺。石函遗记游帷观。谶地仙龙沙生塞。喜功成龙车凤辇。一门拔宅。

神人授诀炼丹砂。济世功圆蹑彩霞。千载柏枝能拂地。万年生铁不开花。九江秋冷妖蛟哭。三楚天淸剑气赊。但愿时人修入道。他年定许会龙沙。自家旌阳许眞君是也。净明忠孝。大道本于人伦。救病除妖。功行先于拯物。故得出一飞形。骖鸾鹤于天上。升眞拔宅。鸣鸡犬于云中。绛阙神霄。班高仙长。金书玉册。位证眞君。定兴王木淸泰宿世上根。今勤修炼。其妻卫氏励志双修。感化二姬。亦誓同苦行。前日从大悲寺回家。道遇北幽大王之子。少年无度。遂起邪谋。欲以势力。强娶二姬为妾。卫氏子母虔祷如来。观音大士勑吾拔救。北幽大王性行公平。宣劳冥府。子虽不肖。太上有议功议贵之典。北幽之功。所谓以十世宥者。未可辄行诛戮。只宜严示训惩。王子地尊势重。难以遣人。小圣亲往。一问其罪。不免扮做一法官道士。径往木家。呼吸之间。便可到彼。将吏侍者。暂且散去。〔众应下外扣门小生上〕何人扣庵门。原来是一位道者。从何处来。〔外〕贫道从豫章来。〔小生〕有劳高人远顾。何以见教。〔外〕贫道闻贵府有二位娘子被邪魔侵害。贫道颇有法力。能制此魔。故此远来。〔小生〕寒家果有此事。多谢法师光降。〔小丑领众上〕亲迎神女到阳台。乌帽绯衣云锦裁。不是黄姑先驾鹊。帝孙争肯渡河来。自家北幽王子。聘娶木家二姬。推调不允。只得亲到奉迎。不怕他不去。呀。来到其家门首。缘何有金甲神将重重围绕。〔鬼卒〕禀上王子。许旌阳眞君降临木府。〔小丑惊科〕他来做甚么。此公虽然道法最高。我乃玉叶金枝。地尊礼绝。以礼聘娶姬妾。王家常事。与他无干。不怕他挠阻。直入则个。叫左右。好生伏事郭倩香贾凌波升舆而去。〔众应小丑与外相见小生亦见王子科外仗剑科〕咄。小儿休得无礼。汝父位列冥君。粗立功效。汝不思怀公秉正。勉继前修。何乃倚势作妖。强夺良妇。上得罪于玉帝。下玷辱于祖先。本当飞剑立斩汝首。姑念汝父薄分。权贷汝死。可速敛戢。改过自新。若再不悛。身首异处。〔小丑〕眞君差矣。吾非下鬼小妖。堂堂王子。正位东储。连姻帝族。精兵百万。神将千员。以礼聘娶姬人。王家常事。何预于君。妄行呵斥。若不得已而至于用兵。岂遂出君下。〔外〕小妖敢尔。见色迷心。宣其淫德。是为不仁。定兴王至德人豪。无故欲夺其二姬。是为无礼。不念尔考。以淫慝。败其家声。是为不孝。不畏上帝之大命。不顾眞官之三尺。是为不智。有此死罪四。尙敢饰辞逞辩。汝岂谓吾剑不利耶。〔仗剑作法科小丑大惧欲遁不得科〕小妖。吾金甲神将密匝围汝数十重。岂能逃脱。可速纳款。改过自新。不尔无及。〔小丑跪吿罪乞哀科〕 

</div>
    <div class="pagination">
<a href="六十种曲昙花记_page14.html">上一页</a><span>...</span><a href="六十种曲昙花记_page10.html">10</a><a href="六十种曲昙花记_page11.html">11</a><a href="六十种曲昙花记_page12.html">12</a><a href="六十种曲昙花记_page13.html">13</a><a href="六十种曲昙花记_page14.html">14</a><span class="current-page">15</span><a href="六十种曲昙花记_page16.html">16</a><a href="六十种曲昙花记_page17.html">17</a><a href="六十种曲昙花记_page18.html">18</a><a href="六十种曲昙花记_page19.html">19</a><a href="六十种曲昙花记_page20.html">20</a><span>...</span><a href="六十种曲昙花记_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
