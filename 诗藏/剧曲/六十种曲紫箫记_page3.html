<!DOCTYPE html>
<html>
<head>
    <meta charset="UTF-8">
    <title>六十种曲紫箫记 - 第 3 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲紫箫记 - 第 3 页/共 19 页</h1>
    <div class="content">

阳春初奏曲弥高。 

第三出
探春

【满宫花】〔郑六娘带侍女浣纱上〕陌似春。楼似绮。腰细楚王宫裏。〔浣纱卷帘科〕钿笼金琐睡鸳鸯。高轴画帘珠翠。

〔六娘〕〔诉衷情〕红梅高簇小楼台。风和锦绣开。新睡觉。报春回。山枕映红腮。罗袖裛香煤。步芳阶。从今蝶暖花融昼。几回来。自家郑六娘是也。与杜秋娘同是内家第一班弦索。后来诏赐诸王歌舞。老身与杜秋娘同籍霍王邸。在伍中虽非碧玉之容。与拂云台之席。阳成妬尽。那曾南户窥郞。冰井才多。每听西园侍客。三星罢望。八子陪欢。生下女儿一人。名唤小玉。年方二八。才色殊人。画出天仙。生成月姊。南都石黛。分翠羽之双蛾。北地燕脂。写芙蓉之两颊。称诗说礼。唾东邻之自媒。雅舞淸歌。哂西施之被教。惊鸾冶袖。谁偷得韩掾之香。绣蝶长裙。未结下汉姝之佩。住下红楼一座。金枝晻映。玉树玲珑。起红壁之朱尘。写靑钱之翠影。窥窗玉女。灵光殿上神仙。聚陌春人。行雨山前气色。此际春新明媚。梅花待落。柳叶新开。王孙苑裏。便有春游士女。不免唤出小玉。望春一会。正是冻解池开绿。云穿天半晴。游心不应动。为此欲逢迎。浣纱。叫樱桃请郡主出来。〔请介霍小玉带侍女樱桃上〕 

【满宫花后】绿粉窗前香雪腻。乍雨黄莺双起。〔樱桃〕郡主呵。惊春游女探芳菲。你看开到柳条还未。

〔娘女相见浣纱樱桃叩头介小玉〕日长消尽绣工夫。唤儿怎的。〔六娘〕晓春春游。与女儿同步翠阁银塘者。〔行介六娘〕春还春望美。〔小玉〕春色春人过。〔浣纱〕春风春日袅。〔樱桃〕春情春夜多。夫人。到翠阁银塘也。〔六娘〕 

【绵搭絮】绣闱淸悄。莺锦护妖韶。画粉云屛。宝鸭熏炉对寂寥。〔浣纱〕夫人宽怀。〔六娘〕破花朝。尽着逍遥。那管得桂丛人老。香梦无聊。〔合〕兀自裏袖染檀红。银字笙寒不奈调。

【前腔】〔小玉〕琼楼春照。云鬓袅金翘。〔樱桃〕郡主。你听别院碁声呵。碎玉凝霞。惊起红房醉欲销。〔内作鸟声樱桃伴小玉游介〕啭莺娇。细叶柔条。正是落梅时候。薄袖轻摇。〔合〕无人处拾翠闲行。烟径霏迷罨画桥。

【前腔】〔浣纱〕啄花红溜。画鸟拂轻绡。〔浣纱略举手舞介〕谩试春衫。人影衣香一路飘。软娇娆。惯袅纤腰。〔浣纱开怀叫天暖介〕爱杀暖池吹皱。翡翠兰苕。〔六娘〕浣纱。怎的把怀松了。〔合〕背人处绣抹酥胸。暗束琴心未许挑。

【前腔】〔樱桃〕脸霞宜笑。几度惜春宵。窣锦银泥。十二靑楼拂袖招。杏花梢。暖破寒消。〔浣纱〕樱桃姐。你看陌上游郞好不娇俊。〔樱桃叹息介〕贪看宝鞭年少。眼色轻撩。〔六娘〕樱桃。怎的说那年少。〔合〕琐香奁玉燕金虫。淡翠眉峯祇自描。

【余文】春墀绿草爱人娇。玲珑珠阁坐烟宵。〔六娘〕你归去绣房呵。还把金针凤眼挑。

杨柳春风本自奇。



红纶吹暖映铜池。

临阑折得花枝笑。



恰是王孙草绿时。 

第四出
换马

【夜游朝】〔花卿上〕棨戟黄牙金埓拥。文貂锦带玉鞬幪。暂喜绣甲尘浮。绿枪苔卧。淸世龙钤何用。

戍罢旌幢映锦川。白头尤自戴金蝉。调筝解唱关山月。还似春歌石镜前。自家花卿是也。唐朝骠骑将军。出鎭西蜀。今已还朝闲住。食禄二千石。玉带蟒袍。有伎妾一人。唤做鲍四娘。容色多情。周旋少好。双声曲引。营妓无双。一手琵琶。教坊第一。怕有画堂人到。相教绿酒歌传。鲍四娘何在。 

【赏宫花】〔鲍四娘上〕画阁红梅芳色弄。玉管吹舒。柳容琐翠蕙烟笼。寒峭晓春残梦。柔晕怯东风。

将军万福。〔花卿〕唤你出来有话。前日迎春。遇故人才子李十郞。约今日来我营中飮酒。已教庖人办治。想便到来。你可抖擞歌喉。安排舞态。〔四娘〕理会得。〔花卿〕还分付你。俺记得李十郞诗。有开帘风动竹。疑是故人来之句。你便可将开帘风动句造一曲。换新词歌之。他不日翰林供奉了。〔四娘〕省得。 

【步蟾宫】〔十郞上〕御沟萍吹全销冻。丽园花事从容。芳菲池馆画桥东。有个人儿共。

〔相见介幷问鲍四娘久闻介花卿〕鲍四娘代我把盏。唱一新词。〔四娘送酒介〕 

【五供养】开帘风动。吹幙霞翻。罩鼎烟浓。承云开舞扇。匝地起歌钟。云屛障叠。绕画翠轻红重。风流萦秀色。富贵绮春丛。玉垒嫖姚。翰林供奉。

〔花卿〕十郞。你有开帘风动之诗。他有开帘风动之曲。眞好意态。一武一文。是二难幷了。当为四娘各飮大金巵取醉。 

【前腔】红筵巄嵸。醁醑氤氲。珠曲玲珑。画裙朝彩襞。芳鬓晓云融。神皋丽色。丝骑陌阗尘涌。缠头花宛转。蹀步锦丰茸。竹叶留连。梅花同梦。

〔十郞〕醉矣。〔花卿〕移去酒筵。醉却芳春酒。还望春山郭。呀。多少游侠子。金鞍映华薄。十郞。你看春城陌上。 

【江儿水】翠路平如水。红骑迅似风。〔内作马叫铃响花卿〕左右。去寻问是谁家好马。奔宵蹑影蹄云纵。〔卒子上报介〕是郭小侯家骑射。〔花卿〕十郞。你晓得郭小侯么。是汾阳王的孙子。小侯王繁华多骑从。玉容将相麒麟种。紧趁靑春闲哄。呀。看他马射绝精呵。羡他玉羽盘飞。巧把金丸叠中。

〔十郞〕将军何羡此少年。他止是千金买马。万石调弓。将军若有此马。便出塞封侯。 

【前腔】匹练江南路。乘黄塞北空。将军若得此马呵。风生鼻火魂飞动。立横草功名人歌颂。那时不得闲住。老却将军矣。金弢玉辔趋朝用。齐道花卿殊众。昔马伏波老年。尙平武陵蛮。铸马相。爱他金马名图。蚤向碧鸡蛮洞。

〔花卿〕十郞说得有理。左右。便追请郭小侯马到此。问他更卖否。〔内作人马哄动叫请介郭小侯鞭马上〕 

【窣地锦裆】章台走徧绿尘空。叫道花卿绝世雄。靑丝系马绣林中。人在歌楼第几重。

〔花卿笑接介〕便在第一重门迎接了。〔请进相见介小侯〕这位是谁。〔花卿〕是陇西李十郞。来京应制。〔小侯〕这一位红粉。可是将军爱姬鲍四娘否。〔花卿〕正是。〔相见介小侯〕适戏马弹鵰。将军有何见召。〔花卿〕爱公子人马双骏。延至一飮。幷问名马从何而来。〔小侯〕人非玉人。马如金马。旣然爱马。先去门前一望。后来领酒。〔望马科〕 

【玉交枝】这马呵。瑶池龙种。喷红云阊阖崆峒。凑兰筋绿发权奇耸。悬铃镜紫艳方瞳。虎背连钱映伏龙。麟文八晕旋奔蝀。〔十郞〕可得买否。〔小侯笑介〕啼翻玉侠路相逢。斗堆金侯家何用。

〔花卿〕知买不得了。且进酒。〔小侯〕将军看小生打鸟时。鲍四娘在否。〔花卿〕同见英风。〔小侯〕可劳一曲否。〔花卿〕鲍四娘把盏奏曲。 

【前腔】〔四娘〕翠猥红冗。步花光绮薄珠栊。倚阑干十二层波送。春潮晕半醉芙蓉。慢粉晴娇软蝶慵。流黄暗滑雏莺弄。揎红袖笑捧金钟。醉雕鞍烂倾银瓮。

〔小侯〕久闻鲍四娘闭月华容。停云绝唱。此乃百万蛾眉。何用千金马骨。〔十郞〕花骠骑爱金埓之名马。郭小侯赏玉尘之妙音。倘肯相移。各成其美。〔小侯〕果然骠骑贪云骑。愿向花卿觅爱卿。〔花卿〕但得千金留越影。何妨一笑赠倾城。鲍四娘便可侍酒。拜送郭小侯处。 

【泣颜回】〔花卿十郞小侯〕玉粉换靑骢。片花销减熏笼。飞香红玉。并浮云飒露行踪。翔麟翠鸿。照飞霞皎雪回波动。对婵娟白兔朦瞳。拚靑台铜雀飞冲。

〔鲍四娘啼介〕将军这般薄幸。 

【前腔】恁般敎妾若为容。美人化作奔虹。桃花玉面。等千金蹀舞春风。靑丝绮栊。共徘徊顾影怜娇宠。听长鸣喷玉摇鬃。怨红颜薄命飞蓬。

〔花卿〕不消啼。丈夫志在功名。自后多在塞上了。 

【山桃红】叹花飞帐冷。人去屛空。一曲回鸾奏。翻成断鸿。你秀色怜么凤。我见这■〈口七〉拨马呵。含思逐游龙。四娘。今宵梦裏。不要错唤了人。睡醒时休乔认。别是梨花梦也。郭小侯是年少公子。鲍四娘。你好生侍奉。软款温柔。夜月春风。小侯呵。旧恨还新宠。串却眉峯。着意温存。休伤翠容。

〔小侯〕不消嘱付了。四娘稳心。 

【下山虎】〔四娘〕纤蛾移镜。爱鸟离笼。一缕靑霞气飘摇任风。窣地裏爱着龙文。紫燕悲鸣别雄。〔四娘〕老爷。妾去后还觅一侍姬早晚伏侍否。〔花卿〕我有塞上之心。无复房中之想。〔四娘〕老爷也年大了。保重保重。去后离魂满碧空。玉体烦珍重。莫道封侯在玉骢。老爷呵。妾侍奉岁久。妾去后。几个家丁都是男子汉。小丫头又不省事。夜来都睡着。谁人奉事得老爷周全。枕褥无人奉。怕的是春寒酒中。愁杀孤灯两鬓翁。

〔十郞〕郭公子等久了。终是要别的。 

【蛮牌令】趁靑丝云骑动。拭红泪脸珠融。〔四娘骂十郞介〕寃家。为你来惹出这断肠事。那马呵。将军有日骑到小侯家来。只妾一去。永不得到将军府矣。去马思回鞚。飞花绝故丛。恨不得杀了那马呵。紫叱拨将人断送。老爷。你以后也过小侯府走一走。公子爱敬客。料不慢你。不道云山万重。隔寒喧题书燕鸿。老爷。你说郭小侯爱奴音容。只怕去后呵。总断舞零歌。落烬摧红。

〔四娘哭倒介花卿〕讨轿先送鲍四娘过郭府去。公子仍乘旧马随行。〔小侯〕已别有马。〔四娘拜别介〕 

</div>
    <div class="pagination">
<a href="六十种曲紫箫记_page2.html">上一页</a><a href="六十种曲紫箫记.html">1</a><a href="六十种曲紫箫记_page2.html">2</a><span class="current-page">3</span><a href="六十种曲紫箫记_page4.html">4</a><a href="六十种曲紫箫记_page5.html">5</a><a href="六十种曲紫箫记_page6.html">6</a><a href="六十种曲紫箫记_page7.html">7</a><a href="六十种曲紫箫记_page8.html">8</a><span>...</span><a href="六十种曲紫箫记_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
