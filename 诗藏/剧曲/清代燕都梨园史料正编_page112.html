<!DOCTYPE html>
<html>
<head>
    <meta charset="UTF-8">
    <title>清代燕都梨园史料正编 - 第 112 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清代燕都梨园史料正编 - 第 112 页/共 134 页</h1>
    <div class="content">甲戌十年幼梅赵元礼初稿


零落人间越缦堂，春明旧事溯同光。

而今谁为征文献，歌舞原来有典章。

《越缦堂菊话》

云史题


题《越缦堂菊话》七律一首，应次溪仁兄、肇瑛女士雅属

絶代风流越缦堂，秦徐嘉耦爇心香。

仙心鹣翼赓同梦，楷法蝇头认密行。

史料梨园钞脱腕，歌声檀板听回肠。

丰楼往日陪清宴，曾挹骚坛杜若芳。

甲戍孟冬师郑孙雄初稿


●越缦堂菊话

会稽李慈铭莼客撰 东莞张江裁次溪纂

同治二年五月十四日己未：上午薄晴，下午阴。章秋泉、来德甫、芝友来邀，至四雅轩听四喜班。晚至时丰斋，德甫招添才，芝友招添寳，予招芝侬侑酒。予不近歌郎、不听乐部几两年矣。前月偶一听戏，旧识诸郎翩然入座，皆询予以何日至京。足见温岐狎游，久入散愁之侣；顺郎话旧，谁知熟魏之名。阳五已成古人，方朔真为大隐。今日为德甫所胁，遂亦暂续昔欢。添寳、添才皆出初觌。添寳为心寳之弟，香名■〈口叅〉今。然两稔以前梨园花第，固无此人也。初更酒散，余兴盎然。近来客中之乐，可首屈者矣。

同治三年四月十三日癸未：晴，有风。上午诣德甫，遂偕刘慈民舍人、谭研孙工部同至三庆部，听四喜部芷侬、芷秋演《独占》。情态极姸，尚有旧院承平风韵。晚从德甫饮毓兴居。予呼芷秋，德甫呼添财，慈民呼芷侬佐酒。夜从德甫、慈民、研孙饮添财家。予呼芷侬、慈民呼新寳；又有秀兰、兰生、三元诸郎及江西不识姓名者三人，同座行觞枚战。吴语依人，三年来无此痛饮局也。夜分后归。

七月初十日戊申：晡后出，赴饮。招芷秋，久不至，及罢酒始来。予颇怪之，略不顾接。芷秋掩抑通辞，玉容寂寞，告予以顷饮龙树寺，见君一纸，卽驱车归。道泞，行又不得速。甫及家，闻君车已驾，亟踉踉来。因举屧视予曰：『街泥已污絇矣。』予转益怜之，与从容小坐而别。自惟此等嗔痴，有何真妄？顾眉间化佛，不离蕉树之身；指上竖禅，未絶藕丝之痛。桃花有影，明月无香。带水拖泥，只博合眼一笑而已。

十六日：下午，诣三庆园听戏。座客踏肩，甚不可耐。晚饮裕兴园，招芷秋。夜归，月明如昼，清绮有秋色矣。

二十三日辛酉：晴。出城诣广德楼，偕陈莲峯、殷实畴听戏。摩肩踏臂，嘈杂不堪。予初独据一席，坐未几，芷秋来。予敛膝容之，历一时许。有旧识贱工名梅午者，亦至左右夹我，扇不得摇，热汗交下。此亦王弇州所谓『与君说苦君不信』者也。

九月初三辛丑：晴。夜饭后，朱厚斋邀饮，曲中予招玉凤、栀卿，盖不见三年矣！玉容渐老，犹有余姸，不免稍回芳芷之情，再结红栀之爱耳。

同治四年正月十四庚戌：晴。寒夜，周文俊兵部邀同其羣从文杰解元、麟图工部及允臣兄弟，宴于景和堂蕙仙家。予招芷秋。又有蒨云、芷侬、梅五诸郎，擫笛征歌，三更而罢。芷侬见予若不相识，终席冰襟不交一言。芷秋失座欢，龈龈有辞。此辈周旋固亦甚难耳。

同治九年八月十九日：上谕：『御史秀文奏请严禁卖戏一折，京师内城地面向不准设立戏园，近日东四牌楼竟有太华茶轩，隆福寺胡同竟有景太茶园，登台演戏，并于斋戒忌辰日期公然演唱。实属有干例禁，着步军统领衙门严行禁止。』

同治十三年八月十五日：钱秋菱来敂节。秋菱，名青，小字桂蟾。貌不扬，而按曲姸静。能作小行书，有魏晋人风格，人亦闲雅。潘星丈、绂丈及秦宜亭皆极赏之。今年三月，诸同年燕集安徽馆。秋菱演《惊梦》一出，赵桐孙叹为仅见。予曰：『君未见沈芷秋耳。若令比执，不止拔茅弃旌矣。』然潘凤洲遂因此惑之。其人亦颇知亲文士，近日都伶之秀出者也。

光绪二年九月二十五日：余性浮动，少喜观剧，三十以后深戒此事。比年在都，未尝过问。近日强作游戏，自十九日至昨日，竟至六出不厌。虽以同人固要，情好媻娑，非可得已，然桑榆之景，渐近西山。入夏以来，十旬九病，近方少愈。怠荒已多，犹复不惜寸阴作此儿戏。过庭之训，老未知悛。通计今年废经失业，学之无成亦可知矣。书此以志自讼，非敢分过友朋。

光绪三年三月初五日：作片招秋菱来。以闻霞芬昨日丧其父，赠以洋银六圆，属秋菱转致之。

四月初三日：傍晚，梅卿邀饮丰楼。同车往。座有潘伯循、仲彝、秋伊、弢夫、子宜、心云等诸君。余招秋菱、霞芬。霞芬以明日赴妙峯山烧香，属其代为姬人祷疾，自书香板付之。二更时归。夜露，晦，风寒如深秋【付秋霞车饭四千】。

初七日壬辰：午前答拜殷蕚庭兄弟，卽出城赴天宁寺之集。到者鲍益夫、史寳卿、汝翼、彦清、心云、少篔、子缜、云门、子宜、孙仲容兄弟，及仲彝、弢夫，宾主共十四人。余招秋菱、霞芬。酒边左史，小寄闲情。老辈风流，贤者不免。今者衣冠扫地，争事冶游。乐部人才，亦以日劣，风会颓靡，盖与翰林不殊。其酒肉贵游，风尘热吏，皆改趋北里，恣狎淫倡，挥霍之余，偶亦波及。而冷官朝隐，举子计偕，往往托兴春游，陶情夏课，酒垆时集，灯宴无虚，清浊不分，流品遂杂。其惑者，至于徧征断袖，不择艾豭，姸嗤互济，雌雄莫辨。其稍知自爱，谬坿钟情。如江夏彭侍郎视学江左，岁以千金寄黎艶侬。丹徒杨大理得视学安徽之命，卽徧许诸郎厚分囊槖。而四川臬使、江西李布政，去年退职至都，皆彻夜笙歌，挥金巨万。太和张京兆莅治神都，亦复轻赍时出。其下此者，益无论焉。余以冗官病废，劳心著述。同人过爱，时以食酒相邀，冀为排遣。虽甚勉强，偶亦追从。秋、霞两郎，实所心赏。杖头稍足，花叶时招。而魑魅喜人，蜉蝣撼树，遂疵瑕颓叔，瘢垢鲁男，增饰恶言，快弄利口。其相爱者，复劝泯其事迹，隐厥姓名。岂知野马满空，何伤白日；杂花乱倚，奚病孤松？既为之矣，讳之何益。若夫同集之友，所眷各殊，或隐讳于家庭，或嫌疑于风影，其下伎之名字，亦羞污于简编。故一概略之，非每集所召止此二人焉。特发其凡于此。傍晚归。

五月十九日：梅卿邀晚饮丰楼，固辞不得。余近来踪迹屡在酒家，或以惜别媻娑，或以寓情陶写，然十之七八强作应酬。愒日疲神，多非得已。缩三旬之举火，求一刻之暂欢。志士之悲怀，寒人因而霣涕者矣。今夕招霞芬，坐间戏语子宜、心云，此非灵均香草，实为庄生寓言，视之如涂车刍灵可也。

八月二十日：晚，赴心泉及张霁亭府尹景龢之招。是日，梅蕙仙生日也。坐客甚杂，无憀之甚。少篔、云门两遣人邀饮丰楼，遂驱车往招霞芬、秋菱。酒散后，诣景龢以钱二十千为蕙仙寿。

冬十月二十日：为秋霞书楹帖撰联句云：『秋树齐芬，独让幽桂；菱花并影，双照圆蟾。』

光绪五年三月初八日：为霞芬书楹联两联。一云：『霞呈寳镜双花霭，芬染银炉百福云。』首尾藏其名字也。一云：『緑鹦款语宜春榭，玉燕新巢称意花。』切其新居也。

十二月二十二日：下午，诣同乐园赴竹篔观剧之约。四喜部演《雁门关》，诸色皆佳。又演《甲子图》灯戏。盖今年剧场以此日毕，故爨演极盛，兼寓吉祥以娱人也。

光绪七年元旦：去腊都中四喜部新制《贵寿图》，演汾阳见织女事。灯釆绚烂，而色目不佳，科爨俱恶。惜无以昆曲曼声写之者，卽演其大历初入朝，代宗诏宰相、仆射、度支、侍郎、京兆尹五人，各出钱三十万共宴私第，内侍鱼朝恩出罗锦二百匹为缠头费一事。鱼龙百戏，尽可登场；珠翠千行，皆当选色。亦足令人色舞也。

三月二十六日：午，由地安门外绕十刹海过。见杨柳成行，湖光如镜，睠顾久之。出西直门，是日有云埃，不得见西山新翠。抵极乐寺，霞芬偕其妇已先至。海棠正好，梨花已苓。人影花光，侔鲜妃艳。徧游寰宇，涉历山池，亦是人生极乐矣。

闰七月七日：邸钞上谕：『御史丁鹤年奏：内城茶园违禁演戏，请饬严禁一折。据称：「内城丁字街十刹海等处，竟敢开设茶园，违禁演戏，殊属不成事体。着步军统领八旗都统，卽行查明，严禁毋稍宽纵。」』按：十刹海演剧，恭邸子贝勒载澄为之，以媚其外妇者。大丧甫过百日，卽设之。男女杂坐内城，效之者五六处，皆设女座。近闻釆饰爨演，一无顾忌。载澄所眷，日微服往观，惇邸欲掩执之。故恭邸谕指鹤年疏上，卽日毁之外城，甫开茶园，一日亦罢。

光绪八年十一月初七日；孺初来，敦夫来。是日，四喜乐部头梅蕙仙出殡广慧寺，闻送者甚盛。下午，偕两君出大街，至其门首观之，则已出矣，遂雇车归。蕙仙，名巧龄，扬州人。以艺名喜亲士大夫。余己未初入都时，曾一二遇之友人坐上，未尝招以花叶。及今二十余年，邂逅相见，必致殷勤。霞芬，其弟子也。余始招霞芬，蕙仙戒之曰：『此君理学名儒也，汝善事之。』今年夏，余在天宁寺招玉仙。玉仙适与蕙仙等羣饮右安门外十里草桥。蕙仙谓之曰：『李公道学先生，汝亦识之，为幸多矣。』此曹公议远胜公卿，然余实有愧焉。自孝贞国恤，班中百余人失业，皆待蕙仙举火。前七月七日，骤病心痛死。其曹号恸奔走，士夫皆叹惜之。蕙仙喜购汉碑，工八分书，远在其乡人董尚书之上。卒年四十一。蕙仙后更名芳，字雪芬。

光绪十二年十二月初三日：是日，复觉不快，杂阅诗曲以自遣。洪稗畦《长坐殿》传奇，爨演科白俱元曲当家。词亦曲折尽情，首尾完密，点染不俗。国朝人乐府惟此与《桃花扇》足以并立。其风旨皆有关治乱，足与史事相稔，非小技也。《桃花扇》曲中时寓特笔，包慎伯能知之而未尽，其序及评语皆东塘自为之。不过借侯朝宗为楔子，以传奇家法，必有一生一旦，非有取于朝宗也。其于史道邻、黄虎侯，虽写其忠，而皆不满。故于史之解哄、哭师，皆极形其才短；于黄口中时及田雄，明其养贼而不知。高杰、左良玉并不足言。而杰之死最可惜；良玉之死实非叛。两人皆南都兴亡所系，写之极得分寸。马、阮之恶极矣。然非降我朝而致死。夏氏《幸存録》之言非妄，故《全谢山外集》亦辨之，非开脱巨奸也。东塘传其死亦核，且深得稗官家法。惟言袁临侯之从左起兵，以黄树为末色，以郑妥娘为丑色，皆未满人意。然传奇亦不得不然耳。《长生殿》寄托尤深，未易一二言之。


○花部三珠赞（并序）

嗟呼！兰渐以瀡，虽风不芳。麻居于蓬，委地畴直。是以污窳之所，佳卉难名；枳棘之林，祥禽自远。其或猗靡下泽，宛转中泥。君子原其遭逢，达人悯其沈溺。乃有籍编坐部，名列伎人。而灵珠在握，能别淄渑；华玉中韬，不迷白黑。岂非莲性本絜，絶累于负涂；金质美完，何伤于在锻者欤！余滞迹京华，薄游燕市，偶因所见，盖得三人。

时琴香者，名小福，吴人。所居室曰『绮春』。色善事人，艺能倾俗。引喉一歌，广场百诺【缺落数字】余与琴香甚疏也，顾甚眷余。今年其三十生日，百镒之金，十日之馔，豪客接坐，华毂塞门。琴香独乞余书一横幛，以为光宠，至数十请不厌。夫李陵生降，乡里以为耻；褚公高寿，骨田之所羞。今则清议不申，中正失品，鹰鹯之疾，乃在斯人。至于思附题门，不嫌疥壁，较之会稽孤妪乞临川之数行，洛下名姬夸李端之一语，殆有甚焉。

钱秋菱者，名桂蟾，父故吴人，侨于京师，遂为燕人。所居室曰『熙春』。色秀可餐，清神善照。矑鲜秋水，颊艳晨葩。每当裹首登场，转喉按曲，伯龙为之失步，玉茗因以添豪。滇人高某者，奴隶之材，驵侩之行。始以进士官吏部，狭邪无行，几伍转尸。后内其女于总戎之子，胁取其赀万数，遂市裘马，逐轻薄。慕秋菱之色，岁耗其金数千。秋菱鄙之，不一卦齿颊。余以同人媒介，偶一招从，三年之中，席无十接，囊金未解，花叶都虚，而秋菱偏昵就余。往往衣香熨裛，荑玉温袪，脉脉相看，依依不舍。尝曰：『闻君招而不至者，盖非人也。』在昔牙郎卖绢，郑婢欲以陨主；太尉斟羔，党姬言而冷齿。彼为女子犹曰钟情，若其爱异分桃，缘非结佩。洞箫之谥，光上于歌筵。锦瑟之身，有怀于禅榻。求之近世，夐尔谁俦？

朱霞芬者，名爱云。父吴伶也，以善歌名。霞芬事景龢梅蕙仙为弟子，今年十五矣。琼枝擢苑，玉山映人，骨俊亭姸，肤清内朗。乐部故事，每届三年胪传榜发，则亦翘其尤异，目为状元。恩榜偶开，亦同斯例。丙子之岁，遂属霞芬冠。珠树之三英，是称极选。附杏园之双宴，持宠名花。黄绢同评，非冬烘之假手。皂纱一裹，何汗颜之让人。繇是百琲投珠，千环斵玉，金钱入市，争看西家。珥果盈车，共萦卫玠。彯缨多于星流，曳裾疑其云集。同郡汤某者，貌同獠犵，文昧偏旁。新由翰林改官知县，敢为债帅日拥淫倡。偶见霞芬，亦以大悦，遂朝夕从之饮酒，百计奉之，冀得欢心。而霞芬益自远背，辄唾骂之。呜乎，自钱神着论，君相因以无权；货殖名篇，史策从而失据。酱瓿浆儋，屠酤与封君絜訾，黼绣偏诸孼妾。以后衣缘履食何饰？孟谁问乎畦医酒。赵翦张远，跨于许史，降至今日，事益难言。朝无等章，士无禄糈。带重儓以金紫，假卒皂以锺县，客婢安舆，突王姬之仗内；苍头骏马，薄朝贵于沟中。其学士大夫，往往匄曲豉之余沾，骄鮿鲍之遗臭，效籧篨于败竖，峻门墙于寒人。家无孔方，卽非生我；国有颜子，何足与人？况乎此曹本以利市，而能不淆清浊，内别熏莸？龙门之登，乃慕乎棘下；骥旄之坿，独耻于新秦。是则传彼伶官，当改题以一行师乎？桐子宜易位于三公，春秋贵贱不嫌同辞。为之赞曰：

韡彼时生，英英韶爽。芳风远闻，孤云直上。削迹贼中，万花孰抗。钱生婉娈，天街壁人。爱弄临池，松雪夺真。出楼一曲，鱼鸟知春。睆尔朱生，绰约殊絶。翩来近人，荀香三接。冰霜在怀，胜于云热。惟此三子，风尘莫俦。报以银笔，为有位羞。


○哀傅生文（并序）

游桃之秋，瑟居不聊。一日与同岁生二三人过乡祠，闻有演曲者，入听之，始与傅生相见。后数日饮丰楼，遂招之来。年二十余矣，名芝秋，字曰四，京师人也。身长玉立，眉目入画，吐辞清亮，有士夫风。至改服登场，尽态极姸，光釆裴回，惊动四座。雅俗顽艳，齐口感叹，以为都下数十年来所仅见也。自是屡招之，生亦日与余亲。性善饮，工谈笑，尝为余言：幼入乐部为弟子，其师程长庚拗而愎，不许弟子出侍酒。及长，安徽某中丞阅其伎，赏之，遂邀与偕。某故满洲世家子，以军功积官。性挥霍，一嚬笑得其意，立畀千金。生固未尝乞一钱也。某在皖与故提督李世忠交最欢。李亦奇赏生，从某乞生去，欲留之。生以李故盗，渠意不可测，亟辞归。某擢两广制府，生从之粤。未几，某被劾落职，生遂还京师。盖其所至流落不偶，与余同也。生故善爨演，谐媚百出。然生言遇广场有妇女，辄改变其辞语，托之庄讽。见同辈有媟亵者，辄规之。或闻中冓帷薄之失，忿疾形于面。客沪上三年，未尝一入北里也。余嘉生之志行，卓出流俗，而悲其沈于乐伎，以色艺为养，招摇过市，盖非得已。尝两召生至越缦堂倚烛共语，皆至夜分。生初见余居处容服，以为富人也。一日，新折劵畜弟子需百金，告余，余嘿不应。生遽觉之，谢过不复言。数日，语余曰：『君之不得志，天下所知也。然私窥君澹定无戚容，君必非长贫者。以某测之，君不久当有所遇也。』又曰：『君倘岁有千金入，某必从君执鞭矣。』孟冬二十八日，余偕友人饮，两召生。生告余以近屡病，必戒烟药。当于明月朔日始，誓絶之。然须调息早睡，恐十日中不能侍君也。又屈指曰：『盖七八日亦可矣』。又顾座人曰：『诸君幸识之。』次日雪中，余饮丰楼，召生不至。又三日而生死矣。悲夫！岛夷之烟药流毒中国者，盖六十余年。自王公大人以至走隶庸丐，死于此者无万数。其始食之，而后絶之而死者，亦不知其数也。余深疾世之嗜此者，而不劝人以遽絶。其生禀脆弱者，尤苦止之。生之告余也，余谓之曰：『汝质羸，宜稍减之，毋遽戒。况日届冬至，病者所忌，宜慎之。』生不谓然。临去时，余再三属其重自爱，盖已心忧之，而不谓其遽至于此也。生未有子。其妇方娠，将以是月娩。为文以哀之曰：

嗟余生之屯邅兮，畴相许以知心。何斯人之慧憭兮，乃乍见而窥深。怜美质之陆溷兮，效薄技于审音。羌易服以呈媚兮，惧冶容以诲淫。秉贞姿而拂怨兮，薄一笑而千金。欲援之以为士兮，奈余力之不任。彼众惎之丛妒兮，久淹滞于俦类。夸菉葹以都朝兮，弃兰荪于幼艾。胡嫱嫫之颠倒兮，泣姬姜于蕉萃。悲实命之不犹兮，抱冰操而谁怼。迨色艺之倾羣兮，已逝景其催人。赏软舞而点留兮，眩光釆之缤纷。花沃沃以浓至兮，柳僛僛而骀春。一嚬笑之不自主兮，冀得奉君子之光尘。讶初儥之倾心兮，抚琴轸而相诧。执都养而甘荠兮，比下女之贻若。结殷勤以弗替兮，将蜕垢而离浊。胡坐席之尚温兮，倏鬼伯之下索。痛丑夷之蛊毒兮，几驱世而为壑。哀斯人之勇悔兮，翻速祸而僵踣。■〈鬯吏〉优昙之一现兮，遽霜摧以凋落。岂余阸之不瘳兮，遂貤殃于尔身。既死丧之孔迫兮，憗相见之无因。滋穷涂之泪涕兮，怨造物之不仁。祝孺子之生男兮，庶毕尔之娱亲。冀尔灵之不沬兮，识操笔而伤神。


○九月望日，偕贵筑徐介亭司马【皋】、武昌李天台【士、垲】宜昌王鼎丞孝廉【安、定】及户部赵、陈两同官，携歌郎六七人宴游天宁寺有作

联骑城西出，寻秋到上方。林烟飞茶火，塔影界花光。夷语红绒酒，【是日有法兰、俄罗、米三国男女会饮山上】吴歌紫鹘装。天涯惜良会，分策又斜阳。

</div>
    <div class="pagination">
<a href="清代燕都梨园史料正编_page111.html">上一页</a><span>...</span><a href="清代燕都梨园史料正编_page107.html">107</a><a href="清代燕都梨园史料正编_page108.html">108</a><a href="清代燕都梨园史料正编_page109.html">109</a><a href="清代燕都梨园史料正编_page110.html">110</a><a href="清代燕都梨园史料正编_page111.html">111</a><span class="current-page">112</span><a href="清代燕都梨园史料正编_page113.html">113</a><a href="清代燕都梨园史料正编_page114.html">114</a><a href="清代燕都梨园史料正编_page115.html">115</a><a href="清代燕都梨园史料正编_page116.html">116</a><a href="清代燕都梨园史料正编_page117.html">117</a><span>...</span><a href="清代燕都梨园史料正编_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
