<!DOCTYPE html>
<html>
<head>
    <meta charset="UTF-8">
    <title>清代燕都梨园史料正编 - 第 56 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清代燕都梨园史料正编 - 第 56 页/共 134 页</h1>
    <div class="content">又：余壬辰冬填〔喜迁莺〕一调，其起句云：『软红帘隙，甚夜来酿就，欺人寒色。翠袖兜香，青衫拚醉，梦也何曾稳得？照井论情，回波顾曲，况是婆娑趁拍。为谁浮大白？自检点梦痕襟窄。』此亦大似曲子。然每与同人论及兹事，顾鲜有以吾为知言者。惟仁和葛四太史蓬山，许为知言耳。【蓬山词学，受之妇翁谢观察椒石。笃信万红友四声之说。始与余同客阮小云世兄幕，闻余为学海堂经生，意是冬烘、学究，相遇殊落落也。后谬闻黄陂邱五釆臣言余好填词，乃以《蕉梦图》索题，为谱梦窗自度腔〔梦芙蓉〕一调归之，则大喜过望。因填〔月底修萧谱〕一调，为余题《春灯问字图》以相报。从此定交。然余〔梦芙蓉〕词用梦窗题赵昌所画芙蓉词，亦近曲子，殊不佳。蓬山守词律极细极严，余往往不能范我驰驱。蓬山引绳削墨，无所假借，一字之师，韦弦佩焉。吾两人剪烛对床，有所商榷，或他友至，輙以他语乱之。此中人语云，固不足为外人道也。】

晃州通守，南陵何芰亭，先分守浦市，获盗贼。赃中有竹简一，磨治莹腻，刻画精致。上作行楷，极秀媚。书七言律诗曰：『琅玕消息近来闻，玉冷空山堕小云。沧海西头裙自浣，翠微深处被亲熏。人来月殿分鸾守，草满芝田付鹤芸。香篆若能通御座，万枝真降一齐焚。』极似玉溪生集中『锦瑟碧城』之作。不知所谓，不敢强解也。欵题二行云：『乩仙诗缥缈可爱。芝润作楷，蕊沚镌字，瑞芝阁主人清玩。竹瑛山庄。』下有颠倒鸳鸯印，色色可爱。惟小字别号无可稽考，大是恨事。所谓『瑞芝阁主人』者，不知何许人，或者如意馆中人耶？闻盗贼赃大半湘阴质库物，独此物不似金穴铜山中来者。其所从来，不可究诘矣。惜于时无好事者讯之盗口，为得其实也。《竹枝词》云：『干支冠首换年年』。案：近日春帖子几同拆白灯谜。歌楼伎馆投赠联句，动以名字分隶对偶，已成俗套。牵强凑合，几至不成文理。惟幼时闻六篷船有细新者，吾州百花洲名伎也。【嘉应之水曰梅江，达潮州以入海。往来皆乘六蓬船，如浙之江山船。随园来岭南，以未得赏识六蓬船为恨。】潮州太守万子舆，有集句一联云：『细推物理须行乐，新得佳人字莫愁。』真乃如玉盒子，盖奇妙不可思议。所谓好语本天成，妙手偶得之。

每新岁，及乡会试场后，团拜公宴，日不暇给，则诸部分包。或遇传差，亦分包。传差者，官府公会，征诸郎承值也。大抵堂会或分二、三包不等，其茶园开戏自若也。有时茶楼门首标红曰『传差』，不开戏，则必御史台传差，不敢分包者矣。

乡会试场后，各园及堂会必演《王名芳连升三级》，花面演《说题解》，以为笑乐。未免侮圣人之言。案：此体自汉、魏、六朝人已有之。假借同音，用资谈柄。玉茗堂尤擅此长。其最佳者《牡丹亭 闺塾》出，杜丽娘上场宾白云：『酒是先生馔，女为君子儒。』匡鼎解颐，可称无上妙品。

嘉庆二十五年，京师春台班忽无故散去，七月睿庙宫车晏驾。道光十三年癸巳，和春班散去，四月孝慎皇后升遐。盖普天率土，遏密八音，运会所值，气机先兆，莫知其然而然。

曲家『务头』二字，余向不解所谓。舞勺时读《桃花扇 教歌》一出，李香君唱《牡丹亭 惊梦》〔皂罗袍〕『原来姹紫嫣红开遍』一曲，至『雨丝风片』，苏昆生曰：『误矣，〔丝〕字是务头。』于时窃讶之。案：此曲工尺，『丝』字谱止『尺上』二字，非板并非眼，不识昆生所谓误者安在？凡遇曲师，卽举此质之，莫能言其所以然。后阅《水浒传》，朱仝入歌院听『笑乐院本』，至『务头』停声，乞缠头。是『务头』又似『关目』，不关曲中节拍矣。《金瓶梅》亦屡言『笑乐院本』。是自元及明皆有『笑乐院本』，似通俗常演者，究不知是何院本？又不知『务头』毕竟如何？虽老歌师，无知之者。余舌强喉直，自愧不能学歌。于此事尤深抱陶隐居一事不知之耻。

万柳堂，益都相国冯文毅公所筑舍也。国初为清游胜地，坐论退食，蹑屐东山。门生追陪杖履，来游来歌。己未制科诸公集中，莫不矢《卷阿》之音。今荒烟蔓草，断井颓垣，几不能指其地矣。余住京七年，不知万柳堂何在。暇日问车夫醉王，乃知在沙窝畺察二门内。可谓『礼失而求诸野。』【今日拈花寺，阮太傅辛未、壬申在都常游，又与朱野云补种柳花。详《揅经室诗集》。同治戊辰九月九日，掌生注。】

丰台芍药，在昔为胜游。今则二三月间，南西门外三官庙海棠开时，来赏者车马极盛。城内龙爪槐，城外极乐寺，皆游春地也。游人皆自携行厨。惟陶然亭、小有余芳二处有酒家。陶然亭暮春卽挂帘卖酒，小有余芳则迟至入夏乃开园。其地为尚书郎三君【三寳】尺五庄别苑。尺五庄有马鬣封三君爪发藏焉。过小桥出园，卽为小有余芳。清暑招凉，调冰雪藕，大有江乡鰕菜之思。『西风斜日鲈鱼香』，不止『水村山郭酒旗风』也。每岁例以修秋褉为期，买醉者日不暇给。至中秋，则尽偿酒债，『十叩柴扉九不开』矣。南横街圆通观，大殿后垂花门外牡丹，左右各一本，浓艳凝香，逈非凡品。特其地近市，湫隘嚣尘，无过而问焉。每岁暮，挟诸伶出丰宜门，入花局，观窖中唐花、牡丹、碧桃、玉兰、迎春之属，先春争放。美人名花，香光照映。归则各乞数种载去。陈迦陵《邵山人潜夫传》，述林山人古度言：『干嘉时，戚南塘开府镇海上，诸文人依之者，如鱼赴壑。每醉后，樗蒲之会积钱。』隐人余澹心《板桥杂记》则言：『诸名士会猎旧京，多集李十娘家，文酒之宴，费必百金，真可谓销金窝。』今京师冬月，出南西门看花一行，亦中人十家产云。

三官庙中，有『花之寺』。壬辰初入京，龚定庵招余，会公交车诸名士宋于庭、包慎伯、魏默深、端木鹤田诸公十四、五人于其中。余初不知其地所在，年伯御史中丞朱公闻之，笑谓徐少司空师曰：『此必君同年生所为』。既而戾止，则绮疏尽拓，湘帘四垂，『花之寺』绰楔在焉。前后皆铁梗海棠，境地清华，颇惬幽赏。余诘定庵虬户铣溪徐彦伯：『涩体阿掌雅所不喜。君奈何亦堕此恶趣？』答曰：『此曾宾谷躗言也。罗两峯梦前身为『花之寺』僧，故宾谷先生为署此榜额。』后二年余，阅宋牧仲《筠廊偶笔》，则花之寺实有，其地在青州。开卷有益，信然。【培按：王渔洋《分甘余话》，沂水县有花之寺，不解其义。张杞园问之土人，云以寺门多花卉，而径路窈折如『之』字形，故以为名。周侍郎栎园诗，『月明萧寺梦花之』。其长子在浚有《花之词》一卷。与宋商邱所载地名不符。是一？是二？恨不起宋、王而共质之也。壬寅四月十五日，铁痴记。】

后门外李广桥一带，明湖滉漾，大似江南水国。每过其地，辄令人起秋风莼鲈之思。有庆龙堂，水槛回廊，轩窗四敞。盛夏入其中一望，芰荷芦荻，时与凫鹥鸥鹭上下浮沈。熏风媵凉，心清香妙，恍如置身海上三神山。明时金鳌玉蝀，深閟禁籞。诸臣得承恩值西苑赏花钓鱼者，诩为希世之荣。圣朝与民同乐，西海子许游人来往。紫宸美富，咸得瞻仰。庆龙堂近依禁城，水木明瑟，别有林泉野趣，亦必不可少此境界也。嘉庆间有小天园，今无之矣。

『如意馆中花万树，一时都让郑樱桃。』今京城有樱桃斜街，惜无佳伶居之，负此雅名。高庆林有女，年及筓矣。许字韵香，既而悔之。将夺以畀春山。时杭州顾二【西渔】闻之，鋭身以黄衫押衙自命，乃得复归林氏。惜韵香未娶而没也。

韩四【季卿】言：『有常州人，杨姓，善写真。凡诸伶之色艺擅名者，必为写照。装为巨册，凡百六十余人矣。其中以蕊仙为首。近日名下，十得八九。杜诗所谓：「必逢佳士亦写真」，可谓世之有心人。』余闻之喜跃不寐，将假得临摹，怱遽未能也。惜其中独无韵香小像，可云第一缺憾事。顾西渔家有韵香横看子，名流题咏已满，然神情殊不肖。姗姗来迟，是耶？非耶？宋人诗『意态由来画不成』，『当时枉杀毛延寿』，正此之谓矣。

韵香没后，柩权厝义园。既不能归，且未能葬。咏霓堂司阍者，河间人刘二，故韵香仆也。午夜无事，每与余言及韵香生时事，往往唏嘘不能自已。丁酉秋，中元节，余约小霞以一盂麦饭、一陌纸钱同酹韵香。先一夕。余忽有河鱼之疾，竟负约不能从。为之悒怏累日。昔桥太尉谓曹公：『他日不以斗酒只鸡上冢者，车过三步，腹痛勿怪。』吾于韵香，能不拊心呼『负，负！』

传经堂刘天桂，三法之师也。有弟曰刘老二，家政出纳皆主之。韵香、小霞之师曰刘正祥，天桂子也。既没。其弟刘二主家事，有钱癖。其徒脱籍者，溪壑不易盈。正祥之妻心弗善也，然亦无如之何。正祥有女，曰阿瑛。寡母珍惜如掌上珠。许字小霞。己亥二月，得阿霞书，言去岁自南中迎其父母来京，秋间阿瑛于归。嘉偶曰妃，善时为婚，家室完好矣。为之一快。

传经堂弟子，余所及见凡三辈，辈三人。其名皆以『鸿』、『宝』二字为之枢纽。当日三法：法龄、法庆、法宝也；次则三鸿：鸿宝、鸿喜、鸿翠也；后则三宝：福宝、多宝、才宝也。韵香为广大教化主，卽此亦其一端。

京师有『春台十子』之称；金凤曰『书呆子』，常桂曰『软棚子』，长春曰『煤黑子』。金龄曰『黄带子，』其六人余忘之矣。纫香面目黧黑，有『墨牡丹』之诮，金龄则高视阔步，纵恣不覊。『十子』者，或论其性情，或肖其容貌，或品其行事，象形惟肖，如见其人。韵香尝笑谓：『尚有「干杂子」一人，何不厕其间？』闻者莫不大笑。或集为偶语云：『司狱情人，太仆仇人，朱状元夫人，煤炭揑成庄子妇；纫仙师弟，韵香兄弟，殷釆芝徒弟，铜丝扭就国王头』。《蝴蝶梦 劈棺》为煤黑子所演剧。黄带子演《西游记》女儿国王，其行步首自动摇，颤颤巍巍如也，故以为笑。

桐仙本名金凤，以其字不雅驯，且以严东楼家优同名为嫌，乃易之为『今凤』。或疑二字于文不□，余按明嘉靖时冒伯麐所集『秦淮四美人』，有赵今燕与马湘兰齐名。今桐仙有佳弟子曰秀兰，演《马湘兰画兰》剧，是亦佳话也。又春晖堂弟子小秀兰既与小桐同名字，韫香又嫌与鸿宝字『韵香』同音，乃更曰『香吏』。电白潘石樵所定也。

金鱼池在昔盛时，几如唐之杏园、曲江池。今则已无酒肆，但有窑舍。人皆掩鼻而过之。能无今昔盛衰之感？惟市人鬻生鱼者寄畜池中耳。【京师最重白鳝，一头直数缗。潞河鲤鱼、滦河鲫鱼，价亦不赀。何曾日食万钱犹嫌无下箸处，非虚语也。市中日过午，卽以白鳝及诸生鱼寄金鱼池，笱而畜之。早起复贮以盆、盎，担入市。过酒家者，必清晨先谕留之，乃得供晚餐。否则鱼已入池，不可复出，未免弹铗而叹矣。】

入伎馆闲游者，曰『打茶围。』赴诸伶家闲话者，亦曰『打茶围』。有改『一去二三里』诗者曰：『一去二三里，堂名四五家。灯笼六七个，八十九十碗茶』。伶人家备小纸灯数百。客有徒步来者，临去则各予一灯，囊火以行。中北城所属胡同，入夜一望，荧荧如列星，皆是物也。余戊戌春灯谜有俗语一条，隐〔四弦秋〕曲子一句曰：『到相公下处空坐不摆酒』，隐《茶别》出『这村夫不过是茶客！』谑也而虐矣。

有『歌楼一字诀』：曰『瞧』【叶音『悄』】，翔而后集也。曰『好』，【叶去声，谓『叫好』】兼所爱也。曰『要』，定于一也。曰『叫』，来何暮也。【此有二义：一则恨相见晚，所谓『一日三秋』也；一则翩何来迟，所谓『千呼万唤』也】。曰『闹』，情所锺也。曰『溺』，【音『鸟』，去声，京师谓任性曰『溺』】怜生畏也。【又卽『不是寃家不聚头』之意。】曰『戳』，【音『慥』】及于乱也。曰『跳』，【得新弃旧，名为『跳槽』。】见异思迁也。曰『漂』，【去声，京师谓逃债弗偿曰『漂』。《竹枝词》所谓『一回漂惯尔三回，包管从今叫不来』是也。】难为继也。斯事始终，八字尽之。事有相因，势有必至。此欲觉晨钟也。

有『茶园三字经』，凡十句。余但记其最后三句，皆殷仲堪所谓咄咄逼人者：曰『舀茶来』。有客例先献茶，此复重言以申明之者，逐客令也。既醉翁之意不在斯，君子之交淡如水。挹彼注兹，瓶之罄矣。鼹鼠饮河，已盈其腹。大如五石瓠，岂仅卢仝七碗，仅为消渴解嘲，所谓『日旰君勤，大夫夙退，侍坐者请出』矣。曰『点灯笼』。郎近夜来，千金一刻。清风细雨杂沓来，土上出金火照台。不引看剑之杯，空烧检书之烛。骊驹在门，麻蒸见跋。束缊以请，王不留行。斯乃古文《大誓》所谓『前歌后舞师乃搯』矣。曰『明儿会』当归既赠，芍药将离。薄送我祁，瞥然而逝。翩若惊鸿，矫若游龙。宾不顾矣。是耶？非耶？黯然销魂者惟别而已。尔道是『河中开府相公家』，我道是『南海水月观音院』。侯门一入深如海，从此萧郎是路人矣。活画一语言无谓、面目可憎、无可奈何应酬情状。翻手为云覆手雨，岂独阮嗣宗能为青白眼哉！何所闻而来，何所见而去？可为知进而不知退者戒。又入门一语曰『那儿来』，已隐然有『适从何来，遽集于此』之意。

杭州吴氏撰《燕兰小谱》，天津张氏撰《秋坪新语》，皆在乾隆庚戍、辛亥间。备载魏长生、陈渼碧盛时事。张君则及见银儿之败，故其书载李载园令满城时，周旋银儿事甚悉，曰君子以为难。至所记银儿被盗事，则以告者过不如是之甚也。老仆杨升，年七十余，随余赴戍。道中无事，茶前酒后，辄呼使说京城旧日琐事，以余所闻印证之，或合或不合。纪文达公出塞，往往从老校退卒谈论釆入笔记中。不特东坡好强闲人说鬼，姑妄言之、妄听之，作无可柰何消遣也。杨升言：『魏三年六十余，复入京师理旧业，发鬑鬑有须矣。日携其十余岁孙赴歌楼。众人属目，谓老成人尚有典型也。登场一出，声价十倍。夏月般《表大嫂背娃子》，下场卽气絶』。魏三为野狐教主，以《葡萄架》《销金帐》二出。杨升所云云，我未之前闻也。

魏三有弟子二人，长曰金官，今人但知银官而已。金官白晳，银官微有雀麻。兄弟同买屋孙公园，别宅而居。今相传直隶总督温公【承惠】宅卽其地，非也。银官宅在后孙公园，当日呼『亢家花园』。闻其中有茔地在焉。园既归银官，复赂亢氏子孙，使迁葬。大兴土木，穷极侈丽。不三月而祸作。门外筑马墙犹未竟也，先是有游僧坐关银官门外，募千金施，靳弗与，未几遂及于难。僧亦不知所往。此与西门庆施五百金营梵刹事，相类而相反。

梁家园在虎坊桥，或云故真定相园也。其南则下洼子在焉。是为先农坛后。梁园亭榭树石无存者。有僧营佛宇其中，曰寿佛寺。募诸善男子、善女人，日费八金为糜粥，以食饿者。五城惟冬春之际设饭厂，独寿佛寺粥厂无间寒暑。其西又有义学，大门春帖子曰：『为善最乐，读书便佳。』近年京城有东西悦生堂，皆寿佛寺倡之，可谓无量功德。相传众乐园在虎坊桥，究不知其地。必非梁家园也。

朱九胖子，太傅文正公从孙，畸人也。日遨游歌馆中，人见之呼曰『九哥请坐』，卽便就座。问以今日某部在某圜、某人演某剧，言之累累如贯珠。一曲未终，翩然又去矣。大有晋人风度。唐太宗呼虞永兴为『行秘书』，九胖子可当其目。

京城拜客，用三寸红纸，搨木刻姓名，而备载住宅街巷于纸背，以便阍人登记门簿，名曰『小片子』。惟翰林诸公谒前辈，概用白帖子。其余师生衙门、【内阁、国子监、都察院官。】前后辈衙门【吏、礼二部，及科道官。】俱用红纸大片子，以代全柬。老辈书札必用副启，有名正具、名另具之别。外省拜客用单片，必注曰『附全』。盖单片止载姓名、里居，其称谓仍具全柬中也。今一切趋简易，副启久废不用，而片后亦删『附全』二字。循名责实，俭吾从众，亦无不可。《藤阴杂记》载：曾于斜街庙地摊，买得『客氏拜』三字名纸。毛西河《曼殊别志》书砖言：『寒冬晨起，呵冻书刺』。是康熙初年名纸仍必亲笔书也。小片子用木刻印搨，不知始于何时。今友朋交际，来往书帖，款式已不复用居中一行。惟乡间则虽平常通问，仍遵曩规，书中行，下半截曰『某人拜』。无论馈遗候问皆然。此所谓『礼失而求诸野』矣。独京师诸伶人谒士大夫，或治酒馔邀乞过临，其柬必曰『门下某人拜』。其字书居中下半行，虽王正登门贺新岁亦然。但俱用小片子耳。士大夫自谒前辈外，门刺止用小片子。惟喜庆事，以货财为礼者，速客用大片子，名曰『请分子』。伶人则请分子亦小片子也。【八旗职官，拜谒用单帖，裁为三条书，衔名于下半行，曰『职名』。部院官坐班公会，用职名亦同此式。】

王渔洋早朝口占《嘲南海程周量》云：『轿中端坐吃槟榔』。国初，京城前三门为新修石路，不许行车。京朝官并坐轿。今惟一、二、三品大员乘轿，四品惟顺天府丞得乘三人轿，下此皆乘车矣。乾隆初年，尚以骡车为市侩代步，京官尚乘驴车。大约如六朝人贵犊车之意。今日内城间有佳驴车，外间驴车直是寒乞相，惟以骡车为通用。但官车用大鞍，市车用小鞍，以是为差别耳。嘉庆年，官车率用毡帷，飞檐后档。道光年大半从俭，坐布帷圆篷四六档车，而引马则多于往日。此亦一时风处也。闻昔年伶人出入皆轩车骏马，襜帷穴晶，引马前导，几与京官车骑无辨。今日此风已变，舆马虽华泽，不复敢用大鞍，且其傔仆皆跨辕，并无骑而从者矣。卽部院经承、书吏亦然，其小鞍车有顶马、跟马者。惟提督府有领顶番子头目耳。【《都门竹枝词》云：『止有貂裘不敢当，优伶一样好衣裳。诸君两件须除却，狐腿翻穿草上霜。按：诸伶虽服饰僭拟，小帽俱用红骽，独大帽仍用矮梁，外褂仍用元青，至行褂则大半石青矣。各衙门惟供事入署当值，衣石青外套，此外凡部寺经承、书吏、库丁及番子头目，概用元青外褂，至皁隶、禁卒则袍褂并穿青色。此亦饩羊仅存矣。伶人仆从外服俱用元青，又例不着鞾，大道中车声辚辚，躐行而过，可一望而知之也。】

诸五寿原述其尊甫怡亭先生言：『嘉庆间严查亏帑，直隶一县令坐挪移，逮系诏狱，将论死。令蜀人也。有蜀伶慨然曰：『蜀人居京师者不少，何无一援手者？』乃鋭身自任，出五百金为倡，沿门拓盋，旬日得万余金，为偿官，令乃得脱。惜忘其名。』乾隆朝擅名者魏三、陈银，皆蜀人。今乐部皖人最多，吴人亚之，维扬又亚之，蜀人絶无知名者矣。

伶人早起，必大声习六字：先为合口呼三字，曰『吚』【音、伊】『哑』【音、亚】『呜』【音，婀】后为开口呼三字，曰『嘻』、『哈』、『呵』。软红《竹枝词》所谓『鸡鸭鹅』是也。国书十二乌珠：■■■■■■，对汉音『阿、额、伊、鄂、乌、谔』，至■■■■■■二句，则皆对汉音『傲、欧、优』。西域三十六字母统于十二摄。以迦结始，以钩歌终。中国古音无六麻一韵，自婆罗门翻切之学流传内入，始有之。其字半从歌戈、半从虞模韵转入。然天地元音实从『阿』【麻韵】字为始，试验小儿初生啼声，开口必先曰『哑，哑』！此人声自然，不可诬也。国书出于蒙古，蒙古书出于华严梵夹。夫有所受之，非武断臆说。《汉书》《儒林传》《东方朔》曰：『伊优亚者，词未定也。』然则西京已有此语。乐府『妃呼狶羊伊吾』之类，亦卽此理。特自古在昔未有笔之于书者，故无从传习耳。天文、算法之最精者，中法皆不如西法。然『地员』出于《曾子》，『九重』见于《楚词》。而泰西人谓借根方为『东来法』。宋人测圆海镜已有立天元一法，是中西合法，殊途同归也。等韵之学，梵语谓字母曰『悉昙迦佉』，至劣爇是也，谓切韵曰『毘佉罗冈康』，至貜荦是也。《玉篇》用二十四字母，多所兼并。至《正字通》乃欲尽改。用音和，则于通广局狭之理，概乎其未之闻矣。智创巧述，范围不过。民可使由，不可使知。师师相传，委蛇行。可从迹焉。圣人复起，因而重之，识大识小，亦何常师。故曰『礼失而求诸野』。则韵理与天文、算法二者，其尤彰彰也。

辽人制契丹大小字。金人初无文字，太祖命完颜希尹制女真字。依仿汉人楷字，用契丹字制度为之。熙宗别制女真小字，以希尹所制者为女真大字。国朝天命六年三月，命巴克什达海加国书圈点，布在方策，至今遵守。余自恨未得读钦定《同文韵统》，不识五十二母。故然三合翻切之理，未得观其会通。思之，心辄怦怦。

明人作九宫谱，强为分析，如理棼丝。今人恨不起高氏子于九原，使抽刀断之。凌教授仲子【廷堪】曰：『此特燕乐商调之太簇一韵耳。多立名目，徒自苦也。』丙申夏四月浴佛日。谒阮仪征师，乞假凌君《燕乐考原》六卷读之。师笑曰：『明日发榜矣，尚有此闲情逸致耶？』因言金元北曲未兴以前，唐宋人所填词皆以合乐。曩抚浙日，检宋人词数十调，授尚衣，命伶官谱工尺歌之，不能谐婉悦听，且多不能作谱者。予于是为备陈：『古乐与今乐中间，尚隔燕乐一关。古雅乐以琴，燕乐以琵琶，今俗乐以三弦。琴之幺弦，卽琵琶之大弦；三弦又卽琵琶四弦，而去其第一弦。由古及今，弦递小，声亦递高。其间盖递隔二韵。如琵琶用工字调，三弦用上字调，斯无不合矣。毛西河不明此理，以唐宁王宫中玉笛谱工尺，推雅乐。是以今乐强合古乐，无怪其扞格不通。唐宋人填词合乐，皆以合燕乐、叶琵琶。今歌师所习南北曲，叶以三弦。卽求与金元人合琵琶之北曲，尚难强合，况上合燕乐，能不参差？此其故。固无梨园子弟所能明也。』师大称赏。详具余上师书中。

常州陈少逸，撰《品花宝鉴》。用小说演义体，凡六十回。此体自元人《水浒传》《西游记》始，继之以《三国志演义》，至今家弦户诵。盖以其通俗易晓，市井细人多乐之。又得金圣叹诸人为野狐教主，以之论禅悦、论文法，张皇扬诩。耳食者几奉为金科玉律矣。《红楼梦石头记》出，尽脱窠臼，别辟蹊径。以小李将军金碧山水、楼台、树石、人物之笔，描写闺房小儿女喁喁私语，绘影绘声，如见其人，如闻其语。《竹枝词》所云：『开谈不说《红楼梦》，纵读诗书也枉然。』记一时风气，非真有所不足于此书也。余自幼酷嗜《红楼梦》，寝馈以之。十六七岁时，每有所见，记于别纸，积日既久，遂得二千余签。拟汰而存之，更为补苴掇拾，葺成《〈红楼梦〉注》。凡朝章国典之外，一切鄙言琐事，与是书关涉者，悉汇而记之。不贤者识其小者，似不无小补焉。其禅悦文法，托诸空言，概在所屏。似与耳食者不同。今匆匆十余年，未能脱稿。殊自惭也。嘉庆间新出《镜花缘》一书，《韵鹤轩笔谈》亟称之，推许过当。故独窃不谓然。作者自命为博物君子，不惜獭祭填写。是何不径作类书，而必为小说耶？卽如发榜谒师之日，百人羣饮，行令纠酒，乃至累三四卷，不能毕其一日之事。阅者昏昏欲睡矣。作者犹津津有味，何其不惮烦也？《红楼梦》叙述儿女子事，真天地间不可无一、不可有二之作。陈君乃师其意而变其体，为诸伶人写照。吾每谓文人以择题为第一义，正谓此也。正如《金瓶梅》极力摹绘市井小人，《红楼梦》反其意而师之，极力摹绘阀阅之家，如积薪然，后来居上矣。顾余有私见欲献而商之者：宝鉴中所称士大夫，我辈为尊亲贤者讳，礼固宜之；至其中小人，如奚老土之类，夫也不良，歌以谇之，不忍斥言，亦忠厚之至。独至杜琴言等十伶官，亦别立名目。此大不必。若辈方幸得附骥尾而名益显，奈何忍使湮没弗彰乎？桐仙为余言：『杜琴言卽桐仙也』。书中推为第一，未知信否？其十人者，曰杜琴言、袁宝珠、苏蕙芳、陆素兰、金漱芳、林春喜、李玉林、王兰保、桂保、秦琪官。十人者皆不知所指，不能求其人以实之。素兰、春喜、玉林，虽有其人，皆与此书所述不称，必别有所谓也。余丁酉夏从严州友吴立臣达案头见之，迫欲借抄，未得其便。闻季卿言：『少逸馆内城一尚书郎家。』咫尺天涯，未能一握手为笑。殊恨无缘。暇日作尺一书致少逸，述鄙见质之。方把笔而难作，书未及达也。立臣亦缘事论城旦。所谓《品花宝鉴》者不知落谁何人之手。或者如欧公文，有蛟龙妒且护之耶？【《宝鉴》是年仅成前三十回，及己酉，少逸游广西归京，乃足成六十卷。余壬子乃见其刊本。戊辰九月，掌生记。】

道吴中旧有集秀班。其中皆梨园父老，切究南北曲，字字精审。识者叹其声容之妙，以为魏良辅、梁伯龙之传未坠，不屑与后生子弟争朝华夕秀。而过集秀班之门者，但觉夭桃郁李，斗妍竞艳，蒹葭倚玉，惟惭形秽矣。道光初，京师有仿此例者，合诸名辈为一部，曰『集芳班』。皆一时教师、故老，大半四喜部中旧人。约非南北曲不得登场般演。庶几力返雅声，复追正始。先期遍张帖子，告都人士。都人士亦莫不延颈翘首，争先听睹为快。登场之日，座上客常以千计。听者凝神摄虑，虽池中育育羣鱼，寂然无敢哗者。盖有订约，四五日不得与坐者矣。于时名誉声价，无过『集芳班』。不半载，『集芳班』子弟散尽。张乐于洞庭，鸟高翔，鱼深藏、又曰西子骇麋。岂诳语哉？【《燕兰小谱》记有伶入自京师归，谋入集秀班，纳重贿始收之。论者或谓『有志之士』，或谓是『监生捐孔目』，居然翰林老先生矣。集秀班名重一时，卽此可见。闻常熟蒋听松言：『吴中集秀班，道光年间亦已散去云。】

伶人所祀之神，笠翁十种曲《比目鱼》传奇但称为『二郎神』，而不知其名。【《比目鱼》《入班》出宾白：『凡有教，就有一教的宗主。二郎神一我做戏的祖宗。就像儒家的孔夫子，释家的如来佛，道家的李老君。我们这位先师，极是灵显，又极是操切。不像儒、释、道的是主都有涵养，不记人的小过。凡是同班里面有些暗昧不明之事，他就会觉察出来。大则降灾祸，小则生病、生疮。你们都要紧记教心，切不可在犯他的忌。』】纪文达公《滦阳消夏録》曰：『伶人祀唐明皇，以梨园子弟也。』余案：灌口二郎神，为天帝贵戚。元人作《西游记》，盛称二郎神灵异，非伶人所祀也。伶人所祀乃老郎神。【粤东省城梨园会馆，世俗呼为『老郎庙』。】安次香曰：伶人所祀神，乃后唐庄宗，非明皇也。次香盖闻之宋碧筠。然亦但以《新五代史》有《伶官传》，故臆度当然。实亦未有确据。余每入伶人家，谛视其所祀老郎神像，皆高仅尺许，作白晳小儿状貌，黄袍被体。祀之最虔。其拈香，必以丑脚。云昔庄宗与诸伶官串戏，自为丑脚，故至今丑脚最贵。【今入班访诸伶者，如指名访丑脚，则诸伶奔走列侍。其但与生旦善者，诸伶不为礼也。今召伶人侑酒者，间呼丑脚入座凑趣，斯为行家。】每演剧，必丑脚至乃敢启箱。俟其调粉墨笔涂抹已，诸花面始次第傅面。【广州佛山镇琼花会馆，为伶人报赛之所。香火极盛，每岁祀神时，各班中共推阿脚一人，生平演剧未充厮役、下贱者，捧神像出龛入彩亭，数十年来，惟武小生阿华一人捧神像，至今无以易之。阿华声容技击并皆佳妙，在部中岁俸盖千余金云。】然老郎神为何人，卒无定论。余尝见伶人家堂，有书『祖师九天翼宿星君神位』者，问之不能言其故。小霞为余言：『闻诸父老，老郎神耿姓，名梦。昔诸童子从教师学歌舞，每见一小郎，极秀慧，为诸郎导。固非同学中人也。每肄业时，必至。或集诸郎按名索之，则无其人。诸郎既与之习，乐与游。见之则智慧顿生。由是相惊以神，后乃肖像祀之』。说颇不经。然吴人晨起禁言『梦』，诸伶尤甚，不解其故。如小霞言是，禁言『梦』者，讳其神名也。此事载籍无可考，所传闻又多不尽可信。姑附记，以俟博物君子。区心庐言：『梨园会馆有碑，载老郎神事甚悉，惜不记其文。』梨园会馆在广州城归德门内魁巷。【心庐此言在岳州，时戊戌中秋也。异日当寓书家弟藴生，使就其地搨文。但恐秉笔者言之无文，未免令人有枫落吴江之慨耳。壬寅立夏日记。】

湘舟言：曩在都时，观阳春班【后改盛春班，今无之矣。】小伶演《铁冠图》《费宫人刺虎》。正当饮刃时，摇头散发，假髻遽堕落。宫装结束，上垂大发辫，令人絶倒。又见演《闯山》，幼伶登场，结束不严，趋走急遽，忽失去假足一只。倚丑肩，彳亍不能行。丑笑曰：『我固谓黄口小儿，勿令登场。今果然。我今日兼作乳母矣！』遂抱之入。余忆昔闻有演桓侯者，揭帘出，遽堕其须。同伴遽问：『来者为谁？』答曰：『我张公子也。』笑曰：『小子无用，可去唤乃父有须者来！』机警捷给，往往足以解颐。又有演《琵琶记》《卖发》者，方对镜，两缠臂金条脱，赩然呈露。忽闻人呼曰：『可先将金钏卖去！』此后观画《陶母剪发图》，指摘其误画金钏故事脱化来。天下往往有眼前事，想之不值一笑者，大都类此。黄教习子超尝谓：日下习气，以雏莺乳燕，强使充歌舞。其弊之所极，不至于襁褓登场不止。不料竟有此一段笑柄，述之与湘舟皆大笑。余又案：陈银儿年十七，始自蜀来，从魏三儿学歌舞。魏则初入都时，年已二十七。若使生近今，当何以为情耶？

湘舟又言：友人丁四，与米伶交最密。从之学度曲，声容毕肖。米伶知医，人称米先生。以正生擅一时名。刻意求精，家设等身大镜，日夕对影徘徊，自习容止。积劳成疾，往往呕血。丁日日周旋茶铛药碗间。【米伶般关帝，不傅赤面，但略扑水粉，扎包巾出。居然凤目蚕眉，神威照人。对之者肃然起敬。今京师歌楼演剧，不敢复般关帝，固由凡有血气莫不尊亲，声灵赫濯，不敢亵侮，亦缘米伶之后难为继也。】一日，歌馆指名索米，米病不能往。飞骑迫促再三，不获已。丁往代之，登场扬袍振袂，须眉意气，笑语动止，宛然米伶。客仓卒不能辨也。余谓我辈伊抑无俚，逢场作戏，借此一写狂奴故态。昔乾隆间，黄仲则居京师，落落寡合。每有虞仲翔青蝇之感。权贵人莫能招致之，日惟从伶人乞食。时或竟于红■〈毛瞿〉毺上，现种种身说法。粉墨淋漓，登场歌哭。谑浪笑傲，旁若无人。如杨升庵在滇南，醉后胡粉傅面，插花满头，门生诸妓，舆以过市。唐六如与张梦晋，大雪中游虎阜，效乞儿唱莲花落。才人失意，遂至踰闲荡检。此亦幸际圣朝，容其傲兀耳。道光初，有中书舍人，于酒筵沈酣，登楼歌舞，为御史所纠，落职。去年又有大理丞，以往来伶人家，为延尉刺得，劾论如律。其外吏获谴者，山东盐运司，以狎优纵酒，挂弹章。又开酌增常例时，有郡守入都纳粟，擢观察使，以歌童沈醉不醒，事几临不测。其季父郡丞，竟论西戍。坊官亦缘此，累罢官。同生盛世，而遭逢亦有幸不幸矣，可不慎欤！康熙朝，洪昉思、赵秋谷、潘稼堂、朱竹垞诸公，以国忌日听歌，同罣吏议。所谓『可怜一曲《长生殿》，断送功名到白头』者是也。闻其事，实由一郡守入京朝觐，应酬不周，致图报复。盖中宿归装蒲葵五万，亦能累人。戴光禄官给事中时，曾于刑科本库检得当日弹章，云凡十余人，详载《藤荫杂记》中。

打茶围者，京城谓之『串门子』。世有一种人，徒辄数十，黩以再三，又顾之他，惟日不足。虽征于色，发于声，标诸大门之外，而有腼面目，恬不知耻。粤人直名之『打水围』。盖仆仆不惮烦，虽水亦将不给也。六篷船遇此辈来，不胜其嬲，则日积败叶，煎汁盈瓮，如牛溲然。来则酌以巨盎。直是《红楼梦》所讥『饮驴』之不如。冯贽《云仙杂记》载：宣城伎史凤，待客有等差。其最下者曰『闭门羹』，啜毕卽令去，不与晤。言犹未至若斯之甚也。昔元魏人耻言饮茶，命之曰『水厄』。今之不自爱惜者，比之匪人，呼朋引类，动曰『打茶围』。若此者真可谓之水厄！

余尝以盛夏，赴广德楼听春台。热甚。葛蓬山、李蔼如、金云卿、张吟舫先在焉。赤日行天，四阿无纤云，马喘如吴牛。适有酬应，必不可已。强往投数刺，以故最后至。至则汗出如桨。烦闷不复可耐。凭阑下瞰，万人海中，殷殷阗阗笑语。所蒸如釜中气，腾腾上触。秋芙方于场头演《卖胭脂》，媟狎无度，弥觉闷腻。遽解带搭阑干，尽弛暑服，袒裼摇扇，瞰西瓜尽一枚，良久乃得清凉。楼上下万目瞪视，识与不识皆曰：『此狂生！』明日都下盛传有肉袒入戏园者。爱我者以为言且箴我，谓：『名教中自有乐地也。』余笑曰：『虽非臝国，本是倮虫，何妨裸游？我非狂生，人贵适志耳。【癸巳春，余曾为张海门学博，刻『我非狂生』小印。】

余系诏狱时，提牢主事胡小初，风流儒雅人也。戊戌元夕，放灯五日。同人为春灯谜之戏。钩心斗角，各极巧思。余以六角白纱灯，画着色折枝花十余种，皆《看花记》中佳卉也。题之曰：『梦痕花影』，所编廋词隐语，皆日下佳伶一人名。如『凡鸟』，今凤也；『齐眉』，双寿也；『董贤少年为大司马』，冠卿也；『蔡伯喈骨肉团圆』，琵琶庆也。皆佳。郑九主事筱岩，所譔亦多佳谜。记其一条云：『都是小生的不是』，隐四书一句曰：『则平旦之气』。甚妙。

余量不胜三雅，而好从酒人游。『长安市上酒家眠』，淋漓酣嬉，颠倒习以为常。汪钝翁《说铃》载竹垞举鸿博，与高念祖偕入都。日暮泊舟，辄失朱所在。及高往求之，已阑入酒肆中，醉卧垆下矣。狂态可想。余所见三庆部最多大户。琵琶庆如百战宿将，功成归第，奉祠奉朝请不复出，与余子相驰逐。所谓『二十四考中书令，万八千户冠军侯』。此『太师尚父中书令汾阳忠武王』也。近日冠卿据首座，假如设酒一石，我与余子未必能尽一斗，冠卿乃不啻如陈王『独占八斗』。淮阴将兵，『多多益善』，固天授也。春波好整以暇，史称『曹公如不欲战』，信然。余目之为邴曼谷复生。雨初平居温温，独至对酒当歌，豪情郁勃，往往如『颕考叔拔郑伯之旗，蝥弧以先登』，『褒公鄂公毛发动，英姿飒爽来酣战。』然不能如临淮旌旗、条侯壁垒也。春台部中人，瑶卿不欲以『高阳酒徒』自见，每如曳柴伪遁，而以逸待劳，屡称后劲。秋芙则意气凌云，如蒙马以虎皮，如燧象十荡十决，再接再厉，前歌后舞，师乃搯。会须一饮三百杯矣。然淳于髡一斗亦醉，一石亦醉，但强颜为薛王解嘲耳。余每目之曰『虎痴』，不可有二，不可无一也。五人者，性情意态，种种不同，每于旗鼓相当时，从壁上观之，亦一乐也。又或轻骑小队，致师摩垒，投石超距，拔戟成队，自为偏师，亦一乐也。又或如妙手空空儿之于聂隐娘，一击不中，翩然遂逝，神龙在云中，首尾鳞爪偶然一露，亦一乐也。如松馆北小院，曲径通幽，乃真醉乡深处，余为署曰『酒痕花韵之居』。飞鸿踏雪，回首怅然。

戊戌，余论戍湖南。百花生日，荷戈就道。小霞既邀《记》中有传者十七人为余设饯，复集能画者九人，合画兰蕙帐额贻余。録别题曰：『九畹滋兰图』。或作水墨，或作双钩，或作着色没骨体，各有意趣。九人者，吴今凤桐仙、陈凤翎鸾仙、扈连喜梅仙、刘素玉韫仙、陆翠香玉仙、张兰香纫仙、胡秀兰香吏、范秀兰小桐、俞雯小霞也。阿霞复赋二絶云：『迢迢湘水腻于脂，云树苍茫系梦思。写出幽花空谷恨，赠君权当柳丝丝。』『可怜天与好才华，沦落偏遭失路嗟。大抵词人多历刼，生生谪伴贾长沙。』

镇平邱东麓，应戊戌春官试，携六如居士砚，云得之吴门市上。昔子畏以科场事放废，吾子遭际相同，故以赠别。砚，端石也。广二寸，修三寸，厚四分弱。背为椭圜，刻小篆『六如居士』四字，其旁行书六字，左曰『弘治三年』，右曰『子畏』。面刻八分书，铭于上方。不题名，但有小印日『华白』。下方参差横列行书云：『此砚得于涂林废井中。』砚侧鑴『赋山珍藏』四字，不知何许人也。先是劳谔士为余简料行李，见都无长物，语人曰：『是真康对山，止存大小鼓三百面矣。』友生爱我，动称前贤，未免拟非其伦，令人惶恐无地。然二公与吾家用修先后同朝，并皆沦落不偶。而升庵戍金齿时，黄夫人远在蜀中，仅传『其雨其雨』、『曰归曰归』之诗。虽诸伎纸裓乞书，固不能如王子霞为学士一圆春梦也。梁四声谷，为其友索题《琵琶美人图》，余醉后援笔书二絶句云：『天涯沦落试回头，红袖青衫一样愁。莫为美人轻写照，有人怕听四弦秋。』『才人惭拟对山豪，内阁家兄不目逃。大小鼓存三百面，琵琶肯谱郁轮袍。』内子瑶华女士，亦赋一诗，题其后云：『丰貂玉佩俨神仙，阿子居然我见怜。尚有知音司马在，春明门外莫凄然。』

吴太初司马，撰《燕兰小谱》，颇以谱中所载无杭州人为憾。后乃得张柯亭一人，其行事亦有足多者，随园釆其诗，并载其事入诗话。盖钱唐苏小是乡亲，维桑与梓，未免有情。钱武肃王之归杭州也，夙昔钓游之地，山石树木尽被锦衣观过。知仁忠厚之至，君子有取焉。幼时闻故老有言：『魏三儿故吾嘉应所属之长乐人，徙居四川者。魏于长乐为大族，徙蜀者固多。』然此事文献无征，所谓未经平子，未敢信也。乙未春，岳州通守黄石泉之仆赤五，为余言：『吾州有贾于姑苏者，罗姓，有子二人，皆入京，隶乐部。』余闻之，心怦怦动，谋所拔出之。乃三四年中踪迹杳然。【管子言：『五方之民，山川风气，囿于其地，不相为谋』。西河检讨罗三行，于昆山调、水磨腔源流节度，言之颇详，其曰『松常舌钝浙齿顽』，盖当时耳目所验，实有其事，必非臆说也。京师诸伶，盛衰消长，各有其时，有莫为莫致者。】

戊戌夏，余到岳阳小住八十日，得识徐三穉青【庶。咸】佳士也。诗文字画，并皆佳妙，复工度曲。与余交莫逆。一日得长沙彭实庵书，示余。读之云：『瓣香负气去长沙，适常德有连元者，随之行。』余亟询『瓣香何如人？』曰：『是名猗兰，长沙普庆部佳伶也。有侠气。其举止不似此中人。实庵之眷眷瓣香，犹子之眷眷小霞也。』余亟属稚青致实庵，幸具瓣香行事告我，将为立传，附之入《看花记》。稚青则曰『诺』。未几，实庵书来，道瓣香事甚悉。且曰：『瓣香之得齿于南州高士，幸也。』然实庵闻掌生如此至性，如此迍邅，窃自危也。失意人惯作得意事，岂独杨君哉？实庵将以此一段背面因缘，缄致瓣香。使其地北天南，必当力图一面，以酬知已。盖瓣香胸次落落，视『河间姹女工数钱』者，蔑如也，故无私蓄。其部中人有殁不能具含敛者，同人遍呼将伯，莫之应。时秋风渐厉，将授衣矣。瓣香仅一絮袍资，尽举畀之，乃得沐椁藏狸首。此亦不可及之一端。其去长沙也，有长鬛者迫之，色举翔集，岂鹑鶠所能知哉。若连元者，又幸而附骥尾而致青云者矣。秋九月朔，余过长沙，得识实庵，卽以曩所为与阿霞交者书扇诒之。于时独无一语探瓣香行止者，盖余自分此行必经武陵，当得一面也。比月半，泊常德，檥舟，卽步行五六里访之。始得元秀班居处，则方演剧。复趋赴歌楼，召问其掌班，则中秋后巳复归长沙矣。计余晤实庵时，猗兰当已归长沙。设尔时一语相问，何难一见？乃中心写之者，卒交臂失之。三生石上无一笑缘。随园老人生平最信我佛因缘之说，能不谓然耶？其冬，实庵备以此事告瓣香。书来，颇代致拳拳，兼缄封瓣香所画水墨折枝梅花一幅寄余，又题一絶句云云。【瓣香姓曾名超，昔在洪江，桐城朱啸厓在摄会同令朱抱荷幕中，颇眷之。后乃随星桥来长沙。其画梅，所教也。谭铁痴言：普庆部寓所与铁痴家为邻，朝夕过从，知其行事甚悉。瓣香学南北曲最多，长沙诸郎中殆无其偶。吐属尤风雅。铁痴尝谓之曰：『子名猗兰，何独取瓣香为字？』笑曰：『此吾家物也。』典雅潇洒，颇似京师桐仙，而行义过之。】余撰《长安看花记》，所记皆辇下诸伶，猗兰远在湖南，例不得羼入。因忆纪文达公『滦阳消夏録』作书在居盛京日，而所载有归京师后事，自序明其例曰『陆放翁诗洋洋洒洒，平生万篇。不尽作于剑南，而总题之曰《剑南集》。兹録盖用其例也。』余因窃比斯例，收猗兰入《琐簿》中。暇日因并天津、保定诸伶，及八年前家居时所闻见粤中佳伶，咸为补传，附载记中。其例实自瓣香始也。【壬寅三月二十四日。】

《梦华琐簿》终


《清代燕都梨园史料正编 昙波》

（清）四不头陀 撰



●目录
《昙波》叙
《昙波》序
</div>
    <div class="pagination">
<a href="清代燕都梨园史料正编_page55.html">上一页</a><span>...</span><a href="清代燕都梨园史料正编_page51.html">51</a><a href="清代燕都梨园史料正编_page52.html">52</a><a href="清代燕都梨园史料正编_page53.html">53</a><a href="清代燕都梨园史料正编_page54.html">54</a><a href="清代燕都梨园史料正编_page55.html">55</a><span class="current-page">56</span><a href="清代燕都梨园史料正编_page57.html">57</a><a href="清代燕都梨园史料正编_page58.html">58</a><a href="清代燕都梨园史料正编_page59.html">59</a><a href="清代燕都梨园史料正编_page60.html">60</a><a href="清代燕都梨园史料正编_page61.html">61</a><span>...</span><a href="清代燕都梨园史料正编_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
