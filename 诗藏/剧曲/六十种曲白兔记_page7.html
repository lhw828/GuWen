<!DOCTYPE html>
<html>
<head>
    <meta charset="UTF-8">
    <title>六十种曲白兔记 - 第 7 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲白兔记 - 第 7 页/共 10 页</h1>
    <div class="content">吉凶事全然未保。〔下〕
第二十出
分娩

〔净扮窦公上〕靑竹蛇儿口。黄蜂尾上针。两般皆未毒。最毒是妇人心。我是李太公家火公窦老儿便是。我家老员外在时。何等看承我。前村三老官人收留我在家。三阿妈交我去看三小娘分娩。不知是男是女。此间已是磨房。三小娘开门。〔旦〕是那个。〔净〕我是窦老。〔旦〕你来做甚么。〔净〕三阿妈着我来问你。分娩怎么了。〔旦〕夜来生下一个小厮。〔净〕虱来押杀了。〔旦〕是个男儿。〔净〕好好。爷去投军。家裏添个余丁。谢个靑天白天。三小娘。〔旦〕怎么。〔净〕小官人身上。怎么干净了。〔旦〕我与嫂嫂借脚盆不肯。将身上衣服展干净了。〔净〕好苦恼。浴也不曾洗。大起来生狗癣疥。怎么好。三小娘。〔旦〕怎么说。〔净〕小官人脐肠怎么断了。〔旦〕问嫂嫂借翦刀。他回我小厮偷去换糖吃了。〔净〕怎么断了。〔旦〕奴把口来咬断了。〔净〕咬了瘦的还好。咬了壮的。就是一段肝白肠。明日怎么念个佛。〔旦〕窦公。你去了罢。起动你。〔下〕
〔净〕李洪一你好不思惟。
却将亲妹受孤恓。

常将冷眼看螃蟹。
看你横行得几时。
第二十一出
岳赘

【花心动】〔外上〕一段姻缘。正是前生系定。红线丝缠。绣褥花裀。洞天福地。这好事今朝重见。

郁郁门阑多喜气。双双女壻近乘龙。下官昨日奏过朝廷。招刘智远为壻。吩咐左右。安排喜筵。可曾完备么。〔末〕俱已完备。多时了。〔外〕请刘官出来。〔末请介〕
【前腔】〔生上〕想是前生曾留恋。今日裏误入桃源。〔小旦上〕珠帘卷。画堂列绮席华筵。〔生小旦见外拜介〕
【黑麻序】〔外〕吾奉朝宣。掌三军节使。品骘为官。家居福地。更兼文武双全。擎拳。今朝遇大贤。门阑喜气添。〔合〕两情欢。愿取夫妻谐老。共结百年。

【前腔】〔生〕深感不弃贫寒。守居在沙陀村裏。受尽迍邅。欣然。平步上九天。姻缘非偶然。〔合前〕
【前腔】〔小旦〕奴今拜贺椿萱。念奴家生居陋室微贱。想前世共结良缘非浅。夫妻美少年。双双拜谢天。〔合前〕
【尾声】〔众〕今朝共合为姻眷。美满夫妻共百年。双双齐效鹣鹣。

一对夫妻正及时。
郞才女貌两相宜。

在天愿为比翼鸟。
入地共同连理枝。
第二十二出
送子

【临江仙】〔旦上〕父母一朝抛弃。夫妻两下分张。哥哥嫂嫂铁心肠。交奴受万千磨障。今日我身分娩。始知恩爱难忘。自将心事细思量。眼下这般情况。

我儿。生下你来。受了万千疼痛苦楚。想我母亲养我下来。也受这般苦楚。
【步步娇】〔旦〕养子方知娘生受。各自思前后。哥哥心狠毒。嫂嫂不仁。暗使机谋苦逼我再招夫。闪得我一似丧家狗。

【江儿水】闷似湘江水。涓涓不断流。老天知道和天瘦。共乳同胞一个娘生受。又不是随娘改嫁瓜葛柳。罚奴磨麦生受。远在儿孙。近只在一身当受。

【川拨棹】我欲待诉说个寃仇。我欲待诉说个寃仇。待说来谁人采揪。天若还念我孤单。天若还念我孤单。愿孩儿易长易寿。子母每得到头。免使刘郞绝嗣后。〔净扮窦老上〕
【前腔】闻知三娘分娩无忧。闻知三娘分娩无忧。李三公交咱来问忧。〔内丑叫介〕闲人不许入磨房。〔净〕听伊家絮絮叨叨。听伊家絮絮叨叨。覩前望后。〔旦〕窦老。你缘何频觑看两头。你缘何频觑看两头。近前来问事由。近前来问事由。〔净〕我听得伊家嫂嫂絮絮叨叨。只得慌忙便走。〔旦〕你且窝藏在僻处。他见了怎干休。他见了怎干休。〔净作躱介丑上〕
【五供养】十中缺九。喜姑姑产下穷刘。儿夫曾嘱付。怎干休。把花言觅诱。倘说得儿入手。管交一命丧淸流。

【侥侥令】喜姑姑添小口。几度待不收。十月怀胎娘生受。儿子是眼前花水上鸥。儿子是眼前花水上鸥。

【金钱花】姑姑分娩无忧。无忧。〔旦〕深谢嫂嫂躭忧。躭忧。心儿闷怎干休。〔丑〕把一笔尽都勾。

【尾声】如今幸喜身喞■〈口留〉。把粥食频调产后。莫待老来病成不救。

〔丑〕姑娘。夜来生下男子是女。〔旦〕生下一个儿子。〔丑〕且喜且喜。待我看看。我儿。父亲去投军。家中添一个余丁。〔旦〕嫂嫂。新养的孩儿。不要惊了他。〔丑〕我晓得。这是我骨血。我的儿。他就叫我舅母舅母。〔旦〕嫂嫂休。要取笑。〔丑〕姑娘可曾取乳名么。〔旦〕叫咬脐。〔丑〕不好。待我改一个名。叫他希奇。此儿实希奇。大穷养下小穷儿。留在家中有后患。不如撇在荷花池。〔丑下旦哭倒介净窦老上〕刘家香火。李家祖宗来哩。再不要慌。三小娘。小官人在此。
【哭相思】〔旦〕耳边忽听叫三娘。犹如死去重生。

〔净〕我救得在此。〔旦见净介〕
【驻云飞】苦养孩儿。万苦千辛生下你。头脸上都是水。七魄将离体。儿。空敎你枉出世。死了孩儿。谁来与娘争口气。好朵鲜花不遇时。好朵鲜花不遇时。

【前腔】〔净〕听说因依。铁打心肠也泪垂。直恁的行无礼。不得生恶意。嗏。他是小孩儿。与你何干。撇在荷池裏。人善人欺天不欺。人善人欺天不欺。

〔净〕三小娘。这个孩儿。留在此不得了。〔旦〕窦公。怎么好。〔净〕你哥哥不仁不义。一定要下落他性命。怎么养得到五岁十岁。我老人家打听得刘官人在幷州。有些勾当。我不辞辛苦。将小官人送到幷州。待他顾乳母养他长成。也得子母团圆。〔旦〕三日孩儿。那有娘乳与他吃。〔净〕三小娘不要愁。我趱得些钱在身畔。买块糕儿喂他。他若要乳吃。路途间人家有小厮吃乳的。我就双膝跪下。奶奶。没娘的小厮。求一口乳儿与他吃。一路讨将去。不要愁。〔旦〕窦公请上。待奴家拜你一拜。
【宜春令】窦公听诉因依。兄嫂无知。将他撇在水。谢伊恩义。把我孩儿送到爹行处。见刘郞诉说详细。问的实甚年归计。〔合〕我儿。长成时。休忘了窦公恩义。

【前腔】〔净〕三娘听拜咨启。在边廷习学武艺。要归无计。料想着他身不由己。待老汉送将他孩儿。便知他行藏在何处。〔合前〕
三日孩儿撇在池。
铁打心肠也泪垂。

若见刘郞备细说。
记取名儿叫咬脐。
第二十三出
求乳

【步步娇】〔丑上〕传得杜康眞绿??眞个多奇异。酸的似如醋。臭的是马尿。

老妇胆大心粗。卖酒不纳课租。不怕秦王霸王。赊酒留当则去。赛过文君当垆。强如师姑婆婆。老妇忙忙便把店开。挑水烧汤待客来。正是不将辛苦意。如何打动世间财。
【三月海棠】〔净上〕年老人。登山涉水多劳顿。送孩儿知他认也不认。伤情。母在家中思儿苦。怎知儿在此没投奔。我移步趱行程。无言不觉泪沾襟。

老汉蒙李三娘着我送孩儿到幷州太原府去还刘大郞。一路辛苦。来到这裏。夜来在客店中安歇了一宵。感得店主娘与孩儿吃一夜乳。如今想孩儿肚又饥。这裏是酒店。想有妇人。再问他买些与他吃。多少是好。〔净丑见介丑〕公公那处来。莫不是买酒吃。〔净〕老汉吃不多。娘子酒有好的。〔丑〕酒名最多。〔云云介净〕好的打来。〔丑〕酒在此。呀。公公。你如何抱着一个孩子。〔净〕娘子娘子。你若说这个孩儿。一言难尽。〔丑〕待说何妨。
【红衲袄】〔净〕吿娘行听拜启。这孩儿便是寃苦儿。纔离娘与娘分离。他父亲在幷州太原府为官。送此儿步着千山万水。望娘行可怜他是无母儿。〔净跪介〕觅些乳与他止肚饥。免致黄泉作小鬼。

【前腔】〔丑〕听伊言交我恶怒起。他还有舅舅亲人。下得将他厮控持。料他三日孩儿有何罪。嫡亲子母成痛悲。儿母在家中恩爱你。愿天天遮护恁。便做铁打心肠也泪垂。

公公。如今吃得饱了。你好生与他送去。〔净〕多谢多谢。
特地送儿曹。
殷懃走一遭。

侯门深似海。
不许外人敲。
第二十四出
见儿

【声声慢】〔生上〕梁唐多事。万姓荒荒。妻子尽皆流荡。国祚方兴时。遇太平盛世。家家户户人无事。庆丰年民不号啼。拜跪。愿乾坤一统。圣寿天齐。

古人有言。得宠思辱。居安虑危。刘智远自赘岳府。朝朝寒食。夜夜元宵。竟不知恩妻李三娘信息如何。一似和针呑却线。刺人肠肚系人心。〔小旦上〕若将容易得。便作等闲看。相公在此看甚么。〔生〕看兵书。〔小旦〕看到那裏。〔生〕看到曹操与张飞对阵。曹兵把张飞追至霸陵桥。大喊一声。霸陵桥分为两段。〔小旦〕其实好名将。相公。那一个胜。那一个败。
【高阳台】〔生〕权统雄威。兵分八阵。名鎭四方威势。吕望六韬。更兼孙武兵书。张飞。喝水断桥声似雷。论军令不斩不齐。〔合〕奏到凯歌回。管取凌烟阁上。姓字名题。

【前腔】〔小旦〕听启。慈父严尊。见伊武艺。将奴配君为妻。征战之功。那时荫子封妻。须知。赤心报国酬圣主。食天禄满门荣贵。

〔合前净上〕一路辛勤不自由。如今且喜到幷州。三日孩儿送到此。未审刘郞收不收。长官。我是问路的。〔末〕问那裏去的。〔净〕此间可是岳府。〔末〕正是。〔净〕有个刘智远。〔末〕割舌头。〔净〕走到割舌头的所在来了。〔末〕你是那裏来的。〔净〕我是徐州沛县沙陀村火公窦老递送家书的。〔末〕少待。待我通报。〔末进禀生介〕禀老爷。徐州沛县沙陀村火公窦老。送家书在外。〔小旦〕相公。人有善念。天必从之。相公常想家中没有信息。今日有人来了。〔生〕夫人。待下官去看来。〔小旦〕请稳便。〔生〕火公窦老。〔净跪见介〕老爷。小人走错了。〔生扶起介〕是我。起来。〔净〕你一发扩充了。〔生〕怀抱小厮是那个。〔净〕是你的儿子。
【山坡羊】〔生〕幸然孩儿来至。不觉交人垂泪。谢伊送我孩儿到此。面貌与娘俱无二。窦老儿。可有乳名了么。〔净〕三娘没有翦刀。把口咬断脐肠。叫他咬脐郞。〔生〕儿名咬脐。是你亲娘自取的。闻伊见说。见说肝肠碎。两泪交流一似珠。孩儿。你亲娘在那裏。孩儿。爹在东时娘在西。

〔净〕刘官人不要啼哭了。三姐在家受苦。早早回去。〔生〕窦公。待我进去禀过夫人。〔净〕这裏又是一个夫人。〔生〕我入赘在岳府了。〔净〕刘官人。石灰布袋。处处有迹。〔生进介小旦〕相公。甚么人。〔生〕夫人。实不相瞒。前日府中说没有妻子。下官不才。我有前妻李氏三娘。生下一子。着火公窦老送到这裏来。夫人肯收。着他进来。夫人不肯收。早早打发他回去。〔小旦〕相公说这不仁不义言语。旣是前妻姐姐养的孩儿。着人千山万水送来。怎么说收也不收。前妻姐姐养。的。就是我养的一般。快着人抱进来我看。〔生〕贤哉夫人。窦公。夫人着你进来。见了夫人。〔净进见小旦拜介〕
【柰子花】感夫人恺悌仁慈。刘官人。三姐呵。磨房中产下孩儿。嫉妬嫂嫂撇在水裏。是老夫救来还你。〔合〕看此儿。端的是相公嫡子。

</div>
    <div class="pagination">
<a href="六十种曲白兔记_page6.html">上一页</a><a href="六十种曲白兔记.html">1</a><a href="六十种曲白兔记_page2.html">2</a><a href="六十种曲白兔记_page3.html">3</a><a href="六十种曲白兔记_page4.html">4</a><a href="六十种曲白兔记_page5.html">5</a><a href="六十种曲白兔记_page6.html">6</a><span class="current-page">7</span><a href="六十种曲白兔记_page8.html">8</a><a href="六十种曲白兔记_page9.html">9</a><a href="六十种曲白兔记_page10.html">10</a><a href="六十种曲白兔记_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
