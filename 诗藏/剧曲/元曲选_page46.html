<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 46 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 46 页/共 133 页
  </h1>
  <div class="content">
   〔云〕兄弟有请。〔张元伯云〕哥哥。你靠后些。〔正末唱〕
　　【采茶歌】我恰待向前些。他把我紧拦截。〔张元伯遮面云〕哥哥靠后些。〔正末唱〕只见他折回衫袖把面皮遮。〔张元伯云〕哥哥。你岂知我心中烦恼。〔正末云〕兄弟。〔唱〕既然道有事关心能哽咽。怎这般无言低首谩伤嗟。
　　〔张元伯云〕您兄弟特来探望哥哥。〔正末唱〕
　　【哭皇天】你既是肯相探多承谢。〔张元伯云〕我见了哥哥面。便回程也。〔正末唱〕便回程因甚也。〔张元伯云〕您兄弟就此回去了也。〔正末云〕那里去。〔唱〕把书房门忙闭上。〔做扯张科唱〕将衣袂紧揪撦。〔张元伯云〕哥哥放手。你是生魂。我是鬼魂。您兄弟死了也。〔正末哭科唱〕谁想你今番今番命绝。想着俺同堂学业。同舍攻书。指望和你同朝帝阙。同建功名。你如今四旬不到。一事无成抛离老母。割舍妻男。怎下的撇了您歹哥哥歹哥哥死去也。这回相见。今番永别。
　　〔做哭科云〕兄弟。我和你几时再得相见也呵。〔唱〕
　　【乌夜啼】咱两个再相逢似水底捞明月。把咱这弟兄情一笔勾绝。〔张元伯云〕您兄弟临亡时。曾有遗言。嘱付老母。多停我几日。等哥哥来主丧下葬。哥哥若不到时。我灵车不动。不入坟坵。不期老母选后五日出殡。家中老母年高。妻娇子幼。无处可托。则望哥哥照顾老母和那妻子。便是俺朋友的情分。〔正末唱〕把平生心叮咛说。你可便不必喋喋。少住些些。〔张元伯推末科云〕哥哥。休推睡里梦里。〔下〕〔正末唱〕元来是破庄周一枕梦蝴蝶。〔云〕呀。元来是一梦。家僮多早晚也。〔家僮云〕午时了也。〔正末唱〕正日当卓午非夤夜。〔叹科云〕可惜元伯一代奇才。不能遂志。〔唱〕命矣夫。斯人也。闪的这老亲无子。幼子无爷。
　　〔做悲科云〕兄弟。兀的不痛杀我也。〔第五伦上云〕老夫正抚古树盘桓片时。则听的草堂上贤士举哀。不知为何。〔见科云〕贤士因何举哀。〔正末云〕相公恕罪。兄弟张元伯亡了。因此上举哀。〔第五伦云〕可惜可惜。寄书的人在那里。〔正末云〕无人寄书信来。〔第五伦云〕既无书信。你怎知张元伯亡了也。〔正末云〕相公不知。小生平昔与汝阳张元伯结为生死之交。恰纔与相公谈话。觉一阵昏沉。元伯梦中来报。因病而亡。于后五日下葬。专等小生去。老母妻子在家悲望。小生便索长行也。〔第五伦云〕贤士差矣。你平日间思想你兄弟。所以做这等梦。俗话说梦是心头想。此事真假未辨。敢是甚么邪神外鬼。问你讨祭祀来么。〔正末云〕相公。俺兄弟决不失信。小生持服挂孝。便索奔丧去也。〔唱〕
　　【三煞】奠楹梦断阴风洌。薤露歌残惨日斜。他从来正性不随邪。凛凛英雄。神道般刚明猛烈。〔第五伦云〕多咱是邪神外鬼问你讨祭祀。不可深信。〔正末唱〕他岂似饿鬼暮饕餮。他恰纔白日分明显化者。我问甚么是耶非耶。
　　〔云〕家僮。我嘱付你咱。〔唱〕
　　【二煞】怕少盘缠立文书问隔壁邻家借。怕无布绢将现钱去长街上铺内截。〔第五伦云〕既然贤士要去奔丧吊孝。就将小官的从马。与贤士代步。意下如何。〔正末云〕多谢了。〔唱〕乘骑的鞍马相公赊。〔第五伦云〕贤士几时回来。〔正末唱〕则这千里程途至少呵来回得三月。他既值凶事我问甚么勋业。〔第五伦云〕小官欲待荐举贤士为掌吏功曹也。〔正末唱〕这掌吏功曹那个名缺。请相公别寻个有政事豪杰。
　　〔第五伦云〕贤士。你二人相交。怎这般深厚也。〔正末唱〕
　　【黄锺尾】俺弟兄比陈雷胶漆情尤切。比管鲍分金义更别。张元伯。性忠烈。范巨卿。信士也。半世交。一梦绝。觉来时泪流血。寸心酸。五情裂。咱功名。已不藉。到来朝。避甚些。披残星。带晓月。冲寒风。冒冻雪。披丧服。拽轝车。筑坟坵。盖庐舍。种松楸。荫四野。那其间。尚未舍。猛思量。在时节。我和他一处行。一处歇。戚同忧。喜同悦。生同堂。死同穴。到黄昏。厮守者。据平生。心愿彻。着后人向墓门前高耸耸立一统碑碣。〔第五伦云〕贤士。碑碣上可写着甚么那。〔正末唱〕将俺这死生交范张名姓写。〔下〕
　　〔第五伦云〕贤士去了也。此一事未审虚实。一壁厢着人打听。果若有此事。老夫自有主意。左右将马来。且回私宅去也。〔诗云〕世人结友须黄金。黄金不多交不深。直待巨卿亲葬张元伯。方表悠悠生死心。〔下〕
　　〔音释〕
　　累上声　思去声　绝藏靴切　节音姐　舌绳遮切　劣闾夜切　洁饥也切　哲长蛇切　杰其耶切　月鱼夜切　缺区也切　灭迷夜切　折绳遮切　接音姐　迭音爹　热仁蔗切　撇偏也切　辄张蛇切　囹音苓　圄音语　截藏斜切　撅渠靴切　汨音密　跌音爹　菁音精　呆音爷　悦鱼夜切　彻昌偌切　说书惹切　贴汤也切　别邦也切　迭音爹　折音执　咽衣也切　撦昌惹切　别邦也切　喋音爹　蝶音爹　冽郎夜切　薤音械　烈郎夜切　餮汤也切　从去声　业音夜　切音且　也音耶　血希也切　裂郎夜切　雪须也切　轝音余　歇希也切　穴胡靴切　者音遮　碣其耶切
　　第三折
　　〔卜儿同旦儿倈儿众街坊驾轝车上卜儿云〕老身张元伯母亲。自从孩儿亡化。却早过了七日。他临亡时嘱付下。直等范巨卿哥哥来主丧下葬。许多路途。又无人寄封信去。今日是个好日辰。且安葬了。等他哥哥来祭奠也无妨。〔众街坊云〕婆婆。这轝车不肯行。拽不动了也。〔卜儿云〕再帮上几个亲眷。拽一拽。〔众做拽不动科云〕又添上许多人。越发拽不动了。〔卜儿云〕众位不知。他临终时分付下几句言语。直等待范巨卿哥哥来。灵车动。他纔肯入坟坵。只是千里路途。怎生便得他来。〔众街坊云〕俺众人拽不动。老人家你看着。俺众人且回家里吃了饭再来拽。〔下〕〔正末骑马上云〕小生范巨卿。今来与元伯奔丧吊孝。一路上好是凄凉也呵。〔唱〕
　　【商调集贤宾】兄弟也我和你二十年死生交同志友。咱两个再相见永无由。一灵儿伴孤云冥冥杳杳。趁悲风荡荡悠悠。恨不的摔碎我袖里丝鞭。走乏我坐下骅骝。兄弟也为你呵整整的三昼夜水浆不到口。沿路上几曾道半霎儿停留。身穿的丝麻三月服。心怀着今古一天愁。
　　〔云〕这正是心急马行迟。再加上几鞭者。〔唱〕
　　【逍遥乐】打的这马不剌剌风团儿驰骤。百般的抹不过山腰。盼不到地头。知他那里也故冢新坵。仰天号哭破咽喉。更那堪树梢头阴风不住吼。恰荒邨雪霁云收。猛听的哭声哽咽。遥望见旛影飘扬。眼见的滞魄夷犹。
　　〔云〕远远的听见许多人闹。莫非是元伯的灵柩。呀。只见一首旛上面有字。写着道张元伯引魂之旛。元来果有此事。〔下马至车前哭科卜儿云〕原来是巨卿哥哥来了。知他是睡里也那是梦里。〔正末唱〕
　　【金菊香】三生梦断九泉幽。兄弟也谁想你一日无常万事休。〔卜儿云〕哥哥。许多人拽不动这灵柩。〔正末云〕这灵车不动呵。〔唱〕莫不为尊堂妻子留。这三件事我索承头。你身亡之后不须忧。
　　〔做哭科云〕兄弟。兀的不痛杀我也。〔众街坊云〕巨卿省烦恼。〔正末云〕母亲。安排祭祀来。小生于路上思想兄弟。做了一通祭文。祭祀兄弟咱。〔祝云〕维永平元年。岁次戊午。十月癸亥朔。越五日丁卯。不才范式。谨以清酌庶馐。致祭于张元伯灵柩之前。维公三十成名。四十不进。独善其身。专遵母训。至孝至仁。无私无逊。功名未立。壮年寿尽。吁嗟元伯。魂归九泉。吾今在世。若蒙皇宣。将公之德。荐举君前。门安绰楔。墓顶加官。二人为友。万载期言。呜呼哀哉。伏惟尚享。〔做哭科唱〕
　　【梧叶儿】举孝廉曾三聘。论文才第一流。我道你不拜相决封侯。正沧海鱼龙夜。趁西风鵰鹗秋。此一去不回头。好教我这烦恼越感的天长地久。
　　〔云〕你众人打开棺函。我试看咱。〔卜儿云〕哥哥不可。已死过许多时。则怕尸气扑着你也。〔正末云〕母亲。便有尸气扑死我。我和兄弟一处埋葬更好哩。〔众开棺正末看跌倒科唱〕
　　【挂金索】我见他皮壳骷髅。面色儿黄干干浑消瘦。恰便似刀搅我这心肠。痛杀杀难禁受。恨子恨这个月之间。少个人来问候。早知你病在膏肓。我可便舍性命将伊救。
　　〔卜儿云〕哥哥。千里之途不曾有信。哥哥。你便怎生知道来。〔正末云〕您孩儿正在草堂上与第五伦大人谈话。觉一阵昏沈。见兄弟来托一梦。所说身死一事。忽然醒来。乃是一梦。因此上您孩儿星夜前来。俺兄弟先有显应也。〔卜儿云〕这等异事。古今少有。哥哥。你试说一遍咱。〔正末唱〕
　　【村里迓皷】兄弟也。不争你在黄泉埋没。却教我在红尘奔走。想着那世人几个能全德。更几人全寿。可惜你腹中大才。胸中清气。都做了江山之秀。闪的我急急如漏网鱼。呀呀似失羣鴈。忙忙似丧家狗。〔云〕只这一梦呵。〔唱〕不由人不痛心疾首。
　　〔卜儿云〕除了做梦一节。还有显应么。〔正末唱〕
　　【元和令】数日前落长星大似斗。流光射夜如昼。原来是丧贤人地惨共天愁。空余下剑挂尽汝阳城外柳。则这青山一带也白头。满街人雨泪流。
　　〔众街坊云〕巨卿。上千的人拽不动灵车。谁想有这等灵验。〔正末唱〕
　　【上马娇】休道是人一舟。便有那力万牛。百般的拽不动轝车轴。〔带云〕兄弟。〔唱〕则你那阴魂耿耿将咱候。志已酬。将你那灵圣暂时收。
　　〔众街坊云〕好大风也。〔正末唱〕
　　【游四门】疎剌剌阴风吹过冷飕飕。支生生头发似人揪。静悄悄荒林旷野申时候。昏惨惨落日坠城头。早乱纷纷寒鴈下汀洲。
　　【胜葫芦】都做了野草闲花满地愁。你为甚不肯上坟坵。枉教那一二千人都落后。这的是谁亲谁旧。谁薄谁厚。〔带云〕兄弟也。〔唱〕不能勾相守到白头。
　　〔云〕再将酒来。我与兄弟浇奠咱。〔唱〕
　　【后庭花】祭酒奠到五六斗。挽诗吟到十数首。可惜耗散了风云气。沈埋了经济手。咱两个论交游。不在诸人之右。播声名横宇宙。吐虹霓贯斗牛。卧白云商岭头。钓西风渭水秋。笑严光傲许由。到如今一笔勾。
　　〔云〕兄弟。你今日下葬呵。〔唱〕
　　【青哥儿】虽不曾功名功名成就。早已将世情世情参透。觑的个一介寒儒过如万户侯。既今日归休。人死不终留。咱意气相投。你知我心忧。来岁到神州。将高节清修。向白玉阶前拜冕旒。我与你叮咛奏。
　　【柳叶儿】呀。似这般光前裕后。一灵儿可也知不。〔云〕兄弟。你若有灵圣。跟您哥哥到坟头去来。若无灵圣。只似这般拽不动者。〔做拽灵车科唱〕我亲身自把灵车扣。〔众街坊云〕异事。你看灵车行动了也。〔正末唱〕一来是神明佑。二来是鬼推轴。〔云〕兄弟跟我来。跟我来。〔唱〕我与你扢剌剌直拽到坟头。
　　〔众街坊云〕可早来这坟院中。埋了这棺椁。一壁厢掩土。烧纸烧纸。〔做葬科卜儿云〕下了葬了。停当了也。哥哥。咱和你回去来。〔正末唱〕
　　【醋葫芦】母亲你伴魂旛即便回。婶子共侄儿休落后。〔谢辞众科唱〕我这里谢相识亲友省僝僽。我今夜只伴着衰草白杨在这坟院宿。〔众街坊云〕巨卿。他的亲眷都家去了。你没来由倒在这里歇。〔正末云〕我不为别的。〔唱〕自恨我奔丧来后。又不是沽名吊誉没来由。
　　〔卜儿云〕哥哥。你三昼夜不曾歇息。你若不回家去呵老身也不回去。〔正末唱〕
　　【幺篇】待不去呵逆不过这老母情。〔云〕着兄弟说。不甫能盼得你来。守不的我一夜。〔唱〕待去呵我又怕应不得兄弟口。想着俺那对寒窗风雨几春秋。则落得墓门前一杯浇奠酒。从今别后。要相逢则除是枕席间梦黄昏。鸡报晓五更头。
　　〔众街坊云〕巨卿。咱且回去。改日再来。〔正末云〕众位你不知。元伯在坟院中。一年四季。怎生捱这等凄楚。〔众街坊云〕他是个死人。这一年四季。晓得甚么凄凉。〔正末唱〕
　　【幺篇】到春来怎听那杜鹃啼山月晓。到夏来怎禁那乱蝉声暮雨收。到秋来怎听那寒蛩啾唧泣清秋。到冬来你看那寒鸦万点都在老树头。这几般儿经年依旧。漫漫长夜几时休。
　　〔众街坊云〕巨卿。天色晚了也。咱回去来。〔正末唱〕
　　【高过浪来里】则被你君章子征将我紧追逐。并不曾厮离了左右。今日不得已且随众还家。到来日绝早到坟头。道是我与你庐墓丁忧。这一片心虽过当果无虚谬。更那堪朔风草木偃。落日虎狼愁。觑了这四野田畴。三尺荒坵。魂魄悠悠。谁问谁瞅。〔带云〕兄弟。〔唱〕空着我欲去也伤心再回首。
　　〔卜儿云〕巨卿。我岂知元伯孩儿撇了老身并媳妇儿先去了也。〔正末唱〕
　　【随调煞】可怜朱颜妻未老。青春子年幼。撇下个白头老母正堪忧。眼中泪和我心上愁。这两般儿合辏做一江春水向东流。〔同下〕
　　〔音释〕
　　摔音洒　剌音辣　号平声　邨与村同　楔音屑　骷音枯　髅音娄　禁平声　肓音荒　轴直由切　过平声　不甫鸠切　僝锄山切　僽音骤　宿羞上声　当去声
　　第四折
　　〔第五伦领祗从上云〕小官第五伦。自从范巨卿与张元伯奔丧去了。我随着人打听。果有此事。他如今现在坟院中栽松种柏。筑垒坟墙。早已百日有余也。老夫在圣人前奏过。言巨卿至仁至德。古今无比。就着老夫将头踏伞盖。皇宣丹诏。直至汝阳元伯坟内。征聘此人临朝。加官赐赏。又着老夫顺带玄纁丹诏。随路有高才大德。卽便举入朝中重用。老夫既奉朝命。不敢久停久住。直至汝阳征聘巨卿。走一遭去来。〔下〕〔正末上云〕自从元伯亡过。小生在这坟院中栽松种柏。垒墓修坟。却早过了百日光景〔诗云〕元伯萧然一命亡。有才无寿两堪伤。妻夫镜里鸾孤影。朋友丛中鴈失行。三尺素丝书姓字。一堆黄土盖文章。晚来不敢高声哭。只恐猿闻也断肠。〔唱〕
　　【中吕粉蝶儿】直哭的山月苍苍。野猿啼老松枝上。满郊祠风卷白杨。吊英魂。歌楚些。不胜悲怆。若不是筑室居丧。枉惹的黄泉下故人失望。
　　【醉春风】我只待垒高冢卧麒麟。栽长松引凤凰。〔云〕人都道自古及今。那得兄弟庐墓礼来。〔唱〕这死生交金石友至诚心。怎道的谎。谎。今日个浮坵。有朝得志。我将你恁时改葬。
　　【红绣鞋】我若是为宰为卿为相。〔带云〕元伯也。〔唱〕我与你立石人石虎石羊。撇下个九岁子四旬妻八十娘。另巍巍分一宅小院。高耸耸盖一座萱堂。我情愿奉晨昏亲侍养。
　　〔第五伦躧马儿引祗从孔仲山上云〕老夫第五伦是也。奉圣人的命。与范巨卿加官赐赏。说话中间。可早来到也。令人。接了马者。〔正末云〕只见远远的一簇人马来到这坟前。不知为何。〔唱〕
　　【石榴花】我则见荡晨光一道驿尘黄。闹吵吵人马扣坟墙。〔做见五伦科唱〕我这里曲躬躬叉手问端详。〔第五伦云〕奉圣人的命。采访贤士来。〔正末唱〕道当今圣上访问贤良。〔第五伦云〕贤士接了宣诏者。〔正末唱〕听的道接皇宣諕的我魂飘荡。〔第五伦云〕快脱了丧服。〔正末唱〕脱丧服手脚张狂。〔第五伦云〕昔日文王访太公于磻溪。立周朝之政。贤士比太公何别。〔正末唱〕我又不曾映斜阳垂钓磻溪上。怎生坟院里遇着文王。
　　〔第五伦云〕贤士。今日加官赐赏。便好道峥嵘有日。奋发有时。〔正末唱〕
　　【斗鹌鹑】人都道我暮景桑榆。合有些峥嵘气象。可正是乐极悲生。今日个泰来否往。〔第五伦云〕为你在此筑垒坟墙。栽松种柏。百日有余。小官奏知圣人。特来宣命。〔正末唱〕垒筑了这五六板坟墙。奏与帝王。又不曾学傅说作楫为霖。误陛下眠思梦想。
　　〔第五伦云〕贤士不可迟延怠慢。便索临朝。同见圣人去来。〔正末唱〕
　　【上小楼】过举他门下侍郎。落保了也朝中宰相。〔第五伦云〕因贤士高才大德。举荐为官。〔正末唱〕有甚么孝廉方正。德行才能。政事文章。〔第五伦云〕若得贤士为官。黎民有望也。〔正末唱〕怎消的一方之地。百万生灵。将咱倚仗。〔第五伦云〕贤士。您有尹铎之才。当以重用。〔正末唱〕我又无尹铎才怎生保障。
　　〔第五伦云〕请贤士上马。〔正末云〕念吾弟威灵可表。范式丹诚。本来庐墓。但朝廷有诏。礼不容违。苟得志于朝。必不使吾弟湮灭九泉之下。〔做辞墓科〕〔第五伦云〕祗从人摆开头踏。慢慢的行。〔孔仲山喝云〕避路。〔正末唱〕
　　【幺篇】列旌旗一望中。摆头踏半里长。我则见马前虞候。志气昂昂。状貌堂堂。问姓名。是故人。别来无恙。〔云〕那喝道的敢是孔仲山么。〔孔仲山云〕然也。〔正末惊问云〕呀。兄弟。你怎做马前一卒。〔孔仲山云〕因为王韬赖了我万言长策。所以不能为官。您兄弟该当马前虞候的身役。哥哥。您请稳便。〔正末唱〕我怎敢恰为官贵人多忘。
　　〔第五伦云〕贤士。他是何人。〔正末云〕相公不知。此人是孔宣圣一十七代贤孙孔仲山是也。这秀才文章胜在下十倍。被判院门下女壻王韬赖了他万言长策。以此不能为官。〔第五伦云〕便着人拿王韬来。我奏知圣人。依律重责。贤士。想王韬这厮。则待闭塞贤门。情理可恶。〔正末云〕相公。据孔仲山之才。当以重用。〔第五伦云〕既然贤士说孔仲山才德过人。小官顺带有玄纁丹诏在此。就着孔仲山受了宣诏。俺三人一同上马。见圣人去来。〔正末云〕既如此。贤弟你可脱了衣服。换了朝章者。〔孔仲山做换衣服科〕〔正末唱〕
　　【十二月】忙换了麻衣布裳。便穿上束带朝章。拜受了玄纁一箱。跪听了丹诏十行。〔第五伦云〕孔仲山。您望阙谢了圣人的恩者。〔正末唱〕面朝着东都洛阳。三舞蹈顿首诚惶。
　　【尧民歌】多谢你荆州太守汉循良。举荐我布衣芒屩到朝堂。死生交端不比孙庞。清廉吏须当効龚黄。行藏。行藏。暗酌量。也不是咱虚谦让。
　　〔第五伦云〕范巨卿。为你高才大德。信义双全。老夫奉圣人的命。与贤士加官赐赏。〔正末唱〕
　　【耍孩儿】愧微臣勅赐加官赏。〔带云〕只是张劭呵。〔唱〕他未沾恩我岂敢承当。念生平籍贯在山阳。幼年间父母双亡。三公若是无伊吕。四海谁知有范张。〔第五伦云〕那张劭的才能德行。比你如何。〔正末唱〕臣比张劭无名望。张劭德重如曾颜闵冉。才高似贾马班杨。
　　〔第五伦云〕张劭有多大年纪了。〔正末唱〕
　　【二煞】犬马年虽是长。论学问他更强。私心愿奉为宗匠。想汉朝岂无良史书名姓。众文武自有傍人话短长。臣举孔仲山可作头厅相。〔第五伦云〕那孔嵩比你如何。〔正末唱〕似臣呵常人有数。论此人国士无双。
　　〔第五伦云〕虽然无了张元伯。可得了孔仲山。却正是得一贤。失一贤。〔正末唱〕
　　【一煞】虽然是得一贤失一贤。〔孔仲山云〕可惜无了元伯哥哥。〔正末唱〕您也何须的涕两行泪两行。得蜀望陇休多想。〔带云〕死了元伯呵。〔唱〕恰便似攧折了千寻白玉擎天柱。〔带云〕用了孔仲山呵。〔唱〕赔与你个万丈黄金架海梁岂不闻晏平仲为齐相。乘车人忧心悄悄。倒是御车吏壮志扬扬。
　　〔第五伦云〕令人。与我拿的王韬安在。〔祗候拿王仲略上云〕禀爷。拿的王韬到了也。当面。〔王仲略不肯跪科祗从云〕你怎么不跪。〔王仲略云〕寿不压职。也罢也罢。我跪着。〔第五伦云〕兀那王韬。你怎敢混赖了孔仲山万言长策。〔王仲略云〕您这个老大人差了。我若不赖他的文章。我可怎么能勾做官。便总甲我也不得做。〔第五伦云〕您等俱望阙跪者。听圣人的命。〔断云〕圣天子思求良辅。下弓旌广开贤路。何止是聘及山林。但闻名不遗坵墓。汝阳郡张劭虽亡。有范式亟称其素。可遥封翰院编修。赐母妻并沾荣禄。遗弱息君章子征。可卽授陈留主簿。范式拜御史中丞。其孔嵩尚书吏部。王仲略诈冒为官。杖一百终身废锢。见天恩浩荡无私。与羣臣相安举错。〔正末等谢恩科唱〕
　　【煞尾】我为甚觑功名不在心。也则念穷交不忍忘。因此乞天恩先到泉台上。纔留的这鸡黍深盟与那后人讲。
　　〔音释〕
　　些梭去声　磻音盘　否滂米切　行去声　铎多劳切　忘去声　屩音皎　蜀绳朱切　锢音固
　　题目　义烈传子母襃扬　
　　正名　死生交范张鸡黍
　　死生交范张鸡黍杂剧终

《元曲选》　吕洞宾三度城南柳杂剧　（明）臧晋叔 编
　　吕洞宾三度城南柳杂剧　　（元）谷子敬 撰
　　●吕洞宾三度城南柳杂剧目录
 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　岳阳楼自造仙家酒截头渡得遇垂纶叟　正名　西王母重餐天上桃吕洞宾三度城南柳 
　　楔子
　　〔正末扮吕洞宾上云〕贫道姓吕名岩字洞宾。道号纯阳子。隐于终南山。遇锺离师父。授以长生之术。得道成仙。昔日师父曾说。这岳州城南一株柳树。生数百余年。有仙风道骨。教我度脱他。如今来到这岳州地面。不免扮做一个货墨的先生。去访问咱。哦。远望城南一片绿阴。就是那株树了。原来在岳阳楼边。且往这楼上一看。〔做到楼科〕〔叫云〕酒保何在。〔丑扮酒保上云〕老汉姓杨。在这岳阳楼下开着一个酒店。今日没甚么客。只有一个先生在楼上。我试问咱。〔做见科云〕师父。买几多钱的酒。〔正末云〕买五十文钱的酒。相饶些下酒来。〔酒保云〕这先生真是个乞化的。买得五十文钱酒。怎生又要案酒。兀的酒在这里。实是迟了。没什么下酒。〔正末云〕有酒无殽。怎生吃的下。我这墨篮里有王母赐的蟠桃一颗。将来下酒。〔饮酒啖桃科云〕咱凭栏看这柳树。果有仙风道骨。争奈他土木之物。如何做得神仙。必然成精之后。方可成人。成人之后。方可成道。我恰纔吃的这颗桃。本是仙种。我将桃核抛于东墙之下。长成之后。教他和这柳树俱成花月之妖。结为夫妇。那其间再来度脱他。也未迟哩。〔做下楼科云〕这桃终是仙种。顷刻间可早开了花也。你听我嘱付咱。〔唱〕
　　【仙吕赏花时】今日个嫩蕊犹含粉脸羞。密叶空攒翠黛愁。夸艳冶逞风流。结上些莺朋燕友。可索及早里便抽头。
  </div>
  <div class="pagination">
   <a href="元曲选_page45.html">
    上一页
   </a>
   <span>
    ...
   </span>
   <a href="元曲选_page41.html">
    41
   </a>
   <a href="元曲选_page42.html">
    42
   </a>
   <a href="元曲选_page43.html">
    43
   </a>
   <a href="元曲选_page44.html">
    44
   </a>
   <a href="元曲选_page45.html">
    45
   </a>
   <span class="current-page">
    46
   </span>
   <a href="元曲选_page47.html">
    47
   </a>
   <a href="元曲选_page48.html">
    48
   </a>
   <a href="元曲选_page49.html">
    49
   </a>
   <a href="元曲选_page50.html">
    50
   </a>
   <a href="元曲选_page51.html">
    51
   </a>
   <span>
    ...
   </span>
   <a href="元曲选_page47.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
