<!DOCTYPE html>
<html>
<head>
    <meta charset="UTF-8">
    <title>元曲选 - 第 98 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 98 页/共 133 页</h1>
    <div class="content">　　救孝子贤母不认尸杂剧终

《元曲选》　刘晨阮肇误入桃源杂剧　（明）臧晋叔 编
　　刘晨阮肇误入桃源杂剧　　（元）王子一 撰
　　●刘晨阮肇误入桃源杂剧目录
 
　　第一折 
　　　〔音释〕 
　　第二折 
　　　〔音释〕 
　　楔子 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　太白金星降临凡世紫霄玉女夙有尘缘　正名　青衣童子报知仙境刘晨阮肇误入桃源 
　　第一折
　　〔冲末扮太白星官引青衣童子上云〕吾乃上界太白金星是也。奉上帝勅命。遣临下界。纠察人间善恶。有天台山桃源洞二仙子。系是紫霄玉女。只为凡心偶动。降谪尘寰。又见天台县刘晨阮肇。此二人素有仙风道骨。向因晋室衰颓。奸谗窃柄。甘分山林之下。修真炼药。以度春秋。今日必上天台山采药。不免将白云一道。迷其归路。却化一樵夫。指引他到那桃源洞去。与二仙子相见。成其良缘。多少是好。但可惜刘阮二人尘缘未断。终有思归之心。那时节我再度他。未为晚也。正是平空舒出拏云手。指引山中采药人。〔下〕〔正末扮刘晨外扮阮肇各带砌末上云〕某姓刘名晨。这位兄弟姓阮名肇。俱系天台县人氏。幼攻诗书。长同志趣。因见奸佞当朝。天下将乱。以此潜形林壑之间。无志功名之会。现在天台山下。盖一所茅庵。与兄弟修行办道。岂不闻圣人之言。天下有道则见。无道则隐。倒大来达时务也呵〔唱〕
　　【仙吕点绛唇】啸傲烟霞。寸心休把。名牵挂。暗里年华。青镜添白发。
　　【混江龙】山间林下。伴药炉经卷老生涯。眼不见车尘马足。梦不到蚁阵蜂衙。闲来时静扫白云寻瑞草。闷来时自锄明月种梅花。不想去上书北阙。不想去待漏东华。似这等鹍鹏掩翅。都只为狼虎磨牙。怕的是斩身钢剑。愁的是碎脑金瓜。怎学他屈原湘水。怎学他贾谊长沙。情愿做归湖范蠡。情愿做噀酒栾巴。携闲客登山采药。唤村童汲水烹茶。惊战讨。骇征伐。逃尘冗。避纷华。弃富贵。就贫乏。学圣贤洗涤了是非心。共渔樵讲论会兴亡话。羡杀那知祸福塞翁失马。堪笑他问公私晋惠闻蛙。
　　〔阮肇云〕兄长。时当春暮。我和你上天台山去采种药苗。似这景物。真堪玩赏也。〔正末唱〕
　　【油葫芦】一上天台石径滑。践翠霞则见这竹篱茅舍两三家。听得那夕阳杜宇啼声煞。这时节春风桃李花开罢。我虽不伴长沮事耦耕。学严陵理钓槎。常则是杖头三百青钱挂。抵多少坐三日县官衙。
　　【天下乐】也算个闲趁东风数落花。荣华。谁恋他。敢则是瓦盆边几场沈醉杀。快清风。袍袖宽。倦红尘路径狭。便休题相逢不下马。
　　〔云〕登高履险。不觉困倦。就此松阴之下。拂石而坐。少憩片时。〔做坐科阮肇云〕我和你在山林下修行。不过穷居野处。升高望远。想那朝中为官的。利泽施于天下。声名流于后世。其间孰得孰失。兄长所见若何。〔正末云〕兄弟。那为官的到底不如我闲居的好。〔唱〕
　　【那咤令】朝廷内怨煞。荐贤的叔牙。林泉下傲煞。操琴的伯牙。磻溪上老煞。钓鱼的子牙。人情似啖马肝。世味如嚼蜂蜡。叹纷纷尘事抟沙。
　　【鹊踏枝】远奢华。近清佳。火炼丹砂。水煑黄芽。牢拴住心猿意马。急疎开利锁名枷。
　　〔阮肇云〕这几年天下荒荒。干戈并起。不能勾风尘宁静。若有英雄生于此时。觑事业如拾芥耳。〔正末云〕贤者避世。其次避地。其次避色。其次避言。兄弟。还只是我们的见识高得多哩。〔唱〕
　　【寄生草】我情愿弃轩冕离人世。傍泉石度岁华。一任他英雄并起图王霸。烟尘并起兴戈甲。异端并起伤风化。我和你韬光晦迹老山中。煞强如齐家治国平天下。
　　〔太白扮老人上云〕那刘阮二人来了。吾先使白云一道。迷其归路。化作樵夫。立于路傍。他二人必来问路。却指引他到桃源洞去借宿。岂不与二仙子相遇。〔正末同阮做起行科云〕兄弟。天色渐晚。药苗已采。便可下山回家去罢。〔唱〕
　　【幺篇】去去山无尽。行行路转差。则为那白云渐渐迷高下。不由咱寸心悄悄躭惊怕。见一个村翁远远来迎迓。我这里为迷山路问樵夫。抵多少因过竹院逢僧话。
　　〔做见科太白云〕贤者何由经此。〔正末云〕俺兄弟二人上山采药。信步游玩至此。〔唱〕
　　【醉中天】信脚山之下。洗耳水之涯。正失路迷踪没乱煞。〔带云〕得遇老人呵。〔唱〕抵多少买得龟儿卦。〔太白云〕二位可通个姓名。现居何处。〔正末唱〕我两个本东庄措大。〔太白云〕我看你二位生得齐整。像个出仕的人。〔正末唱〕休认做名题科甲。〔太白云〕二位可还有甚陪伴的么。〔正末云〕若问我陪伴的呵。〔唱〕无非是糜鹿鱼虾。
　　〔云〕小生姓刘名晨。兄弟姓阮名肇。现在天台山下闲居修行。〔太白云〕二位既是修行。每日在山中。有甚生涯过遣。〔正末唱〕
　　【金盏儿】你问我甚根芽。甚生涯。我那里看家猿鹤年高大。当门松桧树槎枒。常则是道书堆玉案。仙帔迭青霞。端的个山中闲宰相。林下野人家。
　　〔太白云〕我看二位都是读书君子。方今圣朝以贤良方正取士。二位不去求名应举。却是隐遁山林。为着何来。〔正末云〕小生与兄弟慕山林幽雅。遂有终焉之意。那为官的。我怎么学他。〔唱〕
　　【后庭花】并不想有轩车有驷马。我则愿无根椽无片瓦。出来的一品职千锺禄。那里有六韬书三略法。他都是井中蛙妄称尊大。比周公不握发。比陈蕃不下榻。空结实花木瓜。费琢磨水晶塔。斗筲器不足夸。粪土墙容易塌。儿童见惊讶杀。
　　【青歌儿】空一带江山江山如画。止不过饭囊饭囊衣架。塞满长安乱似麻。每日价大纛高牙。冠盖头踏。人物不撑达。服色尽奢华。心行更奸猾。举止少谦洽。纷纷扰扰由他。多多少少欺咱。言言语语参杂。是是非非交加。因此上不事王侯。不求闻达。隐姓埋名做庄家。学耕稼。
　　〔太白云〕二位。此处到山下。还有数里之遥。天色已晚。若归去恐为狼虎所伤。兀的看山那搭。红轮直下。有个桃源洞人家。可投宿一宵去。〔正末举手做谢科云〕多谢指引。〔唱〕
　　【赚煞】投至的山上采芝回。早难道江上踏青罢。眼见得路迢遥芒鞋邋遢。抵多少古道西风鞭瘦马。叹明朝回首天涯。谩嗟呀。那里也出入通达。不觉的枯木寒烟噪晚鸦。望青山那搭。红轮直下。兀的是白云深处有人家。〔同阮下〕
　　〔太白云〕吾指引他二人往桃源洞去了也。别遣青衣小童。报知二仙子。与他成此夙缘。〔诗云〕寻真不觉路迢遥。蚤见斜阳转树梢。咫尺洞天风景异。碧桃花下凤鸾交。〔下〕
　　〔音释〕
　　纠音九　肇音兆　分去声　长音掌　发方雅切　噀音浚　伐扶加切　乏扶加切　滑呼佳切　煞双鲊切　杀双鲊切　狭奚佳切　憩音气　蜡那架切　甲江雅切　槎音茶　枒音牙　帔音配　法方雅切　榻汤打切　塔汤打切　塌汤打切　踏当加切　达当加切　猾呼佳切　洽奚佳切　咱兹沙切　杂音咱　遢汤打切　搭音打
　　第二折
　　〔二旦扮仙子引侍女上云〕子童二人。乃上界紫霄玉女。偶因有罪。降谪人间。现居天台山桃源洞中。今经日久。有太白星官命青衣童子来报。说目下有天台县刘晨阮肇二人。与子童有五百年仙契。今来采药。必当相会。不免分付侍女们。安排酒果。亲自出洞迎接去咱。〔正末同阮肇上云〕不想入山采药。盘桓日夕。竟被白云迷其归路。遇一樵夫指引。去桃源洞人家寄宿一宵。行来数里。尚未得到。兄弟。似此路径。登高涉险。索受艰苦也呵。〔唱〕
　　【正宫端正好】风力紧羽衣轻。露华湿乌巾重。我本为厌红尘跳出樊笼。只待要拨开云雾登丘陇。身世外无擒纵。
　　【滚绣球】香渗渗落松花把山路迷。密匝匝长苔痕将野径封。静巉巉锁烟霞古厓深洞。高耸耸接星河峭壁巑峰。闹炒炒栖鸦噪暮天。悲切切玄猿啸晚风。絮叨叨鹧鸪啼转行不动。碜磕磕踞虎豹跨上虬龙。白茫茫徧观山下云深处。黄滚滚咫尺人间路不通。眼睁睁难辨西东。
　　【倘秀才】我待学炼九转丹砂葛洪。上万丈昆仑赤松。因此上思入风云变态中。〔云〕兄弟。你看一溪流水。几片落花。这山中必有人家也。〔唱〕则见一溪流水绿。几片落花红。兀的把春光断送。
　　〔云〕兄弟。这般景物。畅是宜人。我且题咏几句咱。〔阮云〕兄长正好题咏几句。小弟拱听。〔正末唱〕
　　【滚绣球】水呵莫不黄河天上来。花呵莫不碧桃天上种。水呵索强如翠岩前三千丈玉泉飞迸。花呵干闪下闹西园一队队课蜜游蜂。水呵则是弥漫三月雨。花呵可惜狼藉一夜风。水呵近沧波濯尘缨一溪光莹。花呵性轻薄乱飘零枉费春工。水呵抵多少长江后浪催前浪。花呵早则一片西飞一片东。岁月匆匆。
　　【倘秀才】我这里长啸时草木振动。怅望处风涛怒涌。不觉的悄然而悲悚然恐。〔阮肇云〕咱两个则傍这一道流水寻去。料的前面必有个渔家可以投宿。〔正末唱〕盼不的渔家春水渡。〔阮肇云〕这山中敢有个寺儿么。〔正末唱〕闻不见僧寺夕阳钟。〔带云〕兄弟呵〔唱〕咱两个莫不被樵夫调哄。
　　【滚绣球】我这里度危桥拄瘦筇。俯清流靠古松。〔云〕兄弟。你看水上流出一杯饭来了。〔唱〕见一杯胡麻饭绿波浮动。〔做取分食科〕〔唱〕想行厨只隔云峯。进程途一二里。见楼台三四重。势嵯峨走鸾飞凤。晃分明金碧玲珑。〔内做奏乐科正末云〕这是什么响。〔唱〕又不是数声仙犬鸣天上。又不是几处樵歌起谷中。〔带云〕待我听咱。〔做听科〕〔唱〕只听的环佩丁冬。
　　〔二仙子引侍女将砌末上云〕刘晨阮肇二人已到了。不免引着侍女。将酒礼乐器出去迎接着。〔正末做见科〕〔诗云〕天和树色蔼苍苍。霞重岚深路渺茫。云窦满山无鸟雀。水声沿涧有笙簧。碧纱洞里乾坤别。红杏枝头日月长。愿得花间有人出。免教仙犬吠刘郎。兄弟。你看霞光凤驭。羽盖霓旌。笙歌缭绕。珠翠妖娆。这都是那里来的。〔阮肇云〕是好跷怪好跷怪。〔正末唱〕
　　【呆骨朵】你便铁石人也惹起凡心动。莫不是驾青鸾天上飞琼。似这般花月神仙。晃动了文章巨公。〔做相见科旦云〕刘郎阮郎。请同到舍下。〔正末云〕他女娘家怎知我们的名姓。便以刘郎阮郎呼之。兄弟。我和你莫非是梦中么。〔唱〕没揣的撞到风流阵。引入花胡衕。摆列着金钗十二行。敢则梦上他巫山十二峯。
　　〔做行到科〕〔正末云〕到这境界。分外幽绝。令人翩翩然有出尘之想。不知生等何缘。得至于此。〔唱〕
　　【脱布衫】光闪闪贝阙珠宫。齐臻臻碧瓦朱甍。宽绰绰罗帏绣栊。郁巍巍画梁雕栋。
　　【醉太平】注金波碧筒。烧银烛纱笼。笙歌引至画堂中。红遮翠拥。人心此会应相重。人情今夜初相共。人生何处不相逢。早忘却更长漏永。
　　〔二旦做意把盏科云〕草草杯盘。不足以待贤者。惶恐惶恐。〔正末谢云〕生等不才。多承错爱。何以克当。〔唱〕
　　【倘秀才】则见他喜孜孜幽欢密宠。便一似悄促促私期暗通。怎消得翠袖殷勤捧玉锺。屏开金孔雀。褥隐绣芙蓉。兀的般受用。
　　〔小旦扮金童玉女上云〕咱两个奉王母仙旨。将这仙桃来献桃源洞二仙子。兼贺得壻之喜。〔正末云〕兄弟。这话那里说起。〔阮肇云〕兄长岂不闻酒中得道。花里遇仙。也是常事。〔正末唱〕
　　【滚绣球】真乃是罗绮丛。锦绣中。出红妆主人情重。玳筵开炮凤烹龙。受用些细腰舞皓齿歌。琉璃锺琥珀醲。抵多少文字饮一觞一咏。列两下进仙桃玉女金童。不觉的舞低杨柳楼心月。歌尽桃花扇底风。筵宴将终。
　　【叨叨令】记不的轩辕一枕华胥梦。学不的淳于一枕南柯梦。盼不的文王一枕非熊梦。成不的庄周一枕蝴蝶梦。倒大来福分也么哥。倒大来福分也么哥。恰做了襄王一枕高唐梦。
　　【三煞】帽檐偏侧簪花重。衫袖淋漓污酒浓。品竹调丝。移商换羽。掿粉搏酥。走斝飞觥。一个个浓妆艳裹。一对对妙舞清歌。一声声慢拨轻拢。赢得我忘怀昆仲。??却醉颜红。
　　【二煞】一杯未尽笙歌送。两意初谐语话同。效文君私逩相如。比巫娥愿从宋玉。似莺莺暗约张生。学孟光自许梁鸿。他年不骑鹤。何日可登鳌。今夜恰乘龙。说甚的只鸾单凤。天与配雌雄。
　　【随煞尾】色笼茐光潋滟山环水绕天台洞。势周旋形曲折虎踞龙盘仙子宫。本意闲寻采药翁。谁想桃源一径通。谩叹人生似转蓬。犹恐相逢是梦中。月满兰房夜未扃。人在珠帘第几重。结煞同心心已同。绾就合欢欢正浓。焚尽金炉宝篆空。烧罢银台烛影红。身在天台花树丛。梦入阳台云雨踪。准备着凤枕鸳衾玉人共。成就了年少风流志诚种。〔同下〕
　　〔音释〕
　　渗森去声　巉初衔切　■〈山赞〉音攒　碜森上声　磕音可　虬音求　思去声　断端去声　种上声　迸逋梦切　弥音迷　藉精妻切　莹音用　筇音穷　嵯音磋　峨音娥　岚音蓝　琼音穷　胡音胡　衕音同　行音杭　甍音蒙　醲音浓　咏音用　柯音哥　蝶音爹　污乌去声　调平声　掿音闹　斝音贾　觥音公　扃居翁切　重平声　丛音从
　　楔子
　　〔小旦上云〕小妾是桃源洞仙子侍从的。为刘晨阮肇二人。与俺仙子有五百年夙世姻缘。自去春与仙子成了姻眷。到今刚及一载。柰二人尘缘未断。又早思归。今日令我等先将酒果到十里长亭伺候。待仙子与刘阮相别。〔正末同阮肇二旦乘车上云〕咱兄弟二人自去春到桃源洞中。多感二位小娘子错爱。倏忽一载。且莫说他温香软玉。恩意绸缪。只是绣阁兰房。尽也受用不尽。怎柰心中只想回归乡里。目今又值暮春时候。闻得百禽鸣野。使我思归之意。一倍加切。不免暂时告别回家。小娘子休得见怪。〔二旦做打悲科云〕我二人自谓终身已得所托。刚纔一载。乃遂别乎。常言道心去意难留。贱妾便当相送。亲至十里长亭。一杯饯别。〔做把酒科〕〔正末回酒科旦云〕贱妾聊赋一诗相赠。〔诗云〕殷勤相送出天台。仙境那能却再来。云液既归须强饮。玉书无事莫频开。花当洞口应长在。水到人间定不回。惆怅溪头从此别。碧山明月照苍苔。〔正末云〕多谢小娘子厚意。这般眷恋。但此别非久。不过旬日之间。便当再会也。〔唱〕
　　【仙吕赏花时】我做甚三迭阳关愁不听。也只为一段伤心画怎成。则不是人感慨别离轻。听兀那流莺树顶。先啼出断肠声。
　　【幺篇】抵多少绿暗红稀出凤城。??得个倒尽沙头双玉缾。直到这十里短长亭。避不的登山蓦岭。便子索回首问前程。〔正末同阮下〕
　　〔旦云〕他二人去了也。我等本待和他琴瑟相谐。松萝共倚。争柰尘缘未断。蓦地思归。虽然系是夙因。却也不无伤感。倘若天与之幸。再与他相见。亦未可知。〔诗云〕人间无路水茫茫。玉洞桃花空自香。只恐韶光易零落。何时重得会刘郎。〔并下〕
　　〔音释〕
　　从去声　倏音叔　强欺养切　应平声　听平声　蓦音陌
　　第三折
　　〔凈扮刘德引沙三王留等将砌末上云〕某姓刘名德。现在天台县十里庄居住。时当春社。轮着我做牛王社会首。今日请得当村父老沙三王留等。都在我家赛社。猪羊已都宰下。与众人烧一陌平安纸。就于瓜棚下散福。受胙饮酒。牛表伴哥。你把柴门紧紧的闭上。倘有撞席的人。休放他进来。〔众做打皷烧纸饮酒科〕〔正末同阮肇上云〕自到桃源洞中。与那两个小娘子结成姻眷。不觉过了一载。为闻百鸟鸣春。顿起思归之念。再寻旧路回家。兄弟。你也看见。这眼前景物都更变不同了。好伤感人也呵。〔唱〕
　　【中吕粉蝶儿】兔走乌飞。搬不尽古今兴废。急回来物换星移。成就了凤鸾交。莺燕侣。五百年夙缘仙契。不多时执手临岐。倒揽下干相思一场憔悴。
　　【醉春风】则被这红灼灼洞中花。碧澄澄溪上水。赚将刘阮入桃源。畅好是美。美。受用他一段繁华。端详了一班人物。别是个一重天地。
　　〔做行路科阮肇云〕兄长。这一路上全不似旧时光景。却是何故。〔正末唱〕
　　【迎仙客】下坡如投地穽。蓦岭似上天梯。这的是蝴蝶梦中家万里。不甫能雨纔收。没揣的风又起。似这般风雨凄凄。早难道迟日江山丽。
　　【红绣鞋】见了这三五搭人家稀密。过了这百千重山路逶迤。那里也新郎归去马如飞。愁的是林深禽语碎。怕的是路远客行迟。呀。却原来鹧鸪啼烟树里。
　　〔云〕早来到这里。望见那古寺。过了一座小桥。便是家中了也。〔唱〕
　　【醉高歌】望见那萧萧古寺投西。行过这泛泛危桥转北。早来到三家疃上熟游地。这搭儿分明记得。
　　〔正末做意惊见科云〕好怪。这两株松树我去时亲手栽下与兄弟上天台山采药。到今只有一年光景。这两株树怎么就长得偌来大。不由我心中好生疑惑。〔阮肇云〕我也记得。这等大的快。敢则是地肥哩。〔正末唱〕
　　【普天乐】曾得个几星霜。多年岁。为甚么松杉作洞。花木成蹊。往时节将嫩苗跑土栽。今日呵见老树冲天立。见了这景物翻腾非前日。不由人几般儿心下猜疑。修补了颓垣败壁。整顿了明窗凈几。改换了茅舍疏篱。
　　〔做打家唤门科〕开门咱。我来家了也。〔凈云〕果有撞席人来。休开门。〔正末唱〕
　　【石榴花】则见这野风吹起纸钱灰。冬冬的挝皷响如雷。原来是当村父老众相知。赛牛王社日。摆列着尊罍。〔做叫云〕刘弘。开门来。开门来。〔唱〕到的这柴门前便唤咱儿名讳。他那里默无声弄盏传杯。一个个紧低头不睬佯妆醉。方信道人面逐高低。
　　【斗鹌鹑】我今日衣锦还乡。儿呵你也合开门倒屣。〔云〕刘弘。快开门来。〔凈云〕你则是个撞席的馋嘴。怎么敢叫刘弘。要讨我打你。〔正末唱〕我这里道姓呼名。他那里嗑牙料嘴。则道是餔啜之人来撞席。饕餮他酒共食。似恁般妄作胡为。敢欺侮咱浮踪浪迹。
　　〔凈云〕今日当村众父老在我家赛牛王社。烧一陌纸。祈保各家平安。那里走将这两个不知羞耻的人来。要我酒肉吃。倒魇镇俺众人一年不吉利。〔正末唱〕
　　【上小楼】则见他一时半刻。使尽了千方百计。吃紧的理不服人。言不谙典。话不投机。看不的乔所为。歹见识。刁天决地。早难道气昂昂后生可畏。
　　〔凈云〕这等撞席的人。倒敢胡言乱语的。牛表沙三。急忙打出去者。〔众做打科〕〔正末唱〕
　　【幺篇】真乃是重色不重贤。度人不度己。使的这牛表沙三伴哥王留。唱叫扬疾。走将来手便棰。脚便踢。将咱忤逆。这的是孩儿每孝当竭力。
　　〔云〕我是刘晨。同兄弟阮肇去春上天台山采药。今年归家。你是何人。倒来打我。〔凈云〕你这两个面生可疑之人。我那里认的。你快去快去。〔正末唱〕
　　【满庭芳】你道我面生可疑。便待要扬威耀武。也合问姓甚名谁。那些个吐虹霓三千丈英雄气。全不管长幼尊卑。〔凈云〕我父亲刘弘在日。尝说老爷刘晨。上天台山采药不归。到今百余年。知他是狼餐豹食。你还提他则甚。〔正末唱〕你道我上天台狼餐豹食。谁想我入桃源雨约云期。休得要夸强会。瞒神諕鬼。大古里人善得人欺。
　　〔凈云〕这两个汉子是风魔。是九伯。我记的父亲在日。对我说。老爷刘晨上天台采药。那一年亲手栽下门前这两株松树。到今百余年。兀那松树长的偌大。我父亲刘弘也故许多年了。你道是上春采药去的。你则看这树。难道一年便长得这般大小。〔正末做省悟科云〕则这句话可将我提省了也。我适纔到得门首。见这两株树。便觉有些疑惑。这等看来。当真去百余年了。孩儿。此非汝的罪过也。则是我的愚浊。方知道山中方七日。世上已千年。信有之也。〔唱〕
　　【十二月】叹急急年光似水。看纷纷世事如棋。回首时今来古往。伤心处物是人非。若不游嫦娥月窟。必定到王母瑶池。
　　【尧民歌】呀。生折散碧桃花下凤鸾栖。端的个人生最苦是别离。倒做了伯劳飞燕各东西。早难道有情何怕来年期。伤也波悲。登高怨落晖。添几点青衫泪。
　　〔正末做打悲科云〕你父亲刘弘已死。你又是他孩儿。却是我一家骨肉。我当年同兄弟阮肇上天台山采药。只为日暮迷其归路。遇一樵者。指引到桃源洞去投宿。行至数里。忽见金钉朱户。似王者之居。有笙歌一部。簇拥二女子。迎接我二人到家筵宴。成其夫妇。刚及一载。为闻百鸟鸣春。思归故里。早已物换星移。过了一百多岁。信知彼处乃是神仙之境。〔阮肇云〕兄长。这等看来。我和你便不归家也罢了。〔正末唱〕
　　【耍孩儿】方信道洞天深处非人世。包藏着云踪雨迹。〔带云〕我想临行之时。〔唱〕怎将断肠诗句赠别离。分明是漏泄与肉眼愚眉。他道花当洞口应长在。水到人间定不回。参透了其中意。本是个神仙境界。错认做裙带衣食。
　　〔凈云〕听了你这一篇话。你敢真是俺老爷。做了神仙回家来的。老爷。则你一向在那里受用。〔正末唱〕
</div>
    <div class="pagination">
<a href="元曲选_page97.html">上一页</a><span>...</span><a href="元曲选_page93.html">93</a><a href="元曲选_page94.html">94</a><a href="元曲选_page95.html">95</a><a href="元曲选_page96.html">96</a><a href="元曲选_page97.html">97</a><span class="current-page">98</span><a href="元曲选_page99.html">99</a><a href="元曲选_page100.html">100</a><a href="元曲选_page101.html">101</a><a href="元曲选_page102.html">102</a><a href="元曲选_page103.html">103</a><span>...</span><a href="元曲选_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
