<!DOCTYPE html>
<html>
<head>
    <meta charset="UTF-8">
    <title>六十种曲锦笺记 - 第 17 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲锦笺记 - 第 17 页/共 18 页</h1>
    <div class="content">〔丑复上〕好了。好了。贼闻官兵将至。大肆焚掠。潜避湖州去了。〔老旦旦〕谢天地。〔丑〕奶奶。且就此安居。想老爷不日就回了。〔老旦〕你还该接上去回覆一声。〔丑〕明早就去。但不知有何分付。〔老旦〕只说一言已定。六礼休遗便了。〔丑〕理会得。 

〔老旦〕兵气消为日月光。



〔旦〕生涯万事有苍苍。

〔丑〕蓬山此去无多路。



〔净〕雕鹊塡河已作梁。 

第三十九出
昼锦

〔外末扮家人随生小旦上生〕独受主恩归。当朝似者稀。〔小旦〕莫愁南路远。驷牡正騑騑。〔生〕下官端为良缘未偶。请假南还。迤逦行来。且喜早已过江了。〔小旦〕相公。为何过江来到。不见驿递应付。〔生〕我归杭心切。唯恐知识缠扰。到广陵驿就缴牌了。〔小旦〕家裏也不住札了。〔生〕不住了。〔小旦〕相公。你眞个钟情也。 

【北新水令】〔生〕你知我归心日夜忆钱塘。念孤帏恁般悒怏。马蹄淸夜月。蓬户五更霜。兼程奔上。兼程奔上。何日裏得同欢畅。

【南步步娇】〔小旦〕鸣镳击楫多劳攘。故国云埋障。回思去路长。影只形单。自分终泉壤。何幸沐恩光。双双昼锦荣无限。

【北折桂令】〔生〕想着他花径行藏。和那绣阁徘徊。画舫徜徉。满望个连理栽成。鸳鸯并好。鸾凤翱翔。怎知道美恩情中成虚慌。好姻缘半道乖张。苦的是鸡唱江关。人逐参商。恨的是千里空还。一面偏难。

【南江儿水】〔小旦〕吴越千佳丽。燕秦百艳妆。一时咸得亲瞻傍。都来谁及娘娇样。天香国色眞无上。谩说艰辛多状。任您堪偿。百岁恣同欢赏。

〔内叫介〕行路的仔细。红巾贼连陷杭州湖州。将下姑苏。休得前去。〔生住介〕涯上说甚么。〔末〕说红巾贼破了杭湖二州。将到姑苏。教不要前去。〔生〕杭州破了。〔末〕说破了。 

【北雁儿落带得胜令】〔生〕本待个风便归程趱。到讨得个雷轰碑字残。快趱前去。〔众行介生〕我和他生愿共衾裯。死愿同草莽。管甚么豺狼满道傍。管甚么烟尘暗井疆。不能彀窃符来卧内。怎望得飞骑出蒲关。潜藏。怕柔心不奈军声壮。逃亡。怕纤弯难当途路长。

【南侥侥令】〔小旦〕城郭多笳鼓。江湖断客航。试问太平时还甚日。只怕故国无家归去难。故国无家归去难。

〔丑上〕夜宿舟中饭。晨征马上衣。前面的是我们老爷。〔见介生〕贼情如何。〔丑〕湖州被屠了。杭州幸无恙。〔生〕谢天地。〔小旦〕我家却怎么。〔丑〕贼将临城。奶奶要到湖州躱避。幸小姐不肯去。比时小人适到。说了老爷求亲。就把靑娥配与小人。算计同到苏州。不意官兵四集。贼下太湖。依旧安堵了。〔小旦〕可喜可喜。〔丑〕桃家在湖州。都被屠了。〔生〕有这等事。路上曾见常先生么。〔丑〕见来。此时想已到家了。〔生〕紫苔。你就与我回去。速备礼仪。我一到就要成亲了。〔丑〕理会得。〔下〕 

【北收江南】〔生〕呀。赖得他报平安。解下愁肠。整顿些殷勤话。历诉间关。相思担放下再休担。撇脱利名场。优游花月乡。肯恋着厚爵高封。冷落他软玉温香。

【南园林好】〔小旦〕去时节车轮太忙。回时节马蹄何懒。缩地凌云空想。频计日转心烦。频计日转心烦。

【沽美酒带太平令】〔生〕我为他闷塡了山水肠。我为他愁埋了烟霞想。熏茗琴书兴总忘。喜如今初心已尽偿。全名节不曾把面目摧残。老林泉又没个五湖风浪。甘菽水绝胜他临邛市觞。还笑那越重墙的心粗胆壮。赎尸骸的担惊受枉。我呵年当貌当。双拥着英皇。美风情一任千载评量。

【南尾声】〔小旦〕改衣妆山居样。管煎茶竹裏花间。永侍梁鸿事孟光。

〔生〕骎骎羽骑历城地。



〔小旦〕景物萧萧满路岐。

〔生〕赖有蛾眉能缓客。



〔小旦〕玉人应是数归期。 

第四十出
合笺

【荷叶铺水面】〔外上〕称槟相。佐吉筵。吉筵词赋几多篇。口若河悬。〔丑上〕月下老。冰上僊。红罗体缠。金花帽攒。华堂高会。谁敢居先。〔合〕疎失处。赖周旋。

〔揖介外〕礼都摆着。专候驾临。〔丑〕有烦通报。〔外〕少待。 

【踏莎行】〔老旦上〕分定生前。喜承天眷。画堂此日春风展。彩云飞处下双鸾。沈檀雾袅笙歌按。

〔外〕摈相叩头。〔老旦〕起来。〔外〕大媒已到。〔老旦〕快请。〔外〕伏以锦衣香衬皁罗袍。红绣鞋移步步娇。倾杯式飮梅花酒。醉扶归去月儿高。来宾宝山尊相抬身东道亲妈夫人相见。〔喝拜介丑〕深惭遗朽。谬任执柯。〔老旦〕诺重千金。盟联二姓。〔外〕礼毕。请送礼单。〔丑送介〕虚篚上陈。甚惶将命。〔老旦〕多仪下锡。兼渎台尊。当直的。快收礼摆宴。〔丑〕梅大人舟已到涯。如夫人卽入进谒。就此吿辞。〔老旦〕如此不敢虚拘。尙容攀待。〔丑〕再不消。〔外〕小子随往迎亲。〔老旦〕正是。〔丑外下末上〕报报。二夫人到了。〔老旦〕请裏面相见。  

【哭相思】〔众随小旦上〕溟海飘蓬无转。羁魂喜获生旋。〔净随旦上〕乍见翻疑梦幻。何殊缺月重圆。

〔小旦拜介〕〔重叠金〕〔老旦〕你一身去国三千里。〔旦〕我日日空寻别时语。〔小旦〕相对但悲酸。幽情欲话难。〔净〕暂收双眼泪。欢宴娱心意。〔合〕今夕是何晨。鹊桥新驾成。〔老旦〕靑娥。良时将至。快与小姐更妆。我到外厢料理来。〔小旦〕奶奶请便。奴家自当伏侍。〔老旦下小旦〕靑娥。取那红箧儿过来。〔净取小旦开介净〕这是甚么。 

【玉雁儿】〔小旦〕翠翘珠串。〔净〕这般。〔小旦〕碧琳冠凤遶螭盘。〔净〕好衣服。〔小旦〕杏花衫染猩红浅。〔净〕那裏来的。〔小旦〕总是椒宫特眷。〔旦〕这都赐你的。我一朝专享宁无赧。〔小旦〕却不折死奴。〔旦〕酬恩报德原非忝。〔净〕良晨已到。怎将形迹相拘检。〔强妆介小旦〕到忘了。词笺半幅。相公着我一见便送还小姐。〔旦〕他的也在这裏。〔合〕喜今宵人物两完又何羡丰城神剑。

【画堂春】〔众鼓乐引生上〕玄都花事喜依然。刘郞此日言旋。三星烱烱映檐端。乐奏迎僊。

〔外〕伏以香罗带绣菊花新。坐傍妆台点绛唇。喜称人心好事近。鹊桥仙降画堂春。请新人奶奶出厅行礼。〔再请介〕一枝花插满庭芳。烛影摇红昼锦堂。滴滴金杯双劝酒。声声慢唱贺新郞。新人奶奶抬身缓步请。〔净拥旦与生并立介外〕参拜天地。〔喝拜介〕岳母太夫人出厅相见。〔老旦上外〕靠上尊坐。〔喝拜介〕二位新人交拜。〔拜介外〕请二夫人相见。〔小旦拜介外〕参拜已毕。请迎花烛。同赴卺筵。〔众唱迎花烛介〕 

【画眉序】〔生〕银烛暖香燃。合卺筵开共欢忭。愧尘凡下士。获配僊媛。且休夸不世奇逢。还堪羡非常恩眷。〔合〕百年和洽如鱼水。行看种玉蓝田。

【前腔】〔旦〕巵酒谩交传。重惜人前意难展。念几番波浪。泪满词笺。想昔曾系足联盟。今得共齐眉举案。〔合前〕 

【前腔】〔小旦〕神契已三年。此夜相逢爱非浅。信姻缘辐辏。风月无边。喜才郞衣锦荣归。共淑女牵丝缱绻。〔合前〕 

【前腔】〔老旦〕佳壻受人怜。弱女工容世应罕。正天然合璧。宜享华姸。麝烟凝翡翠衾温。龙须展芙蓉褥软。〔合前〕 

【滴溜子】〔众〕郞荣显。郞荣显。玉殿曾传。娘华丽。娘华丽。瑶台应选。眞一双两美相兼。松萝永附缠。天从人愿。今宵欢宴。绝胜登僊。

【鲍老催】〔众〕情孚义感。天长地久常为伴。海枯石烂心难变。双飞蝶。交颈鸳。同栖燕。几般怎比风流半。软温乡裏春风遍。尽消受欢无限。

【双声子】〔众〕琼浆滟。琼浆滟。满酌重相劝。花灯暗。花灯暗。余烬频敎翦。星河转。星河转。更筹换。更筹换。独夜迢迢。良宵遽短。

【尾声】〔合〕风情节义难兼擅。女戒分明在此编。寄语梨园仔细传。

〔老旦〕鸣凤楼中天上人。



〔生旦〕彩笺芳翰两情深。

〔众〕千淘万洗虽辛苦。

</div>
    <div class="pagination">
<a href="六十种曲锦笺记_page16.html">上一页</a><span>...</span><a href="六十种曲锦笺记_page12.html">12</a><a href="六十种曲锦笺记_page13.html">13</a><a href="六十种曲锦笺记_page14.html">14</a><a href="六十种曲锦笺记_page15.html">15</a><a href="六十种曲锦笺记_page16.html">16</a><span class="current-page">17</span><a href="六十种曲锦笺记_page18.html">18</a><a href="六十种曲锦笺记_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
