<!DOCTYPE html>
<html>
<head>
    <meta charset="UTF-8">
    <title>盛明杂剧初集二集 - 第 33 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>盛明杂剧初集二集 - 第 33 页/共 92 页</h1>
    <div class="content">
　　【前腔】〔末〕晴鹗横秋，冉冉寒烟远峤浮。坐与苍苔就，笑把茱萸嗅。茶，远渚眺寒鸥，云水悠悠，江景山光，似把壶觞侑，〔指净科〕〔作看唱〕且共对斜曛看楚囚。 

　　【前腔】〔外〕阴壑先秋，一派寒泉绕竹流。自掬清波漱，免惹红尘垢。茶，禾黍满西畴，黄雀娇柔，细菊斑斑，远壁开如绣，〔指净叹唱〕且共对斜曛叹楚囚。 

　　（〔净〕诸公以楚囚笑我、看我、劝我、叹我，我殊不解其意。待我告便来酬答。〔净告入厕科〕〔生令取帽，还净席上科〕〔净还坐，见帽笑科〕原来是风落吾帽，露吾短发种种，有类楚囚。故诸公以囚嘲之。今我也酬和诸公一杯。） 

　　【前腔】鹤发经秋，樗散堪乘莲叶舟。（〔生〕太乙真人莲叶舟，脱巾露顶寒飕飕。君殆以仙人自居。）〔净〕皂帽非吾偶，（〔生〕君薄管宁也。）〔净〕白接非吾首。（〔生〕君不屑山简也。〔净〕茶，）折角雨中求，（昔郭林宗遇雨折巾。今吾风吹落帽，可以同为美观也。）岸帻英雄，入眼今奚有？（今之人好修边幅。能岸帻不冠，开豁襟怀，如刘文叔延揽英雄者，几曾见哉？）莫盛饰冠裳似沐猴！ 

　　（〔生〕令卿自责，反自誉如此，足见敏捷。再进一杯！〔净〕吾不胜举白矣！〔生令乐工奏乐侑酒〕谚云：丝不如竹，竹不如肉。此言何如？〔净〕盖渐近自然尔。〔生〕可谓一言以蔽之矣！吾前者伐蜀，得一美女，善歌舞，发直委地。奈公主不见容，一向携在军中，先已令人随载于此。唤出来歌舞一曲，以奉诸君，以解酲困。〔净〕元帅置公主于家，携美人于军中，发立委地。以嘉论之，正不是长法也。〔众诨科〕〔正旦扮美人上，作泣科〕） 

　　【唐多令】国破与家亡，红啼杜宇伤。彩云裁就舞衣裳，镂月削成歌板，情脉脉，意茫茫。 

　　（念妾乃亡蜀主李君之女，为桓公老奴收作爱妾。奈公主妒悍不容，携随军镇。今请僚佐游山，载奴席间侑酒。正是：既在矮檐下，怎敢不低头。〔近前〕相公万福。〔生〕你可歌舞一曲以侑酒。〔旦背作羞科〕〔生作促科〕〔旦唱舞〕） 

　　【南楚江秋】空阶永蟋蟀，苍山泣鹧鸪，沉沉院宇秋光暮，神魂飘泊梦模糊，步倩人扶。银屏背倚娇无措，空生花样躯，空余雪样肤，谁能贮我黄金屋。 

　　〔劝酒科〕〔旦〕 

　　【孝白歌】肴八簋，酒百壶，相对秋山日已晡，行乐莫踌蹰。明朝有此无？阴晴难睹。 

　　〔生〕再唱一阕〔旦〕 

　　【楚江秋】婷婷鸳凤雏，夭夭桃杏株，凡花野鸟原非度。盈盈红泪湿罗襦，听彻铜壶。柔肠万截愁难诉，白璧已见瑜，绿珠羞自呼，谁能再把胡笳续？ 

　　〔劝酒科〕〔旦〕 

　　【孝白歌】青青柳，短短蒲，今日芳菲明日枯，造化本乘除。兵家有胜输，原无定主。 

　　【清江引】乾德镜儿半尘土，枉把蛾眉掳。愁暗锦江云，泪洒巫山雨。怨东风落花花怎语？ 

　　（〔净〕观这女子词中，剩有悲怨，元帅将焉用之？况妇人在军，军威不扬。不若去之，庶免女戎之患。〔生〕正是正是：日已落矣。筵席彻罢。） 

　　堪嗟日月鸟双飞，对景携朋步翠微。 

　　百遍登临浑是梦，斜挥不必泪沾衣。


●洛水悲　　（明）汪道昆 撰 

　　（新都伯玉汪道昆 撰　琅琊敬美王世懋 评　西湖野君徐、尧臣黄之尧 阅） 

　　〔末上〕【临江仙】（金谷园中生计拙，高阳池上名流，山公任放是良谋。歌声中夜发，酒债几时勾？） 

　　（汉水悠悠东到海，繁华总是浮沤，趁他未白少年头。樽前宜粉泽，座上即丹丘。部中更有一段新词，名〈洛神记〉。小子略陈纲目，大家齐按宫商。） 

　　帝子驰名八斗，神人结好重渊。 

　　邺下风流遗事，郢中巴里新篇。 

　　〔旦扮洛神上〕 

　　【步步娇】白蘋红蓼清川上，风起涛声壮。怀人各一方。脉脉穷愁、昭昭灵响，何处断人肠？斜阳烟柳凭栏望。 

　　（美女娇且闲，高门结重关，容华艳朝日，谁不希令颜。佳人慕高义，求贤良独难。众人徒嗷嗷，安知彼所观。妾身甄后是也，待字十年，倾心七步。无奈中郎将弄其权柄，遂令陈思王失此盟言，嘉偶不谐，真心未泯。后来郭氏专宠，致妾殒身，死登鬼录，谁与招魂？地近王程，宁辞一面。将欲痛陈颠末，自分永隔幽明。毕露精诚，恐干禁忌。如今帝子已度伊阙，将至此川，不免托为宓妃，待之洛浦。正是：汉主不须求地下，楚妃准拟到人间。明珠翠羽何在？〔小旦二人上〕川上孤鸳鸯，哀鸣求匹俦。我愿执此鸟，惜哉无轻舟。不知娘娘有何懿旨？〔旦〕今日渡河，欲与陈思王相会。你每捧百和香、持七宝扇，同我去走一遭。〔小旦〕理会得。〔旦〕我想那陈思王呵！） 

　　【好姐姐】他是皇家麒麟凤凰，华国手，还须天匠。建安词赋，伊人独擅场。〔合〕长瞻仰，归来旌节云霄上，怅望关河道路长。 

　　（〔小旦〕曾闻织女渡河，不意今日，有此良会。） 

　　【前腔】天孙离居自伤，弄机杼含颦凄怆。牵牛几许，今来河汉旁。〔合前〕 

　　（〔旦〕远看后车数十乘、从者数百人，想是帝子车从。我与你且在江湄缓步，慢慢等他。也知行路难如此，未会牵牛意若何。〔虚下〕〔生陈思王，净、丑中涓，外、末力士上〕） 

　　【神仗儿】王程鞅掌、王程鞅掌，君恩骀荡。歇马登高驰望，极目云沙烟莽，山历历，水汤汤。 

　　（谒帝承明庐，逝将归旧疆。清晨发皇邑，日夕过首阳。伊洛广且深，欲济川无梁。泛舟越洪涛，怨彼东路长。顾瞻恋城阙，引领情内伤。寡人应诏入朝，言归东国，方从伊阙，来到洛川。你看白日西驰，黄河东逝，车烦马毙，前驱不行。不免在此假宿一宵，多少是好。扈从诸臣，各宜就舍，明日早行。〔众应介〕谨奉旨。〔外末同下〕〔生〕你看云光未暮，风致颇佳。只着中涓二人，随我到阳林之下，纵步一会，散闷则个。〔净、丑〕理会得。〔生〕） 

　　【好事近】千骑出长杨，回首五云天上。孤身去国，伊阙几重岩障。临渊望洋，见沙头鸥鸟闲来往。（想我半生枉过，百事无成，怎如得那鸥鸟。）〔合〕问何如机事浑忘，一任取烟波消长。 

　　（行到阳林，足力稍倦，不免在此倚杖片时。〔生净丑下〕〔旦引小旦上〕侍儿，我和你到洲上，采芝去来。〔应介〕〔旦〕） 

　　【前腔】徜徉，步屧水云乡，且和伊采采中洲平莽。云英五色，芝草丛生弥望。猗兰暖香，折芳华欲寄同心赏。〔合〕涉江流已没红梁，具河舟又无兰桨。 

　　（〔生净丑上〕〔生〕竖子，那河洲之上，有一丽人，你得见否？〔净丑〕不曾见。〔生〕你每且猜他是何等女子？直恁如此娉婷。〔净〕我猜他又抱琵琶过别船，想是浔阳妓女？〔生〕不是。〔丑〕罗绮晴娇绿水洲，想是江汉游女？〔生〕不是。〔净〕清江碧石伤心丽，莫不是浣纱烈女？〔生〕也不是。〔丑〕环佩空归月夜魂，定是嫁河伯的鬼女！〔生〕胡说！你每凡胎肉眼，怎得见国色天香！你看那女子，翩若惊鸿，婉若游龙。荣曜秋菊，华茂春松。秾纤得中，修短合度。芳泽无加，铅华弗御。践远游之文履，曳露绡之轻裙。体迅飞凫，飘忽若神。凌波微步，罗袜生尘。仿佛若轻云蔽月，飘飘若流风回雪。动无常则，若危若安。进止难期，若往若还。含辞未吐，气若幽兰。华容婀娜，令我忘餐。若非水月真人，定是玉天仙子！他在那壁厢立地，不免敛容少进，存问一番。〔旦〕侍儿，帝子玉趾亲来，妾身且立下流，待他相见。〔生〕竖子，你传言与仙子：寡人欲接令颜，倾盖数语，肯相容么？〔传介〕〔旦〕侍儿，你传与君王：既辱先施，愿承颜色。〔传介〕〔生〕如此，就请相见。〔相见介〕〔生〕久抗尘容，叨陪文履。幸兹神遇，甚惬夙心。〔旦〕雅闻令誉，快睹光仪。敬拜下风，愿当末照。〔生〕寡人陈思王曹植，应诏入朝，毕事之国，愿闻仙子起居。〔旦〕妾乃洛水之神，居此数千年矣。〔生〕吾闻洛水之神，乃伏羲氏之女，名曰宓妃。不知是否？〔旦〕王言是也。〔生起介〕灵妃安坐，寡人少违。〔旦〕请王自便。〔生背语〕你看宓妃容色，分明与甄后一般，教我追亡拊存，好生伤感人也。） 

　　【泣颜回】归路洛川长，见佳人姣丽无双。蛾眉宫样，容华如在昭阳。你看雎鸠尚然有偶，吾曹何独无缘？临风悼亡，忤愁心匹鸟河洲上。 

　　〔合〕叹陈人何处归藏？对灵妃愿与翱翔。 

　　（〔旦〕你看帝子，一见颜色，十分沉吟，教我无语自伤，有怀莫吐。） 

　　【前腔】悲凉人世苦参商，（想当初呵），心违凤卜，宠夺椒房。（〔生〕吾闻神人异道，不得相干。不意寡人有此良觌。〔旦〕妾慕君久矣，）多君倜傥，照人前玉质金章。（论君家文艺呵！）真个是人文纪纲，发天葩扬马还谁让。〔合〕几年间展转兴思，一霎时盼睐生光。 

　　（〔生〕子好芳草，岂忌尔贻。此间既无绍介，又乏蹇修。羁旅之人，无以为好，愿解怀中佩玉，少效区区。〔旦〕“美人赠我琼瑶琚，何以报之明月珠。”妾身愿奉明珰，以酬令德。〔生〕得此简珠，敢不怀德。〔旦〕服兹良玉，岂敢忘情。〔生收介〕呀！是好明珠也呵！） 

　　【解三酲】谁探取玄珠象罔，抵多少杂佩琳琅。我比他、英英玉色连城赏，他比我、炯炯珠胎照乘光。且休疑江妃曲渚遗交甫，端的是神女阳台荐楚王。〔合〕分明望，犹疑梦寝，恐涉荒唐。〔旦〕 

　　【前腔】邂逅逢、东都才望，殷勤献、南国明珰。我思他、怀中密意频观望，他思我、耳畔佳音远寄将。只怕他洞房佩冷愁无极，能勾合浦珠还乐未央？〔合〕分明望，心同泽畔，迹异浔阳。 

　　（〔小旦〕告娘娘你看空山晚翠，古渡昏黄，日云暮矣！请娘娘还宫。〔生〕才得相逢，安忍遽别？〔旦悲介〕妾身虽以私心自效，终难以遗体相从。侍人促行，就此告别。幸王自爱，永矢不忘。〔拜介〕） 

　　【五更转】意未申，神先怆。东流逝水长。晨风愿送，愿送人俱往。落日泣关，掀天风浪。丹凤栖，乌鹊桥应无望。梦魂不断、不断春闺想。妾身从此别去呵！〔合〕寂寞金铺，萧条尘网。 

　　（〔生〕呀！灵妃端的去了。离别永无会，执手将何时？〔旦〕“王其爱玉体，永享黄发期。”君王尊重。〔旦小旦同下〕〔生〕可怜素手明于雪，只恐回身化作云。洛神既去，寡人神驰力困。我想那孤馆独眠，怎捱到晓？） 

　　【前腔】结绮窗，流苏帐。羁栖五夜长。无端惹得、惹得风流况。半晌恩私，千回思想。（想那洛神临去之时呵！）颦翠眉、掩玉襦增惆怅。（他既去呵，）好似天边牛女遥相望。〔合〕一苇难杭无如河广。 

　　（竖子，今宵无限忧思，应难成寐。你每与我秉烛达旦，待我作赋一篇。〔净、丑〕只今深宫传烛、别院焚香，已多时了。请大王早回。〔生〕是如此。） 

</div>
    <div class="pagination">
<a href="盛明杂剧初集二集_page32.html">上一页</a><span>...</span><a href="盛明杂剧初集二集_page28.html">28</a><a href="盛明杂剧初集二集_page29.html">29</a><a href="盛明杂剧初集二集_page30.html">30</a><a href="盛明杂剧初集二集_page31.html">31</a><a href="盛明杂剧初集二集_page32.html">32</a><span class="current-page">33</span><a href="盛明杂剧初集二集_page34.html">34</a><a href="盛明杂剧初集二集_page35.html">35</a><a href="盛明杂剧初集二集_page36.html">36</a><a href="盛明杂剧初集二集_page37.html">37</a><a href="盛明杂剧初集二集_page38.html">38</a><span>...</span><a href="盛明杂剧初集二集_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
