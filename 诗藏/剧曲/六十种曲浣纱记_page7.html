<!DOCTYPE html>
<html>
 <head>
  <meta charset="utf-8"/>
  <title>
   六十种曲浣纱记 - 第 7 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六十种曲浣纱记 - 第 7 页/共 11 页
  </h1>
  <div class="content">
   〔旦〕歌罢阳春飞白雪。　　　　舞余凉月醉霓裳。 

　　第二十六出　寄子 
　　【意难忘】〔外小末扮伍员父子上外〕岁月驱驰。笑终身未了。志转隳颓。丹心空报主。白首坐抛儿。〔小末〕爹爹。前路去竟投谁。〔外〕孩儿。咫尺到东齐。〔小末〕望故乡云山万叠。目断慈帏。 
　　〔庆春宫〕〔小末〕云接平岗。山围旷野。路回渐入齐城。〔外〕衰柳啼鸦。惊风驱雁。动人一片秋声。〔小末〕倦途休驾。淡烟裏微茫见星。〔外〕家乡何处。死别生离。说甚恩情。孩儿。我和你自离家乡。将及一月。不觉又到齐国了。〔小末〕爹爹。母亲在家悬念。可早完王事。火速同归。不知爹爹为何在途只管愁闷。〔外〕孩儿。我一向怕你烦恼。不好说得。我亏吴之先王。雪你公公深怨。国家大恩。未曾报得。不料主公近听伯嚭。反放越王。前日又信子贡游说。欲北伐齐国。遣我来请战期。我想起来。吴兵一出。则越乘虚遂入吴地。今我回去。誓当谏死。以报国恩。只是与你同死。甚是无益。我有一个结义兄弟。唤做鲍牧。见做齐国大夫。今带你来。寄与他家。以存伍氏一脉。〔悲介〕自今以后。我自去干我的事。你自去干你的事。再不要想念我。〔小末〕爹爹。我只道路上冷静。带孩儿出来。不晓得到是这等。兀的不痛杀我也。〔外〕孩儿。事已到此。不用伤悲。且速前去。再做道理。〔外〕 

　　【胜如花】淸秋路。黄叶飞。为甚登山涉水。只因他义属君臣。反敎人分开父子。又未知何日欢会。〔合〕料团圆今生已稀。要重逢他生怎期。浪打东西。似浮萍无蒂。禁不住数行珠泪。羡双双旅雁南归。羡双双旅雁南归。〔合前小末〕 

　　【前腔】年还幼。发覆眉。膝下承颜无几。初还认落叶归根。谁道做浮花浪蕊。何日报双亲恩义。 
　　〔合前外〕一入城来。此间已是鲍大夫门首。裏头有人么。〔末扮鲍大夫丑扮家童上末〕 

　　【燕归梁】叵耐强臣欲立威。看社稷垂危。侧闻吴国召戎衣。何日裏静邦畿。 
　　小厮。你看外面那个。〔丑〕此位老爷是何处。〔外〕你进去说。吴国伍大夫要见。〔丑报介末〕道有请。〔外进见末小末同拜介末〕一自别沧洲。相思定几秋。〔外〕故人惊会而。新恨说从头。〔末〕哥哥。此位何人。〔外〕是小儿。〔末〕别来数年。令郞一发长成了。我陈恒弑逆。致召兵戈。哥哥远来。必有所谕。〔外〕兄弟。齐欲伐鲁。立威远国。今奉国命。来请战期。〔末〕哥哥。你报亲之怨。鞭平王于墓间。复君之仇。囚勾越于石室。一生忠孝。四海流传。可敬可敬。〔外〕兄弟。你知其一未知其二。昔父兄为楚平所害。孝道有亏。今主公为伯嚭所欺。忠心不遂。不知防越之策。反兴伐齐之师。眼见姑苏。卽生荆棘。今承君命。来使齐邦。一则预料老朽诛夷。二则不忍宗祀灭绝。以吾弟一日之雅。付伍氏六尺之孤。留作螟蛉。视同豚犬。〔末〕哥哥是吴之忠臣。小弟亦齐之义士。旣蒙分付。敢不尽心。但恐抚养不周。有负重托。〔外〕兄弟。小儿避难。窃恐人知。可改姓王孙。勿称伍氏。〔末〕谨领谨领。〔小末〕爹爹。你果然就把我撇在这里。〔作悲介〕 

　　【泣颜回】听说不胜悲。顿敎儿血泪交垂。双亲膝下。何曾顷刻分离。爹爹。衷肠怎提。为甚的将父子轻抛弃。当初望永祝椿枝。又谁知顿撇斑衣。〔外〕 

　　【前腔】堪悲。家国渐倾欹。我身无葬地汝尙何依。兄弟特求抚养。须存一脉衰微。〔末〕哥哥。若国家安辑了。你可就来领令郞去。〔外〕我存亡未知。料孤臣定做沟渠鬼。我孩儿不用哀伤。望君家委曲提携。〔末〕 

　　【前腔】三齐。无主国摧危。笑区区株守庸劣无为。蒙兄相托。敢不竭力扶持。哥哥。你丹心怎移。要念前王须尽忠和义。令郞呵。我看承胜似亲生。放心归不必狐疑。 
　　〔外〕孩儿。不是我无情就撇了你。事到其间。顾不得了。况报仇大事。我便做得。你做不得。我今日杀身报国。也是没奈何。你后日切不要学我。〔小末哭介〕爹爹。怎么撇了孩儿就去。〔外〕孩儿不要啼哭。或者后日还要相见。你今日就拜鲍叔叔做父亲。如嫡亲爹爹一般。听他教诲。不可违背。〔小末拜末介〕爹爹请转坐。待孩儿拜见。 

　　【催拍】念孩儿未谙礼仪。望爹爹朝夕训规。岂敢有违。岂敢有违。〔见外介〕爹爹。但愿椿庭寿与山齐。爹归去。拜上母亲。只说孩儿在齐游学。不久就归。传示萱堂。不用凄其。〔合〕从今去海角天涯。人何处。梦空归。〔外〕 

　　【前腔】望长空孤云自飞。看寒林夕阳渐低。今生已矣。今生已矣。白首无成。往事依稀。日暮穷途。空挽斜晖。〔同末〕 

　　【前腔】我哥哥你安心竟归。我侄儿你将身蹔依。今当数奇。今当数奇。命蹇时乖。偶尔暌违。他日团圆。父子追随。〔合前小末〕 

　　【一撮棹】爹爹。西风裏泪湿旧缝衣。〔外〕亲骨肉因何事竟生离。〔末〕长亭远。极目处草萋萋〔合〕回头望。欲去更徘徊今日轻分手他年会何地肠断也回首各东西。 
　　〔外〕本是同林鸟。　　　　〔小末〕分飞竟失羣。 
　　〔末〕谁怜一片影。　　　　〔合〕相失万重云。 

　　第二十七出　别施 
　　【忆秦娥】〔小生生末同上小生〕遭囚辱。深仇昼夜萦心曲。〔生末〕萦心曲。要修明政治。誓图恢复。 
　　〔相见介小生〕二位大夫。自遭丧乱。丁众渐稀。空有复仇之心。尙乏人民之助。今欲百姓生聚。何施方可。〔生〕臣闻内无怨女。外无旷夫。乃圣王之政。今当令国中壮者无娶老妇。老者无娶壮妻。女子十七不嫁。男子二十不娶。其父母各有罪。如此十年生聚。则民众不可胜用矣。〔小生〕多谢大夫教诲。自去吴国。贻笑四方。虽有报仇之心。尙乏诸侯之援。昨鲁子贡劝寡人连和诸侯。以待吴变。但诸侯甚多。先往何国。〔生〕臣闻夫差与齐晋楚三国皆有近仇。主公宜私亲于齐。深结于晋。阴和于楚。而厚事于吴。则夫差必骄矜而凌诸侯。诸侯必合从而抗吴国。彼争其长。我乘其敝。因而伐之。夫差可擒也。〔小生〕多谢大夫教诲。向者承范大夫割己之爱。进上西施。寡人亲令夫人教演歌舞。卽欲献之吴王。看他蛾眉不肯让人。狐媚必能惑主。虽为女流之辈。实有男子之谋。我夫人常谈及羁囚一事。见他义形于言。必能立功他邦。辅助本国。寡人今欲拜而送之。不知诸大夫亦肯为国家一屈膝否。〔生末〕敢不听命。〔小生〕二位大夫留意。想夫人同西施来了。〔贴上〕 

　　【前腔】西宫敎演初精熟。淸歌妙舞新妆束。〔旦〕新妆束。奈终身未了。眉儿常蹙。 
　　〔小生占生末相见介旦〕大王爷幷娘娘叩头。〔小生贴〕美人请起。〔旦〕二位大夫万福。〔生末〕美人拜揖。〔小生〕美人。昔周文王被殷纣囚于羑里。其臣闳夭求有薪氏美女。献之于纣。释放文王。后美女心图报周。迷惑殷纣。致其身亡国灭。复归周家。美人。我被吴囚系三年。羞辱之事。不可尽述。今吴王之恶。浮于殷纣。美人之貌。过于有薪。卽欲将美人认作寡人之姑。前王之妹。献之于吴。诱其恋酒迷花。去贤用佞。则寡人几年之仇可报。美人旧日之盟可续。不知美人意下何如。〔旦〕妾受大王爷幷娘娘提携。誓当粉身碎骨。以报恩义。但恐菲薄。不堪重托。〔小生〕若得美人见允。则愚夫妇万幸。羣臣百姓万幸。后有会期。毋相忘也。〔旦〕谨领教旨。岂敢遗忘。〔小生〕旣然如此。今日吉辰。卽当启行。美人请上坐。待寡人拜恳。〔旦〕贱妾岂敢。〔小生拜介〕 

　　【黄莺儿】夙恨实难言。记三年苦万千。归来羞见人民面。今幽谷未迁。寒灰怎燃。栖迟未了平生愿。仗婵娟。中间就裏要雪百年寃。 
　　〔贴〕美人请上坐。待奴家拜恳。〔旦〕贱妾岂敢。〔贴拜介〕 

　　【前腔】飘荡去无边。恨东风断纸鸢。三年纔转羞杀梁间燕。鬓鬟尽鬈。手足尙胼。漂流南浦一似桃花片。望当先。国家大事全莱尔周旋。 
　　〔生末〕美人请上坐。待羣臣拜恳。〔旦〕贱妾岂敢。〔拜介〕 

　　【簇御林】羣臣奋未敢前。待先行便上弦。你风花队裏去收飞箭。那时节强似兵马亲征战。要心专。立功异国。四海姓名传。 
　　〔旦〕大王爷娘娘请坐。贱妾拜辞。〔拜介〕 

　　【前腔】我裙钗女志颇坚。背乡关殊可怜。蒙君王重托须黾勉。二位大夫请转。待奴家拜辞。誓捐生报主心不变。泪涟涟。天南地北。相见是何年。 
　　〔小生〕范大夫。你可整点车骑画船。亲送美人到吴国去。〔生〕谨领。但一路不好同行。待小臣今日先过江去。美人随后便了。〔小生贴〕美人。你可小心在意。归来有日。不要忧烦。〔旦〕多谢叮咛。妾谨留意。〔小生〕好去春风湖上亭。〔贴〕柳条藤蔓系离情。〔生末〕黄鹂久住浑相识。〔旦〕欲别频啼三两声。〔小生〕范大夫。凡百事体。未能尽说。你与我再嘱付他几句。〔小生贴末下生旦吊场旦〕 

　　【二郞神】休回首。笑三年尙姻缘拖逗。悔邂逅溪边相许谬。蹉跎到此。前言尽付东流。为甚么心儿常病疚。恨相见后更添消瘦。叹漂流。总梦到家山怕渡溪头。〔生〕 

　　【前腔】为羁囚。亲遭困辱。身多掣肘。因此姻亲还未就。谁知变起。遭年国难相纠。致今日轻抛分素手。空恩爱未曾消受。小娘子。你谩追求。自别后从头说向原由。〔旦〕 

　　【啭林莺】恹恹弱息似风中柳。问君今向谁投。笑驱驰千里去寻婚媾。向他人强笑堪羞。况参前退后。更勉强应承可丑。路悠悠。摧残异国。骸骨倩谁收。 
　　【前腔】〔生〕卑人一言你听细剖。这姻缘分定难筹。你蹔时抛闪休僝僽。看天河织女牵牛明年时候。定乌鹊桥边相守。莫添愁。腰肢瘦削。况是不宜秋。〔旦〕 

　　【莺啼序】君王恩义欲报酬。怎辞途路奔走。但孤身愚昧纤柔。未能机巧参透。强支吾去闲中着忙。待勉力到机边寻彀。花共酒。我怕不得笑传人口。〔生〕 

　　【前腔】卿卿聪慧谁匹俦。精神应会抖擞。切莫要露尾藏头。迷君不论昏昼。向花营唇鎗暗撑。遇锦阵心兵休漏。成共否。要竭力将没作有。 
　　小娘子。向年所赠之纱。谨当奉还。〔旦〕若如此。是奚落贱妾。终背旧盟了。〔生〕说那裏话。要令小娘子时常省视。虽在朝欢暮乐之际。不忘故乡恩义之情。倘得重逢。出此相玩。可作他年一故事耳。〔旦〕旣然如此。我与相公各分一半。常恐此纱不在君处。卽相忘耳。〔分纱介〕前途相见甚难。就此拜别。〔生〕仰观天象。越方兴隆。吴将亡灭。勿用伤悲。不久就得团圆也。〔旦〕 

　　【琥珀猫儿坠】秋江渡处。落叶冷飕飕。何日重归到渡头。遥看孤雁下汀洲。他啾啾。想亦为死别生离。正値三秋。〔生〕 

　　【前腔】片帆北去。愁杀是扁舟。自料分飞应不久。你苏台高处莫登楼。怕凝眸。望不断满目家山。迭迭离愁。〔生〕 

　　【尾声】卑人北岸专相候。〔下旦悲介〕这相逢何时还又。莫学逝水东流不转头。 
　　尽道村西是妾家。　　　　谁知顷刻又天涯。 
　　红颜胜人多薄命。　　　　莫怨东风当自嗟。 

　　第二十八出　见王 
　　【临江一翦梅】〔净丑小外扮王孙骆上净〕海国烽烟今尽扫。凌空志气飘飖。〔丑〕太平羞着旧征袍。〔小外〕我和你共在王朝。莫忘勤劳。 
　　〔丑小外〕主公。伯嚭王孙骆参见。〔净〕太宰大夫少礼。太宰。我欲伐齐。伍员老贼屡屡谏我。我不听他。恐他在此搅扰。被我打发他齐国去了。谁料前日孔仲尼遣门人子贡来劝我伐齐。孔仲尼是个大圣人。有此议论。看起来齐国一发该伐的。况吴鲁又为兄弟之国。只等伍员归来。就起程了。〔丑〕主公之言有理。〔净〕太宰大夫。我昼卧姑苏台。得其一梦。梦入章明之宫。见米釜两只。炊而不熟。黑犬两头。嘷南嘷北。钢锹两把。插我宫墙。流水汤汤。入我殿堂。后房箧箧。声若锻工。前园交加。横生梧桐。此梦吉凶。试为寡人卜之。〔丑拜贺介〕美哉主公之梦。应在兴师伐齐也。臣闻章明者。破敌成功。声朗明也。两釜炊而不熟者。主公圣德。气有余也。两犬嘷南嘷北者。四夷宾服。朝诸侯也。两锹插宫墙者。农工尽力。田夫耕也。流水入殿堂者。邻国贡献。财货充也。后房声若锻工者。宫女悦乐。声相谐也。前园横生梧桐者。桐作琴瑟。音调和也。美哉主公之梦。应在兴师伐齐也。〔净〕太宰之言有理。王孙大夫。你试卜之何如。〔小外〕臣素愚昧。不能通微。城西阳山。有一异士。唤做公孙圣。多见博闻。主公若心上狐疑。问之必知凶吉。〔净〕大夫。你与我就去召他来。不可迟滞。〔小外应下生旦上生〕 

　　【前腔】奔走风尘心未老。当年羁客来朝。〔旦〕故园为甚便轻抛。花落辞条。一任风飘。 
　　〔生〕美人。你且暂住宫门之外。待我先去参见。然后进来。〔众报生进见介〕越国陪臣范蠡叩头。〔净〕起来。〔生〕不敢。东海寡君勾践久失修敬。特遣贱臣少伸问候。兼有前王之妹。寡君之姑。唤名西施。颇晓歌舞。今遣小臣献上。以备洒扫。〔净作喜介〕范大夫。远劳厚情。美人如今在那里。〔生〕见在宫门。不敢擅入。〔净〕范大夫。你与我就引进来。〔生引旦进拜净笑介〕美人起来。果然天姿国色。绝世无双。我合宫诸姬。无出其右。若是越王的姑娘。范大夫。你家主公就该叫我姑爹了。〔生〕是。〔丑〕主公。我伯嚭见了妇人万千。从不曾见这样娉婷袅娜的。范大夫。你们都是个好人。若像我做伯嚭的。留在本国自受用。怎肯送与别人。〔生〕太宰。休得取笑。大王在上。我寡君自去吴归越。日逐想念大王恩德。不敢忘也。〔生〕 

　　【琐寒窗】自归家日夕无聊。北望姑苏泪暗抛。恐君王见罪。辗转煎熬。深恩罔极未曾图报。献佳人聊供洒扫。〔合〕看楚腰。风前一把舞鲛绡。倩人难画难描。〔旦〕 

　　【前腔】愧裙钗长生蓬茅。金屋羞称贮阿娇。在泥途已久。顿上云霄。今朝幸喜恩星高照。祇还愁幽情未晓。 
　　〔合前丑〕主公。越王孝顺之情。其实可敬。〔丑〕 

　　【柰子花】念越王东海臣僚。受洪恩非是一朝。他贫穷至今。顚连无吿。送多娇用伸忠孝。〔合〕祈祷。愿两国百年永好。〔净〕 

　　【前腔】我为人性格风骚。洞房中最怕寂寥。今娉婷到临。我一生欢乐鎭朝昏放他在怀抱。〔合〕祈祷。愿君王百年谐老。 
　　〔外上〕奔走风尘鬓尽丝。年衰运退志隳颓。孤身去国三千里。一日思君十二时。主公。伍员参见。〔净〕老相国。你回来了。请战的事如何。〔外〕齐君已克期在深秋交战。今特回覆主公。〔生〕伍相国拜揖。〔外〕范大夫。你到此何干。〔生〕我主公进此女于大王。以备洒扫。〔外〕主公不可受他。臣闻五音令人耳聋。五色令人目眩。故桀以妹喜灭。纣以妲己亡。幽王以褒姒死。献公以骊姬败。自古丧身亡国。未有不由妇人女子者。今越王进此女。正是要主公学这几个昏君。切不可受他。〔净〕老相国。你一向不在家。我眼前甚是淸净。却纔到此。就管闲事。我便受了这一妇人。何害于理。你一向远出。可速与妻儿老小相聚聚。不要在此闹炒。请请请。〔丑〕主公之言有理。〔外长叹介〕罢罢罢。正是酒逢知己千锺少。话不投机半句多。〔下净〕这老头儿可恶。我必要杀他。方遂我愿。〔丑〕主公之言有理。〔净〕范大夫。我向年若听了他。几乎把你家主公幷你都杀了。你若归去。可对你家主公说。你国中有这样人。切不可用他。〔生〕我主公决不用这样人。〔净〕太宰。你陪范大夫往前殿去洗尘。我明日另排筵宴送行也。〔生丑下净〕内侍们那里。〔众应介净〕我就要与美人同飮合卺杯。可速备花烛。引到洞房中去。〔众应介净携旦手介净〕 

　　【解三酲】念平生买欢追笑。再没一个可意根苗。我精神幸怜犹未倒。从天降这多娇。他温柔旖旎多俊俏。眼见得倒凤顚鸾难恕饶。〔合〕吾堪老。吾堪老。■〈扌弃〉断送鸳衾绣帐。白昼淸宵。〔旦〕 

　　【前腔】大王爷惜玉怜香曾见说。殢雨尤云犹未遭。君王念奴还幼小。〔净〕你门儿掩定轻敲。〔旦〕慢慢的花倾柳欹蜂蝶闹。少不得地久天长似鱼水交。〔合前〕 

　　〔净〕谁似佳人貌出羣。　　　　〔旦〕洞房深处结姻亲。 
　　〔众〕歌残翡翠帘前月。　　　　〔合〕醉倒巫阳梦裏云。 

　　第二十九出　圣别 
　　【霜天晓角】〔末小旦扮公孙圣夫妻上末〕山溪僻路。耕钓随朝暮。〔小旦〕小小茅庵一所。高堂广厦何如。 
　　〔小旦〕老官儿万福。〔末〕妈妈拜揖。〔锦堂春〕临水数间茅屋。沿山几亩荒田。渔樵耕牧无他事。听命任天然。〔小旦〕附郭烟霞别墅。满江风月渔船。醉来高卧云深处。尽道是神仙。〔末〕妈妈。我公孙圣为遭丧乱。隐迹阳山。今经数年。身安心泰。只有一件事。一向不好对你说。我今年流年不好。正应今日。若过午时。则灾星过度。太平无事。〔小旦〕老官儿。半年且过了。那在这片时。看外面有甚么客人到了。〔小外上〕 

　　【前腔】故人何处。寂寞看云树。悄悄深山无伴侣。沿溪直造茅庐。 
　　迤逦行来。此间已是公孙哥哥门首。不免径入。呀。哥哥拜揖。〔末〕呀。王孙弟拜揖。〔小外〕嫂嫂拜揖。〔小旦〕叔叔万福。〔末〕兄弟。许久不见。忽蒙降临。〔小外〕小弟此来。特奉君命。〔末作惊介〕为何。〔小外〕主公昼卧姑苏台。偶得一梦。甚是奇异。特请哥哥占之。〔末伏地作悲复起介〕妈妈。果有此事。〔小旦〕老儿从不曾见君王之面。今来相召。富贵至矣。反增悲戚。你却为何。〔末仰天长叹介〕妈妈。你不晓得。今日壬午。时加南方。命属上天。不得逃亡。非但自哀。且伤吴王。〔小外〕哥哥夙抱才德。上可谏主。下可保身。何用忧烦。卽当前去。〔末〕兄弟。我避祸患。隐迹此山。要求寿命延长。不料难过今日。事已到此。逃不得了。兄弟你先行。待我与嫂嫂分别。随后便到。〔小外〕弟住村口。待兄同行。〔下小旦〕老儿。君王见召。或有好处。你且去看。〔末〕妈妈。我能先知。区区一命。只在旬日。但我身死后。不须葬埋。后日精灵要作影响。使吴王懊悔。追念忠臣。你且与儿女们过活去。再不要想念我了。〔小旦〕你怎么就舍得我便去。〔小旦拜介〕
  </div>
  <div class="pagination">
   <a href="六十种曲浣纱记_page6.html">
    上一页
   </a>
   <span>
    ...
   </span>
   <a href="六十种曲浣纱记_page2.html">
    2
   </a>
   <a href="六十种曲浣纱记_page3.html">
    3
   </a>
   <a href="六十种曲浣纱记_page4.html">
    4
   </a>
   <a href="六十种曲浣纱记_page5.html">
    5
   </a>
   <a href="六十种曲浣纱记_page6.html">
    6
   </a>
   <span class="current-page">
    7
   </span>
   <a href="六十种曲浣纱记_page8.html">
    8
   </a>
   <a href="六十种曲浣纱记_page9.html">
    9
   </a>
   <a href="六十种曲浣纱记_page10.html">
    10
   </a>
   <a href="六十种曲浣纱记_page11.html">
    11
   </a>
   <a href="六十种曲浣纱记_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
