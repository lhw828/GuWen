<!DOCTYPE html>
<html>
<head>
    <meta charset="UTF-8">
    <title>元曲选 - 第 75 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 75 页/共 133 页</h1>
    <div class="content">　　〔云〕那虔婆不由分说。把妾嫁与茶客。妾强不过。只得随他而去。〔驾云〕既嫁茶客。怎生又归白氏。〔正旦唱〕
　　【普天乐】到浔阳无牵挂。吊英魂何处。渡口残霞。思往事。空嗟讶。半夜灯前长吁罢。泪和愁付与琵琶。寒波漾漾。芳心脉脉。明月芦花。
　　〔驾云〕元来你弹琵琶来。那白居易可在那里听见。得与你相会。你再说咱。〔正旦唱〕
　　【快活三】俺本待兰舟看月华。见渔灯映蒹葭。他便似莽张骞天上泛浮槎。可原来不曾到黄泉下。
　　〔云〕那一夜茶客不在。妾身对月理琵琶。忽见别船上二客。细视之乃是白侍郎。方知他不曾死。妾身就跟白侍郎来了。〔唱〕
　　【鲍老儿】秀才每入怪洞里妖精也觑上了他。那一个不色胆天来大。投到俺啼哭出烟村四五家。央及杀青衫袖香罗帕。故人见后。浔阳怕甚。水地湫凹。今日个君王召也。长安避甚。道路兜搭。
　　〔驾云〕兴奴。你认这文武班中。那个是白居易。〔正旦做认科〕〔唱〕
　　【叫声】这都是一般儿的执象简戴乌纱。好着我眼花。眼花只得偷睛抹。去向那文武班中试寻咱。
　　〔做见三人科云〕这是贾学士。这是孟学士。这是白侍郎。〔唱〕
　　【剔银灯】旧主顾先生好么。新女壻郎君煞惊諕。那翰林学士行无多话。则这白侍郎正是我生死的冤家。从头认。都不差。可怎生妆聋作哑。
　　〔驾云〕兴奴。你仔细认者。敢不是他么。〔正旦唱〕
　　【蔓菁菜】他怎敢面欺着当今驾。他当日为寻春色到儿家。便待强风情下榻。俺只道他是个诗措大酒游花。却元来也会治国平天下。
　　〔驾云〕一行人跪者。听朕剖断。〔众跪科〕〔词云〕自古来整齐风化。必须自男女帏房。但只看关雎为首。诗人意便可参详。裴兴奴生居乐籍。知伦礼立志刚方。见良人终身有托。要脱离风月排场。老虔婆羊贪狼狠。逼令他改嫁茶商。裴兴奴心坚不变。只等待司马还乡。老虔婆使奸定计。写假书只说身亡。遂将他嫁为商妇。一帆风送至浔阳。正值着江干送客。闻琵琶相遇悲伤。与故人生死相别。弹一曲情泪千行。放逐臣偏多感叹。两悲啼泪湿衣裳。从前夫自有明例。便私奔这也何妨。今日个事闻禁阙。断令您永效凤凰。白居易仍复旧职。裴夫人共享荣光。老虔婆决杖六十。刘一郎流窜遐方。这赏罚并无私曲。总之为扶植纲常。便揭榜通行晓谕。示臣民恪守王章。〔众谢恩科〕〔正旦唱〕
　　【随煞】恰纔来万里天涯。早愁鬓萧萧生白发。俺把那少年心撇罢。再不去趁春风攀折凤城花。
〔音释〕
　　察抽鲊切　法方雅切　纳囊亚切　■〈披上皮下〉徐靴切　刮音寡　猾呼佳切　斝音贾　达当加切　滑呼佳切　搭音打　剌那架切　獠音老　峡奚佳切　湫兹囚切　抹音骂　发方雅切

　　题目　浔阳商妇琵琶行　
　　正名　江州司马青衫泪
　　江州司马青衫泪杂剧终
《元曲选》　吕洞宾三醉岳阳楼杂剧　（明）臧晋叔 编
　　吕洞宾三醉岳阳楼杂剧　　（元）马致远 撰
　　●吕洞宾三醉岳阳楼杂剧目录
 
　　第一折 
　　　〔音释〕 
　　第二折 
　　　〔音释〕 
　　楔子 
　　第三折 
　　　〔音释〕 
　　第四折 
　　　〔音释〕 
　　题目　郭上灶双赴灵虚殿　正名　吕洞宾三醉岳阳楼 
　　第一折
　　〔净扮酒保上诗云〕俺家酒儿清。一贯买两缾。灌得肚儿胀。溺得膫儿疼。自家店小二是也。在这岳阳楼下。开着一个酒店。但是南来北往。经商客旅。做买做卖。都来这楼上饮酒。今日早晨间。我将这旋锅儿烧的热了。将酒望子挑起来。招过客。招过客。〔正末扮吕洞宾提墨篮上云〕贫道姓吕名岩。字洞宾。道号纯阳子。先为唐朝儒士。后遇锺离师父点化。得成仙道。贫道在蟠桃会上饮宴。忽见下方一道青气。上彻云霄。此下必有神仙出现。贫道视之。却在岳州岳阳郡。不免按落云头。扮做一个卖墨的先生。长街市上。来往君子。都来买贫道好墨也。〔唱〕
　　【仙吕点绛唇】这墨光照文房。取烟在太华顶上。仙人掌。更压着五李三张。入砚松风响。
　　【混江龙】梭头琴样。助吟毫清彻看书窗。恰行过一区道院。几处斋堂。竹几暗添龙尾润。布袍常带麝脐香。早来到洞庭湖畔。百尺楼傍。〔做上楼科云〕是好一座高楼也。〔唱〕端的是凭凌云汉。映带潇湘。俺这里蹑飞梯。凝望眼离人间似有三千丈。则好高欢避暑。王粲思乡。
　　〔酒保云〕我在这门首觑者。看有甚么人来。〔正末唱〕
　　【油葫芦】俺只见十二栏干接上苍。〔酒保云〕招过客。招过客。〔正末云〕休叫休叫。〔酒保云〕你怎生着我休叫。〔正末唱〕我则怕惊着玉皇。谁着你直侵北斗建槽坊。〔酒保云〕你看我这楼上有牌。牌上有字。上写着世间无此酒。天下有名楼。〔正末唱〕写道是岳阳楼形胜偏雄壮。更压着你洞庭春好酒新炊荡。〔酒保云〕老师父。你看这边景致。〔正末唱〕翠巍巍当着楚山。〔酒保云〕休道是楚山。连太山华山都看见了。师父你看这边景致。〔正末唱〕浪淘淘临着汉江。〔酒保云〕不要说汉江。连洞庭湖鄱阳湖青草湖都看见了。〔正末云〕正是鸡肥蟹壮之时。〔唱〕正菊花秋不醉倒陶元亮。〔酒保云〕师父。你来迟了。我这酒都已卖尽。无了酒也。〔正末云〕你道是无酒呵。〔唱〕怎发付团脐蟹一包黄。
　　〔酒保云〕这里有酒呵。把甚么与我做酒钱。〔正末云〕至如我无有钱呵。〔唱〕
　　【天下乐】我则待当了环绦醉一场。〔酒保云〕说便这等说。实是无了酒也。〔正末云〕你道无酒你闻波。〔唱〕那里这般清甘。滑辣香。〔酒保云〕酒有。只你醉了不好下楼去。〔正末唱〕但将老先生醉死不要你偿。〔酒保云〕师父。这楼上好凉快哩。〔正末唱〕我特来趁晚凉。趁晚凉入醉乡。〔酒保云〕老师父。天色将晚了。〔正末云〕还早哩。〔唱〕争知俺仙家日月长。
　　〔云〕小二哥。你供养的是一尊甚么神道。〔酒保云〕这是初造酒的杜康。我供养着他。这酒客日日常满。〔正末唱〕
　　【那咤令】我待和你唤上。那登真的伯阳。你觑当。更悬壶的长房。不强似你供养。那招财的杜康。〔酒保云〕师父。我买活鱼来做按酒。〔正末唱〕更休说钓锦鳞蒭新酿。待邀留他过往经商。
　　【鹊踏枝】自隋唐。数兴亡。料着这一片青旗。能有的几日秋光。对四面江山浩荡。怎消得我几行儿醉墨淋浪。
　　〔酒保云〕师父。我这酒赛过琼浆玉液哩。〔正末唱〕
　　【寄生草】说甚么琼花露。问甚么玉液浆。想鸾鹤只在秋江上。似鲸鲵吸尽银河浪。饮羊羔醉杀销金帐。这的是烧猪佛印待东坡。抵多少骑驴魏野逢潘阆。
　　〔酒保云〕小人听得说。王弘送酒。刘伶荷锸。李白摸月。也不似先生这等贪杯。〔正末唱〕
　　【幺篇】想那等尘俗辈。恰便似粪土墙。王弘探客在篱边望。李白扪月在江心丧。刘伶荷锸在坟头葬。我则待朗吟飞过洞庭湖。须不曾摇鞭误入平康巷。
　　〔云〕小二哥。打二百长钱酒来。〔酒保云〕先交了钱。然后吃酒。〔正末云〕你也说的是。与你这一锭墨。便当二百文钱的酒。〔酒保云〕笑杀我也。量这一锭墨有甚么好处。那里便值二百文钱。〔正末云〕我这墨非同小可。便当二百文钱也不多哩。〔唱〕
　　【后庭花】这墨瘦身躯无四两。你可便消磨他有几场。万事皆如此。〔带云〕酒保也。〔唱〕则你那浮生空自忙。他一片黑心肠。在这功名之上。〔酒保云〕我不要这墨。你则与我钱。〔正末云〕墨换酒。你也不要。〔唱〕敢胡涂了纸半张。
　　〔酒保云〕他是个出家人。我那里不是积福处。留下这墨写帐。也有用处。罢罢。打二百文钱酒与他。老师父。酒便与你。自己吃不了。请几个道伴来吃。〔正末云〕小二哥。你也说的是。你看着。我请几个道伴来者。疾。你来。你来。〔酒保云〕在那里。〔正末云〕疾。你也来。你也来。〔酒保云〕你看这先生风了。〔正末云〕一个舞者。一个唱者。一个把盏者。直吃的尽醉方归。〔酒保云〕我说这先生风了。当真风了。把袍袖往东一拂道。你来你来。往西一拂道。你也来你也来。一个舞者。一个唱者。一个把盏者。都在那里。〔正末云〕可知你不见哩。〔唱〕
　　【金盏儿】我这里据胡床。望三湘。有黄鹤对舞仙童唱。主人家宽洪海量醉何妨。直吃的卷帘邀皓月。再谁想开宴出红妆。但得一尊留墨客。〔带云〕我困了也。〔唱〕我可是两处梦黄粱。
　　〔正末做睡科〕〔酒保云〕如何。我说你吃不了二百钱的酒。我说你请几个道伴来吃。你不肯。兀的不醉了。他睡着了。可怎生是好。我这楼上。妖精鬼魅极多。害了他性命。怎生是好。我索唤起他来。〔做唤科〕师父你起来。这楼上妖精极多。鬼魅极广。枉害了你性命。〔正末不醒科〕〔酒保云〕他睡着了。叫不醒。怎生是好。且下楼去。收了旋锅儿。落了这酒望子。上了这板闼。我再上楼去叫他去。可扑可扑。老师父。你不起来。妖精出来吃了你。不干我事。我自去也。〔下〕〔外扮柳树精上〕〔诗云〕翠叶柔丝满树枝。根科荣茂正当时。为吾屡积阴功厚。上帝加吾排岸司。小圣乃岳阳楼下一株老柳树是也。我在此千百余年。又有杜康庙前一株白梅花。在此作祟。我上楼巡绰一遭。可是为何。恐怕他伤害了人性命。今日天晚。须索上楼巡绰一遭。好奇恠。我往常间上这楼来。坦然而上。今日如何心中惧怯。既来难道回去。须索上去。〔做见科〕呀。上仙在此。须索回避咱。〔正末喝云〕业畜。那里去。回来。〔柳云〕早知上仙在此。只合远接。接待不着。勿令见罪。〔正末云〕好可怜人也。〔唱〕
　　【醉中天】我见他拄着条过头杖。恰便似老龙王。〔柳云〕早知上仙在此。合当参拜。〔正末唱〕你这般曲脊驼腰来我眼前有甚勾当。〔带云〕我看你本相。〔唱〕我这里斜倚定阑干望。〔柳云〕师父望甚么。〔正末云〕你道我望甚么。〔唱〕原来是挂望子门前老杨。〔柳云〕小圣在此。千百余年也。〔正末云〕噤声。〔唱〕你道是埋根千丈。你如今絮沾泥则怕泄漏春光。
　　〔云〕柳也。你有几般儿歹处哩。〔柳云〕师父。我有甚么歹处。〔正末唱〕
　　【忆王孙】亚夫营里晚天凉。炀帝宫中春昼长。按舞罢楚台人断肠。你只是为春忙。〔柳云〕再有甚么歹处。〔正末唱〕饿得那楚宫女腰肢一捻香。
　　〔云〕兀那老柳。这岳阳楼上作祟的元来是你。〔柳云〕不干小圣事。是杜康庙前一株白梅花。在此作祟。〔正末云〕待我看来。真个是杜康庙前一株白梅花。在此作祟。好好。兀那老柳。你跟我出家去罢。〔柳云〕师父。我去不得。〔正末云〕你为何去不得。〔柳云〕我根科茂盛。枝叶繁多。去不得。〔正末云〕他是土木形骸。到发如此之语。〔唱〕
　　【金盏儿】我是个吕纯阳。度你个绿垂杨。你则管伴烟伴雨在溪桥上。舞东风飘荡弄轻狂。如今人早晨栽下树。到晚来要阴凉。则怕你滋生下些小业种。久已后干撇下你个老孤桩。
　　〔云〕老柳。你跟我出家去来。〔柳云〕既领师父训教。情愿跟师父出家。但我土木形骸。未得人身。怎生成的仙道。〔正末云〕你也说的是。土木之物。未得人身。难成仙道。兀那老柳。你听者。你往下方岳阳楼下。卖茶的郭家为男身。名为郭马儿。着那梅花精往贺家托生为女身。着你二人成其夫妇。三十年后。我再来度脱你。〔做与墨篮科云〕你与我将着这物。〔柳做头顶科云〕师父。我这般将着是么。〔正末云〕不是。再将着。〔三科〕〔正末云〕都不是。将来将来。他是土木之物。未曾得人身。如何便能知道。你看者。〔正末抱篮科唱〕
　　【赚煞】似我般抱定墨篮儿。〔柳抱篮科云〕师父。这般将着可好么。〔正末唱〕兀的不纔似一个人模样。〔柳云〕师父。你怎生识的小圣来。〔正末唱〕我底根儿把你来看生见长。〔柳云〕师父仙乡何处。〔正末唱〕我家住在白云缥缈乡。〔柳云〕那里幽静么。〔正末唱〕俺那里无乱蝉鸣聒噪斜阳。〔柳云〕徒弟去则去。则是舍不的这一派水也。〔正末唱〕量湖光。不大似半亩芳塘。〔柳云〕徒弟省了也。〔正末唱〕你■〈山上佥下〉做了长亭系马桩。〔柳云〕敢问师父两句言语。合道不合道。是怎么说。〔正末云〕你一句句问将来。〔柳云〕师父合道是怎生。〔正末唱〕合道在章台路傍。〔柳云〕师父不合道可是怎生。〔正末唱〕不合道你则在灞陵桥上。〔云〕你若肯跟我出家。教你学取一个。〔柳云〕学取那一个。〔正末唱〕我着你学取那吕岩前松柏耐风霜。〔同下〕
　　〔音释〕
　　溺尼叫切　旋旋去声　荡汤去声　蹑音聂　篘叉搜切　酿泥降切　浪平声　液音亦　鲸音擎　鲵音移　吸音翕　阆音浪　锸音插　扪音门　魅音妹　闼音塔　祟音岁　炀音阳　捻音聂　桩音庄　■〈山上佥下〉与险同
　　第二折
　　〔柳改扮郭马儿引旦儿上〕〔诗云〕龙团凤饼不寻常。百草前头早占芳。采处未消峯顶雪。烹时犹带建溪香。自家郭马儿是也。这是我浑家贺腊梅。在这岳阳楼下。开着一座茶坊。但是南来北往。经商客旅。都来我茶坊中吃茶。我听得老的曾说来。三十年前。这岳阳楼上卖酒。如今轮着俺这一辈卖茶。俺两口儿自成夫妇。已经数载。寸男尺女皆无。但是那过往的人。剩下的残茶。我都吃了他的。可是为何。这个唤做偷阴功。积福力。但生得一男半女。也不绝了郭氏门中香火。今日开开茶坊。我烧的旋锅儿热了。我昨日多饮了几杯。今日有些害酒。大嫂。茶客也未来哩。我且在这阁子里歇一歇。若有茶客来时。着我知道。〔旦儿云〕理会的。〔郭马睡科〕〔正末上云〕徐神翁。你与我缆住小舟。我度脱了郭马儿。咱两个同舟而归。贫道当初在这岳阳楼下。度了一株柳树。因他是土木之物。不得成道。教他托生为人。如今岳阳楼下卖茶郭马儿便是。又着白梅花精托生在贺家为女。他两个配为夫妇。可又早三十年矣。过往君子。吃剩的残茶。此人便吃了。虽然如此。争奈浊骨凡胎。无人点化。常言道玉不琢不成器。人不磨不成道。休道是他。至如吕岩。当初是个白衣秀士。未遇书生。上朝求官。在邯郸道王化店。遇着锺离师父。再三点化。纔得成仙了道。假如遇不着锺离师父呵。〔唱〕
　　【南吕一枝花】犹兀自骑着个大肚驴。吃几顿黄粱饭。则今日有缘游阆苑。可正是无梦到邯郸。〔云〕有人说道。你这等醉生梦死的。那神仙大道。却怎生得来。〔唱〕休笑我行步艰难。无证候妆些残患。如今便岳阳楼来了两番。空听的骇浪惊涛。〔带云〕呆汉子。〔唱〕洗不净愚眉肉眼。
　　〔云〕我这般东倒西歪。前合后偃的。〔唱〕
　　【梁州第七】我为甚不带酒佯推着醉里。〔带云〕人问先生尘世如何。〔唱〕我可甚点头来会尽人间。休笑我形骸土木腤■〈月替〉扮。强如紫绶。胜似白襕。袖藏着宝剑。腹隐着金丹。消磨尽绿鬓朱颜。恰离了云幌星坛。〔带云〕世俗人休笑俺神仙无定也。〔唱〕早来到绿依依采灵芝徐福蓬莱。恰行过高耸耸卧仙台陈抟华山。又过了勃腾腾来紫气老子函关。把船弯。此间。正江楼茶罢人初散。你这郭上灶吃人赞。则俺乞化先生左右难。来寻你下榻陈蕃。
　　〔正末寻郭科云〕这个阁子里无有。这个阁子里也无有。〔做见科云〕这厮在这里。马儿也。如今桃花放彻。柳眼未开。〔打郭科〕〔郭惊云〕倒諕我一跳。早是不曾打着我的耳朵。〔正末云〕打了你耳朵。不曾伤着你六阳魁首。马儿。你看波。〔郭云〕你着我看甚么。〔正末云〕兀的不是乌江岸。〔郭云〕乌江岸在那里。〔正末云〕兀的不是华容路。〔郭云〕华容路在那里。〔正末哭笑科〕〔郭云〕这师父风僧狂道。着我看兀的不是乌江岸。兀的不是华容路。哭了又笑。笑了又哭。正是个风魔的哩。〔正末云〕古人英雄。今安在哉。华容路这壁是曹操遗迹。乌江岸那壁是霸王故址。曹操奸雄。夜眠圆枕。日饮鸩酒。三分霸王。有喑哑叱咤之勇。举鼎拔山之力。今安在哉。〔唱〕
　　【贺新郎】你看那龙争虎斗旧江山。〔郭云〕你笑甚么。〔正末唱〕我笑那曹操奸雄。〔郭云〕你哭甚么。〔正末唱〕我哭呵哀哉霸王好汉。〔郭云〕老师父。你怎么哭了又笑。笑了又哭。〔正末唱〕为兴亡笑罢还悲叹。不觉的斜阳又晚。想咱这百年人则在这捻指中间。〔郭云〕不争老师父在楼上玩赏。可不搅了我茶客。〔正末唱〕空听得楼前茶客闹。争似江上野鸥闲。百年人光景皆虚幻。〔正末看科〕〔郭云〕我也学你看一看。〔正末唱〕我觑你一株金线柳。犹兀自闲凭着十二玉阑干。
　　〔郭云〕老师父。你来我这里。有甚勾当。〔正末云〕我来问你化一盏茶吃。〔郭云〕化一盏茶吃。你可是甜言美语的。出家人那里不是积福处。大嫂造一个茶来。与师父吃。〔正末云〕我不这般吃。你则依着我丁字不圆。八字不正。深深的打个稽首。上告我师。吃个甚茶。我便说与你茶名。〔郭云〕你看么。我见他是出家人。则这般与他个茶吃。他又这般饶舌。也罢。依着他。左右茶客未来哩。他又风。我又九伯。俺大家耍一会。我依着他丁字不圆。八字不正。深深的打个稽首。上告我师。吃个甚茶。〔正末云〕我吃个木瓜。〔郭云〕哎哟。好大口也。吊了下吧。我说道你吃个甚茶。说道我吃个木瓜。〔正末云〕郭马儿。你学谁哩。〔郭云〕我学你哩。〔正末云〕但学的我尽勾了也。〔郭云〕学你腤■〈月替〉头一世。罢罢。大嫂造个木瓜来。〔正末吃茶科〕〔郭云〕将盏儿来。〔正末云〕我不与你盏儿。〔郭云〕怎生不与我盏儿。〔正末云〕你则依着我丁字不圆。八字不正。深深的打个稽首。上告我师。茶味如何。我便与你盏儿。〔郭云〕罢罢。我便依着你。这些不必说了。师父稽首。茶味如何。〔正末云〕这茶敢不好。〔郭云〕好波。你与我贴招牌哩。〔正末云〕罚一个。〔郭云〕怎生罚一个。〔正末云〕依旧的问将来。〔郭云〕我依着你。依旧打个稽首。师父要吃个甚茶。〔正末云〕我吃个酥佥。〔郭云〕好紧唇也。我说道师父吃个甚茶。他说道吃个酥佥。头一盏吃了个木瓜。第二盏吃了个酥佥。这师父从来一口大。一口小。〔正末云〕郭马儿。我是一口大。一口小。〔郭云〕一口大。一口小。不是个吕字。傍边再一个口。我这茶绝品高茶。罢罢。大嫂造个酥佥来与师父吃。〔正末接茶科云〕郭马儿。你这茶里面无有真酥。〔郭云〕无有真酥。都是甚么。〔正末云〕都是羊脂。〔郭云〕羊脂昨日浇了烛子。那里得羊脂来。〔正末云〕插上你呵。多少羊脂哩。〔郭云〕恁么样说。我是柳树了。〔正末吃茶科〕〔郭云〕将盏儿来。〔正末云〕我不与你盏儿。依旧的问将来。〔郭云〕我依着你。师父茶味如何。〔正末云〕这茶敢又不好。〔郭云〕可早两遭儿了。〔正末云〕再罚一个。你依旧问将来。〔郭云〕就依你问。师父要吃个甚茶。〔正末云〕我吃个杏汤。〔郭云〕这师父倒会吃。头一盏吃了个木瓜。第二盏吃了个酥佥。第三盏吃个杏汤。再着上些干粮。倒饱了半日。〔正末云〕马儿。你若不是我呵。是做了干梁也。〔郭云〕看将起来我是块木头。罢罢。大嫂造个杏汤来。与这师父吃。〔旦儿云〕杏汤便有。无有板儿也。〔郭云〕师父。杏汤便有。无有板儿也。〔正末云〕你说杏汤便有。无了板儿。三十年前解开你。都是板儿。〔郭云〕师父。我怎当的你这一句那一句。大嫂造一个杏汤来。〔正末吃茶科〕〔郭云〕将盏儿来。〔正末云〕我不与你盏儿。依旧的问将来。〔郭云〕我依着你。师父茶味如何。〔正末云〕郭马儿你这茶。〔郭云〕敢又不好。〔正末云〕你怎生搀了我的。〔郭云〕我学你道哩。〔正末云〕则要你学我道哩。〔郭■〈口忝〉茶盏科〕〔正末云〕郭马儿。我见你两次三番■〈口忝〉。〔郭云〕■〈口忝〉甚么。〔正末云〕■〈口忝〉我这茶盏底。是何缘故。〔郭云〕师父你不知。我与浑家贺腊梅。自做夫妻。数载有余。寸男尺女俱无。但是南来北往。经商客旅。做买做卖。都来我这楼上吃茶。剩下残茶。我都吃了。却是为何。这是偷阴功积福德。但得一男半女。也绝不了郭氏门中香火。〔正末云〕原来如此。我着你大积些阴功如何。〔郭云〕恁的呵更好。〔正末云〕将盏儿来。郭马儿你吃了我吐的残茶。教你有子嗣。〔正末吐科〕〔郭做意不吃科〕〔背云〕看了他那嘴脸。我吃他吐的茶。就绝户了也成不的。我哄他一哄。看他说甚么。师父。你肯吃我的剩饭。我便吃你的残茶。〔正末云〕将你那剩饭来。〔唱〕
　　【梧桐树】你道是两碗通轻汗。独不闻一粒度三关。管甚么馄饨皮馒头馅和剩饭。总是个有酒食先生馔。
　　〔正末又吐科〕〔郭云〕可碜杀我也。〔正末云〕你吃了我的残茶。我便吃你的剩饭。〔郭云〕我和你说。我也不吃你残茶。也不要你吃我的剩饭。你披着半片羊皮。乞儿模样好嘴脸。〔正末唱〕
　　【隔尾】你休笑这丐儿披定羊皮懒。你会首休猜做大卧单。〔云〕马儿。我吃了三盏茶。无一盏真的。〔郭云〕怎生无有一盏真的。〔正末唱〕我吐与你木瓜里枣酥佥里脂杏汤里瓣。〔云〕马儿你吃了者。〔郭云〕吃不得。〔正末唱〕只恁般左难。右难。〔云〕马儿吃了者。〔郭云〕其实吃不得。〔正末云〕你不吃接了盏者。〔正末哄科云〕打碎了盏儿也。〔郭云〕倒諕我一惊。〔正末唱〕我看你怎发付松风兔毛盏。
　　〔带云〕马儿。你看我吐的不小可也。〔唱〕
　　【牧羊关】这吐也无那竹叶云涛泛。也无那石铛雪浪翻。这吐呵但开口满帘香散。更压着仙酒延年。更压着蟠桃般驻颜。也不索采蒙顶山头雪。也不索茶点鹧鸪斑。比及你吸取扬子江心水。〔带云〕马儿也。〔唱〕可强似汤生螃蟹眼。
　　〔云〕马儿吃了者。〔郭云〕吃不得。〔正末云〕贺腊梅你吃了者。〔旦儿吃科云〕稽首。弟子省了也。〔正末云〕你怕不省也。郭马儿还不省哩。将盏儿来。〔正末抹盏底残茶与郭科〕〔郭云〕好东西也。吃下去。醍醐灌顶。甘露洒心。好东西也。师父。纔抹到我口里。是甚么东西。〔正末云〕我恰纔抹到你口里的。可是那残茶。〔郭云〕在那里。再与我些吃。〔正末云〕都无了。〔郭云〕往那里去了。〔正末云〕贺腊梅吃了也。〔郭云〕他吃了可怎么说。〔正末云〕他吃了先得了道也。〔郭云〕我呢。〔正末云〕你还在道傍边哩。〔郭云〕看起来我是柳树。〔正末云〕谁说你是榆树来。〔郭云〕我吃了你这残茶怎么说。俺浑家吃了你这残茶怎么说。〔正末云〕你吃了我这残茶。你是我的道伴。你浑家吃了我这残茶。他是我的仙友。〔郭云〕且住者。我吃了他的残茶。我是他道伴。俺浑家吃了他的残茶。倒和他为仙友。道伴也罢。这仙友可难为。看起来俺老婆养着你哩。〔做怒打正末科〕〔正末唱〕
　　【红芍药】把一片岁寒心烧做了火炎山。哎。你弟子好是凶顽。〔郭扯袍科〕〔正末唱〕把一领布袍襟扯住不容还。碎纷纷直似灵幡。〔郭打科〕〔正末唱〕打的我比春牛少片板。总是我不合劝修行吐尽心肝。〔云〕郭马儿。你休恼了我也。〔郭云〕恼了你。可怎么的我。〔正末唱〕把岳阳楼翻做鬼门关。休只管卖弄拳儇。
　　〔郭打科〕〔正末唱〕
　　【菩萨梁州】打的我死狗儿弯跧。青泥也腐烂。头披也髻散。呀。葫芦里瀽了些灵丹。〔郭云〕甚么灵丹。都是些羊屎弹子。〔正末唱〕扭回头遥望北邙山。〔郭云〕正是个风僧狂道。〔正末唱〕知他是你痴呆我是风魔汉。〔郭云〕大嫂。垆中添上些炭。〔旦儿云〕理会的。〔正末唱〕垆中有火休添炭。大都来有几年限。打打打先生不动惮。更怕甚圣手遮拦。
　　〔末做架住起身科云〕郭马儿。跟我出家去来。〔郭云〕这师父打不改的。〔正末唱〕
　　【哭皇天】我着你早寻个香火新公案。煞强似久堕风尘大道间。只为你瘦伶仃无人盼。纔长大便争攀。若不是我把长条自挽。则你在洞庭湖上扬子江边。受了些风吹日炙。雪压霜欺。■〈山上佥下〉些儿做了这岳阳楼岳阳楼酒望竿。〔郭云〕我就跟你出家去。有甚么好处。〔正末唱〕我着你逍遥散诞。你自待偎慵惰懒。
　　【乌夜啼】愁甚么楚王宫陶令宅隋堤岸。我已安排下玉砌雕阑。则要你早回头静坐把功程办。参透玄关。勘破尘寰。待学他严子陵隐在钓鱼滩。管甚么张子房烧了连云栈。竞利名。为官宦。都只为半张字纸。却做了一枕槐安。
　　【三煞】想人能克己身无患。事不欺心睡自安。便百年能得几时闲。去向那石火光中。急措手如何迭办。你何不早回看。直到落日桑榆暮景残。方纔道倦鸟知还。
　　【二煞】争如我盖间茅屋临幽■〈氵闲〉。披片麻衣坐法坛。倒也躲是非忘宠辱无牵绊。不强似你在人我场中。把个茶博士终朝淘渲。〔做笑科云〕郭马儿。你及早省悟。也是迟了。〔唱〕我笑你忒愚顽。枉了我度你亲身三两番。还不省也天上人间。
　　〔云〕郭马儿。跟我出家去来。〔郭云〕我跟你出家去。你那里有甚么道伴。〔正末云〕你若肯出家。我着你看两个道伴。〔郭云〕那两个道伴。〔正末唱〕
　　【黄锺尾】我着你看蓝采和舞春风六扇云阳板。〔郭云〕那一个呢。〔正末唱〕我着你看韩湘子开冬雪双茎锦牡丹。疾回头。莫怠慢。〔郭云〕师父。我送你下楼去。〔正末唱〕下江楼。近水湾。〔云〕呀。徐神翁等不的我。先去了也。〔郭云〕在那里。〔正末唱〕你与我撑开船。挂起帆。〔云〕郭马儿。上船来。〔郭云〕你先上船。〔正末云〕我先上船。〔郭推正末科云〕推他娘在这水里。〔正末云〕呀。这厮■〈山上佥下〉些儿不闪我在水里。〔唱〕行至蓬莱宫。方丈山。俺那火送行人世不曾西出阳关。早则不凝望渭城和泪眼。〔下〕
　　〔郭云〕那师父去了也。今日茶也不曾卖的。被他打搅了一日。天色已晚了。收拾了旋锅儿。闭了茶肆。大嫂。咱还家中去来。〔下〕
　　〔音释〕
　　邯音寒　郸音丹　腤音庵　■〈月替〉音簪　氤音因　函音咸　幌胡诳切　鸩沉去声　喑音阴　哑音雅　咤疮诈切　捻尼蹇切　幻音患　碜参上声　丐音盖　瓣音扮　铛楚耕切　鹧张射切　鸪音姑　醍音提　醐音胡　儇呼关切　跧之湾切　邙音忙　煞与杀同　偎音威　慵音虫　勘坎去声　栈音绽　渲疎譔切　茎音刑
　　楔子
　　〔郭马上云〕自家郭马儿。自从见了那个师父。但合眼便见他道。郭马儿跟我出家去来。我可怎生出的家。我如今不卖茶了。在这岳阳楼下卖酒。我今日打点些按酒去。我不往前街上去。怕撞着那师父。我往这后街里去。〔正末冲上云〕郭马儿。你往那里去。〔郭云〕我躲他正撞在怀里。师父。我如今不卖茶了。在岳阳楼下卖酒。请师父吃三锺。〔正末云〕你请我吃三锺。我在你这楼上醉了两醉也。你再请我吃一醉。〔做行科〕〔郭云〕上的这楼来。师父。你吃一碗。〔正末云〕你也吃一碗。〔郭云〕师父。你再吃一碗。〔正末云〕你也再吃一碗。〔郭云〕师父。你再吃一碗。〔正末云〕你送我下楼去。〔郭云〕我送师父下楼去。〔正末云〕郭马儿。跟我出家去来。〔郭云〕我怎生出的家。我若跟你出家。可把我媳妇发付在那里。〔正末云〕你杀了你媳妇者。〔郭云〕杀了我媳妇。可着谁偿命。〔正末云〕敢是你偿命。〔郭云〕可知哩。我便要杀俺媳妇。可也无兵刃。〔正末云〕兀的不是一口剑。〔郭云〕师父。是一口好剑。〔正末唱〕
　　【仙吕赏花时】这剑曾伴我三十年来海上游。夜夜光芒射斗牛。〔云〕郭马儿。我与你这一口剑。要些回答的礼物。〔郭云〕可要甚么回奉的礼物。〔正末唱〕要一颗血沥沥妇人头。〔郭云〕好容易也。〔正末唱〕为你个墙花路柳。〔带云〕若不是恁两个呵。〔唱〕谁肯三醉岳阳楼。〔下〕
　　〔郭云〕这师父正是风僧狂道。好没生与我一口剑。教我杀了俺媳妇儿。我可怎生舍的。这一口剑拿到家中切菜。也有用处。今日又被他歪死缠。不曾卖的酒。且回家中去来。〔下〕
　　第三折
　　〔郭马儿上云〕自从那师父与了我一口剑。拿到家中。三更前后。不知甚么人把我媳妇杀了。剑上写着四句诗道。朝游北海暮苍梧。袖里青蛇胆气粗。三醉岳阳人不识。朗吟飞过洞庭湖。后面写着洞宾作。我如今先告知社长。然后见官去。也未迟哩。可早来到社长门首。我试唤他一声。社长在家么。〔丑扮社长上云〕谁叫门哩。我开开这门看。〔见科〕〔郭云〕社长拜揖了。昨日有个不知姓名的胡先生。与了我一口剑。着我拿到家里。三更前后。不知甚么人。把俺媳妇杀了。剑上写着四句诗道。朝游北海暮苍梧。袖里青蛇胆气粗。三醉岳阳人不识。朗吟飞过洞庭湖。后面写着洞宾作。〔社长云〕你媳妇杀了么。〔郭云〕杀了。〔社长云〕杀了罢。干我膫儿事。〔郭云〕你是个当坊社长。不和你说和谁说。〔社长云〕马儿。我和你说。洞宾作。想必是洞中一块宾铁拿来打成这口剑。则怕是这个杀了你媳妇儿。〔郭云〕不是。〔社长云〕既然不是。依着你怎么说。〔郭云〕我如今和你告官去。讨一纸勾头文书。长街市上寻那个道人去。但有人念这四句诗的。便是他杀了俺媳妇儿。〔社长云〕这也说的是。〔郭诗云〕我如今先去爪寻他。慢慢的告请差官捕。〔社长诗云〕便纵然寻着胡先生。也当不得你这丑媳妇。〔同下〕〔正末愚鼓简子上〕〔词云〕披蓑衣。戴箬笠。怕寻道伴。将简子。挟愚鼓。闲看中原。打一回。歇一回。清人耳目。念一回。唱一回。润俺喉咽。穿茶房。入酒肆。牢拴意马。践红尘。登紫陌。系住心猿。跨彩鸾。先飞到西天西里。驾青牛。后走到东海东边。灵芝草。长生草。二三万岁。娑罗树。扶桑树。八九千年。白玉楼。黄金殿。烟霞霭霭。紫微宫。青霄阁。环佩翩翩。鹦鹉杯。凤凰杯。满斟玉液。狮子垆。狻猊垆。香喷龙涎。吹的吹。唱的唱。仙童拍手。弹的弹。舞的舞。刘衮当先。做厮儿。做女儿。水煎火燎。或鸡儿。或鹅儿。酱炒油煎。来时节。刚纔得。安眉待眼。去时节。只落得。赤手空拳。劝贤者。劝愚者。早归大道。使老的。使小的。共结良缘。人身上。明放着。四百四病。我心头。暗藏着。三十三天。风不着。雨不着。岂知寒暑。东不管。西不管。便是神仙。船到江心牢把柁。箭安弦上慢张弓。今生不与人方便。念尽弥陀总是空。〔唱〕
　　【正宫端正好】我劝你世间人。休争气。及早的归去来兮。可乾坤做一床黄紬被。单搦着陈抟睡。
　　【滚绣球】我穿着领布懒衣。不吃烟火食。淡则淡淡中有味。又不是坐崖头打当牙椎。人问我姓甚的。住那里。要寻我煞时容易。酒排沙紧对着锺离。怕你虎狼丛吃闪呆獐般看。是非海渰着死马儿医。树倒风吹。
　　〔郭同社长上云〕兀的不是那道人来了。听他念甚的。〔正末云〕朝游北海暮苍梧。袖里青蛇胆气粗。三醉岳阳人不识。朗吟飞过洞庭湖。〔郭云〕好也。可是你杀了我媳妇。你逃走到那里去。〔做扯末科〕〔正末唱〕
　　【倘秀才】你在当街上把师父扯曳。这是我劝弟子修行的气力。〔郭打科云〕我打你个弟子孩儿。〔正末云〕你打不的。〔唱〕打打打今世饶人不是痴。天生下。这顽皮壮吃。
</div>
    <div class="pagination">
<a href="元曲选_page74.html">上一页</a><span>...</span><a href="元曲选_page70.html">70</a><a href="元曲选_page71.html">71</a><a href="元曲选_page72.html">72</a><a href="元曲选_page73.html">73</a><a href="元曲选_page74.html">74</a><span class="current-page">75</span><a href="元曲选_page76.html">76</a><a href="元曲选_page77.html">77</a><a href="元曲选_page78.html">78</a><a href="元曲选_page79.html">79</a><a href="元曲选_page80.html">80</a><span>...</span><a href="元曲选_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
