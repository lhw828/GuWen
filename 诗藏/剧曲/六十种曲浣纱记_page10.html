<!DOCTYPE html>
<html>
 <head>
  <meta charset="utf-8"/>
  <title>
   六十种曲浣纱记 - 第 10 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六十种曲浣纱记 - 第 10 页/共 11 页
  </h1>
  <div class="content">
   第三十八出　誓师 
　　【似娘儿】〔小生贴生末净丑领众上小生〕日夕履危基。笑十年未脱戎衣。〔贴〕深雠要报休迟滞。〔生末净丑〕弓刀簇拥。三军喧哄。更兼万马奔驰。 
　　〔相见介生末〕主公。一向吴之所以未亡者。以内有太子之贤。外有伍员之勇。今太子阵殁。伍员谏诛。况我十年生聚。十年教训。兵精粮足。弓强马肥。乘他将渡江时。千里疲敝。我兵直冲其前。齐宋两蹑其后。不早截杀。更待何时。〔小生〕多承教训。但恐我兵一出。家国空虚。倘有他虞。如何是好。〔生末〕臣闻夫人性行威严。患难相保。凡宫中之事。事无大小。悉以委之。必能内政肃淸。宫阙整饬。大夫泄庸计倪。才猷素闻。忠勤茂着。凡国中之事。事无大小。悉以委之。必能外教修明。朝野宁谧。主公虽出。亦无忧矣。〔小生〕旣然如此。请夫人向屛而立。寡人背屛而拜。自今已后。军中有事。罪在寡人。宫中有事。罪在夫人也。〔贴〕敢不受命。〔小生送贴下小生〕泄大夫。计大夫。请二位向垣而立。待寡人背垣而拜。自今以后。临敌不战。军士不练。罪在寡人。土地不修。粮草不继。罪在大夫也。〔净丑〕敢不受命。〔小生送净丑先下生末〕内外政教。旣已委人。但师行而前。全在赏罚。请主公卽日登坛行令。〔小生做登坛介〕众将官过来。今日登坛。可斩死囚三人。以狥于军。曰有货财相通者。有如此囚。〔众应介小生〕明日至郊外。可斩死囚三人。以狥于军。曰有队伍不整者。有如此囚。〔众应介小生〕后日至境上。可斩死囚三人。以狥于军。曰有淫逸不率教者。有如此囚。〔众应介小生〕军中有亲老无昆弟奉养者以吿。〔众〕小人有父母。年已七十岁了。〔小生〕我有大事。汝有老亲。汝为我死。无人奉养。放汝归去。待父母亡后。方图用汝。〔众〕谢爷爷。〔小生〕军中有兄弟四五人同在此者以吿。〔众〕小人兄弟四人在此。〔小生〕我有大事。汝有兄弟皆在此。我若战败。则汝宗祀俱绝。可令一人归去。〔众〕谢爷爷。〔小生〕军中有疲癃残疾者以吿。〔众〕小生一只眼是瞎的。一只腿是坏的。〔小生〕我有大事。汝有残疾。放汝归去。待好了用汝。〔众〕谢爷爷。〔小生〕军令已申。卽可前进。但我屯军江南。彼屯军江北。如何迎敌便好。〔生〕待昏黑时。臣将左军。衔枚泝江而上五里以待。文大夫将右军。衔枚踰江而下五里以待。交至半夜。两军击鼓鸣锣。齐声呐喊。吴王必分兵敌我。主公那时可亲率君子六千。衔枚暗渡。直捣吴营。左右夹攻。表裏受敌。无不胜矣。〔小生〕旣然如此。就领兵前去。〔众应介小生〕 

　　【三学士】数载辛勤期雪耻。今朝始得驱驰。营中已听君王令。看阃外高悬大将旗。〔合〕此去姑苏三百里。誓鞭敲金凳归。〔生末〕 

　　【前腔】当日亲曾投浙水。而今始整戎衣。看三军剑掣浮云气。况万骑弓弯明月辉。〔合前〕 

　　〔小生〕谈笑挥戈莫受降。　　　　〔生〕金鞭投处渡长江。 
　　〔末〕苏台面缚君臣到。　　　　〔合〕伯嚭夫差共一双。 

　　第三十九出　行成 
　　【天下乐】〔净旦上〕满目西风木叶黄。秋来杀气遍林塘。〔旦〕试听刁斗疑淸漏。不似吴宫一夜长。 
　　〔相见介净〕美人。我自齐晋回来。正要朝欢暮乐。不料国破家亡。看起来。只因当初不听好人之言。今日致有如此。前日我兵在江北。越兵在江南。尙图一战。以决存亡。不料勾践这厮。将左军屯在上流。右军屯在下水。两面夹攻。我只得分兵策应。他到蓦地亲领中军。半夜潜渡。直抵我垒。一时抵敌不过。被他杀得片甲不存。如今收拾得些残兵败卒。栖此姑苏之上。还干得甚么事来。美人。烦你传示你家勾践侄儿。只说看你做姑娘的面。饶了这个老头儿罢。〔旦〕大王放心。妾自有道理。〔净〕千年霸业空。四野军声沸。试看斗牛间。昏腾横剑气。〔净〕 

　　【朝天子】剑气昏腾牛斗傍。谩对靑灯舞泣数行。怎能彀馆娃深处醉红妆。笑吴王。当初谁遣到齐邦。却凄凉故乡。却凄凉故乡。 
　　〔旦〕勾践侄儿最听奴家说话。大王不必烦恼。自有妾身在此。且自图欢乐。再作区处。妾貌如桃花。蛾眉为君画。合殿独承恩。中宵纔舞罢。〔旦〕 

　　【前腔】舞罢中宵入洞房。笑倚东窗下白玉床。看微微残月下回廊。伴君王。芙蓉小帐焚香。且风流几场。且风流几场。 
　　〔净〕虽然如此。你家勾践侄儿那裏知道我和你这等相好。必须着一人去说。或者他便收兵回去。〔旦〕前日的事。都是太宰弄出来的。今差他去。怕他不去。〔净〕正是。美人你且回避。待我唤他出来。太宰那裏。〔旦背语介〕闭门不管窗前月。分付梅花自主张。〔下丑上〕伯嚭参见主公。有何分付。〔净〕你这个花脸小人。油嘴老贼。〔丑〕怎么便破口。〔净〕你弄得我一个国家七零八碎。送得我一个身子七上八落。如今怎么好。〔丑〕常言道可与共安乐。亦可与共难患。当初主公欢喜。伯嚭也欢喜。如今主公烦恼。伯嚭也烦恼。难道主公目今受苦。伯嚭到快活不成。〔净〕不要胡说。当初文种来请行成。我甚不肯。都是你撺掇我。勉强应承了。今日只得也要去请行成。你须索与我走一遭。〔丑〕当初来请行成。其实有我这等好人撺掇。主公就许了。我今去时。范蠡是一个奸险的小人。文种是一个古怪的汉子。就是越王许了。他两个怎么肯。〔净〕终不然不去不成。〔丑〕去是去。只是一节。记得他当初先来求我。送我黄金五千两。彩□五千匹。白璧十双。美女两个。礼尙往来。今日空手。教我怎么去。〔净〕我到不晓得你受了他许多东西。我如今那裏管你。自去陪出来。〔丑〕黄金彩段白璧。一向都消花尽了。只剩得两个妇人。年深月久。被我都弄坏了。怎么去得。〔净〕也罢。我只得收拾东西与你去。〔丑〕又有一说。我去时他若不许也罢。他若相许。如何好。〔净〕却怎么。〔丑〕他家当初有好人文种治国。范蠡从君。做出今日许多事业。我家只有伍员晓些世事。太子少年老成。今皆吿别去了。止存得区区一人。又是要受用不奈烦的。终不然许了行成。到是我同主公去不成。〔净〕唗。你哄我杀伍员幷太子。以致今日国家没人。你若不去。当初赐伍员钃镂剑在此。〔丑〕主公。我取笑说。就发恼起来。我便去便去。行成的事。一如他前日故事便了。〔净〕 

　　【一封书】皇天降祸殃。老景艰难眞可伤。伊今到彼邦。这言辞要审详。君请为臣妻作妾。情愿三年住马坊。〔合〕办行装。过钱塘。须万岁山呼拜越王。〔丑〕 

　　【前腔】别君去异乡。与伯嚭今朝甚么相。主公。他的粪也要尝。这腥臊却怎当。打点燋头幷犊鼻。管取和他做一场。〔合前〕 

　　〔净〕祸兮福所伏。　　　　〔丑〕福兮祸所依。 
　　〔净〕试看檐头水。　　　　〔丑〕点滴不差移。 

　　第四十出　不允 
　　〔丑上〕暑往寒来春复秋。夕阳西下水东流。将军战马今何在。野草闲花满地愁。自家伯嚭。当初随了主公。因人成事。栖越王于会稽之巓。败齐师于艾陵之上。何等威势。何等煊赫。谁料被越追赶。旣败于囿。复败于役。又败于郊。犹如丧家狗。好像落汤鸡。今日到教我请行成。两日拿了礼物在范文二大夫营前俟候。他们是个淸官。不要钱的。闻说道都在越王帐中议事。如今只得往辕门首打听。想必有个消息。此间已是辕门。不免俯伏则个。〔生戎衣上〕将军出辕门。耿介当风立。诸将欲言事。逡巡不敢入。兀的那辕门下俯伏的是什么官。〔丑〕小臣是吴国太宰伯嚭。〔生〕老太宰请起。〔丑〕越国大王爷在上。小臣怎敢。〔生〕老太宰到此贵干。〔丑〕孤臣夫差。敢布腹心。昔日得罪于会稽。我夫差不敢逆大王之命。卽许行成。今大王举兵而诛下国。下国敢不惟命是听。意欲以今日之姑苏。卽如前日之会稽也。伏乞大王哀而许之。〔生〕我进去就启上主公。若有文表。卽此披宣。〔下丑〕 

　　【驻云飞】江上孤臣。伏乞君王听诉因。念衰迈多艰窘。急迫无投奔。我君情愿做编民。妻为妾媵。贡献王庭。礼物年年进。敢忘皇天父母恩。 
　　〔生上〕太宰。主公有命。昔会稽之事。天以越赐吴。吴不肯受。今天以吴赐越。越岂可逆天之命乎。实难从命。〔丑〕当初我家主公。只凭伯嚭做主。许越行成。今老大夫独不能与吴做主。〔生〕太宰。只因你吴王凭你作主。致有今日。我主公岂肯听我。〔丑〕范大夫。想你是推调了。文大夫在何处。敢求一见。〔生〕太宰少待。待我请他出来。〔下末戎服上〕结绶金马庭。高议云台上。昔为幕下宾。今作营中将。老太宰请起。〔丑〕下官岂敢。我主公多拜上老大夫。向年行成。只凭老大夫之言。就见许了。今欲一依会稽故事。君请为臣。妻请为妾。伏乞大王怜而赦之。〔末〕我与你启上主公。若有文表。再当披宣。〔下〕 

　　【前腔】〔丑〕吴国游魂。再拜君王听诉因。念城阙如齑粉。宫殿成灰烬。我君情愿受邅迍。任亲尝粪。石室羁囚。不要说三年。便十载亲承认。祝赞皇图万万春。 
　　〔末上〕太宰。主公有命。寡人早朝晏罢。辛勤十年。专为夫差。岂能一旦弃之。况天与不取。反受其咎。实难从命。〔丑〕文大夫。向年多承见惠许多礼物。今日送上。比旧加倍。黄金万两。锦段万疋。白璧二十双。美人四个。一送范大夫。一送文大夫。因二位不在营中。不敢擅送。没奈何再望撺掇一声。〔末〕老太宰请起。我悄悄对你说。此事断然不成了。为今之计。不如撇了你家主公。及早回去。收拾家私。竟奔过钱塘江来。我们都是受你恩惠的。难道不与你个大夫官做。〔丑〕谢大夫。此计甚妙。下官就此吿辞了。 

　　〔末〕劝君急急早回车。　　　　〔丑〕不许行成莫浪嘘。 
　　〔末〕休恋故乡生处好。　　　　〔合〕受恩深处便为家。 

　　第四十一出　显圣 
　　〔外扮伍员上〕浩荡君恩似海深。鸱夷漂泊任浮沈。波涛来往岂无意。欲洗孤臣不二心。我伍员自从赐剑杀身之后。玉帝因见我忠义。欲显我英灵。封为钱塘江之神。白马素旌。雪袍银甲。随波上下。依潮往来。今闻我兵战败。越将入吴。我且坐据胥门。待其兵到。疾风震雷。飞石扬沙。要他拜求。方可假道。正是平生多勇烈。死后有神灵。〔侧首高坐介生末领众上〕众将官听着。我今追赶吴寇。已过松陵。须连夜杀入城去。〔众〕禀上二位老爷。远远望见胥门城上一个神道。目如熛火。头若车轮。须发四张。光射数里。不敢前去。〔生末〕待我去看。呀。果然是一个神道。好骇人也。 

　　【四边静】胥门城似阎罗殿。神通实灵显。头大似车轮。目光若飞电。〔合〕欲待向前。不禁惊颤。毕竟是何神。公然昼出现。 
　　〔内鸣锣介生末众作倒跪对城上介〕想是伍相国的阴灵。须当拜求。大吴老相国伍公在上。小官等奉主公命过此。愿乞假道。〔外〕范大夫。你辅助主公。做得好事业也。〔生〕岂敢。〔外〕文大夫。你扶持国家。干得好功劳也。〔末〕岂敢。〔外〕早知你们必破我国。故置我头于西门。以观越之入吴。但我不忍见此。故作风雷以惊汝军。然此乃是天数。安能止之。汝须从东门而入。不可犯我疆界。快去快去。〔外下生末〕有这等异事。我们如今卽打从东门去罢。正是精灵应不死。面貌俨如生。〔下净携旦上净〕单单剩得好夫妻。地黑天昏径路迷。〔旦〕莫道吴宫擅恩泽。梦魂常在苎萝西。〔净〕美人。你看阴风惨惨。杀气腾腾。越兵自东门而入。已进宫来。如何是好。〔旦〕大王放心。前日烧姑苏台时。也是我分付他们。收拾回去了。你如今省得在此惊怕。可潜出宫中北门。暂往阳山栖息。待他兵入宫来。我自分付他们回去。那时大王回宫未迟也。〔净〕寡人就此相别。美人。我在彼专待。不可哄我。〔旦〕贱妾岂敢。〔净〕正是暂时逃患难。不久便欢娱。〔下旦〕我今且立在园中树林之下。待他入来。看范大夫认得我否。〔生末领众上〕众将官听着。我今假道已进东门。就此杀入宫去。〔众〕禀上二位老爷。远远望见树林之下有一神女。飘如惊鸿。婉若游龙。恍惚去来。不可为象。不敢前去。〔生末〕待我去看。呀。果然有一神女。〔生末〕 

　　【前腔】树林中是观音院。仪容世间鲜。夭矫若游龙。蹁跹似飞燕。 
　　〔合前内鸣锣生末众惊介〕只见淸风一阵。异香袭人。甚像西施美人的模样。〔众作礼旦回答介生末〕西施美人在上。奉主公之命。领兵到此。不知吴王今在何处。〔旦〕范文二位大夫。仗公等忠义。得报国仇。吴王遁逃阳山去了。〔生末〕旣然如此。就请美人到营中先见主公去。〔旦〕正是三载已飞他国梦。一朝还作故乡人。〔下生末〕众将官。吴王旣在阳山。我们连夜赶去。杀他便了。正是 

　　用箭须用长。　　　　挽弓须挽强。 
　　射人先射马。　　　　擒贼定擒王。 

　　第四十二出　吴刎 
　　【菊花新】〔净小外同上净〕当年战胜气何豪。霸业谁知一旦消。〔小外〕奔走到荒郊。不辨前途昏晓。 
　　〔净〕王孙大夫。我被越兵追赶。直到此间。前日遣伯嚭去请行成。怎么这时候还不见他回报。〔小外〕主公差矣。伯嚭是天下第一等奸臣。他见越王不许行成。潜自逃遁去了。还想他来回报。〔净〕王孙大夫。旣是这等奸邪。怎么你平日不见说他一句。〔小外〕若王孙骆平日说他。也要认伍相国的钃镂剑了。怎得相随主公到今日。〔净〕前日西施娘娘敎我在此躱避。怎么这时候还不见来接我。〔小外〕主公又差矣。你道西施是那裏人。他是越国来的。焉知这几年不是来我家做反间的。〔净〕娘娘与我一心一意的人。难道他也如此。王孙大夫。我自出宫。昼夜奔走到阳山来。我今目视茫茫。行步猖狂。肚又饥。口又渴。如何是好。〔作伏地拾生稻吃介〕此是何物。〔小外〕是生稻。〔净〕公孙圣所谓不得火食。走獐徨者此也。我杀公孙圣。投于此山。当时他不肯葬埋。欲留影响以报寡人。不知果有灵应否。〔小外〕主公。你试呼之。〔净作呼公孙圣内作应三呼三应介净仰天大呼介〕夫差夫差。平日这等不知善恶。不辨贤愚。岂得再返吴国。〔对内作礼介〕情愿世世敬事公孙先生。〔生末领众上〕谩说封侯称大将。谁知死战是书生。吴王吴王。你尙不知自尽。更待何时。〔净〕你二位就是范文二大夫么。吾闻高鸟尽。良弓藏。狡兔死。走狗烹。敌国破。谋臣亡。今吴国已破。轮该二位大夫了。〔生末〕大王不必多言。我等奉主公命。传上大王。吴有大罪六节。大王晓得否。〔净〕二位试与寡人言之。〔生末〕杀伍相国。大罪一也。诛公孙圣。大罪二也。信任伯嚭。大罪三也。北伐齐晋。大罪四也。吴越同音共界。侵而辱之。大罪五也。忘越杀阖闾之雠。反放归国。以贻后患。大罪六也。今天以吴赐越。敢不敬受。〔净〕寡人已闻命矣。 

　　【榴花泣】千年基业。王气郁岧峣。平生志。在云霄。谁知倏忽便萧条。只见城池宫阙都作白烟消。闲花野草。看荒郊糜鹿游残照。走狗塘卷却旌旗。斗鸡陂折尽弓刀。 
　　〔生末〕死者虽人所恶。今大王有六大罪而求生。岂不鄙哉。〔净〕寡人知之矣。不必多言。王孙大夫。〔小外应介净〕 

　　【前腔】苏台不见。想起那多娇。同月夕。伴花朝。淸歌妙舞醉鲛绡。而今何处虚度可怜宵。游魂缥缈。洞房深何日还重到。浣花池碧草凄凄。采莲泾绿水滔滔。 
　　〔生末〕臣闻世无万岁之君。生死一也。胡乃不知自决。必欲以小国之剑。加大王之颈乎。〔净〕诸君请少退。不劳催迫。〔净〕 

　　【渔家灯】王孙大夫。若提起旧日根苗。不由人不泪雨空抛。伯嚭那老贼呵。我一心认是济世夔龙。谁知你是蠹国鸱枭。自古道人年五十不为夭。我夫差今已六十余岁。鬓毛尽白。就死也勾了。看鬓毛。不似还年少。总在世也不多年了。〔看剑介〕偷瞧。镯镂在腰。■〈扌弃〉血溅团花战袍。 
　　〔生末〕主公有命。请大王早早自裁。毋得留滞。〔净〕夫差也是个好汉。我就去了。王孙大夫。我生旣多惭。死亦有愧。我死后无知也罢了。倘若有知。何面目见太子幷伍相国公孙圣于地下。可将绣罗三尺。以掩吾目。不可忘了。〔小外〕是。〔生末〕王孙大夫。你是个忠臣。不比伯嚭。我主公必有重用。略请少退。休得留滞大王。〔净〕王孙大夫。你可善事新君。〔小外哭介〕臣闻烈女不更二夫。忠臣不事二君。大王先行。小臣不久也就到了。〔众挽小外下净拔剑在手介〕 

　　【前腔】今日裏拜辞江山。明日到地底游遨。掩双睛怕覩孤儿。笑独夫怎见羣寮。伯嚭这厮。我已自死。你难道独生。越国军士听着。〔众跪应介〕多拜上你家主公。伯嚭是个奸臣。速宜杀之。不可留用。〔众〕大王就杀他也迟了。〔净〕儿曹。你速向君王报。那奸佞决不宜饶。这场羞怕不得诸侯笑。大丈夫到头来休要恼。 
　　【尾声】在世间空喧闹。你看怨气腾腾入九霄。堪笑夫差也只这遭。 
　　〔投剑下内云〕主公有命。范文二大夫听着。吴王旣死。当高其坟陇。多其封树。以国君之礼葬于秦余杭山之下。卽可收兵回来。擒那奸臣伯嚭。不可迟滞。〔生末〕知道了。正是善恶到头终有报。只争来早与来迟。〔众下〕 


　　第四十三出　擒嚭 
　　【哭相思】〔小末外末扮阴灵上小末〕千载吴宫皆禾黍。叹故国已无主。〔外〕看来往游魂无定所。〔末〕阳山路怎归去。 
　　〔相见介〕〔忆秦娥〕〔小末〕云垂幕。阴风惨淡天花落。天花落。想生前环佩。梦回鸾鹤。〔末〕旌旗片片穿林薄。游魂渺渺增离索。增离索。〔外〕叹太湖烟水。馆娃楼阁。〔小末〕老相国公孙先生。自从我三人杀身之后。越已破吴。我父亲奔在阳山。不知下落。闻满朝文武。只有一个王孙大夫相随。伯嚭那老贼。受了国家许多厚恩。不知他走在那裏去了。〔外〕昨遣阴兵打听。这厮收拾家私。投奔越国。今夜将渡钱塘。我今领兵守住江口。待他渡时。擒拿这厮便了。〔末〕想那老贼尙在太湖之间。趁此雪天。不如领兵迎将上去。那裏待他。〔小末外〕正是。正是阴风卷征斾。朔雪渡关河。〔下丑上〕当年行乐遍湖山。牢落方知行路难。半世功名走江外。一生奸佞误人间。自古道无平不陂。无往不复。我伯嚭为何道此两句。我平日怀害人肚肠。具杀人手段。便与孔夫子同列。背后也起干戈。就与鲁周公并肩。当而必然排挤。数年之间。把吴王一个国家弄得干干净净了。不道暗地损人。轮到我逆风点火自烧身。苏台烧了。吴宫破了。主公走了。西施原同范蠡来了。秋鸿春燕原让文种去了。好笑一座冰山。今作半杯雪水。我今带了许多金银宝贝。领了妻儿老小。前往越国。指望再讨个官做。谁知到半路裏。被这些乱军把我金银抢去分了。夫人背去用了。剩得单单一身。遇着今夜雪又大。风又紧。只得前往钱塘。渡江过去。寻范文二大夫。再做道理。〔内鸣锣呐喊介〕赶上去。赶上去。〔丑〕你看金鼓连天。杀声震地。又不知是吴王遣兵寻我。又不知是越军战胜回来。我虽与越王相好。倘或他众军不认得我是有恩的伯嚭老爷。被他杀了。如何是好。只得向前躱避。再作区处。 

　　【香柳娘】値寒天道途。値寒天道途。欲投前路。奈漫空风雪飘零舞。念羁身命孤。念羁身命孤。前去觅相知。相知在何所。想当初风花雪月。我此时已醉了。今日受这等苦楚。想当日在吴。想当日在吴。红妆醉扶。今成逃虏。 
　　〔下小末外末带阴兵上外〕伯嚭走到那裏去。我伍胥在此等候多时了。呀。却纔见伯嚭慌慌忙忙。奔走江上。如今又往那裏去了。想只在前面树林中躱避。众军士。不免再赶上去。〔下丑上〕不好了。不好了。后面军兵声声伍胥要捉伯嚭。不免趱行。速渡江去。〔做跌介〕 

　　【前腔】听声声子胥。听声声子胥。要拿伯嚭。阴兵四野投何处。〔拜介〕伍相国老爷。前日赐剑一节。都是主公自家的意思。与伯嚭无干。拜伍胥大夫拜伍胥大夫。非干系区区。君王自做主。〔又跪介〕念幽幽此躯。念幽幽此躯。无路投天。何门入地。 
　　〔小末外末带阴兵上拿住丑介外〕伯嚭老贼。你包藏祸心。彰露凶恶。以百口百舌之谗谄。蔽两耳两目之聪明。枉害忠良。诬陷正直。已挤沟壑。犹下石而不休。旣困蒺藜。尙挽弓而相射。唯知独权一国。止望受用百年。谁知也有今日。〔丑〕只求速死。〔小末〕伯嚭。你那欺君误国的老贼。你那贪财好色的老贼。叫左右的拶起来。〔众应拶介小末〕 

　　【红衲袄】老贼。你弄得我江山空战图。弄得我宫殿余烟树。弄得我爹爹独奔阳山去。弄得我孤身亲歼在越国衢。你的罪大不容诛。你的恶发不可数。我就送你到地狱千重也。我怨气漫漫尙未苏。 
　　〔外〕伯嚭。你那诛良害善的老贼。你那胁肩谄笑的老贼。叫左右夹起来。〔众应夹丑介外〕 

　　【前腔】我为你君王恩义疎我为你百姓无栖住我为你亲儿送到齐邦去。我为你衰迈诛夷瀚海隅。你是个媚人的九尾雄狐。你是个窃位的阴爻硕鼠。你指望吴邦太宰做千年也。谁知道雪夜钱塘遇伍胥。 
　　〔末〕伯嚭。你那尸位素餐的老贼。你那亡家败国的老贼。叫左右的把脑箍上起来。〔众应上丑箍介末〕 

　　【前腔】你当初弄吴国的兵权似辘轳。用吴国的货财如粪土。戏吴国的君王同掌上的小儿。食吴国的人民若山中饿虎。伯嚭。我伍胥兄弟在吴国。实乃釜中之鱼。你把他来坏了。我不过是山中之鹤。与你何干。你逞凶残已殃及池鱼。谁着你遍溪山又祸延林木。你如今赴酆都千年万载不得人身也。争如我鎭日桂棹兰桡驾太湖。 
　　〔小末〕叫帐下押那老贼赴酆都去。〔众应介丑〕小殿下老相国公孙先生在上。我小人伯嚭。如今再不敢了。若再是这等。就生个大疔疮。〔众绑丑下〕 

　　〔小末〕谁怜家国一时倾。　　　　〔外〕拿得奸臣恨始平。 
　　〔末〕奉劝世人行好事。　　　　〔外〕举头三尺有神明。 

　　第四十四出　治定 
　　【排歌】〔小生贴生末上〕宿耻消除。烟尘扫空。笑十年埋没英雄。从敎泽国息边烽。且喜天山早挂弓。湖南月。海北风。昔年曾送过江东。旌旗整。鼓吹雄。长歌今上馆娃宫。 
　　〔相见介小生〕寡人今日得歼彼元恶。雪我宿仇。内虽由我夫人之力。外实仗二大夫之功也。〔生末〕岂敢。〔生〕臣闻君忧臣劳。君辱臣死。昔主公有会稽之栖。石室之辱。臣之所以不死者。为此故也。今赖祖宗之神灵。主公之威力。治定功成。报仇雪耻。是臣可死之日矣。请从此辞。〔小生作悲介〕寡人之国家是大夫之国家。寡人之人民是大夫之人民。正欲与大夫分国共治。今若撇我而去。是皇天欲弃越丧孤也。老大夫岂得言去。〔众报介〕西施美人到了。〔旦上〕 

　　【前腔】回首姑苏。欢娱未终。树梢留得残红。国恩虽报尙飘蓬。犹恐相逢是梦中。靑山路。绕故宫。不堪淸漏往时同。浮云尽。世事空。错敎人恨五更风。 
　　〔见介〕大王娘娘叩头。〔小生贴〕美人请起。〔旦〕二位大夫万福。〔生末〕美人拜揖。〔小生贴生末〕美人请转。待我君臣夫妇拜谢。〔众朝上拜旦傍答介小生贴生末〕〔减字木兰花〕十年大辱。仗卿今日能恢复。千载洪基。笑我当年作废墟。〔旦〕休言弱质。曾为茂苑宫中客。留得孤身。原是苎萝山裏人。〔小生〕范大夫。有一言奉吿。昔日感君高谊。借我佳人。今幸得还乡。卽宜归第。〔生〕昔乃荒山未成之姻眷。今作大国已配之夫人。岂敢受领。〔小生〕昔武王灭纣。以妲己赐周公。天下后世。尽所共知。妲己为天子之正妃。周公乃古今之大圣。武王赐之。周公受之。今夫差之恶。浮于商纣。大夫之勋。并于周公。而况西施又为大夫之原配乎。〔末〕当时主公心实不肯。因鄙人勉尔相借。今老大夫独不能听鄙人一言乎。〔生〕承教。〔小生〕唤内侍。就彻座前金莲宝烛。烦文大夫亲送归第。〔生旦叩头谢介〕正是巫峡馆中行雨去。凤凰台上学箫归。〔生出对末低声介〕吾闻高鸟尽。良弓藏。狡兔死。走狗烹。主公为人。长颈鸟啄。鹰视狼步。可与共患难。不可与共安乐。老夫卽图远去。大夫亦宜早行。不可使有后悔。〔末〕未敢奉命。尙当裁之。〔俱下净丑扮泄庸计倪上〕报报报。蒙主公昨遣我二臣追拿伯嚭。直至钱塘江上。见一伙渔舟。说道前夜闻半空中人马奔腾。旌旗来往。连连叫称相国。不知其故。次早看时。只见一人死于江口。我二人不信。教渔人引去看时。却是伯嚭尸骸。遍身靑紫。手足溃烂。尽说道是伍相国的阴兵擒拿去了。如今尸首拿到辕门外。〔小生〕有这等异事。一面差官江口立庙。奉祀子胥。一面将伯嚭枭首示众。〔净丑应介末〕报报报。臣启主公。臣送范大夫不肯到家。一叶扁舟。竟往太湖去了。〔小生〕有这等事。寡人受了他许多厚恩。何日相报。文大夫。可使良工铸范大夫一金像。置之座右。朝夕论政。必谘启之。如与范大夫对面一般。夫人幷各位大夫。今日治定功成。报仇雪耻。可遍拜天地山川。宗庙社稷。少答保佑之恩。〔小生贴〕
  </div>
  <div class="pagination">
   <a href="六十种曲浣纱记_page9.html">
    上一页
   </a>
   <span>
    ...
   </span>
   <a href="六十种曲浣纱记_page5.html">
    5
   </a>
   <a href="六十种曲浣纱记_page6.html">
    6
   </a>
   <a href="六十种曲浣纱记_page7.html">
    7
   </a>
   <a href="六十种曲浣纱记_page8.html">
    8
   </a>
   <a href="六十种曲浣纱记_page9.html">
    9
   </a>
   <span class="current-page">
    10
   </span>
   <a href="六十种曲浣纱记_page11.html">
    11
   </a>
   <a href="六十种曲浣纱记_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
