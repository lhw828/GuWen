<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 129 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 129 页/共 133 页
  </h1>
  <div class="content">
   〔封姨云〕俺趁着这月色行动些咱。〔正旦唱〕
　　【混江龙】俺可便疾忙行动。怕的是五云楼畔日华东。〔桃花仙云〕俺和您私离天宫之上。早来到人间了。〔正旦唱〕俺如今偷临凡世。私下天宫。这其间风弄竹声穿户牖。更那堪月移花影上帘栊。〔封姨云〕仙子。则俺三个在这月明之下。又无甚跟随的使数。怎生是好。〔正旦唱〕俺本是冰魂素魄不寻常。要什么金童玉女相随从。〔带云〕十八姨。你只跟着我者。〔唱〕又没甚幽期密约。止不过明月清风。
　　〔封姨云〕你看下方景致是。比俺那仙界不同也。〔正旦唱〕
　　【油葫芦】俺和您回首瑶台隔几重。早来到书院中。怕甚么人间天上路难通。〔云〕封家姨也。则不俺思凡。〔封姨云〕仙子。可再有何人思凡哩。〔正旦唱〕想当日那天孙和董永曾把琼梭弄。〔桃花仙云〕可再有何人。〔正旦唱〕想巫娥和宋玉曾做阳台梦。〔封姨云〕姐姐。你此一去报恩。可是如何。〔正旦唱〕他若肯早近傍。我也肯紧过从。??着个赚刘晨笑入桃源洞。〔桃花仙云〕不知刘晨别后。可曾得再会来。〔正旦唱〕到后来天台山下再相逢。
　　〔桃花仙云〕仙子。这也有何为证。〔正旦唱〕
　　【天下乐】却不道流出桃花片片红。〔桃花仙云〕这桃花是我家的故事。你此去敢被那生折下桂花来也。〔正旦唱〕则你个娇也波容。可便将人厮调哄。我则为报德酬恩要始终。不索你不索你这个咕。那个哝。〔封姨云〕仙子。我曾敢说甚么。〔正旦唱〕哎。只你个十八姨口是风。
　　〔云〕可早来到后园也。二位且在这书房门首略等一等。我自过去。〔封姨云〕仙子请过去。俺两个自有分晓。〔正旦见陈世英科云〕秀才万福。〔陈世英惊科云〕啐。怎么灯直下看见一个如花似玉的女人。莫不是我眼花么。〔做揩眼科云〕待我仔细再看咱。〔正旦唱〕
　　【鹊踏枝】则见他不惺憽。假朦胧。却待要拄眼睁睛。觅迹寻踪。莫非他锦阵花营。不曾厮共。险教咱风月无功。
　　〔陈世英云〕这女人是从那里来的。必然是妖精鬼怪。唗。你说的是。万事全休。说的不是。你见我这床头宝剑么。我将你一剑挥之两段。〔正旦唱〕
　　【河西后庭花】我只道他喜孜孜开笑容。怎么的颤钦钦添怕恐。不思量携素手归罗帐。刬地要斩妖魔仗剑锋。似这这等怒叿叿。好着我急难陪奉。秀才也你敢是那骂上元的也姓封。
　　〔陈世英云〕兀的不諕杀我也。靠后。〔正旦云〕秀才休惊莫怕。我乃月中桂花仙子。今因八月十五日。有罗睺计都缠搅妾身。多亏你这一曲瑶琴。感动娄宿。救了我月宫一难。我和你有宿缘仙契。一径的报恩而来。秀才留便留。不留呵我自回去也。〔陈世英云〕住住。我那里知道。你原来是桂花仙子。有如此般好意。小生一时间错怪了你。便好道。既来之。则安之。仙子请坐。容小生递一杯酒咱。仙子满饮此杯。〔正旦云〕秀才请。〔陈世英云〕仙子请。〔正旦饮酒科陈世英云〕小生也饮一杯。看着仙子千般体态。万种妖娆。不知小生福分。生在那里。得遇今夜。待与仙子饮个尽醉方归。有何不可。〔正旦唱〕
　　【一半儿】只见他高烧银烛影摇红。满注名香宝鼎中。全不似初见时恁般乔面孔。殷勤地捧金锺。元来是一半儿妆呆一半儿懂。
　　〔陈世英云〕小生有一件事。动问小娘子咱。〔正旦云〕秀才有甚么话说。〔陈世英云〕小生学成满腹文章。欲待进取功名去。我这一去可是得官也不得官。〔正旦唱〕
　　【金盏儿】我本待鸾凤配雌雄。你只想鵰鹗起秋风。怎知我月中丹桂非凡种。〔陈世英云〕念小生凡胎浊体。怎敢和仙子陪奉。你只说小生来年应举。果是如何。〔正旦唱〕你问我来年春动有甚吉和凶。则你那文章千卷富。〔陈世英云〕便有了文章。也要命运哩。〔正旦唱〕怕不的命运一时通。〔陈世英云〕若得如此。小生早则喜也。〔正旦唱〕秀才我道你来年登虎榜。总不如今夜抱蟾宫。
　　〔陈世英云〕多承仙子厚意。再饮几杯。怕做甚么。〔封姨云〕桃花仙子。我和你过去相见咱。〔做见科〕〔封姨云〕仙子。天色明了也。咱回去来。〔陈世英云〕呀。怎么又有两个小娘子来了也。〔正旦云〕秀才勿怪。这两个都是我的姨姨妹妹。〔陈世英云〕既是你姨姨妹妹。容小生都也奉一杯儿酒咱。〔正旦唱〕
　　【醉扶归】俺和他一去蕋珠宫。同戏百花丛。报与你个二月春雷鱼化龙饮了那三杯御酒珍珠瓮。四下里旌旄簇拥。准备着五花骢缓向天街鞚。
　　【醉中天】六印掌元戎。七纵显英雄。向八座里气昂昂列上公。稳请受着九重天雨露恩和宠。也不枉了十年间苦功。到今朝享用。是必休忘了我这报前程仙女淳风。
　　〔云〕天色明了也。咱回去来。〔陈世英云〕仙子此一去。可不知几时还得相会也。〔正旦云〕秀才。你牢记者。妾身此一相别。直到来年八月十五日。再与秀才相见。〔陈世英云〕仙子。你道定着。小生也不进取功名去。专等来年此夜。在书房中拱候仙子。是必休失信也。〔正旦唱〕
　　【赚煞尾】你若有十分的至诚心。我怕没九转丹相送。〔陈世英云〕小生来年八月十五日。专候仙子来也。〔正旦唱〕到来年又怕你八月中秋事冗。〔陈世英云〕既蒙仙子相许。小生怎敢负了此心。但仙子虽同织女。小生非比牵牛。怎么也要一年一会。做这般老远的期约也。〔正旦唱〕那七夕会牛女佳期你可也休卖弄。〔陈世英云〕仙子若果有心于小生。便不到的来年。怕甚么那。〔正旦唱〕我则怕六丁神告与天蓬。〔陈世英云〕那六丁总是天上神位。料仙子也不怕他。〔正旦唱〕更怕的是五更钟。催别匆匆。只落的四眼相看泪珠涌。〔陈世英云〕仙子。您直恁般慌速。便再停止一会儿也好。〔正旦唱〕兀的不三星在东。〔陈世英云〕仙子此一去。休忘了今宵欢会也。〔正旦唱〕正照着俺二人情重。一般潇洒月明中。〔同二旦下〕
　　〔陈世英云〕嗨。谁想小生遇着月中桂花仙子。欢会了一宵。亲记的临别之时。说道来年八月十五日。再来与小生相会。天那。我几时盼得来年这一日也。〔诗云〕宿世姻缘定有因。暂时欢会又离分。且温经史书窗下。专等来年月下人。
　　〔音释〕
　　睺音后　赚音湛　咶音姑　哝音农　憽音松　颤音战　刬音产　叿火红切　懂音董　鹗音鄂　鞚空去声
　　第二折
　　〔陈太守引张千上云〕老夫陈太守。留我侄儿世英在后园书房中。本意要他温习经书。去应科试。不想染下一场疾病。一卧不起。服药不效。老夫欲待亲自探望孩儿去。争奈衙门中适有一件要紧公事。不得余暇。张千。说与嬷嬷知道。着他到书房中看觑小哥病体若何。小心在意。看了时来回我的话。左右。将马来。老夫衙门中办事去也。〔下〕〔陈世英抱病上云〕小生陈世英。便好道三十三天离恨天最高。四百四病相思病最苦。兀的不害杀小生也。自从去岁八月十五日。与月中桂花仙子在这书房中饮了几杯酒去。害的我一病不起。朝则忘餐。夜则废寝。看看致死。但合眼便见那桂花仙子在前。他说道今年八月十五日。再来相会。今日正是中秋节令。我只得挣扎病躯。到此后花园中等。便怎么这早晚还不见来。仙子。则被你想杀我也。天也。每番家小生要做些儿功课。不曾拏起笔来。可又早淹淹的晚了。今日小生害些儿拙病。他百般的不肯就晚。且待我吟诗一首。〔诗云〕金乌振翼上扶桑。何故迟迟昼景长。可叹书生情意迫。老天偏不下斜阳。呀。这早晚还是午时也。我央及你波。我与你唱喏。怎生不动。我与你下跪。又不动。我与你下拜。也不动。钉子钉着你哩。泼毛团是好无礼也。小生不才杀者波。也是国家白衣卿相。你则道我不认得你哩。想当初尧王时有十个日头。被后羿在昆仑山顶上。射落九乌。止留的你一个你晓来夜去。催逼了多少好人。你若是欢喜呵。腆着你那红馥馥的脸儿。你若恼了呵。云生四野。雾罩八方。你则道我不认的你哩。你听者。〔诗云〕无端三足乌。团团光闪烁。安得后羿弓。射此一轮落。便好道。人有所愿。天必从之。头里未曾闹时。还是午时。方纔闹了。他可早交酉时了。罢罢罢。熬定心肠。且再耐着些儿。仙子。则被你想杀小生也。〔正旦扮嬷嬷上云〕老身是这陈太守家中嬷嬷。为因陈世英在书房中染病。奉太守的言语。着老身探望走一遭去。我想这秀才每多有害着这等证候的也呵。〔唱〕
　　【南宫一枝花】可不道既读孔圣书。那里也必达周公礼。你今日相思容易得。岂不闻饱病可兀的最难医。他从来老老实实。忒软善忒温克。近新来陡恁的。他待学遇云英乞玉的裴航。赋洛神采珠的曹植。
　　【梁州第七】翻笑着不风流闭门的颜叔。假乖张拍案的封陟。他不肯去笔尖上挣个名和利。兀的不辱抹杀题桥的才思。掷果的容仪。直这般无廉鲜耻。乱作胡为。三餐饭并不曾想吃。五车书并不肯攻习。他他他则待要美甘甘傍玉软香温。是是是则待要悄促促在星前月底。等等等则待要喜孜孜赴燕约莺期。奉相公省会。教老身直到那书房内在左右看详细。只他这废寝忘餐可也因甚的。要一个明白消息。
　　〔云〕无人报复。我自过去。〔陈世英云〕仙子。你来了也。〔正旦云〕是我。〔陈世英云〕呸。害得我眼花了。兀的不羞杀小生也。原来是嬷嬷。你来此怎的。〔正旦云〕哥哥。你害的甚么病。你明白对我说知。怕做甚么。〔陈世英云〕我害的是病。〔正旦云〕怕不是病。却是从那里起的。你对我说。好回相公的话。〔陈世英云〕你老人家没正经。则管里絮絮叨叨的。你也须知病体谁耐烦说话。〔正旦云〕哥哥。你不对我说也罢。只是你这病势看看日沉日重。谁救你来。〔陈世英云〕嬷嬷。实不相瞒。自从去岁八月十五日。有月中桂花仙子。在我这书房中饮了几杯酒。欢会了一宵去了。他说今年八月十五日再来相会。我在此等候。不见到来。所以忧忆成病。眼见的觑天远。入地近。无那活的人也。仙子。则被你想杀我也。〔正旦唱〕
　　【牧羊关】则见他恹恹的。说就里。不由我冷笑微微。你是个浊骨凡胎。他须是冰肌的这玉体。〔陈世英云〕仙子。你好失信也。〔正旦唱〕你敢要攀月桂谐连理。可不似指画饼待充饥。常言道杳茫神鬼事。哥哥也知他在那里。
　　〔云〕哥哥。你敢不等那月中桂花仙子么。〔陈世英云〕我不等桂花仙子等谁。〔正旦云〕只怕等着崔莺莺那。〔陈世英云〕哎。我等那崔莺莺怎的。我只等着桂花仙子哩。〔正旦唱〕
　　【骂玉郎】莫不是崔莺莺害了你这张君瑞。只指望西厢下暗偷期。把镜中花生扭做蟾宫桂。现如今你瘦岩岩病怎支。他虚飘飘去不归。知甚日重欢会。
　　〔陈世英云〕仙子。则被你想杀小生也。〔正旦唱〕
　　【感皇恩】怪不着你正是遥授夫妻。你可甚步步相随。更做道秀才每忒上紧。忒着迷。你伴的是琴书度日。怎想着那广寒宫窃药的仙姬。专等待三更后。纔斗转。恰星移。
　　〔陈世英云〕我在这月明之下。好歹要等那仙子来也。〔正旦唱〕
　　【采茶歌】想的你意儿痴。望的你眼儿疲。只待五言诗作上天梯。但得个一夕鸳鸯配成对。那里也还记十年身到凤凰池。
　　〔陈世英云〕老人家不晓事。耳根边只管聒絮。可知我染病哩。〔正旦唱〕
　　【三煞】我越劝着越妆出风风势。则说是病在心头那个知。怎么耳边傍不住相嘲戏。百般的话不投机。待着俺早些回避。我可道不关亲躭干系。就也着冷眼儿来看你。且看你直等的月色沉西。
　　〔陈世英云〕嬷嬷。我不耐烦哩。你则回叔父话去。可怎生不着个太医来看我一看。〔正旦唱〕
　　【二煞】你道叔父行怎不将医药来调治。这的是心病还从心上医。便有那仓公扁鹊成何济。也无过草树根皮。怎比得玉天仙知心着意。只要他今夜里休贪睡。重向书帏叙别离。敢胜似百补参芪。
　　〔云〕哥哥。你保重将息。我回老相公话去也。〔陈世英云〕仙子。这早晚还不见来。兀的不害杀小生也。〔正旦云〕哥哥。你则听我劝者。〔唱〕
　　【黄锺尾】我劝你好将息这不存不济千金体。再休想那无影无形百媚姿。自去年到今日。曾有甚为盟记。只管里苦思忆。直等得佛出世。可不的干着你。这相思无尽极。倒不如早收拾。将一段云雨幽期。都付与高唐梦儿里。〔下〕
　　〔音释〕
　　嬷魔上声　羿音异　腆他典切　馥音服　罩招去声　烁书药切　实绳知切　克康美切　的音底　植音滞　叔音暑　陟张耻切　吃音耻　习星西切　息丧挤切　嘲之捎切　系音记　日人智切　忆银计切　极更移切　拾绳知切
　　楔子
　　〔陈世英抱病张千扶上云〕天色明了也枉着我扶病等了这一夜。仙子。则被你徯落杀小生也。觉的这病势越越沉重。张千。你快去寻一个太医来者。〔张千云〕理会得。出的这门来。串长街。蓦短巷。此间正是。太医在家么〔净扮太医上云〕谁叫太医太医不在家。〔张千云〕不在家。可往那里去了。〔净云〕太医兵马司里去了。〔张千云〕敢是去看病那〔净云〕不是看病医杀了人。那里坐牢哩。〔张千云〕咄。太守衙里请去来。〔净云〕请我做甚么。〔张千云〕有个相公染病。请你看一看。〔净云〕你那病人不好几日了。〔张千云〕不好七日了。〔净云〕我太医八日不曾出汗哩。〔张千云〕咄。〔净云〕老哥。你着那患子来我看。〔张千云〕他染病怎么走得动。〔净云〕着他骑个驴儿来。〔张千云〕他骑不得驴儿。〔净云〕哦只抓个杌儿抬将来。〔张千云〕也抬不将来。〔净云〕这等一发教他好了来。〔张千云〕好了又要你看什么。〔净云〕既然他来不得。倒抬了我去罢。〔净做拏住张千把脉科云〕一肝。二胆。〔张千云〕咄。我没病。〔净云〕你没病。我看着你这嘴脸。有些黄甘甘的。〔张千云〕不要歪厮缠。衙里久等着哩。〔净云〕老哥。等我嘱付家里小的咱丁香奴。〔张千云〕你家有什么丁香奴。〔净云〕老哥不知。但是我家的小的每。都是生药名。〔张千云〕这个我不知道。〔净叫云〕丁香奴。〔内应科云〕有。〔净云〕你丸药来不曾。〔内云〕我丸药来。〔净云〕你丸了多少药。〔内云〕我丸了八囤半。〔净云〕老哥。我那囤子是囤粮食的。四五个人围不过来。这小的每贪耍。一日吃了三顿饭。则丸了八囤半。〔张千云〕这也勾了。〔净云〕有谁讨药来。〔内云〕有姑娘家讨药来。〔净云〕与了多少药钱。〔内云〕与了一两药钱。〔净云〕你与了他多少药。〔内云〕我与他七囤半。〔净云〕弟子孩儿。亲眷上门。你怎么不多与他些。曾说药引子来么。〔内云〕不曾说药引子。〔净云〕快赶上去说与他。要生姜两船。枣儿五担。水要十桶。着他做一服儿吃。〔张千云〕怎么吃得这许多。〔净云〕再有谁讨药。〔内云〕有史千户家讨药来。〔净云〕与了多少药钱。〔内云〕与了五两银子。〔净云〕五两银子。你与他多少药。〔内云〕我与了他两丸药。〔净云〕五两银子与了他两丸药。我这药是偷来的。与他许多去。〔张千云〕还少么。〔净云〕你与他甚么药去。〔内云〕我与一丸红丸儿。一丸黑丸儿。〔净云〕老哥。你不知道。与他红丸儿则与红丸儿。黑丸儿则与他黑丸儿。红丸儿吃了是活药。黑丸儿吃了是死药。他都吃了。着他死又死不得。活又活不得。〔张千云〕咄。行动些。早来到了也。你在此站一站。等我报复去。秀才。太医在门首。〔陈世英云〕着他过来。〔张千云〕着过去。〔净做见陈世英拏包袱打科〕〔陈世英叫云〕哎哟。〔张千云〕他是患子。你怎么打他。〔净云〕医的医的。打着他。还知疼痛哩。〔净做拿药与陈世英吃科云〕你吃这药。〔陈世英云〕这药不好。我不吃。〔净云〕这般好药。你嫌不好。你不吃。我替你吃。〔净吃药做战倒科〕〔张千做慌科云〕可怎么了。〔做扶凈起身科〕〔净做苏醒科云〕你这里有纸笔么。〔张千云〕要他何用。〔净云〕趁我苏醒着。传与你这个方儿。〔张千云〕唗。油嘴花子快出去。〔打下〕〔陈世英云〕太医去了也。我想那桂花仙子好生失信。你当此一夜。只说报恩而来。今日弄的我一个身子。七死八活。仙子。你那里是报恩。分明害杀小生也。〔唱〕
　　【仙吕赏花时】强扶策恹恹病里身。空凝望盈盈月下人。我和他曾把酒结情亲。早隔了一年时分。兀的不愁杀我也桂华新。〔下〕
　　〔音释〕
　　徯音奚　蓦音陌　抓招上声　杌音兀　囤音顿
　　第三折
　　〔陈太守领张千上云〕老夫陈全忠。今日张真人回信州龙虎山修行去。要来作别。张千。门首觑着。若真人来时。报复我知道。〔张千云〕理会的。〔外扮天师引道童上诗云〕鼎内丹砂变虎形。匣中宝剑作龙声。法水洒来天地暗。灵符书动鬼神惊。贫道姓张。双名道玄。祖传道法。戒箓精严。三十七代。辈辈流传。驱使遍三界神祇。剿除尽八方鬼怪。布袍轻拂。须臾地动天惊。草履平那。顷刻星移斗转。云游天下。普救众生。来到此洛阳。幸遇陈太守。十分的管顾贫道。所赠衣粮。无不精洁。今回信州龙虎山去。辞别太守。便索长行。早来到衙门首也。左右报复去。道有张道玄特来拜辞。〔张千云〕报相公。有张道玄特来拜辞哩。〔陈太守云〕道有请。〔张千云〕请进。〔天师做见科云〕相公。贫道回山中修行去。特来拜辞。〔陈太守云〕真人。管待不周。幸恕老夫之罪。〔天师云〕相公。贫道在此。多有搅扰。据贫道看来。相公衙中莫不有染病之人么。〔陈太守云〕我有个侄儿是陈世英。现染病哩。〔天师云〕在那里。〔陈太守云〕在后花园书房中安下。〔天师云〕我是去看咱。〔做望科云〕贫道已知道了。你侄儿陈世英是花月之妖。搅缠成病。待贫道结一坛场。剿除妖怪。相公意下如何。〔陈太守云〕若得如此。多谢真人。〔天师云〕道童。将法衣来。相公。坛场之上。不能攀话。请回避者。〔太守下〕〔天师请神科云〕道香德香。无为香。清净自然香。妙洞真香。灵宝惠香。朝三界香。吾乃统摄玄门。恢弘至道。呪司九主。宣课威仪。醮法列坛。无不听命。恭惟玉清圣境元始天尊。左辅右弼之星官。武职文班之圣众。雷公电母。风伯雨师。瑶宫宝殿天王。紫府丹台仙眷。五福十神。四司五帝。日宫月宫神位。南斗北斗星君。斗步五方。星分九曜。东华南极。西灵北真。十二之星辰。四七之缠度。三台华盖。九天帝君。三界直符使者。十方从驾威灵。当境土地龙神。诸处城隍社庙。幽冥列圣。远近至真。以此真香。普同供养。伏以阴灵耀景。环六合以开光。素魄迎情。犯十花而育物。今者时遇中秋。偶逢月蚀。罗计缠于黑道。娄宿闻此显威。梦入蟾宫。敌战恶星而退度。救兹月蚀。元光再续于寥天。半灭半明。乍盈乍阙。忽嫦娥之感动。思凡世而降临。私离瑶台。误干天运。混仙凡而为患。错躔舍以成灾。请命道流。立坛究治。臣敢不启奏玄空。急扬雷令。招接天庭。奉行摄勘。今年今月。今日今时。奉道弟子张道玄仰凭圣力。随其万处周流。不误一真清净。稽首拈香。无极大道。不可思议功德。〔击令牌科云〕一击天清。二击地灵。三击五雷。速变真形。天圆地方。律令九章。金牌响处。万鬼潜藏。〔呪水科云〕水无正行。以呪为灵。在天为雨露。在地作源泉。一噀如霜。二噀如雪。三噀之后。百邪俱灭。〔执剑科诗云〕老君赐我驱邪剑。离火煅成经百炼。出匣纷纷霜雪寒。入手辉辉星斗现。先请东方青帝青神。衔符背剑。入吾水中。后请南方赤帝赤神。衔符背剑。入吾水中。又请西方白帝白神。衔符背剑。入吾水中。再请北方黑帝黑神。衔符背剑。入吾水中。又请中方金帝金神。衔符背剑。入吾水中。〔诗云〕吾持此水非凡水。九龙吐出静天地。太乙池中千万年。吾今将来静妖气。谨请年值月值日值时值。当日功曹。值日神将。揽海大圣。翻江大圣。驱雷大圣。撒云大圣。吾今用你坛前仗剑等待。休错吾一时半刻。吾奉太上老君急急如律令摄。〔直符上云〕小圣乃雷部下听令直符使者是也。真人呼唤小圣。有何法旨。〔天师云〕有劳当日神将。直日功曹。直去花苑中。勾将桂花仙子来者。〔直符云〕得令。桂花仙子安在。疾。怎生无有桂花。是有谁。〔内应科云〕止有荷花。〔直符云〕报知真人。止有荷花。〔天师云〕有劳当日神将。直日功曹。直至太华峯头。东林寺里。勾将荷花来者。〔直符勾荷花科云〕荷花仙当面。〔天师云〕兀那荷花。你知罪么。〔荷花云〕我不知罪。〔天师云〕你引诱嫦娥。辄入五姓之家。缠搅良家子弟。勾至坛前。有何理说。〔荷花云〕我这荷花。〔诗云〕体出青泥不染埃。也曾独步上莲台。〔天师云〕噤声。〔诗云〕翠荷影里鸳鸯戏。太液池中并蒂栽。你不知情谁知情。〔荷花云〕有菊花知情。〔天师云〕小鬼头可早攀下来也。且一壁有者。有劳当日神将。直日功曹。直至甘谷水傍。渊明宅畔。勾将菊花仙来者。〔直符勾菊花上科云〕菊花仙当面。〔天师云〕兀那菊花。你知罪么。〔菊花云〕我不知罪。〔天师云〕你引诱嫦娥。辄入五姓之家。缠搅良家子弟。勾至坛前。有何理说。〔菊花云〕我这菊花。〔诗云〕冷淡东篱傲古今。西风谁识岁寒心。〔天师云〕噤声。〔诗云〕东坡昔贬黄州道。吹落黄花满地金。你不知情谁知情。〔菊花云〕有梅花知情。〔天师云〕一壁有者。有劳当日神将。直日功曹直至大庾岭边。霸陵桥外。勾将梅花仙来者。〔直符勾梅花上科云〕梅花仙当面。〔天师云〕兀那梅花。你知罪么。〔梅花云〕我妾身不知罪。〔天师云〕你引诱嫦娥。辄入五姓之家。缠搅良家子弟。勾至坛前。有何理说。〔梅花云〕我这梅花。〔诗云〕玉骨冰肌谁可匹。傲雪欺霜夺第一。〔天师云〕噤声。〔诗云〕江南曾为赠游人。一枝漏泄春消息。你不知情谁知情。〔梅花云〕有桃花知情。〔天师云〕一壁有者。有劳当日神将。直日功曹。直至度索山前。玄都观里。勾将桃花仙来者。〔直将勾桃花上科云〕桃花仙当面。〔天师云〕兀那桃花。你知罪么。〔桃花仙云〕我不知罪。〔天师云〕你引诱嫦娥。辄入五姓之家。缠搅良家子弟。勾至坛前。有何理说。〔桃花仙云〕我这桃花。〔诗云〕海上千年一度开。曾教仙子赴瑶台。〔天师云〕噤声。〔诗云〕刘阮当时成配偶。暗随流水出天台。你不知情谁知情。〔桃花仙云〕有封十八姨雪天王知情。〔天师云〕一壁有者。有劳当日神将。直日功曹。与我勾将封十八姨雪天王来者。〔直符勾封姨雪天王上云〕封十八姨雪天王当面。〔天师云〕兀那封姨。你知罪么。〔封姨云〕我不知罪。〔天师云〕你引诱嫦娥。辄入五姓之家。缠搅良家子弟。勾至坛前。有何理说。〔封姨云〕真人。我乃天地之正气。有甚么罪来。〔诗云〕我本无影无形乍飕飕。万里浮阴一扫休。〔天师云〕噤声。〔诗云〕颠狂柳絮随风舞。轻薄桃花逐水流。雪天王近前。你知罪么。〔雪神云〕吾神不知罪。〔天师云〕你引诱嫦娥。辄入五姓之家。缠搅良家子弟。勾至坛前。有何理说。〔雪神云〕此乃桂花仙子思凡。做出这等勾当。干吾神甚事。〔诗云〕三冬寒气最严凝。曾伴如来大道成。〔天师云〕噤声。〔诗云〕谩夸积雪深千丈。不及滹沱一片冰。且一壁有者。有劳当日神将。直日功曹。直至望鹄台西。清虚府内。勾将桂花仙子来者。〔直符勾桂花仙上科云〕真人法旨快走动些。〔正旦唱〕
　　【正宫端正好】则被你催逼得我两三番。喝掇得我十余次。我不合暗约通私。怎当那驱邪院一伙天兵至。狠恶的忒如此。
　　〔桃花云〕桂花仙子。只为你思凡。今日连累的我也。〔正旦云〕你也来了。〔唱〕
　　【滚绣球】我只见桃花离了武陵。〔荷花云〕为你呵。将我也好摄在此。〔正旦唱〕荷花离了沼沚。〔菊花云〕你今日连累着我却是为何。〔正旦唱〕哎。菊花也你莫不是被西风断送了一秋花事。〔梅花云〕你怎么连累着我来。〔正旦唱〕哎。梅也兀的不折倒尽你这玉骨冰姿。〔雪神云〕小鬼头。你思凡干吾神甚事。〔正旦唱〕你看那雪天王迸着一个冷脸儿。〔封姨云〕只为你。连我也勾将来了。〔正旦唱〕十八姨显出那恶性子。〔封姨云〕只被你累的我苦也。〔正旦唱〕俺正是闻风而至。你则待和桂花仙打一会官司。今日个风花雪月相逢日。抵多少龙虎风云聚会时。咱须索见天师。
　　〔正旦见跪科〕〔直符云〕桂花仙当面。〔天师云〕兀那桂花。是你思凡来么。〔正旦云〕是我思凡来。〔天师云〕这小鬼头。你可早招了也。〔正旦唱〕
　　【倘秀才】我为甚先吐了这招承的口词。常言道明人不做那暗事。则俺这闭月羞花绝代姿。到如今自做出自当之。妆甚的谎子。
　　〔天师云〕我想陈世英。为色事所迷。在那病患之中。不看见这个景象。怎得痊可。我如今将法力摄他魂魄前来。与桂花仙子相见者。疾。〔陈世英冲上做见正旦科云〕仙子。则被你想杀我也。〔正旦唱〕
　　【叫声】见放着正名师。不是。不是胡攀指。谁教你隐藏下这个可喜的女孩儿。
　　〔天师云〕疾。〔陈世英下〕〔天师云〕封姨。这一桩公事。敢都是你搧的来么。〔封姨云〕这是桂花仙子思凡干我甚么事。〔正旦云〕噤声。〔唱〕
　　【上小楼】你休那里便伶牙俐齿。调三干四。说人好歹。讦人暧昧。损人行止。你可便道这个。道那个。做的不是。都揣与这广寒宫宵奔的卓氏。
　　〔天师云〕莫不是你桃花打合的他来么。〔桃花云〕桂花仙子。你自思凡。我可为甚的来。却牵连着我那。〔正旦云〕偏你无过犯哩。〔唱〕
　　【石榴花】当日个天台流水泛胭脂。谁引逗的刘晨阮肇至于斯。〔天师云〕荷花。你可怎生不近前来折辩。〔荷花云〕桂花仙子。你认了罪罢。〔正旦唱〕你可也要推辞。那并头莲就是你过犯公私。〔天师云〕菊花。你近前与他质对者。〔菊花云〕桂花仙子。你思凡干俺甚事。〔正旦唱〕想当日陶潜为你可便辞荣仕。在东篱下满饮金巵。〔天师云〕梅花。你也向前对词来。〔梅花云〕桂花仙子。你何不早早认了罪也。要累我做甚么。〔正旦云〕偏你无过犯那。〔唱〕你道你梅花孤洁全终始。我只问那孟浩然骑的瘦驴儿。
　　【斗鹌鹑】你逼得他大雪里寻梅。险将他逡巡间冻死。〔梅花云〕论我瘦影疎枝。亭亭独立。有那个狂蜂浪蝶。敢近的我。〔正旦唱〕偏是你瘦影疎枝。不受那蜂媒蝶使。哎。这一场月色风声。非同造次。你也合三思。休只管说短论长。卖弄杀花儿的这叶子。
　　〔天师云〕封姨。你近前与他折证。〔封姨云〕兀那桂花仙子。你听者。为你思凡。将吾神勾至坛前。吾神春则吹花摆柳。夏则驱暑生凉。秋则飘枝坠叶。冬则糁雪飞沙。顺四时不失其序。与天地并奏其功。我岂有尘凡之心。做下这等淫邪之事。〔诗云〕青苹一点微微发。万树千枝和根拔。则你桂花何不早招承。把我风雪无端连累杀。〔正旦云〕偏你无那过犯来。〔唱〕
　　【满庭芳】你也合心中暗思。你待把强言折证。不辩个雄雌。只你那风亭月馆书名字。可不是招伏下亲笔情词。元来你全无那风流情思。也枉躭着一个风月的这名儿。〔风神云〕我有什么过犯在那哩。〔正旦唱〕你道你便无讥刺。常记得杜少陵吟下诗。〔封姨云〕杜诗上怎么。你只管说。真人在此。我也不赖。〔正旦唱〕可不道风雨夜来时。
　　〔天师云〕雪天王。你近前与他折证。〔雪神云〕小鬼头。我有何公私过犯。真人在此。你说。〔正旦云〕我说你那过犯。你则休赖也。〔唱〕
　　【红绣鞋】你守得个映雪的孙康苦志。你逼得个袁安在雪内横尸。赚得个王子猷。山阴雪夜上船时。〔雪神云〕也只为老夫忒慈善些儿。〔正旦唱〕你道你便忒性慢。忒心慈。你则问那蓝关前韩退之。
　　〔雪神云〕真人问谁要招。〔天师云〕要你招。〔雪神云〕吾神则知其功。不知其罪。〔天师云〕这老匹夫则知其功。不知其罪。你有甚么功在那里。〔雪神云〕真人差矣。吾乃天地正神。岂比那桂花思凡。做这等淫邪之事。风神管的是春风夏雨。吾神管的是秋霜冬雪。调和鼎鼐。燮理阴阳。滋五谷。润百草。压障气。兆丰年。于民有益。为国有功。〔诗云〕我本亲承帝旨把天门。今朝被你勾摄坛前折辨真。若要误犯天条招伏状。怎到的玉洁冰清白雪神。〔天师云〕噤声。你道我管不得你。天仙管得你么。〔雪神云〕管不得。〔天师云〕地仙管得你么。〔雪神云〕管不得。〔天师云〕贫道管得你么。〔雪神云〕你便是管得着哩。〔天师云〕噤声。吾非浊骨。本是仙胎。祖公留下三件法宝。信香一瓣。雌雄剑二口。降妖印一颗。专管天上天下三界仙精鬼怪。魍魉邪魔。量你是一块雪。我管不得你。怎管天上许多神将。吾今宣召天上火。地下火。山头火。霹雳火。炉中火。将你围在中间。立化一池黄水。老匹夫。看你招也是不招。〔雪神做慌科云〕真人。小神招伏则便了也。〔正旦唱〕
　　【快活三】你今日雪消也下流澌。花落也显枯枝。猛想起贾岛破风诗。和那扫雪的陶学士。
　　【鲍老儿】风光好题成绝妙词。都则为月殿里霓裳事。端的这雪月风花四件儿。是那个偏无瑕玼〔桃花云〕只被你连累杀我也。〔正旦云〕是我带累你来。〔唱〕我可也从头识破。都将付与。冷笑孜孜。却不道一般儿根生土长。开花结子。带叶连枝。
　　〔天师云〕一行人休少了一个。发往西池长眉仙。定罪施行。〔断云〕忙差遣天丁帝揭。展手将情词写彻。桂花仙一念思凡。众神将都遭缧绁。恶哏哏后拥前推。雄赳赳横拖倒拽。剪除他梅菊荷桃。断送了风花雪月。〔正旦云〕谢真人勘问成了也。〔唱〕
　　【煞尾】谢真人勘问我赴西池对会词。拚的个尽场儿诉出俺心间事。都向那蟠桃会上听仙旨。〔众同下〕
　　〔陈太守上云〕有劳真人如此费心。〔天师云〕相公勿罪。陈世英的病证。不日便当痊可。贫道则今日拜辞了相公。回山中修炼去也。〔下〕〔陈太守云〕真人去了也。张千。排着果桌。直至十里长亭。与真人送行。走一遭去来。〔诗云〕白云日日锁嵩山。仙客乘风可更还。羽盖霓旌看不见。唯余法水在人间。〔下〕
　　〔音释〕
　　蚀音食　躔音缠　噀音浚　滹音呼　沱音陀　伙罗上声　斡乌括切　讦音揭　暧音艾　逗音豆　肇音兆　逡蛆荀切　糁桑感切　鼐音奈　燮音屑　魍音罔　魉音两　澌音斯　玼音此　缧累平声　绁音薛　哏狠平声　赳音九　勘坎去声
　　第四折
　　〔长眉仙领仙童上诗云〕灿灿花光满洞天。琼楼宝殿启华筵。蟠桃结果三千载。共宴长生亿万年。贫道乃是上界长眉大仙是也。自太极初分。修正道。掌管洞天九霄之上。一切修真悟道之仙。今朝玉帝回来。观见桂花仙子与梅菊荷桃一念思凡。引诱陈世英成病。罪犯天条。有张真人遣将牒配前来。吾亲判断。仙童。洞门前觑者。若来时报复我知道。〔仙童云〕理会得。〔正旦同众上〕〔直符云〕行动些。〔正旦唱〕
　　【双调新水令】今日个奉真人牒赴到蓬莱。则听得奏云璈仙音一派。想花月呵欢娱应有限。风雪呵调燮几曾乖。惹下场横祸飞灾。怎支吾这一解。
　　〔直符云〕仙童报复去。道有张真人牒文押将桂花仙子等在此。〔仙童报科〕〔长眉仙云〕着他过来。〔仙童云〕着过去。〔众做见科〕〔长眉仙云〕兀那桂花仙子。你既为上品之仙。永享逍遥之福。职居月殿。远隔人间。你岂不闻道德为仙家之本。清闲乃开悟之门。你何不遵守天条。却去迷惑秀士。犯此思凡之罪。押赴吾前。有何理说。〔正旦唱〕
　　【折桂令】这罪犯是我贱妾应该。没来由误犯天条。私下瑶台。却带累花神。干连风雪。都也不伏烧埋。俺本是广寒宫冰魂素魄。怎比那阎浮世浊骨凡胎。〔长眉仙云〕敢是你捱不过那凄凉寂寞看上了陈秀才么。〔正旦唱〕俺可有甚难捱。觑上乔才。屈屈的将西没东生。错认做了夜去的这明来。
　　〔长眉仙云〕你既不思凡。到那陈秀才书房里去。却是为何。〔正旦唱〕
　　【雁儿落】想当日被计罗星缠作灾。多感的娄金宿将咱解。这都是陈秀才能见怜。因此上俺桂花仙思酬待。
　　〔长眉仙云〕你既到书房中去。那淫邪之事。怕不是有的。〔正旦唱〕
　　【得胜令】兀那座读书斋。须不是楚阳台他救我元无意。我见他有甚歹。冤哉。怎将俺这一火同禁害。诉的明白。望仙尊别处裁。
　　〔长眉仙云〕张真人将这桩公事送到咱这里判断。怎么还饶的你。直日功曹。就与我驱到阴山左侧。待罪去来〔正旦云〕似此怎了也。〔唱〕
　　【川拨棹】则听的他闹垓垓。闹垓垓加罪责。怎生的全没矜哀。狠下差排。贬咱到阴山口外。活活的折罚煞。
　　〔云〕大仙也。可怜见躭饶些儿波。〔唱〕
　　【七弟兄】我可也左猜。右猜。端的是为谁来。现放着斫桂的吴刚巨斧风般快。只问他奔月的嫦娥曾否下妆台。更和那捣药的兔儿那日当何在。
　　〔长眉仙云〕罪定了。不必多说〔直符云〕仙旨已下行动些。〔正旦唱〕
　　【梅花酒】呀。我待挣怎挣。也是我运拙时衰。月值年灾。鬼使也那神差。〔长眉仙云〕我想陈秀才患病在床。若不将他魂魄勾摄前来。看见这个境头。怎得有痊可之日。疾。〔陈世英上〕小生陈世英。兀的不是桂花仙子来了也。〔正旦唱〕淹的呵下瑶阶。将两步做一步蓦。呀。早转过甚人来。是是是有情人陈秀才。他他他怎容易到天台。敢敢敢为着我旧情怀。待待待折桂子索和谐。怎怎怎不教我添惊怪。
　　〔陈世英云〕仙子。谁想小生今日还得和你相会也。〔正旦唱〕
　　【喜江南】兀的不是月明千里故人来。抵多少洛阳花酒一时来。你呵休猜做春风来似不曾来。〔正旦同陈世英走科唱〕咱两个去来。〔封姨雪神喝科云〕小鬼头那里去。〔正旦唱〕偏撞着这满头风雪却回来。
　　〔陈世英下〕〔长眉仙云〕你一行人都跪下者。听我判断。〔词云〕你原是广寒宫娉婷仙桂。不合共陈世英暗成欢会。虽然为救月苦往报其恩。反害他躭疾病十分憔悴。谁着你离天宫犯法违条。枉使的风花雪尽遭连累。岂不知张真人法律精严。早仗剑都驱在五雷坛内。一个个供下状吐出真情。有谁敢捏虚词半毫隐讳。据招状桂花仙本当重谴。姑念他居月殿从无匹配。便思凡下尘世亦有可矜。仍容许伴玉兔将功折罪。一并的饶免了梅菊荷桃。众神将俱各遣重还本位。
　　〔音释〕
　　璈音敖　魄铺买切　白巴埋切　垓音该　煞音晒　斋上声　蓦音卖　娉聘平声　婷音亭　捏音聂　谴音遣
　　题目　长眉仙遣梅菊荷桃　
　　正名　张天师断风花雪月
　　张天师断风花雪月杂剧终

《元曲选》　包待制智赚生金阁杂剧　（明）臧晋叔 编
　　包待制智赚生金阁杂剧　　（元）武汉臣 撰
　　●包待制智赚生金阁杂剧目录
  </div>
  <div class="pagination">
   <a href="元曲选_page128.html">
    上一页
   </a>
   <span>
    ...
   </span>
   <a href="元曲选_page124.html">
    124
   </a>
   <a href="元曲选_page125.html">
    125
   </a>
   <a href="元曲选_page126.html">
    126
   </a>
   <a href="元曲选_page127.html">
    127
   </a>
   <a href="元曲选_page128.html">
    128
   </a>
   <span class="current-page">
    129
   </span>
   <a href="元曲选_page130.html">
    130
   </a>
   <a href="元曲选_page131.html">
    131
   </a>
   <a href="元曲选_page132.html">
    132
   </a>
   <a href="元曲选_page133.html">
    133
   </a>
   <a href="元曲选_page130.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
