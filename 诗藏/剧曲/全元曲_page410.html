<!DOCTYPE html>
<html>
<head>
    <meta charset="UTF-8">
    <title>全元曲 - 第 410 页/共 532 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元曲 - 第 410 页/共 532 页</h1>
    <div class="content">
宫髻高盘铺绿云，仙袂轻飘兰麝薰。粉香罗帕新，未曾淹泪痕。

羞对鸾台梳绿云，两叶春山眉黛颦。强将脂粉匀，几回填泪痕。

寄与多情王子高，今夜佳期休误了。等夫人熟睡着，悄声儿窗外敲。

两个相思无计留，君上孤舟妾倚楼。这些兰叶舟，怎装如许愁。

寄征衣

欲寄君衣君不还，不寄君衣君又寒。寄与不寄间，妾身千万难！

【双调】蟾宫曲

博山铜细袅香风，两行纱笼，烛影摇红。翠袖殷勤捧金钟，半露春葱。唱好是会受用文章巨公，绮罗丛醉眼朦胧。夜宴将终，十二帘栊，月转梧桐。

【双调】寿阳曲

酒可红双颊，愁能白二毛，对樽前尽可开怀抱。天若有情天亦老，且休教少年知道。

红颜褪，绿鬓凋，酒席上渐疏了欢笑。风流近来都忘了，谁信道也曾年少？

襄王梦，神女情，多般儿酿成愁病。琵琶慢调弦上声，相思字越弹着不应。

咏李白

贵妃亲擎砚，力士脱靴，御调羹就飧不谢。醉模糊将吓蛮书便写，写着甚杨柳岸晓风残月。

【双调】拨不断

四景

草萋萋，日迟迟，王孙士女春游戏。宫殿风微燕雀飞，池塘沙暖鸳鸯睡，正值着养花天气。芰荷香，露华凉，若耶溪上莲舟放。岸上谁家白面郎，舟中越女红裙唱，逞娇羞模样。楚天秋，好追游，龙山风物全依旧。破帽多情却恋头，白衣有意能携酒，好风流重九。雪漫漫，拥蓝关，长安远客心偏惮。瀹玉瓯中冰雪寒，锁金帐里羊羔镟，这两般任拣。

【正宫】黑漆弩

吴子寿席上赋。丁亥中秋遐观堂对月，客有歌《黑漆弩》者，余嫌其与月不相涉，故改赋呈雪崖使君。

青冥风露乘鸾女，似怪我白发如许。问姮娥不嫁空留，好在朱颜千古。

【幺】笑停云老子人豪，过信少陵诗语。更何消斫桂婆娑，早已有吴刚挥斧。

套数

【双调】新水令

冬怨

梅花一夜漏春工，隔纱窗暗香时送。篆消金睡鸭，帘卷绣蟠龙。去凤声中，又题觉半衾梦。

【驻马听】心事匆匆，斜倚云屏愁万种。襟怀冗冗，半欹鸳枕恨千重。金钗剪烛晓犹戏，胆瓶盛水寒偏冻。冷清清，掩流苏帐暖和谁共？

【乔牌儿】闷怀双泪涌，恨锁两眉纵。自从执手河梁送，离愁天地永。

【雁儿落】琴闲吴爨桐，箫歇秦台凤。歌停天上谣，曲罢江南弄。

【得胜令】书信寄封封，烟水隔重重。夜月巴陵下，秋风渭水东。相逢，枕上欢娱梦。飘蓬，天涯怅望中。

【沽美酒】龙涛倾白玉钟，羊羔泛紫金觥，兽炭添煤火正红。业身躯自拥，听门外雪花风。

【太平令】悔当日东墙窥宋，有心教夫婿乘龙。见如今天寒地冻，知他共何人陪奉？想这厮指空、话空、脱空，巧舌头将人搬弄。

【水仙子】朔风掀倒楚王宫，冻雨埋藏神女峰，雪雹打碎桃源洞。冷丁丁总是空，簌湘帘翠霭重重。写幽恨题残春扇，敲郁闷听绝暮钟，数归期曲损春葱。

【折桂令】数归期曲损春葱，鱼深潜鸭头绿寒波，雁唳残羊角转旋风。碎寒金照腕徒黄，收香鸟藏烟近黑，守宫砂点臂犹红。雪一番、霰一阵时间骤拥，云一携、雨一握何处行踪。途路西东，烟雾溟濛，魂也难通，梦也难通！

【尾声】这冤仇怀恨千钧重，见时节心头气拥。想盼的我肠断眼睛儿穿，直掴的他腮颊脸儿肿！

　
　




【孛罗御史】

孛罗御史，蒙古族，先为山北辽阳等路蒙古军万户。延祐三年(一三一六)为周王和世王束称帝于和宁之北，封孛罗为御史大夫，授开府仪同三司典四番宿卫。不久和世王束至大都暴卒，孛罗被迫辞官。其曲作《辞官》就是他亲身经历的写照。后因锁住一案牵连被诛。事见《元史》卷三十四《文宗本纪》。

套数

【南吕】一枝花

辞官

懒簪獬豸冠，不入麒麟画。旋栽陶令菊，学种邵平瓜。觑不的闹穰穰蚁阵蜂衙，卖了青骢马，换耕牛度岁华。利名场再不行踏，风波海其实怕他。

【梁州】尽燕雀喧檐聒耳，任豺狼当道磨牙。无官守无言责相牵挂。春风桃李，夏月桑麻，秋天禾黎，冬月梅茶。四时景物清佳，一门和气欢洽。叹子牙渭水垂钓，胜潘岳河阳种花，笑张骞河汉乘槎。这家，那家，黄鸡白酒安排下，撒会顽放会耍。拚着老瓦盆边醉后扶，一任他风落了乌纱。

【牧羊关】王大户相邀请，赵乡司扶下马，则听得扑冬冬社鼓频挝。有几个不求仕的官员，东庄措大，他每都拍手歌丰稔，俺再不想巡案去奸猾。御史台开除我，尧民图添上咱。

【贺新郎】奴耕婢织足生涯，随分村疃人情，赛强如宪台风化。趁一溪流水浮鸥鸭，小桥掩映蒹葭。芦花千顷雪，红树一川霞，长江落日牛羊下。山中闲宰相，林外野人家。

【隔尾】诵诗书稚子无闲暇，奉甘旨萱堂到白发，伴辘轳村翁说一会挺膊子话。闲时节笑咱，醉时节睡咱，今日里无是无非快活煞！


　
　


</div>
    <div class="pagination">
<a href="全元曲_page409.html">上一页</a><span>...</span><a href="全元曲_page405.html">405</a><a href="全元曲_page406.html">406</a><a href="全元曲_page407.html">407</a><a href="全元曲_page408.html">408</a><a href="全元曲_page409.html">409</a><span class="current-page">410</span><a href="全元曲_page411.html">411</a><a href="全元曲_page412.html">412</a><a href="全元曲_page413.html">413</a><a href="全元曲_page414.html">414</a><a href="全元曲_page415.html">415</a><span>...</span><a href="全元曲_page411.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
