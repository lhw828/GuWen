<!DOCTYPE html>
<html>
<head>
    <meta charset="UTF-8">
    <title>元曲选 - 第 39 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 39 页/共 133 页</h1>
    <div class="content">　　【天下乐】则见展翅忙呼万岁声。惊的那娉婷。将銮驾迎。一个晕庞儿画不就描不成。行的一步步娇。生的一件件撑。一声声似柳外莺。
　　〔云〕卿在此做甚么。〔旦云〕今逢七夕。妾身设瓜果之会。问天孙乞巧哩。〔正末看科云〕排设的是好也。〔唱〕
　　【醉中天】龙麝焚金鼎。花萼插银缾。小小金盆种五生。供养着鹊桥会丹青■〈巾〈穴上豋下〉〉。把一个米来大蜘蛛儿抱定。搀夺尽六宫宠幸。更待怎生般智巧心灵。
　　〔正末与旦砌末科云〕这金钗一对。钿盒一枚。赐与卿者。〔旦接科云〕谢了圣恩也。〔正末唱〕
　　【金盏儿】我着绛纱蒙。翠盘盛。两般礼物堪人敬。趁着这新秋节令赐卿卿。七宝金钗盟厚意。百花钿盒表深情。这金钗儿教你高耸耸头上顶。这钿盒儿把你另巍巍手中擎。
　　〔旦云〕陛下。这秋光可人。妾待与圣驾亭下闲步一番。〔正末做同行科〕〔唱〕
　　【忆王孙】瑶阶月色晃疎棂。银烛秋光冷画屏。消遣此时此夜景。和月步闲庭。苔浸的凌波罗袜冷。
　　〔云〕这秋景与四时不同。〔旦云〕怎见的与四时不同。〔正末云〕你听我说。〔唱〕
　　【胜葫芦】露下天高夜气清。风掠得羽衣轻。香惹丁东环佩声。碧天澄净。银河光莹。只疑是身在玉蓬瀛。
　　〔旦云〕今夕牛郎织女相会之期。一年只是得见一遭。怎生便又分离也。〔正末唱〕
　　【金盏儿】他此夕把云路凤车乘。银汉鹊桥平。不甫能今夜成欢庆。枕边忽听晓鸡鸣。却早离愁情脉脉。别泪雨泠泠。五更长叹息。则是一夜短恩情。
　　〔旦云〕他是天宫星宿。经年不见。不知也曾相忆否。〔正末云〕他可怎生不想来。〔唱〕
　　【醉扶归】暗想那织女分牛郎命。虽不老是长生。他阻隔银河信杳冥。经年度岁成孤另。你试向天宫打听。他决害了些相思病。
　　〔旦云〕妾身得侍陛下。宠幸极矣。但恐容貌日衰。不得似织女长久也。〔正末唱〕
　　【后庭花】偏不是上列着星宿名。下临着尘世生。把天上姻缘重。将人间恩爱轻。各辨着真诚。天心必应。量他每何足称。
　　〔旦云〕妾想牛郎织女。年年相见。天长地久。只是如此。世人怎得似他情长也。〔正末唱〕
　　【金盏儿】咱日日醉霞觥。夜夜宿银屏。他一年一日见把佳期等。若论着多多为胜咱也合赢。我为君王犹妄想。你做皇后尚嫌轻。可知道斗牛星畔客。回首问前程。
　　〔旦云〕妾蒙主上恩宠无比。但恐春老花残。主上恩移宠衰。使妾有龙阳泣鱼之悲。班姬题扇之怨。奈何。〔正末云〕妃子。你说那里话。〔旦云〕陛下请示私约。以坚终始。〔正末云〕咱和你去那处说话去。〔做行科〕〔唱〕
　　【醉中天】我把你半亸的肩儿凭。他把个百媚脸儿擎。正是金阙西厢叩玉扃。悄悄回廊静。靠着这招彩凤舞青鸾金井梧桐树影。虽无人窃听。也索悄声儿海誓山盟。
　　〔云〕妃子。朕与卿尽今生偕老。百年以后。世世永为夫妇。神明鉴护者。〔旦云〕谁是盟证。〔正末唱〕
　　【赚煞尾】长如一双钿盒盛。休似两般金钗另。愿世世姻缘注定。在天呵做鸳鸯常比并。在地呵做连理枝生。月澄澄。银汉无声。说尽千秋万古情。咱各办着志诚。你道谁为显证。有今夜度天河相见女牛星。〔同下〕
　　〔音释〕
　　琰炎上声　黠音匣　鞓音汀　辇连上声　挑上声　黛音代　飐占上声　呓音异　挣音争　晕音韵　■〈巾〈穴上豋下〉〉争去声　搀初衔切　盛平声　钿田去声　棂音凌　莹盈去声　觥古横切　亸音朵　扃居名切
　　第二折
　　〔安禄山引众将上云〕某安禄山是也。自到渔阳。操练蕃汉人马。精兵见有四十万。战将千员。如今明皇年已昏眊。杨国忠李林甫播弄朝政。我今只以讨贼为名。起兵到长安。抢了贵妃。夺了唐朝天下。纔是我平生愿足。左右。军马齐备了么。〔众将云〕都齐备了。〔安禄山云〕着军政司先发檄一道。说某奉密旨讨杨国忠等。随后令史思明领兵三万。先取潼关。直抵京师。成大事如反掌耳。〔众将云〕得令。〔安禄山云〕今日天晚。明日起兵。〔诗云〕统精兵直指潼关。料唐家无计遮拦。单要抢贵妃一个。非专为锦绣江山。〔同下〕〔正末引高力士郑观音抱琵琶宁王吹笛花奴打羯鼓黄翻绰执板捧旦上〕〔正末云〕今日新秋天气。寡人朝回无事。妃子学得霓裳羽衣舞。同往御园中沉香亭下。闲耍一番。早来到也。你看这秋来风物。好是动人也呵。〔唱〕
　　【中吕粉蝶儿】天淡云闲。列长空数行征雁。御园中夏景初残。柳添黄。荷减翠。秋莲脱瓣。坐近幽阑。喷清香玉簪花绽。
　　〔带云〕早到御园中也。虽是小宴。倒也整齐。〔唱〕
　　【叫声】共妃子喜开颜。等闲。等闲。御园中列肴馔。酒注嫩鹅黄。茶点鹧鸪斑。
　　【醉春风】酒光泛紫金锺。茶香浮碧玉盏。沉香亭畔晚凉多。把一搭儿亲自拣。拣。粉黛浓妆。管弦齐列。绮罗相间。
　　〔外扮使臣上诗云〕长安回望绣成堆。山顶千门次第开。一骑红尘妃子笑。无人知是荔枝来。小官四川道差来使臣。因贵妃娘娘好啖鲜荔枝。遵奉诏旨。特来进鲜。早到朝门外了。宫官。通报一声。说四川使臣来进荔枝。〔做报科〕〔正末云〕引他进来。〔使臣见驾科云〕四川道使臣进贡荔枝。〔正末看科云〕妃子。你好食此果。朕特令他及时进来。〔旦云〕是好荔枝也。〔正末唱〕
　　【迎仙客】香喷喷味正甘。娇滴滴色初绽。只疑是九重天谪来人世间。取时难。得后悭。可惜不近长安。因此上教驿使把红尘践。
　　〔旦云〕这荔枝颜色娇嫩。端的可爱也。〔正末唱〕
　　【红绣鞋】不则向金盘中好看。便宜将玉手擎餐。端的个绛纱笼罩水晶寒。为甚教寡人醒醉眼。妃子晕娇颜。物稀也人见罕。
　　〔高力士云〕请娘娘登盘。演一回霓裳之舞。〔正末云〕依卿奏者。〔正旦做舞〕〔众乐撺掇科〕〔正末唱〕
　　【快活三】嘱付你仙音院莫怠慢。道与你教坊司要迭办。把个太真妃扶在翠盘间。快结束宜妆扮。
　　【鲍老儿】双撮得泥金衫袖挽。把月殿里霓裳按。郑观音琵琶准备弹。早搭上鲛绡襻贤王玉笛。花奴羯鼓。韵美声繁。寿宁锦瑟。梅妃玉箫。嘹喨循环。
　　【古鲍老】屹刺刺撒开紫檀黄翻绰向前手拈板。低低的叫声玉环。太真妃笑时花近眼。红牙筯。趁五音。击着梧桐按。嫩枝柯犹未干。更带着瑶琴音泛。卿呵你则索出几点琼珠汗。
　　〔旦舞科〕〔正末唱〕
　　【红芍药】腰鼓声干。罗袜弓弯。玉佩丁东响珊珊。即渐里舞亸云鬟。施呈你蜂腰细。燕体翻。作两袖香风拂散。〔带云〕卿倦也。饮一杯酒者。〔唱〕寡人亲捧杯玉露甘寒。你可也莫得留残。??着个醉醺醺直吃到夜静更阑。
　　〔旦饮酒科〕〔凈扮李林甫上云〕小官李林甫是也。见为左丞相之职。今早飞报将来。说安禄山反叛。军马浩大。不敢抵敌。只得见驾。〔做见驾科〕〔正末云〕丞相有何事。这等慌促。〔李林甫云〕边关飞报安禄山造反。大势军马。杀将来了。陛下。承平日久。人不知兵。怎生是好。〔正末云〕你慌做甚么。〔唱〕
　　【剔银灯】止不过奏说边庭上造反。也合看空便觑迟疾紧慢。等不的俺筵上笙歌散。可不气丕丕冒突天颜。那些个齐管仲。郑子产。敢待做假忠孝龙逢比干。
　　〔李林甫云〕陛下。如今贼兵已破潼关。哥舒翰失守逃回。目下就到长安了。京城空虚。决不能守怎生是好。〔正末唱〕
　　【蔓菁菜】险些儿慌杀你个周公旦。〔李林甫云〕陛下。只为女宠盛。谗夫昌。惹起这刀兵来了。〔正末唱〕你道我因歌舞坏江山。你常好是占奸。早难道羽扇纶巾笑谈间。破强虏三十万。
　　〔云〕既贼兵压境。你众官计议。选将统兵出征便了。〔李林甫云〕如今京营兵不满万。将官衰老。如哥舒翰名将。尚且支持不住。那一个是去得的。〔正末唱〕
　　【满庭芳】你文武两班。空列些乌靴象■〈闲〉。金紫罗襕。内中没个英雄汉。扫荡尘寰。惯纵的个无徒禄山。没揣的撞过潼关。先败了哥舒翰。疑怪昨宵向晚。不见烽火报平安。
　　〔云〕卿等有何计策。可退贼兵。〔李林甫云〕安禄山部下蕃汉兵马四十余万。皆是一以当百。怎与他拒敌。莫若陛下幸蜀以避其锋。待天下兵至。再做计较。〔正末云〕依卿所奏。便传旨收拾六宫嫔御。诸王百官。明日早起。幸蜀去来。〔旦作悲科云〕妾身怎生是好也。〔正末唱〕
　　【普天乐】恨无穷。愁无限。争奈仓卒之际。避不得蓦岭登山。銮驾迁。成都盼。更那堪浐水西飞雁。一声声送上雕鞍。伤心故园。西风渭水。落日长安。
　　〔旦云〕陛下。怎受的途路之苦。〔正末云〕寡人也没奈何哩。〔唱〕
　　【啄木儿尾】端详了你上马娇。怎支吾蜀道难。替你愁那嵯峨峻岭连云栈。自来驱驰可惯。几程儿捱得过剑门关。〔同下〕
　　〔音释〕
　　眊毛去声　瓣音扮　啖音淡　罩嘲去声　襻音盼　羯音结　疾精妻切　十绳知切　卒粗上声　蓦音陌　浐音产　嵯音磋　峨音蛾　栈音绽
　　第三折
　　〔外扮陈玄礼上诗云〕世受君恩统禁军。天颜喜怒得先闻。太平武备皆无用。谁料狂胡起战尘。某右龙武将军陈玄礼是也。昨因逆胡安禄山倡乱。潼关失守。昨日宰臣会议。大驾暂幸蜀川。以避其锋。今早飞报。说贼兵离京城不远。圣主令某统领禁军护驾。军马点就多时。专候大驾起行。〔正末引旦及杨国忠高力士并太子扈驾郭子仪李光弼上〕〔正末云〕寡人眼不识人。致令狂胡作乱。事出急迫。只得西行避兵。好伤感人也呵。〔唱〕
　　【双调新水令】五方旗招飐日边霞。冷清清半张銮驾。鞭倦袅。登慵踏。回首京华。一步步放不下。
　　〔带云〕寡人身居九重。怎知闾阎贫苦也。〔唱〕
　　【驻马听】隐隐天涯。剩水残山五六搭。萧萧林下。坏垣破屋两三家。秦川远树雾昏花。灞桥衰柳风潇洒。煞不如碧牕纱。晨光闪烁鸳鸯瓦。
　　〔众扮父老上云〕圣上。乡里百姓叩头。〔正末云〕父老有何话说。〔众云〕宫阙陛下家居。陵寝陛下祖墓。今舍此欲何之。〔正末云〕寡人不得已。暂避兵耳。〔众云〕陛下既不肯留。臣等愿率子弟从殿下东破贼。取长安。若殿下与至尊皆入蜀。使中原百姓。谁为之主。〔正末云〕父老说的是左。右。宣我儿近前来者〔太子做见科〕〔正末云〕众父老说中原无主。留你东还。统兵杀贼。就令郭子仪李光弼为元帅。后军分拨三千人。跟你回去。你听我说。〔唱〕
　　【沉醉东风】父老每忠言听纳。教小储君专任征伐。你也合分取些社稷忧。怎肯教别人把江山霸。将这颗传国宝你行留下。〔太子云〕儿子只统兵杀贼岂敢便登天位。〔正末唱〕剿除了贼徒救了国家。更避甚称孤道寡。
　　〔太子云〕既为国家重事。儿子领诏旨率领郭子仪李光弼回去也。〔做辞驾科〕〔众军不行科〕〔正末唱〕
　　【庆东原】前军疾行动。因甚不进发。〔众军纳喊科〕一行人觑了皆惊怕。嗔忿忿停鞭立马。恶噷噷披袍贯甲。明颩颩掣剑离匣。齐臻臻雁行班排。密匝匝鱼鳞似亚。
　　〔陈玄礼云〕众军士说。国有奸邪。以致乘舆播迁。君侧之祸不除。不能敛戢众志。〔正末云〕这是怎么说。〔唱〕
　　【步步娇】寡人呵万里烟尘你也合嗟讶。就势儿把吾当諕。国家又不曾亏你半掐。因甚军心有争差。问卿咱。为甚不说半句儿知心话。
　　〔陈玄礼云〕杨国忠专权误国。今又与吐蕃使者交通。似有反情。请诛之以谢天下。〔正末唱〕
　　【沉醉东风】据着杨国忠合该万剐。斗的个禄山贼乱了中华。是非寡人股肱难弃舍更兼与妃子骨肉相牵挂。断遣尽枉展污了五条刑法。把他剥了官职贬做穷民也是阵杀。允不允陈玄礼将军鉴察。
　　〔众军怒喊科〕〔陈玄礼云〕陛下。军心已变。臣不能禁止。如之奈何。〔正末云〕随你罢。〔众杀杨国忠科〕〔正末唱〕
　　【雁儿落】数层鎗密匝匝。一声喊山摧塌。元来是陈将军号令明。把杨国忠施行罢。
　　〔众军仗剑拥上科〕〔正末唱〕
　　【拨不断】语喧哗。闹交杂。六军不进屯戈甲。把个马嵬坡簇合沙又待做甚么。諕的我战钦钦遍体寒毛乍。吃紧的军随印转。将令威严。兵权在手。主弱臣强。卿呵则你道波寡人是怕也那不怕。
　　〔云〕杨国忠已杀了。您众军不进。却为甚的。〔陈玄礼云〕国忠谋反。贵妃不宜供奉。愿陛下割恩正法。〔正末唱〕
　　【搅筝琶】高力士道与陈玄礼休没高下。岂可教妃子受刑罚。他见请受着皇后中宫。兼踏着寡人御榻。他又无罪过颇贤达。须不似周褒姒举火取笑。纣妲己敲胫觑人。早间把他个哥哥坏了。总便有万千不是。看寡人也合饶过他一地胡拿。
　　〔高力士云〕贵妃诚无罪。然将士已杀国忠。贵妃在陛下左右。岂敢自安。愿陛下审思之。将士安则陛下安矣。〔正末唱〕
　　【风入松】止不过凤箫羯鼓间琵琶。忽剌剌板撒红牙。假若更添个幺花十八。那些儿是败国亡家。可知道陈后主遭着杀伐。皆因唱后庭花。
　　〔旦云〕妾死不足惜。但主上之恩。不曾报得数年恩爱。教妾怎生割舍。〔正末云〕妃子不济事了。大军心变。寡人自不能保。〔唱〕
　　【胡十八】似恁地对咱。多应来变了卦。见俺留恋着他。龙泉三尺手中拿。便不将他刺杀。也将他吓杀。更问甚陛下。大古是知重俺帝王家。
　　〔陈玄礼云〕愿陛下早割恩正法。〔旦云〕陛下。怎生救妾身一救。〔正末云〕寡人怎生是好。〔唱〕
　　【落梅风】眼儿前不甫能栽起合欢树。恨不得手掌里奇惊着解语花。尽今生翠鸾同跨。怎生般爱他看待他。忍下的教横拖在马嵬坡下。
　　〔陈玄礼云〕禄山反逆。皆因杨氏兄妹。若不正法。以谢天下。祸变何时得消。望陛下乞与杨氏。使六军马踏其尸。方得凭信。〔正末云〕他如何受的。高力士引妃子去佛堂中。令其自尽。然后教军士验看。〔高力士云〕有白练在此。〔正末唱〕
　　【殿前欢】他是朵娇滴滴海棠花。怎做得闹荒荒亡国祸根芽。再不将曲弯弯远山眉儿画。乱松松云鬓堆鸦。怎下的碜磕磕马蹄儿脸上踏。则将细袅袅咽喉掐。早把条长搀搀素白练安排下。他那里一身受死。我痛煞煞独力难加。
　　〔高力士云〕娘娘去罢。误了军行。〔旦回望科云〕陛下。好下的也。〔正末云〕卿休怨寡人。〔唱〕
　　【沽美酒】没乱杀怎救拔。没奈何怎留他。把死限俄延了多半霎。生各支勒杀。陈玄礼闹交加。
　　〔高力士引旦下〕〔正末唱〕
　　【太平令】怎的教酩子里题名单骂。脑背后着武士金瓜。教几个卤莽的宫娥监押。休将那软款的娘娘惊諕。你呀。见他问咱。可怜见唐朝天下。
　　〔高力士持旦衣上云〕娘娘已赐死了。六军进来看视。〔陈玄礼率众马践科〕〔正末做哭科云〕妃子。闪杀寡人也呵。〔唱〕
　　【三煞】不想你马嵬坡下今朝化。没指望长生殿里当时话。
　　【太清歌】恨无情卷地狂风刮。可怎生偏吹落我御苑名花。想他魂断天涯。作几缕儿彩霞。天那。一个汉明妃远把单于嫁。止不过泣西风泪湿胡笳。几曾见六军厮践踏。将一个尸首卧黄沙。
　　〔正末做拿汗巾哭科云〕妃子不知那里去了。止留下这个汗巾儿。好伤感人也。〔唱〕
　　【二煞】谁收了锦缠联窄面吴绫袜。空感叹这泪斑斓拥项鲛绡帕。
　　【川拨棹】痛怜他不能勾水银灌玉匣。又没甚彩■〈女监〉宫娃。拽布拖麻。奠酒浇茶。只索浅土儿权时葬下。又不及选山陵将墓打。
　　【鸳鸯煞】黄埃散漫悲风飒。碧云黯淡斜阳下。一程程水绿山青。一步步剑岭巴峡。唱道感叹情多。恓惶泪洒。早得升遐。休休却是今生罢。这个不得已的官家。哭上逍遥玉骢马。〔同下〕
　　〔音释〕
　　慵音虫　踏当加切　搭音打　垣音丸　洒商鲊切　烁烧上声　纳囊亚切　伐扶加切　发方雅切　噷音去声　颩音磋　掣音彻　匣奚佳切　唬音夏　掐强雅切　法方雅切　杀双鲊切　察抽鲊切　匝咱上声　塌汤打切　杂音咱　甲江雅切　罚扶加切　榻汤打切　达当加切　八巴上声　碜参上声　拔邦佳切　霎双鲊切　酩音茗　押羊架切　刮音寡　袜忘骂切　■〈女监〉音滥　娃音蛙　飒杀贾切　黯衣减切　峡奚佳切
　　第四折
　　〔高力士上云〕自家高力士是也。自幼供奉内宫。蒙主上抬举。加为六宫提督太监。往年主上悦杨氏容貌。命某取入宫中。宠爱无比。封为贵妃。赐号太真。后来逆胡称兵。伪诛杨国忠为名。逼的主上幸蜀。行至中途。六军不进。右龙武将军陈玄礼奏过杀了国忠。祸连贵妃。主上无可奈何。只得从之。缢死马嵬驿中。今日贼平无事。主上还国。太子做了皇帝。主上养老。退居西宫。昼夜只是想贵妃娘娘。今日教某挂起真容。朝夕哭奠。不免收拾停当。在此伺候咱。〔正末上云〕寡人自幸蜀还京。太子破了逆贼。即了帝位。寡人退居西宫养老。每日只是思量妃子。教画工画了一轴真容供养着。每日相对。越增烦恼也呵。〔做哭科〕〔唱〕
　　【正宫端正好】自从幸西川还京兆。甚的是月夜花朝。这半年来白发添多少。怎打迭愁容貌。
　　【幺篇】瘦岩岩不避羣臣笑。玉叉儿将画轴高挑。荔枝花果香檀卓。目觑了伤怀抱。
　　〔做看真容科〕〔唱〕
　　【滚绣球】险些把我气冲倒。身谩靠。把太真妃放声高叫叫不应雨泪嚎咷。这待诏。手段高。画的来没半星儿差错。虽然是快染能描。画不出沉香亭畔迥鸾舞。花蕚楼前上马娇。一段儿妖娆。
　　【倘秀才】妃子呵常记得千秋节华清宫宴乐。七夕会长生殿乞巧。誓愿学连理枝比翼鸟。谁想你乘彩凤。返丹霄命夭。
　　〔带云〕寡人越看越添伤感。怎生是好。〔唱〕
　　【呆骨朵】寡人有心待盖一座杨妃庙。争奈无权柄谢位辞朝。则俺这孤辰限难熬。更打着离恨天最高。在生时同衾枕。不能勾死后也同棺椁。谁承望马嵬坡尘土中。可惜把一朵海棠花零落了。
</div>
    <div class="pagination">
<a href="元曲选_page38.html">上一页</a><span>...</span><a href="元曲选_page34.html">34</a><a href="元曲选_page35.html">35</a><a href="元曲选_page36.html">36</a><a href="元曲选_page37.html">37</a><a href="元曲选_page38.html">38</a><span class="current-page">39</span><a href="元曲选_page40.html">40</a><a href="元曲选_page41.html">41</a><a href="元曲选_page42.html">42</a><a href="元曲选_page43.html">43</a><a href="元曲选_page44.html">44</a><span>...</span><a href="元曲选_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
