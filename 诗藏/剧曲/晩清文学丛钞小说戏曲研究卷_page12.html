<!DOCTYPE html>
<html>
 <head>
  <meta charset="utf-8"/>
  <title>
   晩清文学丛钞小说戏曲研究卷 - 第 12 页/共 64 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晩清文学丛钞小说戏曲研究卷 - 第 12 页/共 64 页
  </h1>
  <div class="content">
   陆绍明 
　　皇古之时，刻木纪事，史之意义，具于此焉。迨后结绳（燧人氏结绳）造字（伏羲造字。谓字作于仓颉者，误。伏羲所画八卦，卽为天地风雷等字。），仓沮为史（仓颉沮诵改良字体以便纪事，非造创也。），事近芜杂，言不雅驯有小说野史之体。文字发达，六艺继兴，《书》、《易》、《礼》、《乐》成于官学，《春秋》成于师学，《诗》为輶轩所釆，成于私学。歌人怨女，吟于草野，则《诗》有小说野史之义；《周易》、《春秋》，好言灾异，则《周易》、《春秋》亦有小说野史之旨。考《汉书艺文志》小说家载《靑史子》五十七篇，贾谊《新书》《保傅篇》中，有引靑史子之言，此为古有小说之明征。往古小说之发达，分五时代（见画墁琐记）：一曰、口耳小说之时代。虚饰之言，人各相传；二曰竹简小说之时代。各执异说，刻于竹简；三曰布帛小说之时代。书于绅带，以资悦目；四曰誊写小说之时代，奇异新语，誊写相传；五曰梨枣小说之时代。付梓问世，博价沽誉。今也说部车载斗量，汗牛充栋，似于博价沽誉时代，实为小说改良社会，开通民智之时代也。本社集语怪之家，文写花管；怀奇之客，语穿明珠，亦注意于改良社会开通民智而已矣。此则本志发刊之旨也。本志小说之大体有二：一曰译，二曰撰。他山之玉，可以攻错，则译之不可缓者也；古人著作，义深体备，发我思想，继其绪余，则撰之有可观者也。夫往古小说，以文言为宗，考其体例，学原诸子。谓予不信，请申言之：有所谓儒家之小说、道家之小说、法家之小说、名家之小说、阴阳家之小说、杂家之小说、农家之小说、纵横家之小说、墨家之小说、兵家之小说、五音家之小说，伟哉小说，天下人何可轻视夫小说！唐代小说不一而足，李德裕之次柳氏旧闻，少涉神怪，且资劝戒。郑处诲之《明皇杂录》，其言卢怀愼好俭、家无珠玉锦绣之饰，津津不厌。张固之《幽闲鼓吹》，篇帙寥寥，而所言多开法戒，非造作虚辞，无裨考证者。比下至于宋，则有钱易之《南部新书》，所记皆唐时故实，兼及五代，多采轶闻琐语，而朝章国典之因革损益，杂载其间。田况之《儒林公议》，所记建隆以迄庆历朝廷政令，士夫言行，无不详载，亦间及五代十国时事，持论平允，不以恩怨亲疏为是非，公议之名，卓然不忝。司马光之《涑水纪闻》，杂记宋代旧事，起于太祖，迄于神宗，虽亦偶涉琐事，而国家大政为多。欧阳修之《归田录》，朝廷旧事，士夫谐谑，多所记载，自序谓以李肇《国史补》为法，而小异于肇者，不书人之过恶也。范鎭之《东斋记事》，当时新法方行，而所述多祖宗美政，有鱼藻之意。刘延世之《孙公谈圃》，皆记闻于孙升之语，升虽列元佑党籍，而观其所论，旣不满王安石，又不满苏轼，又不满程子，盖于洛，蜀二党之外，自行其意，无所偏附，则是书当为公议矣。赵令畤之《侯鲭录》，所记前辈遗事及诗话文评，皆斐然可观。高晦叟之《珍席放谈》，于朝廷制度沿革，士夫言行得失，言之颇详。彭乘之《墨客挥犀》皆记宋代轶事及诗话文评。王谠之《唐语林》，所记故实，嘉言懿行，多与正史相发明。曾慥之《高斋漫录》，所述朝廷典制及士夫言行，往往可资法戒，其品诗文供谐戏者，亦皆有理致可观。施得操之《北窗炙輠录》，所记皆前辈盛德，可为世法者。陈长方之《步里客谈》，所记多嘉佑以来名臣言行，于熙宁、元丰之间，邪正是非，尤三致意焉。其论元佑党人，不皆君子，其见迥在宋人以上，其评论文章亦多可釆。叶绍翁之《四朝闻见录》，记高、孝、光、宁四朝事迹，绍翁之学，一以朱子为宗。至于元代，此类小说亦为不乏。蒋子正之《山房随笔》，所记多宋末元初事，而叙贾似道误国始末尤详，杨瑀之《山居新语》，所记多有关政典，有裨劝戒。郑元佑之《遂昌杂录》，多记宋代轶闻，亦多忧时感事之言。逮至明代，耿定向之《先进遗风》，所录皆明代名臣言行，严操守，砺品行，端正者在所不遗，又多居家行己之事，而朝政不及焉，其意似为当时士夫讽也。由唐之明，小说近于此种者，相继相承：此为儒家之小说也。东方朔之《神异经》，文釆缛丽，又其所著《海内十洲记》，好言神仙，字字脉望。道家之小说，曼倩为圭臬，而庄周为嚆矢。《南华》寄寓，实为野史之宗；东方诙谐，足辟裨官之学。一则感言身世，梦中胡蝶频来；一则隐讽奢淫，天上蟠桃可采。于是瓌奇之客，继其绪余；语怪之家，效其体例。郭宪之《汉武洞冥记》，其言荒诞不可诘，其词华艳丽，亦迥异东京；秦王嘉之《拾遗记》，词条艳发，？华掞藻；晋干宝之《搜神记》，多引古书；陶潜之《搜神后记》，文词古雅，体例严整；宋刘敬叔之《异苑》，所记皆神怪事，遣词简古，意态俱足；梁吴均之《续齐谐记》，所记异闻，恒为唐人所引用。任昉之《述异记》，好言神怪。唐薛用弱之《集异记》，涉于灵异，序述颇有文釆。段成式之《酉阳杂俎》，为神怪小说之翘楚。宋徐铉之《稽神录》，所记皆唐末五代异闻。马纯之《陶朱新录》，所载皆宋时琐事，语怪者十之七八，洪迈之《夷坚支志》，所记皆神怪之说：此为道家之小说也。有近于道家而实非道家，道家言神仙奇异，若言鬼物而又涉于因果者，则为墨家之小说。（墨子《明鬼》又言法律专主因果之说）。隋颜之推之《还寃志》，精信因果。唐谷神子之《博异记》，所记皆鬼神灵迹，叙述雅瞻，宋郭彖之《睽车志》，所记皆奇异之事，取《易》《睽卦》上爻载鬼一车之义为名，其书可以知矣：此墨家之小说也。唐郑？之《三尺噱》，好言法律，往往讥古人妄行法者。宋僧文？之《纣刑曼录》，言纣之虐政甚详，为他书所不见：此为法家之小说也。法家小说以外，又有所谓名家之小说。名与法相似，名家辨物定名，其又辨名定法，唐李肇所著《国史补》，自序谓言报应、叙鬼神、征梦卜、近帷薄则去之，纪事实、探物理、辨疑惑、示劝戒、釆风俗则书之，此为名家之小说也。唐李涪之《浑仪管窥》，谈天好辨，放言阴阳。五代邱光庭之《日月球戏》，所言虚渺。非夷所思：此为阴阳家之小说也。汉刘歆之《西京杂记》、唐郑处诲之《明皇杂录》、宋王巩之《甲申杂记》、《随手杂录》，元郑元佑之《遂昌杂录》，皆博引杂采、搜罗宏富。若《太平广记》五百卷，分门古今类事二十卷，则为杂记小说之巨观者也。《太平广记》分五十五部，所釆书三百四十五种，古来奇文秘籍，搜釆无遗，分门古今类事，书分十二门，亦为采掇渊博：此为杂家之小说也。宋陶谷之《耕稼笑柄》，侈谈神农时耕稼之事，此为农家之小说也。宋彭乘所著《汉武凿空》，文釆伟丽，此为兵家之小说也。宋高叟之《珍席放谈》、陈师道之《后山谈丛》、刘延世之《孙公谈圃》、孔平仲之《孔氏谈苑》，蔡？之《铁闱山丛谈》，王君玉之《国老谈苑》，王暐之《道山淸话》，皆雄辩高谈，洵有可观：此为纵横家之小说也。唐崔令钦之《敎坊记》，所言之丝竹歌唱之事，此为音乐家之小说也。由是观之，小说非无谓也。迨后由文言而流为白话小说，则不足观者多矣。非白话小说之体为不足观，中国白话小说内容足观者盖绝无仅有也。写艳情则微言相入，花艳丹唇；美态入神，云靡绿鬓；雕帘绣轴，挑锦停功；宝树琼轩，浣纱见影；丹莺紫蝶，雄雌同梦；东鲽西鹣，山海同盟；花笺五幅，眷天涯之美人；琼树一枝，狎兰房之伎女。写哀情则织回文之锦，目断意迷；首步摇之冠，形单影只；白石沈海，断琴焚，古井无波；泪干肠折。写小说千篇一律，此写情小说之弊也。写侠勇则红线飞来，碧髯闪去；座中壮士，嚼指断臂；帐下健儿，砍山射石；铁枪铜鼓，宝马雕弓；写一时之威，一战之勇，猿鹤虫沙，风声鹤唳；写一时之变，一日之穷，侠勇之说，亦陈陈相因，此写侠勇小说之弊也，中国白话小说，不外乎情勇，如历史小说，亦注意于勇，诲淫小说，亦注意于情，而小说之材料往往相沿相袭，此中国白话小说之所以不发达也。又有奇者，袭其名又袭其实，自为翻陈出新之作。如邱氏着《西游记》，而后人又着《后西游记》，元人着《西厢记》，而后人又着《西厢记》；曹氏着《红楼梦》，而后人又着《红楼梦》，画虎类狗，刻鹄成鹜，不足观也。中国小说分两大时代：一为文言小说之时代，一为白话小说之时代。文言小说原于诸子之学，白话小说亦有诸家之学。白话小说分数家：说近考据，则为考据家之小说；言涉虚空，则为理想家之小说；好用诗词，则为词章家之小说；言近道德，则为理学家之小说；好言典故，则为文献家之小说；好言险要，则为地理家之小说；点缀写情，则为美术家之小说；白话小说亦有可观者。呜呼！为白话小说者，往往蚁视小说，而率尔为之，此白话小说之所以不足观也。本社鉴于此，不揣固陋，刊发报章，月出一册。光诙说部，镜花水月，未离奇；海市蜃楼，固当夸饰；记雕金饰壁之管，抒谈天雕龙之辩；知者见知，仁者见仁，知言君子，倘有取乎？ 

　　例胜班猪，义仿马龙，裨官之要，野史之宗。万言数代，一册千年，当时事业，满纸云烟。作历史小说第一。 

　　天有飞鸢，渊有跃鱼，倏忽如矢，环转如车。事悟于脑，理见于心，味道硏几，探赜钩深。作哲学小说第二。 

　　人有敏悟，事有慧觉，非夷所思，钩心鬬角。想入非非，觏不数数，有胜百智，无失千虑。作理想小说第三。 

　　政由于习，理由于性，事有准的，人有百行。或尙于智，或崇于德，或贵于学，或尊于力。作社会小说第四。 

　　莫着于隐，莫显于微，秘密之事，不翼而飞。幻之又幻，奇之又奇，画皮术工，用兵阵疑。作侦探小说第五。 

　　红线之流，粉白剑靑，刀光耀夜，剑气射星。儿女心肠，英雄肝胆，劳瘁不辞，经营惨淡。作侠情小说第六。 

　　为国猿鹤，为民牺牲，福不若祸，死贤于生。头颅换金，肝脑涂地，三军夺帅，匹夫持志。作国民小说第七。 

　　金粉销夜，莺花饯春，恨中之事，梦中之身。珠钗成云，胭脂生花，藏姬在屋，有女同车。作写情小说第八。 

　　东方诙谐，笑骂百方，容心指摘，信口雌黄。由明为晦，由无生有，金鉴在心，词锋脱口。作滑稽小说第九。 

　　宝马雕弓，鼓声剑光，旗欤阵欤，正正堂堂。铜鼓卧野，铁锁沈江，枪林弹雨，威猛绝。作军事小说第十。 

　　黄沙白草，石碣断碑，英雄豪杰，表扬为宜。独运神斧，以成心匠，抒我丽辞，言其眞相。作传奇小说第十二。 

　　墨金笔玉，组织丛说，他若传记，札记、短篇、杂录，则时选登载，寸锦鳞文，亦属凤毛麟角也。 

　　丙午九月，陆绍明譔。 

　　按本篇原载《月月小说》第一年第三期，篇末第十一原阙，当系排版时脱落，或最后《丛说》等为第十二。 

　　二序 
　　光绪三十二年(1906) 
　　失名 
　　凡人无论为自治、为羣治、必具有一种能力，而后可与言。凡人无论为营业、为言论、亦必具有一种能力，而后可与言。扩而张之，无论为政治、为军人、为立宪、为合羣，亦必各有其能力焉，而后可与言。凡如是种种，皆我社会中人，日循环诵之，以为口头禅者也。然吾社会之能力若何？吾不敢知。 

　　吾尝潜窥而默察之，见乎吾社会中具有一种特别之能力。此特别之能力，为我社会中人人之所当有而为他种族所尠见者。泱泱乎大哉此能力也！使此能力而为高尙之能力也，不亦足以自豪乎？庸讵知有不能如我所欲者。其能力为何？曰：随声附和。 

　　一言发于上，者者之声閧然应于下，此官场也。一羣之学风，视视学者之意旨为转移，此士类也。？物足以得善价焉，羣起而影射之；一艺之足以自给焉，羣争而效颦之，此工若商也。若夫普通言之，则入演坛也，无论演者之宗旨为如何也，且无论于咳声唾声涕声喁喁声之中，我曾得聆演者所说为云何否也，一人拊掌，百人和之，若爆栗然。入剧场也，一折旣终，曰某名伶登场矣，幕帘乍启，无论伶之声未闻，卽伶之貌亦未见也，一人喧焉，百人嚷焉，好好之声，若羣犬之吠影然。若是者皆胡为也。是非曲之不辨，姸媸善恶之不分，羣起而应之，吾曾百思而不得其解也。夫然旣是非曲之不辨，姸媸善恶之不分，羣起而应之，则终应之可也。乃亡何发言于上者易其人，所易之人，所发之言，绝反对于前人也，而者者之声哄然应于下者如故。亡何而视学者易其人，其意旨与前人绝殊途，而学风之转移也又如响。推而至于商也、工也、入演坛也、入剧场也，莫不皆然。此又吾曾百思而不得其解者也。 

　　吾执吾笔，将编为小说，卽就小说以言小说焉可也。奈之何举社会如是种种之丑态而先表暴之？吾盖有所感焉。吾感夫飮冰子《小说与羣治之关系》之说出，提倡改良小说，不数年而吾国之新着新译之小说，几于汗万牛、充万栋，犹复日出不已而未有穷期也。求其所以然之故，曰：随声附和故。 

　　或曰：是不足为病也。美之独立，法之革命，非一二人倡于前，无数人附和于后，以成此伟大之事业耶？曰：是又不然。认定其宗旨而附和之，以求公众之利益者，何可以无此附和？凭借其宗旨以附和之，诡谋一己之私利而不顾其羣者，又何可以有此附和？今夫汗万牛充万栋之新着新译之小说，其能体关系羣治之意者，吾不敢谓必无；然而怪诞支离之著作，诘屈聱牙之译本，吾盖数见不鲜矣。凡如是者，他人读之，不知谓之何，以吾观之，殊未足以动吾之感情也。于所谓羣治之关系，杳乎其不相涉也，然而彼且嚣嚣然自呜曰：「吾将改良社会也，吾将佐羣治之进化也。」随声附和而自忘其眞，抑何可笑也！ 

　　小说之与羣治之关系，时彦旣言之详矣。吾于羣治之关系之外，复索得其特别之能力焉：一曰：足以补助记忆力也。吾国昔尙记诵，学童读书，咿唔终日，不能上口，而于俚词剧本，一读而輙能背诵之。其故何也？深奥难解之文，不如粗浅趣味之易入也。学童听讲，听经书不如听《左传》之易入也，听《左传》又不如听鼓词之易入也。无他，趣味为之也。是故中外前史，浩如烟海，号称学子者，未必都能记忆之，独至于三国史，则几于尽识字之人皆能言其大略，则《三国演义》之功，不可冺也。虽间不有为附会所惑者，然旣能忆其梗槪，无难指点而匡正之也。此其助记忆力之能力也。一曰：易输入知识也。凡人于平常待人接物间，所闻所见，必有无量之事物言论足以为我之新知识者，然而境过輙忘，甚或有当前不觉者，惟于小说中得之，则深入脑筋而不可去。其故何也？当前之事物言论，无趣味以赞佐之也。无趣味以赞佐之，故每当前而不觉。读小说者，其专注在寻绎趣味，而新知识实卽暗寓于趣味之中，故随趣味而输入之而不自觉也。小说能具此二大能力，则凡着小说者、译小说者，当如何其审愼耶？夫使读吾之小说者，记一善事焉，吾使之也，记一恶事焉，亦吾使之也；抑读吾小说者，得一善知识焉，得一恶知识焉，何莫非吾使之也。吾人丁此道德沦亡之时会，亦思所以挽此浇风耶？则当自小说始。 

　　是故吾发大誓愿，将遍撰译历史小说以为敎科之助。历史云者，非徒记其事实之谓也，旌善惩恶之意实寓焉。旧史之繁重，读之固不易矣；而新辑敎科书，又适嫌其略。吾于是欲持此小说窃分敎员一席焉。他日吾穷十年累百月而幸得杀靑也，读者不终岁而可以毕业；卽吾今日之月出如干页也，读者亦收月有记忆之功。是则吾不敢以雕虫小技妄自菲薄者也。 

　　善敎育者，德育与智育本相辅；不善敎育者，德育与智育转相妨。此无他，谲与正之别而已。吾旣欲持此小说以分敎员之一席，则不敢不愼审以出之。历史小说而外，如社会小说、家庭小说及科学、冒险等，或奇言之，或正言之，务使导之以入于道德范围之内。卽艳情小说一种，亦必轨于正道乃入选焉。*1庶几借小说之趣味之感情，为德育之一助云尔。呜呼，吾有涯之生已过半矣！负此岁月，负此精神，不能为社会尽一分之义务，徒播弄此墨床笔架为嬉笑怒骂之文章，以供谈笑之资料，毋亦揽须眉而一恸也夫！ 

　　《月月小说》第一卷第一期 

　　三出版祝词 

　　光绪三十二年(1906) 
　　延陵公子 
　　方今立宪之诏下矣。然而立宪根于自治，此其事不在一二明达之士夫，而在多数在下之国民，苟不具其资格，宪政何由立，自治何由成？支那四千年专制之毒，中于人心也深矣。人人心目中，除一尊外，不知有所谓民权焉、自由焉、宪法焉、选举焉，至于今日，士夫稍知之矣，而所望在下多数之国民，则仍瞢瞢焉而未有知也。如此现象，尙有立宪国民之资格乎？同是人也，在彼则文，在我则野，果何以致之然哉？以彼习见习闻，而我未见未闻故也。未见者亟宜使之见，未闻者亟宜使之闻；使之见莫如出游，使之闻莫如译书。然而新理繁，非尽人能知也；哲理幽渺者，非尽人能喩也。中国文言俗语，分为二途，百人中识字者无十人，识字中能文义者亦然。译文言之书读者百人，译一粗俗小说读者千人矣。故文言不如小说之普及也。抑吾闻之，喩人以庄论危言，不如以谐语曲譬，以其感人深耐寻绎也。西人皆视小说于心理上有莫大之势力，则此本之出，或亦开通智识之一助而进国民于立宪资格乎？以是祝之。 

　　《月月小说》第一卷第一期 

　　四题词 
　　光绪三十二年(1906) 
　　蒋智由 
　　余一日者，偶自外归，见案头有寄余书一册、信一函，启视之，书则《月月小说》，而信则周君桂笙之所遗也。信中述欲致力于小说，以造福中国，并索余之题词。余欲言小说之如何有益于中国乎？昔人有言，无征不信，则欲描吾之理想以言，不如按之事实以言之，更为亲切而有据也。试略举一小说之故事以实之。盖在英国，有国立贫民救养所者，凡年届六十以上之英人，实证其为贫民，皆得收容于所，所中之整顿淸洁，美善周至，盖实年老贫民一现世之天堂也。东西各国，过而览者，莫不叹赏，而誉英国国家办事之能。虽然，试一考之，英国国家所经营之物，于其前盖亦罪恶蔽害之所充积，而此贫民救养所，独能进步如是，是非当日数多有名政治家之力，而实一小说家之功，其小说家，卽吉肯氏是也。彼者，于其所著《郁利惠可独维斯多》之小说中，描摹贫民救养所之弊恶，其悲惨之光景，令人酸心怵目，流泪愤懑，而不能堪。由之贫民救养所中，得透一道之光明，至不能不改革以求尽善，而遂有今日淸新之气象，则此一小说家之所造者大也。今者中国之国家社会间，所谓暗黑惨淡之事何限，使得若干良小说家以写之，其于中国前途改革之功，岂有旣乎？呜呼！周君与其同社诸君子，志在于此，其亦勉乎哉！吾见他日溯新中国之原因，而追忆小说之大有力，必有以其功冠于诸君子之头上者也。因题此以复周君。诸曁蒋智由识于日本寓庐。 

　　《月月小说》第一卷第四期 

　　*1 后之投稿本社者其注意之。 

　　○《小说林》二题 

　　一缘起 

　　光绪三十三年(1907) 
　　东海觉我 
　　《小说林》之成立，旣二年有五月，同志议于春正，发行《小说林刊社报》。编译排比旣竟，并嘱以言弁其首。觉我曰：伟哉！近年译籍东流，学术西化，其最歆动吾新旧社会，而无有文野智愚，咸欢迎之者，非近年所行之新小说哉？夫我国之于小说，响所视为鸩毒，悬为厉禁，不许靑年子弟稍一涉猎者也。乃一反其积习，而至于是，果有沟而通之，以圆其说者耶？抑小说之道，今昔不同，前足以害人，后之实无愧益世耶？岂人心之嗜好，因时因地而迁耶？抑于吾人之理性，Venunft果有鼓舞与感觉之价値者耶？是今日小说界所宜硏究之一问题也。余不敏，尝以臆见论断之，则所谓小说者，殆合理想美学、感情美学而居其最上乘者乎？试以美学最发达之德意志征之。黑搿尔氏(Hegel，1770—1831)于美学，持绝对观念论者也，其言曰：艺术之圆满者，其第一义为醇化于自然。简言之，卽满足吾人之美的欲望，而使无遗憾也。曲本中之团圆《白记》、《荆记》、《封诰》《杀狗记》、《荣归》《千金记》、《巧合》《紫箫记》等目，触处皆是，若演义中之《野叟曝言》，其卷末之踌躇满志者，且不下数万言，要之，不外使圆满而合于理性之自然也。其征一。又曰：事物现个性者，愈愈丰富，理想之发现亦愈愈圆满。故美之究竟在具象理想，不在于抽象理想。西国小说，多述一人一事；中国小说，多述数人数事；论者谓为文野之别，余独谓不然。事迹繁、格局变，人物则忠奸贤愚并列，事迹则巧绌奇正杂陈，其首尾联络，映带起伏，非有大手笔大结构，雄于文者不能为此，盖深明乎具象理想之道，能使人一读再读，卽十读百读亦不厌也；而西籍中富此兴味者实鲜，孰优孰绌，不言可解。然所谓美之究竟，与小说固适合也。其征二。邱希孟氏(Kirchmaun1802—1884)，感情美学之代表者也，其言美的快感，谓对于实体之形象而起。试覩吴用之智《水浒》、铁丐之眞《野叟曝言》、数奇若韦痴珠《花月痕》、弄权若曹阿瞒《三国志》、寃狱若风波亭《岳传》、神通游戏如孙行者《西游记》、济顚僧《济公传》、阐事烛理若福尔摩斯、马丁休脱《侦探案》，足令人快乐，令人轻蔑，令人苦痛尊敬，种种感情，莫不对于小说而得之。其征三。又曰：美的槪念之要素，其三为形象性。形象性者，实体之模仿也。当未开化之社会，一切天神仙佛鬼怪恶魔，莫不为社会所欢迎而受其迷惑。阿剌伯之《夜谈》、希腊之神话、《西游》《封神》之荒诞、《聊斋》《谐铎》之鬼狐，世乐道之，酒后茶余，闻者色变；及文化日进，而观长生术、海屋筹之兴味，不若《茶花女》、《迦因小传》之秾郁而亲切矣。一非具形象性，一具形象性而感情因以不同也。其证四。又曰：美之第四特性，为理想化。理想化者，由感兴的实体，于艺术上除去无用分子，发挥其本性之谓也。小说之于日用琐事亘数年者，未曾按日而书之，卽所谓无用之分子则去之；而月球之环游、世界之末日、地心海底之旅行，日新不已，皆本科学之理想超越自然而促其进化者也。其证五。凡此种种，为新旧社会所公认，而非余一己之私言，则其能鼓舞吾人之理性，感觉吾人之理性，夫何疑！《小说林》之于新小说，旣已译着并刊，二十余月，成书者四五十册，购者粉至，重印至四五版，而又必择尤甄录，定期刊行此月报者，殆欲神其薫浸剌提（说详《新小说》一号）之用，而毋徒费时间，使嗜小说癖者之终不满意云尔。 

　　《小说林》第一期 

　　二发刊辞 

　　光绪三十三年(1907) 
　　黄摩西 
　　今之时代，文明交通之时代也，抑亦小说交通之时代乎？国民自治，方在豫备期间；敎育改良，未臻普及地位；科学如罗骨董，眞赝杂陈；实业若掖醉人，仆立无定；独此所谓小说者，其兴也勃焉。海内文豪，旣各变其索缣乞米之方针，运其高髻多脂之方略，或墨驱尻马，贡殊域之瓌闻；或笔代然犀，影拓都之现状，集葩藻春，并亢乐晓，稿墨犹滋，囊金竞贸，新闻纸报吿拦中，异军特起者，小说也。四方辇致，掷作金石声；五都标悬，烁若云霞色者，小说也。竹罄南山，金高北斗；聚珍摄影，钞腕欲脱；操奇计赢，舞袖益长者，小说也。虿发学僮，蛾眉居士，上自建牙张翼之尊严，下迄雕面糊容之琐贱，眂沫一卷，而不忍遽置者，小说也。小说之风行于社会者如是。狭斜抛心缔约，辄神游于亚猛亨利之间；屠沽察睫竞才，常锐身以福尔马丁为任；摹仿文明形式，花圈雪服，贺自由之结婚；崇拜虚无党员，炸弹快枪，惊暗杀之手段，小说之影响于社会者又如是。则虽谓吾国今日之文明为小说之文明，可也；则虽谓吾国异日政界、学界、敎育界、实业界之文明卽今日小说界之文明，亦无不可也。虽然，有一蔽焉，则以昔之视小说也太轻，而今之视小说又太重也。昔之于小说也，博弈视之，俳优视之，甚且酖毒视之，妖孽视之，言不齿于缙绅，名不列于四部；(古之所谓「小说家」与今大异)私衷酷好，而阅必背人，下笔误征，则羣加嗤鄙；虽如《水浒传》、《石头记》之创社会主义，阐色情哲学，托草泽以下民贼奴隶之砭，(龚自珍之尊隠是耐庵注脚)假兰以塞黍离荆之悲者，(《石头记》成于先朝？老之手，非曹作。)亦科以诲淫诲盗之罪，谓作者已伏冥诛，绳诸戒色戒斗之年，谓阅者断非佳士；卽或赏其奇瑰，强作斡旋，辨忠义之眞伪，区情欲之贞淫，亦不脱情，无当本旨，(《水浒》本不讳盗，《石头》亦不讳淫，李贽。金喟强作解事，所谓买？还珠者；《石头》诸评，更等诸刽下矣。)余可知矣。今也反是，出一小说，必自尸国民进化之功，评一小说，必大倡谣俗改良之恉；吠声四应，学步载涂，以音乐舞踏，抒感甄挑卓之隐衷，以磁电声光，饰牛鬼蛇神之假面；虽稗贩短章，苇茆恶札，靡不上之佳谥，弁以词，一若国家之法典，宗敎之圣经，学校之课本，国家社会之标准方式，无一不儩于小说者，其然，岂其然乎？夫文家所忌，莫如故为关系，心理之辟，尤在昧厥本来；然吾不闻小说之效力，果足改顽固脑机而灵之，袪腐败空气而新之否也？亦不问作小说者之本心，果专为大羣致公益，而非为小己谋私利，其小说之内容，果一一与标置者相雠否也？更不问评小说读小说者，果公认此小说为换骨丹、为益智糉、为金牛之宪章、为所罗门之符咒否也？请一考小说之实质。小说者，文学之倾于美的方面之一种也。宝钗罗带，非高蹈之口吻；碧云黄花，岂后乐之襟期？微论小说，文学之有高格可循者，一属于审美之情操，尙不暇求眞际而择法语也。然不佞之意，亦非敢谓作小说者，但当极藻绘之工，尽缠绵之致，一任事理之乖僢，风敎之灭裂也。玉颅珠颔，补史氏之旧闻；气液日精，据良工所创获，未始非卽物穷理之助也。不然，则有哲学科学专书在。《吁天》诉虐，金山之同病堪怜；《渡海》寻仇，火窟之孝思不匮，固足收振耻立懦之效也。不然，则有法律经训原文在。且彼求？止善者，未闻以玩华绣帨之不逮，而变诚与善之目的以迁就之，则从事小说者，亦何必椎髻饰劳，黥容示节，而唐捐其本质乎？嫱、施天下之美也，鸱夷一舸，讵非明哲？靑冢一坯，不失幽芬。藉令没其倾吴宫、照汉殿之丰容，而强与孟庑齐称，娥台合传，不将疑其狂易乎？一小说也，而号于人曰，吾不屑屑为美，一秉立诚明善之宗旨，则不过一无价値之讲义，不规则之格言而已，恐阅者不如听古乐，卽作者亦未能歌舞其笔墨也。名相推崇，而实取厌薄。是吾国文明仅于小说界稍有影响，而中道为之安障也。此不佞所以甘冒不韪而不能已于一言也。 

　　《小说林》者，沪上黄车掌录之职志也。成立伊始，不佞曾滥充骏骨，旣而兰筋狎至，花様日新；馔箸满家，倾倒全国。忽忽寒暑四易，踵《小说林》而小说者，不知几何，辔绝鞭折，卒莫之逮，尙惧夫季观之莫继，而任腴之未遍也。因缀腋集鲭，用杂志体例，月出一册，以餍四方之求，卽标曰《小说林》，盖谓《小说林》之所以为小说林，亦犹小说之为小说耳。若夫立？止善，则吾宏文馆之事，而非吾《小说林》之事矣，此其所见不与时贤大异哉。 

　　《小说林》第一期 

　　○《新世界小说社报》发刊辞 

　　光绪三十二年(1906) 
　　呜呼！中国敎育之不普及，其所由来者渐矣。《汉志》九家，除小说家外，其余皆非妇孺所能与知之事，班氏谓其流盖出于古之稗官：（如淳注引《九章》「细米为稗」，「王者欲知里巷风俗故立稗官，使称说之。」）而且与八家鼎峙，则小说之重可知，小说视为官书，则通行于朝野可知。观于师箴蒙诵，为后世盲词之滥觞，其实古之经筵，卽今之盲词也。虽以君相之所讲求，亦不外妇孺所能与知之事。故君心易以启沃，而小说之为用广也。后世若《太平御览》，若《宣和遗事》，犹存稗官之意。元重词曲，至以之取士，则其宫廷之间，小说当不尽废。自明世经筵，专讲经史，于是陈义过高，获益转鲜。自此以后，小说流行之区域，盛于民间，士大夫拘文牵义，禁子弟阅看小说，陆桴亭至目为动火导欲之物，盖上不以是为重，则事不归官，而无知妄作之徒，畅所欲言，靡所顾忌，讽劝之意少，而蛊惑之意多，荒唐谬悠之词，连篇累牍，不一而足，无宗旨、无根据，而小说乃毫无价値之可言。虽然，以今日而言小说，乃绝有价値之可言。 

　　何以言之？文化日进，思潮日高，羣知小说之效果，捷于演说报章，不视为遣情之具，而视为开通民智之津梁，涵养民德之要素，故政治也、科学也、实业也、写情也、侦探也，分门别派，实为新小说之创例，此其所以绝有价値也。况言论自由，为东西文明之通例，仁者见仁，智者见智，亦在夏先哲之名言，苟知此例，则愿作小说者，不论作何种小说，愿阅小说者，亦不论阅何种小说，无不可也。同人有见于此，于是有《新世界小说》之作。盖庄言正论，不足以动人，号为读书之士，尙至束阁经史，往往有圣贤千言万语所不能入者，引一俗谚相譬解，而其人卽能恍然于言下，口耳流传，经无数自然之删削，乃有此美玉精金之片词只语与经史而并存，世界不毁，此一说也。有释奴小说之作，而后美洲大陆创开一新天地；有革命小说之作，而后欧洲政治特辟一新纪元；而以视吾国北人之敢死喜乱，不啻活演一《水浒传》；南人之醉生梦死，不啻实做一《石头记》。小说势力之伟大，几几乎能造成世界矣。此一说也。官场之现形，奇奇怪怪；学堂之风潮，滔滔汨汨。新党之革命排满也，而继卽升官发财矣；新乡愿之炫道学、倡公理也，而继卽占官地、遂私计矣。人心险于山川，世路尽为荆棘，则其余之实行奸盗邪淫，与夫诈伪撞骗者，更不足论矣。耳所闻、目所见、举世皆小说之资料也。此又一说也。要而言之，小道可观，其蕴蓄于内者，有小说与世界心理之关系，哲家之所谓内籀也，其表见于外者，有小说与世界历史风俗之关系，哲家之所谓外籀也，请再进而备言之。 

　　小说与世界心理之关系 

　　夫为中国数千年之恶俗，而又最牢不可破者，则为鬼神，而鬼神之中，则又有神仙鬼狐道佛妖魅之分，小说家于此，描写鬼神之情状，不啻描写吾民心理之情状，说者谓其惑根之不可拔，几几乎原于胎敎；盖以吾国之迷信鬼神者，以妇女为最多，因而及于大多数之国民，近日识时君子，恒以吾国民无母敎为忧，讵知其脑筋中自然而受之母敎，鬼神实占其大部分，此皆言鬼神之小说为之也。顾昔日以小说而愈坚其鬼神之信，今宜卽以小说而力破其鬼神之迷。不见夫通常社会中所行为，实鬼事多而人事少乎？此固无可为讳者也。故欲贯输以文明之幸福，非先夺其脑筋中大部分之所据，而痛加以棒喝，以收夫廓淸摧陷之功，不可得也。
  </div>
  <div class="pagination">
   <a href="晩清文学丛钞小说戏曲研究卷_page11.html">
    上一页
   </a>
   <span>
    ...
   </span>
   <a href="晩清文学丛钞小说戏曲研究卷_page7.html">
    7
   </a>
   <a href="晩清文学丛钞小说戏曲研究卷_page8.html">
    8
   </a>
   <a href="晩清文学丛钞小说戏曲研究卷_page9.html">
    9
   </a>
   <a href="晩清文学丛钞小说戏曲研究卷_page10.html">
    10
   </a>
   <a href="晩清文学丛钞小说戏曲研究卷_page11.html">
    11
   </a>
   <span class="current-page">
    12
   </span>
   <a href="晩清文学丛钞小说戏曲研究卷_page13.html">
    13
   </a>
   <a href="晩清文学丛钞小说戏曲研究卷_page14.html">
    14
   </a>
   <a href="晩清文学丛钞小说戏曲研究卷_page15.html">
    15
   </a>
   <a href="晩清文学丛钞小说戏曲研究卷_page16.html">
    16
   </a>
   <a href="晩清文学丛钞小说戏曲研究卷_page17.html">
    17
   </a>
   <span>
    ...
   </span>
   <a href="晩清文学丛钞小说戏曲研究卷_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
