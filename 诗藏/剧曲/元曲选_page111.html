<!DOCTYPE html>
<html>
<head>
    <meta charset="UTF-8">
    <title>元曲选 - 第 111 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 111 页/共 133 页</h1>
    <div class="content">　　【油葫芦】悔杀当初不自忖。轻将罗袂分。今日个锦笺无路托鸿鳞。我如今瘦岩岩腰灭罗裙褪。他那里急煎煎人远天涯近。昨日是秋。今日是春。叹光阴有尽情难尽。无计觅行云。
　　【天下乐】可正是一样相思两断魂。青也波春。断送了人。叹孤身恰如飞絮滚。虚飘飘离乱人。孤另另多病身。对轻风憔悴损。
　　【那咤令】琼梳插绿云。显青天月痕。湘裙荡晓云。污春衫酒痕。鲛绡翦素云。揾啼妆旧痕。打叠起心上愁。拽扎起眉尖恨。虽则是强点朱唇。
　　〔梅香云〕姐姐。快来着些。〔卜儿扮老夫人上〕〔正旦云〕母亲。您孩儿到也。〔行科〕〔唱〕
　　【鹊踏枝】随侍着母亲。去游春。列两行侍妾丫嬛。簇拥定绣毂雕轮。虞候们行得来大紧。早来到耸青霄金碧山门。〔虚下〕
　　〔任继图上云〕小生任继图。自参哥舒翰军事。离家不久。安禄山作乱。残破京师。天子幸蜀。小生家眷存亡。未知下落。每日愁思。今安禄山被擒。天下大定。至尊还京。小生方得还家。今往大慈寺过。权且歇马。约着友人花卿之子花仲清。来此同游。怎么还不见来。小生见佛殿在侧粉。壁光净。口占一词。词寄木兰花慢。以写思家离别之怀。〔做写科词云〕等闲离别。一去故乡音耗绝。祸结兵连。娇凤雏鸾没信传。落花风絮。杜鹃啼血伤春去。过客愁闻。伫立东风欲断魂。小生不留姓字写了出门。还候花仲清咱。〔下〕〔卜儿同正旦上云〕点上灯烛来。待我烧香也。〔正旦出佛殿做行廊下科云〕前面行的那秀才。看他模样。好与我男儿一般。向我前试认咱。〔任继图云〕我寻花仲清去来。〔正旦唱〕
　　【寄生草】是何处风流客。谁家年少人。他转回廊忙把身躯褪。我隔雕栏不敢题名问。他出山门不肯回头认。莫不是游仙梦里乍相逢。多管是武陵溪畔曾相近。
　　〔云〕俺母亲等去烧香。索去点上灯烛来。〔做点灯科云〕请夫人上香。〔做见诗科〕〔唱〕
　　【金盏儿】字体草连真。词句煞清新。包藏着四海三江闷。走龙蛇笔阵起烟云。〔带云〕莫不是我男儿么。〔唱〕看时频滴泪。读罢暗消魂。可恰纔题句客。兀的不傒幸杀断肠人。
　　〔带云〕这字体好似俺男儿的。〔唱〕
　　【醉中天】这书学宗秦汉摹唐晋。这笔阵流三峡扫千军。好与俺男儿字逼真。一点画从头儿认。字法儿不差了半分。既传芳信。不题名却为何因。
　　〔云〕虽然如此。天下人写的字多有一般的。未审是与不是。索和一首。若是俺丈夫见了。必寻我也。我试写在此咱。〔唱〕
　　【从庭花】捻霜毫诉事因。别夫君又几春。思往事浑如梦。恨不的上青山。便化身。拂绰了壁间尘。〔云〕我依着他韵。也做一首咱。〔唱〕待酬前韵。两三行字体匀说当年夫妇恩。愿儿夫亲见闻。任傍人胡议论。
　　【青哥儿】也是我一言一言难尽。泼残生进退进退无门。恰便似月待圆花待春。想当日阮肇刘晨。采药寻真。花雨香云隔。断凡尘。尚兀自笙歌迎入画堂春。他也有姻缘分。
　　〔云〕写完了。试念咱。〔词云〕临岐分别。一旦恩情成断绝。烽火相连。鴈帖鱼书谁与传。身如柳絮。沾泥不复随风去。杜宇愁闻。啼断思乡怨女魂。〔卜儿云〕殿上烧香咱。〔卜儿上正旦写词怒科云〕云英。你是裙钗女流之辈。何故赓和他人词章。岂不出丑。〔正旦云〕母亲。孩儿见此词与俺丈夫任继图写的无异。以此和一首在后面。倘若真个是俺男儿。他必来寻妾身也。〔唱〕
　　【赚煞】听孩儿诉衷情。休嗔忿。〔卜儿云〕你是个女孩儿。题诗恐怕旁人耻笑。〔正旦唱〕有甚他每笑哂。非是荒淫惹外人。〔卜儿云〕你题甚诗。〔正旦唱〕这词又不是道春情子日诗云。暗伤神。雨泪纷纷。低首无言听处分。〔卜儿怒云〕虽然如此。你是女子。赓和他人词章。是何体面。〔正旦云〕母亲息怒。孩儿再不敢了也。〔唱〕则今日从朝至昏。不离分寸。酩子里向晚妆楼目断楚台云。〔同下〕
　　〔音释〕
　　隲音执　褪吞去声　巉初衔切　粼音邻　颦音频　行音杭　峡音狎　肇音兆　赓音京　酩音茗
　　第二折
　　〔外扮花仲清上云〕小生乃节度使李光远手下偏将花卿之子花仲清是也。从小随父亲习学兵法。自诛逆贼段子章。累建大功。朝廷不蒙重用。以此闲居。小生有友人任继图。此人乃饱学才子。因哥舒翰请他参赞军事。不意禄山作乱。回至家中。妻子被掳。家计一空。此人发志。与小生至此。同应科举。适间同至邮亭。小生马要饮水。以此落后了。只索纵马赶他去咱。〔下〕〔任继图上云〕小生任继图。到此大慈寺中歇马。壁间写下一词释闷。回至家中。妻女已被掳去。不知存亡。小生想来夫妻会合聚散。自有定数。愁之何益。目今朝廷开文武科场。凭着我胸中万卷文章。且鏖战一番。若得一官半职。以显父母。岂不美哉。适同友人花仲清约至此寺中。借　禅房安下候选。待之久矣。不见他来。且往禅房下安歇去。咱〔下〕〔正旦同小旦引梅香上云〕秋风飒飒。落叶飘飘。秋间天道。刮起这般大风。越感动我思乡烦恼妹子你看是好大风也呵。〔唱〕
　　【正官端正好】荐新凉。消残暑。落行云顷刻须臾。翻江搅海惊涛怒。摇脱秋林木。
　　【滚绣球】荡岸芦。撼庭竹。送长江片帆归去。动羣山万籁喧呼。他飜手云。覆手雨。没定指性儿难据。乱纷纷败叶凋梧。则为你分开丹凤难成侣。吹断征鸿不寄书。使离人感叹嗟吁。
　　〔云〕妹子。这风有贵贱大小。〔小旦云〕姐姐。这风怎么有贵贱大小。〔正旦唱〕
　　【倘秀才】有一等入椒桂穿洞房的似大王般敬伏。有一等扬腐儒起陋巷的以庶民比喻。他也曾感动思乡汉高祖。催张翰。忆莼鲈。休官出帝都。
　　〔小旦云〕姐姐这风真个大哩〔正旦唱〕
　　【滚绣球】卷三层屋上茅。度几声砧上杵。飕飕飕吹散了一天烟雾。送扁舟飘荡江湖。破黄金菊蕋开。坠胭脂枫叶舞。向深山落花满路。去时节长则是向东南巽位藏伏。入罗帏冷清清勾引动怀怨闺中女。渡关河寒凛凛徯落杀思归塞下夫。惊起老树啼乌。
　　〔做风吹梧叶科正旦拾叶云〕妹子。你看怎生风吹一片叶子来。我与你将描笔儿写一首诗在上。天若可怜。倩这大风吹这叶儿上诗到家。教俺丈夫知我音耗咱。〔小旦云〕姐姐。这千山万水。怎能勾到那里也。〔正旦题诗科诗云〕拭翠敛蛾眉。为郁心中事。搦管下庭除。书作相思字。此字不书名。此字不书纸。书在秋叶上。愿逐秋风起。天下有情人。为我相思死。天下薄情人。不解相思意。有情与薄情。知他落何地。〔做手拈叶子对天祝告科云〕风呵。可怜见妾身流落他乡。愿借一阵知人心解人意慈悲好风。吹这叶子到俺儿夫行去。〔唱〕
　　【倘秀才】风呵你略停止呼号怒容咱告覆。暂定息那颠狂性听咱嘱付。休信他刚道雌雄楚宋玉。敢劳你吹嘘力。相寻他飘荡的那儿夫。是必与离人做主。
　　〔云〕风呵。你是必听我分付来。〔唱〕
　　【呆骨朵】你与我起青苹一阵阵吹将去。到天涯只在斯须。休恋他醉琼姬歌扇桃花。休摇动搅离人空庭翠竹。休入桃源洞。休过章台路。递一叶起商飙梧叶儿。恰便似寄青鸾肠断书。
　　〔云〕风。呵兀的不傒幸杀人也。方纔撼山拔树。飞沙走石般起。投至央及你。可倒定息了。我想来。天意多管是嘱付不到。你不肯吹这叶子去。只索再嘱付你咱。〔唱〕
　　【叨叨令】你管他送胡笳声断城头暮。休道他搅旌旗影动边城戍。休恋他逐歌声罗绮筵前舞。休从他传花信桃李园中入。你是吹来也么哥。是吹来也么哥。直吹到受凄凉鳏寡儿夫行驻。
　　〔云〕你看。一阵大风起也。〔唱〕
　　【伴读书】顺手儿吹将去。一叶儿随风度。刮马儿也似回头不知处。谢天公肯念俺离人苦。飘然有似神灵助。旋起阶除。
　　【笑和尚】忽忽忽似神仙鸣佩琚。飕飕飕似列子登云路。疎疎疎■〈王吉〉玎珰檐马儿声不住。嗤嗤嗤鸣纸窗。吸吸吸度天衢。刷刷刷坠落斜阳暮。
　　〔云〕四季之中。风虽一般。中间有各别处。妹子。你听我说这四季风与你听咱。〔唱〕
　　【三煞】到春来向楼台度歌声轻敲檀板黄金缕。入庭院扇和气香引琼浆白玉壶。园花鸣条。溪河解冻。柳叶青摇。桃蕚红舒。花飞锦机。草偃青苔。梅落琼酥。帘垂槛曲。寒料峭透罗厨。
　　〔小旦云〕姐姐。这夏天风可是如何。〔正旦唱〕
　　【二煞】到夏来竹床枕簟凉生处。茶罢轩窗梦觉余。波皱鱼鳞。扇摇蝉翼。香袅龙涎。帘漾鰕须。水面相牵荷蔕。池头远递莲香。波心摇落荷珠。凉生院宇。送微雨出云衢。
　　〔小旦云〕这秋冬可是怎生。〔正旦唱〕
　　【煞尾】到秋来啾啾响和蛩吟絮。飒飒吹斜鴈影孤。感动秋声八月初。彩扇题诗班婕妤。对景悲秋宋大夫。江上纷纷折败芦。田内潇潇偃禾黍。则送流萤入座隅。积渐雕零岸柳疎。荏苒荷盘老柄枯。飘尽丹枫落井梧。女怨凄凉滴泪珠。悲向晚窗忆征旅。到冬来羊角呼号最狠毒。走石飞沙满路途。透入毡帘酒力徂。寒助冰霜透体肤。袅尽清香冷篆垆。凛冽严凝挂冰筯。刮面穿衣怎遮护。四季中间无日无。惟有秋深更凄楚。怎当他协和芭蕉夜窗雨。〔同下〕
　　〔音释〕
　　鏖袄平声　木音暮　撼含上声　竹音主　籁音赖　伏房夫切　莼音淳　飕音搜　塞音赛　搦女角切　覆音府　玉于句切　飙音标　入如去声　鳏音关　旋去声　吸音喜　曲丘雨切　峭音肖　蛩音穷　荏任上声　苒音冉　毒东卢切
　　第三折
　　〔任继图上云〕恰纔迎候友人花仲清。至邮亭徘徊半晌。尚不见来。不免在寺中消遣去咱。〔入廊下见叶科云〕这里怎生有一片叶子从空飞将下来。我拾起来看波。〔做拾叶科云〕多管是那一个知我失了浑家。故作此诗。想天与姻缘。夫妻必有完聚的日子。我且上殿去游玩咱。〔做上殿看壁上和诗科云〕这诗是我昔日题下词章。又有人赓和在后。这一段姻缘。须有着落。且回禅堂中歇息去来。〔诗云〕正是牢落空门叹索居。姻缘他日竟何如。天涯游子多羁思。肠断梧桐叶上书。〔下〕〔牛尚书上云〕老夫牛僧孺是也。目今文武状元及第。这两个状元。都也生得好表人物。俺那金哥孩儿长成了。待结彩楼。等状元游街时抛绣球。接丝鞭。求取佳配。这义女云英孩儿是姐姐。索教夫人尽问他。一来看他有守志的心也无。二来先及其疎。后及其亲。礼也。索请夫人商议。夫人在那里。〔卜旦正旦小旦同上〕〔正旦云〕妾身自与儿夫分离。至今三载。音信杳无。虽在此坐享富贵。眉头心上。一点相思。甚日放的下也呵。〔唱〕
　　【中吕粉蝶儿】粉悴脂憔。闷恹恹暗伤怀抱。困腾腾划损眉梢。画堂深。朱户悄。鴈书不到。情绪萧条。影儿孤镜鸾羞照。
　　【醉春风】人去玉萧闲。云深丹凤杳。梦魂无夜不关山。何日是了。了。长则是锦被捞笼。绮窗嗟叹。书楼凝眺。
　　〔小旦云〕姐姐。母亲唤哩。须索去见来。〔见科〕〔正旦云〕母亲。唤妾身有何言语。〔卜儿云〕孩儿。唤你有句言语和你商量。趁你年少。寻个良壻与你。心下如何。〔正旦唱〕
　　【迎仙客】老尊亲错见了。失节罪难逃。妾身况兼年纪小。〔云〕我想鴈有雌雄一对。没了一个。再不入羣。永为孤鴈。〔唱〕若壻了再求壻。这是人不如鸟。母亲意下量度。〔云〕我是个相门之女。再嫁事于人。〔唱〕则恐被傍人笑。
　　〔带云〕忠臣不事二君。烈女不更二夫。〔唱〕
　　【红绣鞋】一来是先王礼教。二来是唐宰相根苗。〔卜旦云〕今日主张不从。再休后悔。〔正旦唱〕弦断无心觅鸾胶。〔卜旦云〕你敢待守丈夫的消耗么。〔正旦唱〕芳心悬玉杵。旧约在蓝桥。哎。则我个云英怎生便嫁了。
　　〔卜儿云〕父亲搭盖彩楼。教你同金哥妹子共求佳配。你是他姐姐。索先问你。若实有守志的心呵。也随的你。教你引金哥妹子登彩楼抛绣球。你心下如何。〔正旦云〕母亲言者当也。〔卜儿云〕既然如此。就劳你和金哥妹妹添妆则个。〔正旦云〕妹子添妆罢。越显的十分颜色也呵。〔唱〕
　　【普天乐】玉娉婷。新梳掠。曲弯弯柳眉青浅。香馥馥桃脸红娇。腰肢一捻轻。举止十分俏。便似画真儿描不成如花貌。有三般儿比并妖娆。〔卜儿云〕是那三般儿。〔正旦唱〕若耶溪西施戏瓢。九龙池玉环斗草。凤凰台秦女吹箫。
　　〔云〕夫人。教小姐登楼去也。〔卜儿云〕老相公。俺且回后堂中去来。〔先下〕〔正旦引小旦上楼科云〕好彩楼也呵。〔唱〕
　　【上小楼】这彩楼百尺其高。势压着南山北岳。六曲阑干。四面帘栊。一片旌旄。彩扇交。锦帐飘。金珠错落。盼望他娇滴滴袅香风玉人来到。
　　〔小旦云〕姐姐。你扶我上彩楼去来。〔做上楼科〕〔正旦唱〕
　　【幺篇】倩人扶登玉梯。似天仙下九霄。兰麝氤氲。环佩玎珰。绣幙飘飖。准备了。等待着长安年少。但不知那新状元有甚些风调。
　　〔外作鼓乐迎二状元科〕〔正末云〕我兄弟二人得了文武状元。今日夸官。这是甚么人家。结起彩楼了也。〔正旦唱〕
　　【脱布衫】喷香风扑鼻葡萄。揭青天聒耳笙箫。列翠袖金钗两行。光绰绰从人争导。
　　【小梁州】烟袅金垆宝篆烧。傍云锦衣飘。羣仙引领下青霄。忙传报。蹀躞马蹄遥。
　　〔云〕妹子。你看状元来了也。〔唱〕
　　【幺篇】雀屏银烛相辉耀。隐芙蓉绣褥光摇。重奏乐。人欢笑。六街喧闹。春色醉仙桃。
　　〔任做见正旦掉眼科〕〔正旦云〕你看这状元赴了琼林宴也。〔唱〕
　　【石榴花】状元微醉据鞍轿。猩血锦宫袍。嘶风缓辔玉骢骄。猛抬头觑着多娇。〔小旦抛绣球下科〕〔正旦云〕看绣球哩。〔任继图云〕山妻未知下落。若贪富贵。乃不义之人也。〔做不接科〕〔正旦唱〕见状元高点玉鞭梢。似踌躇待接还抛。既然他有意来推调。又索别打那英豪。
　　【斗鹌鹑】再寻个凤友鸾交。分甚么文强武弱。〔正旦看外科〕〔唱〕只要得女貌郎才。不枉了一双两好。有福分先夺春风翡翠巢。〔小旦打着花状元递丝鞭科〕〔正旦云〕妹子。后面状元接了丝鞭也。〔唱〕美姻缘天凑巧。成就了锦片前程。常则是同欢到老。
　　【耍孩儿】欢声鼎沸长安道。得志当今贵豪。小登科接着大登科。播荣名喧满皇朝。始知学乃身之宝。惟有读书人最高。宫花斜插乌纱帽。紫袍称体。金带垂腰。
　　〔末指旦云〕这个妇人。好似我的浑家。〔旦云〕这个状元好面熟也呵。〔唱〕
　　【三煞】那状元意迟迟点着玉鞭。不转睛厮觑着。〔带云〕这状元是俺男儿也呵。〔唱〕扑簌簌泪点儿腮边落。他形容好似俺亲夫壻。欲待相亲又恐错认了。不敢分明道。知他真心儿认我。莫不是有意儿相调。
　　〔各做意儿科〕〔正旦唱〕
　　【二煞】这状元慢加鞭催玉骢。那状元故徘徊将宝镫挑。我倚栏纵目频瞻眺。莫不是老天肯念离人苦。今日街头厮抹着。〔任做仔细认科〕〔正旦唱〕那状元临去也金鞭袅。他口儿里作念。意儿里斟酌。〔带云〕妹子。下去见父亲母亲去来。〔唱〕
　　【煞尾】一星星告与父母。好共歹从他窨约。那状元多是张京兆。若得相逢把黛眉扫。〔同下〕
　　〔音释〕
　　羁音基　划音画　度多劳切　掠音料　岳音耀　落音涝　萄音桃　从去声　蹀音迭　躞音屑　猩音生　辔音配　弱饶去声　巢锄昭切　着池烧切　酌音沼　窨音荫　约音杳
　　第四折
　　〔牛尚书同夫人上云〕姻缘姻缘。事非偶然。当朝有文武状元游街。教金哥女孩儿抛绣球。接丝鞭。先打着文状元。踌躇一回。把鞭梢挡住绣球。第二打着武状元。接了丝鞭。成其佳配。有义女云英。对老夫言道。文状元与他男儿一般模样。这状元觑着云英。两意徘徊。勒马相觑似。有厮认之意。彼各怏怏而回。老夫想来容易。今日是吉日良辰。取状元过门与金哥女孩儿成亲。就请那文状元为送客。席上教云英出来行礼。便知端的。左右那里。大排筵会。请状元过门者。〔做接科〕〔任继图上云〕小官任继图。一举及第。昨日武状元游街。有牛尚书家中小姐在彩楼上抛下绣球。打着小生。小生想失了浑家。未知下落。挡住绣球。策马过了。比后打着武状元。成其姻眷此日小生望见楼上一女子。好似小官失了的浑家。此女亦觑着小生。眷恋不已。四目相盼。各有厮认之意。想他是牛尚书府第。不敢造次。又恐错认。今日荷蒙尚书请小官为送客。伴着花状元。左右。接了马者。〔正旦上云〕今日金哥妹子成亲。状元过门。父亲唤妾身行礼相见。索走一遭也呵。〔唱〕
　　【双调新水令】华堂褥隐绣芙蓉。似锦妆成桃源仙洞。这状元簪花在玉殿前。那状元折桂在月宫中。孔雀屏风。今日个已高中。
　　【驻马听】和羽流宫。一派笙歌彻太空。烹龙炮凤。满堂罗绮蔼香风。想当初云英不到广寒宫。裴航空作游仙梦。只今日蓝桥路不通。玄霜玉杵成何用。
　　〔正旦与任见科〕〔背云〕这个状元。好似俺男儿也。〔唱〕
　　【乔牌儿】都只在嫣然一笑中。偷把幽情送。他含颦不语把肩儿竦。推将宝带松。
　　〔任继图低问云〕浑家缘何在此。〔正旦云〕原来果然是我丈夫。〔唱〕
　　【沉醉东风】为兵戈担惊受恐。折夫妻断梗飘蓬。泣枕鸳。悲衾凤。谁知道这搭儿重逢。犹道相看是梦中。捱了些凄凉万种。
　　〔牛尚书怒云〕状元。你是个读书人。怎生不知礼。小女乃裙钗女流。与你有何亲故。〔任同旦跪科云〕小生自往西蕃。安禄山作乱。残破京师。浑家李氏被掳。不知去向。秋间在大慈寺中安下。以待科举入场。在壁间吟和词章。是浑家所作。小生又于廊下拾得梧桐叶儿。叶上有诗一首。亦是浑家所作。小生锦囊收贮。常揣在怀内。不料今日荷蒙相公收留在宅上。此恩难报也。〔牛尚书问正旦云〕缘何你去寺中吟和词章来。〔正旦云〕我跟随母亲烧香去来。见壁上字体似男儿所作。以此吟和来。〔牛尚书云〕梧叶上的诗有么。〔正旦云〕曾有来。〔任继图云〕因何至此。〔正旦唱〕
　　【川拨棹】想当日恨冲冲。乱离间家业空。浪迹浮踪。水远山重。逃命出鎗尖剑锋。谢大恩人厮敬重。
　　〔牛尚书云〕你是女子。何故题诗在梧叶上。况这深沉院宇。谁与你寄将出去。那时你又不知状元下落。中间岂无别情。〔正旦唱〕
　　【七弟兄】当日正女功。手挦着绣绒。画楼中。忽闻听远院琴三弄。离鸾别凤恨匆匆。泪双垂把不住乡心动。
　　【梅花酒】倚栏杆数断鸿。起阵狂风。吹落梧桐。飘入帘栊。手亲题一首诗。写离恨在其中。为家乡信未通。题诗罢告天公。替鴈帖当鱼封。风卷起入长空。任南北与西东。
　　【收江南】呀。我则道风吹一去杳无踪。似题红叶出深宫。泪痕相映墨痕浓。喜今朝再逢。想昨宵魂梦与君同。
　　〔牛尚书云〕既然姻缘会合。不是俺做大。一向收留在俺府中为女。也是天数。不然。那兵荒马乱。定然遭驱被掳。我便做你的丈人。也做得过。请同花状元并居东床。着你团圆。大排筵宴。做个庆喜的筵席者。〔众拜成礼科〕〔正旦唱〕
　　【鸳鸯煞】我则道凉宵衾枕无人共。谁承望洞房花烛笙歌送。乐事重重。喜气融融。畅道人月团圆。鱼水和同。依旧的举案齐眉到老相陪奉。若不是这一叶梧桐。险些儿失落了半世夫妻旧恩宠。
　　〔任继图诗云〕夫妻守节事堪怜。仗义施恩宰相贤。金榜挂名双及第。洞房花烛两团圆。
　　〔音释〕
　　炮音袍　嫣音烟　推退平声　丛音从　挦词纤切　当去声
　　题目　任继图天配凤鸾交　
　　正名　李云英风送梧桐叶
　　李云英风送梧桐叶杂剧终

《元曲选》　两军师隔江斗智杂剧　（明）臧晋叔 编
　　两军师隔江斗智杂剧　　（元）无名氏 撰
　　●两军师隔江斗智杂剧目录
 
</div>
    <div class="pagination">
<a href="元曲选_page110.html">上一页</a><span>...</span><a href="元曲选_page106.html">106</a><a href="元曲选_page107.html">107</a><a href="元曲选_page108.html">108</a><a href="元曲选_page109.html">109</a><a href="元曲选_page110.html">110</a><span class="current-page">111</span><a href="元曲选_page112.html">112</a><a href="元曲选_page113.html">113</a><a href="元曲选_page114.html">114</a><a href="元曲选_page115.html">115</a><a href="元曲选_page116.html">116</a><span>...</span><a href="元曲选_page112.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
