<!DOCTYPE html>
<html>
<head>
    <meta charset="UTF-8">
    <title>全元散曲 - 第 70 页/共 116 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元散曲 - 第 70 页/共 116 页</h1>
    <div class="content">　　挨着靠着云窗同坐，偎着抱着月枕双歌，听着数着愁着怕着早四更过。四更过情未足，情未足夜如梭，天哪，更闰一更儿妨什么！
　　【中吕】阳春曲
　　△金莲
　　金莲早自些娘大，着意收拾越逞过。如今相识眼皮儿薄，休显豁，越遮护着越情多。
　　【中吕】醉高歌过红绣鞋
　　看别人鞍马上胡颜，叹自己如尘世污眼。英雄谁识男儿汉，岂肯向人行诉难？
　　阳气盛冰消北岸，暮云遮日落西山，四时天气尚轮还。秦甘罗疾发禄，姜吕望晚登坛，迟和疾时运里趱。
　　【中吕】醉高歌过喜春来
　　△题情
　　自然体态温柔，可意庞儿奈羞。看时节偷眼将人溜，送与人些风流证候。
　　蜂媒蝶使空迤逗，燕子莺儿不自由。恰便似一枝红杏出墙头，不能够折入手，空教人风雨替花羞。
　　【越调】凭阑人
　　△题情
　　花债萦牵酒病魔，谁唱相思肠断歌？旧愁没奈何，更添新恨多。
　　昨日欢娱今日别，满腹离愁何处说？一声长叹嗟，凭阑人去也。
　　冷落桃花扇影歌，羞对青铜扫翠蛾。风流情减多，未知是若何？
　　情泪新痕压旧痕，心事相关谁共论？黄昏深闭门，被儿独自温。
　　懒对菱花不欲拈，愁理晨妆不甚タ。玉纤春笋尖，倦将脂粉添。
　　红叶传情着意拈，书遍相思苦未タ。诉愁斑管尖，旋将心事添。
　　梦里相逢情倍加，梦断香闺愁恨多。梦他憔悴他，争如休梦他。
　　【双调】蟾宫曲
　　竹风过雨新香，锦瑟朱弦，乱错宫商。樵管惊秋，渔歌唱晚，淡月疏篁。准备了今宵乐章，怎行云不住高唐？目外秋江，意外风光，环佩空归，分付下凄凉。相逢忘却余咱，梦隔行云，尽好诗夸。江上人归，宫中粉淡，明月无涯。从别却西湖酒家，遇逋翁便属仙葩。袜重霜华，春色交加，夜半相思，香透窗纱。问胸中谁有西湖？算诗酒东坡，清淡林逋。月枕冰痕，露凝荷泪，梦断云裾。桂子冷香仍月古，是嫦娥厌倦妆梳。春景扶疏，秋色模糊，若比西施，西子何如？
　　凌波晚步晴烟，太华云高，天外无天。翠羽摇风，寒珠泣露，总解留连。明月冷亭亭玉莲，荡轻香散满湖船。人已如仙，花正堪怜，酒满金樽，诗满鸾笺。
　　△送春
　　问东君何处天涯？落日啼鹃，流水桃花。淡淡遥山，萋萋芳草，隐隐残霞。随柳絮吹归那答？趁游丝惹在谁家？倦理琵琶，人倚秋千，月照窗纱。
　　△赠曹绣莲
　　薰吹吹醒横塘，一派波光，掩映红妆。娇态盈盈，香风冉冉，翠盖昂昂。一任游人竞赏，尽教鸥鹭埋藏。世态炎凉，只恐秋凉，冷落空房。
　　【双调】清江引
　　弃微名去来心快哉，一笑白云外。知音三五人，痛饮何妨碍？醉袍袖舞嫌天地窄。
　　竞功名有如车下坡，惊险谁参破？昨日玉堂臣，今日遭残祸，争如我避风波走在安乐窝。
　　避风波走入安乐窝，就里乾坤大。醒了醉还醒，卧了重还卧，似这般得清闲的谁似我？
　　△咏梅
　　南枝夜来先破蕊，泄漏春消息。偏宜雪月交，不惹蜂蝶戏，有时节暗香来梦里。
　　冰姿迥然天赋奇，独占阳和地。未曾着子时，先酿调羹味，休教画楼三弄笛。
　　芳心对人娇欲说，不忍轻轻折。溪桥淡淡烟，茅舍澄澄月，包藏几多春意也。
　　玉肌素洁香自生，休说精神莹！风来小院时，月华人初静，横窗好看清瘦影。
　　△惜别
　　玉人泣别声渐杳，无语伤怀抱。寂寞武陵源，细雨连芳草，都被他带将春去了。
　　△知足
　　画堂不如安乐窝，尽了吾侪坐。闲来偃仰歌，醉后弯全卧，尽教利名人笑我
　　荣枯自天休觊图，且进怀中物。莫言李白仙，休说刘伶墓，酒不到他坟上土。
　　烧香扫地门半掩，几册闲书卷。识破幻泡身，绝却功名念，高竿上再不看人弄险。
　　野花满园春昼永，客来相陪奉。草堂书千卷，月下琴三弄，子落得这些儿闲受用。
　　△惜别
　　窗间月娥风韵煞，良夜千金价。一掬可怜情，几句临明话，小书生这歇儿难立马。
　　玉人泣别声渐哑，久立凉生袜。无处托春心，背立秋千下，被梨花月儿迤逗煞。
　　湘云楚雨归路杳，总是伤怀抱。江声搅暮涛，树影留残照，兰舟把愁都载了。
　　若还与他相见时，道个真传示。不是不修书，不是无才思，绕清江卖不得天样纸。
　　闲来唱会〔清江引〕，解放愁和闷。富贵在於天，生死由乎命，且开怀与知音谈笑饮。
　　且天怀与知音谈笑饮，一曲瑶琴弄。弹出许多声，不与时人共，倚帏屏静中心自省。
　　倚帏屏静中心自省，万事皆前定。穷通各有时，聚散非骄吝，立忠诚步步前程稳。
　　立忠诚步步前程稳，勉励勤和慎。劝君且耐心，缓缓相随顺，好消息到头端的准。
　　△立春
　　限金木水火土五字冠於每句之首，句各用春字
　　金钗影摇春燕斜，木杪生春叶。水塘春始波，火候春初热，土牛儿载将春到也。
　　【双调】寿阳曲
　　担春盛，问酒家，绿杨阴似开图画。下秋千玉容强似花，汗溶溶透入罗帕。
　　松杉翠，茉莉香，步回廊老仙策杖。月明中晚风宝殿凉，玉池深藕花千丈。
　　鱼吹浪，雁落沙，倚吴山翠屏高挂。看江潮鼓声千万家，卷朱帘玉人如画。
　　新诗句，浊酒壶，野人闲不知春去。家童柳边闲钓鱼，趁残红满江鸥鹭。
　　新秋至，人乍别，顺长江水流残月。悠悠画船东去也，这思量起头儿一夜。
　　【双调】水仙子
　　△田家
　　绿阴茅屋两三间，院后溪流门外山，山桃野杏开无限。怕春光虚过眼，得浮生半日清闲。邀邻翁为伴，使家僮过盏，直吃的老瓦盆干。
　　满林红叶乱翩翩，醉尽秋霜锦树残，苍苔静拂题诗看。酒微温石鼎寒，瓦杯深洗尽愁烦。衣宽解，事不关，直吃的老瓦盆干。
　　田翁无梦到长安，婢织奴耕尽我闲，蚕收稻熟今秋办。可无饥不受寒，乐丰年畅饮开颜。唤稚子ド新酿，靠篷窗对客弹，直吃的老瓦盆干。
　　布袍草履耐风寒，茅舍疏斋三两间，荣华富贵皆虚幻。觑功名如等闲，任逍遥绿水青山。寻几个知心伴，酿村醪饮数碗，直吃的老瓦盆干。
　　【双调】殿前欢
　　畅幽哉，春风无处不楼台。一时怀抱俱无奈，总对天开。就渊明归去来，怕鹤怨山禽怪，问甚功名在？酸斋是我，我是酸斋。
　　楚怀王，忠臣跳入汨罗江。《离骚》读罢空惆怅，日月同光。伤心来笑一场，笑你个三闾强，为甚不身心放？沧浪污你，你污沧浪。
　　觉来评，求名求利不多争。西风吹起山林兴，便了余生。白云边创草亭，便留下寻芳径，消日月存天性。功名戏我，我戏功名。
　　怕西风，晚来吹上广寒宫。玉台不放香奁梦，正要情浓。此时心造物同，听甚《霓裳》弄，酒后黄鹤送。山翁醉我，我醉山翁。
　　怕相逢，怕相逢歌罢酒樽空。醉归来纵有阳台梦，云雨元踪。楼心月扇底风，情缘重，恨不似钗头凤。东阳瘦损，羞对青铜。
　　怕秋来，怕秋来秋绪感秋怀。扫空阶落叶西风外，独立苍苔。看黄花谩自开，人安在？还不彻相思债。朝云暮雨，都变了梦里阳台。
　　隔帘听，几番风送卖花声。夜来微雨天阶净，小院闲庭。轻寒翠袖生，穿芳径，十二阑干凭。杏花疏影，杨柳新晴。
　　数归期，绿苔墙划损短金篦。裙刀儿刻得阑干碎，都为别离。西楼上雁过稀，无消息，空滴尽相思泪。山长水远，何日回归？
　　夜啼乌，柳枝和月翠扶疏。绣鞋香染莓苔路，搔首踟蹰。灯残瘦影孤，花落流度度，春去佳期误。离鸾有恨，过雁无书。
　　△和阿里西瑛懒云窝
　　懒云窝，阳台谁与送巫娥？蟾光一任来穿破，遁迹由他。蔽一天星斗多，分半榻蒲团坐，尽万里鹏程挫。向烟霞笑傲，任世事蹉跎。
　　○套数
　　【仙吕】点绛唇
　　△闺愁
　　花落黄昏，暮云将尽，专盼青鸾信。宝兽香焚，又到愁时分。
　　【混江龙】相思慰闷，绣屏斜倚正销魂。带围宽尽，消减精神。翠被任薰终不暖，玉杯慵举几番温，鸾钗半鹑蝉鬓，长吁短叹，频啼痕。
　　【寄生草】琼簪折，宝鉴分。今春又惹前春恨，泪珠儿滴尽愁难尽，瘦庞儿不似当时俊。思量几度甚时休，相思满腹何年尽？
　　【金盏儿】风逼透绣罗衾，风刮散楚台云。檐间铁马风敲韵，风摇闲阶翠竹不堪闻。风筛帘影动，风传漏声频。风熏花气爽，风弄月华昏。
　　【后庭花】兽炉中香倦焚，银台上灯渐昏。罗帏里和衣睡，纱窗外曙色分。想情人，起来时分，蹀金莲搓玉笋。
　　【赚煞】捱的到天明，却有谁亻秋问？咋夜和衣睡把罗裙皱损。一面残妆空泪痕，日高也深院无人。掩重门，烦恼向谁论？独对菱花整乱云。恰待向瘦庞儿上傅粉，欲梳妆却心困，气长吁呵的镜儿昏。
　　【南吕】一枝花
　　△离闷
　　柳垂翡翠条，花落胭脂瓣。绿窗绒缕淡，粉脸泪珠弹，洒竹成斑。宝钏松冰腕，蛾眉淡远山。常言道好事多悭，陡恁的千难万难。
　　【梁州】卜龟卦铜腥玉笋，盼鸿书目断云山。别离情绪谁曾惯！这些时银筝懒按，锦瑟慵弹，玉箫倦品，宝鉴羞观。病恹恹瘦损容颜，闷昏昏多少愁烦。
　　花钿坠懒贴香腮，衫袖湿镇淹泪眼，玉簪斜倦整云鬟。近间，坐间。用工夫修下封鸳鸯缄，无处倩鱼雁。有万种凄凉不可堪，何日回还？
　　【骂玉郎】杨花满院东风散，恰才这微雨过燕莺闲，罗帏寂寞空长叹。春色昏，情意懒，芳心惮。
　　【感皇恩】呀！则我这春意阑珊，莺老花残。一帘风，三月雨，五更寒。闪的我鸾孤凤单，枕剩衾寒。梨花院，采茶歌，凭阑干。
　　【采茶歌】望长安，盼雕鞍，夕阳花草树遮山。叠翠堆岚凝望眼，则我这薄情何处走云山？
　　【尾声】半帘红日愁天晚，一盏孤灯照夜阑，全不似当时旧风范。绣床又倦攀，梳妆又意懒，瘦怯怯裙腰儿旋旋的趱。
　　【中吕】粉蝶儿北
　　描不上小扇轻罗，你便是真蓬莱赛他不过，虽然是比不的百二山河。一壁厢嵌平堤，连绿野，端的有亭台百座。暗想东城、逋仙诗有谁酬和？
　　【好事近·南】谩说凤凰坡，怎比繁华江左？无穷千古，真个是胜迹极多。烟笼雾锁，绕六桥翠障如螺座。青霭霭山抹柔蓝，碧澄澄水泛金波。
</div>
    <div class="pagination">
<a href="全元散曲_page69.html">上一页</a><span>...</span><a href="全元散曲_page65.html">65</a><a href="全元散曲_page66.html">66</a><a href="全元散曲_page67.html">67</a><a href="全元散曲_page68.html">68</a><a href="全元散曲_page69.html">69</a><span class="current-page">70</span><a href="全元散曲_page71.html">71</a><a href="全元散曲_page72.html">72</a><a href="全元散曲_page73.html">73</a><a href="全元散曲_page74.html">74</a><a href="全元散曲_page75.html">75</a><span>...</span><a href="全元散曲_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
