<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 24 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 24 页/共 133 页
  </h1>
  <div class="content">
   【金菊香】恰离了招商打火店门儿。早来到物穰人稠土市子。好门面好铺席好库司。门画鸡儿。行行买卖忒如斯。
　　〔云〕来到这所在。是好一座寺院也。〔唱〕
　　【幺篇】彩画的红近着白青间着紫。无褒弹无破绽没瑕疵。托赖着一人有庆兆民赖之。是当今勅赐。保护着玉叶共金枝。
　　〔做见甲头科问云〕这一火人都是为甚么来。〔甲头云〕这些都是犯罪该死的。圣恩免死。着在相国寺做工。老的。你问他怎么。〔正末云〕我待舍些饭与他每吃。哥哥。可是敢么。〔甲头云〕那里不是积福处。则管舍。不妨事。〔正末见杂当云〕哥哥。与你些碎银子。你蒸下多少饭我都要。〔杂当云〕则有三扇馒头。〔正末云〕少呵。再来取。〔正末散饭科唱〕
　　【幺篇】见这遭囚夫役两行儿。我买了恰下甑的馒头三扇子。一人两个休怨咨。但愿圣主宽慈。须有恩赦到来时。
　　〔云〕到这个哥哥跟前。可无了。等我再拿来时。与你四个。休怪休怪。〔凈云〕嗨。你看我造物低。刚分到我跟前可无了。〔正末辞甲头下科云〕哥哥休怪。我明日再来。〔甲头云〕老的。生受了。〔凈做认正末科云〕这老的莫不是我父亲罗李郎。怎么到这里。是不是。我叫他一声。〔叫云〕罗李郎父亲。〔正末云〕谁叫老汉。〔甲头云〕并不曾有人叫你。〔正末云〕是老汉年纪高大了。则听得有人叫罗李郎。哥哥休怪。老汉回去了。〔凈云〕正是我的父亲罗李郎。我再叫他一声。罗李郎父亲。〔正末云〕谁叫老汉哩。老汉陈州人氏。则我便是罗李郎。〔甲头云〕不曾有人叫。〔正末云〕不曾有人叫。老汉回店中去也。〔凈云〕正是我的父亲。再唤他一声。罗李郎父亲。〔正末唱〕
　　【醋葫芦】不知是那个小厮。一声声唤这老子。和那熬煎我的须索辨个雄雌。〔凈云〕是我叫你来。〔正末唱〕我这里孜孜的端详了多半时。好和我那亡过的汤哥相似。是神是鬼远些儿。
　　〔凈云〕父亲。我是人。〔正末云〕你道你是人。我叫你三声。一声高似一声。便是人。一声低似一声。便是鬼。〔凈云〕父亲。你叫。〔正末叫云〕汤哥儿。〔凈应云〕哦。〔正末再叫云〕汤哥儿。〔凈应云〕哦。〔正末又叫云〕汤哥儿。〔凈低应科〕〔正末云〕有鬼也。〔唱〕
　　【幺篇】儿呵我为你多念些经。剩烈些纸。我不合一路上作念你许多时。离乡背井将你来僝僽死。须不于是你爹爹不是。可怜杀孤魂无主远乡儿。
　　〔凈云〕父亲我不是鬼。是人。〔正末细认科云〕儿也。你为甚么披枷带锁的。〔凈云〕父亲听你孩儿慢慢说来。当初一日。父亲着侯兴寻将你儿来。要打不曾打。父亲说道。谷要自种。儿要自养。我问侯兴道。老爹说谷要自种。儿要自养。我敢不是老爹亲儿么。侯兴道。小哥。你可知不是他的亲儿。你父亲现在京师做大官。比似在此受气。你寻你父亲去。您孩儿忿那一口气。出的城门。衣服盘缠。一些没有。恰待要回家来。又不敢来。正烦恼间。侯兴赶上。我道侯兴。父亲使你来赶我。我回去罢。侯兴道。你往那里去。你刬地不知道哩。老爹在官府告下状来。说你拐带金银财物。使人捉拿你哩。我便道似此怎生是好。侯兴便与了我两锭银子做盘缠。谁想是假银子。把我拿到官司。三推六问。吊拷绷扒。打的孩儿招了。本该死罪。谢得天恩。大赦免死。发在这相国寺做工。父亲。你救孩儿咱。〔正末云〕侯兴回来说你死了。又拿回一个骨殖匣子。寄在人家。因我有病。把定奴母子拐的走了。我因此纔来寻你。〔唱〕
　　【幺篇】那厮却有一二。咱家无三思。将那谎局段则向俺跟前使。那厮正是咬人狗儿不露齿。其余都不是。那匣子里却是谁的骨殖儿。
　　〔凈云〕父亲。你只是搭救你儿咱。〔正末云〕儿也。我舍了半个家当。好歹搭救你。你这般受苦。目下怎生得个自在。〔凈云〕父亲。我得做个甲头。便得自在。〔正末云〕你便怎生得做甲头。〔凈云〕父亲。你与他些钱物。买这甲头与孩儿做。您孩儿便得自在。〔正末见甲头云〕哥哥。这个是我的孩儿。我与你些钱物。把这甲头卖与我孩儿做罢。〔甲头云〕这里街上没有卖甲头的。罢也。只要银子。你有十两银子与我。我就今日卖与汤哥做了甲头。我替他当夫役。〔凈做甲头科云〕众夫役。快做工。〔正末云〕孩儿。你放心。我好歹救你。但总要拿住侯兴这贼奴。方得称心也。〔唱〕
　　【浪里来煞】我舍着金钟撞破盆。好鞋踏臭屎。但得个轴头儿也有抹着时。我拚的撅皇城。挝怨鼓。插状子。怕甚么金瓜武士。我和那泼奴胎情愿打官司。〔众下〕
　　〔音释〕
　　盂音畲　迤音移　■〈辶里〉音里　堠音后　揲音舌　蓍音诗　钥音药　眵抽支切　猱音挠　褒音包　甑晶去声　僝锄山切　僽音骤　三去声　挝庄瓜切
　　第四折
　　〔苏文顺引张千倈儿上云〕自家苏文顺。前日教张千买了个小厮。执着银唾盂。还不勾一两日。他将唾盂儿不见了。必然递盗与他大的拿去。张千。把这小厮吊将起来。〔张千吊倈科〕〔凈上云〕自从做了甲头。好生自在。我前后游玩一回。来到这门首。〔倈儿云〕兀的不是俺爹爹。〔凈惊看科云〕受春儿也。你怎生在这里。〔倈云〕侯兴拐出我来。卖与这老爹家。〔苏文顺云〕张千。拿过那厮来。〔张千拿凈跪科〕〔苏文顺云〕你是甚么人。我吊的小厮。干你甚事。〔凈云〕这个小的。是我的孩儿。〔苏文顺云〕是了。这唾盂是这小厮递盗与他了。把这厮也吊起来。〔吊凈科〕〔凈云〕嗨。正是官高必崄。天那。教谁人救我也。〔正末上云〕谁想这里得见我孩儿。我好歹救他去来。〔唱〕
　　【双调新水令】为汤哥哭的我眼睛昏。教我在他乡有家难奔。花发时起怪风。月圆后长浮云。但有个儿孙。谁待受这愁困。
　　【步步娇】想着我前世里原无儿孙分。遭逢着寡宿孤辰运。我全然不受贫。想着那车后拖麻的是谁家胤。我死后谁与我上新坟。这烦恼何时尽。
　　【沉醉东风】我与你送茶饭厨中有人。他把我厮禁持眼里无珍。我心慈。他心狠。全无些父子情分。则愿得铁锁沉枷早离身。我落一觉安眠睡稳。
　　【胡十八】恰过了六市。来到三门。揉开我这汪泪眼。打拍我这老精神。想着他行行不住叫声频。莫不是他错认。到今日忘魂。不由我嗔忿忿。不由我怒氲氲。
　　〔倈云〕那来的不是我罗李郎爷爷。待我叫他一声。罗李郎爷爷。你救我咱。〔正末云〕好奇怪。怎么又有人叫我。〔唱〕
　　【川拨棹】谁家的小魔军。两三番迤逗人。我这里扭项回身。吃我会抢问。你畅好是不知个高低远近。向前来审问的真。
　　〔倈云〕罗李郎爷爷。你救我咱。〔正末唱〕
　　【七弟兄】我只道是甚人。原来是受春。你为何因。因甚的违条犯法遭推问。见他扑簌簌眼里揾啼痕。教我滴屑屑手脚难停稳。
　　【捣练子】兀的不惊了七魄。諕了三魂。〔凈云〕老爹。快来救我。〔正末云〕怎么又是一个叫我。〔看科〕〔唱〕我则见汤哥儿吊得不沾尘。告哥哥说个缘因。怎生的惹祸根。
　　〔张千云〕这老子。他是你甚么亲眷。老无知。这里是甚么所在。〔正末唱〕
　　【梅花酒】这哥哥恁地狠。没些儿淹润。一刬地沙村。倒把人寻趁。〔张千云〕我打你这个老弟子孩儿。〔做打科〕〔正末唱〕软肋上粗棍子搠。面皮上大拳墩。〔张千云〕兀那老的。你和他甚么亲。他是你甚么人。〔正末唱〕又不是世故人。他是我小儿孙。〔张千云〕你可是他甚么人。〔正末唱〕我须是他老家尊。
　　〔张千云〕元来你们一家儿都在这里。〔正末唱〕
　　【收江南】哥也更怕我不因亲者强来亲。单饶了他两个与些金银。〔张千云〕我不敢要银子。你自家告相公去。〔正末唱〕哥哥是心直口快射粮军。哥哥是好人。我这里低腰曲脊进衙门。
　　〔正末见官科唱〕
　　【干荷叶】老汉是愚民。特地来诉词因。〔苏文顺云〕那老的。那里人氏。〔正末云〕我听这官人声气。也是我陈州人。〔唱〕我可便家住在陈州郡。总饶你满园春。万花新。争如得见当乡人。〔正末做认科〕〔苏文顺云〕你敢认的我么。〔正末唱〕你畅好是安乐也苏文顺。
　　〔苏文顺云〕那壁敢是罗李郎哥哥么。哥哥。你在那里来。〔相见科〕〔正末云〕门外有个亲眷。在那里吊着哩。〔苏文顺云〕张千。将那吊着的人与我放下来。〔正末云〕兄弟。我自己解去。〔做解科云〕这壁有个亲眷。你进去拜他去。〔凈云〕老爹。我那得亲眷来。〔正末唱〕
　　【沽美酒】拜了呵再不着榆木枷压项筋。粗铁锁束腰身。稳情取白马红缨彩色新。将你那破衣服重加整顿。施礼数叙寒温。
　　〔正末引凈入拜科〕〔苏文顺云〕这拜的是谁。〔正末唱〕
　　【太平令】拜的你不须审问。〔苏文顺云〕哥哥。他是谁。〔正末唱〕他便是定奴的女壻郎君。您去了二十载不通音信。十八上纔成秦晋。〔苏文顺云〕哥哥。你怎生匹配他两个来。〔正末云〕我也曾勘婚。过门。便就亲。结果了他夫妻和顺。
　　〔凈云〕老爹。我拜的是谁。〔正末云〕是你丈人。〔凈云〕是我丈人。我恰纔在他门前作赘来。〔孟仓士上云〕小官孟仓士是也。奉圣人的命。着小官代来降香。早到这相国寺前了。左右。接了马者。〔见苏文顺科云〕哥哥。连日少会。〔苏文顺云〕兄弟。这里有个大恩人。你相见咱。〔见正末科〕〔正末云〕原来是兄弟孟仓士。〔苏文顺云〕门首怎生喧闹。〔张千云〕拿住一个偷马的贼。连银唾盂也追出来了。〔苏文顺云〕与我拿过来者。〔见科〕〔正末云〕兀的不是侯兴。这个不是定奴孩儿。〔苏文顺见定奴孟见凈各悲科〕〔正末云〕兄弟且休烦恼。〔唱〕
　　【川拨棹】那的是痛欢欣。去时节曾议论。你两个苦志修文。温故知新。这的是显耀男儿气分。只愿你早成名天下闻。
　　〔云〕受春孩儿。过来见你老爷。〔孟仓士云〕这小的是谁。〔正末唱〕
　　【乱柳叶】这孩儿是你的亲孙。这官人是你的家尊。哎。你个定奴儿快疾将你爷来认。早是我希颩胡都喜。则管里迷丢答都问。我须是匹配你的大媒人。
　　〔凈云〕今日俺亲爷见亲儿。亲儿见亲爷。怎不欢喜。老爹你过来。干你甚事。〔推正末科〕〔旦儿云〕今日亲爷见亲女。亲女见亲爷。怎不欢喜。老爹你过来。干你甚事。〔推正末做悲科唱〕
　　【水仙子】我好生的和劝到半时辰。亲的原来则是亲。亲儿亲女把亲爷认。中间里干闪下老业人。我死后做了个无主孤魂。他虽是生身父。我也有养育恩。二十年枉受辛勤。
　　〔苏文顺云〕兄弟。罗李郎哥哥有大恩于咱。他年老无儿。咱两家奉养到老。侯兴送法司问罪。天下喜事。无过父子团圆。杀羊造酒。做个庆喜筵席。〔正末云〕我此一来呵。〔唱〕
　　【收尾】到长安受尽多劳顿。也则为故人义分。你两个养儿女的都到了家。可惜我赶候兴的干折了本。
　　〔音释〕
　　音余　胤音孕　觉音叫　氲于君切　逗音豆　搠声卯切　勘坎去声　赘音缀　颩音磋
　　题目　莽汤哥崄钉远乡牌　
　　正名　罗李郎大闹相国寺
　　罗李郎大闹相国寺杂剧终

《元曲选》　相国寺公孙合汗衫杂剧　（明）臧晋叔 编 
　　相国寺公孙合汗衫杂剧　　（元）张国宾 撰
　　●相国寺公孙合汗衫杂剧目录
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　东岳庙夫妻占玉珓　正名　相国寺公孙合汗衫 
　　第一折
　　〔正末扮张义同净卜儿张孝友旦儿兴儿上〕〔正末云〕老夫姓张名义。字文秀。本贯南京人也。嫡亲的四口儿家属。婆婆赵氏。孩儿张孝友。媳妇儿李玉娥。俺在这竹竿巷马行街居住。开着一座解典铺。有金狮子为号。人口顺都唤我做金狮子张员外。时遇冬初。纷纷扬扬下着这一天大雪。小大哥在这看街楼上。安排果卓。请俺两口儿赏雪饮酒。〔卜儿云〕员外。似这般大雪。真乃是国家祥瑞也。〔张孝友云〕父亲母亲。你看这雪景甚是可观。孩儿在看街楼上。整备一杯。请父亲母亲赏雪咱。兴儿将酒来。〔兴儿云〕酒在此。〔张孝友送酒科云〕父亲母亲。请满饮一杯。〔正末云〕是好大雪也呵。〔唱〕
　　【仙吕点绛唇】密布彤云。乱飘琼粉。朔风紧。一色如银。便有那孟浩然可便骑驴的稳。
　　〔张孝友云〕似这般应时的瑞雪。是好一个冬景也。〔正末唱〕
　　【混江龙】正遇着初寒时分。您言冬至我言春。〔张孝友云〕父亲这数九的天道。怎做的春天也。〔正末唱〕既不沙可怎生梨花片片。柳絮纷纷。梨花落砌成银世界。柳絮飞妆就玉乾坤。俺这里逢美景。对良辰。悬锦帐。设华裀。簇金盘罗列着紫驼新。倒银瓶满泛着鹅黄嫩。俺本是凤城中黎庶。端的做龙袖里骄民。
　　〔张孝友云〕将酒来。父亲母亲再饮一杯。〔正末云〕俺在这看街楼上。看那街市上往来的那人纷纷嚷嚷。俺则慢慢的饮酒咱。〔丑扮店小二上诗云〕买卖归来汗未消。上床犹自想来朝。为甚当家头先白。每日思量计万条。小可是个店小二。我这店里下着一个大汉。房宿饭钱都少欠下不曾与我。如今大主人家怪我。我唤他出来。赶将他出去。有何不可。〔做叫科云〕兀那大汉你出来。〔净邦老扮陈虎上云〕哥也。叫我做甚么。我知道少下你些房宿饭钱不曾还哩。〔店小二云〕没事也不叫你。门前有个亲眷寻你哩。〔邦老云〕休斗小人耍。〔店小二云〕我不斗你耍。我开开这门。〔邦老云〕是真个在那里。〔店小二做推科云〕你出去关上这门。大风大雪里冻杀饿杀。不干我事。〔下〕〔邦老云〕小二哥开门来。我知道少下你房宿饭钱。这等大风大雪。好冷天道。你把我推抢将出来。可不冻杀我也。〔做叫科云〕嗨。小二哥。你就下得把我抢出门来。身上单寒。肚中又饥馁。怎么打熬的过。兀的那一座高楼。必是一家好人家。没奈何我唱个莲花落。讨些儿饭吃咱。〔做唱科〕一年春尽一年春。哩哩莲花。你看地转天转我倒也。〔做倒科〕〔正末云〕小大哥。你看那楼下面冻倒一个人。好可怜也。你扶上楼来救活他性命。也是个阴骘。〔张孝友云〕理会的。我是看去。果然冻倒一个大汉。下次小的每与我扶上楼来者。〔兴儿做扶科〕〔正末云〕小大哥。笼些火来与他烘。〔张孝友云〕理会的。〔正末云〕酾将那热酒来与他吃些。〔张孝友云〕兀那汉子。你饮一杯儿热酒咱。〔邦老做饮酒科云〕是好热酒也。〔正末云〕着他再饮一杯。〔张孝友云〕你再饮一杯。〔邦老云〕好酒。好酒。我再吃一杯。〔正末云〕兀那汉子。你这一会儿。比头里那冻倒的时分。可是如何。〔邦老云〕这一会觉苏醒了也。〔正末云〕兀那汉子。你那里人氏。姓甚名谁。因什么冻倒在这大雪里。你说一遍老夫是听咱〔邦老云〕孩儿是徐州安山县人氏。姓陈名虎。出来做买卖。染了一场冻天行的症候。把盘缠都使用的无了。少下店主人家房宿饭钱。他把我赶将出来。肯分的冻倒在你老人家门首。若不是你老人家救了我性命。那得个活的人也。〔正末云〕好可怜人也呵。〔唱〕
　　【油葫芦】我见他百结衣衫不挂身。直恁般家道窘。我为甚连珠儿热酒教他饮了三巡。〔云〕汉子。自古以来。则不你受贫。〔孝友云〕父亲。可是那几个古人受贫来。〔正末唱〕想当初苏秦未遇遭贫困。有一日他那时来也可便腰挂黄金印。咱人翻手是雨。合手是云。那尘埃中埋没杀多才俊。〔带云〕你看那人也。则是时运未至。〔唱〕他可敢一世里不如人。
　　〔云〕小大哥。将一领绵团袄来。〔张孝友做拏衣服科云〕绵团袄在此。〔正末云〕汉子。〔唱〕
　　【天下乐】我与你这一件衣服旧换做新。〔云〕再将五两银子来。〔张孝友取银科云〕五两银子在此〔正末云〕这银子呵。〔唱〕我与你做盘也波缠。速离了俺门。〔邦老云〕救活了小人的性命。又与小人许多银子此恩将何以报。〔正末云〕汉子。这衣服和银子。〔唱〕也则是一时间周急添你气分〔邦老云〕多谢你老人家。〔正末云〕汉子。你着志者。〔唱〕有一日马颏下缨似火。头直上伞盖似云。愿哥哥你可便为官早立身
　　〔云〕小大哥。你扶他下楼去。〔邦老云〕多亏了老人家救了我性命。今生已过。那生那世做驴做马。填还你的恩债也〔张孝友云〕一条好大汉。我这家私里外。早晚索钱。少个护臂。我有心待认义他做个兄弟。未知他意下如何。我试问他咱。兀那汉子。你如今多大年纪。〔邦老云〕我二十五岁。〔张孝友云〕我长你五岁。我可三十岁也。我有心认义你做个兄弟。你意下如何。〔邦老云〕休看小人吃的。则看小人穿的。休斗小人耍。〔张孝友云〕我不斗你耍。〔邦老云〕休道做兄弟。便那笼驴把马。愿随鞭■〈釒凳〉。〔邦老做拜科〕〔张孝友云〕你休拜。张孝友。你好粗心也。不曾与父亲母亲商量。怎好就认义这个兄弟。兄弟。我不曾与父亲母亲商量。若是肯呵。是你千万之喜。若是不肯呵。我便多赍发与你些盘缠。你则在楼下等一等。〔做见正末科云〕父亲母亲。您孩儿有一桩事。不曾禀问父亲母亲。未敢擅便。〔正末云〕孩儿有甚么话说。〔张孝友云〕恰纔冻倒的那个人。您孩儿想来。家私里外。早晚索钱。少一个护臂。我待要认义他做个兄弟。未知父母意下如何。〔正末云〕恰纔那个人姓陈名个虎字。生的有些恶相。则不知多赍发他盘缠。着他回去了罢。〔张孝友云〕父亲不妨事。您孩儿眼里偏识这等好人。〔正末云〕既是你心里要认他呵着他上楼来。〔张孝友云〕谢了父亲母亲者。〔做见邦老科云〕兄弟。父亲母亲都肯了也。你上楼见父亲母亲去咱。〔邦老做见科〕〔正末云〕兀那汉子。我这小大哥要认你做个兄弟。你意下如何。〔邦老云〕笼驴把马。愿随鞭■〈釒凳〉。〔正末云〕你看他一问一个肯。〔张孝友云〕兄弟。拜了父亲母亲咱。〔邦老做拜科〕〔张孝友云〕父亲母亲。叫媳妇儿与兄弟相见如何。〔正末云〕孩儿这敢不中么。〔张孝友云〕父亲不妨事。我眼里偏识这等好人。〔正末云〕随你随你。〔张孝友云〕大嫂。与兄弟相见咱。兄弟。与你嫂嫂厮见。〔邦老做拜旦儿科云〕嫂嫂。我唱喏哩。〔旦儿云〕丕。那眼脑恰像个贼也似的。〔邦老背云〕一个好妇人也。〔正末云〕小大哥。着他换衣服去。〔张孝友云〕你且换衣服去。〔邦老下〕〔外扮赵兴孙带枷锁同解子上〕〔赵兴孙云〕自家赵兴孙。是徐州安山县人氏。因做买卖到这长街市上。见一个年纪小的打那年纪老的。我向前谏劝。他坚意不从。被我■〈扌班〉过那年纪小的来则打的一拳。不恇。就打杀了。当被做公的拏我到官。本该偿命。多亏了那六案孔目救了我的性命。改做误伤人命。脊杖了六十。迭配沙门岛去。时遇冬天。下着这等大雪。身上单寒。肚中饥馁。解子哥。这一家必然是个财主人家。我如今叫化些儿残汤剩饭。吃了呵慢慢的行。我来到这楼直下。爹爹妳妳。叫化些儿波。〔正末云〕小大哥。你看那楼下面一个披枷带锁的人也。可怜的。与他些饭儿吃么。〔张孝友云〕理会的。待我下楼看去咱。〔做下楼见赵兴孙云〕兀那后生。你那里人氏。姓甚名谁。因甚么这等披枷带锁。〔赵兴孙云〕孩儿徐州安山县人氏。姓赵名兴孙。因做买卖到长街市上。有一个年纪小的打那年纪老的。我一时间路见不平。将那年纪小的来只一拳打杀了。被官司问做误伤人命。脊杖了六十。迭配沙门岛去。时遇雪天。身上无衣。肚中无食。特来问爹爹妳妳讨些残汤剩饭咱。〔张孝友云〕原来为这般。你且等着。〔见正末云〕父亲。孩儿问来了。这一个是打杀了人发配去的。〔正末云〕哦。他是犯罪的人也。不知官府门中屈陷了多多少少。我那里不是积福处。小大哥。你且着他上楼来。等我问他〔张孝友唤科云〕兀那囚徒。你上楼来。〔解子跟赵兴孙见科〕〔正末云〕我问你那里人氏。姓甚名谁。因甚这般披枷带锁的。你说与我听咱。〔赵兴孙云〕孩儿徐州安山县人氏。姓赵名兴孙。因做买卖到长街市上。有一个年纪小的打那年纪老的。我一时间路见不平。将那年纪小的则一拳打杀了。被官司问做误伤人命。脊杖了六十。迭配沙门岛去。时遇雪天。身上无衣。肚里无食。特来讨些残汤剩饭咱。〔正末云〕嗨。俺婆婆也姓赵。五百年前安知不是一家。小大哥。将十两银子一领绵团袄来。〔张孝友云〕银子绵袄都在此。〔卜儿云〕兀那汉子。老爹与你十两银子。绵团袄一件。我无什么与你。只这一只金钗做盘缠去。〔赵兴孙云〕多谢老爹妳妳。小人斗胆。敢问老爹妳妳一个名姓也。等小人日后结草衔环。做个报答。〔正末云〕汉子。俺叫做金狮子张员外。妳妳赵氏。小大哥张孝友。还有一个媳妇儿是李玉娥。你牢记者。〔赵兴孙云〕老爹是金狮子张员外。妳妳赵氏。小大哥张孝友。大嫂李玉娥。小人印板儿似记在心上。小人到前面死了呵。那生那世。做驴做马。填还这债。若不死呵。但得片云遮顶。此恩必当重报也。〔做拜下楼科〕〔邦老冲上云〕呸。我两个眼里见不的这等穷的。你是甚么人。〔赵兴孙云〕小人是赵兴孙。〔邦老云〕你认的我么。〔赵兴孙云〕你是谁。〔邦老云〕则我是二员外。〔赵兴孙做叫科云〕二员外。〔邦老云〕住住住。你不要叫。你拏的是甚么东西。〔赵兴孙云〕老爹与了我十两银子。一领绵团袄。妳妳又是一只金钗。着我做盘缠的。〔邦老云〕父亲母亲好小手儿也。则与的你这些东西。你将过来。我如今去对父亲母亲说。还要多多的赍发你些盘缠。你则在这楼下等着。〔邦老见正末科云〕父亲。楼下这个披枷带锁的。可惜与了他偌多东西。不如与您孩儿做本钱。可不好也。〔正末云〕婆婆。你觑波。陈虎。我这家私早则由了你那。〔邦老云〕看了那厮嘴脸。一世不能勾发迹。那眉下无眼觔。口头有饿纹。到前面不是冻死。便是饿死的人也。〔正末云〕噤声。〔唱〕
　　【后庭花】你道他眉下无眼觔。你道他兀那口边厢有饿纹。可不道马向那羣中觑。陈虎唻我则理会得人居在贫内亲。〔邦老云〕可惜偌多钱与了这厮。他那里是个掌财的。〔正末唱〕你将他来恶抢问。他如今身遭着危困。你将他恶语喷。他将你来死记恨。恩共雠您两个人。是和非俺三处分。怎劈手里便夺了他银。
　　〔云〕嗨。陈虎。我恰纔与了他些钱钞。你劈手里夺将来。知道的便是你夺了。有那不知道的。只说那张员外与了人些钱钞。又着劈手的夺将去。〔唱〕
　　【青哥儿】陈虎唻显的我言而言而无信。〔带云〕张孝友。〔唱〕你也忒眼内眼内无珍。〔带云〕恰纔两个人呵。〔唱〕他如今迭配遭囚锁缠着身。不得风云。困在埃尘。你道他一世儿为人。半世儿孤贫。气忍声吞。何日酬恩。则你也曾举目无亲。失魄亡魂。遶户踅门。鼓舌扬唇。唱一年家春尽一年家春。陈虎唻你也曾这般穷时分。
　　〔云〕陈虎。你将那东西还与他去。〔张孝友云〕兄弟。你怎么这等。将来我送与他去。〔见赵兴孙科云〕这东西为什么不将的去。〔赵兴孙云〕恰纔那个二员外夺过盘缠去了也。〔张孝友云〕汉子。他不是二员外。他姓陈名虎。也是雪堆儿里冻倒了的。我救了他。我认他做了个兄弟。你休怪咱。盘缠都在这里。你将的去。〔赵兴孙做谢科云〕陈虎。你也是雪堆儿里冻倒的。将我银两衣服劈手夺将去了。我有恩的是张员外一家儿。有雠的是陈虎那厮。我前街里撞见。一无话说。后巷里撞见。一只手揪住衣领。去那嘴缝鼻凹里则一拳。哎哟。挣的我这棒疮疼了。陈虎唻。咱两个则休要轴头儿厮抹着。〔同解子下〕〔正末云〕婆婆。陈虎那厮恰纔我说了他几句。那厮有些怪我。我着几句言语安伏他咱。陈虎孩儿。我恰纔说了你几句。你可休怪老夫。我若不说你几句呵。着那人怎生出的咱家这门。陈虎孩儿。你记的那怨亲不怨疎么。〔邦老云〕您孩儿则是干家的心肠。可惜了这钱钞与那穷弟子孩儿。〔正末唱〕
　　【赚煞尾】岂不闻一饭莫忘怀。睚眦休成忿。这厮他记小过忘人大恩。这厮他胁底下插柴不自稳。那里也敬老怜贫。他怒嗔嗔。劈手里夺了他银。〔带云〕不争你夺将来了呵。〔唱〕显的我也惨。他也羞陈虎唻你也狠。〔云〕陈虎孩儿。自古以来。有两个贤人。你学一个。休学一个。〔邦老云〕父亲。您孩儿学那一个。〔正末唱〕你则学那灵辄般报恩。〔邦老云〕不学那一个。〔正末唱〕休学那庞涓般雪恨。休休休我劝您这得时人可便休笑恰纔那失时人。〔下〕
　　〔张孝友云〕兄弟。父亲恰纔说了几句。你休怪也。〔邦老云〕父亲说的是。哥哥。我索钱去咱。〔诗云〕员外有金银。认我做亲人。我心还不足。则恨赵兴孙。〔下〕
　　〔音释〕
　　彤音同　骘音质　苏音苏　窘君上声　挨音哀　颏音孩　赍音虀　唻离靴切　踅徐靴切　凹汪卦切　睚羊戒切　眦音债
　　第二折
　　〔张孝友同兴儿上云〕欢喜未尽。烦恼到来。自从认了个兄弟。我心间甚是欢喜。不想我这浑家腹怀有孕。别的女人怀胎十个月分娩。我这大嫂十八个月不分娩。我好生烦恼。兄弟索钱去了。我且在这解典库中闷坐咱。〔邦老上云〕行不更名。坐不改姓。自家陈虎的便是。这里也无人。我平昔间做些不恰好的勾当。我那乡村里老的每便道。陈虎。你也转动咱。我便道。老的每。我这一去不得一拳儿好买卖不回来。不得一个花朵儿也似好老婆。也不回来。不想到的这里染一场冻天行病症。把盘缠都使的无了。少下店主人家房宿饭钱。把我推抢出来。肯分的冻倒在这一家儿门前。救活了我性命。又认义我做兄弟。一家儿好人家都在俺的手里。那一应金银粮食。也还不打紧。一心儿只看上我那嫂嫂。我如今索钱回来了。见俺哥哥去。下次小的每。哥哥在那里。〔兴儿云〕在解典库里。〔见科云〕哥哥。我索钱回来了也。〔张孝友云〕兄弟。你吃饭未曾。〔邦老云〕我不曾吃饭哩。〔张孝友云〕你自吃饭去。我心中有些闷倦。〔邦老出门云〕且住者。陈虎也。你索寻思咱。莫非看出什么破绽来。往常我哥哥见我。欢天喜地。今日见我。有些烦恼。陈虎。你是个聪明的人。必然见我早晚吃穿衣饭定害他了。因此上恩多怨深。我如今趁着这个机会。辞了俺哥哥。别处寻一拳儿买卖可不好。〔做见张孝友云〕哥哥也。省的恩多怨深。我家中稍将书信来。教我回家去。只今日就辞别了哥哥。还俺徐州去也。〔张孝友云〕兄弟。敢怕下次小的每有什么的说你来。〔邦老云〕谁敢说我。〔张孝友云〕既然无人说你。你怎生要回家去。〔邦老云〕哥哥。君子不羞当面。每日您兄弟索钱回来。哥哥见我欢喜。今日见我烦恼。则怕您兄弟钱财上不明白。不如回去了罢。〔张孝友云〕兄弟。你不知道我心上的事。这里无别人。我与你说。别的女人怀身十月满足分娩。您嫂嫂怀了十八个月。不见分娩。因此上烦闷。〔邦老云〕原来为这个。哥哥早对您兄弟说。这早晚嫂嫂分娩了多时也。〔张孝友云〕你怎么说。〔邦老云〕我那徐州东岳庙至灵至圣。有个玉杯珓儿。掷个上上大吉。便是小厮儿。掷个中平。便是个女儿。掷个不合神道。便是鬼胎。我那里又好做买卖。一倍增十倍利钱。〔张孝友云〕既是这等。我和你两个掷杯珓儿去来。〔邦老云〕我和你去不济事。还得怀身的亲自去掷杯珓儿。便灵感也。〔张孝友云〕咱与父亲说知去。〔邦老云〕住住住。则除你和我知嫂嫂知。第四个人知道。就不灵了。〔张孝友云〕你也说的是。多收拾些金珠财宝。一来掷杯珓。二来就做买卖。走一遭去。〔同下〕〔兴儿上云〕妳妳。陈虎拐的小大哥嫂嫂两口儿去了也。〔呌儿上云〕你可不早说。我是呌老的咱。〔呌儿做叫科云〕老的。老的。〔正末上云〕婆婆做甚么。〔呌儿云〕陈虎搬调的张孝友两口儿走了也。〔正末云〕婆婆。我当初说什么来。咱赶孩儿每去者。〔做赶科〕〔唱〕
　　【越调斗鹌鹑】气的来有眼如盲。有口似哑。您两个绿鬓朱颜。也合问您这苍髯皓发。不争你背母抛爹。直闪的我形孤也那影寡。婆婆他可便那里怕人笑怕人骂。只待要急煎煎挟橐携囊。稳拍拍乘舟骗马。
　　【紫花序儿】生剌剌弄的来人离财散。眼睁睁看着这水远山长。痛煞煞间隔了海角天涯。〔哭科云〕天那。怎么有这一场诧事。儿也。则被你忧愁杀我也。〔卜儿云〕张孝友孩儿挈了媳妇儿。带了许多本钱。敢出去做买卖么。〔正末唱〕元来他将着些价高的行货。〔带云〕钱钞可打甚么不紧。〔唱〕天那乍心引着那个年小的浑家。倘或间有些儿争差。儿也将您这一双老爹娘可便看个甚么。畅好是心麄胆大。不争你背井离乡。谁替俺送酒供茶。
　　〔卜儿云〕老的。俺和你索便赶他去。〔正末行科云〕咱来到这黄河岸边。许多的那船只。咱往那里寻他去。咱则这里跪者。若是张孝友孩儿一日不下船来。咱跪他一日。两日不下船来。跪两日。着那千人万人骂也骂杀他。〔张孝友同旦儿上云〕兀的不是父亲母亲。〔卜儿云〕两个孩儿那里去。痛杀我也。〔正末云〕哎哟。张孝友孩儿。则被你苦杀我也。〔唱〕
　　【小桃红】可兀的好儿好女都做眼前花。倒不如不养他来罢。〔张孝友云〕父亲母亲休慌。您孩儿掷杯珓儿便回来。〔正末唱〕这打珓儿信着谁人话。无事也待离家。你爹娘年纪多高大。怎不想承欢膝下。刬的去问天买卦。〔旦儿云〕公公婆婆。俺掷了杯珓儿便回来哩。〔正末唱〕噤声。更和着个媳妇儿不贤达。
　　〔云〕婆婆。你与我问孩儿每。他要到那里去掷什么杯珓儿。〔卜儿见旦云〕媳妇儿。你两口如今要到那一处去掷杯珓儿来。〔旦儿云〕母亲不知。因为我怀胎十八个月不分娩。陈虎对张孝友说。他那徐州东岳庙至灵感。有个玉杯珓儿。掷个上上大吉。便是个小厮儿。掷个中平。便是个女儿。掷个不合神道。便是鬼胎。因此上要掷杯珓儿去。〔卜儿云〕是真个。我对员外说去。〔见正末云〕员外。我则道他两口儿为什么跟将陈虎去。如今媳妇儿身边的喜事。陈虎与张孝友孩儿说道。他那里徐州东岳庙至灵感。有个玉杯珓儿。若是掷个上上大吉。便是小厮儿。掷个中平。便是女儿。若是掷个不合神道。便是鬼胎。为这般要去掷杯珓儿哩。〔正末云〕噤声。〔唱〕
　　【鬼三台】我这里听言罢。这的是则好諕庄家。哎儿也。你个聪明人怎便听他谎诈。那一个无子嗣缺根芽。妆了些高驮细马。和着金纸银钱将火化。更有那孝子贤孙儿女每打。早难道神不容奸。天能鉴察。
　　〔张孝友云〕父亲。阴阳不可不信。〔正末唱〕
　　【紫花序儿】且休说阴阳的这造化。许来大个东岳神明〔云〕媳妇儿靠后。〔唱〕他管你什么肚皮里娃娃。我则理会的种谷得谷。种麻的去收麻。咱是个积善之家。天网恢恢不漏掐。这言语有伤风化。〔张孝友云〕陈虎说东岳神至灵感。掷杯珓儿便回来也。〔正末唱〕你休听那厮说短论长。那般的俐齿伶牙。
　　〔张孝友云〕父亲。您孩儿好共歹走一遭去。父亲不着您孩儿去呵。我就着这压衣服的刀子。觅个死处。〔卜儿云〕孩儿怎下的闪了俺也。〔做悲科〕〔正末云〕既然孩儿每要去。常言道心去意难留。留下结冤雠。婆婆。你问孩儿有甚么着肉穿的衣服将一件来。〔见旦科云〕媳妇儿。张孝友孩儿。有什么着肉穿的衣服将一件来。〔旦儿云〕婆婆。行李都去了。只这的是张孝友一领汗衫儿。〔卜儿云〕老的。行李都去了。只有这一领汗衫儿。〔正末云〕这个汗衫儿。婆婆。你从那脊缝儿停停的拆开者。〔卜儿云〕有随身带着的刀儿。我与你拆开了也。〔正末云〕孩儿。你两口儿将着一半儿。俺两口儿留下这一半儿。孩儿。你道我为甚么来。则怕您两口儿一年半载不回来呵。思想俺时。见这半个衫儿。便是见俺两口儿一般。俺两口儿有些头痛额热。思想你时。见这半个衫儿。便是见您两口儿一般。孩儿。你将你的手来。〔张孝友云〕兀的不是手。〔做咬科〕〔张孝友云〕哎哟。父亲。你咬我这一口我不疼。〔正末云〕你道是疼么。〔张孝友云〕你咬我一口。我怎的不疼。〔正末云〕我咬你这一口儿。你害疼呵。想着俺两口儿从那水扑花儿里。抬举的你成人长大。你今日生各支的撇了俺去呵。你道你疼。俺两口儿更疼哩。〔卜儿云〕老的。俺则收着这汗衫儿。便是见孩儿一般。〔正末唱〕
　　【调笑令】将衫儿拆下。就着这血糊刷。哎儿也可不道世上则有莲子花。我如今别无什么弟兄并房下。倘或间俺命掩黄沙。则将这衫儿半壁匣盖上搭。哎儿也。便当的你哭啼啼拽布拖麻。
　　〔邦老云〕你觑着。兀的不火起了也。早些开船去。〔张孝友云〕俺趁着船快走快走。〔同旦儿邦老下〕〔正末云〕孩儿去了也。哎哟。兀的不苦痛杀我也。〔唱〕
　　【络丝娘】好家私水底纳瓜。亲子父在拳中的这掿沙。寺门前金刚相厮打。哎。婆婆也。我便是佛啰也理会不下。
　　〔云〕婆婆。你看是谁家火起。〔内叫科云〕张员外家火起了也。〔卜儿云〕老的也。似此怎了。〔正末云〕婆婆。你看好大火也。〔唱〕
　　【幺篇】我则听的张员外家遗漏火发。哎哟天那諕得我立挣痴呆了这半霎。待去来呵长街上列着兵马。哎。婆婆也。我可是怕也那不怕。
　　〔卜儿云〕老的。眼见一家儿烧的光光儿了也。教俺怎生过活咱。〔正末唱〕
　　【耍三台】我则见必律律狂风飒。将这焰腾腾火儿刮。摆一街铁茅水瓮。列两行钩镰和这麻搭。〔内叫科云〕街坊邻舍。将为头儿失火的拏下者。〔正末唱〕则听得巡院家高声的叫吖吖。叫道将那为头儿失火的拏下。天那。将我这铜斗儿般大院深宅。苦也啰苦也啰可怎生烧的来剩不下些根椽片瓦。
　　【青山口】我则见这家。那家。斗交杂。街坊每救火那。我则见连天的大厦。大厦。声剌剌。被巡军横拽塌。家私家私且莫夸。算来算来都是假。难镇难压。空急空巴。总是天折罚。他也波他不瞅咱。咱也波咱可怜他。只看张家往日豪华。如今在那搭。多不到半合儿把我来傒幸杀。
　　〔卜儿云〕老的。俺许来大家缘家计尽皆没了。苦痛杀俺也。〔正末云〕火烧了家缘家计都不打紧。我那张孝友儿也。〔哭科〕〔唱〕
  </div>
  <div class="pagination">
   <a href="元曲选_page23.html">
    上一页
   </a>
   <span>
    ...
   </span>
   <a href="元曲选_page19.html">
    19
   </a>
   <a href="元曲选_page20.html">
    20
   </a>
   <a href="元曲选_page21.html">
    21
   </a>
   <a href="元曲选_page22.html">
    22
   </a>
   <a href="元曲选_page23.html">
    23
   </a>
   <span class="current-page">
    24
   </span>
   <a href="元曲选_page25.html">
    25
   </a>
   <a href="元曲选_page26.html">
    26
   </a>
   <a href="元曲选_page27.html">
    27
   </a>
   <a href="元曲选_page28.html">
    28
   </a>
   <a href="元曲选_page29.html">
    29
   </a>
   <span>
    ...
   </span>
   <a href="元曲选_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
