<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 35 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 35 页/共 133 页
  </h1>
  <div class="content">
   〔芊旋云〕哥哥。但若打听的救兵来时。便当重还楚国。再整江山。休要挫折了志气者。〔正末唱〕
　　【煞尾】俺如今一程程逐去途。一心心怀故土大都来是一兴一败天之数。但不知肯分的秦兵几时到得楚。〔下〕
　　〔芊旋云〕哥哥去了也。我往这小路儿去罢。〔龙神引鬼力上云〕那贤妇孝子都救了。吾神不敢久停久住。回上帝话去来。〔诗云〕汉水东连扬子江。几多舟楫此中亡。凡事劝人休碌碌。举头三尺有龙王。〔下〕
　　〔音释〕
　　足疽上声　涨音帐　卒祖平声　疃土缓切　屋绳朱切　促音取　服房夫切　族从苏切　狱于去声　颔含去声　伏房夫切　谷古平声
　　第四折
　　〔外扮秦昭公领卒子上诗云〕轻分一旅出函关。列国曾无匹马还。自古秦中多紫气。争教不想占江山。某乃秦昭公是也。昔年我父穆公因与楚结亲。世为邻好。近因吴国有一口宝剑飞入楚国。那吴王屡次索剑。楚王只不肯还。以此惹动刀兵。几至灭国。有楚大夫申包胥前来借兵求救。某坚意不允。不意包胥在驿亭中。依墙而哭。七昼夜不绝。遂将邮亭哭倒。我想此人真烈士也。我如今要借兵与他。未曾与百里奚商议。令人。与我唤将百里奚来者。〔卒子云〕百里大夫安在。〔外扮百里奚上诗云〕先事虞君后佐齐。还因陪嫁入秦西。曾向养牲家自卖。人号羊皮百里奚。老夫乃百里奚是也。有秦王呼唤。须索走一遭去。令人报复去。道有百里奚来了也。〔卒子报科云〕百里奚大夫到。〔百里奚做见科云〕主公呼唤小官。有甚事来。〔秦昭公云〕大夫。为因申包胥借兵一事。特请你来商议。还是借的是。不借的是。〔百里奚云〕想伍子胥在于临潼会上。对着十七国诸侯比试。文过小官。武胜姬辇。此段冤雠。未曾相报。今有申包胥来借兵。我想子胥深入敌境。兵老将骄。可不战而破。所谓取威定霸。在此一举。主公若不借兵与他。可不自失了这个机会。〔秦昭公云〕既然如此。令人。与我请将申包胥来者。〔卒子云〕理会的。〔申包胥上诗云〕千里而来借救兵。秦王何事不相应。可怜七日号几绝。血泪斑斑在驿亭。小官申包胥。到于秦国借兵。争奈秦王不允。将小官覊留驿亭。小官恐负前言。楚国有失。乃倚墙而哭。七日七夜。水浆不曾到口。如今秦王呼唤。须索见来。若再不肯时节。我■〈扌弃〉的纽住秦王。将颈血蘸他衣服之上。必然肯发救兵。不负我复楚之誓。令人报复去。道有申包胥来了也。〔卒子云〕喏。报的大王得知。有申包胥在于门首。〔秦昭公云〕着他过来。〔卒子云〕着过去。〔申包胥做见科云〕俺楚王悬望大国救兵。不啻饥渴。大王怎生不念亲好。忍坐视乎。〔秦昭公云〕大夫。因你日夜号哭。忠烈动人。某今借与你十万雄兵。命姬辇为帅。即日救楚。你意下如何。〔申包胥云〕多谢了大王。俺主公必当重报。〔秦昭公云〕令人。与我唤将姬辇来者。〔卒子云〕姬辇安在。〔凈扮姬辇上诗云〕千钧力气生来有。单被子胥出尽丑。直自当年举鼎来。至今闪了右边手。某乃姬辇是也。官封大将军之职。主公呼唤。不知有甚差遣。令人报复去。道是俺姬辇来了也。〔卒子报科云〕姬辇到。〔姬辇做见科云〕主公唤姬辇。那厢使用。〔申包胥云〕久闻元帅大名。如雷贯耳。今蒙大王怜愍敝国。肯发救兵。有劳元帅领兵前赴。真乃小官万幸。〔姬辇云〕不敢不敢。〔秦昭公云〕姬辇。我今拨与你十万雄兵。同申包胥救楚去。你可小心在意者。〔姬辇云〕主公。某想伍员在临潼会上拳打蒯瞶。脚踢卞庄。文赛百里奚。武过末将。主公着他做了盟府。又与他一口宝剑。筵前举鼎。欺人太甚。某今领十万雄兵。一来救楚。二来就擒拏伍员。雪我临潼之耻。〔秦昭公云〕只愿你马到功成。奏凯而还。某当与百里奚大夫。迎劳函关之外。你则小心着志者。〔诗云〕出函关鸣笳迭鼓。至郢都扬威耀武。破伍员誓灭强吴。助包胥重扶弱楚。〔同百里奚下〕〔申包胥云〕元帅。你早到楚国一日。解俺一日之难。不可迟延。有失本望。〔姬辇云〕即日传令大小三军。拔营而起。直赴楚国救援去来。〔申包胥诗云〕千里投人实是难。甘心就死不空还。〔姬辇诗云〕若非七日墙边泣。焉得雄兵便出关。〔同下〕〔正末领卒子上云〕某楚昭公。只为一口湛卢剑不与吴国。惹的伍子胥兵来伐楚。好生危急。今幸申包胥借得秦兵。与子胥交战。谁想子胥为有盟誓在前。即便收兵罢战而去。目今楚国重安。皆申包胥之力也。〔唱〕
　　【双调新水令】包胥烈气子胥知。听的道借军来他可便引兵先退。那借兵的如从天上下。那收兵的那里也凯歌回。这两个谁是谁非。真乃是忠孝各完备。
　　〔云〕令人。与我请将申包胥来者。〔卒子云〕申包胥安在。〔申包胥上云〕小官申包胥。借起秦兵与子胥交战。谁想子胥不忘旧交。将城池地面复还与楚即。日班师。还他本国去了。今幸楚国无恙。主公着人来请。须索走一遭去。令人报复去。道有申包胥来了也。〔卒子云〕申包胥到。〔正末云〕快请过来〔卒子云〕请过去。〔申包胥做见科〕〔正末云〕此一场大功。多亏了大夫也。〔申包胥云〕托赖主公洪福。小官何功之有。〔正末唱〕
　　【驻马听】伍员无敌。入楚地鞭尸尚恨迟。包胥有智。借秦兵复国偏能疾。〔申包胥云〕子胥若不想旧交之情。凭着他武艺。量小官到的那里。〔正末唱〕虽然他会临潼八面虎狼威。怎如你倚萧墙七日的英雄泪。〔做悲科〕〔申包胥云〕主公为何发起悲来。〔正末唱〕我今日安居宝殿里。猛想起渡江时不觉心如碎。
　　〔申包胥云〕主公。吴兵已退。楚国重安。此乃如天之喜。且省烦恼。〔芊旋上云〕某芊旋自从江边与哥哥别后。一向避于随地可。早半年光景也。听的申包胥借起秦兵。重扶楚国。我如今回去。见我哥哥咱。令人报复去。道有芊旋在于门首。〔卒子云〕喏。报的大王得知有二公子来了也。〔正末云〕快有请。〔卒子云〕请进去。〔芊旋做见悲科〕〔正末云〕兄弟也。你在那里来。〔芊旋云〕您兄弟自与哥哥相别之后。流落随国。听知哥哥复楚。一径的寻将来也。〔正末唱〕
　　【沉醉东风】自间别伯夷叔齐。我常只是坐想行悲。〔芊旋云〕许久不见哥哥。请受您兄弟几拜。〔正末唱〕既然为兄弟情。讲甚宾朋礼。想当年在小船中寸步难移。〔芊旋打悲科云〕您兄弟岂望今日与哥哥相见也。〔正末云〕令人。安排酒果。来与兄弟拂尘者。〔唱〕今日相逢有限期。我又恐怕是南柯梦里。
　　〔云〕兄弟。你满饮一杯。〔芊旋云〕你兄弟吃不下这酒去。〔正末云〕兄弟。你为甚么吃酒不下。〔芊旋云〕您兄弟心下则想着嫂嫂和侄儿哩。〔正末云〕兄弟。你嫂嫂有。〔芊旋云〕既然有嫂嫂。何不请将出来相见咱。〔正末云〕令人。请将夫人来者。〔卒子云〕夫人有请。〔二旦上云〕妾身乃楚昭公继室夫人。大王呼唤。须索见去来。〔做出见科〕〔正末云〕兄弟。兀的不是您嫂嫂。〔芊旋做认科云〕哥哥。这个那里是我那嫂嫂也。〔正末云〕兄弟也。可知不是你那嫂嫂哩。〔唱〕
　　【落梅风】他身丧在波涛内。名标在书传里。死便死犹存生气。我今日正椒房怕没有结发的妻。〔云〕兄弟也。当初我弃了嫂嫂侄儿。留得你在。哥哥今日还有嫂嫂。少不的生下侄儿。若无了你呵。〔唱〕那里去再寻个同胞兄弟。
　　〔旦儿领倈儿上云〕妾身自同孩儿下水之后。谢天地可怜。将俺母子救于岸上投到一个人家。唤做申屠氏。见说是楚昭公的夫人。将我十分供养。不觉过了半年光景。听知俺大王已复楚国我。如今引着孩儿认他去。这便是宫门外了。令人报复去。道有大王的亲眷在于门首。〔卒子云〕喏。报的大王得知。有两个亲眷在门首求见哩。〔正末云〕我有什么亲眷。在那里兄弟。待我自看去咱。〔唱〕
　　【甜水令】幸的个宜弟宜兄。无灾无难。同欢同会。我这里那步出宫闱。远听声音。近观相貌。端详仔细。〔旦儿云〕大王万福。〔正末做惊科〕〔唱〕呀。原来是俺咏雎鸠窈窕元妃。
　　〔云〕您母子每在何处来。〔旦儿云〕妾身自与大王离别之后。投于汉江。料无生理。不想水中金光闪烁。冷气逼人。一位神圣将妾身救于岸上。都是漫漫的芦苇。正在彷徨之际。则见孩儿也从江中爬上岸来。问其缘故。原来为着风浪越猛。相继下水。也见一位神圣。救了性命。俺母子投到一个申屠氏家。住了半年。大王今日复立家邦。那知俺母子每在汉江中受尽苦楚。说兀的做甚。〔诗云〕当年母子没风湍。为保君王玉体安。虽然幸得神明护。只恐后人夺却故人欢。〔正末唱〕
　　【折桂令】我则道你趁横波一去无消息。可正是堂上糟糠。休猜做墙上泥皮想当日船小江深。风高浪涌。云锁天低。若不是贤达妇三从四德。若不是仁孝子百顺千随。我则道夫妇分离。父子乖违。怎能彀再得团圆。还见这笑眼欢眉。
　　〔芊旋云〕哥哥当日在汉江之上。情愿舍了嫂嫂侄儿。留您兄弟。岂知嫂嫂侄儿。安然无事。可见天道无亲。常与善人。信不诬也。〔秦百里奚上云〕某乃秦国百里奚是也。奉主公的命。要将金枝公主与楚昭王小公子为婚。遣某亲送吉帖来此。令人报复去。道有秦国使命在于门首。〔卒子报科云〕喏。报的大王得知。有秦国使命求见。〔正末云〕快请进来。〔卒子云〕请进。〔百里奚做见科〕〔正末云〕前者多得秦王借兵救援。使寡人复还楚国。感恩非浅。只因丧败之后。百事未理。有失报谢。今日重劳大夫远涉敝地。益增惶恐。〔百里奚云〕救灾恤邻。乃是常礼。何足为谢。小官今此一来。不为别事。乃奉主人之命。有金枝公主。愿与大王小公子结婚。遣小官亲赍吉帖送上。倘勿弃嫌。实为万幸。〔正末云〕寡人有何德能。敢劳秦王如此错爱也。〔唱〕
　　【沽美酒】谢大王怜下国。借猛将解重围。也只为丧败初还百无备。尚未及酬恩报德。非是俺急时偎缓时弃。
　　【太平令】自斗宝临潼赴会。赐无祥公主来归。曾对天割襟为记　愿世世无相违背。这信誓。在彼怎悔。难得见今朝这日。
　　〔百里奚云〕小官闻知大王避难汉江。因风浪陡作。将夫人小公子都送下水。可怎生又得完聚。敝国僻远。不知其详。请大王试说一遍。容小官洗耳恭听。〔正末唱〕
　　【锦上花】当日个避难临江。扁舟同济。陡遇风波。梢子惊啼。〔云〕他道是船小不能重载。内中有疎者。请一位下水。方纔有救。〔唱〕他道所未倾危。刚争半米。疎者非亲。请其下水。
　　【幺篇】夫人先拜辞。稚子继沉溺。也只为兄弟情深。难忍抛离。谁想龙神。暗中呵卫　死者重生。生者不愧。
　　〔百里奚云〕有这等事。可也难得。〔正末唱〕
　　【清江引】可又得金枝公主成配匹　岂不是天缘美。永为唇齿邦。万古干戈息。将着甚的般花红酬谢你个秦百里。
　　〔芊旋云〕今日俺一家团圆。又得与秦国结亲。永为唇齿。真乃天大的喜事。就此殿庭之上。摆设起满堂花。遍地锦。椎番牛。窨下酒。做个庆喜筵席。款待百里奚大夫。到明日仍遣申包胥入秦报谢者。〔正末唱〕
　　【收尾】殿庭中摆设下千金席。列两行鸾歌凤吹。不争为青锋剑揽惹了那场灾。还落的赤绳书接受了这重喜。
　　〔音释〕
　　蘸子鉴切　啻施去声　瞶音外　员音运　敌丁离切　疾精妻切　闪音陕　烁书药切　端他栾切　德当美切　国音鬼　偎音威　日人智切　陡音斗　溺银计切　匹铺米切　息丧挤切　窨音荫　席星西切
　　题目　伍子胥一战入郢　
　　正名　楚昭公疎者下船
　　楚昭公疎者下船杂剧终

《元曲选》　崔府君断寃家债主杂剧　（明）臧晋叔 编
　　崔府君断寃家债主杂剧　　（元）郑廷玉 撰
　　●崔府君断寃家债主杂剧目录
 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　张善友告土地阎神　正名　崔府君断寃家债主 
　　楔子
　　〔冲末扮崔子玉上诗云〕天地神人鬼五仙。尽从规矩定方圆。逆则路路生颠倒。顺则头头身外玄。自家晋州人氏。姓崔名子玉。世人但知我满腹文章。是当代一个学者。却不知我秉性忠直。半点无私。以此奉上帝敕旨。屡屡判断阴府之事。果然善有善报。恶有恶报。如同影响。分毫不错。真可畏也。我有一个结义兄弟。叫做张善友。平日尽肯看经念佛。修行办道。我曾劝他早些出家。免堕尘障。争奈他妻财子禄。一时难断。如何是好。〔叹科云〕嗨。这也何足怪他。便是我那功名两字。也还未能忘情。如今待上朝取应去。不免到善友宅上。与他作别走一遭。正是劝人世世偏知易。自到临头始觉难。〔下〕〔正末扮张善友同老旦扮卜儿上云〕自家姓张。是张善友。祖居晋州古城县居住。浑家李氏。俺有个八拜交的哥哥是崔子玉。他要上朝进取功名。说在这几日间。过来与我作别。天色已晚。想是他不来了也。浑家。你且收拾歇息者。〔卜儿云〕是天色晚了。俺关了门户。自去歇息咱。〔做睡科〕〔凈扮赵廷玉上诗云〕釜有蛛丝甑有尘。晋州贫者独吾贫。腹中晓尽世间事。命里不如天下人。自家姓赵。双名廷玉。母亲亡逝已过。我无钱殡埋。罢罢罢。我是个男子汉家。也则出于无奈。学做些儿贼。白日里看下这一家人家。晚间偷他些钱钞。埋葬我母亲。也表我一点孝心。天阿。我几曾惯做那贼来。也是我出于无奈。我今日在那卖石灰处。拿了他一把儿石灰。你说要这石灰做甚么。晚间掘开那墙。撒下些石灰。若那人家不惊觉便罢。若惊觉呵叫道拏贼。我望着这石灰道上飞跑。天阿。我几曾惯做那贼来。我今日在蒸作铺门首过。拿了他一个蒸饼。你说要这蒸饼做甚么。我寻了些乱头发折针儿。放在这蒸饼里面。有那狗叫。丢与他蒸饼吃。签了他口叫不的。天阿。我几曾惯做那贼来。来到这墙边也。随身带着这刀子。将这墙上剜一个大窟笼。我入的这墙来。〔做撒石灰科云〕我撒下这石灰。〔做瞧科云〕关着这门哩。随身带着这油罐儿。我把些油倾在这门桕里。开门呵便不听的响。天呵。我几曾惯做那贼来。〔内云〕你是贼的公公哩。〔赵做听科〕〔正末云〕浑家。试问你咱。我一生苦挣的那五个银子。你放在那里。〔卜儿云〕我放在床底下金刚腿儿里。你休问。则怕有人听的。〔正末云〕浑家。你说的是。咱歇息咱。〔赵做偷银子出门科云〕我偷了他这五个银子。不知这家儿姓甚么。今生今世。还不的他。那生那世。做驴做马填还你。〔做叫科云〕有贼。地方快起来拏贼呀。〔下〕〔正末惊科云〕浑家。兀的不有贼来。你看那箱笼咱。〔卜儿云〕箱笼都有。〔正末云〕看咱那银子咱。〔卜儿做看科云〕呀。不见了银子。可怎了也。〔正末云〕我说甚么来。天色明了也。且不要大惊小怪的。悄悄里去缉访贼人便了。〔外扮和尚上诗云〕积水养鱼终不钓。深山放鹿愿长生。扫地恐伤蝼蚁命。为惜飞蛾纱罩灯。贫僧是五台山僧人。为因佛殿崩摧。下山来抄化了这十个银子。无处寄放。此处有一个长者。是张善友。我将这银子寄与他家去。这是他门首。善友在家么。〔正末云〕谁唤门哩。我试去看咱。〔做见科云〕师父从那里来。〔和尚云〕我是五台山僧人。抄化的十个银子。一向闻知长者好善。特来寄放你家。待别处讨了布施。便来取也。〔做交砌末科〕〔正末云〕寄下不妨。请师父吃了斋去。〔和尚云〕不必吃斋。我化布施去也。〔下〕〔正末云〕浑家。替师父收了这银子。〔卜儿云〕我知道。〔背云〕我今日不见了一头钱物。这和尚可送将十个银子来。我自有分晓。〔正末云〕浑家。恰纔那师父寄的银子。与他收的牢着。我今日到东岳圣帝庙里烧香去。倘或我不在家。那和尚来取这银子。浑家。有我无我。你便与他去。他若要斋吃。你就整理些蔬菜。斋他一斋。也是你的功德。〔卜儿云〕我知道。〔正末云〕我烧香去也。〔下〕〔卜儿云〕岂不是造化。我不见了五个。这和尚倒送了十个。张善友也不在家。那和尚不来取便罢。若来呵。我至死也要赖了他的。那怕他就告了我来。〔和尚上云〕贫僧抄化了也。我可去张善友家中。取了银子回五台山去。张善友在家么。〔卜儿云〕敢是那和尚来了也。我出去看咱。师父那里去来。〔和尚云〕善友在家么。〔卜儿云〕俺家里无甚么善友。你来怎的。〔和尚云〕我恰纔寄下十个银子。特来取去。〔卜儿云〕这个师父。你敢错认了也。俺家里几时见你甚么银子来。〔和尚云〕我早起寄在你家。大嫂。你怎么要赖我的。〔卜儿云〕我若见你的呵。我眼中出血。我若赖了你的呵。我堕十八重地狱。〔和尚云〕大嫂你听者。我是十方抄化来的布施。我要修理佛殿。寄在你家里。你怎么要赖我的。你今生今世赖了我这十个银子。到那生那世少不得填还我。你听者。我本为修因化得十锭银。我着你念彼观音力。久已后还着与本人。哎哟。这一会儿害起急心疼来。我且寻太医调理去也。〔下〕〔卜儿云〕和尚去了也。等善友来家呵。我则说还了他银子。善友敢待来也。〔正末上云〕浑家。我烧香回来也。那和尚曾来取银子么。〔卜儿云〕刚你去了。那和尚就来取。我两手交付与他去了。〔正末云〕既是还了他呵。好好好。浑家。安排下茶饭。则怕俺崔子玉哥哥来。〔崔子玉上云〕转过隅头。抹过裹角。可早来到张家了。善友兄弟在家么。〔正末出云〕哥哥请家里来。〔做见科崔子玉云〕兄弟。我观你面色。敢是破了些财。〔正末云〕虽然破了些。也不打紧。〔崔子玉云〕你媳妇儿气色。倒像得些外财的。〔卜儿云〕有甚么外财那。〔崔子玉云〕兄弟。我今日要上朝求官应举去。一径的与你作别来。〔正末云〕哥哥。兄弟有一壶水酒。就与哥哥饯行。到城外去来。〔做同行科云〕浑家。斟过酒来。送哥哥一杯。〔做送酒崔子玉回酒科云〕兄弟。我和你此一别。又不知几年得会。我有几句言语。劝谏兄弟。你试听者。〔诗云〕得失荣枯总在天。机关用尽也徒然。人心不足蛇吞象。世事到头螳捕蝉。无药可延卿相寿。有钱难买子孙贤。甘贫守分随缘过。便是逍遥自在仙。〔正末云〕多承哥哥劝戒。只是你兄弟善缘浅薄。出不得家。也有几句儿言语。诵与哥哥听。〔词云〕也不恋北疃南主。也不恋高堂邃宇。但容膝便是身安。目下保寸男尺女。冷时穿一领布袍。饥时餐二盂粳粥。除此外别无狂图。张善友平生愿足。〔唱〕
　　【仙吕忆王孙】麤衣淡饭且淹消。养性修真常自保。贫富一般缘分了。任白发不相饶。但得个稚子山妻。我一世儿快活到老。〔同卜儿下〕
　　〔崔子玉云〕兄弟同媳妇儿回家了也。俺自登途去咱。〔诗云〕此行元不为功名。总是尘根未得清。传语山中修道侣。好将心寄白云层。〔下〕
　　〔音释〕
　　甑晶去声　阿何哥切　剜乌官切　罩嘲去声　疃汤短切　邃音岁　粥音主　足臧取切
　　第一折
　　〔正末同卜儿凈扮乞僧丑扮福僧二旦上〕〔正末云〕老夫张善友。离了晋州古城县。搬到这福阳县。一住三十年光景也。自从被那贼人。偷了我五个银子去。我这家私。火焰也似长将起来。婆婆当年得了大的个孩儿。唤做乞僧。年三十岁也。以后又添的这厮。是第二个。唤做福僧。年二十五岁也。这个媳妇儿是大的孩儿的。这个媳妇是第二个的。这大的个孩儿。披星戴月。早起晚眠。这家私多亏了他。老夫不知造下什么孽来。轮到这小的个孩儿。每日则是吃酒睹钱。不成半分儿器。兀那厮。我问你咱。恁的呵几时是了也。〔福僧云〕父亲。你孩儿幼小。正好受用。有的是钱。使了些打什么紧。〔乞僧云〕兄弟。你怎生这等把钱钞不着疼热使用。可不疼杀我也。〔正末叹科云〕这都是命运里招来的。大的个孩儿。你不知道。听我说与你咱。〔唱〕
　　【仙吕点绛唇】浊骨凡胎。递生人海。三十载。也是我缘分合该。〔带云〕正为这泼家私呵。〔唱〕我也曾捱淡饮黄■〈艹齑〉菜。
　　【混江龙】俺大哥一家无外。急巴巴日夜费筹划。营办着千般活计。积攒下万贯赀财。俺大哥尽半世干家私强挣起。也是我在前生种阴德苦修来。俺大哥为人本分。不染尘埃。衣不裁绫罗段匹。食不拣好歹安排。爹娘行十分孝顺。亲眷行万事和谐。若说着这禽兽。知他是甚情怀。每日向花门柳户。舞榭歌台。铅华触眼。酒肉堆颏。但行处着人骂惹人嫌。将家私可便由他使由他败。这的是破家五鬼。不弱如横祸非灾。
　　〔乞僧云〕父亲。这家私费了我多少辛苦。积攒就的。到那兄弟手里。多使去了。兀的不疼杀我也。〔正末云〕大哥。这家私都亏了你。兀那厮。我问你咱。你这几时做什么买卖来。〔福僧云〕偏我不曾做买卖。我打了一日双陆曲的腰节骨还是疼的。你可知道我受这等苦哩。〔正末唱〕
　　【油葫芦】贼也你搭手在心头自监解。这家私端的是谁。则你那二十年何曾道觅的半文来。你你你则待要抹着的当了拿着的卖。也不管松时节做了急时节债。你你你无花呵眼倦开。无酒呵头也不抬。引着些个泼男泼女相扶策。你你你则待每日上花台。
　　〔福僧云〕父亲。你孩儿趁着如此青年。受用快活。也还迟哩。〔乞僧云〕可知你受用快活。单只苦了谁也。〔正末唱〕
　　【天下乐】贼也这的是安乐窝中且避乖。这厮从来。会放歹。我若不官司行送了你和姓改。〔云〕我老夫还不曾道着俺婆婆便道老子。他也好啰。〔唱〕做爹的道不才。做娘的早喝采。惯的这厮千自由百自在。
　　〔云〕兀那厮。你曾少人的钱钞来么。〔福僧云〕呸。长进阿我并不曾少人钱钞。〔净扮杂当上云〕张二舍。你少我五百瓶的酒钱。快些拿出来还我。〔乞僧云〕父亲。兄弟欠了人家酒钱。在门首讨哩。〔正末云〕你说不少钱。门首有人索酒钱那。〔福僧云〕还了他便罢。打什么不紧。〔乞僧云〕还有什么不还了他。只亏了你。〔卜儿云〕大哥。你还了他罢。〔乞僧云〕罢罢罢。我还我还。兀的不心疼杀我也。〔做发付科〕〔杂当下〕〔丑扮杂当上云〕张二舍。你少我爷死钱。只管要我讨。还不拿出来。〔乞僧云〕父亲。门首讨什么爷死钱。在那里嚷。〔正末云〕什么爷死钱。〔福僧云〕你看。这老头儿。这些也不懂的。父亲在日。问他借了一千贯钞。父亲若死了。还他二千贯钞。堂上一声举哀。阶下本利相对。这不是爷死钱。〔正末叹科云〕嗨。有这样钱借与那厮使来。〔唱〕
　　【那咤令】你看这倚势口。啰巷拽街。气的我老业人亡魂丧魄。你看这少钞脸。无颜落色。〔福僧云〕这也只使得自己钱。有什么妨碍。〔正末云〕禽兽。你道是使了钱是自己的。〔唱〕怎做的自己钱。无妨碍。兀的不气■〈昚，力代日〉破我这胸怀。
　　【鹊踏枝】一会家上心来。怎生出这痴騃。气的我手脚酸麻。东倒西歪。贼也你少不的破了家宅。倒不如两下里早早分开。
　　〔福侩云〕就分开了。倒也干净。随我请朋友耍子。〔正末唱〕
　　【寄生草】你引着些帮闲汉。更和这吃剑才。你只要杀羊造酒将人待。你道是使钱撒镘令人爱。你怎知囊空钞尽招人怪。气的我老业人目下一身亡。〔带云〕我死了呵。〔唱〕恁时节可也还彻你冤家债。
　　〔云〕大哥。这也没奈何。你还了者。〔乞僧云〕父亲。你孩儿披星戴月。做买做卖。一文不使。半文不用。怎生攒下这家私。都着他花费了也。〔卜儿云〕大哥。你还他罢。〔乞僧云〕我还我还。〔做发付科云〕还了你去罢。〔杂当云〕还了我钱。我回家去也。〔下〕〔正末云〕婆婆。趁俺两口儿在。将这家私分开了罢。若不分开呵。久已后吃这厮凋零的无了。〔卜儿云〕老的。这家私分他怎么。还是着大哥管的好。〔正末云〕只是分开了罢。大哥。你将应有的家私。都搬出来。和那借钱钞的文书。也拿将出来。〔乞僧云〕理会的。〔正末云〕婆婆。家私都在这里。三分儿分开者。〔福僧云〕分开这家私倒也好。省的絮絮聒聒的。〔卜儿云〕老的。怎生做三分儿分开。〔正末云〕他弟兄每两分。我和你留着一分。〔卜儿云〕这也说的是。都依着你便了。〔正末唱〕
　　【赚煞】你待要沙暖睡鸳鸯。我则会岁寒知松柏。你将我这逆耳良言不采。这家私亏煞俺爷娘生受来。我便是释迦佛也恼下莲台。想这厮不成才因此上各自分开。随你商量做买卖。常言道山河易改。本性儿还在。我则怕你有朝福过定生灾。〔同下〕
　　〔音释〕
　　长音掌　孽音捏　载上声　分去声　划胡乖切　行音杭　去声　音债　策钗上声　魄铺买切　色筛上声　■〈昚，力代日〉音享　騃音谐　宅池斋切　应平声　柏音摆
　　第二折
　　〔崔子玉冠带引祗候上诗云〕满腹文章七步才。绮罗衫袖拂香埃。今生坐享皇家禄。不是读书何处来。小官崔子玉是也。自与兄弟张善友别后。到于京都阙下。一举状元及第。所除磁州福阳县令。谁想兄弟也搬在这县中居住。闻说他大的孩儿。染了一个病证。未知好歹若何。今日无甚事。张千。将马来。小官亲身到兄弟家中。探病走一遭去。〔诗云〕骏马慢乘骑。两行公吏随。街前休喝道。跟我探亲知。〔下〕〔凈扮柳隆卿丑扮胡子转上诗云〕不养蚕来不种田。全凭说谎度流年。为甚阎王不勾我。世间刷子少我钱。小子叫做柳隆卿。这个兄弟是胡子转。在城有张二舍。是一个真傻厮。俺两个帮着他赚些钱钞使用。这几日家中无盘缠。俺去茶坊里坐下。等二舍来。有何不可。〔胡凈云〕你在茶坊里坐的。我寻那傻厮去。这早晚敢待来也。〔福僧上云〕自家张二舍。自从把家私分开了。好似那汤泼瑞雪。风卷残云。都使的光光荡荡了。如今则有俺哥哥那分家私。也吃我定害不过。俺哥哥如今染病哩。好几日不曾见我两个兄弟。到茶坊里问一声去。〔做见二凈科云〕兄弟。这几日不见你。想杀我也。〔胡凈云〕小哥。我正寻你哩。茶坊里有柳隆卿在那里等你。我和你去来。〔相见科〕〔福僧云〕兄弟好么。〔柳净云〕小哥。一个新下城的小娘子。生的十分有颜色。俺一径的来寻你。你要了他罢。不要等别人下手。先抢去了。〔福僧云〕你去总承别人罢。我可无钱了。〔胡净云〕你哥哥那里有的是钱。俺帮着你到那里讨去来。〔福僧云〕这等我与你去。〔同下〕〔正末引杂当上云〕自从将家私做三分儿分开了。二哥的那一分家私。早凋零的没一点儿了。大哥见二哥是亲兄弟。又将他收留在家中住。不想那厮将大哥的家私。又使的无了。大哥气的成病。一卧不起。求医无效。服药无灵。看看至死。教我没做摆布。小的咱和你到佛堂中烧香去来。〔杂当云〕爹。咱就烧香去。〔正末唱〕
　　【商调集贤宾】自分开近倂来百事有。这的是为儿女报官囚。闪的个老业人不存不济。则俺这养家儿千死千休。这的是天网恢恢。果然道疎而不漏。〔带云〕若俺大哥有些好歹呵。〔唱〕怎发付这无主意的老业人张善友。三十年一梦庄周。恰便似俞阳般服药酒。恰便似庄子叹骷髅。
　　【逍遥乐】我则索仰神灵保佑。为孩儿所事存心我怎肯等闲罢手。儿也闪的我来有国难投。忍不住两泪交流。莫不是我前世里烧香不到头。我则索把神灵来祷呪。只愿的灭罪消灾。绝虑忘忧。
　　〔云〕来到这佛堂前也。我推开佛堂门。〔做跪科云〕小的每将香来。家堂菩萨。有这大的个孩儿。多亏了他早起晚眠。披星戴月。挣揣下这个家私。今日可有病。小的个孩儿。吃酒赌钱。不成半器。他可无病。家堂爷爷。怎生可怜见老汉。着俺大的个孩儿。这病痊可咱。〔做拜科〕〔唱〕
　　【梧叶儿】小的个儿何曾生受。他则待追朋趁友。每日家无月不登楼。大的个儿依先如旧。常则待将无做有。巴不得败子早回头。〔带云〕圣贤也。〔唱〕你怎生则拣着这个张善友心疼处倒下手。
　　〔杂当报云〕爹爹。大哥发昏哩。〔正末云〕既然大哥发昏。小的跟着我看大哥去来。〔同下〕〔大旦扶乞僧同卜儿上乞僧云〕娘也。我死也。〔卜儿云〕大哥。你精细着。〔乞僧云〕我这病觑天远入地近。眼见的无那活的人也。〔卜儿云〕孩儿。你这病。可怎生就沉重了也。〔乞僧云〕娘也。我这病你不知道。我当日在解典库门前。适值那卖烧羊肉的走过。我见了这香喷喷的羊肉。待想一块儿吃。我问他多少钞一斤。他道两贯钞一斤。我可怎生舍的那两贯钞买吃。我去那羊肉上将两只手捏了两把。我推嫌羊瘦。不曾买去了。我却袖那两手肥油。到家里盛将饭来。我就那一只手上油■〈口忝〉几口。吃了一碗饭。我一顿吃了五碗饭。吃得饱饱儿了。我便瞌睡去。留着一只手上油待吃晌午饭。不想我睡着了。漏着这只手。却走将一个狗来。把我这只手上油都吮干凈了。则那一口气。就气成我这病。我昨日请一个太医把脉。那厮也说的是。道我气裹了食也。〔卜儿云〕孩儿既是这等起的病。你如今只不要气。慢慢的将养。〔乞僧云〕唤的我父亲来。我分付他咱。〔正末同杂当上云〕婆婆。大哥病体如何。〔乞僧云〕父亲。我死也。〔正末做悲科云〕儿嚛。则被你痛杀我也。〔唱〕
　　【醋葫芦】你胸脯上着艾灸。肚皮上用手揉。俺一家儿烧钱烈纸到神州。请法师唤太医疾快走。将那俺养家儿搭救。则教我肠慌腹热似浇油。
　　〔乞僧云〕父亲。我顾不得你。我死也。〔做死科〕〔正末同卜儿哭科云〕儿也。你忍下的便丢了我去。教我兀的不痛杀了也。〔唱〕
　　【幺篇】我则见他直挺挺僵了脚手。冷冰冰禁了牙口。俺一家儿那个不啼啼哭哭破咽喉。则俺这养家儿半生苦受。〔带云〕天那。〔唱〕常言道好人倈不长寿。这一场烦恼怎干休。
　　〔云〕婆婆。大哥死了也。将些什么供养的来。一壁厢着人报与崔县令知道者。〔杂当云〕理会的。〔崔子玉上云〕小官崔子玉。去看张善友的孩儿。可早来到也。张千。接了马者。〔见科云〕呀。元来善友的孩儿死了也。兄弟你可省烦恼波。〔正末云〕哥哥。大的个孩儿已死。眼见兄弟的老命也不久了也。〔崔子玉云〕兄弟。常言道死生有命。富贵在天。这也是个大数。且省烦恼。〔福僧同二凈上〕〔柳凈云〕小哥。说你哥哥死了。到家中看有什么东西。你拿与俺两个拿着先走。〔福僧云〕说的是。你跟将我来。拿着壶瓶台盏便走。我可无眼泪。怎么啼哭。〔柳凈云〕我手帕角头。都是生姜汁浸的。你拏去眼睛边一抹。那眼泪就尿也似流将出来。〔做递砌末福僧哭科云〕我那哥哥也。你一文不使。半文不用。可不干死了你。我那爹也。你不偏向我那哥哥也。我那娘也。你如今只有的我一个也。我那嫂嫂也。我那老婆也。〔做怒科云〕怎生没个睬我的。看起来我是傻厮那。〔正末唱〕
　　【幺篇】只见那两个帮闲的花满头。这一个败家的面带酒。你也想着一家儿披麻带孝为何由。故来这灵堂里寻斗殴。直恁般见死不救。莫不是你和他没些瓜葛没些忧。
　　〔云〕兀那厮。大哥死了。消受不的你奠一盏儿酒。〔福僧云〕老人家不要絮聒。等我浇奠。〔做奠酒〕〔将台盏与净〕〔卜儿夺科云〕你将的那里去。〔福僧推卜儿科云〕你们自去。〔柳净云〕有了东西也。俺跑跑跑。〔同胡下〕〔卜儿云〕兀的不气杀我也。〔做死科〕〔乞僧做起叫科云〕我那台盏也。〔正末云〕孩儿。你不死了来。〔乞僧云〕被那两个光棍抢了我台盏去。我死也怎么舍得。〔正末云〕婆婆。由他将的去罢。呀。婆婆死了也。天那。可是老汉造下什么孽来。大的个孩儿死了。婆婆又死了。天那。兀的不痛杀老汉也。〔崔子玉云〕兄弟少烦恼。这都是前生注定者。〔正末做悲科〕〔唱〕
　　【穷河西】你道死和生都是天数周。怎偏我子和娘拔着短筹。我如今备棺椁将他殡。不知我这业尸骸又着那个收。
　　〔云〕下次小的每将婆婆和大哥扶在一壁厢。是两个棺椁。埋殡了者。〔杂当云〕理会的。〔做扶下〕〔正末悲科唱〕
　　【凤鸾吟】怎不着我愁。这烦恼甚日休。天那偏是俺好夫妻不到头。怎不着我愁。这烦恼甚日休。天那偏是俺养家儿没福留。〔崔子玉云〕兄弟。你的寿算也还远哩。这家私便破散了些。打甚么不紧。且省烦恼波。〔正末唱〕想人生到中年以后。这光阴不久。还望甚家缘成就。随你便攒黄金过北斗。只落的干生受。天那早寻个落叶归秋。
　　〔云〕老汉大的个孩儿死了。婆婆又死了。我老汉不知造下甚么孽来。〔崔子玉云〕兄弟你休烦恼者。〔正末唱〕
　　【浪来里煞】这烦恼神不知鬼不觉。天来高地来厚。本指望一家儿相守共白头。到如今夫妻情父子恩都做了一笔勾。落得个自僝自僽。〔做悲科云〕天那。〔唱〕则除非向来生重把那生修。〔下〕
　　〔崔子玉叹科云〕嗨。谁想他大的孩儿连婆婆都亡化了。我那兄弟。还不省哩。〔诗云〕善友今年命运低。妻亡子丧两重悲。前生注定今生业。天数难逃大限催。〔下〕
　　〔音释〕
　　傻商鲊切　盛音呈　揉音柔　僝锄山切　僽音骤　重平声
　　第三折
　　〔正旦扶福僧上〕〔福僧云〕哎哟。害杀我也。怎么不见父亲来。〔二旦叫云〕大娘。你与我请将父亲来者。〔大旦做应请正末领杂当上云〕自从大的个孩儿死了。婆婆又死了。家私又散尽了。如今小的个孩儿又病的重了。教老汉好生烦恼也呵。〔唱〕
　　【中吕粉蝶儿】活计萧疎。正遭逢太平时序。偏是我老不着暮景桑榆。典了庄宅。卖了田土。销乏了几多钱物。委实的不曾半霎儿心舒。一天愁将我这两眉攒聚。
　　【醉春风】恨高似万重山。泪多似连夜雨。眼见的儿亡妻丧又有个病着床。老业人你畅好是苦。苦。则俺这小的个孩儿倘有些好歹。可着我那埚儿发付。
　　〔做见科云〕二哥。你这病证如何。〔福僧云〕父亲。我死也。〔正末云〕老汉则有这小的个孩儿。可又病的重。天阿。怎生可怜见老汉。留下小的个孩儿。送老汉归土。可也好那。〔唱〕
　　【红绣鞋】祷祝了千言万语。天阿则愿的小寃家百病消除。儿也便使的我片瓦根椽一文无。但存留的孩儿在。就是我护身符。又何必满堂金纔是福。
　　〔云〕二哥。你这早晚面色不好。你有什么遗留言语。分付我咱。〔福僧云〕父亲。你不知道我这病。别人害的是气蛊水蛊。我害的是米蛊。〔正末云〕如何是米蛊。〔福僧云〕若不是米蛊呵。怎生偌大一个栲栳。父亲。我顾不的你也。〔做死伏科〕〔正末做哭科云〕儿嚛。则被你痛杀我也。〔唱〕
  </div>
  <div class="pagination">
   <a href="元曲选_page34.html">
    上一页
   </a>
   <span>
    ...
   </span>
   <a href="元曲选_page30.html">
    30
   </a>
   <a href="元曲选_page31.html">
    31
   </a>
   <a href="元曲选_page32.html">
    32
   </a>
   <a href="元曲选_page33.html">
    33
   </a>
   <a href="元曲选_page34.html">
    34
   </a>
   <span class="current-page">
    35
   </span>
   <a href="元曲选_page36.html">
    36
   </a>
   <a href="元曲选_page37.html">
    37
   </a>
   <a href="元曲选_page38.html">
    38
   </a>
   <a href="元曲选_page39.html">
    39
   </a>
   <a href="元曲选_page40.html">
    40
   </a>
   <span>
    ...
   </span>
   <a href="元曲选_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
