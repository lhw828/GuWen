<!DOCTYPE html>
<html>
<head>
    <meta charset="UTF-8">
    <title>全元散曲 - 第 30 页/共 116 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元散曲 - 第 30 页/共 116 页</h1>
    <div class="content">　　千山落叶岩岩瘦，百尺危阑寸寸愁，有人独倚晚妆楼。楼外柳，眉暗不禁秋。
　　【中吕】山坡羊
　　△寓兴
　　鹏抟九万，腰缠十万，扬州鹤背骑来惯。事间关，景阑珊，黄金不富英雄汉，一片世情天地间。白，也是眼；青，也是眼。
　　△冬日写怀
　　离家一月，闲居客舍，孟尝君不费黄齑社。世情别，故交绝，床头金尽谁行借？今日又逢冬至节。酒，何处赊？梅，何处折？
　　朝三暮四，昨非今是，痴儿不解荣枯事。偾家私，宠花枝，黄金壮起荒淫志，千百锭买张招状纸。身，已至此；心，犹未死。
　　冬寒前后，归晴时候，谁人相伴梅花瘦？钓鳌舟，缆汀洲，绿蓑不耐风霜透，投至有鱼来上钩。风，吹破头；霜，皴破手。
　　△自警
　　清风闲坐，白云高卧，面皮不受时人唾。乐跎跎，笑呵呵，看别人搭套项推沉磨，盖下一枚安乐窝。东，也在我；西，也在我。
　　△失题
　　云浓云淡，窗明窗暗，等闲休擘骊龙颔。正尴<九咸>，莫贪婪，恶风波吃闪的都着淹，流则盈科止则坎。行，也在俺；藏，也在俺。
　　妆呆壮亻林，妆聋妆吞，人生一世刚图甚？句闲吟，酒频斟，白云梦绕青山枕看遍洛阳花似锦。荣，也在恁；枯，也在恁。
　　【商调】梧叶儿
　　△出金陵
　　尘暗埋金地，云寒树玉宫，归去也老仙翁。东北朝宗水，西南解愠风，船急似飞龙，到铁瓮城边喜落篷。
　　【越调】小桃红
　　△赠刘牙儿
　　瓠犀微露玉参差，偏称乌金渍。斜抵春纤记前事，试寻思。风流漫惹闲唇齿，含宫泛徵，咬文嚼字，谁敢嗑牙儿？
　　△立春遣兴
　　土牛泥软润滋滋，香写宜春字。散作芳尘满街市，洒吟髭。老天也管闲公事，春风告示。梅花资次，攒到北边枝。
　　△纸雁儿
　　汉宫秋信落云笺，行断鸳鸯剪。写不成书寄幽怨，镜台边。补妆羞对双金钿，清愁一点，有谁曾见，和影过远山前。
　　△扇儿
　　一声谁剪楚江云，秋色轻罗衬。休写班姬六宫恨，泪成痕。半枝汗湿香生晕，蒲葵策勋，桃花风韵，凉渗小乌巾。
　　△赠郭莲儿
　　锦幢罗盖水晶宫，一曲菱歌动。太液云香露华莹，醉芙蓉。鸳鸯不识凌波梦，秋房怨空，藕丝情重，粉瘦怯西风。
　　△花花髻
　　小鬟新样斗奇绝，学绾同心结。翠织香穿逞娇劣，巧堆叠。锦筐露湿琼梳月，盛春倦也，和云低遏，忙煞梦中蝶。
　　△效联珠格
　　落花飞絮隔朱帘，帘静重门掩。掩镜羞看脸儿{渐女}，{渐女}眉尖。眉尖指屈将归期念，念他抛闪。闪咱少欠，欠你病厌厌。
　　△赠朱阿娇
　　郁金香染海棠丝，云腻宫鸦翅。翠靥眉儿画心字，喜孜孜。司空休作寻常事，樽前但得，身边伏侍，谁敢想那些儿。
　　△闺思
　　日高犹自睡沉沉，梦绕鸳鸯枕。不成闲愁厮拘禁，恋香衾。东风落尽西园锦，知他为甚，情怀陡恁，懒却惜花心。
　　△春闺怨
　　玉楼风杏花衫，娇怯春寒赚。酒病十朝九朝嵌，瘦岩岩。愁浓难补眉儿淡，香消翠减，雨昏烟暗，芳草遍江南。
　　△中秋怀约
　　桂花风雨较凉些，愁字儿难藏擎。一片秋声战梧叶，苦离别。幸然不见团圆月，多应那人，想思今夜，明日敢来也。
　　△楚仪来因戏赠之
　　碧梧月冷凤凰枝，空守风流志。楚雨湘云总心事，许多时。口儿里不道个胡伦字。殷勤谢伊，虽无传示，来探了两遭儿。
　　△别楚仪
　　一樽别酒断肠词，难说心间事。行李匆匆怎酬志？自寻思，从今别却文章士。至如小子，十分不是，好处也想些儿。
　　△绍兴于侯索赋
　　昼长无事簿书闲，未午衙先散。一郡居民二十万。报平安，秋粮夏税咄嗟儿办。执花纹象简，凭琴堂书案，日日看青山。
　　△孙氏壁间画竹
　　月分云影过邻东，半壁秋声动。露粟枝柔怯栖凤，玉玲珑，不堪岁暮关情重。空谷乍寒，美人无梦，翠袖倚西风。
　　△点鞋枝
　　研台香蘸翠条尖，圈落玄花点，云风吴绫粉生焰。配霜缣，月牙脱出宫莲{渐女}。虽然草木，不堪憔悴，陪伴玉纤纤。
　　△晓妆
　　绀云分翠拢香丝，玉线界宫鸦翅。露冷啬薇晓初试，淡匀脂。金篦腻点兰烟纸，含娇意思。人须是，亲手画眉儿。
　　△桂花
　　一枝丹桂倚西风，扇影天香动。醉里清虚广寒梦，月明中。紫金粟炼朱砂汞，绿衣衬榜，黄麻供奉，不似状元红。
　　△指镯
　　紫金铢钿巧镯儿，悭称无名指。花信今春几番至？见郎时，窗前携手知心事。行云拘束，暖香消瘦，璁褪玉愁枝。
　　△僧房以太湖石支足
　　海棠花影月明前，约那人相见，掩雨遮云忒方便。最堪怜，阶前堆垛从踏践。央及杨翦，急差军健，运入丽春园。
　　【越调】天净沙
　　△即事
　　笔尖扫尽痴云，歌声唤醒芳春，花担安排酒樽。海棠风信，明朝陌上吹尘。一从鞍马西东，几番衾枕朦胧，薄幸虽来梦中。争如无梦，那时真个相逢。隔窗谁爱听琴？倚帘人是知音，一句话当时至今。今番推甚，酬劳凤枕鸳衾。莺莺燕燕春春，花花柳柳真真，事事风风韵韵。娇娇嫩嫩，停停当当人人。
　　【越调】酒旗儿
　　△陪雅斋万户游仙都洞天
　　千古藏真洞，一柱立晴空，石笋参差似太华峰，醉入天台梦。绿树溪边晚风，碧云不动，粉香只下芙蓉。
　　【越调】柳营曲
　　△有感
　　薄命妾，重离别，长吁一声肠断也。闷弓儿难拽，愁窖儿新掘，花担儿怕担折。兰舟梦水绕云结，香闺恨烛灭烟绝。凤凰衾人哽咽，鸳鸯枕泪重叠。耶，寒似夜来些。
　　【越调】凭栏人
　　△香篆
　　一点雕盘萤度秋，半缕宫奁云弄愁。情缘不到头，寸心灰未休。
　　△金陵道中
　　瘦马驮诗天一涯，倦鸟呼愁村数家。扑头飞柳花，与人添鬓华。
　　△春思
　　淡月梨花曲槛傍，清露苍苔罗袜凉。恨他愁断肠，为他烧夜香。
　　△小姬
　　手捻红牙花满头，爱唱春词不解愁。一声出画楼，晓莺无奈羞。
　　△香
　　暖蜕龙团香骨尘，细袅云衣古篆文。宝奁余烬温，小池明月昏。心火蟠烧九曲肠，鼻观薰修三昧香。劫灰书几场，犹存延寸光。
　　【双调】沉醉东风
　　△倩人扶观华
　　珠滴沥寒凝碧粉，玉珑璁暖簇香云。仙裙翡翠薄，宫额鹅黄嫩，牡丹也不敢称尊。倚杖来观海上春，比锦缆龙舟较稳。
　　△泛湖写景
　　干办出苍松翠竹，界画成宝殿珠楼。明玉船，描金柳，碧玲珑凤凰山后。一片睛云雪色秋，白罗衬丹青扇头。
　　△题扇头隐括古诗
　　万树枯林冻折，千山高鸟飞绝。兔径迷，人踪灭，载梨云小舟一叶。蓑笠渔翁耐冷的别，独钓寒江暮雪。
　　【双调】折桂令
　　△上已游嘉禾南湖歌者为豪夺扣舷自歌邻舟皆笑
　　三月三天霁吹睛，见麟凤沧州，鸳鹭沙汀。华鼓清箫，红云兰棹，青旗亭。细看来春风世情，都分在流水歌声。劣燕妖莺，冷笑诗仙，击楫扬ぎ。
　　△客窗清明
　　风风雨雨梨花，窄索帘栊，巧小窗纱。甚情绪灯前，客怀枕畔，心事天涯。三千丈清愁鬓发，五十年春梦繁华。蓦见人家，杨柳分烟，扶上檐牙。
　　△雨窗寄刘梦鸾赴宴以侑樽云
　　妒韶华风雨潇潇，管月犯南箕，水漏天瓢。湿金缕莺裳，红膏燕嘴，黄粉蜂腰。梨花梦龙绡泪今春瘦了，海棠魂羯鼓声昨夜惊者。极目江皋，锦涩行云，香暗归潮。
　　赠张氏天香善填曲时在阳羡莫侯席上
　　月明一片缃云，揉做清芬，吹下昆仑。胜浅浅兰烟、霏霏花雾、淡淡梅魂。这气味温柔可人，那风流旖旎生春。声迹相闻，多少余芳，散在乾坤。
　　△自述
　　华阳巾鹤氅蹁跹，铁笛吹云，竹杖撑天。伴柳怪花妖、麟祥凤瑞、酒圣诗禅。不应举江湖状元，不思凡风月神仙。断简残编，翰墨云烟，香满山川。
　　△张谦斋左辖席上索赋
　　卷鲸川吸尽春云，曲妙重歌，酒冷还温。裁甚乌纱，尽他白发，醉个红裙。想献玉遭刑费本，算挥金买笑何村，俯仰乾坤，多少英雄，不到麒麟。
　　△寄远
　　怎生来宽掩了裙儿，为玉削肌肤，香褪腰肢。饭不沾匙，睡如翻饼，气若游丝。得受用遮莫害死，果实诚有甚推辞？乾闹了若干时。草本儿欢娱，书彻货几相思。
　　云雨期一枕南柯，破镜分钗，对酒当歌。想驿路风烟、马头星月、雁底关河。往日个殷勤访我，近新来憔悴因他。淡却双蛾，哭损秋波，台候如何？忘了人呵。
</div>
    <div class="pagination">
<a href="全元散曲_page29.html">上一页</a><span>...</span><a href="全元散曲_page25.html">25</a><a href="全元散曲_page26.html">26</a><a href="全元散曲_page27.html">27</a><a href="全元散曲_page28.html">28</a><a href="全元散曲_page29.html">29</a><span class="current-page">30</span><a href="全元散曲_page31.html">31</a><a href="全元散曲_page32.html">32</a><a href="全元散曲_page33.html">33</a><a href="全元散曲_page34.html">34</a><a href="全元散曲_page35.html">35</a><span>...</span><a href="全元散曲_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
