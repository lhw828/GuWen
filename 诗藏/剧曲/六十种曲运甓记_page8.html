<!DOCTYPE html>
<html>
 <head>
  <meta charset="utf-8"/>
  <title>
   六十种曲运甓记 - 第 8 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六十种曲运甓记 - 第 8 页/共 10 页
  </h1>
  <div class="content">
   尝闻钟不撞不鸣。士不激不奋。当此天下汹汹。人情思乱。岂无鹰扬将佐。藏形草泽之中。虓阚英雄。伏迹戍囚之列。可与共图大业。互相肇造洪基。如古武臣张耳之流。英绛韩彭之杰。特患无以招聚之耳。我如今幸喜兵粮有余。只是人材不足。不免收养死士。招纳亡命。潜谋大举。有何不可。且待兄弟出来。与他商议召募便了。 

　　【临江仙】〔净上〕七尺长躯雄盖世。胸藏胆智多能。怡怡兄弟控三军。阵云迷四野。将宿朗千营。 
　　〔西江月〕臂挽千斤琱弩。腰悬三尺干将。一声霹雳震天荒。那管长江吼浪。叱咤山川改色。喑呜剑戟生霜。威风凛凛阵堂堂。气盖凌云无上。自家苏逸是也。闻哥哥上堂。不免入见则个。〔见介丑〕兄弟。我因主少国疑。权奸窃柄。人心解散。乱在旦夕。况今兵精粮足。意欲收养死士。招纳亡命。以图大举。你的意下如何。〔逸〕哥哥。弟闻嬴秦失鹿。刘项争逐。王莽窃据。豪杰四起。今庾亮旣擅王莽之权。吾兄就行沛公之事。正所谓顺天者昌。识时者胜。幸速图之。毋失机会。〔丑〕兄弟。我一应召募事体。都托在你身上。〔净〕是。叫小校。快竖招兵旗出去。〔末〕自家名唤管商。一生本事高强。身谙一十八般武艺。手弄三十六路花鎗。探丸弄剑。赛过越客。穿杨百步。由基无双。向在芦苇行劫。今朝偶过历阳。见扯招兵旗号。特来投谒戎行。且莫说军前报效。先诓他一分衣粮。此间正是辕门首。不免再等几人。一同进去。〔小丑〕小子叫做任护。一生性格懒惰。使鎗便觉眼花。射箭那曾到垜。临阵好似倒窟拔蛇。收军浑如沿山走兔。分赏赐要占头功。领钱粮不时冒破。若然问我的手段何如。直良姜像个泥塑。今朝帅府投军。骗个头目做做。后来这些狗娘养的我的儿唉。任你踢鎗弄杆。武艺无双。先进寺门。还是我大。写单挂号。银子三钱五钱。拜见收伍。靑蚨千个百个。若然坏法查明。这桩买卖由他摆布。正是生杀虽是人为。吉凶自有天数。呀。夜眠淸早起。又有早行人。方纔扯得招军旗起来。又有一个汉子在这裏了。不免上前相见。同他进去。〔见介诨介门上报介净〕你两个是投军的么。〔应〕投军的。〔净〕叫什么名字。〔末〕小人管商。〔小丑〕小人任护。〔净〕有什么本事。〔末〕小人鎗使梨花铁杆。刀抡偃月钢叉。射鵰落雁箭惊鸿。谁比参停纵送。步类翱翔飞兔。骑如夭矫游龙。若还上阵显威风。那怕貔貅万众。〔净〕起来使家火。〔使介〕这汉子果然有些本事。发军政司上了面貌。军前听用。任护过来。你晓得什么本事。〔小丑〕老爷。若论本事。说不尽这许多。武足齐驱卫霍。文能并辔孙吴。胆包天地赛荆轲。蒯彻舌难及我。晨起饱餐馍馍。夜来满飮醍醐。从来嘴硬骨头酥。出阵汪汪汨堕。〔净〕胡说。起来使家火。〔使介〕一发不济。赶出去。〔小丑〕老爷。小的来时有路。去却无门。望老爷方便。〔净〕也罢。方纔扯起旗号。若不用你。阻塞了来路。你可会写字么。〔小丑〕苏黄米蔡虞褚锺王。那一家不会。〔净〕唗。又来夸口。旣会写字。也与他上了名字。发去抄写册籍。 

　　【刬锹儿】〔丑〕英雄独占湖中地。畜藏招纳尽熊罴。军声一时沸。欢腾塞陴。〔合〕名期鼎彛。功镌带砺。阴养负嵎。需时敌忾。 
　　【前腔】〔净〕识时俊杰能逢几。弓藏鸟尽祸常罹。马失急收辔。骀衔免危。〔合前〕 

　　【前腔】〔末〕九丘八索罗胸肺。长弓劲弩插腰围。从敎战功厉。天空鸟飞。〔合前〕 

　　【前腔】〔小丑〕苏黄米蔡随君意。篆眞隶草任敎书。毛锥谩铺叙。威权怎如。 
　　〔合前净丑〕叫左右。下了招军旗罢。〔众应介〕 

　　〔丑〕燕雀安知鸿鹄志。　　　　〔净〕侯王将相在人为。 
　　〔末〕阴求壮士屯麾下。　　　　定拟鸿勋四海知。 
　　〔小丑吊场〕好快活。好快活。我因会写这几个歪字。反占这许多便宜。正是塞翁失马。是祸是福。比下有余。将上不足。明日等这些不识字的狗娘养的来寻我上号。诈断他的脊筋便了。〔下〕 


　　第三十一出　惜阴投具 
　　【临江一翦梅】〔外扮彭世末扮李千小丑扮袭登小旦扮殷羡同儒服上〕四境烽烟今暂妥。偷闲且出郊郭。戎衣尽卸跨鸣驹。步入亭阿。须罄欢娱。 
　　〔浣溪纱〕江上游人逐画船。泼堤春水望垂天。绿杨楼外动征帆。处世难逢开口笑。六么催拍盏频传。人生莫放酒杯干。〔见介外〕吾辈寅集辕门。共居壁垒。谊敦倚玉。情切同舟。一向南征北讨。鞍马勤劳。苦无片晷。以图眺览。今喜王敦已平。主帅移鎭荆州。刁斗之声已息。桑土之谋暂宽。趁此天气晴和。不免同上濯缨亭游玩片时。却不是好。正是白日莫闲过。靑春不再来。乘时须玩赏。莫待老来催。〔行介〕 

　　【剔银灯】喜吾侪连镳江左。更幸値声稀枹鼓。携尊谩向亭皋坐。切莫负丸飞乌兔。江沱。还堪赏么。寻乐处方为丈夫。〔飮介〕 

　　【前腔】把金瓯频斟白堕。捧雕盘羞陈果脯。瓮干谩向靑帘货。乐陶陶开怀倾吐。醍醐。还须有么。拚酩酊方为丈夫。 
　　〔外〕李兄。小弟一生吃不得闷酒。还寻件戏具消遣便好。叫牢子。左近有什么下酒的家火。寻两副来。〔卒下取棋上〕静算山川千里近。闲消日月两轮空。棋在此。〔外〕旣有围棋。请教一局。只管一子一杯便了。〔下棋介〕 

　　【前腔】对楸枰把飞鸢敲布。费心机将重围点破。休夸动静方员赋。便国手安能无负。围棋。经传烂柯。识先着方为丈夫。 
　　〔外〕是我输了。取酒来我吃。〔末〕袭兄来请教一局。〔小丑〕小弟不晓得下棋。打双陆罢。〔末〕也好。〔卒〕战罢两奁收黑白。一秤何处有亏盈。〔取棋下换双陆介〕 

　　【前腔】掷枭卢把门梁牢固。识形势屋胲成垜。单行失队遭折挫。纵五白难逃输数。樗蒲。呼雉转卢。掷百万方为丈夫。 
　　〔末〕是小弟输了。取酒来我飮一大觥。〔外〕李兄你不济。还待我来。正是凭陵大叫呼五木。祖跣不肯成枭卢。〔作摆介生暗上〕 

　　【临江一翦梅】未雨绸缪坏牖户。苞桑患至无虞。怡堂燕雀乐何如。倘窃发疆隅。谁任铜鱼。 
　　〔众慌接介〕呀。方今君父蒙尘。疆圉日蹙。为臣子者。须当卧薪尝胆。带甲枕戈。为国家出一死力。排难解纷。故李牧备边。部下皆投石超距。去病骠骑。军中尽蹋毱斗鸡。盖居恒习筋骨之劳。斯临难励死绥之节。今诸君不能弯弧骤马。讲武励兵。却乃跣足蓬头。嬉游无益。吾闻围棋乃唐尧所作。以愚丹朱。樗蒲乃老子入胡所置。牧猪奴戏耳。幸速弃之。毋败公事。〔生取掷江介〕 

　　【扑灯蛾】诸君呵。朝堂乏骏图。君父遭囚虏。何故不知几。犹事流连偷戏也。怕晏安鸠毒。一朝临难怎支吾。没来由光阴弹指成虚度。且把孽媒撇向大江波。〔众跪介〕 

　　【前腔】狂愚识见疎。主帅须宽怒。努力奋雄威。忙把韬钤修备也。看攻围击刺。任他狡横尽诛锄。如今呵。闲心敢把光阴误。戎兵克诘定山河。 
　　〔生〕濒危军国似朝曦。　　　　何事男儿谑浪嬉。 
　　〔众〕从此须将筋力劲。　　　　莫敎警至悔时迟。 

　　第三十二出　苏峻倡乱 
　　【满江红】〔丑上〕北地英雄。期掀揭致身南国。持节钺弹压淮西。宣威江北。护国奇功蒙蔽尽。司农内召藏机密。〔净〕我待提兵踏破覆舟山。心方释。 
　　哥哥。苏逸参见。〔丑〕兄弟到来。兄弟。我十年仗剑仕东吴。静鎭湖中卫上都。祇恨丰功遭摈斥。要将权首血锟铻。自家官居内史。地任历阳。拊循训练。鱼肠之剑三千。纳叛招降。燕颔之雄五百。甲精器利。贯朽粟红。兵诵吉申。民歌召杜。桑麻锄影。溶溶月照军营。桃柳抽芽。荡荡风吹画戟。前日王敦谋乱。协戴有功。指望露布夕陈魏阙。征书朝贲辕门。尀耐庾亮这厮。白面书生。少不经事。任裁喜怒。弄幼主于股掌之间。变乱恩仇。擅威福于朝廷之上。顷来因我怀忿。屡屡召还。见我不从。假意内迁我大司农。实欲解我兵柄。然后渐加谋害。吾想起来。我苏峻犯了何罪。把这性命送在你这狗的子手裏。如今见不受诏。他必以逆命为辞。前来拘执。我能山头望廷尉。不能廷尉望山头。算将起来。兄弟。我想先下手为强。不如统领精兵。以诛逆亮为名。杀向建康。有何不可。〔净〕哥哥兵精粮足。上前有功。就此起兵前去罢。 

　　【四边静】〔丑〕今朝快把兵戈集。长驱入京国。要斩贼臣头。奋勇靖君侧。〔合〕喑鸣咤叱。靑旌画鹢。烽火蔽天红。功成胜赤壁。 
　　【前腔】〔净〕三军雄猛把鲸波吸。长弓射天窟。收拾晋江山。顷刻归肘腋。〔合前〕 

　　恨小非君子。　　　　无毒不丈夫。 
　　全凭三尺剑。　　　　惊起万民呼。 

　　第三十三出　挥麈驱车 
　　【临江仙】〔外上〕桀骜强宗图异变。鸱枭横集鸰原。森森林木虑亡猿。辕门闻化鹤。族属始生全。 
　　【前腔】〔净扮夫人上〕偕老齐眉欣遂愿。一鞍一马怡然。怀中兰玉梦无缘。螽斯今已矣。暮景倩谁怜。 
　　相公万福。〔外〕夫人拜揖。夫人。国弱宗强事可忧。〔净〕相公。妇随夫唱两绸缪。〔外〕今朝幸喜强徒翦。〔净〕他日还哀宗祀休。〔外〕画虎未成几赤族。〔净〕飞熊无梦抱深愁。〔外〕哎。有无嗣续皆由命。何必哓哓挂齿烦。〔净〕相公。你一向担烦受恼。今日为何这等喜地欢天。〔外〕夫人。我一向因处仲之变。虑恐波及。日夕担忧。今幸太平。暂尔请吿休沐。故此得闲暇在家。〔净〕呀。相公差矣。吾闻盗跖取人肝为昼餔。柳下惠不以弟故害圣。桓魋谋不轨而祸宋。司马牛不以兄故贬贤。都督虽是不臣。然各立门户。与相公何干。只是不孝有三。无后为大。独此一件。妾身好生担忧耳。〔外〕呀。夫人。乱臣贼子。何代无之。不幸近出吾族。所以纳闷。若乃伯道无儿。亦自天数。吾方幸家难旣除。国乱少息。与你安坐。不料你复絮絮叨叨。我想起来。向者你旣不能容留媵妾。今日就欲求继宗祧。这也迟了。嗟怨怎的。你听我道。 

　　【山坡羊】苦伶仃难摆划的国计。乱蒙茸难补葺的时势。软迷离没发达的君王。力孤单没辅助的朝纲纪。我如今秉着一国的。安危怎措支。幸得狂亡家变方宁薙。夫人。我为国担忧。无儿曷虑。思之。心緖皇皇鬓已丝。凄其。成败茫茫事怎期。 
　　【前腔】〔净〕相公。我恨忙忙急递去的年岁。苦哀哀难排遣的情緖。杳沉沉无孕育的夫妻。虚飘飘没嗣续的孤身己。命数奇。从前事已非。你便做到三槐九棘究竟成何济。那些个茁茁兰芽。森森丹桂。嗟吁。魂梦中宵泪满颐。徘徊。船到江心补漏迟。 
　　相公。我和你久矣不到园亭。今日幸喜少暇。同到宝翰楼上一玩何如。〔外〕这到使得。〔净〕你看荒亭寂寞无人到。满地荆榛乱抓衣。〔做登楼望墙外介〕 

　　【皂罗袍】〔净〕相公。阁外春明景丽。看王孙公子骏马驱驰。那壁厢呵。秋鞭宅宇笑声低。这壁厢呵。笙箫院落歌声细。呀。你看那壁厢又有一阵小孩儿来了。这是谁家子弟仪容整齐。随行逐队悠悠笑嬉。敎人搵不住腮边泪。 
　　相公。你看这几个孩子。仪容俊雅。举止安闲。必是宦家子弟。从不闻有那一位官僚住在近边。这不知是那裏来的。打从墙下经过。〔外〕夫人。你敢喜他哩。想着他哩。〔净〕相公。我家若得这样一个。也足慰我余生。焉敢望着这许多。〔外〕夫人。这也不难。你就要他一个。也使得。〔净〕呀。相公。你又说痴话了。别人家生的儿女。他爱如掌珠。怎么好要他的。〔外〕夫人。这也不难。待我明日螟蛉他一个与你便了。〔净〕相公。只怕他们不肯。〔外〕夫人。你还是眞心要他是假。〔净〕这个怎么是假。〔外〕夫人。我一向要对你说。怕你着恼。今日看你这般欢喜。想也不见怪了。〔净惊介〕怎么。〔外〕这几个孩子。你道是谁家的。〔净掇坐近问介〕呀。是谁家的。好好对我说来。〔外〕夫人。你不着恼。我方好说。〔净〕你说。我不恼你。〔外〕夫人。自那年处仲请我赏灯。令歌妓文鸾彩凤出来奉酒。见我无子。他收拾那边一所空房。将此二姬饰以遗我。方纔这几个孩子。正是他生的。我看你这等欢喜。我明日率他来见你便了。〔净怒介〕唗。老奴。我与你一世夫妻。将谓心孚意契。和鸣偕老。谁想你听信老贼。昧己瞒心。阴蓄妖淫。追欢别院。生男育女。背地成家。使我独自担忧。终朝凄惨。老奴。夫妻之间。如此相待。你干得好事。〔作扭介外〕这都是处仲误我。非干我事。〔净〕这老贼死得他好。死得他迟了。你也不该瞒我。兀的不气杀我也。〔作悲介外跪介〕夫人请息怒。这是下官不是了。 

　　【前腔】我道你怜枝惜树。又谁知反激怒招非。夫人。望你霁威作喜莫嗔疑。管明朝齐遣乘鸾去。我与你双双交颈重谐伉俪。欣欣一榻卧起并依。再不敢春心别恋闲花地。 
　　〔净奔下抢食刀上〕老奴。你好好领我到那边去。我便饶你。不然。我就与你结果了罢。正是几年瞒背情偏毒。除非杀却恨方休。〔扭下旦小旦上〕 

　　【绵搭絮】〔旦〕艳阳天气。乱扑柳花飞。倦绣停针。赢得恹恹睡起迟。髻儿斜闲倚庭除。听那莺啼燕语唤起闺思。鎭日裏深锁重门。到做了桃李春风墙外枝。桃李春风墙外枝。 
　　【前腔】〔小旦〕珠帘高揭。散步过窗西。笑捻花枝。惊得双双粉蝶飞。定何如搅起参差。似我长门寂寞别院栖迟。甚日得箕箒归家。不枉了铜雀春深锁二姬。铜雀春深锁二姬。 
　　〔合〕露湿桃花春殿香。月明歌吹在昭阳。似将海水添更漏。共滴长门一夜长。〔旦〕彩凤姐。我与你二人。自从都督送来。不觉又是十余年了。小星在序。空抱衣裯。箕箒未操。贯鱼徒列。天幸梦协熊罴。未尝专宠当夕。老爷呵或三日或五日过此一番。只是夫人利害。再不曾久停信宿。我和你怎得个出头的日子。如此困人天气。好生伤感人也。〔小旦〕文鸾姐。当初都督送来之意。只为他自家后边大事。恐怕老爷沮挠。要我和你在他面前赞扬。争奈事业未成。先归冥路。我和你不曾出得些小力气。也孤了他抚养教育之恩。〔外慌上〕不好了。不好了。快收拾行走。〔旦小旦〕呀。老爷为何如此慌张。〔外〕你二人不晓得。适纔夫人同我到宝翰楼上赏春。因见孩儿们在墙外戏耍。十分欢喜。我就说螟蛉一个。这也不难。因见他眷眷不已。我不觉把眞情露了。谁想他发恼起来。跑进厨房。抢了一把食刀。扭我同来要害你母子性命。如今我已着当直的将轿抬他。故意缓行。打前街兜转。我慌忙打后门出来报你两个。急忙到亲戚人家躱去。〔二旦〕天那。老爷你不要说便好。如今怎么样处。我两个又不认得路头。况且孩儿辈又在书馆。一时怎报得他来。〔外〕不要烦恼。孩儿我已差人去领了。你们二人顾得一辆小车在此。快趱行罢。行李也收拾不及了。 

　　【香柳娘】〔外〕把巾车谩推。把巾车谩推。疾忙藏置。累累双颗璠玙器。带龙孙凤雏。带龙孙凤雏。前去觅安居。安居在何处。想今朝智疎。想今朝智疎。言出驷难追。空劳远奔避。 
　　【前腔】〔旦〕想夫人见迷。想夫人见迷。怒生嫉盩。森森诸子皆庭桂。枉持刀要害伊。枉持刀要害伊。闭隔数年余。妾身有何罪。〔外〕且将车快舁。且将车快舁。顾不得路崎岖。权且往求庇。 
　　【前腔】〔小旦〕叹连年受羁。叹连年受羁。方图脱离。今朝祸复萧墙起。痛儿曹何处。痛儿曹何处。火急觅相携。莫敎受狼狈〔外〕恨犊车故迟。恨犊车故迟。且把拂尘驱。免遭那虐恚。〔下净上〕 

　　【前腔】你如今在那裏。你如今在那裏。不好了。不好了。惟余空居。那老奴呵。被他脱却金蝉去。我这怒怀怎舒。这怒怀怎舒。搥碎此家私。难出我心头气。快提刀急归。快提刀急归。欲待撇妖奴。情理怎生恕。〔下外上〕 

　　【前腔】已安排另居。已安排另居。前来探取。想踏枝不着空归去。我如今回去呵。且从容劝伊。且从容劝伊。宛转自踌躇。莫敎后来悔。〔净〕看老奴已回。看老奴已回。是必见根株。方纔怒怀已。 
　　【前腔】〔外求介〕愿夫人降慈。愿夫人降慈。往非休记。暮龄无子休轻弃。〔净〕向来我原苦你无子。如今旣有这几个孩儿。却也是你家祖宗之福。只是你不该瞒我。你好好跪着招个不是。我便饶你。〔外跪介〕敢瞒心背伊。敢瞒心背伊。皇天必鉴知。阴殛遭残毙。〔净〕你旣能自知。你旣能自知。勉强且饶伊。子留母须去。 
　　〔外〕一任夫人主张。再不敢违命。〔净〕旣然如此。且饶你这老奴。 

　　〔净〕五十无儿事可怜。　　　　终朝泪落夜无眠。 
　　〔外〕忍过今日狮儿吼。　　　　管敎骨肉永团圆。 

　　第三十四出　发兵助温 
　　【小蓬莱】〔生上〕细雨梦回鸡塞。微风和满熊城。而今战斗。庙堂制胜。何必筹论。 
　　众将官叩头。〔生〕起去。化洽郊圻颂太平。军中刁斗静无喧。朝廷纵有奸雄扰。迢递疆场入卫难。下官自平王敦。除授荆州都督。士民怀旧。欢腾竹马之迎。法令一新。庆息鸣狐之警。尀耐宫车晏驾。不得叨陪顾命之班。髯鼎升遐。未克追随托孤之任。朝廷旣以我为外臣。我安能复代君为内虑。所谓君之视臣如手足。则臣视君如腹心。君之视臣如犬马。则臣视君如路人。理势自然。何足为怪。近日闻得苏峻因有功不报。觖望图变。吾想功固当议。君不可雠。所谓乱臣贼子。人人得诛。第朝廷旣无词遣之符。帅阃虑干擅动之律。只索静以待动。逸以制劳。且待声警。再作区处。正是投笔怀班业。临戎想顾勋。还应雪汉耻。持此报明君。 

　　【前腔】〔末〕逆寇称兵起衅。缄书远叩辕门。乞师同援。愿祈戮力。齐赴京城。 
　　自家王愆期是也。奉元帅之命。远诣荆州。邀陶都督同赴国难。此间已是辕门首了。门上有人么。〔卒〕那裏来的。〔末〕江州温都督差官要见。〔禀介进见介〕江州都护王愆期见爷。〔生〕起来。〔末〕都督爷差小官启上爷。今苏峻倔强不道。桀骜无君。欲兴问罪之师。愿切同舟之义。特遣一介。奉约三军。望元帅星夜班师。长驱会合。救生灵于涂炭。免宗社于丘墟。冒死上陈。伏惟鉴詧。〔生〕吾闻君父之仇。不共戴天。你都督旣有赴难之心。我岂无入援之念。奈荆襄西滨临桂。南控黔滇。倘一撤鎭。则羌胡云扰。我难亲自勤王。只索遣一员骁将。统一枝劲兵。随你都督爷入援便了。传令叫众将官过来。今日欲拨一彪人马。与王督护前往江州。同温都督爷往建康。该那个値差。〔众〕督护袭登。〔生〕唤袭登。〔小丑见介〕袭登。你速领部下。选锋三千。随温爷讨逆去。〔登〕得令。〔生〕 

　　【三学士】万乘銮舆蒙逆眚。诸藩义旅齐盟。袭登。你湘江倡率貔貅勇。建业还将豺虎擒。〔合〕指日功成。歌得胜。树奇勋。归故营。 
　　【前腔】〔袭〕仗剑辕门陪戟楯。何当鈇钺颛征。戎衣一着飮寒冰。看捷布三飞煦暖春。〔合前末〕 

　　【前腔】奉命函书求并纼。喜先遣将宵征。你班师义激齐云艘。我露布驰归细柳营。 
　　〔合前先下生〕且住。今日之事。责不在我。方纔被他道了几句。就拨一枝人马。远赴三千里外。倘或师老财匮。辱命丧师。反损军威。不如遣一末将。速往追回。庶免忧疑。李千过来。你速赍令旗。追回袭登。毋得迟误。〔末〕得令。 

　　【前腔】一旅旌旗方列阵。如何复督回营。他那裏驱驰转斗三千里。只怕追蹑空劳两月程。〔合前〕 

　　〔生〕分军靖难出三湘。　　　　急遣追回免祸殃。
  </div>
  <div class="pagination">
   <a href="六十种曲运甓记_page7.html">
    上一页
   </a>
   <a href="六十种曲运甓记.html">
    1
   </a>
   <a href="六十种曲运甓记_page2.html">
    2
   </a>
   <a href="六十种曲运甓记_page3.html">
    3
   </a>
   <a href="六十种曲运甓记_page4.html">
    4
   </a>
   <a href="六十种曲运甓记_page5.html">
    5
   </a>
   <a href="六十种曲运甓记_page6.html">
    6
   </a>
   <a href="六十种曲运甓记_page7.html">
    7
   </a>
   <span class="current-page">
    8
   </span>
   <a href="六十种曲运甓记_page9.html">
    9
   </a>
   <a href="六十种曲运甓记_page10.html">
    10
   </a>
   <a href="六十种曲运甓记_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
