<!DOCTYPE html>
<html>
<head>
    <meta charset="UTF-8">
    <title>录鬼簿 - 第 11 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>录鬼簿 - 第 11 页/共 29 页</h1>
    <div class="content">　　折征衣
　　群花会
　　诗禅记【金章宗御赛诗禅记】

　　须子寿【杭州人。钱塘县吏。襟怀洒落，隐语精通。以事卒于金陵。】

　　渰水母【四州大圣渰水母】
　　碧梧堂【双鸾栖凤碧梧堂】

　　金文质【湖州人。性纯雅，于乡党恂恂如也，乡人皆重之。平生未尝轻诺。惜乎命薄，生不遇时。有乐府行于世。】

　　松阴记
　　娇红记【判仙凡彩笔木兰词誓死生锦片娇红记】
　　三官斋

　　汤舜民【象山人。号菊庄。补本县吏，非其志也。后落魄江湖间。好滑稽。与余交久而不衰。文皇帝在燕邸时，宠遇甚厚。永乐间，恩赉常及。所作乐府，套数、小令极多，语皆工巧，江湖盛传之。】

　　瑞仙亭
　　娇红记【次本】

　　杨景贤【名暹，后改名讷，号汝斋。故元蒙古氏。因从姐夫杨镇抚，人以杨姓称之。善琵琶，好戏谑，乐府出人头地。锦阵花营，悠悠乐志。与余交五十年。永乐初与舜民一般遇宠。后卒于金陵。】

　　天台梦【卢时长老天台梦】
　　生死夫妻
　　翫江楼【周月仙风波明月渡柳耆卿诗酒翫江楼】
　　偃时救驾
　　西湖怨【月夜西湖怨】
　　为富不仁【贪财汉为富不仁】
　　待子瞻【牡丹娇风魔禅衲佛印烧猪待子瞻】
　　三田分树【动神祗兄弟团圆感天地田真泣树】
　　西游记
　　红白蜘蛛
　　巫娥女【楚襄王梦会巫娥女】
　　保韩庄【一箭保韩庄】
　　刘行首【王祖师三化刘行首】
　　盗红绡【魔勒盗红绡】
　　鸳鸯宴【陶秀英鸳鸯宴】
　　东岳殿【大闹东岳殿】
　　海棠亭【月夜海棠亭】
　　两团圆【次本】

　　李唐宾【广陵人。号玉壶道人。淮南省宣使。与余交久而敬。衣冠济楚，人物风流，文章、乐府俊丽。】

　　梨花梦
　　梧桐叶【李云英风送梧桐叶】

　　陈伯将【无锡人。元进士。累官至河南参政，迁中书参知政事。至正辛卯，授行军司马参将。文章政事，一代典刑；和曲填词，乃其余事；打球蹴踘，举世服之。卒于军前，营中将士无不恸哭。】

　　悮入桃源【晋刘阮悮入桃源】

　　张鸣善【北方人。号顽老子。有《英华集》行于世。苏昌龄、杨廉夫拱手服其才。】

　　草园阁【十八公子大闹草园阁】

　　高茂卿【涿州人。】

　　两团圆【鸳鸯村夫妻双拆散翠红乡儿女两团圆】

　　刘君锡【燕山人。故元省奏，性差方介，人或有短，正色责之。隐语为燕南独步，人称为『白眉翁』。家虽甚贫，不屈节。时与邢允恭友让暨余辈交。风流怀抱，又自题一种。所作乐府，行于世者极多。】

　　东门宴【贤大夫疏广东门宴】
　　三丧不举【范尧夫全付麦舟石梦卿三丧不举】
　　来生债【灵昭女显化度丹霞庞居士悮放来生债】

　　陶国瑛【晋陵人。】

　　森罗殿【四鬼魂大闹森罗殿】

　　唐以初【名复。京口人。号冰壶道人。以后住金陵。吟卜诗，晓音律。】

　　四女争夫【陈子春四女争夫】

　　夏伯和【号雪蓑钓隐。松江人。乔木故家。一生黄金买笑，风流藴藉。文章妍丽，乐府、隐语极多。有《青楼集》行于世。杨廉夫先生，其西宾也。世以孔北海、陈孟公拟之。】

　　周德清【江右人。号挺斋。宋周美成之后。工乐府，善音律。病世之作乐府有逢双不对、衬字尤多、文律俱谬者，有韵脚用平上去不一而唱者，有句中用入声、拗而不能歌者，有歌其字、音非其字者，令人无所守，乃自着《中州韵》一帙，以为正语之本、变雅之端。其法以声之清浊，定字为阴阳，如高声从阳、低声从阴，使用字者随声高下，措字为词，各有攸当；以声之上下，分韵为平仄，如入声直促，难谐音调，故以韵之入声悉派三声，志以黑白，使用韵者随字阴阳，各有所协，则清浊得宜，上下中律，而无凌犯逆物之患矣。奎章虞公叙之以传于世。又自制为乐府甚多，回文、集句、连环、简梅、雪花诸体，皆作当世之人不能作者，有古乐府之风。《咏红指甲》云：『朱颜如退却，白首恐成空。』有言外之意。，切对有『残梅千片雪，爆竹一声雷。雪非雪，雷非雷。』皆佳作也。长篇短章，悉可为人作词之定格。故人皆谓：『德清之韵，不但中原，乃天下之正音也；德清之词，不惟江南，实天下之独步也。』信哉、信哉！】

　　刘廷信【先字廷玉。行五，身长而黑，人尽称『黑刘五舍』。与余先人至厚。风流藴藉，超出伦辈。风晨月夕，唯以填词为事。有『枕痕一线印香腮』〔双调〕，和者甚众，莫能出其右。又有『丝丝杨柳风』、『金风送晚凉』〔南吕〕等作，语极俊丽，举世歌之。兄廷干，任湖藩大参，因之卒于武昌。】

　　兰楚芳【西域人。江西元帅，功绩多着。丰神秀英，才思敏捷。刘廷信在武昌，赓和乐章，人多以元白拟之。时有名姬刘婆惜，筵间切脍，公因随口歌〔落梅风〕云：『金刀利，锦鲤肥，更那堪玉葱纤细。』刘接云：『得些醋来风韵美，试尝俺这家滋味。』才子佳人，诚不多见也。】

　　全子仁【名普庵撒里。高昌家秃兀儿氏。元赣州路监郡。资性聪敏，风流潇洒，时人莫能及也。其居官声名赫然。】

　　詹时雨【随父宦游福建，因而家焉。为人沉静寡言，才思敏捷。乐府极多，有《补西厢弈棊》并『银杏花凋残鸭脚黄』诸〔南吕〕行于世。】

　　刘士昌【宛平人。中书省掾，授府库院经历。洪武初与余相识。所作乐府，语极骈丽。有《四季》〔黄锺〕及『娇马衫』〔中吕〕传于世。】

　　花士良【高邮人。至正末从张士诚住吴下，为省都镇抚。天兵下浙西，洪武初擢知凤翔府事，引年归老，家于钱塘。公天资高迈，学术过人，孙吴之书、乐府隐语，靡不究意。善丹青，吹凤箫，弹紫檀槽，歌《白苎》词，万其佳趣，天下知名，时人戏呼为『花巧儿』。后以事死非命，士林中深痛惜之。】

　　宣庸甫【晋陵人。元末避兵居吴江。为人诚信质朴，善与人交。后还晋陵，日与诗人墨客讨论经史、商搉古今，或赋诗饮酒、填词歌曲、蹴踘吹箫，诚一代人物也。】

　　金元素【康里人氏，名哈剌。故元工部郎中，升参知政事。风流韫藉，度量宽洪，笑谈吟咏，别成一家。尝有《咏雪》〔塞鸿秋〕，为世絶唱。后随元驾北去，不知所终。】

　　金文石【元素之子也。至正间，与弟武石俱父荫补国子生。因其父北去，忧心成疾，卒于金陵。幼年从名姬顺时秀歌唱，其音调清巧，无毫厘之差，节奏抑扬或过之。及作乐府，名公大夫、伶伦等辈，举皆叹服。】

　　金尧臣【淮东人，住吴门。左司郎中。丰神秀拔，文有华藻，时人不及者多矣。乐府有『金人捧露盘』〔沉醉东风〕等行于世焉。】

　　盛从周

　　刘元臣

</div>
    <div class="pagination">
<a href="录鬼簿_page10.html">上一页</a><span>...</span><a href="录鬼簿_page6.html">6</a><a href="录鬼簿_page7.html">7</a><a href="录鬼簿_page8.html">8</a><a href="录鬼簿_page9.html">9</a><a href="录鬼簿_page10.html">10</a><span class="current-page">11</span><a href="录鬼簿_page12.html">12</a><a href="录鬼簿_page13.html">13</a><a href="录鬼簿_page14.html">14</a><a href="录鬼簿_page15.html">15</a><a href="录鬼簿_page16.html">16</a><span>...</span><a href="录鬼簿_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
