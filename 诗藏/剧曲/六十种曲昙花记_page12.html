<!DOCTYPE html>
<html>
<head>
    <meta charset="UTF-8">
    <title>六十种曲昙花记 - 第 12 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲昙花记 - 第 12 页/共 21 页</h1>
    <div class="content">
〔又战净〕风又息了。〔魔兵作大雾科外〕 

【沈醉东风】作氛霾将乾坤暗罩。五里雾你待学张超。俺胸中气星辰耀。手中刀将日月挑。只一晃早见靑天如扫。堪笑你鬼妆乔。弄甚圈套。只怕伎俩穷时。手脚儿露了。

〔又战净〕大雾又散了。怎么好。〔作惊介外〕 

【十忧传】俺喝一声喝得天关掉。掂一下掂得地轴摇。指头儿将你瞳神子撬。刀尖儿将你天灵盖敲。把镔铁儿剖你尻。将水晶儿盐你脑。残躯儿难藏藕窍。断魂儿送入铁围牢。千年好汉风烟尽。一世英雄汤雪浇。这是你自取也难饶。

〔又战净大败走科外生擒魔部将绑科〕魔兵大败。小魔王遁走。余众星散。不必追拿了。 

【滚绣球】你看魔军四散逃。旌旗满路抛。血淋漓髑髅犹跳。声惨切新鬼号咷。委尸骸藉道旁。折肝肠涂野草。俺鼓笳连凯歌正闹。流矢疾捷骑飞跑。宣九天绛霄金阙号。代三宝神将药叉劳。委实雄枭。

【醉太平】叹木公人品高。那魔子枉为妖。英雄百炼秉坚操。喜么么尽剿。奉扬帝命张天讨。扶危济困行天道。功成振旅覆天曹。不负俺奔波这遭。

带那魔将过来。如来弟子木淸泰。如今现在那裏。〔魔将〕禀上眞君。小魔王将他上了铜枷铁肘。禁在黑山狱裏。〔外〕叫将士。押了这魔将。急到黑山。救出木公。〔行到黑山取生放枷肘科与外相见科生拜谢科〕贫道冢中枯骨。狱底游魂。幸蒙眞君天兵救拔。此恩何时得报。〔外〕公王室熊罴。佛门龙象。应证上果。岂陷魔军。小圣位列天曹。职掌护法。擒剿稽迟。致惊大德。惶恐惶恐。〔生〕再生之恩。万劫难泯。 

【尾声】除妖荡怪功非小。一霎时乾坤朗耀。准拟金书爵位超。〔同下〕 

第二十七出
公子思亲

【谒金门】〔小生上〕自叹生来魔障。展转添惆怅。四海寻亲空策杖。惭恨乾坤俯仰。

有父裹布袍。单身走空谷。有子披罗衣。僮奴侍华屋。父旣巢云松。子当念风木。哀哀蓼莪篇。把诗不可读。木龙驹生身不辰。骨肉萍梗。父旣远游访道。母亦矢志孤栖。止有不肖之儿。终日守妻子。飨膏梁。寻思二亲。惭愧天地。如之奈何。荆人房氏。颇有孝心。见舅姑飘零。夫君愁苦。他亦早晚同戚。了无欢容。父亲久无音耗。寝食何以自安。不免与娘子共叹一番。娘子何在。〔小贴上〕 

【前腔】何处芒鞋一緉。云水愁难访。定省晨昏今久旷。子妇同怀悒怏。

朱门岂不贵。何事长离忧。姑久掩一室。舅也爱远游。良人日以苦。妾心能不愁。弃脂复捐粉。含泪下妆楼。〔相见介小生〕娘子。你公公远游久别。隔绝无音。婆婆缟素淸斋。幽栖良苦。你我绮罗梁肉。心岂能安。卑人欲待再出去寻访。争奈云海渺茫难觅。母亲寂寞无依。展转悲愁。如何是好。〔小贴〕官人力行孝道。欲穷云水之踪。贱妾亦有人心。敢恋房帏之爱。只是四海无家。一时难觅。足下此身。木氏关系不轻。君再思之。 

【风入松】〔小生〕我少年生长在华堂。几时解凄淸境况。绮罗丛裏笙歌响。又早进金盘嘉酿。今日裏洊罹祸殃。亲骨肉。两参商。

【前腔】〔小贴〕堂空客散烛无光。叹门阑暗结蛛网。依然鼎钟和绣床。又不是生灾生障。一霎时梧凋叶黄。秋雨后转悲凉。

〔舍人上〕仙客远从云外去。天恩近自日边来。禀上公子。小人是汾阳王郭爷舍人。俺老爷将木爷弃家学道。及公子文武全才。一一奏闻圣上。圣上褒奬老爷。拜公子官爵。早晚必有玉音下了。老爷特差小人来奉报。〔小生〕叫手下送郭舍人厢房茶饭。〔内应科舍人下小贴〕原来有此事。寂寞之中。得此一喜。〔小生〕娘子。圣上褒奬公公道德。诚为可喜。封拜卑人。此心不愿。你公公无过是云游访道。我儿子怎么袭职受封。果有此事。还要上本力辞。〔小贴〕官人所见极当。 

【锁南枝】〔小生〕闻新命心转伤。我父亲云游知那方。禄不逮高堂。官封怎安享。愿布衣甘草莽。明日面君王。把此情去奏上。

【前腔】〔小贴〕夫受爵妻有光。翟冠凤翘垂裲裆。闻命意仓皇。踌蹰暗思想。荣可羡亲怎忘。好去面君王。君心定相亮。

〔小生〕紫绶金章不敢当。



〔小贴〕一封明早奏君王。

〔小生〕亲为万里烟霞客。



〔合〕子愿终身田舍郞。 

第二十八出
公子受封

【粉蝶儿】〔小生上〕奕叶貂蝉。报国方当年少。看家传豹略龙韬。录忠勋。褒隐逸。闻道玺书将到。奈亲恩罔极。君恩难报。

老臣已逐渔樵去。圣主难忘麟阁功。延赏又沾门荫贵。敕书新下未央宫。小生木龙驹是也。伯父汾阳王郭公。将我父亲弃官学道事情。具本申奏圣上。圣上不忘靖乱之勋。深惜老臣之去。将以荫叙录用小生。今早汾阳着人来报云。诏书将到。只得设案焚香。在此伺侯。〔左右上报云〕禀上公子。朝廷遣汾阳王郭老爷赍诏勑封公子官爵。已到门首。〔小生迎接科小外上〕奉天承运皇帝诏曰。据中书令汾阳王郭子仪奏称。定兴王木淸泰。当安史之逆节。丁王室之流离。力翦元凶。荡平大难。功莫茂焉。爵颁茅土。盟指山河。绵祚永福。朕方当与卿共之。尔乃引分知几。辞荣入道。远追子房之迹。近绍邺侯之风。世所罕闻。良足嘉尙。可赐号圆照大师。其子龙驹。才兼文武。秉志忠良。授骠骑将军。袭封定兴侯。呜呼。轻珪组而践大道。臣子之高标。奬隐逸而录忠勋。朝廷之盛典。尔其不忘猷吿。益务操修。钦哉毋斁。谢恩。〔小生〕万岁万岁万万岁。〔小生〕伯父请上。容小侄拜谢。〔小外〕贤侄免礼。〔小生拜小外答拜科小生〕老父黑头远引。聊以全生。小侄黄口无知。谬膺简命。蒙朝廷作养之赐。荷伯父推荐之恩。不任战矜。何胜感激。〔小外〕尊公辞荣晚节。味道淸眞。贤侄砥行茂龄。承家忠孝。乔梓同跻令闻。老夫幸窃余光。望你勉竭臣劳。务酣主德。〔小生〕多谢伯父训诲。但小侄尙有苦情相吿。老父访道未回。为人子受爵何安。还要面圣辞官。望乞伯父张主。〔小外〕尊公旣已辞爵。贤侄理合受封。这也不消辞。圣上一定也不准。中书省中有事。老夫就此吿别。凤穴雏眞美。龙门客又新。〔下小生〕不免唤出妻子。同到莲花庵中。拜谢母亲。左右。请新夫人出来。〔小贴上〕 

【西地锦】紫禁新来天诏。靑闺乍整云翘。封侯夫壻年犹少。早看玉带横腰。

相公万福。〔小生〕夫人拜揖。〔小贴〕相公新拜小侯。龙章承宠。贱妾亦因夫贵。鸾诰分荣。可喜可喜。〔小生〕下官新承宠命。常图捧日之忠。老父久赋仙游。转切望云之想。奈何奈何。我和你同到莲花庵中。拜谢母亲养育之恩。〔小贴〕正该如此。〔同行科〕 

【前腔】〔旦上〕日气全澄莲沼。香烟初散松寮。〔贴小旦上〕上方诸品圆明照。花阴晓日团瓢。

〔旦〕绀目澄淸四大海。玉毫宛转五须弥。〔贴小旦〕大士普门随物现。愿教得度比丘尼。〔小生小贴同拜〕孩儿新承门荫。拜将封侯。衣绯腰玉。容孩儿拜谢母亲养育之恩。〔旦〕孩儿免拜罢。孩儿。你做官好。只是你父亲云水无踪。使为娘的终日挂念。〔小生〕禀吿母亲。爹爹人中豪杰。又遇方外异人。大道可成。仙游无恙。这昙花无根茂盛。料必不是偶然。适纔朝廷诏敕。旌奬父亲淸高恬退。赐号圆照大师。〔旦〕好好。圣主知重。道号显加。这也不负你父亲淸修苦行了。 

【降黄龙】云外逍遥。地北天南。游踪皆到。门庭冰冷。幸吾儿新拜五侯纶诏。明朝。谢恩北阙。好去彤墀徼道。须勉图显亲报主。承家忠孝。

【前腔】〔小生〕劬劳。屡叶金貂。黄石遗编。赤松无耗。承家开国。念亲恩主德总来难报。须敎。枕戈汗马。努力塞云边草。几时得功成大漠。鹤归华表。

【前腔】〔小贴〕岧峣。日丽丹霄。夫壻朝回。御炉香遶。东方千骑。看鬑鬑白晳人都道好。还敎。秉忠竭节。不负金装裘帽。好追踪辟疆传祚。留侯不老。

【前腔】〔贴小旦〕萧条。户网蟏蛸。看凤雏龙种。郞君淸妙。恩波优渥。拜何家骠骑门闾重耀。灵苗。昙花正盛。相映阶庭芝草。愿函关眞人紫气。归来须早。

【黄龙滚】〔旦〕琱弓犀革弢。宝剑龙纹鞘。〔小生〕旧日櫜鞬。部曲还来到。〔合〕红云天表。朱旗日照。荣簪笏。宠林壑。加封号。

【前腔】〔小贴〕麒麟通袖袍。鸾凤泥金诰。〔贴小旦〕罗雀门前。朱履今重到。〔合前〕 

【尾声】仙郞结束登廊庙。转念慈亲修道。依旧莲花伴寂寥。

〔小生〕好吿母亲得知。爹爹云游。定有还家之日。孩儿如何受爵袭封。显是忘亲慕禄。禀过母亲。明日少不得上表。为爹爹谢恩。倂辞封爵。〔旦〕孩儿。你这个所见亦是。 

〔旦〕年少郞君初拜侯。



〔小生〕思亲不见转添愁

〔小贴〕明朝具疏陈情去。



〔贴小旦〕为道新恩未易酬 

第二十九出
面圣辞官

【唐多令】〔小生上〕新命下丹霄。封章谢圣朝。亲闱何处路迢遥。多少烟波云峤。辞印绶。访渔樵。

</div>
    <div class="pagination">
<a href="六十种曲昙花记_page11.html">上一页</a><span>...</span><a href="六十种曲昙花记_page7.html">7</a><a href="六十种曲昙花记_page8.html">8</a><a href="六十种曲昙花记_page9.html">9</a><a href="六十种曲昙花记_page10.html">10</a><a href="六十种曲昙花记_page11.html">11</a><span class="current-page">12</span><a href="六十种曲昙花记_page13.html">13</a><a href="六十种曲昙花记_page14.html">14</a><a href="六十种曲昙花记_page15.html">15</a><a href="六十种曲昙花记_page16.html">16</a><a href="六十种曲昙花记_page17.html">17</a><span>...</span><a href="六十种曲昙花记_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
