<!DOCTYPE html>
<html>
<head>
    <meta charset="UTF-8">
    <title>六十种曲荆钗记 - 第 3 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲荆钗记 - 第 3 页/共 11 页</h1>
    <div class="content">　　【柰子花】〔末〕论荆钗名本轻微。汉梁鸿已仗得妻。芳名至今留传于世。老安人。休将他恁般轻视。听启。明说道表情而已。 
　　【前腔】〔净〕虽然是我女低微。他将我恁般轻觑。一城中岂无风流佳壻。老员外。偏只要嫁着穷鬼。老许。你做媒氏。疾忙与我送还他的财礼。 
　　【前腔】〔外〕这财礼虽是轻微。你为何讲是说非。婆子。你不晓得。那王秀才是个读书人。一朝显达。名登高第。那其间夫荣妻贵。这财礼呵。纵轻微。旣来之且宜安之。 
　　【前腔】〔丑上〕富家郞央我为媒。要娶我侄女为妻。说开说合非通容易。也全凭虚心冷气。匹配。端的是老娘为最。 
　　〔净〕姑娘那裏来。〔丑〕我在家裏来。特来与女儿说亲。〔净〕不要说这亲事。我老员外凭了那老许。把女儿许与王什么朋。〔丑〕不是王景春的儿子王十朋。娘儿两个过活的。〔净〕正是他家。不知富贵发积何如。〔丑〕就是孤老院裏赶出跎子来。穷断了他的脊觔。风扫地。月点灯。〔净〕你说的是谁家。〔丑〕我说的是孙半州孙官人。名头也有十七八个。金银使秤称。珠子使斗量。先将金钗一对。压钗银四十两。交了年庚吉帖。就有礼物登门。〔净〕如此只许他家罢。姑娘。只说我不曾见你进来。你就说退了王家。我就说嫁了孙家。〔丑〕正是。〔净〕只是老许在裏面。不好说得。〔丑〕自古道男不作媒。女不保债。若是老许抢我这媒做了。汗都弄他的出来。嫂嫂你先进去。〔净〕老许还不去。〔丑〕哥哥嫂嫂。此是那个。狗也不养出我来。我到人一般敬他。他到驴了眼看我。我到深深拜一拜。他到直了腰哈人。〔末〕老人家曲不倒腰。只是这等。〔丑净〕老人家曲不倒腰。彭祖公公不唱喏的。男有男行。女有女伴。请出去。待我们说几句家常话。哥哥。特来与我侄女说头亲事。〔外〕妹子来迟了。女儿许了王秀才。聘礼受了。就是王景春之子王十朋。〔丑〕那个做媒的。千百担柴煑不烂的老狗。这是女人家勾当。那王家朝无呼鸡之食。夜无引鼠之粮。若是嫁了他。饿断了丝肠。若饿死我家女儿。要与老许讨命。〔外〕什么说话。〔净〕姑娘。你说的是那家。〔丑〕我说的是孙半州。前门进去一百条水牛。有老许大。〔净〕就嫁这水牛。〔丑〕后门进去一百条黄牛。不要说他珍珠财宝。只这象牙屛风底下。冰干也有一千担。〔净外〕冰见了日头就洋了。怎么晒得冰干。〔丑〕各天一方。有这等天晒得这冰干。嫂嫂。生药铺裏卖的是什么。〔净〕这是冰片。〔丑〕正是。正是。退了王家。嫁那孙家。〔外〕你不晓得。就是那孙汝权极奸诈。我也配他不来。还了他聘礼。〔净〕这等人家不与他。如今退了王家。许了孙家。〔外〕你那婆子。晓得什么。一家女子百家求。求了一家便罢休。〔净〕唊了嘴。一家女子百家求。九十九家不罢休。〔丑〕只有一家不求得。扒在屋上打砖头。一失了打了老许的头。 

　　【驻马听】〔外〕巧语花言。竟不顾男女婚姻当遴选。此子才堪梁栋。貌比璠玙。学有渊源。我孩儿非比孟光贤。那书生亦遂梁鸿愿。这亲事也由我不得。也由你不得。〔合〕万事由天。一朝契合。做了百年姻眷。 
　　【前腔】〔净〕才貌兼全。亲老家贫囊又艰。羞杀荆钗裙布。绣褥金屛。绮席华筵。好姻缘番做恶姻缘。富亲眷强似穷亲眷。〔合前〕 

　　【前腔】〔丑〕四远名传。那个不识孙汝权。他貌如潘岳。富比石崇。德并颜渊。轻裘肥马锦雕鞍。重裀列鼎珍羞馔。〔合前〕 

　　【前腔】〔末〕五百年前。月老曾将足系缠。不用诗题红叶。书附靑鸾。玉种蓝田。瑶池曾结并头莲。画堂中已配豪家眷。〔合前〕 

　　〔外〕今日未可便相从。　　　　〔净〕须信豪家意颇浓。 
　　〔末〕有缘千里能相会。　　　　〔丑〕无缘对面不相逢。 
　　〔外〕怎成得人家。一个客在此。也没茶水。到有许多不贤之处。〔净〕还不跪。〔丑〕跪了嫂嫂。〔外〕妹子。一家好人家。是你搅坏了。我也做不得主。我儿在绣房中。你将两家聘礼问女儿。愿嫁金钗。就是孙家。愿嫁荆钗。就是王家。〔净丑〕正是。〔外〕只说王家是诗礼之家。那孙家一味村浊。〔净〕再说一个大巴掌。〔外〕罢罢。我再不管了。〔先下丑〕世间无难事。只怕歪丝缠。一个老官人。被你一缠就缠坏了。玉莲就比我小时节。只要有得吃有得着。这等人家不嫁。倒去嫁穷鬼。好计。计就月中擒玉兔。谋成日裏捉金乌。〔下〕 


　　第九出　绣房 
　　【恋芳春】〔旦上〕宝篆香消。绣窗日永。又还节近朱明。暗裏时更换。月老逼椿庭。惟愿双亲福寿康宁。 
　　镜中常自叹婵娟。生长闺门二八年。惟喜椿庭身在室。何堪萱室魄归天。工德悉兼全。玉质无瑕赛月圆。春去秋来多世事。金莲那肯出房前。奴家侍奉早膳已毕。且向绣房做些针指。 

　　【一江风】绣房中。袅袅香烟喷。翦翦轻风送。但晨昏问寝高堂。须把椿萱奉。忙梳早整容。忙梳早整容。惟勤针指功。怕牕外花影日移动。 
　　【前腔】听鹊鸦。噪得我心惊怕。有甚吉凶话。念奴家不出闺门。莫把情怀挂。依然绣几朵花。依然绣几朵花。天生怎比他。再绣出蔷薇架。 
　　【靑哥儿】〔丑上〕豪门议亲。哥哥嫂嫂已许谐秦晋。未审玉莲肯从顺。且向绣房询问。 
　　开门。〔旦〕是谁。〔丑〕是你姑娘。〔旦〕姑娘那裏来。〔丑〕我儿。这就不是了。怎么拦门拜。诗礼人家。只象小家子出身。好歹等姑娘坐定了拜纔是。〔旦〕多谢姑娘指教。〔丑〕这纔是。我儿坐了。〔旦〕姑娘。吿坐了。〔丑〕你在这裏做什么。〔旦〕这是枕方。〔丑〕这是什么花。〔旦〕并头莲。〔丑〕这是做亲的意思了。〔旦〕姑娘休要取笑。〔丑〕下面是鸭是鹅哺鸡。〔旦〕鸳鸯。〔丑〕鸳鸯嘴长了七八针。这是什么书。〔旦〕是烈女传。〔丑〕我儿。这书且放过一边。我要说正经。我儿。特来与你说一头亲事。〔旦〕不是爹爹许那王。〔丑〕亏你不羞。不出闺门的女儿。晓什么王白。好歹等姑娘说出来。你爹爹许了王家。母亲见他艰难。将你许了孙半州。他是温州城裏第一个财主。我儿若嫁了他。一生受用不尽。这是王家的聘礼。这是孙家的聘礼。〔旦〕姑娘。他乃豪家富贵。玉莲乃家寒貌丑。不敢应承孙家。〔丑〕嫁孙家是。听我说他富贵。 

　　【梁州序】他家私迭等。良田千顷。富豪声振欧城。他又不曾婚聘。专浼我来求亲。〔旦〕他恁的钱物昌盛。愧我家寒貌丑难厮称。〔丑〕这段姻缘料想是前定。入境缘何不顺情。休得要恁执性。 
　　【前腔】〔旦〕他有雕鞍金凳。重裀列鼎。肯娶我裙布荆钗。我须房奁不整。反被那人相轻。〔丑〕虽是你房奁不整。他见你恭容自然相钦敬。〔旦〕严父将奴先已许书生。君子一言怎变更。实不敢奉尊命。 
　　【前腔】〔丑〕你爹娘俱已应承。问侄女缘何不肯。恁推三阻四。莫不是行浊言淸。〔旦〕枉了将人凌并。便刎下头来。断然不依允。〔丑〕论我作伐。宅第尽闻名。十处说亲九处成。谁学你假惺惺。 
　　【前腔】〔旦〕做媒的。〔丑〕做媒的不是做贼的。〔旦〕做媒的个个夸能。也多有言不相应。信着你都被误了终身。〔丑〕合穷合苦没福分。丫头强厮挺。令人怒憎。〔旦〕出语伤人。你好不三省。荣枯事总由命。 
　　【尾】〔丑〕这段姻缘非厮逞。少什么花红送迎。〔旦〕谁想番成作画饼。 
　　〔旦〕姻缘自是不和同。　　　　〔丑〕无分荣华合受穷。 
　　〔旦〕雪裏红梅甘冷淡。　　　　〔合〕羞随红叶嫁东风。 

　　第十出　逼嫁 
　　【福靑歌】〔净上〕只因我女娇媚。富家郞要结姻契。姑娘在此作良媒。寻思道理。强如嫁着穷鬼。 
　　常言道。会嫁嫁田庄。不会嫁。嫁才郞。好笑我老儿将女儿许嫁王十朋。姑娘来说的温州城内第一个财主孙汝权。如今姑娘绣房中与女儿议亲。待姑娘来便知端的。 

　　【前腔】〔丑上〕玉莲贱人无理。激得我怒从心起。腌臜蠢物太无知。千推万阻。敎我受了这场呕气。 
　　〔净〕姑娘。为何这般气。〔丑〕嫂嫂。只说人家养女儿。你当初把他如金宝。如今把你当蒿草。我便领你的命。到绣房中去。他便闭着门儿。我便叫开门。他便不该就是拦门拜。我该奉承他一分便好。我不合教道他。他便怪我抢白了。心裏有些不自在我。我便说特来与你做媒。他到嗞了这张嘴。说道姑娘莫不是爹爹说王。我就说不出闺门的女儿。晓得什么王白好歹。等姑娘说出来。又说爹是亲的。娘是继母。不知是那一个养汉老淫妇。不知他是那裏来的。便是这等跟我爹的。还要拿他到税课司去税他一税。羞也羞杀了他。〔净〕他是这等无理。七岁无了母。是我扶养长成。说我做主不得。我且唤他出来。肯嫁孙家。我有一处。要嫁王家。也有一处。〔丑〕嫂嫂不要说我说的。〔净〕玉莲那裏。 

　　【七娘子】〔旦上〕芳心未许春搬弄。傍纱牕绣鸾刺凤。〔净〕玉莲。〔旦〕母命传呼。奴当趋奉。金莲轻举湘裙动。 
　　〔旦〕母亲。〔净〕撒开。不是你娘。〔旦〕姑娘。〔丑〕不是你姑娘。〔净〕你好欺心。虽无十月怀胎。且有三年乳哺。怎么得你长大嫁老公。姑娘与你说亲。肯不肯好好回他。怎么说爹是亲的。娘是继母。做主不得。骂我许多。〔旦〕是那个来说的。〔净〕姑娘说的。〔旦〕姑娘曾在那裏骂。〔丑〕你骂来。〔净〕贱人骂得好。 

　　【锁南枝】〔旦〕休发怒。免性焦。一言望乞听奴吿。这聘礼荆钗。休恁看得小。〔净〕是金的。〔旦〕非是金。〔丑〕敢是宝。〔旦〕非是宝。〔净〕非金非宝。要他何用。〔旦〕将来聘奴家。一似孟德耀。 
　　【前腔】〔净丑〕听他道。越气恼。无知贱人不听敎。因甚苦死执迷。惹得娘焦燥。他礼物有甚好。比着玉镜台。羞杀晋温峤。 
　　〔旦〕母亲。岂不闻商相埋名。版筑岩前曾。避世。阿衡遯迹。躬耕莘野未逢时。买臣见弃于其妻。季子不礼于其嫂。先朝蒙正运未通。破窑困苦。昔日韩信时不遇。当道饿寒。王秀才虽窘。乃才学之士。孙汝权纵富。乃奸诈之徒。才学之士。不难于富贵。奸诈之徒。必易于贫穷。王秀才一朝风云际会。发迹何难。〔净〕姑娘。丫头虽小。且是识人多矣。不知那裏寻许多苦堆一处。 

　　【四换头】贼泼贱闭嘴。数黑论黄讲甚的。我是你什么人。〔旦〕是娘。〔净〕恰又来。娘言语怎违。那裏是顺父母颜情却是你。〔旦〕顺父母颜情。人之大礼。话不投机。敎人怎随。富豪恋贪。贫穷见弃。惹得傍人讲是非。 
　　【前腔】〔丑〕呆蠢丫头。出语污人耳。恁推三阻四。话不投机。豪家求汝効于飞。他有甚相亏。出言抵撞。你好没尊卑。 
　　【前腔】〔旦〕非奴失礼仪。望停嗔。听拜启。婚姻事有之。恐误了终身难改移。〔净〕嫁去好。多住几日。不好。回来再嫁。〔旦〕怕一时贪富侈。恐船到江心补漏迟。 
　　【前腔】〔净丑〕好言劝你。再三阻推。娘是何人你是谁。〔旦〕母亲暂息雷电威。休恁自差池。今日裏缘何将我苦禁持。〔净〕自今和你做头敌。〔旦〕谩威逼。断然不与孙氏做夫妻。 
　　〔旦下外上〕自不整衣毛。何须夜夜嚎。为何在此喧嚷。〔净〕老贼养得好女儿。把我一顿打。若无姑娘劝。几乎打死。〔外〕妈妈。玉莲最孝顺。敢不是他。〔净〕且住。待我思想。我扯住他衣服。他洒调跑了去。方纔打。姑娘。是你打的。〔外〕妹子回来一次。惹得他母子闹炒。今后再不要你回来。〔丑〕我为你女儿亲事。今后再不回来了。〔净哭〕我的姑娘。〔丑哭〕我的嫂嫂。〔外〕呸。好人好家。哭怎么的。〔丑〕耍戏有哭有笑。〔净〕依我嫁孙家。多与他房奁首饰。若不肯嫁孙家。剥得赤条条。拣个十恶大败日。一乘破轿子。送到王家。房奁首饰。一些没有。再不管他。〔外〕将机就机。明日乃是一好日。只说不好。妈妈。十恶大败之日。就是明日送去。〔净〕也罢。就是明日。〔外〕妈妈。你送去。〔净〕我不去。〔外〕妹子。你送去。〔丑〕嫂嫂。一个泥人。送到庙裏去。看个下落。就是我去。 

　　〔外〕不贪富贵自甘贫。　　　　〔净〕叵耐无知小贱人。 
　　〔丑〕惟有感恩幷积恨。　　　　〔合〕万年千载不成尘。 

　　第十一出　辞灵 
　　【破阵子】〔旦上〕翠黛深笼宝镜。蛾眉懒画春山。丝萝虽喜依乔木。椿树还怜老岁寒。偷将珠泪弹。 
　　我生胡不辰。襁褓失慈母。鞠育赖椿庭。成立多艰楚。此日遣于归。父命曷敢阻。进退心恐伤。有泪出肺腑。奴家被继母逼嫁孙郞。我爹爹不允。将机就计。只说今日是十恶大败之日。匆遽之间。将奴出配王家。首饰衣服。并无一件。苦呵。若是亲娘在日。岂忍如此肮脏。不免到祠堂中拜别亲娘神主。此间已是祠堂中了。这一位是我亲娘呵。一入祠堂心惨凄。百年香火叹无儿。涓埃未报母恩德。返哺忍闻乌夜啼。 

　　【玉交枝】〔旦〕音容不见。望冥中听奴诉言。甫离怀抱娘恩断。目应怎瞑黄泉。谁知继母心太偏。逼奴改嫁相凌贱。我那亲娘。孩儿今日出嫁。本待做一碗羹饭与你。料他决不相容。苦莫说羹饭。我要痛哭一场。〔合〕怕他们闻之见嫌。只得且呑声。泪痕如线。 
　　我的亲娘在日。岂是今日。 

　　【前腔】不能光显。叹资装十无一完。爹爹母亲。荆钗裙布奴情愿。只是我爹爹年老在堂。奴家去后。叹无人膝下承颜。我的亲娘。七岁抛离了你。受他折磨难尽言。孩儿倘有一些差处。非打卽骂。他全无骨肉亲相眷。 
　　〔合前外上〕荆钗与裙布。随时逼婚嫁。〔丑上〕三夜不息烛。相思何日罢。〔外〕我儿哭得这等模样。你在此怎么。〔旦〕我在此别母亲神主。〔外〕我的儿。 

　　【忆多娇】你且开镜奁。整翠钿。休得界破残装玉筋悬。今日我做爹爹的肮脏了你。首饰全无眞可怜。〔合〕休得愁烦。喜嫁个读书大贤。 
　　【前腔】〔旦〕愁只愁你子嗣悭。爹老年。何忍敎儿离膝前。爹爹。你与母亲不谐。孩儿去了。凡事忍耐些罢。莫惹闲非免挂牵。 
　　〔合前丑〕我儿。你若依了我。嫁了孙家。大样妆奁。十分富贵。今日什么来由。到嫁这个穷鬼。〔外〕你好胡说。 

　　【斗黑麻】自古姻缘事非偶然。五百年来赤绳系牵。儿今去。听敎言。我的儿。你到王门做媳妇。勿慢勿骄。必钦必敬。孝顺姑嫜。数问寒喧。〔合〕灯前泪涟。生离各一天。它有日归宁。吾心始安。 
　　我儿。上轿去罢。〔旦〕待孩儿请母亲出来拜辞。〔外〕孩儿。那老泼贱。你去拜别他怎么。〔旦〕爹爹。天下无有不是的父母。孩儿何忍不辞而去。〔丑〕侄女言之有礼。待我去请他来。嫂嫂。女儿请你出来拜别。〔净在内说〕不出来。一似张果老倒骑驴。永远不要见这畜生的而。〔丑〕侄女儿。你母亲不肯出来受你的拜别。〔旦〕旣不肯出来。待奴自去请。母亲。开门。开门。〔净内说〕不开。不开。〔旦〕母亲旣不开门。不免就此房门前拜别。我的娘。孩儿呵。 

　　【前腔】蒙敎养成人。恩同昊天。〔净内应〕我又不是你亲娘。说什么昊天。〔旦〕我的娘。虽不是你亲生。多蒙保全。儿别去。免忧煎。娘。你是个年老之人。休惹闲气。倘爹爹有些不是处。忍耐些罢。努力加餐。望把愁颜变笑颜。〔合〕灯前泪涟。生离眞可怜。〔外〕我儿。他衣饰也无一件与你。哭他怎么。〔旦〕裙布荆钗。奴身自便。 
　　〔丑〕侄女儿。拜了爹爹。上轿去罢。〔外〕不要拜了。 

　　【临江僊】〔旦〕百拜哀哀辞膝下。及门无母施鞶。未知何日返家园。出门银烛闇。白日照鱼轩。〔旦丑吹打下外吊场〕 

　　【前腔】半壁孤灯相吊影。萧萧白发盈顚。那堪弱息离身边。叮咛辞别去。情痛不成干。 

　　第十二出　合卺 
　　【风马儿】〔老旦上〕株守窝居事桑麻。形憔悴。鬓蓝参。〔生上〕家寒世薄精神减。凄凉一担。母忧愁。子羞惭。 
　　〔老旦〕孩儿。姻缘之事非偶然。前番许将仕来说亲事。我因将荆钗为定。此人一去许久。不见回报。敢是不成了。〔生〕母亲。姻缘前生分定。苦苦挂怀则甚。 

　　【琐寒牕】〔老旦〕这门亲非是我贪婪。无奈人来说再三。送荆钗只愁富室褒谈。良媒竟没一言回俺。反敎娘挂肠悬胆。〔合〕早间只闻得鹊噪牕南。有何亲旧相探。 
　　【前腔】〔生〕叹连年贫苦多谙。尤在凄凉一担担。事萱亲朝夕愧缺腴甘。劬劳未答。常怀凄惨。议姻亲断然不敢。〔合前〕 

　　【前腔】〔末净上〕论人生嫁女婚男。不是姻缘怎妄贪。谩夸他豪门首饰衣衫。娇娥志洁。甘居淸淡。那听他巧言啜赚。这姑姑因此脸羞惭。此来必定喃喃。 
　　此间已是。有人么。〔老旦〕有人在外。出去看来。〔生〕待孩儿去看。〔末〕老夫要见令堂。〔生〕请将仕少待。〔老旦〕请见。〔末〕老安人贺喜。〔老旦〕寒门似水。喜从何来。〔末〕钱老员外送小姐过门。以此贺喜。〔老旦〕仓卒之间。诸事不曾整备。怎生是好。〔末〕不费老安人的心。钱宅也没有人来。止有张姑妈送亲。他恰有些絮刮。不要听他。〔净〕只要对了新官人。诸事不要管。张老安人出轿。华堂今夜喜筵开。拂拂香风次第来。画鼓频敲龙笛响。新人挪步出庭阶。 

　　【宝鼎儿】〔丑上〕亲送侄女临门。管取今朝沈醉。 
　　〔净〕请老安人迎接姑婆。〔老旦〕姑婆请。〔丑〕亲家请。〔净〕请行礼。再行礼。〔老旦丑行礼丑〕此间是那个。〔末〕就是新官人。〔丑〕你不晓得。这是琼林之琼。亲家面上为何能黄。〔老旦〕生成的。〔丑〕这房子为何都是曲的。〔老旦〕这是旧房。〔丑〕不是旧房。正是乔木之家。〔末净〕这话纔说得好。〔丑〕亲家裏面有什么冰窨。〔老旦〕没有什么冰窨。〔丑〕为何冷气直冲。亲家。夜来我哥哥嫂嫂分颜。如今送侄女临门。首饰房奁。诸事不曾完备。望亲家包荒。〔老旦〕家下仓卒之间。诸事不曾整备。望姑婆包荒。〔丑〕实不相瞒亲家说。没有喜娘。还要我一身充两役。扶我侄女出轿。酒是好歹两桌。都是我的了。〔末〕且不要多说。扶持新人出轿。〔净〕伏以身骑白马摇金凳。曾向歌楼列管弦。醉后不知明月上。笙歌引入画堂前。 

　　【花心动】〔旦上〕适遣匆匆。奈眉峯慵画。鬓云羞笼。 
　　〔净〕一对新人请上花毯。齐眉并立。一派笙歌列绮罗。女郞今夜渡银河。羞闻织女笑呵呵。今夜断然饶不过。〔老旦〕请受礼。〔丑〕同受礼。〔净〕老安人请训事。〔老旦〕姑婆请训事。〔丑〕亲家请。〔老旦〕占了。夫妻交拜。相敬如宾。务要上和下睦。夫唱妇随。常如鸾凤之和鸣。早叶麒麟之应瑞。姑婆请。〔丑〕勤事桑麻。织紬做布。莫学自己。嫁了这个穷酸饿醋。喜筵独桌。摆在那裏。〔老旦〕姑婆。仓卒之间。诸事不曾整备。 

　　【惜奴娇】只为家道贫穷。守荆钗裙布。谨身节用。今为姻眷。惟恐玷辱亲家门风。〔旦〕空空。愧乏房奁来陪奉。望高堂垂怜宠。〔合〕喜气浓。悄似僊郞僊女会合僊宫。 
　　【前腔】〔丑〕忻逢。夫壻宽洪。可留心遵守四德三从。〔末〕勤攻诗赋。休得要效学飘蓬。〔生〕重重。命蹇时乖长如梦。〔老旦〕谢良言。开愚蒙。〔合前〕 
</div>
    <div class="pagination">
<a href="六十种曲荆钗记_page2.html">上一页</a><a href="六十种曲荆钗记.html">1</a><a href="六十种曲荆钗记_page2.html">2</a><span class="current-page">3</span><a href="六十种曲荆钗记_page4.html">4</a><a href="六十种曲荆钗记_page5.html">5</a><a href="六十种曲荆钗记_page6.html">6</a><a href="六十种曲荆钗记_page7.html">7</a><a href="六十种曲荆钗记_page8.html">8</a><span>...</span><a href="六十种曲荆钗记_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
