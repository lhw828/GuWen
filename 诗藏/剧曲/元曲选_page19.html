<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 19 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 19 页/共 133 页
  </h1>
  <div class="content">
   〔崔甸士云〕你要乞个罪名么。这个有。左右。将他脸上刺着逃奴二字。解往沙门岛去者。〔祗从云〕理会的。〔正旦唱〕
　　【乌夜啼】你这短命贼怎将我来胡雕刺。迭配去别处官司。世不曾见这等跷蹊事。哭的我气噎声丝。诉不出一肚嗟咨。想天公难道不悲慈。只愿得你嫡亲伯父登时至。两下里质对个如何是。看你那能牙利齿。说我甚过犯公私。
　　〔崔甸士云〕左右。便差个能行快走的解子。将这逃奴解到沙门岛。一路上则要死的。不要活的。便与我解将去。〔正旦云〕崔甸士。你好狠也。〔唱〕
　　【黄锺煞】休休休劝君莫把机谋使。现现现东岳新添一个速报司。你你你负心人。信有之。咱咱咱薄命妾自不是。快快快就今日。逐离此。行行行可怜见。只独自。细细细心儿里。暗忖思。苦苦苦业身躯怎动止。管管管少不的在路上停尸。〔做悲科唱〕哎哟天那。但不知那塌儿里把我来磨勒死。〔同解子下〕
　　〔搽旦云〕相公。莫非是你的前妻。敢不中么。不如留他在家。做个使用丫头也省的人谈论。〔崔甸士云〕夫人不要多心。我那里有前妻来。〔搽旦云〕他适纔说等你嫡亲伯父来。要和你面对。这怎么说。〔崔甸士云〕是我有个亲伯父。叫做崔文远。这原是我伯父家丫头卖。与我的。你看他模样倒也看的过。只是手脚不好要做贼。我前日到处寻不着他。今日自来寻我。怎么饶的他过。如今这一去遇秋天阴雨。棒疮发呵。他也无那活的人也。咱和你后堂中饮酒去来。〔诗云〕幸今朝捉住逃奴。迭配去必死中途。〔搽旦诗云〕他若果然是前时妻小。倒不如你也去一搭里当夫。〔同下〕
　　〔音释〕
　　弹平声　盛平声　习星西切　只张耻切　堠音后　飋生止切　旋去声　参抽森切　差音嗤　晕音韵　疵音慈　眵抽支切　洗音选　瑟生止切
　　第三折
　　〔张天觉领兴儿祗从上诗云〕一去江州三见春。断肠回首泪沾巾。凄凉唯有云端月。曾照当时离散人老。夫张天觉。自与我孩儿翠鸾在淮河渡翻船之后。可早又三年光景也谢。圣恩可怜。道老夫廉能清正。节操坚刚。常怀报国之心。并无于家之念。加老夫天下提刑廉访使。勅赐势剑金牌。先斩后闻。这圣意无非着老夫体察滥官污吏。审理不明词讼。老夫虽然衰迈。岂敢惮劳。但因想我翠鸾孩儿。忧愁的须鬓斑白。两眼昏花。全然不比往日了。我几年间着人随处寻问。并没消耗。时遇秋天。怎当那凄风冷雨。过雁吟虫。眼前景物无一件不是牵愁触闷的。兴儿。兀的不天阴下雨了也。行动些。〔诗云〕一自做朝臣。区区受苦辛。乡园千里梦。鞍马十年尘。亲儿生失散。祖业尽飘沦。正值秋天暮。偏令客思殷。你看那洒洒潇潇雨。更和这续续断断云。黄花金兽眼。红叶火龙鳞。山势嵯峨起江声浩荡闻。家僮倦前路。一样欲销魂。兴儿。前面到那里也。〔兴儿云〕老爷。前至临江驿不远了。〔张天觉云〕若到临江驿。老夫权且驻下者正是长江风送客。孤馆雨留人。〔同下〕〔正旦带枷锁同解子上云〕好大雨也。〔诗云〕我本是香闺少女。可怜见无人做主。遭迭配背井离乡。正逢着淋漓骤雨。哥哥。你只管里将我来棍棒临身。不住的拷打。难道你的肚肠能这般硬。再也没那半点儿慈悲的。〔做悲科〕天阿天阿。我委实的衔冤负屈也呵。〔唱〕
　　【黄锺醉花阴】忽听的摧林怪风鼓。更那堪瓮瀽盆倾骤雨。躭疼痛捱程途。风雨相催。雨点儿何时住。眼见的折挫杀女娇姝。我在这空野荒郊可着谁做主。
　　〔解子云〕快行动些。这雨越下的大了也。〔正旦唱〕
　　【喜迁莺】淋的我走投无路。知他这沙门岛是何处酆都。长吁。气结成云雾。行行里着车辙把腿陷住。可又早闪了胯骨。怎当这头直上急簌簌雨打。脚底下滑擦擦泥淤。
　　〔正旦做跌倒科〕〔解子云〕你怎么跌倒了来。〔正旦云〕哥哥。这里滑。〔解子云〕千人万人走都不跌。偏你走便跌倒了。我如今走过去。滑呵。万事罢论。若不滑呵。我将你两条腿打做四条腿。〔解子走跌倒科云〕快扶我起来。兀那女子。你往那边儿走。这里有些滑。〔正旦唱〕
　　【出队子】好着我急难移步。淋的来无是处。我吃饭时晒干了旧衣服。上路时又淋湿我这布裹肚。吃交时掉下了一个枣木梳。
　　〔解子云〕你又怎的。〔正旦云〕掉了我枣木梳儿也。〔解子云〕掉了罢。到前面别买个梳子与你。〔正旦云〕哥哥。你寻一寻。到前面你也要梳头哩。〔解子云〕你也是个害杀人的。〔做脚踏科云〕这个想是了。我就这水里把泥洗去了。如今有了梳子。你快行动些。〔正旦唱〕
　　【幺篇】我心中忧虑有三桩事我命卒。〔解子云〕可是那三桩事。你说我听。〔正旦唱〕这云呵他可便遮天映日闭了郊墟。这风呵恰便似走石吹沙拔了树木。这雨呵他似箭簳悬麻妆助我十分苦。
　　〔解子云〕你走便走。不走我打你也。〔正旦云〕哥哥。〔唱〕
　　【山坡羊】则愿你停嗔息怒。百凡照觑。怎便精唇泼口骂到有三十句。这路崎岖。水萦纡。急的我战钦钦不敢望前去。况是棒疮发怎支吾。刚挪得半步。〔带云〕哥哥。你便打杀我呵。〔唱〕你可也没甚福。
　　〔解子云〕你休要多嘴多舌。如今秋雨淋漓。一日难走一日。快与我行动些。〔正旦唱〕
　　【刮地风】则见他努眼撑睛大叫呼。不邓邓气夯胸脯。我湿淋淋只待要巴前路。哎。行不动我这打损的身躯。〔解子喝科云〕还不走哩。〔正旦唱〕我捱一步又一步何曾停住。这壁厢那壁厢有似江湖。则见那恶风波。他将我紧当处。问行人踪迹消疎。似这等白茫茫野水连天暮。〔带云〕哥哥也。〔唱〕你着我女孩儿怎过去。
　　〔解子云〕你又怎的。〔正旦云〕哥哥。这般水深泥泞。我怎生走的过去。望哥哥可怜见。扶我一扶过去。〔解子云〕则被你定害杀我也。我扶将你过去。我问你。你怎生是他家梅香。你将他家金银偷的那里去了。他如今着我害你的性命哩。你可实对我说。〔正旦云〕我那里是他家梅香。偷了金银走来。〔唱〕
　　【四门子】告哥哥一一言分诉。那官人是我的丈夫。我可也说的是实又不是虚。寻着他指望成眷属。他别娶了妻道我是奴。我委实的衔冤负屈。
　　〔解子云〕这等说起来。是俺那做官的不是。如今我也饶不得你。快行动些。〔正旦唱〕
　　【古水仙子】他他他。忒很毒。敢敢敢。昧己瞒心将我图。你你你。恶狠狠公隶监束。我我我。软揣揣罪人的苦楚。痛痛痛。嫩皮肤上棍棒数。冷冷冷。铁锁在项上拴住。可可可。干支刺送的人活地狱。屈屈屈。这烦恼待向谁行诉。〔带云〕哥哥。〔唱〕来来来。你是我的护身符。
　　〔解子云〕天色晚了也。快行动些。寻一个宵宿的去处。〔正旦唱〕
　　【随尾】天与人心紧相助。只我这啼痕向脸儿边厢聚。〔带云〕天那天那。〔唱〕眼见的泪点儿更多如他那秋夜雨。〔同下〕
　　〔音释〕
　　蛩音穷　续词疽切　瀽音蹇　捱去声　姝音朱　骨音古　簌苏上声　淤音迂　服房夫切　卒音祖　木音暮　簳音赶　崎音欺　岖音区　福音府　夯音享　泞音佞　属绳朱切　屈丘雨切　毒东卢切　束音暑　数上声　狱于句切　屈音矩
　　第四折
　　〔净扮驿丞上诗云〕往来迎送不曾停。廪给行粮出驿丞。管待钦差犹自可。倒是亲随伴当没人情。小可是临江驿的驿丞。昨日打将前路关子来。道廉访使大人在此经过。不免打扫馆驿干净。大人敢待来也。〔孛老上云〕老汉崔文远的便是。自从着我女儿翠鸾寻我那侄儿崔甸士去了。音信皆无。我亲到秦川县。看我那女儿去。天色晚了也。又下着这般大雨。我且在这馆驿里寄宿一夜。明日早行。〔驿丞见科云〕兀那老头儿。你做甚么。〔孛老云〕雨大的紧。前路又没去处。这馆驿中不问那里。胡乱借我宿一夜。明日绝早便去。〔驿丞云〕老头儿你不知道。如今接待廉访大人。休要大惊小怪的。你去那厨房檐下歇宿去。〔孛老云〕多谢了。〔下〕〔张天觉引兴儿祗从上云〕老夫张天觉。来到这临江驿也。兴儿。你莫不身上着雨来么。〔兴儿云〕老爷。这般大雨。身上衣服都湿透了也。〔张天觉云〕既然是这等。我且在馆驿里避雨咱。〔驿丞接科云〕小的是临江驿驿丞。在此迎接。请大人公馆中安歇。〔张天觉云〕兴儿。我一路上鞍马劳顿。我权且歇息。休要着人大惊小怪的。若惊觉老夫睡呵。我只打你便与我分付去。〔兴儿云〕理会的。兀那驿丞。我分付你。大人歇息。不许着人大惊小怪。若打醒了睡。要打我哩。分付你去。〔驿丞云〕这个我知道。〔解子同正旦上〕〔正旦云〕解子哥哥。这一天雨都下在俺两个身上也。〔解子云〕这大雨若淋杀你呵。我也倒省些气力。这沙门岛好少路儿哩。〔正旦云〕哥哥。这风雨越大了也。〔唱〕
　　【正宫端正好】雨如倾。敢则是风如扇。半空里风雨相缠。两般儿不顾行人怨。偏打着我头和面。
　　【滚绣球】当日个近水边。到岸前。怎当那风高浪卷。则俺这两般儿景物凄然。风刮的似箭穿。雨下的似瓮瀽。看了这风雨呵委实的不善。也是我命儿里惹罪招愆。我只见雨淋淋写出潇湘景。更和这云淡淡妆成水墨天。只落的两泪涟涟。
　　〔解子云〕你休烦恼。我和你到临江驿寄宿去来。〔做叫门科云〕馆驿子开门来。〔驿丞云〕又是那一个。我开开这门。这弟子孩儿好大胆也。廉访使大人在这里歇息。你只在门外。你若大惊小怪的。我就打折你那腿。我关上这门。〔解子云〕可不是悔气。原来有廉访使大人在这里。俺休要大惊小怪的。我脱了这衣服。我自家扭扭干。〔做脱衣科云〕呀。袖儿里还有个烧饼。待我吃了罢。〔正旦云〕哥哥。你吃什么哩。〔解子云〕我吃烧饼哩。〔正旦云〕哥哥。你与我些儿吃波。〔解子云〕我但是吃东西。你便讨吃。也罢。我与你些儿吃。〔正旦云〕哥哥。你多与我些儿吃波。〔解子云〕一个烧饼。我与你些儿吃。你嫌少。没的。我都与你吃了罢。〔正旦唱〕
　　【伴读书】我这里告解子且消遣。我肚里饥难分辩。只他这风风雨雨强将程途来践。走的我觔舒力尽浑身战。一身疼痛十分倦。我我我立盹行眠。
　　【笑和尚】我我我捱一夜似一年。我我我埋怨天。我我我敢前生罚尽了凄凉愿。我我我哭干了泪眼。我我我叫破了喉咽。来来来哥哥我怎把这烧饼来咽。
　　〔做哭科云〕哎呀。天也。我便在这里。不知我那爹爹在那里也。〔张天觉云〕翠鸾孩儿。兀的不痛杀我也。我恰纔合眼。见我那孩儿在我面前一般。正说当年之事。不知是甚么人惊觉着我这梦来。皆因我日暮年高。梦断魂劳。精神惨惨。客馆寥寥。又值深秋天道。景物萧条。江城夜永。刁斗声焦。感人凄切。数种煎熬。寒蛩唧唧。塞雁叨叨。金风淅淅。疎雨潇潇。多被那无情风雨。着老夫不能合眼。我正是闷似湘江水。涓涓不断流。又如秋夜雨。一点一声愁。我恰纔分付兴儿。休要大惊小怪的。这厮不小心。惊觉老夫睡。该打这厮也。〔兴儿云〕我分付他那驿丞了。他不小心。我打这厮去。〔做打驿丞科云〕兀那厮。我分付来。休要大惊小怪的。惊觉老爷睡。倒要打我。我只打你。〔驿丞云〕大叔休打。你自睡去。都是这门外的解子来。我开开这门。我打这厮去。〔做打解子科云〕兀那解子。我着你休大惊小怪的。你怎生啼啼哭哭。惊觉廉访大人。恰纔那伴当。他便打我。我只打你。〔解子云〕都是这死囚。〔词云〕你大古里是那孟姜女千里寒衣。是那赵贞女罗裙包土。便哭杀帝女娥皇也。谁许你丽泪去滴成斑竹。〔正旦词云〕告哥哥不须气扑。我冤枉事谁行诉与。从今后忍气吞声。再不敢嚎咷痛哭。爹爹也。兀的不想杀我也。〔张天觉云〕翠鸾孩儿。只被你痛杀我也。恰纔与我那孩儿数说当年淮河渡相别之事。不知是甚么人惊觉我这梦来。〔词云〕一者是心中不足。二者是神思恍惚。恰合眼父子相逢。正数说当年间阻。忽然的好梦惊回是何处凄凉如许。响玎珰铁马鸣金。只疑是冷飕飕寒砧捣杵。错猜做空阶下蛩絮西窗。遥想道长天外雁归南浦。我沉吟罢仔细听来。原来是唤醒人狂风骤雨。我对此景无个情亲。怎不教痛心酸转添凄楚。孩儿也。你如今在世为人。还是他身归地府。也不知富贵荣华。也不知遭驱被掳。白头爷孤馆里思量。天那。我那青春女在何方受苦。我分付兴儿来。你休要大惊小怪的。可怎生又惊觉老夫。〔做打兴儿科〕〔兴儿云〕老爷休打我。都是那驿丞可恶。〔出见驿丞科云〕兀那驿丞。我着你休大惊小怪的。你怎生又惊觉老爷的睡来。〔词云〕我将你千叮万嘱。你偏放人长号短哭。如今老爷要打的我在这壁厢叫道阿呀。我也打的你在那壁厢叫道老叔。〔驿丞云〕都是这门外边的解子。我开开这门打那厮。兀那解子。我再三的分付你休要大惊小怪的。你又惊觉廉访大人的睡来。你这弟子孩儿。〔词云〕虽然是被风雨淋淋渌渌。也不合故意的喃喃笃笃。他伴当若打了我一鞭。我也就挎断你娘的脊骨。〔解子词云〕只听的高声大语。开门看如狼似虎。想必你不经出外。早难道惯曾为旅。你也去访个因由。要打我好生冤屈。不争那带长枷横铁锁愁心泪眼的臭婆娘。惊醒了他这驰驿马挂金牌先斩后闻的老宰辅。比及俺忍着饥担着冷。讨憎嫌受打拷。只管里棍棒临身。倒不如汤着风。冒着雨。离门楼。赶店道。别寻个人家宵宿。〔正旦词云〕隔门儿苦告哥哥。听妾身独言肺腑。但肯发慈悲肚肠。就是我生身父母。且休提一路上万苦千辛。只脚底水泡儿不知其数。悬麻般骤雨淋漓。急箭似狂风乱鼓。定道是馆驿里好借安存。谁想你恶哏哏将咱赶出。便要去另觅个野店村庄。黑洞洞知他何方甚所。若不是逢豺虎送我残生。必然的埋葬在江鱼之腹。顷刻间便撞起响珰珰山寺晓钟。且容咱权避这淅零零潇湘夜雨。〔张天觉云〕天色明了也。兴儿。你去门首看是甚么人。闹这一夜。与我拏将过来。〔做拏解子正旦见旦认科云〕兀的不是我爹爹。〔张天觉云〕兀的不是翠鸾孩儿。这三年你在那里来。你为什么披枷带锁的。〔正旦做哭科云〕爹爹不知。自从孩儿离了爹爹。有个崔老的救了我。他认我做义女。他有个侄儿是崔通。就着他与你孩儿做了女壻。他进取功名去。做了秦川县令。因他不来取我。有崔老的言语。着我寻他去。不想他别娶了妻房。说我是逃奴。将我迭配沙门岛去。一路上只要死的。不要活的。幸得今日遇着爹爹。爹爹也。怎生与你孩儿做主咱。〔张天觉云〕快开了枷锁者。那厮这等无礼。左右那里。速去秦川县与我拿将崔通来。〔正旦云〕爹爹。他在秦川为理。若差人拿他。也出不的孩儿这口气。须是我领着祗从人。亲自拿他走一遭去。正是常将冷眼看螃蟹。看你横行得几时。〔同祗从下〕〔崔甸士上云〕小官崔通是也。前日那一个女人。本等是我伯父与我配下的妻子。被我生各支拷做逃奴。解他沙门岛去。已曾分付解子。着他一路上只要死的。不要活的。怎么去了好几日。也还不见来回话。我那夫人只管将这桩事和我炒闹不了。〔做惊科云〕怎么我这眼连跳又跳的。想是夫人又来合气了。〔正旦领祗从上云〕可早来到秦川县也。左右。打开门进去。〔做见科云〕兀的不是崔通。左右。与我拏住者。〔崔甸士云〕奇怪。你每是那里来的。〔祗从云〕廉访使大人勾你哩。〔正旦云〕崔通。今日我也有见你的时节么。左右。与我剥去了冠带。好生锁着。〔崔甸士云〕小娘子。可怜见。可不道夫乃妇之天也。〔正旦唱〕
　　【快活三】我揪将来似死狗牵。兀的不夫乃妇之天。任凭你心能机变口能言。〔带云〕去来。〔唱〕到俺老相公行说方便。
　　〔崔甸士云〕我早知道是廉访使大人的小姐。认他做夫人可不好也。〔正旦云〕左右。还有一个泼妇。也与我去拿出来。〔祗从拿搽旦上科〕〔搽旦云〕我也是官宦人家小姐。怎把我做烧火的一般这等扯扯拽拽。你岂不晓得妇人有事。罪坐夫男。这都是崔通做出来的。干我甚事。〔正旦怒云〕左右。与我一并锁了。〔搽旦云〕且不要啰啤。俺父亲做官。专好唱醉太平的小曲儿。我也学的会唱。小姐。待我唱与你听。〔唱〕
　　【醉太平】我道你是聪明的卓氏。我道你是俊俏西施。怎肯便手零脚碎窃金赀。这都是崔通来妄指。〔正旦云〕左右。与我快锁了者。〔搽旦云〕阿哟。我戴凤冠霞帔的夫人。是好锁的。待我来。〔除凤冠科唱〕解下了这金花八宝凤冠儿。〔脱霞帔科唱〕解下这云霞五彩帔肩儿。都送与张家小姐妆台次。我甘心倒做了梅香听使。
　　〔正旦云〕左右。都锁押了。带他见俺爹爹去来。〔下〕〔张天觉上云〕自从孩儿亲拏崔通去了。怎生许久还不见到。〔正旦押崔甸士搽旦上科云〕爹爹。我拏将那两个贼丑生来了也。〔张天觉云〕那厮敢这等无礼。待老夫写表申朝。问他一个交结贡官。停妻再娶。纵容泼妇。枉法成招。大大的罪名。一面竟将他两个押赴通衢。杀坏了者。〔孛老慌上云〕不知什么人大惊小怪的。我试看咱。〔做认科云〕兀的不是翠鸾孩儿。你在那里来。〔正旦云〕呀。父亲。我认崔通去。他别娶了一个。倒说我是逃奴。将我迭配沙门岛去。肯分的遇着我爹爹。如今要将他杀坏了也。〔孛老劝科云〕小姐。怎生看老汉的面上。饶了他这性命。小姐意下如何。〔正旦唱〕
　　【鲍老儿】他是我今世雠家宿世里冤。恨不的生把头来献。〔崔甸士云〕伯父。你与我劝一劝波。我如今情愿休了那媳妇。和小姐重做夫妻也。〔孛老云〕小姐。你只饶了他者。〔正旦唱〕我和他有甚恩情相顾恋。待不沙又怕背了这恩人面。只落的嗔嗔忿忿。伤心切齿。怒气冲天。
　　〔正旦引孛老见张科云〕爹爹。这个便是救我命的崔文远。看恩人面上。连崔通也饶了他罢。〔张天觉云〕那崔通怎好饶的。〔孛老云〕老相公。你小姐元是我崔文远明婚正配。许与侄儿崔通的。如今情愿休了那媳妇。与小姐重做夫妻。可不好也。〔张天觉云〕孩儿你意下如何。〔正旦云〕这是孩儿终身之事。也曾想来。若杀了崔通。难道好教孩儿又招一个。只是把他那妇人脸上。也刺泼妇两字。打做梅香。伏侍我便了。〔张天觉云〕这也说的有理。左右。将那厮拏过来。看崔文远面上。饶免死罪。将恩人请至老夫家中。养赡到老。小姐还与崔通为妻。那妇人也看他父亲赵礼部面上。饶了刺字。只打做梅香。伏侍小姐。〔搽旦哭云〕一般的父亲。一般的做官。偏他这等威势。俺父亲一些儿救我不得。我老实说。梅香便做梅香。也须是个通房。要独占老公。这个不许你的。〔张天觉云〕左右。将冠带来还了崔通。待他与小姐成亲之后。仍到秦川做官去者。〔正旦崔甸士俱冠带搽旦扮梅香伏侍拜见科〕〔张天觉云〕我儿昔日在淮河渡分散之时。谁想有今日也。〔正旦唱〕
　　【货郎儿】想着淮河渡翻船的这灾变。也是俺那时乖运蹇。定道是一家大小丧黄泉。排岸司救了咱性命。崔老的与我配了姻缘。今日呵谁承望父子和夫妻两事儿全。
　　〔崔甸士云〕天下喜事。无过父子完聚。夫妇团圆。容小官杀羊造酒。做个庆贺的筵席。与岳父大人把一杯者。〔做奉酒科〕〔正旦唱〕
　　【醉太平】不争你亏心的解元。又打着我薄命的婵娟。险些儿做乐昌镜破不重圆。干受了这场罪谴。爹爹呵另巍巍稳掌着森罗殿。崔通呵喜孜孜还归去秦川县。我翠鸾呵生剌剌硬踹入武陵源。也都是苍天可怜。
　　【尾煞】从今后鸣琴鼓瑟开欢宴。再休题冒雨汤风苦万千。抵多少待得鸾胶续断弦。把背飞鸟纽回成交颈鸳。隔墙花攀将做并蒂莲。你若肯不负文君头白篇。我情愿举案齐眉共百年。也非俺只记欢娱不记冤。到底是女孩儿的心肠十分样软。
　　〔张天觉云〕当初失却渡淮船。父子飘流限各天。消息经年终杳杳。肝肠无日不悬悬。已知衰老应难会。犹喜神明暗自怜。渔父偶收为义女。崔生乍见结良缘。从来好事多磨折。偏遇奸谋惹罪愆。苦誓一心同蜀郡。远寻千里到秦川。剑沉龙浦还重合。镜剖鸾台复再圆。秉烛今宵更相照。相逢或恐梦魂前。
　　〔音释〕
　　当去声　盹敦上声　咽音烟　塞音赛　竹音主　扑音普　哭音苦　足臧取切　惚音虎　嘱音主　叔音暑　渌音路　笃音堵　辅音府　离去声　宿须上声　出音杵　腹音府　妄去声　解上声
　　题目　淮河渡波浪石尤风　
　　正名　临江驿潇湘秋夜雨
　　临江驿潇湘秋夜雨杂剧终

《元曲选》　郑孔目风雪酷寒亭杂剧　（明）臧晋叔 编
　　郑孔目风雪酷寒亭杂剧　　（元）杨显之 撰
　　●郑孔目风雪酷寒亭杂剧目录 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　后尧婆淫乱辱门庭泼奸夫狙诈占风情　正名　护桥龙邂逅荒山道郑孔目风雪酷寒亭 
　　楔子
　　〔冲末扮李府尹引张千上〕〔诗云〕寒蛩秋夜忙催织。戴胜春朝苦劝耕。若道官民无统属。不知虫鸟有何情。小官李公弼是也。官拜郑州府尹之职。今日升厅。坐起早衙。张千。说与那六房司吏。有事禀复。无事转厅。〔张千云〕理会的。六房司吏。老爷分付。有事禀复。无事转厅。〔外扮郑孔目上诗云〕人道公门不可入。我道公门好修行。若将公直无颠倒。脚底莲花步步生。小生姓郑名嵩。嫡亲的四口儿家属。浑家萧县君。一双儿女。僧住赛娘。我在这衙门中做着个把笔司吏。今日相公升厅坐衙。有几桩禀复的事。须索走一遭去。〔做见科〕〔孔目云〕相公。小人有几桩事。禀相公知道。〔李尹云〕有何事。〔孔目云〕有护桥龙宋彬打死平人。解到了也。〔李尹云〕与我拿过来。〔孔目云〕张千。拿过来。〔丑扮解子押正末宋彬上云〕兀那厮。行动些。〔宋彬云〕自家护桥龙宋彬是也。因带酒路见不平。拳头上无眼。致伤人命。今日司房中呼唤。须索见去。〔做见科〕〔孔目云〕你便是护桥龙宋彬。〔宋彬云〕小人便是。〔孔目云〕你为甚么打死平人。〔宋彬云〕小人因带酒拳头上无眼。打死平人。哥哥与小人做主咱。〔孔目云〕兀那汉子。我有心待救你。到那边你则说误伤人命。不至于死。你意下如何。〔宋彬云〕煞是多谢了哥哥。〔做见科〕〔孔目云〕相公。这人是宋彬。〔李尹云〕你是宋彬。你怎生打死平人。你实招来。〔宋彬云〕小人因在街市上闲行。见个年纪小的打那年纪老的。小人劝他不从。■〈扌班〉过来则一拳打死了年纪小的。〔孔目云〕相公。这个是路见不平。拔刀相助。则是误伤人命。〔李尹云〕既不该死。决杖六十。刺配沙门岛去。〔孔目云〕张千。拿下去决杖者。〔张千打科〕〔李尹云〕张千。就着的当人押解他迭配沙门岛去。疾去早来者。〔宋彬出门科云〕这一场多亏了孔目哥哥。等他出来。我谢一谢咱。〔孔目云〕兀那汉子。若不是我呵。那得你性命来。〔宋彬云〕哥哥。小的打死平人。罪当至死。多亏了哥哥救拔。得这性命。你是我重生父母。再长爷娘。〔孔目云〕你多大年纪了。〔宋彬云〕小人二十五岁。〔孔目云〕我虽然大你几岁。你肯与我做兄弟么。〔宋彬拜云〕哥哥不弃嫌。情愿与哥哥做个兄弟。〔做拜科〕〔孔目云〕兄弟免礼。我这里有些零碎银子。与你做盘缠去。到前面无灾无难。回来家里住罢。〔宋彬云〕谢了哥哥。小的死生难忘也。〔唱〕
　　【仙吕赏花时】若不是孔目哥哥救了宋彬。这其间吃剑餐刀作鬼魂。我待学晋灵辄古今闻。他为甚甘心赵盾。将臂膊代车轮。
　　【幺篇】他则是报答桑间一饭恩。存得堂堂七尺身。也不敢望遂风云。报雠雪恨。则愿的积趱下金赠有恩人。〔下〕
　　〔孔目云〕兄弟去了也。我看此人不是忘恩负义的。日后必得其力。〔诗云〕他本犯罪该刑一死灰。重翻招案却因谁。正是当权若不行方便。如入宝山空手回。〔搽旦扮萧娥上云〕自家萧娥是也。自小习学谈谐歌舞。无不通晓。当了三年王母。我如今纳下官衫帔子。我嫁人去也。〔做见孔目科云〕孔目哥哥万福。我当了三年王母。如今纳了官衫帔子。改嫁良人去也。〔孔目云〕你跟将我来。〔引搽旦见官科云〕相公。这个萧娥。当了三年王母。如今他要改嫁良人去。〔李尹云〕前官手里有这例么。〔孔目云〕这个是旧例。〔李尹云〕既有例。礼案中除了名字。着他改嫁良人去。〔搽旦叩谢出门科云〕孔目哥哥。多谢了。〔孔目云〕大姐。你回去。我便来你家讨茶吃。〔搽旦云〕我先去。你便来。〔下〕〔孔目云〕相公无甚事。请转厅。〔李尹云〕既然无事。张千。将马来。我回私宅去也。〔下〕〔孔目云〕相公去了也。我往萧娥家里讨茶吃去。〔下〕
　　〔音释〕
　　蛩音穷　嵩音松　彬音宾　盾豚去声　膊音博
　　第一折
　　〔孔目同搽旦上云〕小生郑嵩。自到大姐家住许多时。难得大姐赤心相待。争奈我那浑家害的重了。我家中看一看去。〔搽旦云〕那里去。再住几日去。怕有甚么事。〔凈扮高成上云〕头顶军资库。脚踏万年仓。若将来撒镘。不勾几时光。小可高成的便是。在这衙门中做着个祗候。我平生只是贪花恋酒。我今到萧娥家讨一锺茶吃去。〔做见孔目科云〕呀。孔目在此。我回去也。〔孔目云〕高成。你这个村弟子孩儿。你来这里怎的。〔高成云〕孔目。这等人家。你来的我也来的。〔孔目打高科云〕??。你似个吊桶。我似个井。这吊桶常落在井里。我若寻你些风流罪过。一顿拷下你下半截来。快走。〔高成云〕我去便了。我出的这门来。他打我倒罢了。他说我是吊桶。他是井。则有吊桶落在井里。郑嵩。你若犯下事。可是我当直。我一下起你一层皮。那时井可落在我吊桶里。〔正末扮赵用引倈儿赛娘僧住上云〕自家姓赵名用。南京人氏。在这郑州衙门里。当着个祗候。有孔目郑嵩。因萧行首当了三年王母。与他除了名字。做了良人。这几日则在他那里住下。不肯回来。他嫂嫂也姓萧。百般的着人唤他。他只不肯回家。今日他嫂嫂央我到萧行首家。对孔目则说他嫂嫂死了也。我如今领着他两个孩儿。去赚将他来。孩儿行动些。〔唱〕
　　【仙吕点绛唇】俺嫂嫂连梦交杂。水米不下。将亡化。只等孔目来家。有几句遗留话。
　　【混江龙】这几日公文不押。吓魂台紧傍着相公衙。那里管详刑折狱。每日价卧柳眠花。恋着那送旧迎新泼弟子。全不想生男育女旧娇娃。眼睁睁现放着家私上半点儿不牵挂。可不怕夫妻间阻。男女争差。
　　〔云〕可早来到门首也。〔做见孔目科〕〔倈儿云〕爹爹。俺妳妳死了也。〔孔目悲科云〕大嫂。兀的不痛杀我也。〔搽旦云〕你家里哭去。张着大口号甚么。〔正末云〕这是甚么言语。〔唱〕
　　【油葫芦】道不的猿锁空房犹性耍。哥哥也咱须是官宦家。怎么好人家娶这等搅蛆扒。〔搽旦向孔目云〕你老婆若死了。我就嫁你。〔正末唱〕怕不待倾心吐胆商量嫁。都是些瞒神諕鬼求食话。哥哥你休劝他。他敢和我便怒发。你看承似现世的活菩萨。则待恋定泼烟花。
　　〔孔目云〕姐姐看我面。让他几句。〔搽旦云〕他是那个。我让他。〔正末唱〕
　　【天下乐】他不比寻常卖酒家。详也波察。怎便信杀。有钱财似你恁作塌。不将那官事理。终日家偎恋他。久以后无根椽和片瓦。
　　〔搽旦云〕孔目你放心。我如今一壶儿酒。一条儿肉。替你庆喜吃三锺。〔孔目云〕我死了老婆。与我庆甚么喜。〔正末唱〕
　　【醉中天】他如今尸首停在床榻。丧孝现居家。刬地拣一个日头庆喜咱。恨不的嘴缝上拳头打。我待揪扯着他。学一句燕京厮骂。入没娘老大小西瓜。
　　〔孔目云〕大姐。你休恠。我领孩儿家去也。〔同下〕〔搽旦云〕好道儿。他丢了我就去了。我如今借一身重孝穿上。我直哭到他家中。他若是死了。就与他吊孝。若不曾死。我这一去气死那个丑弟子孩儿。〔下〕〔旦儿扮萧氏上云〕妾身萧县君是也。颇奈郑孔目终日只在萧娥家。气的我成病。眼见的无那活的人也。我着孩儿叫他去了。怎么许久还不见回来。〔孔目同末倈上云〕兄弟也。那孝堂中物件。你可曾准备下么。〔正末唱〕
　　【后庭花】做下个束身白木匣。剪下些迎神雪柳花。人闹处休啼哭。我则怕当街里人笑话。〔孔目哭入门见旦科云〕好也。他原来不曾死。兄弟。你这般说谎。〔正末唱〕谁不知你这吏人猾。若不说妻儿亡化。你这令史每有三千番厮调发。
　　〔搽旦哭上云〕我穿着这一身孝服。可无眼泪。我这裙带里这都是白矾。到那里望眼里则一抹。眼泪便下来。我那姐姐嚛。〔正末云〕你来怎的。〔搽旦云〕我来吊孝哩。〔正末唱〕
　　【金盏儿】这婆娘忒奸猾。不贤达。走将来泪不住行儿下。则你这无端弟子恰便似恶那咤。他夫妻每纔厮守。子母每恰欢洽。你不脱了丧孝服。戴甚么纸麻花。
　　〔搽旦云〕我那干家做活的姐姐好也。他原来不曾死。你怎么说谎。好不贤惠的脸。〔孔目云〕恠不的他说。他当街里哭将来。〔旦儿云〕我这场气。无那活的人也。您两口儿近前来。将这十三把钥匙交付与你。好觑一双儿女者。〔旦做死科下〕〔孔目云〕大嫂。则被你痛杀我也。〔搽旦云〕你张口哭甚么。老婆有便治。无便弃。〔孔目云〕这是甚么话。兄弟。破木造棺。高原选地。埋殡了大嫂者。〔张千上云〕孔目。相公叫你攒造文书。往京师去哩。〔孔目云〕我停丧在家。着别人去。罢。〔张千云〕要你去哩。〔孔目云〕兄弟。怎生是好。咱便收拾攒造文书。往京师去来。〔正末唱〕
　　【赚煞尾】准备着送灵车。安排着装衣架。摆列些高驮细马。走去衙门自告咱。问官人借对头踏乱交加。奠酒浇茶。但见的都将你做话。靶满城人将你来怨煞。街坊都骂。骂你个不回头呆汉活气杀大浑家。〔下〕
　　〔孔目云〕大姐。你与我照管家中。我便索长行也。〔倈儿云〕爹爹。我跟了你去罢。〔孔目云〕儿也。我怎生带得你去。大姐。则一件。家缘家计。都交付了你。你则是好看我一双儿女。我便放心也。〔茶旦云〕你自去。这都在我身上。〔倈儿云〕爹爹。我则跟了你去。〔孔目云〕孩儿。我怎么带得你去。大姐。孩儿痴顽。待打时你骂几句。待骂时你处分咱。〔搽旦云〕你不放心。马屁眼上带将去罢。则管里嘱付。〔孔目云〕罢罢罢。我去也。我待不去。上司的言语。待去。又怕这妇人折倒这一双儿女。也是我出于无奈。孩儿。兀的不痛杀我也。〔下〕〔搽旦云〕您老子去了。等我吃的饱饱的。慢慢的打你。〔下〕〔倈儿哭下〕
　　〔音释〕
　　杂音咱　押羊架切　娃音蛙　发方雅切　萨杀贾切　察抽鲊切　杀双鲊切　塌汤打切　榻汤打切　匣奚佳切　猾呼佳切　达当加切　那音挪　咤音渣　洽奚佳切　踏当加切　靶音霸　煞与杀同
　　第二折
　　〔搽旦同倈儿上云〕我把你两个小弟子孩儿。你老子在家骂我。我如今洗剥了。慢慢的打你。待我关上门。省的有人来打搅。〔正末上云〕自家赵用。跟着哥哥攒造文书上京师去。行到半途。遗剩了一纸文书只。得重回家中。取那文书走一遭去也呵。〔唱〕
　　【越调斗鹌鹑】俺家里少东无西。可着我走南嘹北。俺哥哥纔娶的偏房。新亡了正室。撇下个幼女娇男。可又没甚的远亲近戚。我这里仔细的寻思起。他则待卧柳眠花。怎知道迷妖着鬼。
　　【紫花儿序】想着他亲娘在日。见这般打骂凌辱。不由的感叹伤悲。我一心似箭。两脚如飞。走的我气喘狼藉。恨不得一步奔来城市里。早行至哥哥门内。则听的大叫高呼。元来又打得他女哭儿啼。
　　〔搽旦云〕如今酒又不醉。饭又不饱。我慢慢的打你这两个小弟子孩儿。〔正末云〕兀的不打孩儿哩。〔唱〕
　　【小桃红】则问你赛娘僧住为何的。他可也有甚么闲炒刺。〔云〕嫂嫂。开门来。〔搽旦云〕这个是赵用的声音。你两个且起去。揩了泪眼。我买你吃。我开了这门。〔见末科云〕小叔叔。你怎的回来。有甚么勾当。〔正末见倈儿科云〕嫂嫂。你为甚么打这孩儿。〔搽旦云〕阿弥陀佛。头上有天。我为甚么打他。〔正末云〕嫂嫂。我试猜咱。〔唱〕莫不是少柴无米苦央及。〔搽旦云〕柴米都有。一个不肯上学。一个不肯做生活。我逗他耍来。〔正末唱〕便休题伶牙俐齿相支对。想着我亲娘在日。看承似神珠宝贝。〔搽旦云〕天也。我爱的是这一双儿女。〔正末唱〕怎禁他佯孝顺假慈悲。
　　〔搽旦云〕你为甚么回家来。〔正末云〕哥哥遗剩了一纸文书。说在背阁板上。〔搽旦云〕你自家取去。〔正末取科云〕有了文书。我去也。〔倈儿哭扯末科云〕叔叔。我跟将你去罢。你去了呵。他又打我也。〔正末云〕嫂嫂看着哥哥面皮。休打孩儿。〔唱〕
  </div>
  <div class="pagination">
   <a href="元曲选_page18.html">
    上一页
   </a>
   <span>
    ...
   </span>
   <a href="元曲选_page14.html">
    14
   </a>
   <a href="元曲选_page15.html">
    15
   </a>
   <a href="元曲选_page16.html">
    16
   </a>
   <a href="元曲选_page17.html">
    17
   </a>
   <a href="元曲选_page18.html">
    18
   </a>
   <span class="current-page">
    19
   </span>
   <a href="元曲选_page20.html">
    20
   </a>
   <a href="元曲选_page21.html">
    21
   </a>
   <a href="元曲选_page22.html">
    22
   </a>
   <a href="元曲选_page23.html">
    23
   </a>
   <a href="元曲选_page24.html">
    24
   </a>
   <span>
    ...
   </span>
   <a href="元曲选_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
