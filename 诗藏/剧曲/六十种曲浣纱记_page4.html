<!DOCTYPE html>
<html>
<head>
    <meta charset="UTF-8">
    <title>六十种曲浣纱记 - 第 4 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲浣纱记 - 第 4 页/共 11 页</h1>
    <div class="content">　　〔外〕入楚之事。弟一一记得。但大仇旣报。吾愿已毕。今欲飘然去国。明哲保身。省得落于奸臣之手。〔末〕兄弟岂不闻孝者所以事君也。故求忠臣必于孝子之门。当初旣仗吴之先王。得尽孝道。今日卽弃吴之后主。不竭忠诚。则是贪生怕死。背义忘恩。乃小丈夫之所为。窃为吾弟不取也。 

　　【寄生草】兄弟。你心空猛。气枉高。到不如棹船渔父在江心跳。到不如浣纱女子向溪头跃。到不如炙鱼刺客在筵前闹。你只要秋风荆棘楚王宫。全不管荒烟麋鹿吴门道。 
　　【么篇】兄弟。你身初蹇。运未遭。怎能勾章华雾锁重来到。怎能勾渚宫波冷重相造。怎能勾巫阳云缈重瞻眺。那时节飘零千里尙羁囚。怎能勾名扬四海称忠孝。 
　　〔外〕哥哥之言。极为有理。杀身狥国。此亦何难。但恐吾死。吴国又亡。旣无益于邦家。又灭绝乎宗祀。却不两下担误了。〔末〕岂不闻死生有命。祸福在天。烈士狥名。壮夫重气。存为楚国之杰。殁作吴地之英。久闻令郞日已长大。若有急难。可寄他邦。旣有以尽父子之情。又有以全君臣之义。则虽死之日。犹生之年。况兴衰祸福。尙未定也。〔外〕旣然如此。谨依哥哥尊命。〔末〕 

　　【赚煞尾】兴衰本难期。祸福谁能料。念吴国忠良又少。你弃职归山还太早。佐邦家柱石坚牢。为朝廷莫避儿曹。须要学檠天架海鳌。休得要惮劳。莫被人谈笑。兄弟。你必破工夫再往姑苏去走一遭。〔下〕 


　　第十三出　养马 
　　【梨花儿】〔净扮掌石室官丑扮皂隶上净〕两个囚徒来养马。带着一个俏浑家。朝朝坐在马粪下。嗏。马若瘦时吃顿打。〔丑〕 

　　【前腔】我家本官没挞煞。一生只爱把钱抓。上司知道也不怕。嗏。连累皂隶不是耍。 
　　〔丑〕皂隶叩头。〔净〕起来。自家不是别人。乃吴国掌管石室的官是也。前日上面发下两名军犯。一名军妻。到此石室中来养马。皂隶。怎么这时候还不来见我。〔丑〕便是。前日发来的两个男子。一个婆娘。都是大模大样的。一些也不采人在眼裏。〔净〕每常间犯人到此。送些拜见钱。他如今不但不来见我。土仪也不见一些。可恼可恼。〔丑〕老爷。待我拿他进来。〔净〕且住。那妇人生得如何。〔丑〕生得十分标致。〔净〕当时一名军。一名军妻。两名军。两名军妻。那裏有两个汉子带着一个妇人的。〔丑〕敢是那一个顾倩他来背包的。〔净〕一路怎么相处。〔丑〕老爷。路头路恼。大家用用儿。〔净〕皂隶。那个婆娘。两人俱不许用。准折与我做拜见钱罢。〔丑〕他若不肯如何。〔净〕他若不肯。待我下牢实摆布他。怕他走上天去。〔丑〕正是。在他檐下过。谁敢不低头。〔下小生贴生上小生〕 

　　【十二时】寃恨当诉天。奈极目苍天还远。〔贴〕衣服离披。容颜腆腼。日夕辛勤。养马谁怜。〔生〕主公夫人。你命运有时休怨。 
　　〔贴〕大王万福。〔小生〕夫人少礼。〔生〕主公夫人参见。〔小生贴〕大夫少礼。〔小生〕〔虞美人〕包羞忍耻何时了。怨恨知多少。〔贴〕白云飞去到江东。故国不堪回首夕阳中。〔小生〕雕栏玉砌应犹在。只是朱颜改〔生〕问君还有几多愁。恰是一江春水向东流。〔小生〕寡人昔为越国之主。今作吴地之奴。脱轩冕而着樵头。去冠裳而服犊鼻。如此污下。何以为人。〔生〕臣答主公。臣闻成汤幽于夏台。文王囚于羑里。兴衰虽云有命。存亡实则系人。故成汤得以媚于桀。而不以穷自伤。文王得以幸于纣。而不以困为病。伏覩夫差乃昔日之桀纣。未必主公非今日之汤文也。〔贴〕大王乃千乘之主。若轻于鸿毛。今一命之微。实寄于虎口。顾欲以垂亡之越国。而期以必兴之殷周。何大夫之言之迂也。〔生〕主公夫人。臣闻圣主明王。专一含羞忍耻。他时反国修德。终能伐暴诛残。臣仰观天文。俯察地气。彼初兴而我方辱。我将霸而彼则亡。今主公虽在危困之际。安知其非畅达之机。吴王虽在强盛之时。安知其非败亡之兆。愿主公夫人自爱。〔净丑上净〕皂隶。你与我唤那三个囚犯过来。〔丑〕你那男子妇人。老爷唤你过来。〔小生〕我不是进来见你的。〔丑〕他说道不是进来见你的。〔净〕这等无状。〔丑〕老爷不要慌。要近人的东西。须是软款温柔。只说你三个人要你养一百匹骒。马若瘦时要打。马若龌龊要打。马若不生长又要打。当不得许多辛苦。他定然送些东西进来。〔净〕也说得是。你与我对他说。〔丑诨介净丑下小生〕 

　　【山坡羊】瘦伶仃难过活的形状。好羞惭难见人的模样。急奔腾难调养的驽骀。苦酸辛难执役的工和匠。我也是一国王。平生性气刚。羁囚到此。一旦身名丧。扮做佣奴。替人牧养。悲伤。眼见孤身葬异方。思量。除是游魂到故乡。 
　　〔净丑上〕怎么两日马儿一发瘦了。好打好打。也罢。且饶你这一次。〔下贴〕 

　　【前腔】滴溜溜乱抛的珠泪。羞答答新参的奴婢。病怯怯未死的骨骸。远迢迢难度的时和岁。命运奇。存亡不可知。云连故国。此去应千里。宫殿荒凉。人民雕弊。迷离。魂梦中宵海上飞。徘徊。环佩何年月下归。 
　　〔净丑上〕你这囚徒。怎么两日马儿身上一发不干净了。好打好打。也罢。再恕你一次。〔下生〕 

　　【前腔】过去的雌雄休竞。未来的兴衰无定。意外的灾殃怎逃。眼前的辛苦皆由命。败与成。天心尙未明。还须忍耐。暂受凄凉境。有日亨通一朝驰骋。靑萍。几夜萧萧匣底鸣。功名。半世无成两鬓星。 
　　〔净丑上〕你这个囚徒。怎么两日马儿一发不见生长了。皂隶。拿他过来。〔丑诨介净〕那裏有你这等没规矩的汉子。不识羞的婆娘。一些礼体也没有。怎么拜见钱也不送一个。你是绍兴人。土宜最多。紫菜蚶子拣跳海■〈毛皮〉也送些与我。〔丑〕怎么叫做拣跳海■〈毛皮〉。〔净〕你不晓得。拣跳白鮝。海■〈毛皮〉壳菜。如今我也不打你。皂隶。你与我把马粪通倒在那个妇人身上去。〔小生〕你这狗官。不得无理。〔净〕待老爷用了一夜。准了拜见钱罢。〔丑〕小的油火钱也没有一个。明晚让与我罢。〔净〕陡。我也不曾着手。你到心慌。皂隶。你快与我扶那个妇人进去。〔小生生夺介末扮堂候官上〕早奉侯门命。忙投石室来。掌石室的官儿那裏。〔净出应介〕敢问大人。是那裏来的。〔末〕我是太宰府裏差来送人事与越王的。〔净〕那个越王。〔丑〕就是那着樵头服犊鼻。却纔方你摆布他的。〔净〕你那狗奴。怎么一向不对我说。如今却怎么好。〔净进报介〕外面有一个亲戚来看你。〔小生〕我在这裏。那裏有甚么亲戚。〔末进跪净丑随后跪佐慌介末〕大王夫人。太宰府堂候官叩头。〔小生贴〕请起。敢问尊官。到此何干。〔末〕小的是太宰爷差来的。太宰爷多拜上大王。要自家来看。恐怕有是非。特差小官送些人事。〔小生贴跪受介〕多承厚赐。〔末〕太宰多多启上大王。凡事耐心。终有好处。〔小生贴〕天地大恩。生死相报。只一件要拜上太宰。那个掌石室的官要我的拜见钱。日逐在此闹炒。况兼把我夫人十分凌辱。〔末〕你那个狗官不知死活。我归去就对老爷说。教你这个头不在颈上。〔净〕小的该死。以后再不敢了。〔小生贴〕旣然如此。尊官且不要说。饶他这一次。〔末喝净丑先下介小生〕尊官回去。多拜上太宰。若放勾践重归故乡。生当平分越国。死当结草衔环。若有虚言。天地诛之。〔生〕还有一言覆太宰。再不要送人事了。若有要紧事情。须求一报。〔末〕谨领谨领。小官就吿回了。 

　　〔小生〕飘零举目更无亲。　　　　〔贴〕兀自淹留寄此身。 
　　〔生〕有日骅骝开道路。　　　　〔末〕会看鹰隼出风尘。 

　　第十四出　打围 
　　【北醉太平】〔净丑领旦贴扮宫女众扮将校上合〕长刀大弓。坐拥江东。车如流水马如龙。看江山在望中。一团箫管香风送。千羣旌斾祥云捧。苏台高处锦重重。管今宵宿上宫。 
　　〔丑〕伯嚭参见。〔净〕太宰少礼。〔旦贴〕内侍们叩首。〔净〕起来。〔众〕众将官叩头。〔净〕起去。自家虎据三吴。鹰扬一世。天子之下第一。诸侯之上无双。光景无多。天下山河也无用。富贵已极。不图欢乐待何时。今日风景晴和。暮春天气。不免带着诸女侍。领着众将官。前往都城内外。水郭山村。问柳寻花。歌舞的歌舞。打围的打围。欢乐一回。多少是好。正是压地旌旗开晓日。揭天歌管醉春风。众将官。此去前面是那裏。〔众〕前面是锦帆泾百花洲。〔净〕传下号令。暂停鞍马。同上兰舟。就往锦帆泾百花洲去。〔旦贴〕 

　　【普天乐】锦帆开。牙樯动。百花洲。淸波涌。兰舟渡。兰舟渡。万紫千红。闹花枝浪蝶狂蜂。〔合〕呀。看前遮后拥。欢情似酒浓。拾翠寻芳来往。来往游遍春风。〔净丑众〕 

　　【北朝天子】往江干水乡。过花溪柳塘。看齐齐彩鹢波心放。冬冬叠鼓。起鸳鸯一双。戏淸波浮轻浪。靑山儿几行。绿波儿千状。渺渺茫渺茫渺渺茫。趁东风兰桡画桨。兰桡画桨。采莲歌齐声唱。采莲歌齐声唱。 
　　〔净〕众将官。此去前面是那裏。〔众〕是斗鸡陂走狗塘。〔净〕传下号令。暂住兰舟。再上鞍马。前往斗鸡陂走狗塘去。〔旦贴〕 

　　【普天乐】斗鸡陂弓刀耸。走狗塘军声哄。轻裘挂。轻裘挂。花帽蒙茸。耀金鞭玉勒靑骢。〔合前净丑众〕 

　　【北朝天子】马队儿整整排。步卒儿紧紧挨。把旌竿列在西郊外。红罗绣伞。望君王早来。滚龙袍黄金带。几千人打歪。数千声喝倸。摆摆开摆开摆摆开。闹轰轰翻江搅海。翻江搅海。犬儿疾鹰儿快。犬儿疾鹰儿快。 
　　〔净〕前面是那裏。〔众〕前面是姑苏台。〔净〕传下号令。就往姑苏台去。〔旦贴〕 

　　【普天乐】姑苏台浮云拱。浣花池淸泉莹。湖光滟。湖光滟。雪浪翻空。见汪洋出没鱼龙。 
　　〔合前众〕已到姑苏台了。请大王爷登台。〔净〕好一个太湖。团团三万六千顷。重重七十二高峯。其实好大观也。太宰。这一座是甚么山。〔丑〕是洞庭山。〔净〕这一座是甚么山。〔丑〕是穹窿山。〔净〕这一座山下。这一搭儿是甚么去处。〔丑〕这就是养马的石室。〔净〕石室裏面。远远望见中间坐着的是甚么人。〔丑〕就是越王勾践。〔净〕右边端端正正坐着的甚么人。〔丑〕就是勾践的夫人。〔净〕左旁恭恭敬敬站着的是甚么人。〔丑〕这个就是大夫范蠡。〔净〕彼勾践不过一小国之君夫人不过一裙钗之女。范蠡不过一草莽之士。当此流离困苦之际。不失君臣夫妇之仪。殊为可怜。殊为可敬。今拘留在此。已经二年。寡人意欲赦之。太宰。你的意下如何。〔丑〕主公以圣王之心。哀困穷之士。愿主公千岁千岁千千岁。〔净〕 

　　【北朝天子】遍江南独我尊。气凌空将湖海吞。看威行四海声名振。〔众合〕英豪勇猛。说甚么楚秦。半乾坤皆投顺。你萧萧一身。些些儿海郡。小小君小君小小君。羡君臣夫妻恭谨。夫妻恭谨。待放他归全恩信。待放他归全恩信。 
　　〔净〕如今天色已晚。不归都城。就住台上。太宰。你同众将校各归账房宿歇。〔丑应科〕正是笙歌归院落。灯火下楼台。〔下旦贴扶净介净〕扶我到洞房深处。销金帐中。美酒羊羔。浅斟低唱。欢聚一回。多少是好。〔旦贴〕 

　　【普天乐】贯鱼以宫人宠。绣帏裏效鸾和凤。■〈扌弃〉沈醉。■〈扌弃〉沈醉。倚翠偎红。任年华暮鼓晨钟。〔合前〕 

　　〔净〕乘春行乐遍遨游。　　　　〔旦〕游到苏台最上头。 
　　〔贴〕宴罢争扶入罗帐。　　　　〔合〕任他明月下西楼。 

　　第十五出　越叹 
　　【浪淘沙引】〔小生贴生上小生〕彻夜雨潺潺。心事阑珊。〔贴〕薄衾不奈五更寒。梦裏不知身是客。一饷贪欢。〔生〕何处是乡关。满目云山。〔合〕来时容易去时难。受尽千辛幷万苦。地狱人间。 
　　〔贴〕大王万福。〔小生〕夫人免礼。〔生〕主公夫人参谒。〔小生贴〕大夫少礼。大夫。闻吴王前日大宴苏台。遥望石室。见我君臣夫妇之礼。颇有见怜寛宥之情。且闻他患病旬日。不知吉凶。望大夫卜之。〔生〕臣已卜之。吴王未死。计在己巳日当愈。交壬申月全好。待臣密传与太宰。只说主公夫人要往问疾。倘许相见。当求其粪而尝之。卽时称贺。克定其病起之期。益增其见怜之意。则主公之东归。定有日矣。〔小生〕大夫之谋甚善。但臭恶难当。卑污可耻。如之奈何。〔作悲介小生〕 

　　【锁南枝】遭身困。値命艰。家亡国破社稷残。一妇受饥寒。孤臣罹灾患。乡关路。山外山。怕抬头见北来雁。〔贴〕 

　　【前腔】春衫袖。血泪斑。风沙满面卷翠鬟。我想起来。就是百姓人家一个妇女。尙得主苹蘩。足衣食。我也是一国的夫人。到如此困苦。贫女尙主苹蘩。我今没处去讨茶饭。思量起。难上难。只得且含羞去做寒贱。〔生〕 

　　【前腔】英雄泪。休浪弹。云鸿暂时铩羽翰。有日定翩翻。长鸣上霄汉。丈夫志。游子颜。要峥嵘。莫悲叹。〔小生〕旣然如此。我与夫人明早就行。〔生〕须要谦恭谨饬。将机就机。不可轻忽。致生他变。〔小生贴〕谨领教诲。 

　　〔小生〕仪容消尽转彷徨。　　　　〔贴〕寂寞他乡岁月长。 
　　〔生〕黄鸟翅垂同燕雀。　　　　靑松心在任风霜。 

　　第十六出　问疾 
　　【剔银灯】〔净扮吴王病旦小旦扮宫女扶上净〕为游燕到离宫别馆。鎭朝昏独红裙作伴。霎时间患病神魂乱。算将来有两月之半。饭食不吃一碗。几时得胸膈暂宽。 
　　平生性格猖狂。谁知一旦郞当。最喜卯时吃酒。常爱饱后行房。只为千娇百媚。弄得七损八伤。如今不是个殿下。也不像个吴王。你道像些甚么。黑流鳅好像个灶王。自从平越之后。心足意满。暮乐朝欢。大碗酒。大块肉。也不忌口。或宦官。或宫妾。也不忌色。弄得一个身子好像皮袋一般。见了酒盏便恶心。撞着婆娘空咽唾。如今背跎腰曲。头疼眼花。又没一个好医人。倘或要死。如何是好。女侍们。去唤太宰来。再作道理。〔丑上〕 

　　【前腔】笑君王仪容衰老。没来由将精神消耗。连宵搂着如花貌。籴的籴粜的要粜。而今看看瘦了。笑你鸡皮鼓能经几敲。 
　　我伯嚭不是夸嘴。每夜有十数个妇人在身边。身子越有精神。主公就弄得这等不济不济。主公。伯嚭在此。朝来的病势如何。〔净〕太宰。了不得。一发沉重了。〔丑〕主公放心。不日便好。〔净〕太宰。夜来去后。甚是枯涩。想是血少。多半要死。〔丑〕主公死是死不成。只是这些弄断人脊筋的婆娘。〔旦小旦笑介〕且各退后些。〔净〕这时节你还要取笑。你且看我昨夜的大便如何。〔丑做下小生贴上〕 

　　【前腔】闻说道君王困窘。我夫妇特来相问。进宫来正遇中宵粪。适亲尝已探佳信。微臣敢忘大恩。看不一月当除病根。 
　　〔丑上相见介〕越王殿下。伯嚭因怕是非。不得亲到石室中参见。望乞恕罪。〔小生〕岂敢。〔丑〕殿下。你凡百事情。皆在我身上。不要心慌。自有道理。〔小生〕寡人受恩。誓当效结草衔环之报。我夫妇知大王贵恙。特来问安。适见大王之粪。寡人试尝之。在己巳日当愈。交壬申月全妥。〔丑〕有这等事。殿下且少待。待我进去报知。方好进来。〔进报介〕臣启主公。适领命观夜来之粪。正遇越王夫妻进宫问疾。见锦桶贮粪。越王卽跪而尝之。说主公之病。在己巳日当愈。交壬申月全好。见在宫门。不敢擅入。〔净〕有这等事。就请进来。〔丑请小生贴进见跪介〕贱臣幷下妾伏闻我大王爷玉体不安。特来候问。愿大王爷千岁千岁千千岁。〔净〕生受你。闻你适尝寡人之粪。果有之乎。〔小生〕臣喜阅草木之书。颇解轩岐之术。凡人之粪。须顺谷味。然逆时气者死。顺时气者生。臣适尝大王爷之粪。其味苦而且酸。正应春夏之气。以臣度之。在己巳日当愈。交壬申月全妥。〔净〕好人好人。尝闻至亲莫如父子。至爱莫如夫妻。我病三月。身体龙钟。我家的太子一日或者来看我一次我家的夫人两日或者看我一遭。就走去了。不要说粪。汤药也不见他来递我一盏。你如今是个疎远之臣。两年养马。受了许多苦恼。一些也不怨我。到如此孝顺。要我那儿子老婆做甚么。〔小生贴〕吮疽含血。此乃臣子当为之事。愿大王放心。卽当勿药。〔净〕太宰。倘若我到己巳日壬申月果然全好。则越王尝粪之恩不可忘也。卽当备酒相谢。送归故乡决不失信。〔小生贴拜介〕若得如此。愿大王爷千岁。〔小生〕 

　　【驻马听】海畔穷囚。何幸今朝到上国游伏愿前言莫计。后悔难追。往事休雠。听微臣将病症说缘由。看吾王玉体还依旧。乐矣忘忧。从今永远似南山寿。〔贴〕 

　　【前腔】敛袵低头。不是生前不害羞。为甚懒舒眉黛。瘦损腰肢。减尽风流。殿庭前洒扫我从头。洞房中趋走谁落后。〔捧药送净介〕愿大王爷千岁。汤药亲投。望吾王将旧罪皆宽宥。 
　　〔丑〕越王。你也知道么。我主公待你呵。 

　　【前腔】礼意绸缪。须要分明恩与雠。看你仪容忠厚。度量宽弘。性格温柔。你两三年光景易淹留。我万千遭恩德也难消受。若归去登楼。姑苏台在望须频回首。〔净〕 

　　【前腔】谁肯尝溲。许我沈痾不日瘳。怜你依林越鸟。走险韩卢。喘月吴牛。我若放你回去时节呵。你年常贡献莫夷犹。我病中言语非虚谬。待我病好起身时节呵。赠汝吴钩。蛇门之外更有三杯酒。〔净丑旦小旦下生上〕 

　　【前腔】荏苒三秋。不觉年华似水流。在此紧中寻壳。闲处垂钩。暗裏藏阄。〔遇小生贴介〕主公夫人。事体如何了。〔小生〕寡人进见。一如大夫之言。吴王不胜欢喜。许病痊之日。放归故乡。〔生〕多谢天地。主公。你天时将到莫悲愁。机关做定休泄漏。伏枥骅骝。康庄有日终驰骤。 
　　主公夫人不可迟延。忙归石室。旬日之间。必有佳音也。 

　　〔小生〕三年家国两茫然。　　　　〔贴〕南望孤云更可怜。 
　　〔生〕毕竟行藏定谁是。　　　　〔合〕只将身命付苍天。 

　　第十七出　效颦 
　　【普贤歌】〔丑扮东施做大肚上〕奴家还是个女裙钗。长被奸情弄出来。淸明受得胎。端阳便养孩。未到中秋身子又大。 
　　奴家姓施。住在苎萝东村。因此唤作东施。我家祖居在此。只因人丁众多。分下一支往西村去。西村叔叔养个女儿。他便唤作西施。生得十分标致。也未曾嫁人。不知近日为甚么生出一场心疼的病。前日着间壁王妈妈寄个信来。教我去北村转请北威姐姐看脉。那北威姐姐住苎萝北村。因此唤佐北威。当初也分下一枝往南村去。有个姐姐。唤作南威。也生得十分标致。被晋文公取他做正宫夫人去了。如今止存得北威姐。只因患了背驼。尙无人娶。遂去学了女科。今日特去请她到西村去看西施妹子。迤逦行来。早到北威姐门首。北威姐在家么。〔净扮北威做驼子背药包上〕 

　　【前腔】奴家身子生得驼。近日行医学女科。男人也来拖。近钱又不多。看来不是个地道货。 
　　〔丑〕货便不地道。到有人请你。开门开门。〔净〕是那个。〔丑〕是我。〔净〕呀。原来东施妹子。〔丑〕北威姐万福。〔净〕东施妹万福。妹子。你许久不见。一发长成得好了。〔丑〕姐姐。彼此彼此。〔净〕妹子。今日甚么好风吹到我家裏来。请坐。〔丑〕姐姐。不消坐了。我有事特来。〔净〕谓何。〔丑〕姐姐。你还不晓得。近日西施妹患心疼。已及一月。前日寄个信来。着我转请你看脉。〔净〕我到不晓得。旣然如此。不敢相留。就同去罢。〔丑〕姐姐。你看山深日永。花落鸟啼。转眼之间。不觉一春又早过去也。 

</div>
    <div class="pagination">
<a href="六十种曲浣纱记_page3.html">上一页</a><a href="六十种曲浣纱记.html">1</a><a href="六十种曲浣纱记_page2.html">2</a><a href="六十种曲浣纱记_page3.html">3</a><span class="current-page">4</span><a href="六十种曲浣纱记_page5.html">5</a><a href="六十种曲浣纱记_page6.html">6</a><a href="六十种曲浣纱记_page7.html">7</a><a href="六十种曲浣纱记_page8.html">8</a><a href="六十种曲浣纱记_page9.html">9</a><span>...</span><a href="六十种曲浣纱记_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
