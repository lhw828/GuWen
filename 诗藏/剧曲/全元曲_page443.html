<!DOCTYPE html>
<html>
<head>
    <meta charset="UTF-8">
    <title>全元曲 - 第 443 页/共 532 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元曲 - 第 443 页/共 532 页</h1>
    <div class="content">
虚名仕途，微官苟禄。愁里南闽，客里东吴，梦里西湖。到寓居，问士夫，都为鬼录，消磨尽旧时人物。

题小卿双渐

苏卿告覆，金山题句。行哭行啼，行想行思，行写行读。自应举，赴帝都，双郎何处，又随将贩茶人去。

西湖宴饮

人凭画阑，舟横锦岸。一线苏堤，两点高峰，四面湖山。玉筝弹，彩袖弯，红牙轻按，直吃的酒阑人散。

春日闺怨

伤春病体，残春天气。萦损柔肠，蹙损双蛾，瘦损香肌。唤小梅，你快疾，重门深闭，怕莺花笑人憔悴。

西湖泛舟

骄骢锦鞯，轻罗彩扇。帘卷东风，花绽香云，柳吐晴烟。泛画船，列绮筵，笙箫一片，人都在水晶宫殿。

春残离思

春光正浓，莺声相送。人云兰堂，尘锁妆台，画罨帘栊。锦帐中，翠被空，无人相共，央及煞绿窗春梦。

佳人送别

鸳鸯共栖，鸾凤相配。夜放同衾，朝朝同乐，步步相随。猛可里，个厮离，相留无计，登时间粉憔脂悴。

佳人话旧

幽栏小轩，闲庭深院。同向书帏，共坐吟窗，对理冰弦。想在先，忆去年，今番相见，思量的人眼前活现。

青楼妓怨

正如鱼似水，早无仁无认。使了钱物，置了鞍马，做了衣袂。使见识，觅厮离，将咱抛弃，闪的人脊筋儿着地。

闺庭恨别

相知笑他，傍人毁骂。谢馆秦楼，柳陌花街，浪酒闲茶。若到家，下的马，如何干罢？和这吃敲才慢慢的说话。

章台怨妓

将咱撒开，和人伴怪。误了功名，弃了妻男，废了田宅。想起来，甚颇耐，当时欢爱。都撇在九霄云外。

【中吕】醉高歌

叹世

风尘天外飞沙，日月窗间过马。风俗扫地伤王化，谁正人伦大雅？

【商调】梧叶儿

春三月，夜五更，孤枕梦难成。香销尽，花弄影，此时情，辜负了窗前月明。

花前约，月下期，欢笑忽分离。相思害，憔悴死，诉与谁？只有天知地知。

乜斜害，药难医，陡峻恶相思。懊悔自，埋怨你，见面时，说几句知心话儿。

桃花树，落绛英，和闷过清明。风才定，雨乍晴，绣针停，短叹长吁几声。

暮春

春云净，芳树晓，花外燕声娇。呼红袖，品玉箫，泛兰桡，十里春风画桥。

韶华过，春色休，红瘦绿阴稠。花凝泪，柳带愁，泛兰舟，明日寻芳载酒。

湖上

舟中句，湖上景，芳酒泛金橙。云初退，月正明，雪初晴，几树梅花弄影。

【双调】拨不断

闲乐

泛浮槎，寄生涯，长江万里秋风驾。稚子和烟煮嫩茶，老妻带月包新鲊，醉时闲话。

利名无，宦情疏，彭泽升半微官禄。蠹鱼食残架上书，晓霜荒尽篱边菊，罢官归去。

暮云遮，雁行斜，渔人独钓寒江雪。万木天寒冻欲折，一枝冷艳开清绝，竹篱茅舍。

选知音，日相寻，山间林下官无禁。闲后读书困后吟，醉时睡足醒时饮，不狂图甚。

套数

【大石调】青杏子

惜春

幽鸟正调舌，怯春归似有伤嗟。虚檐凭得栏干暖，落花风里，游丝天外，远翠千叠。

【望江南】音书断，人远路途赊。芳草啼残锦鹧鸪，粉墙飞困玉胡蝶，日暮正愁绝。

【好观音】帘卷东风飘香雪，绮窗下翠屏横遮，庭院深沉袅篆斜。正黄昏，燕子来时节。

【随煞】银烛高烧从今夜，好风光未可轻别。留得东君少住些，惟恐怕西园海棠谢。

闺情

梁燕语呢喃，九十日春色过三。东风满院杨花谢，离情正苦，归情未准，鬼病将担。

【归塞北】从别后，天北隔天南。玉腕消香金钏憁，柳腰束素翠裙搀，赢得瘦岩岩。
</div>
    <div class="pagination">
<a href="全元曲_page442.html">上一页</a><span>...</span><a href="全元曲_page438.html">438</a><a href="全元曲_page439.html">439</a><a href="全元曲_page440.html">440</a><a href="全元曲_page441.html">441</a><a href="全元曲_page442.html">442</a><span class="current-page">443</span><a href="全元曲_page444.html">444</a><a href="全元曲_page445.html">445</a><a href="全元曲_page446.html">446</a><a href="全元曲_page447.html">447</a><a href="全元曲_page448.html">448</a><span>...</span><a href="全元曲_page444.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
