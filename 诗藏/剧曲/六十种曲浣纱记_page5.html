<!DOCTYPE html>
<html>
 <head>
  <meta charset="utf-8"/>
  <title>
   六十种曲浣纱记 - 第 5 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六十种曲浣纱记 - 第 5 页/共 11 页
  </h1>
  <div class="content">
   【不是路】转眼残春。挈伴匆匆去访故人。〔净〕忙前进。看几家烟火隔松云。妹子。西村去打那一条路近。〔丑〕姐姐。你忘了。过了石桥南去转西就是西村了。步殷勤。石桥南去西村近。见花落莺啼半掩门。门儿半开。和你就进去罢。〔净〕想他得病已久。一向踪迹不到门前来了。可怜。眞愁闷。苍苔不见弓鞋印。有谁相问。有谁相问。〔内作犬吠介旦捧心上〕 

　　【前腔】小犬在篱根。为甚不住的哰哰定有人。〔净丑〕裏头有人么。〔旦〕是那个。〔净丑〕是我。〔旦〕前来看。呀。却原来是旧家姊妹访孤贫。〔净丑〕妹子。闻你病缠身。我一春疎阔无音信。你卧榻而今有几旬。〔旦〕姐姐。承怜悯。你不要问我的病。看瘦庞儿不似前春俊。没些风韵。〔净〕到添风韵。 
　　〔旦〕二位姐姐万福。〔净丑〕妹子万福。〔丑〕妹子。闻得你卧病月余。没有人说。前日因你寄信与王妈妈。方纔晓得。特去请北威姐与你看脉。〔旦〕远劳二位姐姐。〔净〕妹子。我且问你。你的病症怎么起的。如今觉道怎么。〔旦〕姐姐。连我也不晓得怎么样起。常时溪边浣纱。身子困倦。昏昏沉沉。自觉沉重。如今日夜心疼。飮食少进。〔丑〕妹子。你敢遇着个标致人。被他哄动春心。日夜相思。做成这场症候。〔旦〕休得取笑。求北威姐着那脉看一看。〔净做看脉介〕我的手。东施妹子的口。好笑到差不多。妹子。你的病根还是七情上感出来的。你见那春光明媚。风景晴和。翩翩浪蝶狂蜂。阵阵游丝飞絮。如今又夏来春去。花落莺啼。千条愁緖撒开来。一点春心拿不住。因此构成心病。不得痊安。你如今咳嗽头疼。面红身热。神思昏乱。魂梦不宁。是这等么。〔旦〕姐姐正是。〔净〕我说道哩。你如今第一到要排遣。第二方纔吃药。你若会排遣。不消几贴药就好了。你若不肯排遣。只是这等啾啾喞喞。就吃一百丸药。也是没用的。〔丑〕若是这等说。极容易。待我去东村头西村头。寻个标致俊俏的妹夫。送将来。这病就好了。〔净〕丫头家做媒人。自身也管不全。若有标致俊俏的。你自家用了。到肯送与别人。〔旦〕休要取笑。〔丑〕前日王妈妈来说。西施近日因害心疼。捧着心儿。皱着眉儿。模样一发觉道好了。我不信他。方纔冷眼瞧他。只见滴溜溜的娇眼。靑簇簇的蛾眉。满眶秋水逐人来。两点春山描不就。并无病症。越有精神。略不见一些七靑八黄。反增出许多千娇百媚。不要说男子汉见了他欢喜。就是我佐女娘家。见了他满身通麻木了。一些也动弹不得。可惜没有碗好冷水。我就咽他在肚子裏去。〔净〕妹子。这个却使不得。你若又咽下这个人儿下去。你的肚子一发大了。〔丑捧心皱眉介〕姐姐不好了。我也心疼起来了。〔净〕你却怎的。〔丑〕姐姐。我对你说。数年前未分拆之时。我妹子同在东村住。两个从小儿一心一意。过得极好。我若欢喜。他也欢喜。他若烦恼。我也烦恼。他如今害心疼。我怎么敢不心疼起来。姐姐。没奈何也把贴药与我吃。〔净〕不瞒你说。我草泽医人。包裹裏有得几片飮片。几丸丸散。西施妹子身躯儿小。要丸散不过六七十丸。要煎药不过煎七八分。你如今这样宽绰的肚皮。若吃丸散也得六七合。煎药也得一二锅。我这样草头郞中。奉不得这样主顾〔丑〕姐姐不要取笑。我对你说。西施妹因害心疼。鼻子上皱起来。有些扢达。觉道一发娇媚。我如今鼻子上像是也有些扢达。不知我比着他的如何。〔净〕你且听我说。东施妹子没挞煞。鼻子上也生着扢达。你道像些甚么来。倒像常熟县裏个大麻麻菩萨。〔丑〕姐姐休要取笑。你再看西施妹子。眉梁间有些块垒。觉道一发俊俏。我如今眉梁间像是也有些块垒。你看我比着他的如何。〔净〕你的块垒比他的更好。〔丑〕怎见得。〔净〕你且听我说。东施妹子好夸嘴。眉梁间也有个块垒。你道像些甚么来。倒像阎罗王殿前增塑的山鬼。〔丑〕姐姐又来取笑了。〔净〕 

　　【皂角儿】念娇娘还是闺中的女身。为甚的顿成心病。料应为蹉跎未婚。急煎煎苦萦方寸。唯愿伊减荤腥。舒愁闷。避风寒。亲药饵。仔细朝昏。姻缘有分。终谐晋秦。莫淹缠。速宜调养。佳期将近。〔丑〕 

　　【前腔】问东西虽然是两村。念根株原先是一本。论寒微总荆钗布裙。看容貌俱柳娇花嫩。为甚的怕黄昏。怕白昼。遇良辰。逢美景。便要消魂。不要说西施妹鎭日坐在家裏。我日常在门首站着呵。东寻西趁。无人上门。算花星。想红鸾天喜。未曾交运。〔旦〕 

　　【前腔】蹙眉峯春山懒匀。削腰围罗裙宽褪。怪容颜平消几分。怅年华又惊一瞬。谁怜我任秋来。凭春去。度朝云。捱暮雨。独自温存。泪痕无尽。伤心有因。瘦伶仃。香消玉减。几时安顿。 
　　〔净〕东施妹。他身子不好。我们不好在此闹炒。连忙回去送药来。〔旦〕二位姐姐再坐坐去。〔净丑〕不消了。〔旦〕怠慢了。〔净丑〕妹子不消送。就请进去。避寒耐性。不要使闲肚肠。 

　　〔净〕日日春风花草香。　　　　〔丑〕伊家何事转郞当。 
　　〔旦〕贫无达士将金赠。　　　　〔合〕病有邻人说药方。 

　　第十八出　得赦 
　　〔末上〕天街昨夜鸡鸣早。侵晓金门降赦文。已见九泉开白日。会看六翮起靑云。自家吴国内监是也。昨领大王爷之命。凡一应军民人等。自登基之后。病痊之前。已发觉。未发觉。已结证。未结证。所犯罪过。咸赦除之。令小臣传示国中。正是君臣已庆风云会。草木均沾雨露恩。〔下净外丑上〕 

　　【传言玉女】卧病离宫。又见花开花谢。〔外〕丹心犹暖。奈年光去也。〔丑〕珠歌翠舞。肯辜负风朝月夜。〔合〕看新传诏旨。万民咸赦。 
　　〔净〕寡人卧病三月。幸喜痊安。上赖天地祖宗之护持。下仗羣臣百姓之保佑。凡军民所犯罪过。咸赦除之。〔外丑〕愿主公千岁。〔净〕越王归我三年。劳苦倍常。今若止赦一人也是勾践。卽日致酒殿中。陈北面之坐。送之还乡。诸大夫皆当以客礼事之。不可怠慢。〔外〕主公差矣。勾践内怀凶恶之心。外具谦和之貌。犹虎狼拘于陷穽之内。而强露其驯扰之情。今不卽诛杀。恩亦大过。反欲纵之。其食人必矣。〔净〕寡人得病三月。相国并无一好言相慰。是相国之不忠也。略无一好物相送。是相国之不仁也。为人臣不忠不仁。要他何用。越王弃其土地。千里来归。献其货财。身为奴婢。是其忠也。寡人有疾。亲为尝粪。略无怨恨之意。反多孝顺之情。是其仁也。相国不知自反。而反欲诛害善良。可恶可恶。〔外〕臣闻虎狼意有所击。先屈其身。勾践因图逞凶。佯为孝顺。下飮主公之粪。实上食主公之心。老臣不敢爱死。以负前王。一旦社稷丘墟。悔之无及。〔丑〕老相国不知自责。而但知责人。假如越王尝粪之事。老相国能效之么。〔净〕太宰之言有理。决不听你。再勿多言。〔外长叹介〕罢罢。正是我本将心托明月。谁知明月照沟渠。〔下丑〕伍员外徒刚狠。内欠忠诚。自知羞愧。逃席出宫去了。〔净〕太宰。我也可恶那老贼。目今齐鲁不和。要遣一使。我今就着那老贼前去。省得在此搅扰。太宰可传下号令。速请越王幷夫人同范蠡大夫早早赴宴。〔丑传令介小生贴生上小生〕 

　　【疎影】天恩遍彻。幸今朝降赦。得解羁绁。〔贴〕台殿羞登。笙歌厌听。还称异国臣妾。〔生〕天心渐转兴衰运。笑顚倒几年豪杰。〔合〕请看今日山河。定是谁家宫阙。 
　　〔众报介〕越王带领夫人陪臣进见。〔净〕道有请。〔小生贴生进见俯伏介〕贱臣勾践。蒙大王旷荡之恩。得与樽俎之末。不胜诚欢诚忭。诚惶诚恐。〔净〕寡人感吾子尝粪之恩。日夜在念。今日是端阳佳节。特具筵宴于前殿之中。更设祖帐于蛇门之外。送子归乡。愿他日毋相忘也。〔小生〕生我者父母。育我者大王。贱臣勾践若背义忘恩。天诛地殛。愿大王爷千岁千岁千千岁。〔净〕愿吾子同之。将酒过来。〔净送酒小生贴生跪受介净〕 

　　【画眉序】高会玳筵列。殿阁风来散炎热。问今朝此酒。为何而设。你休忘却今日辞吴。须要记那年栖越。〔合〕送君酩酊须沈醉。莫负太平佳节。〔小生进酒介〕 

　　【前腔】微臣忍轻别。回首依依恋宫阙。念罪恶深重。顿蒙分雪。今受恩波若北海汪洋。愿跻寿域似南山高绝。〔合前贴进酒介〕 

　　【前腔】珠翠总销歇。岁月空余翠裙褶。奈别情无限。泪珠流血。我避炎来原是北地宾鸿。今趁风去又作东邻蝴蝶。〔合前生进酒介〕 

　　【前腔】归去转凄切。这生死深恩要衔结。看诸侯谁肯继亡存灭。我并含风旣作当砌芝兰。同受露莫认隔墙枝叶。〔合前丑〕 

　　【滴溜子】今日裏。今日裏把行装打叠。从今去。从今去旅怀顿撇。你虽是路途跋涉。莫忘敎诲恩将忠义竭。贡献年年休得要暂缺。 
　　〔净〕太宰。传下号令。给越王鸾舆法驾。鼓吹旌旗。寡人与百官具祖帐。俱送之蛇门之外。〔合〕 

　　【鲍老催】遍城闹热。笙歌簇拥欢彻。鸾车杂沓香尘绝。看红楼十里中朱帘揭。尽道越王意气多欢悦。夫人容貌还娇怯。范大夫眞英烈。 
　　〔丑〕臣启主公。此间已是蛇门之外了。〔净〕住了。寡人送子荣归故乡。适问所言不可忘也。〔小生贴生俯伏介〕贱臣勾践若背义忘恩。天诛地殛。愿大王爷千岁千岁千千岁。〔净引小生手登车小生贴生下净〕传号令。就回宫去。〔合〕 

　　【双声子】旌旗列。旌旗列。尽道是云重叠。灯球接。灯球接。错认是星明灭。归路折。归路折。风景别。风景别。看千门罗绮。九逵风月。〔净〕 

　　【尾声】气吞宇宙眞豪杰。〔丑〕谁似我崔嵬功业。〔合〕便是再出世的桓文也让些。 
　　〔净〕莲漏穿花出禁中。　　　　〔丑〕笙歌拥入合欢宫。 
　　〔合〕试看今夜千门裏。　　　　银汉星回一道通。 

　　第十九出　放归 
　　〔末扮文种上〕龙门十丈水。势并关河壮。一日春风吹。终作万重浪。〔悲介〕堪怜主公离越。不觉三年。意谓今生再无归理。谁料积霾见日。枯木逢春。仗范大夫之奇谋。赖我国家之洪福。吴王放赦。得还故乡。实为天幸。闻将次渡江。卽日率领诸大夫迎接去。〔下小生贴生上小生〕 

　　【鹊桥仙】春雷地奋。愁云风卷。寒暑人间流转。年年梁燕一回家。笑几载不归的勾践。〔贴〕江山不改。容颜全变。试问愁眉深浅。〔生〕一朝羁鹤透笼飞。还又到蓬莱宫殿。 
　　〔小生〕极目靑山数行泪。孤身沧海一穷鳞。〔贴〕愁看落日独飞鸟。〔生〕试问归舟何处人。〔小生〕范大夫。寡人据于蒺藜。入于幽谷。颜色憔悴。志气隳颓。今日虽得还乡。有何面目再见江东父老。〔生〕主公差矣。你脱身虎窟。已非几上之肉。蜕骨龙潭。岂是池中之物。今吴庭虽远。家山尙遥。速宜前行。恐有他变。〔小生贴〕正是。〔小生〕 

　　【甘州歌】稽山路远。叹长亭缥缈。芳草芊芊。天涯游子。堪笑黑貂裘换。英雄偃蹇非昔日。风景依稀似往年。〔合〕春归去。在客先。每逢花发想家园。江南地。海北天。断肠回首各风烟。〔贴〕 

　　【前腔】东归路几千。看云山何处。是旧家庭院。绿憔红悴。风鬟乱零落花钿钗荆裙布淹异域。翠舞珠歌忆少年。〔合〕靑山外。绿水前。遥看官道直如弦。闻鶗鴂。听杜鹃。家山应在白云边。 
　　〔生〕臣启主公。已到钱塘江了。请主公夫人登舟。〔小生贴生上船介〕 

　　【前腔】〔生〕钱塘云水连。见片帆东渡。顺流如箭。江山依旧。只有那世故推迁。主公夫人。臣闻安不忘危。治不忘乱。今日未过江之时。臣有一言奉启。归国之后。愿主公夫人勿图欢乐。要报大仇。三年执役之羞。不可忘也。酸辛须记尝粪耻。劳苦休忘养马年。你浮苦海。涉大川。千重浪裏得回船。身虽辱。志要坚。虎头燕颔岂徒然。 
　　臣启主公。远望江头一簇人马。想是诸大夫前来迎接。〔末净丑领众跪接介〕文种泄庸计倪率领羣臣迎接。〔小生作悲介〕诸大夫请起。吾已绝望。永辞万民。岂图今日复返乡国。是皆赖羣臣百姓之护持也。〔末丑净〕此皆主公夫人之洪福。更出大夫范蠡之谋猷。愿主公夫人千岁千岁。范大夫同之。 

　　【前腔】人民幸保全。奈国家大事。未能谙练。鞠躬竭力。惟恐有负拳拳。追思往事皆有命。忽漫相逢各问年。鸿偏远。信不传。中间消息两茫然。笙歌拥。旌斾悬。百官今日去朝天。〔众〕 

　　【尾声】向金门。朝玉殿。阖城黎庶尽喧阗。愿圣主从今亿万年。 
　　〔小生〕自遇烽烟霸业空。　　　　〔贴〕三年流落似飘蓬。 
　　〔生〕今宵胜抱银缸照。　　　　〔众〕犹恐相逢是梦中。 

　　第二十出　论侠 
　　【西地锦】〔外扮伍员上〕自笑年华迟暮。国家多事何如。云山缥缈空凝伫。甚年修竹吾庐。 
　　日夜驱驰在畏途。一心只是要匡吴。生身定做奇男子。死后羞称小丈夫。自家伍员。幸蒙前王之大恩。得报父兄之深怨。孝道略尽。忠诚未孚。思欲报寸草之心。申倾葵之意。谁料主公信任伯嚭。容枭獍之在庭。释放越王。使虎兕之出柙。又怪老臣屡谏。竟遣使齐。我今不忍见国将亡。算来只欠一死。诚恐我死之后。继祀灭绝。得罪祖宗。宫殿荆榛。有负社稷。今乘出使。寄子齐邦。〔作悲介〕但恐国家无人。萧墙变起。如何是好。幸喜吴国太子仁孝素闻。昨知老臣使齐。差人相召。不免去走一遭。迤逦行来。此间已是太子门首。在此少待。想太子升帐也。〔末扮太子领众上〕 

　　【前腔】谗巧昏迷君父。堪怜子孽臣孤。丹心未展当披露。忍看社稷丘墟。 
　　姑苏城头头白乌。夜飞金阊门上呼。一朝麋鹿游台沼。谁念龙孙与凤雏。自家吴国太子友是也。我父王听信奸佞。斥退忠良。只有一个伍相国。又遣使齐。朝廷一发没有人了。早间着人去请他商议。怎么这时候还不见到来。〔众报介〕伍相国进见。〔末〕道有请。〔外〕小殿下。伍员参谒。〔末〕相国少礼。老相国请坐。当今奸佞盈朝。豺狼当道。国家大事。只赖老相国一人。今父王听信奸臣。着老相国远使齐地。国势渐乱。大厦将倾。特屈高车。专求教诲。〔外〕臣闻至严莫如君臣。至亲莫若父子。老臣于主公固有君臣之义。殿下于父王实多父子之情。须当犯颜。岂宜坐视。〔末〕敢问老相国。昔晋献公有子三人。长曰申生。次曰重耳。次曰夷吾。献公听骊姬之谮。申生自杀。重耳奔翟国。夷吾守屈城。今父王听信伯嚭。内难将作。为今之计。我将为申生之杀身乎。将为重耳之出奔乎。将为夷吾之自守乎。〔外〕臣闻献公三子。皆有贤行。故可以奔。可以守。今吴国止有小殿下一人。若俱学重耳夷吾所为。则太子一去。国本动摇。小殿下。你就学申生。又何难也。〔末〕多承老丞相教诲。 

　　【啄木儿】忠良去。国内虚。寂寞朝端谁共语。报亲恩须学申生。忍追随重耳夷吾。向金阶披沥把衷肠诉。人生有几个君和父。肯学那碌碌贪生怕死徒。 
　　〔外〕老臣请问小殿下。昔殷纣有臣三人。一曰微子。一曰箕子。一曰比干。殷纣听崇侯之谮。微子去之。箕子为之奴。比干谏而死。今主公听信伯嚭。国家将亡。为今之计。老臣将学微子之去国乎。将学箕子之徉狂乎。将学比干之谏死乎。〔末〕我闻殷纣三臣。皆有圣德。故可以去。可以为奴。今吴国止有老相国一人。若俱学微子箕子之所为。则贤人隐遁。家国空虚。老相国。你就学比干。又何难也。〔外〕多承小殿下指教。 

　　【前腔】豺狼横。满路途。奈宴笑盈堂我独向隅。微子去箕子为奴。较比干谏死何如。看靑山有路难归去。微臣定把身相许。肯爱那衰残血肉躯。 
　　〔末〕老相国。你早去早回。日夜悬悬。不可迟滞。〔外〕小殿下。老臣此去。卽便图归。岂敢逗遛。〔末外拜介末〕 

　　【三段子】云山路纡。莫迁延羁留在齐。朝廷势孤。望驱驰疾忙返吴。〔外〕我一身去国常回顾。若使齐事了便归乡土。只怕大厦将倾。一木怎扶。〔末〕 

　　【归朝欢】伯嚭。你寃家的。寃家的。搅乱国都。擅生杀毒如狼虎。从今去。从今去。有封谏书。料忠臣誓不与邪臣共居。〔外〕使齐一归定将奸雄去。再提兵灭越如鞭楚。那时节始信人间伍子胥。 
　　〔末〕报国丹心一鉴淸。　　　　〔外〕终天怨气几年平。 
　　〔末〕只惭世上无忠孝。　　　　〔外〕不论人间有死生。 

　　第二十一出　宴臣 
　　【宝鼎现】〔小生贴上小生〕三年离故苑。身命虽蹇。江山犹在。矰未举伤鸿常惮。弓不开惊猿还骇。〔贴〕幸喜归来人未死。稍展前春眉黛。〔合〕愿再造乾坤。鹏奋南国。龙飞东海。 
　　〔贴〕大王千岁。〔小生〕夫人少礼。〔长相思〕出江关。入江关。三载归来鬓欲斑。雄心夜未阑。〔贴〕一重山。两重山。莫忘当时行路难。靑萍拭泪看。〔小生〕夫人。寡人新归故国。尙未临朝。更有计议。专待诸大夫到来。〔生上〕 

　　【贺圣朝】羁臣千里归来。谁知再历台阶。〔末上〕股肱怠惰笑非才。羞称庶事康哉。 
　　〔相见介小生〕我夫人幷二位大夫在此。寡人囚吴之日。夫人则躬身执作。范大夫则艰险周旋。文大夫则勤劳邦国。向非诸人保佑。则寡人数作沟渠之鬼。越国久为麋鹿之场。今敬陈小宴。聊申谢私。幸诸大夫辱而临之。〔生末〕小臣岂敢。但有一言奉禀。昔日之越。非主公之越。乃夫差之越也。夫差弃而不用。今日之吴。非夫差之吴。乃主公之吴也。主公岂宜坐而忘之。为今之计。当蚤夜劳心。以图雪耻。小臣幸甚。〔小生〕谨领教诲。将酒过来。〔送贴生末酒众跪受介小生〕 

　　【锦堂月】台殿风微。山河气转。欣逢运开时泰。二位大夫。深荷驱驰。长风顿扫阴霾。受羁囚旣历艰难。誓雪耻肯坐观成败。〔合〕愁城解须待。恋乘机速图休懈。〔贴送酒介〕 

　　【前腔】江山。三载归来。亲遭困苦。双眉尙蹙羞开。大王。深荷羣臣。同将社稷担戴。试看取今日纤躯。浑不似旧时娇态。〔合前生进酒介〕 

　　【前腔】时乖。岁月难挨。残躯未死。幸喜舌尖犹在。文大夫。深荷扶危。安然物阜民怀。主公夫人。旣抬头见前辙曾倾。须留意鉴后车当戒。〔合前末进酒介〕 

　　【前腔】庸才。自媿驽骀。亲承顾托。未曾报答涓埃。范大夫。深荷持顚。豺虎窟中脱械。主公夫人。须猛省君系臣囚。休便认民安国泰。 
　　〔合前小生〕范大夫。寡人就卜今日坐明堂临国政何如。〔生〕今日丙午。复位临朝。金水循环。旺相俱起。极好。〔小生〕范大夫。寡人欲重立国都。择一善地。以扩封疆何如。〔生〕臣仰观天象。拟法紫宫内筑小城。周千余步。西北立龙飞楼。以象天门。东南伏漏石窦。以象地户。外筑大城。缺其北面。以见臣事于吴。实有事于吴也。〔小生〕多承指教。寡人自今以往。劳体焦心。旦夕不懈。目卧则熏之以蓼。足冷则浸之以冰。冬寒则抱冰而坐。夏热则握火而居。积薪于室。向夜卧于其上。悬胆于户。出入尝之于口。令人立于宫门。经过之时。必扬言曰。勾践。汝忘会稽之耻乎。汝忘养马之苦乎。汝忘尝粪之羞乎。心心念念。要复大仇。大夫以为何如。〔生末〕若得如此。则万民幸甚。社稷幸甚。〔小生〕 

　　【醉翁子】无奈。这深耻总车儿难载。夫人。誓苦志劳心。莫贪欢爱。〔贴〕大王须待。会雾散云飞。海日曈曈万里开。〔合〕看奏凯。遍万岁山呼月殿云阶。〔生〕
  </div>
  <div class="pagination">
   <a href="六十种曲浣纱记_page4.html">
    上一页
   </a>
   <a href="六十种曲浣纱记.html">
    1
   </a>
   <a href="六十种曲浣纱记_page2.html">
    2
   </a>
   <a href="六十种曲浣纱记_page3.html">
    3
   </a>
   <a href="六十种曲浣纱记_page4.html">
    4
   </a>
   <span class="current-page">
    5
   </span>
   <a href="六十种曲浣纱记_page6.html">
    6
   </a>
   <a href="六十种曲浣纱记_page7.html">
    7
   </a>
   <a href="六十种曲浣纱记_page8.html">
    8
   </a>
   <a href="六十种曲浣纱记_page9.html">
    9
   </a>
   <a href="六十种曲浣纱记_page10.html">
    10
   </a>
   <span>
    ...
   </span>
   <a href="六十种曲浣纱记_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
