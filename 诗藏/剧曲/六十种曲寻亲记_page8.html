<!DOCTYPE html>
<html>
<head>
    <meta charset="UTF-8">
    <title>六十种曲寻亲记 - 第 8 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲寻亲记 - 第 8 页/共 8 页</h1>
    <div class="content">　　〔生〕小客长休怪。方纔我听得你言语。好似我河南开封府声音。以此冒犯。〔小生〕小生正是开封府人。〔生〕老夫也是开封府人。正是乡人遇乡人。〔小生〕不觉也动情。老客长。请坐过来讲一讲。〔生〕我如今要回去。不知小客长何往。〔小生〕也要回家。〔生〕旣然如此。做一个伴儿同行。〔小生〕长者高姓。〔生〕 

　　【园林好】念我是周羽秀才。〔小生〕家中有什么人。〔生〕妻郭氏临别怀胎。〔小生〕贵表。〔生〕表字维翰相代。〔小生〕离家几时了。〔生〕离家有二十载。离家有二十载。 
　　【前腔】〔小生〕听原因令人可哀。呀。你是我的爹爹了。〔生〕我没有孩儿。你不要认差了。〔小生〕我是背生儿。逆天罪大。〔生〕你旣是我背生儿。叫什么名字。〔小生〕叫周瑞隆。〔生〕原来果然是我孩儿。我那儿。〔抱哭介小生〕二十年敎爹爹飘败。不厮见。泪盈腮。相见后。喜盈腮。 
　　【江儿水】〔生〕忆昔当年别。方纔在母怀。如今已有二十载。儿今成人身长大。但你爹娘两下愁无奈。我幸遇恩人相待。想你娘亲。必受十分狼狈。 
　　【前腔】〔小生〕爹陷他乡外。娘亲受苦哉。只因张敏厮禁害。〔生〕张敏无状。你母亲立志何如。〔小生〕要保全孩儿甘宁耐。〔生〕怎么绝得那寃家之念。〔小生〕把花容割破。方得他心改。〔生〕割破了面皮。好苦恼。曾教你读书么。〔小生〕敎子读书登第。〔生〕你登第了。谢天地。〔小生〕弃职寻亲。万里特来南海。 
　　【五供养】〔生〕儿今大魁。懊恨你爹身流落天涯。只愁你娘做了别人妇。爹做死尸骸。谁想道守节妇敎子成大才。背生儿寻父临边界。〔合〕提起当年事愁满怀。骨肉相逢。喜中变哀。 
　　【前腔】〔小生〕我无钱欠财。刺血写经。走遍天涯。天怜儿受苦。寻见父亲来。爹须见儿心眼开。娘凝望儿愁无奈。〔合前〕 

　　【川拨棹】〔生〕弹珠泪。我孩儿眞孝哉。若非你刺血写经。若非你刺血写经。父子们何由再会。苦娘亲。怎布摆。苦娘亲。怎布摆。 
　　【前腔】〔小生〕娘也应知爹貌改。〔生〕把什么为凭揣在怀。〔小生〕乍见爹欢喜颜开。乍见爹欢喜颜开。顿忘了娘书在怀。旧啼痕。方展开。新泪痕。滴下来。 
　　【临江仙】二十年前多少事。离愁别恨休论。将书寻父我儿身。痛怜亲骨肉。重返旧家门。 
　　〔丑上〕自不整衣毛。何须夜夜号。你二人絮絮叨叨一晚。搅得各房都睡不着。是何道理。〔生〕店主人。实不相瞒。这是我背生儿。二十年不曾相见。今日偶在宝店相逢。不觉伤感。为此惊动了列位。〔丑〕天下欢娱。不及父子相会。今在我店中相逢。岂非异事。恭喜。恭喜。〔生〕些须房金请收下。〔丑〕多谢。多谢。〔生〕店主人。我且动问。你鄂州界上李员外。你可认得么。〔丑〕我这裏店房都是他的。怎么不晓得。〔生〕原来如此。学生有一本书。烦店主人寄去。说道周维翰父子在店相会。千万与我多多致意李员外。〔丑〕当得。当得。 

　　百梦不如书一封。　　　　百书怎比一相逢。 
　　今朝剩把银缸照。　　　　犹恐相逢似梦中。 

　　第三十三出　惩恶 
　　【水底鱼儿】〔末上〕开设茶坊。声名满四方。煎茶得法。非咱胡调谎。官员来往。招接日夜忙。卢仝陆羽。也来此处尝。也来此处尝。 
　　自家生居柳市。业在茶坊。器皿精奇。铺排洒落。招接的都是十洲三岛客。应付的俱是四海五湖宾。来千去万。耳边厢听了多少淸谈。小心奉承。眼面上顿成几多欢喜。眞个是风流茶博士。潇洒酒家人。恐有吃茶的来。不免在此伺候。〔外上〕 

　　【夜行船】日永黄堂无外事。潜踪迹暗察民情。白叟休猜。黄童莫覩。违者断无轻恕。 
　　山城无事早休衙。闲逐东风看落花。行处莫教高喝道。恐惊林外野人家。下官范仲淹是也。本随朝宝谟阁侍制。蒙圣恩除授河南开封府尹。廉知河南一郡。俗恶民顽。倚强凌弱。恃富欺贫。我如今扮作客商。改换衣装。闲行市井之中。访察民间之事。此间一所茶坊。不免裏面一坐。茶博士那裏。〔末〕客官可是吃茶的。〔外〕你有什么好茶。拿来吃。〔末〕有茶在此。〔外〕此茶从何而来。〔末〕 

　　【好姐姐】此茶十分细美。看烹来过如陆羽。一泉二泉。试尝君自知。休轻觑。路逢侠客须呈剑。不是才人不献诗。 
　　【前腔】〔外〕此茶风生两腋。要乘此淸风归去。三锺四锺。非吾苦要吃。只愁取。苍生命堕巓崖裏。地位淸高总不知。 
　　【前腔】〔净上丑随〕我们熏熏醉归。〔丑〕员外。许多相公在此送。〔净〕请了。多谢得诸公陪侍。到茶坊坐地。好茶吃几杯。〔末〕茶博士接员外。〔丑〕起去。〔净〕茶博士。好茶且请张员外。醉倒王公旧酒垆。 
　　〔末推外介〕快起来。张员外来了。走过。走过。〔净〕这是什么人。〔末〕是远方买茶吃的。〔净〕怎么见我也不回避。〔末〕远方人不晓得员外的。〔净〕旣是不晓得的。你何不与他说。可打这厮。〔末〕员外请茶。〔净〕这茶不中吃。拿去。可恶。〔末〕小的本钱欠少。〔净〕宋淸。他旧年领我多少银子。〔丑〕领十个。还了二十个了。〔净〕宋淸。再与他十个。〔末〕利钱望员外饶些。〔净〕饶你些。只还一十五个。明日来领。不来领要打。〔末〕晓得。〔净〕走不动了。取轿来。〔外走介净〕你这狗才。我起初饶了你。怎么转来又捱我一捱。你来讨死。宋淸。与我锁了。你不认得我张老爷。本府知府范仲淹。也让我一马头。〔外〕范仲淹。你也认得。〔净〕前日在京中与我求玉带。我就送两三条与他。他只是这一两日到任。我着人去接他去了。你若无礼。取个帖子。送到府裏。摆布你。〔外〕怎么摆布我。〔丑〕你不晓我家火牢也有。水牢也有。张千惯会使计。那宋淸惯会杀人。你若无礼。我就杀了你。〔外〕淸天白日。难道杀人。〔丑〕希罕杀你一个。我也曾杀几个人过。我怕那个。拿他家去。〔外〕我是斯文人。拿我家去怎么。〔净〕旣是斯文人。饶他去罢。〔末〕茶博士送员外。〔丑〕去。〔净丑众下外〕茶博士。他是那一部的员外。〔末〕不是中进士的员外。当地土豪。称为员外。〔外〕怎么这等强横。你将他平日事情。说与我知道。〔末〕小人不敢说。倘他知道。小的身家就难保了。〔外〕不妨。你且说来。〔末〕 

　　【孝顺歌】张员外。太不仁。家私巨万。把人并呑。〔外〕怎么不与他争论。〔末〕有钱可通神。谁敢与他相争论。若有冒犯他的。拿到官府去。有甚么十分打紧。〔外〕你为何这等怕他。〔末〕量我小小茶坊。怎不容忍。多少人家。被他陷作齑粉。〔外〕他的勾当。可细说来。〔末〕若说他做作。敎君不忍闻。〔外〕但说不妨。〔末〕若说是非者。便是是非人。 
　　〔外〕你这裏有什么人被他害了。 

　　【前腔】〔末〕有个周维翰。家最贫。官差做夫身受窘。他有妻。貌娉婷。无钱去吿张敏。那张生喜欣。〔外〕敢是多要他些利钱。〔末〕将一纸文契去。把实契虚塡。索钱甚紧。〔外〕可曾还他。〔末〕无可偿还。要他妻儿折准。〔外〕那妇人从也不从。〔末〕他守节不允情。又使机谋害人命。 
　　〔外〕又是那个吃他害了。〔末〕 

　　【前腔】他一朝怒生嗔。把黄德枉杀身。把那尸首呵。抬在周家后门。诬吿官司。屈敎他认。〔外〕那周羽怎么了。〔末〕把他边配邕州。做了无主孤魂。休泄漏这段情。咱和你。不安稳。 
　　〔外〕想是要营构他妻子。故下这般毒手。〔末〕 

　　【前腔】要他妻子强逼婚。那佳人抵死不肯允。一朝把花容割破做疮痕。方得离分。他有个背生孩儿。生得十分聪俊。〔外〕孩儿怎么不与父亲报仇。〔末〕方纔及第回来。那佳人敎子寻亲。 
　　〔外〕周羽去几年了。 

　　【前腔】〔末〕去了二十载没信音。人来报说周羽存。若得苍天怜悯。令他见父亲。说起伤情。〔外〕当初怎么不吿。〔末〕那有廉吏淸官。断雪寃恨。〔外〕他做这样歹事。再有何人被害。〔末〕说不尽为富不仁。 
　　〔外〕多谢茶。三钱银子在此。〔末〕多谢了。 

　　〔外〕此人如果太奸豪。　　　　天网恢恢岂可逃。 
　　〔末〕不如闭口深藏舌。　　　　到底安身处处牢。 
　　〔末下外吊场〕有名岂在镌顽石。路上行人口似碑。开封府封丘县有此等顽民。下官怎么不惩治他。叫左右拿公服。到公馆去。〔末众拿袍带上介开门介外〕叫地方。〔丑见介外〕我问你。地方上有个张敏么。〔丑〕有。〔外〕他平日有什么恶迹。从实说来。不可稳瞒。〔丑〕他倚恃土官名分。虚塡巧取人财。饥荒谷米价高抬。私置牢狱杻械。强占良人妻女。故杀人命堪哀。把持官府也忒该。爷爷拿下与万民除害。〔外〕叫左右。与我快拿来。〔末应介朝内叫介〕张员外在家么。〔内〕是谁。〔末〕本府范爷请。〔净上〕来了。叫宋淸快牵羊担酒。去贺太爷。叫张千送帖子。〔末〕禀老爷。张敏正来贺老爷。〔外〕他进来之时。把大门闭了。着他低头进来见我。〔末〕员外。禀过太爷了。着你低头进去相见。〔净〕作怪。每常太守待我出来迎接。这个太守教我低头进来。待我进去。张敏拜贺老爷。〔外〕咄。抬起头来。〔净〕不敢。呀。就是茶坊裏见过的。〔外〕叫左右剥了他的衣服。〔净科外〕你是什么人。敢戴大帽。〔净〕遮阴而已。〔外〕你怎么轿马出入。〔净〕代步而已。〔外〕你怎么重檐滴水房子。〔净〕门面而已。〔外〕你怎么私置牢狱。〔净〕禁治而已。〔外〕你怎么强占人妻。〔净〕高兴而已。〔外〕你家日日鸣锣击鼓。〔净〕作乐而已。〔外〕你怎么私剥耕牛。〔净〕当小菜而已。〔外〕我且问你。二十年前。故杀隣人黄德保正。诬陷周羽。可是实情么。〔净〕这些小事。已经大赦。也问我不得了。〔外〕这厮还要调嘴。人命大事。十恶不赦。好好快供上来。〔净〕 

　　【普天乐】供状人。名张敏。年四十。图家庆。自不合强占民田。高抬米价。又不合逼人家女子婚配。私置牢狱将人禁。是此供招。并无一字虚认。 
　　〔外〕他的妻子。怎么不拿来。〔末〕出家去了。〔外〕这也罢了。把张敏家私给散与被害之人。把张敏上了枷。待我中奏朝廷。候旨发落。 

　　【五马江儿水】天网疎而不漏。张敏这厮呵。你为人太不悛。从前作过。赦后结寃。万剐凌迟谁见怜。〔合〕休想再生还。押配邕州路远。如履深渊。 
　　【前腔】〔净〕自小生来豪杰。家中颇有钱。谁想今朝受罪。多与盘缠。好酒请咱吃几碗。〔合前〕 

　　张敏为人毒太多。　　　　天网恢恢怎恕他。 
　　嫩草怕霜霜怕日。　　　　恶人自有恶人磨。 

　　第三十四出　完聚 
　　【破阵子】〔旦上〕几载离夫别子。终朝少喜多忧。为怕愁来眉不扫。却被愁来白了头。凝眸两泪流。 
　　受屈飘零海角。寻亲应到天涯。此行见否事如赊。独守谁怜孤寡。空把柴门倚徧。黄昏数尽归鸦。敢因反哺不还家。游子未归膝下。奴家教子寻亲。离家半年。并无音信回来。知我孩儿安否若何。知我丈夫存亡如何。教奴家睡寝不宁。昨夜灯花结蕊。今朝喜鹊声喧。不知喜从何来。 

　　【剔银灯】灵鹊噪。何喜可报。莫不是爹儿归早。牛郞织女伊通报。一岁裏一度河桥。听噪一声声渐高。有何事卽忙便到。 
　　【挂眞儿】〔生小生上〕跋踄山川知几许。今朝喜见故园桃李。 
　　此间已是自家门首。孩儿你先进去。〔小生见旦介〕孩儿回来了。〔小生〕爹爹在外面。〔生旦见哭介〕 

　　【哭相思】谁料今朝重厮见。似珠还合浦镜重圆。 
　　〔生〕自别家乡二十年。脱离灾难荷天怜。〔旦〕今朝喜得重相见。〔小生〕满捧明香拜谢天。〔生〕深亏娘子守节。教子成名。感激不尽。〔旦〕想起当年分别。只道夫妻没有相见之日。今朝又得团圆。一家犹如再生。〔小生〕爹爹母亲请坐。待孩儿拜见。〔生旦〕行路辛苦。不须拜罢。〔小生〕 

　　【刮鼓令】儿不孝有罪。叹当初在娘怀抱裏。恨杀仇人张敏。起谋心将恶计施。严父配边隅。逼勒母亲偕伉俪。要全节义损芳姿。家无主。囊又虚。朝思暮想锁双眉。今日裏重再会。一家门裏喜无虞。 
　　【前腔】〔生〕思昔日困危。被官差去筑堤。只为无钱支应。将空约张家去吿取。因见我娇妻。谁知从此起祸危。虚塡钱数恣非为。杀人命。诬陷取。官司不辨是和非。屈招罪。远配离。今朝喜得返乡闾。 
　　【太平令】〔末上〕奉奏丹墀。节孝情词已备知。都堂勑令临边地。办香案。秉威仪。 
　　【前腔】〔生〕家本寒微。受禄无功空自愧。多蒙保奏承恩庇。劳使臣。到寒居。 
　　〔末〕圣旨已到。跪听宣读。皇帝诏曰。朕惟教化者。刑政之本。刑政者。辅治之基。今有河南开封府知府范仲淹。奏闻吴县知县周瑞隆。有母郭氏。早相夫而同受甘苦。夫遭陷而奋不顾身。势逼临危。毁容以全节。课书教子。弃职而寻亲。同归故里。能复父仇。此人情所难。朕实嘉焉。张敏怀狼虎之心。合当处斩。已经赦宥。远配万里为民。周瑞隆升苏州府知府。父周羽封封丘县尹。母郭氏封贞洁宜人。各加褒异。以厉风俗。仍赐冠带。以荣终身。毋负朕意。望阙谢恩。〔生旦小生〕万岁。天使大人请坐。待茶。〔末〕不劳。〔下众合〕 

　　【大环着】感慈亲敎子。感慈亲敎子。跋踄山川远寻取。千辛万苦皆经历。刺血写因依。去鄂州界裏。感得恩人与父台卿集。偶来旅邸。父子相逢。一旦眞奇异。喜重相会。从今暮乐朝欢。休把良辰费。为富不仁。今已遭边配。方遂吾心意。 
　　【尾声】一还一报君须记。古往今来放过谁。贤者贤来愚者愚。 

　　寻亲记终 
</div>
    <div class="pagination">
<a href="六十种曲寻亲记_page7.html">上一页</a><a href="六十种曲寻亲记.html">1</a><a href="六十种曲寻亲记_page2.html">2</a><a href="六十种曲寻亲记_page3.html">3</a><a href="六十种曲寻亲记_page4.html">4</a><a href="六十种曲寻亲记_page5.html">5</a><a href="六十种曲寻亲记_page6.html">6</a><a href="六十种曲寻亲记_page7.html">7</a><span class="current-page">8</span>
    </div>
    <div class="pagination"><a href="index.html">返回目录</a></div>
</body>
</html>
