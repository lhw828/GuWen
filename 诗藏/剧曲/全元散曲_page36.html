<!DOCTYPE html>
<html>
<head>
    <meta charset="UTF-8">
    <title>全元散曲 - 第 36 页/共 116 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元散曲 - 第 36 页/共 116 页</h1>
    <div class="content">　　○套数
　　【南吕】一枝花
　　△妓女蹴鞠
　　红香脸衬霞，玉润钗横燕。月弯眉敛翠，云鬓堆蝉。绝色婵娟，毕罢了歌舞花前宴，习学成齐云天下圆。受用尽绿窗前饭饱茶余，拣择下粉墙内花阴日转。
　　【梁州】素罗衫垂彩轴低笼玉笋，锦幼袜衬乌靴款蹴金莲。占官场立站下人争羡。似月殿里飞来的素女，甚天风吹落的神仙。拂花露榴裙荏苒，滚香尘绣带蹁跹。打着对合扇拐全不斜偏，踢着对鸳鸯扣且是轻便。对泛处使穿兼抹膝的撺搭，扌耍俊处使佛袖沾衣的撇演，妆翘处使回身出鬓的披肩。猛然，笑喘。红尘两袖纤腰倦，越丰韵越娇软。罗帕香匀粉汗妍，拂落花钿。
　　【尾声】若道是成就了洞房中惜玉怜香愿，媒合了翠馆内清风皓月筵，六片儿香皮做烟眷。茶コ架边，蔷薇洞前，管教你到底团圆不离了半步儿远。
　　☆薛昂夫
　　薛昂夫，名薛超兀儿，薛超吾，回鹘（今维吾尔族）人。汉姓马，字昂夫，号九泉，故亦称马昂夫、马九基。先世内迁，居怀庆路（治所在今河南沁阳县）。父及祖俱封覃国公。他曾师事刘辰翁，故约可推知其生年当在元初至元年间。历官江西行中书省令史、佥典瑞院事、太平路总管、衢州路总管等职。善篆书，有诗名，诗集已佚。元人周南瑞《天下同文集》载王德渊之《薛昂夫诗集序》，称其诗词“新严飘逸，如龙驹奋进，有并驱八骏一日千里之想”。其散曲风格以疏宕豪放为主，思想内容以傲物叹世、归隐怀古为主。《南曲九宫正始序》称其“词句潇洒，自命千古一人，深忧斯道不传，乃广求继已业者。至祷祀天地，遍历百郡，卒不可得。”
　　按：元《草堂诗余》有“九泉司马昂夫”之语，故《词综》、《历代诗余》俱谓司马昂夫字九臬，以“司马”为昂夫姓，非是。《太和正音谱》以“马九泉”与“马昂夫”为二人，亦误。
　　○小令
　　【正宫】塞鸿秋
　　功名万里忙如燕，斯文一脉微如线。光阴寸隙流如电，风霜两鬓白如练。尽道便休官，林下何曾见？至今寂寞彭泽县。
　　△过太白祠谢公池
　　谪仙祠下言诗志，谢公池顾影凝清思。笋舆沽酒青山市，松枝煮茗白云寺。听山鸟奏笙簧，共野叟论文字，甚痴儿了却公家事。
　　△凌台怀古
　　凌台畔黄山铺，是三千歌舞亡家处。望夫山下乌江渡，是八千子弟思乡去。江东日暮云，渭北春天树，青山太白坟如故。
　　【正宫】甘草子
　　金凤发，飒飒秋香，冷落在阑干下。万柳稀，重阳暇，看红叶赏黄花。促织儿啾啾添潇洒，陶渊明欢乐煞。耐冷迎霜鼎内插，看雁落平沙。
　　【中吕】朝天曲
　　沛公，大风，也得文章用。却教猛士叹良弓，多了游云梦。驾驭英雄，能擒能纵，无人出彀中。后宫，外宗，险把炎刘并。
　　子牙，鬓华，才上非熊卦。争些老死向天涯，只恁垂钩罢。满腹天机，天人齐发，武王任不差。用他，讨罚，一怒安天下。
　　伍员，报亲，多了鞭君忿。可怜悬首在东门，不见包胥恨。半夜潮声，千年孤愤，钱塘万马奔。骇人，怒魂，何似吹箫韵？
　　卞和，抱璞，只合荆山坐。三朝不遇待如何，两跣遭祸。传国争符，伤身行货，谁教献与他？切磋，琢磨，何似偷敲破？
　　邵平，不平，楚汉争秦鼎。将军便去作园丁，软了英雄性。瓜苦瓜甜，秦衰秦盛，青门浪得名。此生，本轻，不是封侯命。
　　假王，气昂，跨下羞都忘。提牌不过一中郎，漂母曾相饷。蒯彻名言，将军将强。良弓不早藏。未央，法场，险似坛台上。
　　叔孙，讨论，早定君臣分。礼成文武两班分，舞蹈扬尘顺。拔剑争功，垂绅消忿，方知天子尊。武臣，勇人，也被书生困。
　　丙吉，宰执，燮理阴阳气。有司不问尔相推，人命关天地。牛喘非时，何须留意？原来养得肥。早知，好吃，杀了供堂食。
　　子陵，价轻，便入刘郎聘。等闲赢得一虚名，卖了先生姓。百尺丝纶，千年高兴，偶然一足横。帝星，客星，不料天文应。
　　董永，卖身，孝感天心顺。谁知织女是天孙，同受为奴困。自有牛郎，佳期将近，书生休认真。本因，孝亲，不是夫妻分。
　　老莱，戏采，七十年将迈。堂前取水作婴孩，犹欲双亲爱。东倒西歪，佯啼颠拜，虽然称孝哉。上阶，下阶，跌杀休相赖。
　　董卓，巨饕，为恶天须报。一脐然出万民膏，谁把逃亡照？谋位藏金，贪心无道，谁知没下梢！好教，火烧，难买棺材料。
　　杜甫，自苦，踏雪寻梅去。吟肩高耸冻来驴，迷却前村路。暖阁红炉，党家门户，玉纤捧绿醑。假如，便俗，也胜穷酸处。
　　洞宾，道人，未到天仙分。岳阳三醉洞庭春，卖墨无人问。欲斩黄龙，青蛇犹钝，纯阳能几分。养真，炼神，却被仙姑困。
　　伯牙，韵雅，自与松风话。高山流水淡生涯，心与琴俱化。欲铸钟期，黄金无价，知音人既寡。尽他，爨下，煮了仙鹤罢。
　　则天，改元，雌鸟长朝殿。昌宗出入二十年，怀义阴功健。四海淫风，满朝窑变，《关睢》无此篇。弄权，妒贤，却听梁公劝。
　　孟母，丧夫，教子迁离墓。再迁市井厌屠沽，迁傍芹宫住。如此三迁，房钱无数，方成一大儒。问猪，引取，好辩长于喻。
　　弄玉，度曲，只道吹箫苦。谁知凤只和鸾孤，吹到声圆处。明月台空，萧郎同去，秦王一叹吁。假如，嫁夫，明白人间住。
　　采鸾，怕寒，甲帐无人伴。文箫连累堕人间，卖韵供烟爨。谁使思凡，尘缘难断，羞还玉女班。紫坛，犯奸，误了朝元限。
　　禄山，玉环，子母肠难断。何须兵变陷长安，且向宫中乱。赶得三郎，鸾舆逃窜，连云蜀道难。内奸，外反，误却霓裳慢。
　　老矣，倦矣，消减尽风云气。世情嚼蜡烂如呢，不见真滋味。蜗角虚名，蝇头微利，便得来真做的。布衣，袖里，试屈指英雄辈。
　　好官，也兴阑，早勇退身无患。人生六十便宜闲，十载疏狂限。买两个丫鬟，自拈牙板，一个歌一个弹。醒时节过眼，醉时节破颜，能到此是英雄汉。
　　【中吕】阳春曲
　　坐听西掖钟声动，睡起东窗日影红，山林朝市两无穷。一梦中，樽有酒且从容。耐惊耐怕黄齑瓮，长满长干老酒盆，一贫尽可张吾军。休忘本，樽有酒且论文。
　　胸中太华身难憾，舌底狂澜口且缄，看渠暮四与朝三。呆大胆，樽有酒且醺酣。周郎赤壁鏖兵后，苏子扁舟载月秋，千年慷慨一时酬。今在否？樽有酒且绸缪。
　　芸窗月影吟情荡，纸帐梅花醉梦香，觉来身世两相忘。休妄想，樽有酒且疏狂。岁云暮矣虽无补，时复中之尽有余，老来吾亦爱吾庐。清债苦，樽有酒且消除。
　　【中吕】山坡羊
　　销金锅在，涌金门外，戗金船少欠西湖债。列金钗，捧金台。黄金难买青春再，范蠡也曾金铸来。金，安在哉？人，安在哉？
　　惊人学业，掀天势业，是英雄隽败残杯炙。鬓堪嗟，雪难遮。晚来览镜中肠热，问著老夫无话说。东，沉醉也；西，沉醉也。
　　大江东去，长安西去，为功名走遍天涯路。厌舟车，喜琴书。早星星鬓影瓜田暮，心待足时名便足。高，高处苦；低，低处苦。
　　△西湖杂咏
　　△春
　　山光如淀，湖光如练，一步一个生绡面。扣逋仙，访坡仙。拣西施好处都游遍，管甚月明归路远。船，休放转；杯，休放浅。
　　△夏
　　晴云轻漾，薰风无浪，开樽避暑争相向。映湖光，逞新妆。笙歌鼎沸南湖荡，今夜且休回画舫。风，满座凉；莲，入梦香。
　　△秋
　　疏林红叶，芙蓉将谢，天然妆点秋屏列。断霞遮，夕阳斜。山腰闪出闲亭榭，分付画船且慢者。歌，休唱彻；诗，乘兴写。
　　△冬
　　同云，随车缟带，湖山化作瑶光界。且传杯，莫惊猜。是西施傅粉呈新态，千载一时真快哉！梅，也绽开；鹤，也到来。
　　△忆旧
　　西山东畔，西湖南畔，醉归款段松阴惯。帽檐偏，氅衣宽。佳人争卷朱帘看，回首少年如梦残。莺，曾过眼；花，曾过眼。
　　△筱步
　　携壶堪醉，拖筇堪醉，何须画舫笙歌沸。绕苏堤，旋寻题。西施已领诗人意，回首有情风万里。湖，如镜里；山，如画里。
　　△苦雨
　　孤山云树，六桥烟雾，景蒙蒙不比江潮怒。淡妆梳，浅妆梳。西湖也怕西施妒，天也为他巧对付。睛，也宜画图；阴，也宜画图。
　　【双调】蟾宫曲
　　△叹世
　　鸡羊鹅鸭休争，偶尔相逢，堪炙堪烹。天地中间，生老病死，物理常情。有一日符到奉行，只图个月朗风清。笑杀刘伶，荷插埋尸，犹未忘形。
　　人生尔尔堪怜，富贵何时，又待问舍求田？想昨日秦宫，今朝汉阙，呀，可早晋地唐天！能几许长安少年，急回头两鬓皤然。谩说求仙，百计千方，都不似樽前。
　　△雪
　　天仙碧玉琼瑶，点点杨花，片片鹅毛。访戴归来，寻梅懒去，独钓无聊。一个饮羊羔红炉暖阁，一个冻骑驴野店溪桥。你自评跋，那个清高，那个粗豪？
　　△题烂柯石桥
　　甚神仙久占岩桥，一局楸枰，满耳松涛。引得樵夫，旁观不觉，晋换了唐朝。斧柄儿虽云料却，裤腰儿难保坚牢。王母蟠桃，三千岁开化，总是虚谣。
　　懒朝元石上围棋，问仙子何争？樵叟忘归。洞锁青霞，斧柯已烂，局势犹迷。恰滚滚桑田浪起，又飘飘沧海尘飞。恰待持杯，酒未沾唇，日又平西。
　　△快阁怀古
　　舣扁舟快阁盘桓，看一道澄江，落木千山。自山谷留题，坡仙阁笔，我试凭阑。问今古诗人往还，比盟鸥几个能闲？天地中间，物我无干，只除是美酒佳人，意颇相关。
　　△知音
　　问芳筵歌者何人？便折简相招，恣意开樽。细切清风，薄批明月，何必云云。是久厌黄齑菜根，要听他白雪阳春。翠袖殷勤，雪霁梅开，正好论文。
　　【双调】湘妃怨
　　△集句
　　几年无事傍江湖，醉倒黄公旧酒垆。人间纵有伤心处，也不到刘伶坟上土，醉乡中不辨贤愚。对风流人物，看江山画图，便醉倒何如？
　　【双调】庆东原
　　△西皋亭适兴
　　晓雨登高骤，西风落帽羞，蟹肥时管甚黄花瘦。红裙谩讴，青樽有酒，白发无愁。晚节傲清霜，老圃香初透。
　　兴为催租败，欢因送酒来，酒酣时诗兴依然在。黄花又开，朱颜未衰，正好忘怀。管甚有监州，不可无螃蟹。
　　秋霁黄花喷，霜明红叶新，锦橙香紫蟹添风韵。斜依翠屏，重铺绣茵，闲坐红裙。老遇太平时，行到风流运。
　　青镜看勋业，黄金买笑谈，锦衣荣休笑明珠暗。调羹鼎咸，攒齑瓮计，世味都谙。少室价空高，老圃秋容澹。
　　△韩信
　　已挂了齐王印，不撑开范蠡船，子房公身退何曾缠？不思保全，不防未然，地据位专权。岂不闻自古太平时，不许将军见！
　　△自笑
　　邵圃无荒地，严陵有顺流，向终南捷径争驰骤。老来自羞，学人种柳，笑杀沙鸥。从此便休官，已落渊明后。
　　【双调】殿前欢
　　△春
　　据危阑，看浮屠双耸倚高寒，鳞鳞万瓦连霄汉。俯视尘寰，望飞来紫翠间。云初散，放老眼情无限。知他是西山傲我，我傲西山？
　　△夏
　　柳扶疏，玻璃万项浸冰壶，流莺声里笙歌度。士女相呼，有丹青画不如。迷归路，又撑入荷深处。知他是西湖恋我，我恋西湖？
　　△秋
　　洞箫歌，问当年赤壁乐如何，比西湖画航争些个？一样烟波，有吟人景便多。四海诗名播，千载谁酬和？知他是东坡让我，我让东坡？
　　△冬
　　捻冰髭，绕孤山枉了费寻思，自逋仙去后无高士。冷落幽姿，道梅花不要诗。休说推敲字，效杀颦难似。知他是西施笑我，我笑西施？
　　浪淘淘，看渔翁举网趁春潮，林间又见樵夫闹。伐木声高，比功名客更劳。虽然道，他终是心中乐。知他是渔樵笑我，我笑渔樵？
</div>
    <div class="pagination">
<a href="全元散曲_page35.html">上一页</a><span>...</span><a href="全元散曲_page31.html">31</a><a href="全元散曲_page32.html">32</a><a href="全元散曲_page33.html">33</a><a href="全元散曲_page34.html">34</a><a href="全元散曲_page35.html">35</a><span class="current-page">36</span><a href="全元散曲_page37.html">37</a><a href="全元散曲_page38.html">38</a><a href="全元散曲_page39.html">39</a><a href="全元散曲_page40.html">40</a><a href="全元散曲_page41.html">41</a><span>...</span><a href="全元散曲_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
