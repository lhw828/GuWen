<!DOCTYPE html>
<html>
<head>
    <meta charset="UTF-8">
    <title>曲海总目提要 - 第 68 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曲海总目提要 - 第 68 页/共 68 页</h1>
    <div class="content">　　十四年。陷河南府。福王遇害。二月。羣盗围开封府。四月。以陕督丁启睿督师。杨嗣昌飮药死。九月。陕督傅宗龙兵败死之。十一月。襄阳陷。陕抚汪乔年自刎。 
　　十五年春。起孙传庭兵部侍郞。督西兵剿寇。传庭檄召诸将于西安听令。缚总兵贺人龙。数其罪斩之。贼闻人龙死。酌酒相贺曰。贺风子死。取关中如拾芥矣。【剧中独不载此。】丁启睿兵败下狱。河决。开封陷。孙传庭自若。传庭治兵于登封。 
　　十六年。贼陷承天府。钦天监博士杨永裕降贼。羣贼推自成为大元帅。据襄阳。号曰襄京。益兵攻郧阳。王光恩御之。贼屡战不利。孙传庭复遣高杰以兵援。击贼败之。贼退屯襄阳。谋向潼关。踰越山险。六月。进孙传庭兵部尙书。督师七省。七月。自成闻秦督兵将至。留贼守襄阳。率精锐往河南。庚子。孙传庭发兵潼关。分道进讨。以总兵牛成虎副将卢光祖为先锋。令河南总兵卜从善、陈永福合兵洛阳。檄左良玉赴汝宁夹击。八月。传庭师次阌乡。自成悉发荆襄诸贼会于河南。贼将渡河。总兵刘行起以兵逐之。牛成虎遇贼于洛阳击破之。再败之河岸。追奔至汝州。九月。传庭次汝州。进拔寳丰。捣唐县。尽杀贼家口。复郏县。自成将步骑万余迎战。官军前锋击断自成纛。进逐之。贼披靡。逃亡者相属。自成复遣其弟一只虎迎战。三战三北。自成奔襄城。诸军进逼之。自成累败而惧。挑土筑墙自守。【剧中孙传庭分遣诸将。与贼大战。大略本此。】而幷前后增饰之。大雨连旬。传庭军乏饷。与贼战陷伏中。大败。传庭及白广恩退屯渭南。贼合众数十万陷渭南。传庭没于阵。贼屠渭南。陷临潼。关中瓦解。复陷西安延安。三边皆没。贼无后顾。长驱而东矣。贼前锋入山西。巡抚蔡懋德先屯平阳。至是以岁暮还太原。贼至河津陷平阳。懋德死之。 
　　十七年正月。李自成称王于西安。贼薄宁武关。总兵周遇吉悉力拒守。战三日。杀贼万余。贼引兵复进。遇吉败。阖室自焚。挥短刀力斗。被流矢。牙兵且尽。见执骂贼死。【一云。遇吉夫妇临阵。歼贼无数。力尽。赴火自焚。】李自成叹曰。使守将尽周将军者。吾安得至此。三月乙巳。李自成自山西抵京师。丁未。京城陷。怀宗殉国。丙辰。我大淸兵入关讨贼。传檄远近。自成闻之大惊。率兵六万东走。大兵追之。所向披靡。贼遂大溃。奔窜还京。丙戌。自成僭号。丁亥。焚宫殿。出齐化门西走。大兵追之。贼连败。入山西。大兵西伐。自成弃陕出关。我师定三秦。下河南。入楚取荆襄。自成南奔辰州。为我大兵所逼。势日蹙。食尽。逃者益众。走村落中求食。村民合围。伐鼓共击之。自成陷于淖。众截其首验之。左胪伤镞。始知为自成。【按诸书皆以自成围汴梁时。总兵陈永福从城上射中其左目。几死。剧中谓为蔡懋德所射。不实。】纪事云。贼至太原。太原无重兵。巡抚蔡懋德遣牙下骁将牛勇、朱孔训出战。孔训伤于炮。牛勇陷阵亡。懋德知事不可支。写遗表令监纪贾士璋间道奏京师。中军应时盛见之。退归先杀其妻子。誓战死。贼登城。懋德时盛策马赴敌死。【剧中所载略同。但所谓宋正奇沈万登。则不属懋德麾下。乃襄洛中豪杰。集乡兵御贼者。】贼入宫时。宫人魏氏大呼曰。贼入大内。吾辈必遭所污。有志者早为计。遂跃入御河。从死者积一二百人。宫人费氏年十六。投眢井。贼钩出之。见其姿容争相夺。费氏绐曰。我长公主也。若不得无礼。必吿汝主。羣贼拥见自成。自成命内官审之非是。赏部校罗贼。罗携出。费氏复绐曰。我实贵裔。义难苟合。请将军择吉行礼。生死惟命。贼喜。置酒极欢。费氏怀利刃。俟贼醉。断其喉。立死。因自刎。【按此。费氏所诛者。乃罗贼。非一只虎也。】太监王承恩从死煤山。诸书所载皆同。 
　　李贼性惨酷。断耳剔目。截指折足。剖心鐻体。日以为常。谈笑对之。刳人腹为马槽。实以刍椒饲之。飮马则牵人贯耳流血杂水中。马习见。遇人则嘶鸣思飮噉焉。杀人数万。聚尸为燎。名曰打亮。无子。以李双喜为养子。嗜杀更酷于自成。自成在襄阳。以构殿铸钱皆不成。斩一谋士。令术士问紫姑。卜之不吉。因立双喜为伪世子。改名洪基以厌之。铸洪基年为钱。又不成。【剧中所载皆合。但立双喜。改名洪基。前后时小异耳。】寳丰举人牛金星。向有罪当戍边。自成以其女为妻。【一云。自成止一妻一妾。皆老妪。】金星荐卜者宋献策善河洛数。献策长不满三尺。见自成献图谶。自成大喜。拜军师。【剧中扮金星为矮子。盖以金星献策。合而为一也。】 


　　○全家庆 
　　不知何人所作。演富锦章积善感天。父子同膺显爵。夫妇齐眉。阖门元吉。故名全家庆。然事迹荒唐无据。 
　　略云。富锦章、字雄文。云间人。少失怙恃。年二十。读书入泮。尙未有室。 然慕陶朱公、郭汾阳之为人。闻庐山紫云道人善卜。往决行藏。于中途遇桂荣留宿。荣有女靑娥。年方及筓而喑哑。乞锦章代卜。锦章行至淮水。倦甚。小憩财神庙。见一女子跣足蓬头。抱孩童欲投黄河。锦章急救之。女云黄氏。夫钱德周。畜豕数口。将货以纳粮。不意夫入城。一人以假银十两售之。畏夫诘责。故投水耳。锦章以行笈中银十两赠之。劝令速归。而财神鉴察锦章捐金救女阴隲。奏闻上帝。即以天寳库藏金银各十窖。赐为积善报。锦章行至小湖山。山中勾帘洞。有靑松一株。二千余年矣。受天地精华。雨露培养。能幻成人形。与长江骊龙。俱有志修仙。而靑松忽患瘫症。骊龙又患懒病。遣卒邀锦章至洞。嘱其往庐山代占。幷馈赤金三百两。锦章遂诣庐山。紫云道人者。即王子乔也。托云卖卜。实度羣迷。已知锦章是天富星来问卜。命僮迎之。锦章大惊。因入叩谒。先代桂荣、骊龙、靑松子占三事。紫云断云。桂荣之事。乃天风姤卦。主哑女见夫能言。婚姻成就。骊龙乃否卦。主否极泰来。飞腾之象。但须摘去项下一珠耳。靑松子则泰卦。欲病愈。必须阴阳配合仙丹。因以二粒赠之。锦章复自占终身。紫云言。汝一生事业。尽在前三封中。不必再问矣。因留飮桃源洞口万花丛中。锦章大醉而别。归至小湖山。见靑松子、骊龙备述始末。骊吞丹。即吐出一明珠。胸中淸爽。靑松子吞丹。步履如旧。深感锦章。骊赠以明珠。靑松子赠以如意火炼成寳剑。能避刀兵护体。龙与靑松俱飞升去。锦章至桂荣家。述仙师断语云。来占女哑。藏珠待价。一见丈夫。能言能话。即以珠赠荣女。靑娥见珠与锦章即能言。荣喜甚。即以女配之。未几怀孕。靑娥于花园祈祷。见百道火光。白鼠旋绕庭阶。锦章掘之。有金银十窖。俱镌锦章名。靑娥旋生一子。是时正统土木之变。倭寇侵犯。锦章应试闱中。误落灯煤。烧第三篇题目中二字。朱衣使者暗取印卷官处余卷。同奎宿密置锦章号房。且警觉之。另誊交卷。遂获状元及第。而司礼监王振。以锦章策论中讥刺时事。深憾之。与其党大理寺卿闻可思谋。奏请督师。授锦章兵部尙书。赐上方剑。率兵五万征剿倭寇。靑松子来晤云。但御敌。不可战。待十五载后自定。锦章子昌宗年已十七。淹通经史。应试亦状元及第。景泰帝赐碧云公主为配。昌宗奏父出师海上未归。愿助父剿寇。功成乃婚。景帝念其忠孝。即授都统制。率兵十万往。昌宗途遇难民千余。即捐万金救济。各归田里。父子相逢。同心征剿。倭寇大败。追至北海岸。贼急登战舰。而骊龙已为金龙总管。暗助锦章父子。陡起风涛。倭寇悉沉没。遂班师奏凯还朝。景帝大喜。授锦章建极殿大学士。昌宗武英殿大学士。婚配公主。合家欢庆。値锦章五十诞辰。靑松子献蟠桃长生果。骊献灵芝瑞草。景帝赐以寿诗。恩宠无比。五福堂前霞光忽现。掘得金银二十窖。皆镌富锦章名。福禄寿考。共享厚德之报焉。 
　　按正统景泰时。无富锦章、富昌宗二人。亦无公主婚配之事。靑松子、骊龙俱作者添设。正统十四年有土木之变。景泰在位七年。安得倭寇侵犯十四年之久。且景泰时王振已殁。其害富锦章事尤属子虚。作者借此纽合关目。而不知其荒谬可哂也。 
　　剧又云富锦章为建极殿大学士。按明初三殿。曰奉天、华盖、谨身。至嘉靖四十二年。始改皇极、中极、建极。建极殿即谨身殿也。景泰天顺时。未有建极殿。此明代故事。不可不核。 


　　○双玉人 
　　近时人撰。演张善相事。而夹入杜伏威、薛举。撮取禅眞逸史内一节。善相避段韶园中。段女琳瑛以双玉人订约。故名。 
　　略云。广宁县张完淳子杙。被狐所媚。値僧林澹然借寓。以力降狐。获其天书。张感澹然恩。留居石楼山庄。时杜伏威、薛举少遭家难。顚沛流离。林与二人先世有旧。抚育为弟子。令习弓马及天书符箓。伏威幼时尝窃书试之。天神忽降。惊避厕中。神乃退。杙妻令狐氏生子善相。与二人同业。皆通文武。结金兰契。杜居长。薛次之。善相又次之。及长。杜薛辞林出建功业。时隋氏之季。杜与薛据有陇右。张犹居家。郊外驰劣马。误触人毙。弃马遁入花园。园系齐都督段韶宅。韶二女。长球瑛。字翰林张雕。次琳瑛。未纳采。张入园中。匿于灵应王神厨之下。其神乃汉将马腾。托梦示功名婚媾事。及觉。拾得罗帕。上有卜算子词一阕。书琳瑛题字于后。张袖而藏之。晚即宿神前。明日琳使婢春香觅帕。见张酣卧。吿琳共出视之。呼问其入园之故。具以实对。言出恐被擒。琳见其英俊。亦心怜之。春香即画策。令张佯病风。而走白于琳母曹夫人。夫人出视之。见其年少淸奇。亦颇心赏。因系园中突入。恐人听闻。妄生谈论。令留宿园之东轩以养病。而诫诸婢不许人知。及春香馈食。张遂吿以曾拾罗帕。欲使通诚于琳。春香已心慕张。张亦爱春香风韵。遂留与狎。竟导张入琳室。与月下订盟。张口吟所和琳卜算子词。琳使张书于帕。后各分半幅。且出所佩玉美人二枚。以一赠之。玉美人者。异国所贡。其国去占城三万里。奇香扑鼻。希世珍也。男一女一。琳以己书之帕裹女美人以付张。曹夫人稍疑之。张乃辞去。遂诣陇西投伏威。时伏威已徇岐阳。令善相为将。累战皆捷。齐师大败。诏遣段韶往讨。韶过其家。知女以失玉美人病。不知其赠张也。善相闻韶至。则以韶女订盟事吿伏威。威设计困韶于枯株湾。而纵所缚副将齐穆等使风韶。若以女许善相。围即解。韶令伏威等归降乃议婚。且索玉美人为聘。伏威等悉如其言。遂解甲。韶为奏闻。率之诣阙。伏威等皆授节鎭。以韶女妻善相。及婚始知先曾订盟。而春香已委身于张。乃并以春香为妾。张挈归省亲。携家之任。与伏威并跻荣显云。 
　　剧又带演杜伏威事。伏威至成州。曾过傅司农宅。其侄女舜华被魅。伏威作法驱邪。其女始痊。初、伏威遇姚眞卿、褚一如二仙。引见天主。言伏威本仙童。看守丹炉。有罪贬谪。琴中有慢商调广陵散曲。嵇叔夜后无能知者。命二仙传与伏威。特留后序八段不传。留以待姻缘配合。独舜华善此。感伏威拯其命。欲传此八段与之。伏威遂吿于师澹然。娶为正室。 
　　按北齐书。段韶。仆射段荣之子。字孝先。显祖时为六州大都督。世祖时除左丞相。累立大功。谥曰忠武。然皆与宇文护相角。于杜伏威、张善相等。时世甚悬。不得攻战。亦不得以善相为壻也。张雕亦北齐人。世祖时尝官国子祭酒。后至开府侍中。其为韶壻与否。盖未可知。然韩长鸾、穆提婆专政时。雕被难。已年五十。亦不得与善相为娅也。杜伏威自称吴王。后归于唐。薛举自立为西秦王。其子仁杲。为唐太宗所灭。张善相初据许州以奉李密。密败投唐。授伊州总管。为王世充所攻。城陷不屈。骂贼见杀。载唐史忠义传中。传云襄城人。非广宁也。大业末为里长。督兵迹盗。为众附赖。乃据许州。盖本善良。非自投贼党者。又杜伏威、薛举、张善相并起隋末。唐初各在一方。未尝共事。逸史不足信也。 


　　○鸾刀记 
　　作者无可考。剧中事实。全本水浒演义。但亦有撮撰处。不尽与演义合。卢俊义妻贾氏。本与李固同谋。宋江救俊义时。与李固俱为所杀。今剧中以为贞烈自守。且先上梁山。此大不合也。又李固随俊义被掳。吴用纵之归。乃鸣之于官。而剧中第十出车夫云。我等随员外去至山东。被宋江等将我员外拿去。坐了第二把交椅。李固云。有这等事。谢天谢地。又燕靑本为贾氏所逐。而剧中第十四出燕靑云。从那日李固出奸恶之言。竟投他处潜身。此小不合也。作者之言。盖以戏取团圆。虽淫如贾氏者。亦必曲为之说。以归于正。然目今梨园所演。多从改本。改本亦不知何人所定。所增石秀劫法场等出。俱实据演义。而叙贾氏、李固处。亦一一与演义脗合。与此较异。 
　　据水浒传云。山东呼保义。河北玉麒麟。其后石碣镌名。宋江曰天魁。卢俊义曰天罡。则卢与宋并称。视他盗有巨细轻重。通鉴云。张叔夜擒其副将。殆指此人。故罗贯中为之描写。亦异于他人也。然由传观之。卢本富室良民。宋江先令吴用诈作术士。诱令避灾出外。道经梁山。又使羣盗次第引诱。令入寨中。卢不肯从。又造诗暗藏卢俊义反四字于句首。流传蜚语。遂至李固首官。捕鞫定辟。种种祸变。相挻而起。江之设心。虽虎豹蛇蝎。不若是之毒也。放冷箭燕靑救主。劫法场石秀跳楼。时迁火烧翠云楼。吴用智取大名府。是水浒传中热闹笔墨。而亦此剧中要紧关目。内中黑旋风装哑。戴太保神行。蔡福、蔡庆之周旋。李成、闻达之战斗。皆据传敷衍。惟罪仅归李固。而与贾氏团圆。与传为异。别本标名曰聚星者。以梁山全局而论也。此剧标名曰鸾刀者。指俊义一身而言也。盖皆记卢事而变文以示异耳。然按别本杀李固与贾氏。此却不及贾氏。则宜以鸾刀名别本。以聚星名此本为当。 
　　又按水浒羣盗。多在齐鲁左右。今乃因一俊义骚扰河北。梁中书世杰以蔡京之壻坐绾重鎭。帐下又多猛将。而大名为所蹂躏。则其关系殆非小也。然梁世杰亦系生撰。未尝的有其人。余更不必论矣 


　　○天锡贵 
　　不知何人作。演梅芬事。本属子虚。以芬安贫守道。神锡之以富贵。因用是名。擢大魁。获藏金。得佳偶。故又名喜重重。 
　　略云。梅芬、字芳英。世居建业为诸生。偃蹇不遇。人以穷酸目之。遇者皆掩面而唾。一日得金簪于途。拾视之变为麦。及掷于地复为金。入手又成草。心觉其异。乃俟于旁。同学诸生黄尤孔者。富而不仁。沉醉过此。见金■于地。令仆拾归。芬自愧薄福而已。秦仪、字凤羽。亦芬同学。所聘东方氏女。随父官荆楚。被寇劫归。敎以武艺。寇殁众推为寨主。仪不知也。仪孀姑河北总兵盛德妻。有二女。长曰檀梅。丽而多才。兼通文武。许字尤孔。即仪作伐。次曰玉梅。陋而拙。未字人。秋闱届期。尤孔欲娶而后试。偶与仪入祠山神庙。相者袁如纲言仪必贵。而尤孔当作状元。且极富贵。芬亦旋至。如纲相之云。当极贫苦。芬诉于神。神为之不平。命功曹查二人功过。尤孔祖曾积善。其前生亦树德。是以享富贵。今则狂暴多过。尝发藏金一窖。埋于厕底。杀墁者以灭口。又逼其女为婢。芬祖积恶。其生前无德。当贫穷。今则守分多阴德。邻有妇女奔之。芬力却而去。神乃命以二人姓名更换。示善恶果报。芬得之梦中。尤孔不知也。檀梅在家。闻尤孔狡黠。意殊怏怏。忽梦皂袍神人披发仗剑云。汝无忧。速诣我。还汝佳配。及醒吿于母。母言必眞武也。曾许武当山香愿。亟往进香。及往。遇贼劫檀梅上山。东方氏令充记室。与结姊妹。拜为军师。练女兵甚精熟。其母与玉梅归。尤孔婚期已迫。姑与仪计。以玉梅嫁之。尤孔见妇陋。欲鸣之官。其仆劝云。得第后。多娶美妾可也。何怒为。及抵京。闻宰相丁谓为考官。可贿以进。尤孔必欲得状元。挥数万金。为人所绐。而芬以秦仪助。获计偕入京。尤孔梦中观榜。榜首非其名。急询送榜官。官使自为计。及醒。遂使仆遍贴无名子云。今科状元有弊。闱卷进呈。朝命宰相寇准重加检阅。准闻状元有弊之谣。乃以他卷与之互易。尤孔遂落第。而芬擢大魁。授翰林院承旨。仪亦成进士。授荆州淸军同知。芬给假葬亲。仪以孀姑托其照拂。尤孔下第。又失金。厕底埋金。又变石块。渐至贫窭。乃以产售芬。童仆亦皆投芬。芬见金光起厕中。问之尤孔旧仆。言昔日埋金事。启视皆金砖。乃以其一赠仪孀姑。常往周恤。以其一济贫者。时东方氏犹踞山寨。仪奉命往讨。檀梅知即东方之夫。毖而不言。与战。仪兵败。吿急于朝。丁谓衔寇准拔芬。遂荐芬讨贼。芬往楚会仪同剿。皆被困。三军大饥。檀梅乃馈以羊酒。约芬射书招安。乃偕东方氏解甲纳款。班师奏捷。东方氏赐婚秦仪。询之即原聘妻也。檀梅赐芬为婚。芬念尤孔贫。且为僚婿。乃以所得金还之。割宅分居。尤孔遂力行善事。卒成进士。 


　　○半臂寒 杂剧 
　　近时人作。记宋祁事也。祁前后颇有事迹。以诸姬争送半臂。祁忍冻为风流话柄。故名。 
　　宋祁兄弟同行。逢一异僧相曰。小宋当大魁天下。大宋亦不失甲科。后十年。大宋复遇诸涂。僧乃大惊曰。公丰神特异如此。岂活数万命者乎。大宋曰。素贫安得有此。僧曰。姑思之。宋良久曰。北堂有蚁穴。忽为大雨所浸。某寻编竹为桥以渡。岂此是耶。僧曰。必是也。小宋合当首魁。公终不出其下。比唱第。小宋果大魁。章献太后乃谓弟不可以先兄。因命大宋为第一。小宋为第十。【出事文类聚。】大宋名郊。改名庠。字公序。小宋名祁。字子京。 
　　尧山堂外纪。宋子京过御街。逢内家车子中有褰帘者曰。小宋也。子京归。遂作鹧鸪天云。寳毂雕轮狭路逢。一声肠断绣帏中。身无彩凤双飞翼。心有灵犀一点通。金作屋。玉为笼。车如流水马如龙。刘郞已恨蓬山远。更隔蓬山几万重。其词传达禁中。仁宗知之。问内人第几车子。何人呼小宋。有内人自陈。顷侍御宴。见宣翰林学士。左右内臣曰小宋也。时在车子中偶见之呼一声耳。上召子京。从容语及。子京惶惧无地。上笑曰。蓬山不远。因以内人赐之。 
　　鸿书。宋子京修唐书。尝一日大雪。添帟幕。然椽烛一。秉烛二。左右炽炭两巨炉。诸姬环侍。方磨墨濡毫。以澄心堂纸。草一传未成。顾诸姬曰。汝辈在人家。颇见主人如此否。皆曰无有。其间一人来自宗子家。子京曰。汝太尉遇此天气。亦复如何。对曰。只是拥炉命歌舞。间以杂剧。引满大醉而已。如何比得内翰。子京点头曰。亦自不恶。乃阁笔掩卷起。索酒食之。几达晨。明旦对宾客自言其事。每燕集。必举以为笑。 
　　东轩笔记云。宋子京博学能文章。天资蕴藉。好游宴。以矜持自喜。晚年知成都府。带唐书于本任刊修。每宴罢盥漱毕。开寝门垂帘。然二椽烛。媵婢夹侍。和墨伸纸。远近观者。皆知尙书修唐书矣。望之如神仙焉。多内宠。后庭曳罗绮者甚多。尝宴于锦江。偶微寒命取半臂。诸婢各送一枚。凡十余枚皆至。子京视之茫然。恐有厚薄之嫌。竟不敢服。忍冷而归。 
　　按半臂者。犹今所言背心也。唐郑愚好穿锦半臂。盖唐宋人多服此。以其便于添减也。宋祁又有上元张灯。及九日题糕。亦皆韵事。此第举一节耳。 


　　○鲠诗谶 杂剧 
　　不知何人所作。按贯休署号禅月大师。乃入蜀后孟昶所赐。今剧中白云。长安天子赐我法号。唤做禅月大师。是以为唐昭宗时事。前后不合。又贯休去吴越。游荆南。见放于成汭。被疎于高季昌而后入蜀。今剧中白云。西蜀峨眉。原是文殊道场。若得于此栖迟。可了暮年时日。为是别了寺主。持钵西行。亦未考实。又钱镠待贯休。本有二说。一以为令改十四州为四十州。贯休不可而去。未尝得见。一以为武肃遗赠甚丰。今剧中错综用之。 
　　十国春秋云。僧贯休、字德隐。俗姓姜氏。婺州兰溪人也。干宁中。谒吴越武肃王。献诗云。满堂花醉三千客。一剑霜寒十四州。武肃王命改四十州。乃可相见。贯休曰。州亦难添。诗亦难改。闲云孤鹤。何不可飞。【一云。贯休投诗于武肃。甚惬志。遗赠亦丰。王立功臣碑。列平越将校姓名。遂刊贯休诗于碑阴。见重如此。】遂担簦游荆南。节度使成汭患之。递放黔中。久之再至荆南。高季昌馆之龙兴寺。感时政作酷吏辞。复被疎远。郁悒中题砚子曰。入匣始身安。或以为匣者蜀也。相劝来蜀。遂至成都。上陈情颂。复献诗。有云一瓶一钵垂垂老。万水千山得得来。高祖大悦。呼为得得和尙。留住东禅院。赐赉优渥。署号禅月大师。 
　　鲠诗谶者。言贯休为人骨鲠。偶作一诗。似无关轻重。而其性鲠。必不肯改。竟为诗谶也。  
</div>
    <div class="pagination">
<a href="曲海总目提要_page67.html">上一页</a><span>...</span><a href="曲海总目提要_page63.html">63</a><a href="曲海总目提要_page64.html">64</a><a href="曲海总目提要_page65.html">65</a><a href="曲海总目提要_page66.html">66</a><a href="曲海总目提要_page67.html">67</a><span class="current-page">68</span>
    </div>
    <div class="pagination"><a href="index.html">返回目录</a></div>
</body>
</html>
