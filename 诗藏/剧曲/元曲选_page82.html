<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 82 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 82 页/共 133 页
  </h1>
  <div class="content">
   〔外扮白文礼引杂当上诗云〕一溪流水泛轻舟。柳岸游人饮巨瓯。自在扬州花锦地。风光满眼度春秋。小生姓白名谦。字文礼。扬州人也。颇有几贯赀财。人口顺以员外呼之。今有杜翰林以公差至此。明日回程。小生备下蔬酌。与他送饯。令人请去了。这早晚敢待来也。〔正末引家童上云〕小官自牛太守请我饮宴之间。有一女子。歌舞清妙。再去访谒数次。不放参见。只着在翠云楼上赏玩。归来甚是无聊。今欲回程。有白员外相请。须索走一遭去。我想梦中所见那女子。端的是世间少有也呵。〔唱〕
　　【南吕一枝花】温柔玉有香。旖旎春无价。多情杨柳叶。解语海棠花。压尽越女吴娃。从头髻至鞋袜。觅包弹无半掐。更那堪百事聪明。模样儿十分喜恰。
　　【梁州第七】知音吕借意儿嘲风咏月。有体段当场儿攧竹分茶。情着疼热相牵挂。性格稳重。礼数撑达。衣裳济楚。本事熟滑。遏行云板撒红牙。泛宫商曲和琵琶。受用些成顿段暮雨朝云。拜辞了有拘束玉堂金马。快活杀无程期秋月春花。风流。俊雅。倾城。绝代人皆讶。知进退识高下。贤慧心肠不狡猾。是一个少欠他欢喜冤家。
　　【隔尾】锦机织就传情帕。翠沼栽成并蒂花。何日青鸾得同跨。锦衾绣榻。弓鞋罗袜。玉软香温受用煞。
　　〔云〕早来到也。左右报复去。道杜牧之来了也。〔杂当报科云〕杜相公来了也。〔白文礼云〕道有请。〔正末做见科云〕小官有何德能。敢劳员外置酒张筵。何以克当。〔白文礼云〕蔬食薄味。敢屈相公降临。实小生之幸也。〔正末云〕敢问员外。昨太守开筵相招。席间出一红妆。善能歌舞。未知谁氏之女。〔白文礼云〕相公不问。小生亦不敢说。此女原是个中之人。先与豫章太守张尚之为侍儿。后来牛太守往豫章经过。取讨为义女。善能吹弹歌舞。此女就是张好好。〔正末云〕我道那里曾见来。不瞒员外说。小官三年前在豫章。张尚之与小官送行。令一女童奉酒。年十三岁。善能歌舞。名曰好好。小官与他瑞文锦一段。乌犀梳一副。经今三年光景。他长成了。十分大有颜色。委实的令人动情也。〔白文礼云〕既然如此。相公那时就问张太守取讨此女以为婢妾。岂不美哉。〔正末唱〕
　　【骂玉郎】这一双郎才女貌天生下。笋条儿游冶子花朵儿俊娇娃。堪写入风流仕女丹青画。行一步百样娇。笑一声万种妖。歌一曲千金价。
　　〔白文礼云〕小生也曾见来。果然生的风流。长的可喜。〔正末唱〕
　　【感皇恩】浓妆呵娇滴滴擎露山茶。淡妆呵颤巍巍带雨梨花。齐臻臻齿排犀。曲湾湾眉扫黛。高耸耸髻堆鸦。香馥馥冰肌胜雪。喜孜孜醉脸烘霞。端详着厖儿俊。思量着口儿甜。怎肯教意儿差。
　　〔白文礼云〕相公与此女有缘有分。所以如此留情也。〔正末唱〕
　　【采茶歌】非是我自矜夸。则为咱两情嘉。准备着天长地久享荣华。〔白文礼云〕相公放心。小生务要与相公成就了这桩事。〔正末唱〕既然你肯把赤绳来系足。久以后何须流水泛桃花。
　　〔云〕员外在太守前。加一美言。与小官成此一件事。员外之恩。不敢忘也。〔白文礼云〕相公放心。小生自有主意。务要完成了此事。〔正末唱〕
　　【牧羊关】则今日一言定。便休作两事家。将你个撮合山慢慢酬答。成就了燕约莺期。收拾了心猿意马。合欢带同心结。连理树共根芽。知音吕琴中曲。好姻缘锦上花。
　　〔白文礼云〕相公再住几日。小生和太守说知。试看如何。〔正末云〕小官公事忙。后会有期也。〔唱〕
　　【一煞】且陪伴西风摇落胭脂蜡。权宁耐夜月寒穿翡翠纱。闲愁不索拨琵琶。〔白文礼云〕相公则为这小娘子留心那。〔正末唱〕我怎肯浪酒闲茶。再留意裙钗下。暂相别受些潇洒。隔云山天一涯。两地嗟呀。
　　〔白文礼云〕相公再饮一杯。〔正末云〕酒勾了。小官就此告回。〔白文礼云〕相公慢慢而行。小生说成了。便有书呈奉。望赐回音咱。〔正末唱〕
　　【黄锺尾】你题情休写香罗帕。我寄恨须传鼓子花。且宁心。度岁华。恐年过。生计乏。〔白文礼云〕相公休别寻配偶。小生务要完成此事。〔正末唱〕纵有奢华豪富家。倒赔装奁许招嫁。休想我背却初盟去就他。把美满恩情却丢下。我直着诸人称扬众口夸。红粉佳人配与咱。玉肩相挨手相把。受用全别快活杀。做一对好夫妻出入京华。不强似门外绿杨闲系马。〔下〕
　　〔白文礼云〕杜翰林去了也。风魔了这汉子。若不成就此事。枉送了他性命也。〔诗云〕俊雅长安美少年。风流一对好姻缘。还须月老牵红线。纔得鸾胶续断弦。〔下〕
　　〔音释〕
　　旖音倚　旎泥上声　袜忘骂切　觅音密　掐强雅切　恰强雅切　攧音跌　着池烧切　达当加切　滑呼佳切　慧音惠　猾呼佳切　榻汤打切　煞双鲊切　颤音战　厖音忙　答音打　蜡那架切　乏扶加切　奁音廉　杀双鲊切
　　第四折
　　〔牛太守上诗云〕为政维扬不足称。刚余操守若冰清。一生不得逢迎力。却被心知也见憎。老夫牛僧孺是也。叨守扬州。三年任满。赴京考绩。老夫探望杜翰林数次。不肯放参我想来。在扬州之时。请他饮酒。出家乐歌唱。曾着他来。与张好好四目相视。不得说话。他心怀此恨。所以嗔怪。扬州有一个白文礼。是老夫的治民。其家巨富。屡次对老夫诉说此事。要将好好配与杜牧之为夫人。成就此一桩美事。他如今也随老夫来到京师。今日在金字馆中。安排宴会。若杜牧之来时。老夫自有主意。〔下〕〔白文礼引随从上云〕小生白文礼。昔在扬州与杜牧之送行。他只想牛太守家那女子央小生说合。成此亲事。如今牛太守任满回京。小生特随他来。已将前事达知太守。今日在金字馆中。安排筵席。请杜翰林牛太守。务要完成了这门亲事。小的每门首看者。杜翰林来时。报复我知道。〔正末上云〕小官杜牧之。自离扬州。经今三载。牛太守望我数次。不曾放参。今日白员外请赴宴。须索走一遭去。想昨宵沉醉。今日又索扶头也。〔唱〕
　　【双调新水令】我向这酒葫芦着渰不曾醒。但说着花胡衕我可早愿随鞭镫。今日个酒香金字馆。花重锦官城。不恋富贵峥嵘。则待谈笑平生。不望白马红缨。伴着象板银筝。似这淮南郡山水有名姓。
　　〔云〕左右报复去。道杜牧之到了也。〔随从报科云〕杜翰林来了也。〔白文礼云〕道有请。〔正末做见科云〕量小官有何德能。着员外置酒张筵。何以克当。〔白文礼云〕蔬食薄味。不成管待。请相公欢饮几杯。〔正末唱〕
　　【沉醉东风】休想道惟吾独醒屈平。则待学众人皆醉刘伶。浇消了湖海愁。洗涤了风云兴。怕孤负月朗风清。因此上落魄江湖载酒行。胡涂了黄粱梦境。
　　〔云〕员外。今日席上。再有何人。〔白文礼云〕请牛太守去了。这早晚敢待来也。〔牛太守上云〕老夫牛僧孺。今日白文礼在金字馆设席相请。左右报复去。道牛太守来了也。〔随从报科云〕太守老爹来了也。〔白文礼云〕道有请。〔牛太守做见科与正末云〕老夫相访数次。不蒙放参。只是某缘分浅薄也。〔正末云〕小官连日事冗。有失迎接。叔父勿罪。来日小官设席请罪。就屈员外同席。未知允否。〔白文礼云〕今日且饮过小生这一席。来日同赴盛宴。务要吹弹歌舞。开怀畅饮也。〔正末唱〕
　　【水仙子】喜的是楚腰纤细掌中擎。爱的是一派笙歌醉后听。哎。你个孟尝君妬色独强性。靠损了春风软玉屏。戏金钗早吓掉了冠缨。杜牧之难折证。牛僧孺不志诚。都一般行浊言清。
　　〔牛太守云〕休题旧话了。今日员外设席。则请饮酒。〔正末云〕酒虽要饮。事也要知。小官三年前曾央白员外诉说一事。未知叔父允否。〔白文礼云〕太守大人。小生曾言将好好小姐。配与杜翰林。尊意如何。〔牛太守云〕既然牧之心顺。着好好过来相见。就与牧之为夫人。好好那里。〔旦上云〕妾身张好好。老爹呼唤。我自过去。〔见科云〕老爹唤你孩儿。有何分付。〔牛太守云〕有杜牧之要娶你做夫人。则今日正是好日辰。等酒筵散后。就过门成亲。了此宿缘也。〔正末云〕多谢叔父。〔张府尹上云〕小官张尚之。先任豫章太守。今升为京兆府尹。因张好好与了牛太守为义女。长大成人。今聘与杜牧之为夫人。某奉圣人的命。因牧之贪花恋酒。本当谪罚。姑念他才识过人。不拘细行。赦其罪责。如今小官亲来传示与他。早来到了。左右报复去。道有京兆府尹下马也。〔随从报科云〕有新任府尹老爷下马也。〔正末云〕道有请。〔张府尹见科〕〔正末云〕呀。张相公来了。〔牛太守云〕京兆相公。别来无恙。〔张府尹云〕牛相公乃是父执。何故同众位在此。〔牛太守云〕因白员外相招在此。〔张府尹云〕小官因牧之放情花酒。奉朝命本当谪罚。小官保奏。赦其无罪。〔正末云〕多谢大人。〔唱〕
　　【雁儿落】我则道玉阶前花弄影。原来是金殿上传宣令。本为个牛僧孺门下人。倒做了杜牧之心头病。
　　〔张府尹见旦科云〕这不是我张好好么。因何在此。〔正末唱〕
　　【得胜令】则疑是天上许飞琼。原来是足下女娉婷。你栽下竹引丹山凤。笼着花藏金谷莺。都诉出实情。〔白文礼云〕学士。你不拜丈人。还等甚么。〔正末唱〕我做了强项令肩膀硬。今日个完成。将这个俊娇娥手内擎。
　　〔张府尹云〕嗨。牧之。因你贪恋花酒。所以朝廷要见你之罪哩。〔正末唱〕
　　【甜水令】我不合带酒簪花。沾红惹绿。疎狂情性。这几件罪我招承。你不合打凤牢龙。翻云覆雨。陷入坑穽。咱两个口说无凭。
　　〔张府尹云〕早是小官与学士同窗共业。先奏过赦罪。不然。御史台岂肯饶人。〔正末唱〕
　　【折桂令】见放着御史台不顺人情。谁着你调罨子画阁兰堂。搠包儿锦阵花营。既然是太守兼容。俺朋友间有甚差争。摆着一对种花手似河阳县令。裹着一顶漉酒巾学五柳先生。既能勾鸾凤和鸣。桃李春荣。赢得青楼。薄幸之名。
　　〔张府尹云〕牧之。你听我说。〔词云〕太守家张好好丰姿秀整。引惹得杜牧之心悬意耿。若不是白员外千里通诚。焉能勾结良缘夫为纲领。从今日早罢了酒病诗魔。把一觉十年间扬州梦醒。纔显得翰林院台阁文章。终不负麒麟上书名画影。〔正末唱〕
　　【鸳鸯煞】从今后立功名写入麒麟影。结丝萝配上菱花镜。准备着载月兰舟。照夜花灯。畅道朋友同行。尚则怕衣衫不整。毕罢了雪月风花。医可了游荡疎狂病。今日个两眼惺惺。唤的个一枕南柯梦初醒。
　　〔音释〕
　　渰音掩　醒平声　胡音胡　衕音同　镫登去声　峥音橙　嵘音横　涤音体　魄音托　境音景　琼渠盈切　娉聘去声　婷音亭　实蝇知切　膀音旁　罨音掩　搠声卯切　营音盈　漉音鹿　荣余平切　丰音风　觉音皎　柯音哥
　　题目　张好好花月洞房春　
　　正名　杜牧之诗酒扬州梦
　　杜牧之诗酒扬州梦杂剧终

《元曲选》　李太白匹配金钱记杂剧　（明）臧晋叔 编 
　　李太白匹配金钱记杂剧　　（元）乔孟符 撰
　　●李太白匹配金钱记杂剧目录 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　韩飞卿醉赶柳眉儿　正名　李太白匹配金钱记 
　　第一折
　　〔冲末扮王府尹领张千上〕〔诗云〕束发随朝三十年。官居京兆有威权。可怜清操如秋水。不受人间枉法钱。老夫姓王名辅。字公弼。祖贯在京人氏。自中甲第以来。累蒙擢用。随朝数载。因老夫廉能清正。口无恶言。心无妄虑。常孜孜于忠孝。不数数于功名。谢圣恩可怜。所除长安府尹之职。不幸夫人早亡。止有一女。小字柳眉儿。年长一十八岁。未曾许聘。圣人赐俺开元通宝金钱五十文。永为家宝。老夫将金钱与女孩儿随身悬带。教他避邪驱恶。今奉圣人的命。明日三月初三。但是在京城里外官员。市户军民。百姓人家。或妻或妾或女。都要赴九龙池赏杨家一捻红。那九龙池。周围撁红绳为界。红绳里是文武官员家妻妾女孩儿。红绳外是军民百姓家妻妾女孩儿。系是圣语。非同小可。老夫叫将女孩儿出来。分付他明日去九龙池赏杨家一捻红。孩儿那里。〔旦同梅香上云〕妾身是王府尹的女儿。小字柳眉。正在绣房中做女工。父亲呼唤。不知有甚事。〔梅香云〕老相公在前厅呼唤哩。〔旦云〕咱见父亲去来。〔见科云〕父亲。叫你女孩儿。有何分付。〔王府尹云〕孩儿。叫你出来。不为别事。明日是三月三日。但是官员市户军民百姓妻妾女孩儿都要到九龙池上。赏杨家一捻红。我叫你来收拾细车儿须索前去。〔旦云〕父亲。我是未出嫁的女孩儿。怎生去的。〔王府尹云〕孩儿。此事非同小可。乃是圣人的特旨。并不敢隐一人。你须索走一遭去。〔旦云〕女孩儿从幼未曾出着闺门。我又不知路径。教我怎生去的。〔王府尹云〕孩儿。此事容易。明日驾起一辆细车儿着梅香相伴。叫两个老成伴当伏侍你去。〔旦云〕既然如此。即当领命。〔同梅香下〕〔王府尹云〕张千另着两个老成些的伴当。同小姐九龙池上赏杨家一捻红。疾去早来者。〔同下〕〔外扮贺知章引从人上云〕小官姓贺名知章。字季真。四明人也。幼与李太白韩飞卿为友。自别之后。小官任至礼部侍郎。兼集贤院学士之职。今因小弟韩飞卿撺过卷子。未曾除授。此人则是贪恋酒色。无如奈何。今日小官在于私宅。聊备蔬酌与飞卿拂尘。此人酒至半酣。不知何往。小官问家人每。说道他九龙池上去了。此人带酒也。若到九龙池上。见了那贵家妻妾美女。必然惹事。左右将马来。小官直至九龙池上。寻韩飞卿走一遭去。〔下〕〔正末扮韩飞卿上云〕小生姓韩名翃。字飞卿。乃洛阳人也。学成满腹文章。撺过卷子。未审功名若何。小生有几个同志的故友。李太白贺知章。此二人乃天下之大儒也。皆在朝为翰林。院官职。小生自到京师。每日与知章学士。则是樽酒论文。今日正与学士饮酒之间。听的九龙池上。不论官员市户军民百姓人家妻女。都赏杨家一捻红。小生逃了席。往九龙池上赏玩走一遭去。想俺这秀才每至一官半职。非同容易也呵。〔唱〕
　　【仙吕点绛唇】则我这书剑生涯。几年窗下。学班马。吾岂匏瓜。指望待一举登科甲。
　　【混江龙】博得个名扬天下。纔能勾宴琼林饮御酒插宫花。〔带云〕如今有一等人。他也是秀才。〔唱〕恰便似珷玞石待价。斗筲器矜夸。现如今洞庭湖撑翻了范蠡船。东陵门锄荒了邵平瓜。想当日楚屈原假惺惺醉倒步兵厨。晋谢安黑喽喽盹睡在葫芦架。〔带云〕似这等秀才呵。〔唱〕没福消轩车驷马。大纛高牙。
　　〔云〕可早来到九龙池。是好景致也。你看那佳人才子。翠拥红遮。歌舞吹弹。是好受用也呵。〔唱〕
　　【油葫芦】我则见翠拥红遮似锦绣榻。六宫人忙并杀。谁不知开元宫里好奢华。眼见的翠盘香冷霓裳罢。可又早红牙声歇在梧桐下。投至得华清宫初出池。花萼楼扶上马。则他那殢风流天宝君王驾。簇拥着个娇滴滴海棠花。
　　【天下乐】不甫能凤舞鸾飞也那出翠华。则这喧也波哗。端的是景物佳。更和那荡春风禁城百万家。似神仙下碧霄。听箫韶隔彩霞。人都道蓬莱山则是假。
　　〔云〕我来到九龙池上。被那风吹的我酒上面来。且去这池上周围看咱。〔唱〕
　　【那咤令】俺则见香车载楚娃。各刺刺雕轮碾落花。王孙乘骏马。扑腾腾金鞭袅落花。游人指酒家。虚飘飘青旗扬落花。宽绰绰翠亭边蹴踘场。笑呷呷粉墙外秋千架。香馥馥麝兰熏罗绮交加。
　　【鹊踏枝】闹炒炒嫩绿草聒鸣蛙。轻丝丝淡黄柳带栖鸦。碧茸茸杜若芳洲。暖溶溶流水人家。子规声好教人恨。他只待送春归几树铅华。
　　〔旦同梅香上云〕妾身领父亲严命。今日是三月三日。着梅香引俺到九龙池上。玩赏杨家一捻红。来到此间。是好景致也呵。〔正末见旦科云〕一个好女子也。生得十分大有颜色。使小生魂不附体。〔唱〕
　　【寄生草】他是一片生香玉。他是一枝解语花。则见他整云鬟掩映在荼■〈艹縻〉架。荡湘裙微显出凌波袜。露春纤笑捻香罗帕。那姐姐怕不待厖儿俊俏可人憎。知他那眉儿淡了教谁画。
　　〔旦云〕你看那边一个好秀才也。〔正末云〕你看此女非凡。真乃九天仙女也。〔唱〕
　　【金盏儿】这娇娃是谁家。寻包弹觅破绽敢则无纤搯。似轴美人图画画出来怎如他。这娇娘恰便似嫦娥离月殿。神女出巫峡。〔带云〕韩飞卿也。〔唱〕我虽不能勾朝云和暮雨。也强似流水可兀的泛桃花。
　　〔旦云〕我见了这秀才。不由我不动心也。〔正末云〕小生看了此女子容貌。乃天上人间第一的俊俏。再无其比。〔唱〕
　　【后庭花】你看那指纤长铺玉甲。髻嵯峨堆绀发。可便似舞困三眠柳。端的是这春风恰破瓜。我见他簇双鸦。将眼梢儿斜抹美姿姿可喜煞。
　　【醉扶归】兀的不妆点杀锦绣香风榻。风流杀花月小窗纱。且休说共枕同衾觑当咱。若得来说几句儿多情话。则您那娇脸儿咱根前一时半霎。便死也甘心罢。
　　〔云〕这小姐与小生四目相视。颇有春心之意。怎得个信息相通。可也好也。哦。我想从来这花间四友。莺燕蜂蝶。与人做美。我试央及你这四友记者。小生姓韩名翃。字飞卿。烦你与小生在那娇娘根前道个上覆咱。〔唱〕
　　【金盏儿】紫燕儿画檐外谩嘈杂。黄莺儿柳梢上日呱■〈口扎〉。蜜蜂儿只恁的你可也无闲暇。蝴蝶儿少罪我把你厮央咱。黄莺儿怕你寻友处迷了伴侣。紫燕儿怕你衔泥处老了生涯。蝴蝶儿我怕你怯春寒花内宿。蜜蜂儿又则怕迟了你日暮树边衙。
　　〔旦云〕有心与那秀才说一句话。争奈有梅香在此。〔梅香云〕姐姐。天色晚了也。咱回去罢。若迟了。则怕老相公见怪。〔旦云〕梅香。老相公教我来。便回去得迟也不妨事。我见了那秀才。不由人心中牵挂。待要与他些甚东西为信物。身边诸事皆无。只有开元通宝金钱五十文。与他为表记。〔梅香云〕姐姐。我和你回去罢。〔旦云〕梅香。俺略再玩一会去。〔梅香云〕姐姐。你怎生眼不转睛看那秀才则甚。〔旦云〕我是个闺门中的女孩儿。岂有此事。梅香。咱回去来。〔遗钱科〕〔正末云〕你看那小姐到有顾盼小生之意。被那梅香逼着去了。好生可怜人也。〔唱〕 
　　【醉中天】他送春情便把金钗插。传芳信款把绣鞋踏。这搭儿恰便似阻隔着云山天一涯。则见他猛探身漾在车儿下。〔带云〕我欲待低头拾去来。〔唱〕我则怕人瞧见做风流话欛。〔做拾帕科〕我这里推拾手帕。〔带云〕我道是甚么。原来是几文金钱。〔唱〕这姐姐也不是寻常百姓家。
　　〔旦云〕我心间万般哀苦事。尽在回头一望中。梅香。俺回去来。〔下〕〔正末云〕小娘子去了也。方纔说道。心间万般哀苦事。尽在回头一望中。又与我这五十文金钱为信物。我也不顾生死。不问那里赶将去。〔下〕〔贺知章上云〕左右。兀那前头走的不是韩飞卿。〔从人云〕可知是哩。〔叫科云〕韩秀才。相公叫你哩。〔正末云〕相公叫我怎的。〔贺知章云〕韩飞卿。你是何道理。你轻呵轻君子。重呵重小人。我和你正饮酒中间。你逃席来了。这九龙池上不是耍处。这里都是官宦人家小姐。你又有三分酒。也则怕酒后疎狂。惹下事玷辱斯文。跟我回家吃酒去来。〔正末云〕哥哥。休道是酒。便是玉液琼浆。我咽不下。小生有些紧要的勾当。〔走科〕〔贺知章扯云〕你走那里去。有甚么勾当。〔正末云〕哥哥不知。小弟逃席至于九龙池上。见一小姐生的如嫦娥离洛浦。仙子下瑶阶。我和他眉眼传情。临行说道心间万般哀苦事。尽在回头一望中。〔贺知章云〕兄弟。这的是口头之言。不可深信。〔正末云〕他又与小弟一信物。我如今故此赶将去。〔贺知章云〕是甚的信物。你休瞒我。〔正末唱〕
　　【赚煞尾】这信物断送了客多愁。这信物欲买春无价。〔贺知章云〕我是猜咱。〔正末云〕哥哥试猜。〔贺知章云〕敢是罗帕藤箱玉纳子。〔正末唱〕也不是那罗帕藤箱玉纳。〔贺知章云〕既不是。可是甚的信物。〔正末云〕哥哥。小弟实不相瞒。是五十文开元通宝金钱。〔贺知章云〕这金钱小可人家怎能勾有。必然是官宦人家纔有。那小姐为甚的与你来。〔正末唱〕这一场没诚实的姻缘天赐下。〔贺知章云〕这开元通宝非同小可。你要仔细。〔正末唱〕则他坐车儿傍挂着势剑铜■〈釒算斤〉。〔贺知章云〕兄弟。你看天色晚了也。〔正末唱〕你道是抹残霞。淡烟笼鸂??汀沙。落日平林噪晚鸦。〔贺知章云〕兄弟你带酒也。你若要赶他。必然是宰相人家女子。不是耍处。〔正末唱〕遮莫是王侯世家。直赶到香闺绣闼。〔贺知章云〕我也不知情是人间何物。有这等事。〔正末唱〕我只待要倩宫莺衔出上阳花。〔下〕
　　〔贺知章云〕兄弟去了也。想飞卿学成满腹文章。不肯求进。仕途不中。此一去恐有疎虞。小官引着左右。不问那里赶将去。〔诗云〕能为君子儒。莫为小人儒。酷贪酒和色。枉读圣人书。〔下〕
　　〔音释〕
　　数音朔　捻音聂　翃音横　匏音袍　甲江雅切　碔音武　砆音孚　筲音稍　蠡音里　纛音毒　榻汤打切　萼音鄂　殢音腻　扬音样　绰超上声　踘音菊　呷香假切　馥房夫切　茸音戎　铅音延　纤西尖切　捻尼蹇切　厖音忙　绽虽讪切　搯强雅切　峡奚佳切　绀甘去声　发方雅切　抹音骂　杀双鲊切　霎双鲊切　杂音咱　呱音姑　■〈口扎〉庄洒切　插抽鲊切　踏当加切　欛把去声　纳囊亚切　■〈釒算斤〉音茶　鸂音溪　??音尺　倩青去声
　　第二折
　　〔张千上云〕自家张千是也。从幼在这里伏侍王府尹的。昨日相公在官家饮酒去了。着我在后花园中等候。这早晚敢待来也。〔正末慌上云〕小生韩飞卿。因在九龙池上玩赏杨家一捻红。陡遇一小姐。眉眼传情。实有顾盼小生之意。又留下五十文金钱。以作表记。谁想那不做美的梅香。将那小姐催逼将去也。我待要赶时。不想撞着哥哥贺知章。缠住说话。不知小姐往那里去了。俺只索沿路儿寻将来也呵。〔唱〕
　　【正宫端正好】武陵溪可兀的韩王殿韩王殿将着这五十文金钱。若金钱买的俺姻眷。抵多少家流出桃花片。
　　【滚绣球】俺两个厮顾恋。相离的不甚远。转过这粉墙东哎哟可早则波玉人儿不见。恰便似隔蓬莱弱水三千。空着这流相思画桥水。锁春愁杨柳烟。对着的都是些嘴骨都乳莺娇燕。我这里问春风桃李无言。空着我烘烘醉眼迷芳草。〔带云〕若寻不见小姐呵〔唱〕好着我恼乱春心恨杜鹃。无计留连。
　　〔云〕我恰纔见小姐入角门儿里去了。我与你寻将去。〔张千云〕这厮是甚么人。怎敢走入这里来。〔正末云〕这里是那里。你就敢阻住的我那。〔唱〕
　　【倘秀才】莫不是醉撞入深宅也那大院。莫不是梦迷入瑶台也那阆苑。〔张千云〕你看这厮走的慌慌张张的。你是甚么人。〔正末唱〕则我寻不见天台汉刘阮。〔张千云〕这厮好大胆也。直来到这里。岂不晓得侯门深似海哩。〔正末唱〕你道是侯门深似海。我正是色胆大如天。问哥哥这里到太学中近远。
　　〔张千云〕这厮是个秀才。你快出去。则怕老相公来。〔王府尹上云〕老夫王府尹。筵席已散。回我那私宅中去。〔张千慌科云〕兀那秀才。你躲在一边。老相公回来了也。〔正末云〕似此怎了也。〔唱〕
　　【滚绣球】你着我怎动转。怎脱免。空着我静巉巉的绿愁红怨。〔张千云〕那秀才你好大胆也。老相公若见了你。可不肯轻轻的放了你也。〔正末唱〕则被你送了我也花里神仙。〔王府尹云〕左右。摆开头踏。慢慢的行。〔正末唱〕则见他气昂昂袅玉鞭。〔王府尹云〕左右。接了马者。〔正末唱〕醉醺醺下骏■〈马宛〉。〔带云〕韩飞卿也。〔唱〕这一场寻仙子可敢是非不善。畅好是受惊怕悞入桃源。〔王府尹做见科云〕这厮是甚么人。〔正末唱〕我是个诗坛酒社文章士。不比那狗党狐朋恶少年。可着我急急煎煎。
　　〔王府尹云〕兀那厮。休说我这宰相府大院深宅。便是那小家儿。也有个门禁。这厮直走到我这后花园中来。老夫在这亭子上坐着。张千准备大棒子者。〔正末唱〕
　　【醉太平】谁不知官人每有权。则俺这穷秀才难言。〔王府尹云〕你不见我摆列着手下人。〔正末唱〕你摆列着玉簪珠履客三千。〔王府尹云〕你便飞也飞不出去。〔正末唱〕我如今飞不上九天。我不合擅入你这梨花院。大古来布衣走上金銮殿。可甚么笙歌引至画堂前。也是我时乖命蹇。
　　〔王府尹云〕兀那厮。你那里人氏。姓甚名谁。有甚么父母妻子兄弟亲眷。你细细的从实供来。〔正末唱〕
　　【呆骨朵】小生便无爷娘无兄弟无亲眷。〔王府尹云〕你做甚么生涯活计。〔正末唱〕生涯是断简残篇。〔王府尹云〕你那里人氏。〔正末唱〕小生本贯河南。〔王府尹云〕住在那里〔正末唱〕寄居在帝辇。〔王府尹云〕你既然是秀才。曾科举来么。〔正末唱〕曾向贡院中撺了卷。金榜上将名显。〔王府尹云〕你既然撺了卷子。可怎生不曾除授。带酒踏践大臣衙舍。其罪非轻〔正末唱〕我怎敢踏践这金谷园。〔王府尹云〕我且问你。因何进入府堂中来。〔正末唱〕我今日错迷入那个玉洞天。
　　〔王府尹云〕这厮说也说不过。夤夜入人家。非奸即盗。必定是个贼。〔正末云〕老相公是何言语。秀才家怎做的贼。〔王府尹云〕既然你不做贼。你潜入我后花园中。〔正末云〕老相公听小生说。有几个做贼的古人。〔王府尹云〕你看这厮说先前那几个做贼的。你说。老夫试听咱。〔正末唱〕
　　【滚绣球】那里有刺了臂的王仲宣。黥了额的司马迁。那里有警迹人贾生子建。那里有老而不死为盗的颜渊。〔王府尹云〕再有那几个古人做贼的来。〔正末唱〕有一个直不疑同舍郎。有一个毕吏部在酒瓮边。有一个晋韩寿偷香在贾充宅院。有一个匡衡将邻家墙壁凿穿。那里有偷瓜盗粟韩元帅。那里有钻穴踰墙闵子骞。小生委实的负屈衔寃。
　　〔王府尹云〕这厮带酒了也。据他欺我太甚。擅入园中。非奸即盗。难以恕饶。张千与我吊将起来。等他酒醒呵。慢慢的问他。也未迟哩。〔做吊科〕〔贺知章上云〕小官贺知章。我赶兄弟韩飞卿。有人说道见一个秀才带酒入这角门里去了。这府堂乃是王府尹的后园门。我试往那里看咱。〔见科〕苦也苦也。可怎生将兄弟吊在那里。我索过去救兄弟。张千。报复去。道有贺知章学士在于门首。〔张千报科云〕理会的。有贺知章学士在于门首。〔王府尹云〕道有请。〔张千云〕有请。〔做见科〕〔王府尹云〕早知学士到来。则合远接。接待不及。勿令见罪。〔贺知章云〕老相公恕罪。小官数日不曾相访。今日特来拜问。勿得见责。〔王府尹云〕知章学士。此一往何来。〔正末云〕哥哥。救您兄弟咱。〔贺知章云〕老相公。这秀才为何吊在此处。〔王府尹云〕学士不知道这秀才好生无礼。擅入老夫后花园中。非奸即盗。我见他有酒也。将他吊在这里。等他酒醒了呵。我到底不饶了他哩。〔贺知章云〕老相公认得此人来么。〔王府尹云〕老夫不认的。〔贺知章云〕圣人也多曾与老相公说。则此人便是撺过卷子韩飞卿。〔王府尹云〕谁是韩飞卿。〔贺知章云〕则此人便是韩飞卿。〔王府尹云〕则他便是韩飞卿。张千。快放他下来。〔做放下科〕〔王府尹云〕老夫久闻先生高才雄笔。文华富丽。锦绣珠玑。今日得见尊颜。实乃老夫之万幸也。〔正末云〕老相公。小生适间多饮了几杯酒。误入潭府园中。万望老相公恕罪。〔王府尹云〕老夫适间不认得先生。多有冲渎。望勿见责。〔正末云〕此乃小生之过。惶恐惶恐。〔王府尹云〕哎。好一个有道理的人也。知章学士。老夫有句话。可是敢说么。〔贺知章云〕老相公有话但说不妨。〔王府尹云〕学士。闻知此人虽然应过举。未蒙除授。老夫有心待请他在家安歇。不敢说做门馆。则是早晚与老夫讨论经典。未知飞卿允与不允。知章学士替老夫问他一声。看飞卿意下如何。〔贺知章云〕老相公所言之事。不必去问。此人比众不同。腹隐司马之才。心似祢衡之傲。内心刚烈。外貌欠恭。今岁撺过卷子。早晚除授。怎肯与人做门馆。老相公请勿开言。〔王府尹云〕学士。或允或不允。只在飞卿根前说一声。可也好也。〔贺知章云〕好波。小官说则说。则怕他不肯。飞卿。我有一句话与你说知。〔正末云〕哥哥。于礼所当者言之。〔贺知章云〕我说。你允不允可干我事。老相公说来。我料兄弟你也不肯。老相公着兄弟在他府中做个门馆先生。未知兄弟意下如何。〔正末云〕恁兄弟愿随鞭镫。〔贺知章云〕好也。我道他不肯。兄弟。你撺过卷子。早晚听命。便除授官职。可怎生与人家做门馆那。〔正末云〕您兄弟曾算命来。说我命里也无那官分。只有分做门馆先生。〔唱〕
　　【倘秀才】谢你个贺知章举贤的这荐贤。便是这韩飞卿荣迁也那骤迁。你着我在桃源洞收拾些学课钱。着宋玉为师范。巫娥女做生员。小生也乐然。
　　〔贺知章云〕老相公。飞卿兄弟不肯做门馆。小官磨了半截舌头。纔得依允。〔王府尹云〕多谢了学士。先生房中用的对象。老夫尽皆准备。〔正末云〕小生不用别物。〔唱〕
　　【叨叨令】也不用龙蛇影动端溪砚。我则待燕莺期称于飞愿。谁待要顽涎醉倒琼林宴。我则怕鸳鸯不锁黄金殿。则被你称了心也么哥。则被你称了心也么哥。煞强似占鳌头稳步瀛洲选。
　　〔王府尹云〕张千。打扫书房。就着先生安歇。〔贺知章云〕老相公。着兄弟且到店肆中收拾行李。明日早到府中来。〔王府尹云〕也说的是。〔正末云〕老相公。小生收拾行李。明日早来。〔贺知章云〕飞卿好大胆。却怎生做这等勾当。你带酒直走到他府中。不是我呵久后怎见你那同堂故友。〔正末云〕哥哥。不妨事。你那里知道。〔唱〕
　　【煞尾】我本是个花一攒锦一簇芙蓉亭有情有意双飞燕。却做了山一带水一派竹林寺无影无形的并蒂莲。愁如丝泪似泉。心忙杀眼望穿。只愿的花有重开月再圆。山也有相逢石也有穿。须觅鸾胶续断弦。对抚瑶琴写幽怨。闲傍妆台整鬓蝉。同品鸾箫并玉肩。学画娥眉点麝烟。几时得春日寻芳斗草轩。夏藤簟纱厨枕臂眠。秋乞巧穿针会玉仙。冬赏雪观梅到玳筵。指淡月疎星银汉边。说海誓山盟曲槛前。唾手也似前程结姻眷。绾角儿夫妻称心愿。藕丝儿将咱肠肚牵。石碑丕将咱肺腑镌。笋条儿也似长安美少年。不能勾花朵儿似春风玉人面。干赚的相如走偌远。空着我赶上文君则落的这一声喘。〔下〕
  </div>
  <div class="pagination">
   <a href="元曲选_page81.html">
    上一页
   </a>
   <span>
    ...
   </span>
   <a href="元曲选_page77.html">
    77
   </a>
   <a href="元曲选_page78.html">
    78
   </a>
   <a href="元曲选_page79.html">
    79
   </a>
   <a href="元曲选_page80.html">
    80
   </a>
   <a href="元曲选_page81.html">
    81
   </a>
   <span class="current-page">
    82
   </span>
   <a href="元曲选_page83.html">
    83
   </a>
   <a href="元曲选_page84.html">
    84
   </a>
   <a href="元曲选_page85.html">
    85
   </a>
   <a href="元曲选_page86.html">
    86
   </a>
   <a href="元曲选_page87.html">
    87
   </a>
   <span>
    ...
   </span>
   <a href="元曲选_page83.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
