<!DOCTYPE html>
<html>
<head>
    <meta charset="UTF-8">
    <title>六十种曲寻亲记 - 第 3 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲寻亲记 - 第 3 页/共 8 页</h1>
    <div class="content">
　　第十出　枉招 
　　【紫苏丸】〔小生上〕不才愧乏弦歌政。叹垂帘未能安静。做不得河阳桃李万家春。致使闾阎小辈相争竞。 
　　两袖天香下九重。牛刀小试宰华风。但教百姓皆安乐。顿觉仁风百里同。下官封丘县宰是也。依法奉公。有犯无私。左右拿放吿牌出去。〔众放吿介丑上〕吿状吿状。〔小生〕吿什么事。〔丑〕吿人命事。〔小生〕取状子上来。〔递看介小生〕怎么被人杀了。〔丑依前白介小生〕左右。且把黄文监候听审。快拿周羽同妻郭氏来。〔众应下缚生旦上〕 

　　【武林花】是否吉凶尙未明。都拘系到公厅。 
　　〔见介点名介小生〕周羽。你是读书人。何不守分。那黄德与你有甚寃仇。将他杀了。从实招来。免受刑法。〔生〕城门失火。殃及池鱼。楚国亡猿。祸延林木。周羽是守道曾参。岂肯做杀人周处。望老爷笔下超生。〔小生〕咄。人命事不打不招。左右与我打二十。〔打介小生〕拿那妇人上来。你丈夫在此招了。刀藏在那裏。快取去。〔旦〕没有。爷爷。〔小生〕拶起来。〔拶介小生〕周羽快招上来。〔生〕 

　　【梁州令】箪瓢陋巷。居贫守静。半步不敢胡行。况平日以儒为业。又何曾害物伤生。〔小生〕黄德差你做夫。有此仇隙。就把他杀了。〔生〕差役科夫常例。又无杀父母之仇。岂敢伤人命。〔小生〕如今见有见人。〔生〕他的言语怎依凭。都是积势合谋做得成。爷爷须仔细。望详情。 
　　〔小生〕不招再打。〔生〕其日小的不在家。出外回来。〔小生〕你回来。什么光景。〔生〕 

　　【前腔】天寒晚景。归来已暝。黑朣朣门户都扃。小的行至门首。被绊了一跌。觉一物当路。唬得人战战兢兢。小的将手去摸着。是一个人。将谓是何人沉醉。怕冻死街头。未审何名姓。小的叫妻子张灯来。要扶他到暖所在。救他一命。比及将灯照。〔小生〕正是了。若是别人。你要救他的情也是有的。因见是黄德。顿想前仇。就杀了他。〔生〕原是个死尸形。只这供招是实情。〔小生〕是谁下手杀的。〔生〕若论谁下手。周羽也难明。 
　　〔小生〕你家又无深堂宅院。岂不知外面事情。况尸首在你门前。情弊显然。还不招。左右与我拶起来。〔拶介生〕 

　　【前腔】葫芦提不辩个分明。怎敎我一笔招认。看这般磨折。有口难分。打得我十生九死。捱不过六问三推。枉了甘执证。〔旦〕丈夫。宁可棍下死。不可刀上亡。〔生〕比似我做残疾鬼。何不早招成。〔旦〕这等说。眞个你杀了人。〔生〕难保曾参不杀人。早难道君子的会怀刑。 
　　〔小生〕这泼妇好无礼。你丈夫倒肯招了。你倒不肯招。左右与我再敲。〔敲介生〕 

　　【前腔】使气力频打黄荆。那里是辩是非高台明镜。况拘留在此。怎诉不平。〔小生〕还不肯供招。〔生〕小的情愿招了。兀的是死别生离。料想已前定。〔旦〕你怎么就招。〔生〕不须更等。若论杀黄德。周羽是正身。 
　　〔小生〕放了。取纸笔下去画招。〔众介生〕 

　　【尾声】今日招成罪非轻。云阳市上寃怎伸。夫妇相看珠泪零。 
　　〔小生〕妇人虽有移尸之罪。罪坐夫男。把妇人赶出去。〔生旦〕 

　　【哭相思】万苦千辛同受尽。谁知又作刑囚。夫妻分散不容留。在他檐下过。怎敢不低头。 
　　〔旦下小生〕叫刑房吏。快申文书到上司去。叫左右。上了枷锁。〔众介小生〕 

　　【四边静】牛马枉穿儒衣服。杀人心太毒。休得顺人情。依条例拘束。〔合〕杀人罪恶已招伏。除是拜天恩。方得离牢狱。 
　　【前腔】〔生〕缧绁之罪无偏曲。不恨受诛戮。只怕身丧与家亡。宗支有谁续。〔合前〕 

　　〔小生〕牢狱关防须要勤。　　　　〔生〕无辜将我做囚人。 
　　〔众〕马前空有三千卒。　　　　今日方知狱吏尊。 

　　第十一出　遣奴 
　　【似娘儿】〔老旦上〕香闺寂静。见花开花落伤情。星霜两鬓岂长靑。只愁秋风景暮。丹桂一枝绝影。 
　　良药苦口利于病。忠言逆耳利于行。我员外做事不明。屡屡劝他不听。今日假妆一病在此。待他来时。劝他一番。多少是好。〔包头介净上〕 

　　【挞破歌】周家罪犯招成了。想必是身亡分晓。 
　　院君为何这般模样在此。〔老旦〕员外你好快活。我就死在这裏。你也不顾我了。〔净〕希奇。我早上出去。你好好的。怎么就病将起来。敢是头疼。〔老旦〕 

　　【红衲袄】可知道头脑疼。〔净〕不是头疼。敢是发热。〔老旦〕只为你犯法的伤了结发情。〔净〕你敢是受了风寒。〔老旦〕只为贼风邪做出不仁症。〔净〕你敢是受了惊。〔老旦〕果然受惊来。我为你实柸柸担着战惊。〔净〕你有甚么话。可对我说。〔老旦〕逆耳言。不利听。〔净〕讨药与你吃。〔老旦〕苦口药。难济生。〔净〕有病不吃药。怎么得好。〔老旦〕你直待痨鬼缠身也。正是妙药难医寃病深。 
　　〔末上〕身充差使役。甚日罢驱驰。呀员外院君都在堂上。〔净〕叫梅香拿粥汤与院君吃。张千。周羽的事怎么了。〔末〕周羽打了二十板。拶了一拶。敲了一百二十。罪名招成。监候了。〔净〕他妻子。〔末〕也拶一拶。〔净〕苦恼。不要拶他便好。〔末〕官法如此。〔净〕张千。院君身子有些不自在。你来只说问安。〔末〕晓得。〔净〕院君。张千那小厮倒也孝顺。闻得你身子不好。特来问安。〔末〕院君。张千磕头。〔老旦〕你不是张千。〔净〕他怎么不是张千。〔老旦〕他是个卖药的郞中。〔净〕明明是张千。怎么是卖药郞中。〔老旦〕他旣不是卖药郞中。为何怀揣毒药。〔净〕张千你有甚么毒药。〔搜介末〕小人没有甚么毒药。〔老旦〕你还说没有。 

　　【前腔】你下挑生。拆得人夫妇分。下蛊毒。令人做鬼魂。〔净〕院君。他好意来问安。怎么有这许多说。〔老旦〕员外。你道他报将来好消息。我道他毒似砒霜尤更狠。〔净〕你身子有病。且自保重。〔老旦〕我病根源犹未除。张千你这狗才。祸根苗都是恁。员外。你要我的病好。也不打紧。除非是赶出张千去。牢中救出周家也。〔净〕周家与我有甚么相干。〔老旦〕正是心病还将心药医。 
　　〔净背介〕张千。院君恼你。他身子不好。也罢。你到南庄去住几时。待院君病好回来。〔末〕小人就去。〔下净〕咄。这狗才还不走。〔转身介〕院君。张千赶出去了。你身子不好。待我扶你进去。〔老旦〕我的病倒不打紧。你的病看看沉重了。〔净〕我有甚么病。〔老旦〕员外。你的 

　　心病还将心药医。　　　　自家有病自家知。 
　　善恶到头终有报。　　　　只争来早与来迟。 

　　第十二出　省夫 
　　〔末丑上〕牢内并无良善。眼前惟有囚徒。假饶人心似铁。怎当官法如炉。前日发下一名犯人周羽。到我牢中。分文银子不见面。不免唤他出来。奈何他一番。周羽死囚在那裏。走过来。〔生枷锁上〕 

　　【遶地游】遭陷害。实堪伤。可怜柔弱体。怎生当。〔末丑〕终日为你多劳攘。从来一口水那曾尝。 
　　〔末丑〕周羽过来。管山靠山。管水吃水。从你下监来。灯油钱又没有。柴火钱又没有。却怎么说。〔生〕押狱哥。家信不通。〔丑〕今日也待家信通。明日也待家信通。待我们匣他起来。〔生〕小人被诬陷到此。那得钱来与你。〔丑〕我也管你不得。〔匣介生〕大哥。寃枉事。没奈何。可怜。 

　　【销金帐】终朝受馁。自觉神魂荡。〔生求放丑打介〕强扶抬。又遭几棒。若还果去杀人。果是不良。甘心受死。也不怨拷棒。天呵。旣恁苍苍。怎不鉴良民寃枉。那些个作恶降殃。作善降祥。 
　　【前腔】〔旦〕一来到此。〔生叫介旦〕听得呻吟响。是何人遭拷棒。〔末丑打生哭叫介旦〕听得这般声音。好似儿夫模样。一棒打着。使奴一寸断肠。押狱哥开门。〔丑〕什么人。好大胆。在此叫开门。这是严禁所在。不许闲人进来。〔旦〕天呵。直恁关防。到此还遭拦挡。〔生〕好疼。可怜。〔旦〕听得一声痛苦。使奴一点痛肠。 
　　可怜见。开一开门。〔丑〕什么人。〔旦〕奴家送饭与丈夫吃的。〔丑〕你丈夫是谁。〔旦〕周羽。〔丑〕买干鱼放生。不知死活。上司发下明文。绝了你丈夫饭了。〔旦〕可怜见。放奴家见丈夫一面。〔丑〕自古牢狱不通风。走。 

　　【前腔】〔旦〕监牢念取。权把门开放。可容奴见夫主行。一旦死别生离。怎生撇漾。容奴话别。略到那厢。你若哀矜。使奴霎时相向。这的便是你的恩德怎忘。 
　　〔末〕李大哥。与人方便。自己方便。周羽妻子来。决定拿些东西与我们。便开门放他进来。〔开门介旦〕我丈夫在那裏。〔丑末〕走过来。在这裏。〔旦见生哭介〕 

　　【香柳娘】你一身杻械。你一身杻械。开眼觑着你头怎抬。掤扒吊拷如何捱。我无钱计嘱。我无钱计嘱。要见你怎生来。我和你饥寒共守七八载。今日你做囚徒。我不得同受狼狈。〔合〕叹一家破败。叹一家破败。骨肉何年再谐。伤心垂泪。 
　　【前腔】〔生〕我今番押解。我今番押解。好歹去云阳市上做死尸骸。妻呵。担搁你孤身谁倚赖。我向黄泉瞑目。我向黄泉瞑目。管不得你心志改。妻呵。我死之后。但把我尸骸收埋在。休敎我做无主孤魂。这便是夫妻恩爱。〔合前〕 

　　【前腔】〔旦〕你吃人妆配。你吃人妆配。衔寃负屈无甚罪。〔拜介〕望乞监牢相担待。把绳索放解。把绳索放解。一口饭略救饥馁。你若抵死不容。要救我儿夫。奴身当代。〔合前〕 

　　【前腔】〔末丑〕看他们说拜。看他们说拜。夫妻两口眞可哀。李大哥。不要说我和你。便是铁心肠见了愁无奈。略宽伊半晌。略宽伊半晌。把绳索权放开。若还果有衔寃债。何不到官司去伸诉来。〔生旦拜介合〕谢监牢悯哉。谢监牢悯哉。骨肉一朝通泰。感恩难载。 
　　【前腔】〔生〕我吃人陷害。我吃人陷害。诉不尽万千怨怀。妻呵。生离死别。只有今番会。我终须是死。我终须是死。休敎我添几棒柴。〔旦〕我拿饭在此。你吃一口。〔生〕你若有夫妻之情。速将此饭法场内。奠一口凉浆。我的魂灵感戴。 
　　〔合前末〕周羽。你两人啼哭也没用。新任太爷甚是淸廉。你着妻子去诉一状。或者饶了。也不见得。〔生〕娘子。多蒙押监哥指引。你可倩人写一纸诉状。到太爷处诉。倘天可怜见。诉得准时。我夫妻还有重会之日。〔末〕周娘子。以后不要送饭来。我自与他吃。〔生旦〕多谢了。 

　　【临江仙】这苦无处诉。不平事天知我。 
　　〔末丑〕官府常来点监。快出去。快出去。 

　　〔生〕多蒙押狱转回心。　　　　〔旦〕抱屈含寃诉此情。 
　　〔众〕惟有感恩幷积恨。　　　　万年千载不生尘。 

　　第十三出　发配 
　　【水底鱼儿】〔外上〕五马临州。自夸贤太守。郡人都道龚黄难抗手。词淸讼简。陶情诗与酒。帘垂淸昼。唐民得自由。 
　　【前腔】〔旦〕抱屈衔寃。投词来马前。望停鞭凳。听取奴诉言。〔外〕衙门裏来。〔旦〕怕衙门上下都来相隐瞒。吏人作弊。不能勾到案前。 
　　〔外〕叫地方带那妇人同来。〔丑扮总甲上介众〕开门。〔外〕叫总甲。〔丑见介〕我已曾分付你洁净街道。不许闲杂人喧嚷。怎么容留妇人叫喊吿状。〔丑〕爷爷。小的赶得肃静。不知那裏走出来的。〔外〕这等可恶。与我着实打。〔打丑科外〕带那妇人过来。〔旦见介外〕那妇人。我自有放吿日期。怎么拦街叫喊。〔旦〕爷爷。寃枉事的。望老爷超生。〔外〕取状子上来。〔众介外〕妇人。你是那县人氏。有甚寃枉。照状上从实说来。〔旦〕 

　　【锁南枝】封丘县百姓家。〔外〕你丈夫叫甚么名字。〔旦〕周羽媳妇投词下。〔外〕你丈夫与黄德有甚寃仇。〔旦〕平日与黄德有甚事争差。〔外〕这尸首在那裏来的。〔旦〕不知谁把尸骸撇下。〔外〕撇下后来怎么。〔旦〕诬吿官司不容夫回话。〔外〕旣将尸首陷你丈夫。那官府怎么问。〔旦〕官不审都向他。把杀人罪案定下。〔外〕人命重情。你丈夫怎么就认了。〔旦〕一时被拷打。屈招是虚假。〔外〕旣招定了。你又来诉什么。〔旦〕正为刚刀虽快。不斩无罪之人。寃屈事难甘罢。〔外〕这事情已经县家问明。难道他问枉了你。〔旦〕下苦情。难上达。便做日月明。照不到覆盆下。 
　　〔外〕日月虽明。怎照得覆盆之下。其时你丈夫在家不在家。〔旦〕 

　　【玉交枝】正遇天寒雪下。我儿夫远出到家。〔外〕他回来什么时候了。〔旦〕归来路黑无灯火。〔外〕旣无灯火。怎么晓得有人在门首。〔旦〕其时被绊了一跌。觉一物倒卧当途。起初呵。只道是谪仙醉眠芳草坡。其时丈夫叫小妇人将灯来照。却原来是霸王自刎乌江渡。〔外〕旣是个尸首。后来怎么了。〔旦〕急扶抬登时散也。〔外〕这就移尸了。〔旦〕怎知他指鹿作马。 
　　〔外〕指鹿作马。赵高的故事。终不然官府错拿了你。〔旦〕 

　　【沉醉东风】谁想被官司妄拿。全不审事情眞假。〔外〕可有知见么。〔旦〕若论杀人。知见并没一个。我丈夫呵。况兼冻馁。终日受波查。〔外〕又无知见。又无凶具。怎么就问得死罪。〔旦〕被逼勒。只得把虚词招写。〔外〕一个死罪不是当耍。怎么就招了。〔旦〕威灵势加。受不过他万千拷打。怎不低头。在他檐下。 
　　〔外〕这诉状敢都是虚情。〔旦〕 

　　【玉胞肚】词非虚诈。〔外〕若虚诈怎么说。〔旦〕若虚时。怎敢到府衙。〔外〕这妇人倒也会说话。〔旦〕这的是痛苦眞情。使不得俐齿伶牙。岂不闻贱人寇薪。飞霜激于燕地。庶女吿天。振风袭于齐唐。东海出孝妇。旱三年天无雨堕。怎做得蒲丞相错断了贼波查。〔外〕这诉状我这裏不准。〔旦〕若不准妇人诉状呵。怎敎我夫做曹伯明。屈死在天涯。 
　　〔外〕也罢。我准了你这状词。且在外边伺候。〔旦出介外〕叫皁隶去封丘县提周羽一起。就吊原卷来听审。〔众应下净扮主簿上〕叫民快把周羽带上来。〔众押生上〕 

　　【玩仙灯】听唤周羽名。想是天怜悯。 
　　〔净〕周羽。太爷到任。单问起你这一件事情。你去见太爷。不可多说。〔生〕是。只望老爷方便一声。〔净〕也罢。我与你方便。〔报门介〕封丘县官进来。〔净见介〕封丘县主簿参拜老爷。〔外〕不须拜罢。我且问你。周羽一起曾解来么。〔净〕已解在外面听审。〔外〕周羽事情你也曾问来么。〔净〕知县朝觐。主簿署印。也曾问来。〔外〕怎么问。〔净〕主簿这等这等问他。他那等那等答应。〔外〕他杀人可有凶器。〔净〕他没有兄弟。〔外〕不是。可有刀么。〔净〕也不刁。〔外〕你是那裏人。〔净〕福建。福州虎门前。一个大老府。〔外〕这主簿好胡涂。且出去。带那周羽一起进来。〔净对生介〕周羽过来。我再三替你禀了。你去见太爷不要多说。认个晦气罢了。〔生〕别的事认得晦气。这人命事。小的怎么认得晦气。〔净〕你你你这狗奴。还说活敲死你。〔下报门〕犯人进来。〔见介外〕周羽。〔生〕有。〔外〕郭氏。〔旦〕有。〔外〕黄文。〔众〕有病。〔外〕其余什么人。〔众〕护送民快。〔外〕俱外面伺候。〔众下外〕周羽。你杀人情眞罪当。已招认了。怎么又敎你妻子来诉状。〔生〕爷爷寃枉。〔外〕你且从实供来。〔生〕 

　　【五供养】家贫儒素。为绝粮奔走道途。〔外〕其时你回来什么时候了。〔生〕黑朣朣归来天已暮。那时被绊了一跌。觉一物当途倒卧。将为是何人撇下物。却原来是个尸横路。只此情实实恳诉。望推详盘覆寃祸。 
　　〔外〕旣不杀人。其时在县家如何就认了。〔生〕 

　　【月上海棠】遭寃苦。不由人不认杀人罪。况无钱计嘱。有口难诉。老爷。我是个瘦怯怯怕犯法的儒生。怎做得惨刻刻杀人周处。〔外〕那时可有知见么。〔生〕有谁知见。〔外〕有凶器么。〔生〕怎生样持刀把人杀死。 
</div>
    <div class="pagination">
<a href="六十种曲寻亲记_page2.html">上一页</a><a href="六十种曲寻亲记.html">1</a><a href="六十种曲寻亲记_page2.html">2</a><span class="current-page">3</span><a href="六十种曲寻亲记_page4.html">4</a><a href="六十种曲寻亲记_page5.html">5</a><a href="六十种曲寻亲记_page6.html">6</a><a href="六十种曲寻亲记_page7.html">7</a><a href="六十种曲寻亲记_page8.html">8</a><a href="六十种曲寻亲记_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
