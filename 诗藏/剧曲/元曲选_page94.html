<!DOCTYPE html>
<html>
<head>
    <meta charset="UTF-8">
    <title>元曲选 - 第 94 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 94 页/共 133 页</h1>
    <div class="content">　　【牧羊关】我跟前休胡讳。那其间必受私。既不沙怎无个放舍悲慈。常言道饱食伤心。忠言逆耳。且休说受苞苴是穷民血。便那请俸禄也是瘦民脂。咱则合分解民寃枉。怎下的将平人去刀下死。
　　〔云〕赵令史。道不的人性命关天关地也。〔唱〕
　　【隔尾】这的是南衙见掌刑名事。东岳新添速报司。怎禁那街市上闲人厮讥刺。见放着豹子。豹子的令史。则被你这探爪儿的颓人将我来带累死。
　　〔云〕赵令史。你怎生这等葫芦提。〔令史云〕你说大人葫芦提。我告大人去。〔告云〕大人。张鼎说大人葫芦提。〔府尹云〕张鼎道谁葫芦提。〔令史云〕是张鼎说大人葫芦提。〔府尹云〕张鼎。你怎道我葫芦提。〔正末跪云〕大人。张鼎不敢。〔府尹云〕我纔理任三日。你道我葫芦提。这三年我不在这里为官。张鼎。王小二杀了刘平远。错问了事。是前官差了。你怎道老夫葫芦提。我今分付你。限三日问成这件事。我的俸钱与你充赏。若问不成呵。我不道的饶了你哩。哎。〔词云〕你个无端老吏奸猾。将堂官一脚蹅踏。若问成了。我将你喜孜孜赐赏加官。若问不成呵。尝我这明晃晃势剑铜■〈釒算斤〉。〔下〕〔正末云〕你是甚么好外郎。〔令史云〕你是甚么好孔目。我不怕你。只等过了三日。看那个试铜■〈釒算斤〉便是。〔下〕〔正末云〕张千。且将这一行人都收在牢里去。明日勘问。〔唱〕
　　【黄锺煞】这的是三朝干了千年事。一日难捱十二时。唤公人再传示。要推勘王小二。定头梢下■〈木〈巛上夕下〉〉指。为明见费神思。〔带云〕张鼎呵。〔唱〕少不的去司房中闷恹恹傒幸死。〔同下〕
　　〔音释〕
　　盹顿上声　苫声占切　赚音湛　瘸巨靴切　绺音柳　搠音朔　鼻音疲　卤音鲁　刷双寡切　划胡乖切　涩生止切　吓亨美切　参抽森切　差抽支切　■〈亻刍〉粗叟切　■〈忄敝〉音鳖　廒音敖　羫音腔　畦音奚　渍音恣　苞音包　苴音疽　■〈釒算斤〉音闸　勘坎去声　■〈木〈巛上夕下〉〉子伞切　傒音奚
　　第三折
　　〔张千押王小二带枷上云〕王小二。如今张孔目问你哩。看你的造化。且关上这牢门者。〔正末上云〕自家张鼎是也。今日去牢中勘问王小二。走一遭去也呵。〔唱〕
　　【商调集贤宾】没来由惹这场闲是非。亲自问杀人贼。全不论清廉正直。倒不如懵懂愚痴。为别人受怕躭惊。没来由废寝忘食。则俺那不明白该死的在那里。好教我闷恹恹蹙损双眉。则为我一言容易出。今日个驷马却难追。
　　【逍遥乐】我为你亲身临牢内。审问虚实。端详就里。〔云〕可早来到这牢门首也。我拽动这铃索波。〔张千云〕这是孔目来了。〔做开门见科云〕我开开这门。哥哥请进来。〔正末入科云〕张千。拿过王小二来。〔做拿王跪科末云〕兀那厮。你从实说来。〔唱〕若说的半句儿差池。稳情取六问三推。休想我等闲间觑面皮。向我行如何支对。也无那八棒十枷。万死千生。都不到一时半刻。
　　〔云〕兀那王小二。你有甚么不尽的词因。你从实说。你若是不曾杀了刘员外。你怎么知道这头巾在萧林城外瘸刘家菜园里井口边石板底下压着来。你若说的是呵。我与你辨明。说的不是呵。准备下大棒子者。〔张千云〕理会的。〔王小二云〕告孔目停嗔息怒。听小人慢慢的说一遍。小人母子二人。过其日月。争奈家贫。无计所奈。每日向街市求觅钱钞。回家奉母。当初一日到于刘员外门首。则见个狗儿卧着。不见一个人出来。我待打起那狗叫呵。员外定然去来。乞讨些钱钞。我拿起块砖头来。不想打不着那狗。倒打破他门前尿缸。有员外的娘子出来。将小人千骂穷弟子孩儿。万骂叫化头。小人分说不的。他娘子又叫员外出来。道俺有钱的打死你这穷汉。则费得几文钱。小人便道。俺这穷汉。前街里撞见你。一无话说。后巷里撞见你。敢杀了你。那员外倒不言语。他娘子揪住小人。要了一纸保辜文书。写着道。一百日以里。员外但有头疼脑热。抓破小拇指头。也是小人认。一百日以外。不干小人事。不到十日。不知谁人杀了员外。有他娘子将小人告到官中。三推六问。吊拷绷扒。打的小人受不过。只得屈招了。今日相公判了斩字。着我偿命去。若不是孔目哥哥。那里得我性命来。投至今日。得见孔目哥哥呵。似那拨云见日。昏镜重磨。我这冤枉有那天来高。地来厚。海来深。路来长。我说兀的做甚。〔诗云〕小人一一说真实。孔目心下谩评隲。可怜这少吃无穿王小二。怎做的提刀仗剑杀人贼。〔正末云〕一个死罪。好小事儿。你就肯招承了。〔王小二云〕也则是打的慌。我胡攀乱指。〔正末云〕你噤声。〔唱〕
　　【醋葫芦】你道是打的慌胡乱指。不想这头巾在那里。则你那勘时节莫不有甚么外人知。〔张千云〕哥也。这是狱不通风。谁敢来。并无人知。〔正末唱〕取来时不有甚么人见你。〔张千云〕是我张千取来的。并无人见。〔正末云〕勘时节也无人知。取时节又无人见。〔唱〕这公事深藏着暧昧。好教我左猜右忖没端倪。
　　〔云〕张千。这头巾当初是你去取来。〔张千云〕是我取来。〔正末云〕你到瘸刘家菜园里。曾叫那地主和房邻眼同一齐取来么。〔张千云〕不曾叫那地主房邻。我自家跳过墙去取来了。〔正末云〕张千。你不曾叫那地主房邻眼同去取。又是越墙而过。张千。这头巾环子敢是你放在那里。刘员外敢是你杀了么。〔张千云〕哥哥。干我甚么事。〔正末云〕可知不干你事哩。你则与个不应的状子。〔张千云〕怎么把我也问个不应。〔正末云〕你看这厮不中用。休说别的。则说这个问事厅。你来我跟前支了多少钱钞。今日也修理。明日也修理。便无那瓦呵。你也买几个草来苫一苫可也好。〔张千笑科云〕哦。我想起来了也。〔正末云〕张千。你想起甚么来。这等笑。〔张千云〕那一日问王小二头巾环子时。有一个卖草的在这里来。〔正末唱〕
　　【幺篇】听言绝则我沉默默腹内忧。都做了虚飘飘心上喜。则那的便是图财致命杀人贼。〔带云〕张千。〔唱〕你手里要昨日卖草索钱的。〔云〕快与我拿的那个人来。〔张千云〕我拿去。〔正末云〕回来。〔唱〕你听言仔细。〔带云〕你若拿不来。〔唱〕不拿来你身上有灾危。
　　〔云〕你说你拿去。假若你拿一个平人来。我又不认的。你打与我个模样状儿。〔唱〕
　　【幺篇】则他那身材儿长共短。〔张千云〕我试想着。我记的他是个矮的。〔正末唱〕面皮儿瘦共肥。〔张千云〕是个黄甘甘。瘦脸儿。〔正末唱〕他住居村舍可也近城池。〔张千云〕他说住在望京店。我记的他有些苫唇髭■〈髟上力下〉〔正末唱〕你把他眉眼口鼻不记的。怎生则有些苫唇髭■〈髟上力下〉。请你个司功犹自说兵机。
　　〔云〕且将王小二收在一壁者。〔张千云〕王小二牢里去。〔王下〕〔张千云〕我出的这门来。可着我那里寻那卖草的去。〔丑冲上云〕我可索我那草钱去咱。〔张千见打科丑云〕你又来打我你可还我那草钱来。〔张推丑入牢科〕〔正末云〕张千。你来了。你拏的人呢。〔张拏丑跪科云〕则这便是。〔正末唱〕
　　【挂金索】省可里后拥前推。着他向书案傍边立。祗候人悄语低声。休监押休着他跪。〔带云〕孩儿也。〔唱〕你若说实情呵。我可便买与你个合酪吃。〔丑云〕你孩儿肚里正饥哩。〔正末唱〕我则问你言词。你一句句明支对。
　　〔云〕孩儿你姓甚么。〔丑云〕我不知我姓甚么。〔正末云〕你老子可姓甚么。〔丑云〕等我想。哦。我想起来了也。我老子姓李。不知我姓甚么那。〔正末云〕你敢也姓李。〔丑云〕这们说起来。我倒是个随爷种。俺妳妳说来。我有个舅舅姓张。在这衙门里办事。我没处寻他。〔正末云〕孩儿也。则我是你的舅舅哩。〔丑云〕则你便是。怪道一个鼻子。和俺妳妳的一般般样那〔丑拜科做起身看张科云〕■〈口退〉兀那小张儿。你只管打我。他这个是我舅舅哩。〔张打科〕〔正末云〕张千休打孩儿。你吃了饭也不曾。〔丑云〕我吃了也。〔正末云〕你几时吃来。〔丑云〕我去年八月里吃来。〔正末云〕张千。下合酪来与孩儿吃。孩儿。你曾到这里来么。〔丑云〕我这里也曾来。〔正末云〕你来这里。曾见甚么人。说甚话来。〔丑云〕我不曾听的。〔末努嘴科张打科〕〔正末云〕张千。休打休打。下合酪与孩儿吃。〔张千云〕我下合酪去。〔丑云〕哥。多着上些葱油儿。〔正末云〕你出这门时。曾见甚么人来。〔丑云〕我出的这门。不曾见甚么人。我就家去了。〔正末云〕是不曾见人。〔做努嘴科〕〔张打科〕〔正末云〕张千。休打。下合酪去。〔丑云〕这舅舅一个好人。这厮只要打我。〔正末云〕孩儿也。你那时可曾有人问你甚么来。你则从实的说。〔丑云〕我不曾说甚么。也不曾有人问我。〔正末努嘴科张打科〕〔正末云〕张千。休打休打。下合酪去。〔张千云〕我知道。〔丑云〕哥。多着些花椒葱油儿。〔正末云〕你真个不曾说甚么。不曾见人。〔丑云〕道我不曾说。也不曾见人。〔正末努嘴张打科〕〔正末云〕张千。休打孩儿。〔丑云〕你休努你那嘴波。〔张千云〕我下合酪去。〔虚下复上云〕没了合酪也。〔正末云〕你这厮不中用。既没了合酪。就是馒头烧饼。也买几个来。可也好那。〔丑笑云〕舅舅。你不提这烧饼。我想不起来。你纔说这烧饼。我就想起来了。〔正末云〕你可想起甚么来。〔丑云〕当日我来索草钱。他把我拿进牢里来。着我打个草苫儿。正打着哩。则见外厢有人叫门。这厮也害怕。拿起一块板。上面有一个眼子。套在我脖子上。把我扯倒了。他教我休言语。则见外边走将一人来。头上两个翅儿。刚坐下。拿过王小二来。不知说甚么。把那王小二只管打。打的那王小二浑身上下血胡淋刺的。那王小二道。休打休打。有有有。芝麻罗头巾减银环子。在萧林城外瘸刘家菜园里井口边石板底下压着。那人道。我多时不曾打点罪人。问张千道。这个是甚么贼。他回是偷马的剪绺的。问到我跟前。这个是甚么贼。那入娘的平白揣与我个名儿叫做泼皮贼。舅舅。你是个聪明的人。你肯做泼皮贼么。他可放我出去。不知那里走一个人来。和我劈面一撞。撞掉了那厮帽儿。原来是个牛鼻子。〔张千云〕哦。哥也。我去取头巾时。也撞见个牛鼻子来。〔正末云〕孩儿也。那牛鼻子曾问你甚么话来。〔丑云〕他问我来。我把王小二事对他说。他就一道烟去了。〔正末云〕这桩事都在刘员外的浑家身上。我如今唤的他来。定审问出个实情了也。〔唱〕
　　【醋葫芦】听言罢他口内词。不由我心内疑。况兼那婆娘颜色有谁及。他莫不共先生平日有些不怜悧。只他两个同谋设计。我十猜八九是真实。
　　〔云〕张千。着他吃合酪去。〔丑下〕〔正末云〕张千。你去拏刘平远浑家来。〔张千云〕理会的。〔出门科云〕兀那刘员外浑家。衙门里唤你哩。〔旦做醉上云〕妾身刘员外的浑家。俺男儿被王小二杀了。众街坊都来与我解闷。饮了几杯散闷酒。有衙门里着人来唤我。不知说甚么。须索走一遭去。〔见末科〕〔正末云〕这妇人不吃酒来。〔旦云〕是吃闷解酒来。〔正末云〕敢是解闷酒。〔旦云〕是众街坊见死了员外。都替我解闷来。〔正末唱〕
　　【幺篇】你见这恶哏哏公吏排。不是我官不威牙爪威。不招承敢粉碎了望夫石。休则管我跟前声支刺叫唤因甚的。大古是脚踏实地。你从来本性我须知。
　　〔云〕兀那妇人。你近前来。我且问你。你丈夫是谁杀了来。〔旦云〕是王小二杀了他来。〔正末云〕敢不是。王小二说是你的奸夫杀了来。〔旦云〕你说我的奸夫。可是甚么人。〔正末云〕你那奸夫。不是俗人是个先生。〔旦云〕谁道是和尚来。可知是个先生哩。〔正末云〕他可早招了也。那厮被我拿将来了。你如今却要我怎的。〔旦云〕我重重谢你。〔正末云〕你不知道。那文书上面好生不停当。明明都是你起意谋杀员外。我如今替你逐脱了这桩事。你可怎生相谢我。〔旦云〕我送五两银子与孔目买茶果吃。〔正末云〕你与了赵外郎几个银子。〔旦云〕我与了两个银子还说少哩。〔正末云〕我如今拿出那厮来。我一桩桩问的来。你便一桩桩都推在他身上。着他替你员外偿了命。你便无事。你可送我几个银子。〔旦云〕我送孔目五个银子。〔正末云〕既与我五个银子。你画与我个字儿。我明日好讨。〔旦画字科〕〔正末云〕张千。与我牢里取出那厮来。〔张押丑戴囚帽上带枷立左边旦立右边科〕〔正末唱〕
　　【后庭花】待推来怎地推。不招承等甚的。当日个指望待同谐老。今日被意中人连累你。你两个待做夫妻。怎当的官司临逼。阻鸾凤两下飞。跪佳人在这里。枷奸夫在那壁。
　　〔云〕兀那厮。我问的你是。你便点头。问的不是。你便摇头。〔张千云〕兀那厮。你听者。〔正末唱〕
　　【梧叶儿】他道你先主意。〔旦云〕是他先起意来。〔正末云〕是谁先起意来。〔丑点头科〕〔正末云〕兀那厮。是你先起意来。〔张千云〕他说是他来。〔正末唱〕他道都是你的见识。〔旦云〕都是他的见识。〔正末云〕兀那厮。是你的见识么。〔丑点头科〕〔正末唱〕他道和你整二载暗偷期。〔旦云〕那里有二载。纔半年也。〔正末云〕兀那厮。是半年么。〔丑点头科〕〔正末唱〕他道他三十岁。〔旦云〕连自己岁数都忘了。他三十一岁也。〔正末云〕兀那厮是三十一岁么。〔丑点头科〕〔正末唱〕他道他身姓李。〔旦云〕连他自己姓也忘了。他姓王。〔正末云〕兀那厮。你姓王么。〔丑点头科〕〔正末云〕是姓王。〔唱〕他道他曾买与你些东西。〔旦云〕他身上道袍。还是我买与他的。〔正末云〕你可留他些甚么那。〔旦云〕初一十五。图他几个馒头吃。〔正末云〕这个也不打紧。兀那妇人你听者。〔唱〕他道是家住在三清观里。
　　〔旦云〕哎呀。不是。是太清庵里王知观。〔正末云〕是王知观么。〔旦云〕正是王知观。〔正末云〕张千。将这妇人打着者。〔张千打旦科〕〔旦云〕孔目也。我是无罪之人。你安排着公吏諕谁哩。〔正末云〕张千。与我打着者。〔唱〕
　　【金菊香】你道是安排着公吏諕他谁。〔旦做揭囚帽科云〕嗨。原来不是他。〔正末唱〕则被这买草的庄家瞒过了你。〔丑云〕哥哥。合酪熟了么。〔张千云〕早哩早哩。〔正末唱〕若不是张孔目使些见识。怎能勾详察出虚实。〔带云〕王小二。早无事了也。〔唱〕崄些儿王小二一身亏。
　　〔张千云〕兀那厮。有了杀人贼也。〔丑云〕可是个甚么人。〔张千云〕就是那个牛鼻子。〔丑云〕既是杀人贼也有了。傻厮。你可去了我这枷者。〔张去枷推丑出门科云〕你明日来讨草钱。〔丑云〕讨你娘的头。〔诗云〕小人做事忒多磨。偏生遇着张千歹哥哥。两次草钱都不与。刚刚吃得一个大■〈波上食下〉■〈波上食下〉。〔下〕〔正末云〕张千。你去太清庵里。拿那王知观。一步一棍。打将来者。〔张千云〕我知道。〔做行科云〕早来到也。王知观有么。〔净上云〕还我道袍么。〔张千云〕■〈口退〉。衙门里勾唤你哩。行动些。〔净见旦科云〕大姐。你怎生在这里。谁唤的你来。〔旦云〕张孔目勾将我来。三推六问。诉出实情。我受不的苦楚。从实招了也。〔净云〕丑弟子。你既招了。咱两个死也。〔做见末科〕〔正末云〕兀那王知观。你是出家人。不守戒律。贪恋酒色。败坏人伦。你知罪么。〔净云〕我则知修真养性。不知有何罪。〔正末云〕这刘员外是你杀了么。〔净云〕我持斋把素。口诵黄庭道德真经。怎肯持刀杀人。并无此事。〔正末云〕这厮不打不招。张千。选大棍子打着者。〔张打科〕〔净云〕我受不过这般拷打。罢罢罢。我招我招。是我杀了刘员外来。〔正末云〕着他画了字。上了长枷者。〔张上枷科〕〔净云〕张千哥。我招便招了。端的定我甚么罪。〔张千云〕不打紧。谋杀亲夫。拿到市曹量决一刀。刀过头落。又省得吃飰。〔净云〕是好是好。一了说碧桃花下死。做鬼也风流。〔正末云〕张千。将这一行人休少了一个。跟着我见府尹大人去来。〔唱〕
　　【浪里来煞】合立通德政碑。减了些不平气。为头儿对府尹说详细。只教他欠身的立起银交椅。惊杀了两行公吏。恁时节须奏与圣人知。〔众下〕
　　〔音释〕
　　贼则平声　食绳知切　刻康美切　抓庄瓜切　绷音崩　隲音质　瞹音爱　的音底　■〈髟上力下〉郎帝切　推退平声　立音利　合音何　酪音涝　吃音耻　及更移切　实绳知切　逼音彼　壁音彼　识伤以切　崄与险同　傻商鲊切　■〈波上食下〉音波　行音杭
　　第四折
　　〔府尹领祗候上诗云〕王法条条诛滥官。明刑款款去贪残。若道威权不在手。只把势剑金牌试一看。老夫河南府尹。奉圣人命。勅赐势剑金牌。先斩后奏。在此为理。今因王小二杀了刘平远一事。张孔目说老夫葫芦提。老夫就委他问这桩事去了若问成了。奏知圣人。加官赐赏。若问不成。另行定夺。可怎生不见来回话。左右的。门首觑者。若张鼎来时。报复我知道。〔祗候云〕理会的。〔正末领一行人上云〕自家张鼎是也。问成了这桩事。领着一行人府中见大人去。论此事非同轻可也呵。〔唱〕
　　【双调新水令】他痴心儿指望结姻缘。全不肯敬天尊养真修炼。那里也清闲真道本。无事散神仙。今日个枷锁身缠。落可便死无怨。
　　〔云〕可早来到也。左右。报复去。道张鼎领一行人来见。〔祗候云〕报的老爷得知。有张鼎领一行人来见。〔府尹云〕着他过来。〔祗候云〕一行人过去。〔正末见科〕〔府尹云〕你勘问的事体如何。〔正末云〕张鼎都勘问明白了也。〔唱〕
　　【乔牌儿】小人呵非浪言。这公事何难辨。把从头罪犯供明遍。请大人自发遣。
　　〔府尹云〕这桩事我限你三日问成。今日果然第三日。难道这般有准。一日也不多。一日也不少。莫非有些欺弊。瞒着老夫么。〔正末云〕小人张鼎怎敢。〔唱〕
　　【雁儿落】眼见得一行人都在前。整整的三日内成招卷。真不真看便知。赏不赏凭尊便。
　　【得胜令】呀。也只为人命事关天。因此上不厌细穷研。那一个漏网的何侥幸。那一个无辜的实可怜。我可也非专。只要他一点真情见。端的个无偏。恰便似一轮明镜悬。
　　〔府尹云〕这杀人贼还是王小二。不是王小二。〔正末云〕不是王小二。是太清庵王知观与刘平远妻因奸通谋。杀了亲夫。〔净云〕少说少说。杀了刘员外也是我来。和他老婆通奸也是我来。除死无大灾。饶便饶。不饶把俺两口儿就哈喇了罢。大嫂。我和你到阴司下又无人管。正好的做一对儿美满夫妻。可不自在。兀那张鼎。我还要阎王殿下攀告你来。拏去质辨。不道的素放了你哩。〔正末云〕噤声。〔唱〕
　　【川拨棹】你你你敢昧神天。将平人招罪愆。还待要攞袖揎拳。假泼佯颠。一昧胡缠。谁知道到咱案前。有神通怎施展。
　　〔云〕赵仲先。将取过供状来。读与他听者。〔令史念科云〕供状人王知观。系河南府太清庵道士。向与刘平远妻通奸情热。有王小二与刘平远争论。伊妻责立保辜文书。不到十日。刘平远果被杀死东门外柳树下。伊妻告执王小二。追得芝麻罗头巾减银环子到官。问成抵命。今蒙重勘。系是望京店庄家因入牢打草苫。看见赵令史拷打王小二。审问头巾环子二件藏匿何处。王小二被拷不过。朦胧报称在萧林城外瘸刘家菜园里井口边石板底下。当差张千。即日去取。适知观在外探听。陡遇庄家。得其消息。随将前件往置彼处。刚从菜园跳出。正遇张千。三面质对。俱无异词。委系因奸谋杀刘平远。不干王小二之事。所供是实。〔正末唱〕
　　【七兄弟】仲先。向前。读文卷。明明是因奸杀死刘平远。回头儿观觑女婵娟。早諕的来胆破心惊战。
　　〔云〕赵仲先。这桩事可不道你也和他曾有首尾来。〔唱〕
　　【梅花酒】这都是你弄威权。待积趱家缘。广置庄田。盛买丝绵。因此上葫芦提逞机变。强打挣做质辨。护奸贼坏良善。臭名儿怎揩免。
　　〔令史云〕也只是小的每失于仔细。岂敢玩法。〔正末唱〕
　　【收江南】呀。现放着雪花银两是赃钱。把你个好心田翻做了恶心田。今日个勘头巾分解这场冤。〔府尹云〕此一场冤事。多亏你问出。奏知圣人。加官赐赏。不负你之功也。〔正末云〕小人怎敢望赏。〔唱〕也只要全大人体面。方纔得公平正直万民传。
　　〔府尹云〕这桩事我尽知了也。一行人听我下断。奸夫淫妇市曹中明正典刑。将刘员外家私给付王小二管业。赵令史枉法成狱。杖一百流口外为民。老夫罚俸三个月。给赏张鼎。还再具表申奏叙功。加张鼎县令之职。〔词云〕则为荒淫妇恋色倾夫主。贪财汉枉法害平人。我秉正直再理旧文案。显的你清廉吏张鼎勘头巾。
　　〔音释〕
　　侥音交　攞罗去声　揎音宣　陡音斗　婵音蝉　娟音涓　揩楷平声
　　题目　赵令史为吏见钱亲王小二好斗祸临身　
　　正名　望京店庄家索冷债河南府张鼎勘头巾
　　河南府张鼎勘头巾杂剧终

《元曲选》　四丞相高会丽春堂杂剧　（明）臧晋叔 编
　　四丞相高会丽春堂杂剧　　（元）王实甫 撰
　　●四丞相高会丽春堂杂剧目录
 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　李监军大闹香山会　正名　四丞相高宴丽春堂 
　　第一折
　　〔冲末扮押宴官引祗从上诗云〕小帽虬头裹绛纱。征袍砌就鴈衔花。花根本艳公卿子。虎体鹓班将相家。老夫完颜女真人氏。小字徒单克宁。祖居莱州人也。幼年善骑射。有勇略。曾为山东路兵马都总管行军都统。后迁枢密院副使。兼知大兴府事。官拜右丞相。老夫受恩甚厚。以年老乞归田里。圣人言曰。朕念众臣之功。无出卿右者。今拜左丞相之职。时遇蕤宾节届。奉圣人的命。但是文武官员。都到御园中赴射柳会。老夫为押宴官。射着者有赏。射不着者无赏。老夫在此久等。这早晚官人每敢待来也。〔正末引属官上云〕老夫完颜女真人氏。小字乐善。老夫幼年跟随郎主。南征北讨。东荡西除。多有功劳汗马。谢圣恩可怜。官拜右丞相。领大兴府事。正受管军元帅之职。今日五月端午。蕤宾节令。奉圣人命。都着俺文武官员御园中赴射柳会。圣人着左丞相徒单克宁为押宴官。想老夫幼年间苦争恶战。得到今日。非同容易也呵。〔唱〕
　　【仙吕点绛唇】破虏平戎。灭辽取宋。中原统。建四十里金镛。率万国来朝贡。
　　【混江龙】端的是走轮飞鞚。车如流水马如龙。绮罗香里。箫鼓声中。盛世黎民歌岁稔。太平圣主庆年丰。正遇着蕤宾节届。今日个宴赏羣公。光禄寺酝江酿海。尚食局炮凤烹龙。教坊司趋跄妓女。仙音院整理丝桐。都一时向御苑来供奉。恰便似众星拱北。万水朝东。
　　〔带云〕是好一座御园也。〔唱〕
　　【油葫芦】则见贝阙蓬壶一望中。从地涌。看了这五云楼阁日华东。恰似那访天台悞入桃源洞。端的便往扬州移得琼花种。胜太平独秀岩。冠神龙万寿峯。则他这云间一派箫韶动。不弱似天上蕊珠宫。
　　【天下乐】可正是气压山河百二雄。元也波戎。将军校统。宰臣每为头儿又尽忠。文官每守正直。武将每建大功。到今日可也乐升平好受用。
　　〔云〕令人报复去。道某家来了也。〔祗从报科云〕有四丞相来了也。〔押宴官云〕道有请。〔见科〕〔押宴官云〕老丞相。今奉圣人的命。教俺文武官员。今日赴射柳会。左右那里。都摆布下了也未。〔祗从云〕都摆布了也。〔净扮李圭上诗云〕幼年习兵器。都夸咱武艺。也会做院本。也会唱杂剧。要饱一只羊。好酒十瓶醉。听的去厮杀。躲在账房睡。某普察人氏。姓李名圭。见为右副统军使。我这官不为那武艺上得的。为我唱得好。弹得好。舞的好。今日是蕤宾节令。圣人的命着俺大小官员赴射柳会。到那里我便射不着呵。也有我的赏赐。可早来到也。令人报复去。道我李监军来了也。〔祗从报科〕〔押宴官云〕着过来。〔李圭见科云〕老大人。小子李圭来了也。〔押宴官云〕李监军。你来了也。我奉圣人的命。在此押宴。左右那里。将这圣人赐来的锦袍玉带。若射着的。将这锦袍玉带赏与他。先饮酒。射不着的。则饮酒无赏。〔祗从云〕理会得。〔押宴官云〕老丞相。圣人前日分付操练的军马如何。〔正末云〕大人。数日前分付老夫操练的军马。都有了也。〔押宴官云〕如今有那几员上将。〔正末唱〕
　　【那咤令】俺如今要取讨呵。有普察副统。要辨真呵。有得满具中。要做准呵。有完颜内奉。非是咱卖藴藉。夸强勇。端的是结束威风。
　　【鹊踏枝】衲袄子绣搀绒。兔鹘碾玉玲珑。一个个跃马扬鞭。插箭弯弓。他每那祖宗是斑斓的大虫。料想俺将门下无犬迹狐踪。
　　〔押宴官云〕老丞相先射。〔正末云〕您官人每那个先射。〔李圭云〕老丞相勿罪。小官先射。〔押宴官云〕你若射着。这锦袍玉带便与你。〔李圭做射不中科云〕我本射着了。我这马眼义。走了箭也。〔押宴官云〕李副统。你不中。靠后。老丞相请射。〔正末云〕老夫射来。孩儿先领马者。〔做射中众呐喊擂鼓科〕〔正末唱〕
　　【赏花时】万草千花御苑东。簌翠偎红彩绣中。满地绿茸茸。更打着军兵簇拥。可兀的似锦胡衕。
　　【胜葫芦】不刺刺引马儿先将箭道通。伸猿臂揽银鬃。靶内先知箭有功。忽的呵弓开秋月。扑的呵箭飞金电。脱的呵马过似飞熊。
　　【幺篇】俺只见一缕垂杨落晓风。〔押宴官云〕老丞相射中三箭也。将过那锦袍玉带来。送与老丞相。令人。将酒来。老丞相满饮一杯。〔正末唱〕人列绣芙蓉。翠袖殷勤捧玉锺。赢的这千花锦段。万金宝带。拚却醉颜红。
　　〔押宴官云〕老丞相再饮一杯。〔正末做醉科〕〔李圭云〕我也吃一杯。〔押宴官云〕老丞相。今日吃酒已散。圣人的命。教您这管军元帅。明日都到香山赏翫。排有筵宴。管待您咱。〔正末云〕感谢圣恩。大人。老夫酒彀了也。〔押宴官云〕老丞相再饮几杯。〔正末唱〕
　　【赚煞】公吏紧相随。虞候忙扶捧。休落后了一行步从。得胜归来喜笑浓。气昂昂志卷长虹。饮千锺满面春风。回首金銮紫雾重。趷登登催着玉骢。笑吟吟袖窝着丝鞚。〔做上马科〕〔押宴官云〕老丞相慢慢的行。〔正末唱〕我可便醉醺醺扶出御园中。〔下〕
　　〔押宴官云〕你众人每都散罢。令人将马来。我回圣人的话去也。〔下〕〔李圭云〕大人。俺回去也。〔出云〕羞杀人。我为副将军。一连三箭无一箭中的。将锦袍玉带都着四丞相赢将去了。怎么气得过。这也容易。他说道明早叫俺这几个管军的元帅都到香山赏翫。安排筵宴管待俺。前人赐与我的一领八宝珠衣。明日穿到香山去。我与四丞相不射箭。和他打双陆。将我这八宝珠衣。赌他那锦袍玉带。他必然输与我也。我若赢了他呵。便是我平生之愿。〔诗云〕我一生好唱曲。弓马原不熟。明日到香山。只与他赌双陆。〔下〕
　　〔音释〕
　　蕤儿追切　镛音容　鞚空去声　稔壬上声　届音戒　酝音韵　酿尼降切　炮音袍　剧其去声　搀初衔切　鹘红姑切　簌音速　茸音戎　剌音辣　行音杭　从去声
　　第二折
　　〔押宴官引祗从上云〕老夫左丞相是也。昨日在御园中射柳已过。今日在此香山设宴。着老夫仍旧做押宴官。这早晚官人每敢待来也。〔正末上云〕昨日在御园中射柳。今日在香山设宴。须索走一遭。是好香山也呵。〔唱〕
　　【中吕粉蝶儿】山势崔巍。倚晴岚数层金碧。照皇都一片琉璃。端的个路盘桓。山掩映。堆蓝迭翠。俺这里伫立丹梯。则见那广寒宫在五云乡内。
　　【醉春风】堪写在画图中。又添入诗句里。则我这紫藤兜轿趁着浓阴。直等凉些儿个起。起。受用足万壑清风。半阶凉影。一襟爽气。
　　〔云〕可早来到也。令人报复去。道某家来也。〔祗从报科〕〔押宴官云〕有请。〔见科〕〔押宴官云〕老丞相。昨日再饮几杯去也好。〔正末云〕大人。老夫昨日沉醉。多有失礼也。〔唱〕
　　【迎仙客】不知几时节离御苑。多早晚出庭闱。不记得是谁人扶下这白玉梯。〔押宴官云〕老丞相昨日也不曾饮甚么酒。〔正末唱〕怎当他酬酢处两三巡。揭席时五六杯。醉的我将宫锦淋漓。莫不我触犯着尊严罪。
　　〔押宴官云〕老丞相请坐。则有李圭不曾来。着人觑者。若来时报复知道。〔李圭上云〕小官李圭。我今日就穿着这八宝珠衣。和四丞相打双陆。那锦袍玉带。必然输与我。可早来到也。接了马者。令人报复去。道有李圭来了也。〔祗从报见科〕〔李圭云〕大人。老丞相。昨日恕罪。可不是我射不着。我那马眼生。他躲一躲。把我那箭擦过去了。〔押宴官云〕你也说不过。老丞相。李监军。您众官每听者。我非私来。奉圣人的命。如今八方宁静。四海晏然。五谷丰登。万民乐业。俺文武官僚。同享太平之福。昨日在御园中射柳。今日教您这管军元帅在此香山。一者饮宴。二者教您游赏取乐。随你官人每手谈博戏。盘桓一会。慢慢的饮酒。〔正末云〕比及饮酒呵。我等且博戏一会咱。〔李圭云〕住住住。老丞相。我与你打一会儿双陆。〔正末云〕你要和我打双陆。好波。我和你打。〔李圭云〕老丞相。这般打无兴。可赌些利物。〔押宴官云〕你二位。老夫奉圣人的命。在此押宴。则许你作欢取乐。不许你闹吵争竞。但有搅扰。着老夫便奏知圣人。决无轻恕。〔李圭云〕谁敢吵闹。我将这圣人赐与我的八宝珠衣为赌赛。老丞相。你将甚么配的我这八宝珠衣。〔正末云〕是好一领袍也。〔唱〕
　　【红绣鞋】金彩凤玲珑翡翠。绣蟠龙璎珞珠玑。他怎生下工夫达着俺那大人机。则俺那仁慈的明圣主。掌一统锦华夷。可则是平安了十万里。
　　〔李圭云〕老丞相。你将甚么配得我这八宝珠衣的。〔正末云〕要配的过那八宝珠衣。孩儿。将先王赐与我的那剑来。〔卒子做拿剑科〕〔李圭云〕苦也。他怎么拿出那件来。老丞相。这剑有甚好处。〔正末云〕怎生我这剑不好。〔唱〕
　　【上小楼】且休说白虹贯日。青龙藏地。这剑比那太阿无光。镆鎁无神。巨阙无威。你可休将他小觑的轻微不贵。端的个有吹毛风力。
　　〔云〕这剑上立了多少大功。你那珠衣怎比的我这剑。〔李圭云〕你这剑也不值钱。〔正末云〕你不知。这剑先帝赐与我的。〔李圭云〕老丞相。虽然如此。我这珠衣是无价之宝哩。〔正末唱〕
　　【幺篇】你的是无价宝。则我的也不是无名器。是祖宗遗留。兄弟相传。辈辈承袭。〔李圭云〕老丞相。则怕我如今一回双陆。赢了你这剑可怎了。〔正末唱〕饶你便会泛迟快打疾。能那能递。怎赢的俺这三辈儿齐天福气。
</div>
    <div class="pagination">
<a href="元曲选_page93.html">上一页</a><span>...</span><a href="元曲选_page89.html">89</a><a href="元曲选_page90.html">90</a><a href="元曲选_page91.html">91</a><a href="元曲选_page92.html">92</a><a href="元曲选_page93.html">93</a><span class="current-page">94</span><a href="元曲选_page95.html">95</a><a href="元曲选_page96.html">96</a><a href="元曲选_page97.html">97</a><a href="元曲选_page98.html">98</a><a href="元曲选_page99.html">99</a><span>...</span><a href="元曲选_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
