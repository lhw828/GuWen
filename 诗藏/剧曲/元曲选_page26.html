<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 26 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 26 页/共 133 页
  </h1>
  <div class="content">
   〔音释〕
　　降奚江切　丽平声　额崖去声　搦囊带切　辔音配　兜斗平声　卒从苏切　突东卢切　夺音多　鹿音路　憨音酣　窨音荫　蚱音斋　掏音叨　禄音路　叔音暑　肃须上声　策钗上声　刨音袍　食绳知切　蹙音取　出音杵　沤讴去声　实绳知切　卸音泻　苫声占切　呷音瞎　绿音虑　窜仓算切　握音杳
　　第二折
　　〔卜儿上云〕老身是薛驴哥的母亲。自从我那孩儿投义军去了。可早十年光景也。音信皆无。俺两口儿年纪老了。多亏杀媳妇儿侍奉。吃了早起的。没那晚夕的。烧地眠。炙地卧。眼巴巴不见孩儿回来。不知有官也是无官。哎哟。薛驴哥儿也。则被你思想杀我也。〔做哭科〕〔薛仁贵上云〕某薛仁贵还家探望父母去。可早来到也。兀的不是我家里。开门来。开门来。〔卜儿云〕是谁唤门。我开开这门。〔做见科云〕官人你是谁。〔薛仁贵云〕则我便是薛驴哥。〔卜儿哭科云〕儿也。则被你想杀我也。待我唤你父亲来。〔做唤科云〕薛大伯。薛大伯。〔正末扮孛老拏拄杖上〕〔唱〕
　　【商调集贤宾】是谁人吖吖的叫一声薛大伯。〔卜儿云〕是我叫你来。〔正末唱〕哦。我则道又是那一个拖逗我的小乔才。我行不动前合也那后偃。我立不住东倒波西歪。折倒的我来瘦恹恹身子尫羸。忧愁的我干剥剥髭鬓斑白。〔哭科〕〔唱〕则俺那投军去的孩儿哎哟知他是安在哉。我便是那铁石人也感叹伤怀。你不能勾掌六卿元帅府。〔哭科〕〔唱〕哎哟儿也你可只落的定一面远乡牌。
　　〔薛仁贵云〕不知我那父亲。老的怎生般一个模样哩。〔正末唱〕
　　【逍遥乐】哎哟儿也自从您投军出外。我每日家少精也那无神。失魂丧魄。哎哟儿也知他那里日炙风筛。博功名苦尽甘来。我也只指望你一箭成功把门户改。光显俺祖宗先代。我如今无亲无眷。无靠无捱。〔哭科〕〔唱〕哎哟儿也每日家无米无柴。
　　〔正末做见卜儿科云〕婆婆。你唤我做什么。〔卜儿云〕老的也。你动不动烦天恼地。这般啼哭做什么。我恰纔唤你。你可在那里来。〔正末云〕我在庄东里吃做亲的喜酒去来。〔卜儿云〕老的也。你往庄东里吃喜酒去。可是谁家的女儿招了谁家的小厮。你说一遍咱。〔正末云〕婆婆听我说者。〔唱〕
　　【梧叶儿】刘大公家菩萨女。招那庄王二做了补代。则俺这众亲眷插镮钗。〔卜儿云〕他家那女儿。曾拜你来么。〔正末云〕婆婆。你可早题起我来也。他先拜了公公婆婆伯伯叔叔。婶子伯娘。到我根前恰待要拜。则听的道住者。〔唱〕可则到我行休着他每拜。我道您因一个甚来。〔云〕则他家老的每倒不曾言语。那小后生每一齐的闹将起来道。你休拜那老的。他则一个孩儿投军去了十年。未知死活。你拜了他呵。可着谁还咱家的礼。则被他这一句呵。〔唱〕道的我便泪盈腮。哎哟驴哥儿也则被你可便地闪杀您这爹爹和妳妳。
　　〔卜儿云〕老的也。你欢喜咱。薛驴哥来了也。〔正末云〕在那里。〔卜儿云〕孩儿。拜你父亲来。〔薛仁贵见正末拜科云〕父亲。您孩儿回家探望父母来也。〔正末云〕生忿贼。真个来了。婆婆。我打这厮咱。〔卜儿劝科云〕孩儿纔来家。怎生便打。老的也。息怒些儿波。〔正末唱〕
　　【后庭花】割舍了一不做二不该。〔做举拄杖卜儿夺科〕〔正末云〕婆婆放手。〔卜儿云〕老的也。息怒。〔三科〕〔正末唱〕我打这厮千自由百自在。〔云〕驴哥。你去了几时也。〔薛仁贵云〕您孩儿去了十年光景也。〔正末唱〕你从那二十二上投军去。你怎生三十三岁上恰到来。〔薛仁贵云〕父亲。您孩儿尽忠。便不能尽孝也。〔正末唱〕你那一日离庄宅登紫陌。绛州城显气概。龙门镇施手策。你道把家门即便改。谁承望又过了十数载。
　　【双雁儿】恰便似送曾哀赵藁不回来。哎哟儿也。我则道父子每。相间隔。不想孩儿也俨然在。做娘的觔力衰。做爹的发鬓白。
　　〔薛仁贵云〕父亲母亲不知。您孩儿不是明明白白的回家来。我私自离了边庭。探望父母。我便要去也。〔正末云〕婆婆。管待孩儿哩。〔卜儿云〕老的也。将甚么管待孩儿那。〔正末唱〕
　　【醋葫芦】你将那酒去买。鸡快宰。〔卜儿云〕老的也。着些甚么买那酒和鸡来。〔正末唱〕你与我店东头折当了那一对旧麻鞋。〔卜儿云〕便买些小酒食也醉不的他。驴哥儿酒量大哩。〔正末唱〕你道是薛驴哥酒量儿宽似海。〔带云〕婆婆。有有。〔唱〕床底下还有那二升家的乔麦。哎儿也知他是甚风儿足律律吹你可兀的到家来。
　　〔张士贵领卒子冲上云〕兀的不是薛仁贵。听圣人的命。因为你不理军事。私自还家。圣人着我拏你回朝定罪。左右与我将薛仁贵执缚定者。〔薛仁贵慌哭科云〕似此怎了。父亲。着谁人救我也。〔正末唱〕
　　【幺篇】则见他■〈忄刍〉■〈忄敝〉■〈忄敝〉开圣旨。早諕的来黄甘甘改了面色。〔张士贵云〕令人两边摆着。休着那老的上前来。〔卜儿哭科〕〔正末云〕儿也。〔唱〕则见他恶哏哏的公吏两边排。则除是南海救苦难观自在。〔张士贵云〕打开那老的。休着他劫夺了。〔正末唱〕諕的我磕头也那礼拜。〔带云〕大人。〔唱〕你饶过俺孩儿一命不强似把万僧斋。
　　〔张士贵云〕令人快与我拏了去者。〔薛仁贵云〕父亲母亲。您孩儿顾不的你了也。〔正末哭科〕〔唱〕
　　【浪里来煞】把孩儿扑碌碌推出门。〔张士贵云〕抢出去杀坏了罢。〔正末唱〕眼睁睁的要杀坏。空教我心劳意攘怎支划。〔张士贵云〕执缚定着。休走这厮也。〔正末唱〕我只见麻绳背绑教他难挣。着谁来把孩儿耽待。哎哟儿也咱要相逢则除是九重天将一纸赦书来。〔正末同卜儿下〕
　　〔张士贵做推薛仁贵科云〕你休推睡里梦里。〔下〕〔薛仁贵醒科云〕一觉好睡也。嗨。原来是南柯一梦。諕杀我也。我恰纔饮了三杯酒醉了。偶然睡着。一梦中直到家乡。见我一双父母。如此贫穷苦楚。天那。我何日能勾相见也。〔做悲科〕〔徐茂功云〕老夫徐茂功。不知薛仁贵在前厅上为何烦恼。我须索问个缘故。〔做见科云〕呀。元帅为何烦恼。敢嫌官职小么。〔薛仁贵云〕军师大人。不嫌聒絮。听小将慢慢的说一遍咱。〔诗云〕从小长在庄农内。一生只知村酒味。皇封御酒几曾闻。吃了三杯熏熏醉。一灵真性到家乡。正和父母同欢会。门首忽听大叫呼。传宣总管张士贵。道我私自离边庭。奉命差他来问罪。将咱反绑至阶前。一刀劈得天灵碎。不觉惊回一梦醒。却在帅府前厅睡。遥望家乡安在哉。想起父母痛流泪。告你个开疆展土老军师。可怜见背井离乡薛仁贵。〔徐茂功云〕原来是这般。我与你奏知圣人。着元帅衣锦还乡。就将俺女孩儿赐你为妻。一同见你父母去。夫荣妻贵。共享天恩。可不好也。〔薛仁贵云〕谢了军师大人。不敢久停久住。将着黄金百两。御酒千瓶。回家见父母。走一遭去来。〔徐茂功诗云〕只因你三枝箭定了天山。勅赐与黄金印拜将登坛。〔薛仁贵诗云〕当日个哭啼啼抛离父母。今日个笑吟吟衣锦荣还。〔下〕
　　〔音释〕
　　伯音摆　逗音豆　尫音汪　羸音雷　白巴埋切　魄铺买切　宅池斋切　陌音卖　隔皆上声　麦音卖　■〈忄刍〉音炒　■〈忄敝〉音鳖　色筛上声　哏狠平声　划胡乖切　音债　柯音哥　味回去声
　　第三折
　　〔丑扮禾旦上唱〕
　　【双调豆叶黄】那里那里。酸枣儿林子儿西里。俺娘着你早来也早来家。恐怕狼虫蛟你。摘枣儿。摘枣儿。摘您娘那脑儿。你道不曾摘枣儿。口里胡儿那里来。张罗张罗。见一个狼窝。跳过墙啰。諕您娘呵。
　　〔云〕伴哥。咱上坟去来。你也行动些儿波。〔正末扮伴哥上云〕你也等我一等儿波。今日正是寒食。好个节令也呵。〔唱〕
　　【中吕粉蝶儿】正值着日暖风微。一家家上坟准备。准备些节下茶食。菜镘头。瓢漏粉。鸡豚狗彘。这的是甚所乔为。直吃的恁般沙势。
　　【醉春风】可不的失掉了镴钗錍。歪斜着油■〈髟上狄下〉髻。上坟的须有许多人。也不似你。你。吃的个行不是行。立不是立。醉了还醉。
　　〔禾旦云〕伴哥。俺看田苗去来。行动些儿。〔正末云〕你见么。远远的不知甚么人来了。〔禾旦慌科云〕伴哥。兀的不一簇人来了。諕杀我也。〔正末唱〕
　　【十二月】敢则是一簇簇踏青拾翠。一攒攒傍陇寻畦。俺只见一道儿红尘荡起。〔薛仁贵躧马儿领卒子上云〕某乃薛仁贵是也。摆开头踏慢慢的行。〔正末唱〕元来的一骑马闪电奔驰。一从使都是浑身绣织。一将军怎倒着缟素裳衣。
　　【尧民歌】呀莫不是半空中降下雪神祇。〔薛仁贵云〕兀那庄家。你住者。〔正末唱〕他叫一声雄吼若春雷。〔薛仁贵云〕你休慌。我要问你句话哩。〔正末唱〕諕的我心儿胆儿急獐拘猪的自昏迷。手儿脚儿滴羞笃速的似呆痴。禁也波持。身躯怎动移。我可便不待酒佯妆醉。
　　〔薛仁贵云〕兀那厮。我问你咱。〔正末唱〕
　　【上小楼】蓦听的人言马嘶。威风也那猛势。諕的我战战兢兢。慌慌张张。只待要哭哭啼啼。这一壁那一壁。怎生逃避。好着我磕扑的在马前跪膝。
　　〔薛仁贵云〕兀那厮。我问着你。您休推东主西的。〔正末云〕小人也怎敢。〔唱〕
　　【满庭芳】怎敢道是推东主西。我则怕言无关典。话不投机。〔薛仁贵云〕你可是土居也。可是寄居。当着甚么差徭。〔正末唱〕孩儿每在龙门镇民户当夫役。〔薛仁贵云〕您成羣打伙。在这里做什么哩。〔正末唱〕今日正百五寒食。上坟的都是同乡共里。吃酒用瓦钵和这磁杯。怕官人待要来敛科税。我去村头行报知。官人也你但道的我便依随。
　　〔薛仁贵云〕我问你东庄里薛大伯家。有个孩儿是薛驴哥。你认得他么。〔正末云〕孩儿每认得他。认的他。〔唱〕
　　【快活三】俺两个也曾麦场上拾谷穗。也曾树梢上摘青梨。也曾倒骑牛背品腔笛。也曾偷的那生瓜来连皮吃。
　　〔薛仁贵云〕既然你和薛驴哥是相识朋友。他从小里习学甚么艺业来。〔正末唱〕
　　【迓鼓儿】他他他从小里。他他他不务老实。便把那鎗儿棒儿强温习偏不肯拽欛扶犂。常只是抛了农器演武艺。就压着那一班一辈。与他副弓箭能射。与他匹劣马能骑。更使着一条方天画戟。
　　〔薛仁贵云〕他那一双父母。如今有什么人侍养他。你说一遍。我是听咱。〔正末云〕他那老两口儿年纪高大。则有的这个孩儿。可又投军去了十年光景。音信皆无。做父母的在家少米无柴。眼巴巴不见回来。好不苦也。〔唱〕
　　【鲍老儿】不甫能待的孩儿成立起。把爹娘不同个天和地。也不知他在楚馆秦楼贪恋着谁。全不想养育的深恩义。可怜见一双父母。年高力弱。无靠无依。那厮也少不的亡身短命。投坑落堑。是个不长进的东西。
　　〔薛仁贵云〕兀那厮。你也还认的那薛驴哥么。〔正末云〕孩儿每怎么不认的他。我若见了他呵。去他那鼻凹里。直打上五十拳。〔薛仁贵云〕兀那厮。抬起你那头来。睁开你那眼。则我不就是薛驴哥那。〔正末云〕早是你。孩儿每也不曾说甚么哩。〔薛仁贵云〕你也骂的我勾了也。您不知我如今做了天下兵马大元帅。奉圣人的命着我衣锦还乡。家中见父母去也。〔正末唱〕
　　【耍孩儿】则你那老爹娘受苦你身荣贵。全改换了个雄躯壮体。比那时将息的可便越丰肥。长出些苫唇的髭■〈髟上力下〉。我纔咒骂了你几句你权休怪。也是我间别来的多年把你不认的。〔薛仁贵云〕我不怪你。恕下官不下马也。〔正末唱〕哎。你看他马儿上簪簪的势。早忘和俺掏■〈班鸟〉鸠争攀古树。摸虾蟆混入淤泥。
　　〔薛仁贵云〕自我投义军之后。我一双父母。怎生般过活。你再说一遍。与我听咱。〔正末唱〕
　　【一煞】你娘可也过七旬。你爹整八十。又无个哥哥妹妹和兄弟你爹也曾苦禁破屋三冬冷。您娘也曾拨尽寒垆一夜灰。饿的他身躯软。肝肠碎。甚的是肥羊也那白面。只捱的个淡饭黄虀。
　　〔薛仁贵云〕俺父亲母亲。也曾思想我么。〔正末唱〕
　　【煞尾】他从黄昏哭到明。早辰间哭到黑。哭你个离乡背井薛仁贵。〔云〕则你那一双父母。朝暮倚着柴门。望那驴哥儿。知道几时回来。兀的不艰难杀了也。〔唱〕可怜见你那年老的爹娘盼望杀你。〔禾旦同下〕
　　〔薛仁贵云〕原来我一双父母。受如此般苦楚。我不敢久停久住。只索赶回家中。见父亲母亲去者。〔诗云〕辽左回来荷主恩。黄金百两酒千尊。归家手奉双亲寿。可比农庄胜几分。〔下〕
　　〔音释〕
　　摘斋上声　彘音治　錍音批　■〈髟上狄下〉音狄　织张耻切　祇音其　吼呵苟切　壁音彼　膝丧挤切　役银计切　穗音遂　笛丁梨切　吃音耻　习星西切　射绳知切　戟巾以切　堑佥去声　凹汪卦切　的音底　淤音于　十绳知切　黑亨美切
　　第四折
　　〔杜如晦上云〕老夫杜如晦是也。自从薛仁贵杀退辽兵。三箭定了天山。班师回朝。加为兵马大元帅。将徐茂功的女孩儿赐与薛仁贵为夫人。着他衣锦还乡。今奉圣人的命。着老夫赍勅传示徐茂功。直至绛州龙门镇。与薛仁贵一家儿封官赐赏。早将这勅书送与茂功去了。老夫不敢久停久住。须索回圣人话去也。〔诗云〕则为那薛仁贵跨海征辽。鸭绿江累建功劳。赐黄金回家庆寿。加封赠重取还朝。〔下〕〔正末扮孛老同卜儿旦儿上云〕老汉薛大伯的便是。婆婆。孩儿投军去了。十年光景。音信皆无。不见回家。怎生是了。〔卜儿云〕都是你个老的来。你放着他投军去了。你今日受艰难呵。说甚么。老的也。我昨夜做个梦。梦见孩儿得了官。不知可有这福分哩。〔正末云〕婆婆。梦是心头想。孩儿也。你得官不得官。你早些儿来家。兀的不盼望杀我也呵。〔唱〕
　　【双调新水令】我为你个养家儿哭的眼睛花。哎。则从你去家来我可便放心不下。儿也你若不是多时归地府。怎十载滞天涯。甚的是出入通达。好教我这烦恼甚时罢。
　　〔卜儿云〕老的。他世不回来了也。你烦恼怎么。〔正末云〕我且歇息咱。〔卜儿云〕老的。你且歇息。我柴门首是看觑咱。〔薛仁贵引小旦卒子上云〕我薛仁贵早来到家门首也。左右。与我接了马者。兀的门前不是母亲也。〔卜儿云〕那壁来的官人你是谁。休諕老婆子也。〔薛仁贵云〕母亲。认的您孩儿薛仁贵么。今日得了官来家也。〔卜儿云〕可知是孩儿薛仁贵。我报复您父亲去。老的也。你欢喜咱。孩儿得了官来家也。〔正末云〕是真个。婆婆。俺出这柴门是看咱。〔做见科云〕谁是薛仁贵。〔薛仁贵云〕则我便是薛仁贵。受您孩儿几拜。〔正末唱〕
　　【殿前欢】俺孩儿便得来家。你看他参随人马甚头踏。〔薛仁贵云〕您孩儿不觉的去了十年光景也。〔正末唱〕这十年光景成虚话。可是真假。疑怪这灵鹊儿噪晚衙。喜蛛儿在檐前挂。魂梦儿撇不下。我数日前笃速速眼跳。昨夜里便急爆灯花。
　　〔薛仁贵云〕您孩儿三箭定了天山。杀退摩利支。加我为天下兵马大元帅。勅赐英国公的女孩儿招我为壻。今日衣锦还乡。探望父母来。小姐。你拜我一双父母咱。〔小旦拜科云〕公公婆婆。受媳妇儿八拜咱。〔卜儿云〕哦。你是英国公小姐。兀的不折杀老身也。〔大旦云〕俺今日父子夫妇团圆。公婆大人请坐。受媳妇儿拜贺者。〔卜儿云〕孩儿也。这十年光景。多亏了媳妇儿侍奉俺老两口儿也。〔正末唱〕
　　【甜水令】我经了些冉冉年华。萧萧冬月。炎炎的那长夏。盼的我心切切眼巴巴。这其间干运供给。执虀捥菜。缝衣补衲。多亏你这柳氏浑家。
　　〔薛仁贵云〕大嫂。这十年间多亏了你侍养我一双父母。小姐。我和你拜谢柳氏咱。〔小旦云〕姐姐。多亏了你侍奉公婆。受您妹子几拜。〔大旦云〕小姐也。我则是个庶民百姓之女。你乃是官宦人家的千金小姐。请自稳便。〔二旦同拜科〕〔正末云〕媳妇儿。从今以后。您两个也不要分什么前后。也不要分什么大小。只做姊妹称呼。可不好也。〔唱〕
　　【折桂令】定道是俺家门则有这媳妇儿贤达。谁知你又被皇恩赐与娇娃。一个是勇烈之夫。一个是糟糠之妇。一个是宰相之家。那一个知礼数。好生谦洽。这一个忒温良。并没参差。您两个堪羡堪夸。无衅无瑕。这一个村庄妇。曾举案齐眉。那一个官宦女。似锦上添花。
　　〔徐茂功引卒子上诗云〕昨朝辞凤阙。今日到龙门。一家增喜气。千载颂皇恩。老夫徐茂功。因为薛仁贵征辽有功。钦赐衣锦还乡去了。今奉圣人的命。着小官赍诏前去龙门镇。将他一双父母同妻柳氏。皆加封赠。重取回朝。来到此间。是他门首。令人报复去。道有徐茂功奉命至此也。〔卒子云〕喏。报的元帅得知。有徐茂功奉圣人的命。到于门首。〔薛仁贵云〕快装香来。等我亲自接待去。〔做见科〕〔徐茂功云〕薛仁贵。老夫奉圣人的命。亲赍丹诏至此。与您一家儿封官赐赏。〔薛仁贵云〕早知大人前来。只合远远迎接。幸恕薛仁贵之罪也。〔正末卜儿旦儿换冠服科〕〔正末唱〕
　　【喜江南】呀。怎知道今日呵得遇这荣华。则俺个苍颜皓首一庄家。也会绯袍象简带乌纱。孩儿你可也喜咱。不枉了从前教你学兵法。
　　〔徐茂功云〕薛仁贵。你一家儿望阙跪着。听圣人的命。因为你有盖世功勋。加封平辽公。食邑十万户。你父母赏赐黄金百斤。柳氏徐氏。并封辽国夫人。钦限三月。重复还朝。谢了恩者。〔众谢恩科〕〔徐茂功云〕我想当日摩利支在鸭绿江白额坡前。扎下军营。单搦俺大唐家名将出马。是时俺大唐名将死的死了。老的老了。全得元帅三箭。方能退得摩利支。成此大功。今日圣人加官赐赏。亦不枉了也。〔正末唱〕
　　【沽美酒】元来个大唐朝也名将乏。俺孩儿肯奋发。只他这一片忠心报国家。和辽兵做场厮杀。才得那干戈罢。
　　〔薛仁贵云〕父亲。您孩儿跨海征辽。曾立下五十四件功劳。争些儿被总管张士贵白赖去了。若非军师大人。定夺功罪。您孩儿岂有今日。〔众谢徐茂功科〕〔徐茂功云〕这是奉圣人的命。着老夫论功升赏。何足谢哉。〔正末唱〕
　　【太平令】虽则是唐天子操持生杀。怎当他张总管卖弄奸猾。若不遇老军师神明鉴察。险把俺白袍将功劳勾抹。今日个爵加。赏加。受这般样显达。呀。俺把你大恩人如何报答。
　　〔徐茂功云〕元帅。你一门荣贵。钦取还朝。是人生最喜的事就今日杀羊造酒。做一个大筵席庆贺者。〔词云〕白袍将世上无双。平高丽威振边疆。扶持的乾坤清泰。揩磨的日月辉光。一个薛大公灵椿不老。一个薛大婆共乐萱堂。一个宰相女甘心做小。一个糟糠妇分外贤良。降丹诏全家封赠。改门闾荣耀非常。若不是徐茂功辕门比射。怎显得薛仁贵衣锦还乡。
　　〔音释〕
　　达当加切　踏当加切　爆音报　捥碗平声　衲囊亚切　姊音子　洽奚佳切　衅欣去声　瑕音霞　法方雅切　乏扶加切　发方雅切　杀双鲊切　猾呼佳切　察抽鲊切　抹音骂　答音打　揩楷平声
　　题目　徐茂功比射辕门　
　　正名　薛仁贵荣归故里
　　薛仁贵荣归故里杂剧终

《元曲选》　谢金莲诗酒红梨花杂剧　（明）臧晋叔 编
　　谢金莲诗酒红梨花杂剧　　（元）张寿卿 撰
　　●谢金莲诗酒红梨花杂剧目录
 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　赵汝州风月白纨扇　正名　谢金莲诗酒红梨花 
　　第一折
　　〔冲末扮刘太守引张千上诗云〕寒蛩秋夜忙催织。戴胜春朝苦劝耕。人若无心治家国。不知虫鸟有何情。小官姓刘名辅。字公弼。幼习儒业。颇看诗书。自中甲第以来。累蒙擢用。今除洛阳太守。某有同窗故友。乃是赵汝州。离别久矣。近日捎将一封书来与小官。书中的意思。说有谢金莲者。欲求一见。小官在此。不知此女子是何人。张千。你近前来。我问你咱。谢金莲是甚么人。〔张千云〕好着相公知道。这谢金莲是一个上厅行首。〔太守云〕原来如此。张千。你近前来。我分付你。〔做打耳喑科云〕赵秀才来时。则说谢金莲嫁了人也。门首觑者。若来时。报复我知道。〔张千云〕理会得。〔外扮赵汝州上〕〔诗云〕虽是文章出众前。若无风月也徒然。请君试把嫦娥问。何事偏生爱少年。小生姓赵。双名汝州。我有同窗故友是刘公弼。在洛阳做太守。我先将一封书。寄与哥哥。欲求谢金莲相会一面。今日来到此处。则这里便是哥哥私宅。门上人。报复去。道有兄弟赵汝州。特来相访。〔张千报科云〕禀相公得知。有赵汝州在于门首。〔太守云〕道有请。〔张千云〕请进。〔做见科〕〔太守云〕兄弟。别来久矣。请坐。〔赵汝州云〕不敢。〔太守云〕张千。安排酒来。与兄弟把一杯拂尘者。〔赵汝州云〕哥哥。不劳赐酒。前日书中所云。专求谢金莲一见。哥哥意下如何。〔太守云〕张千。唤将谢金莲来。与兄弟相见。〔张千云〕相公不知。谢金莲嫁人多时了也。〔赵汝州云〕这等无缘。既如此。小生告回。〔太守云〕兄弟。你可不为我来。且休要去。张千。收拾后花园中书房里。着兄弟安下。慢慢安排酒肴。与兄弟相叙去来。〔下〕〔张千引赵汝州至后园科〕〔赵汝州云〕嗨。我此一来。专为要见谢金莲而来。不想他嫁了人。哥哥便留我在书房中安住。也没什么兴味。天色晚了也。张千。点过灯来。〔张千云〕灯在此。酒饭齐备了。请相公慢慢的自吃晚饭。小人回去也。〔下〕〔赵汝州云〕张千回去了。小生自饮几杯咱。〔正旦扮谢金莲引梅香上云〕妾身谢金莲是也。奉相公的钩旨。教我假妆做王同知女儿。往后花园逗引那赵秀才。梅香。这是那里。〔梅香云〕这是太守家花园。〔正旦云〕梅香。咱去来。这早晚多早晚也。〔梅香云〕姐姐。这早晚初更时分了。〔正旦云〕是好花也呵。〔唱〕
　　【仙吕点绛唇】恰纔个满目繁华。可又早落红飞下。春潇洒苔径轻踏。香衬凌波袜。
　　【混江龙】则在夕阳西下。黄昏啼杀后栖鸦。看一庭花月。几缕烟霞。暮雨有情沾杏蕋。春风无处不杨花。我裙拖翡翠。鞋蹙鸳鸯。行过低矮矮这个荼■〈艹縻〉架。我则见花穿曲径。草接平沙。
　　〔赵汝州云〕我恰纔饮了几杯酒。闲行几步看花去。〔正旦见赵科云〕一个好秀才也。梅香。我久以后嫁人呵。则嫁这等风风流流的秀才。〔梅香云〕没来由嫁那秀才做甚么。他有甚么好处。〔正旦云〕这妮子是甚么言语那。〔唱〕
　　【油葫芦】秀才每从来我羡他。提起来偏喜恰。攻书学剑是生涯。秀才每受辛苦十载寒窗下。久后他显才能一举登科甲。秀才每习礼义。学问答。哎。你一个小梅香今后休奸诈。只说那秀才每不当家。
　　〔梅香云〕秀才每几时能勾发达。〔正旦唱〕
　　【天下乐】你岂知他那有志题桥汉司马。怎不教人嗔怒发。是和非你心中自监察。端的个无礼法。只管里抵触咱。梅香你记着我这一顿打。
　　〔梅香云〕姐姐。你待要嫁人。没来由烦恼。怎么便要打我。我有甚么罪过。〔正旦云〕这妮子。谁烦恼也。〔梅香云〕你烦恼哩。〔正旦唱〕
　　【那咤令】这妮子我问着呵。没些儿个势沙。这妮子道着呵将话儿对答。这妮子使着呵。早妆聋做哑。泼贱才。堪人骂。再休来利齿能牙。
　　〔梅香云〕我说甚的来。〔正旦唱〕
　　【鹊踏枝】你可又不谦下。可又不贤达。迸定个腤■〈月替〉不良鼻凹。丑嘴脸浑如蜡渣。直恁般性格儿诌咤。
　　〔云〕梅香。你那里知道秀才每事。听我和你说咱。〔唱〕
　　【寄生草】我这里从头说。你那里试听咱。有吴融八韵赋自古无人压。有杜甫五言诗盖世人惊讶。有李白一封书吓的那南蛮怕。你只说秀才无路上云霄。却不道文官把笔平天下。
　　〔赵汝州做惊见旦科云〕呀。一个好女子也。不知谁氏之家。怎生得说一句话。可是好也。〔正旦唱〕
　　【后庭花】俺将俏书生去问他。又怕这劣梅香瞧见咱。俺这里有意传心事。他那里无言指落花。争奈我是女孩儿家。做这一场话靶。可不的被傍人活笑杀。
  </div>
  <div class="pagination">
   <a href="元曲选_page25.html">
    上一页
   </a>
   <span>
    ...
   </span>
   <a href="元曲选_page21.html">
    21
   </a>
   <a href="元曲选_page22.html">
    22
   </a>
   <a href="元曲选_page23.html">
    23
   </a>
   <a href="元曲选_page24.html">
    24
   </a>
   <a href="元曲选_page25.html">
    25
   </a>
   <span class="current-page">
    26
   </span>
   <a href="元曲选_page27.html">
    27
   </a>
   <a href="元曲选_page28.html">
    28
   </a>
   <a href="元曲选_page29.html">
    29
   </a>
   <a href="元曲选_page30.html">
    30
   </a>
   <a href="元曲选_page31.html">
    31
   </a>
   <span>
    ...
   </span>
   <a href="元曲选_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
