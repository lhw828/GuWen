<!DOCTYPE html>
<html>
<head>
    <meta charset="UTF-8">
    <title>六十种曲运甓记 - 第 4 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲运甓记 - 第 4 页/共 10 页</h1>
    <div class="content">　　【前腔】〔小旦〕爹爹。别来岁月长。两下相惆怅。记得临行执手难厮放。高堂鬓巳霜。痛悲伤。慈孝儿孙泪满裳。只图个数行露布酬君贶。反阻却几点星稀省母傍。空凝望。几番魂梦扰昏黄。到不如田舍儿郞。温饱时常。骨肉都无恙。 
　　【哭相思】〔末〕堂北蘐花霜殒丧。叹繐幕成虚幌。奈游子他乡空悒怏。今日裏怎说向。 
　　迤逦行来。此间已是江夏府门首了。且住。我方纔路上闻得老爷得胜回衙。十分欢喜。我如今进去。怎么就好把这凶信去惊他。且慢慢支吾。待他闲暇之时。将机就计。等他自家省着便了。〔做进见介生〕呀。陶旺。怎么你又来了。老夫人好么。〔末作迟疑介〕好。〔生〕家裏没有什么事么。〔末〕没有。〔生〕旣没事。你为什么又来。〔末不应生〕看他意思谎张。语言迟慢。必有缘故。嗄。我晓得了。 

　　【红衲袄】莫不是乱兵戈骚故乡。〔末〕不是。〔生〕莫不是为荒歉无余饷。〔末〕不是。〔生〕莫不是老夫人呵。怕我轻师玩寇把天家荡。〔末〕不是。〔生〕莫不是夫人呵。虑参军身孱胆小履不得戎行。〔末〕也不是。〔生〕莫不是道咱两个廨宇凄凉。或被那败残兵把讹言流诳。〔末〕一发不是了。〔生〕这等我今番猜着了。多管是伊家得罪高堂也。喞喞哝哝来诉短长。 
　　【前腔】〔末〕也不是弄潢池跳陆梁。也不是歌云汉倾家藏。老爷呵。是穰苴孙武无多让。参军呵。是弱冠终军谁敢当。你两个桥梓传芳。也没甚谗言厮谤。〔生〕这等为什么。〔末〕端只为桮桊冷落庭帏也。不惮星驰远寄将。 
　　〔生惊介〕我我老老老夫人死了。我那娘嗄。〔倒地介小旦〕爹爹苏醒。〔末〕老爷苏醒。〔生哭醒介〕 

　　【前腔】我那母亲嗄。我只指望守三刀姓字香。只指望捧五花把亲心鬯。思量你勤■〈纟辟〉绩将饔飱相。思量你翦螺云佐客觞。你怒供鲊把我官箴创。我捧鱼书不能勾进含粻。我那娘嗄。敎我衔悲痛杀皋鱼也。风木空瞻泪万行。 
　　【前腔】〔小旦〕爹爹。你须是解朝簪卸绣裳。你须是弃麟符辞虎帐。你须是戴残星急把归帆扬。你须是还旧里忙将苫凷尝。痛蓼莪冯灵衬相伤。歌薤露把泉台卜葬。那时节茹荼罔极方酬也。不枉诗书代义方。 
　　〔生〕陶旺。老夫人死几时了。〔末〕小人到家。老夫人已去世了。一应衣衾棺椁。都亏夫人勉强支持。特差小人星夜来报讣。〔生〕你快同小老爹进去收拾行囊。连夜奔丧回去。〔末小旦下〕 

　　【小桃红】〔生〕半生鸠哺。一旦乌伤。难见我的慈亲面也。及早离官舍。洒泣办归航。眞个祸从天降。一心要建功名佐朝廷安宗社也。又谁知那日相违到做了千载恨。今日裏泣血终天空敎哭断肠。 
　　【下山虎】〔小旦末上同行介〕云山缥缈。烟水沧茫。满眼凄凉景。敎人怎不痛伤。可怜我祖帏长夜。可怜我母子参商。心急偏嫌去路长。听棹歌声唱。把惨意愁容倍慨慷。两下添惆怅。此恨怎偿。除非是梦裏相逢又觉魂渺茫。 
　　【蛮牌令】〔生〕我母亲呵。我恨不得追泉壤。我恨不得殉棺■〈巾啬〉。一点哀衷难撇漾。纵金椁岂能偿。须刻木晨昏奉养。更倚庐攀柏恓惶。〔小旦〕对秋风满眼凄凉。忆当年坐膝扶床。 
　　【尾声】〔合〕人生梦泡都虚谎。鱼轩何日再相将。只落得羽翣空惊送北邙。 
　　〔生〕柏舟高节动芳名。　　　　〔小旦〕绛帐淸风重缙绅。 
　　〔末〕若论慈亲人共有。　　　　古来贤母不多闻。 

　　第十二出　诸贤渡江 
　　【满庭芳】〔小生扮温峤上〕豺虎劘牙。鹓鸾铩翮。胸怀技痒难禁。洛阳江左。望处总关情。徒有一腔忠义。恨无由济弱扶倾。〔外扮甘卓上〕君门远。冯歌卞泣。泪向暗中零。〔末扮卞壸上〕朝纲何日靖。愿封鲵京观。不负平生。〔丑扮苏峻上〕黄金横带。铁胄彯缨。〔合〕同期取旗常竹帛。翊佐圣明君。 
　　〔见介丑〕动问尊兄高姓。〔小生〕小生姓温。名峤。〔丑〕原来是太眞。久闻。此位老兄高姓。〔末〕小生姓卞。名壸。〔丑〕望之兄。久仰。好。盛名之下无虚士。这位。〔外〕小生姓甘。名卓。〔丑〕这样大甘蔗。到得一分一根。〔小生〕休得取笑。请问老兄尊姓。〔丑〕在下就是苏峻。请问列位尊兄。今日何往。〔小生〕苏兄。目今朝政阽危。羣凶乘衅。鹡鸰剸刃。中原蛇豕。荐窥上国。刘渊僭号幽州。成雄称帝西蜀。以故祖士雅击楫中流。刘越石枕戈待旦。小生辈虽无远略。愿执鞭弭。况今琅琊王尊礼贤豪。王茂弘吐哺下士。愚意欲远渡江东。求参幕府。倘得试铅刀于一割。或能扶九鼎于寸丝。也未见得。〔丑笑介〕有这等事。天下智谋之士。所见略同。原来如此。挈带一挈带何如。〔小生〕就请同行。〔行介〕此间已是彭城地方了。还从水路去便些。〔净扮船户唱吴歌上〕我劝世人没要学撑船。撑子船来弗得闲。纤板麻绳是我个伙计。蓑衣箬帽是我个本钱。早晨头擦辣辣个浓霜说弗得个冷。夜头来湿搭搭个■〈舟平〉■〈舟基〉拿来当席眠。撞着子个虎伤样个埠头扣除得我介尽情了绝意。揽着子个老江湖个主顾算计得我介刻骨样尖酸。残盘汁水也无得落放。来迟去慢有多伙埋寃。我仔细思量着甚来由淘个样兀勃气来走个样还魂路了。一生一世衣身本分也到底弗连牵。咦。着见扯二。黄金白在岸上。两日棺材以介阿弥利。倘若马哈喇儾四撮俏就兴。哎。列位相公往那裏去的。〔众〕我们往建康去的。〔诨讲价介〕旣如此。就请下船来。 

　　【甘州歌】〔小生〕牙樯画艇。正彭城南下。直指金陵。云山遮映。看风帆来往缤纷。城留云梦英雄往。墓表留侯遗迹存。桃花浪。竹箭倾。流经积石下龙门。图名利。甘远征。今宵且宿吕梁津。 
　　【前腔】〔末〕山阳堞雉新。忆枚皋旧宅。壮志嶙峋。干将摩厉。把王家社稷澄淸。钓鱼台下千金重。漂母祠前一饭轻。湖光滟。山色明。中流浪稳榜声停。临风卧。带月行。前村灯火识安平。 
　　【前腔】〔丑〕长亭傍水濆。见碧霞祠裏。笑语轻盈。游人如蚁。对春光偏恼离魂。迷楼百尺空凝眼。烈庙三楹惜露筋。思乡远。愁路贫。隔花啼鸟唤声频。红轮坠。皓月明。舣舟拚醉广陵城。 
　　【前腔】〔外〕雄藩铁瓮名。论江南形胜。此地峥嵘。洪流泻影。想英雄破浪飞腾。金山寺下■〈氵〈雨上品下〉〉泉古。浮玉峯边鸥鹭蹲。渔舟宿。商舶停。妙高台上笑声闻。怀忠胆。抱赤心。梦魂劳绕五云深。 
　　【尾声】〔合〕盼神京行将近。石头高踞大江滨。管取明朝达帅庭。 
　　〔小生〕见说贤王好用才。　　　　〔末〕远从靑蓟渡淮来。 
　　〔净〕长江自古名天堑。　　　　〔外〕莫谓东南王气衰。 

　　第十三出　牛眠指穴 
　　〔小丑扮牧童山歌上〕山外靑山楼外楼。牧童庄外去看牛。我也弗图个为官作相。我也弗图个拜将封侯。我也弗图个田园千顷。覊奴使婢。我也弗图个腰缠十万。跨鹤扬州。我也弗学得个斯文相公。摇摇摆摆。动辄便铺排个前朝后代风月烟花故事。我也弗抵得个过江子弟。哩哩啰啰。提起便扯条个今时板凳插科打诨情由。我也弗曾到街头市面。看见歇个提侾扮戏。听介几句曲尾。鎭日在田头地畔。跟随歇个担秧斫稻。学得两只歌头。朝晨头黄霜霜个样老米饭便鳖介几碗。夜头来辣矁矁个样淡白酒便都介一瓯。闷来时捉子管短笛。■〈扌丬〉来黄牛背上响介一响。兴来时骗子个■〈髟上告下〉■〈髟上厘下〉。困倒靑草地上抽介一抽。若论我个本事。搭子三兄四弟。以会顚三槊两。钉钉捉七。以会斗牌买快。虎跳觔兜。以会摸盲盲。钻■〈氵罔〉子。以会杨六使。打蒲球。若论我个受用。逢子一年四季。以有茅针乌堵。雀梅蚕豆。以有毛桃鲜笋。野菱芋头。以有炒田螺。闸簖蟹。以有烧黄蟮。煑泥鳅。若论我个人品。再陪子个摸鱼公樵柴汉耕田老派我倈着末。若论我个景致。凭渠个戴文进谢樗仙沈石田也画我侬打头。〔唱〕并无妻孥牵挂。并无儿女担忧。并无官粮激括。并无私债来诌这般淸福难消受。〔歌〕仔细思量。凭渠为官做客多惊吓。争似我骑牛得自由。今日出来。果然还早。个星胡狲还弗见到。且挪个牛来缚在树上。困一忽再做计较。〔睡介〕 

　　【玉井莲】〔外扮伽蓝上〕贤母堪钦。指点佳城金井。 
　　善哉善哉。人间私语。天闻若雷。暗室亏心。神目如电。小圣乃彭泽县石壁寺伽蓝土地是也。今有鄱阳陶丹妾湛氏。一贫彻骨。二鬴常空。仗针黹以谋生。待绩麻而举火。翦发剉荐。遂成孺子高名。还鲊遗书。虑玷居官淸节。其子陶侃。赤胆擎天。丹衷捧日。后来擒贼平蛮。翦凶除叛。屡立奇功。洊膺封券。八州移鎭。二世显荣。今因慈丧在殡。遍觅福地。上帝鉴侃忠诚。兼欲厚庇其母。特令小圣化村老以指迷涂。借牛眠而彰吉兆。且喜他家牛正在此。叫小鬼快牵他到前冈去。〔小鬼舞下外〕正是大抵乾坤都一照。免教人在暗中行。〔外下更衣复上丑寻牛扯外讨介〕  

　　【前腔】〔生上〕慈官在殡。尀耐坟茔未定。 
　　这小厮为何在此喧嚷。〔丑〕老爷。这个老儿偷了我家的牛。拿他到县裏去。〔生〕唗。胡说。〔外〕大人。老汉住在前村。偶然信步到此。适因尊价嚷闹。有失回避。望乞恕罪。不敢斗胆请问大人。你眉头不展。面带忧容。意必有属。却是为何。〔生〕咳。老丈。一言难尽。下官严君背弃。庭训无闻。老母提携。甄陶实赖。下官今日荣叨簪绂。得遂宦游。喜窃斗升。可伸禄养。不意桮桊飮痛。风木含悲。悔未李密陈情。徒恨仲由负米。久停浅土。未入夜台。思歌薤露之章。未探靑乌之吉。故此忧闷。〔外〕原来如此。大人。老汉虽系村农。颇谙地理。此间前冈有块好地。来龙去脉。靠岭朝山。种种合格。乃大富贵之地前日有一个郭璞先生。打从此处经过。说此地葬者。位极人臣。世出二千石。今老汉就陪大人前往一看何如。〔生〕如此多感。 

　　【一封书】〔外〕峯峦翠蔼然。地局天星相配全。金瓯坞裏悬。欲卜佳城在此间。背案朝山欣对拱。白虎靑龙两不偏。呀。奇怪。那佳穴裏边。却好有一牛眠在此。不知可是府上的。〔丑看介〕快活正是。〔外〕记牛眠。定吉阡。葬后君家福荫绵。 
　　〔外暗下生〕呀。好古恠。这老儿我见他仪容苍雅。言语淸奇。心裏道他不是凡人。今果忽然不见。想是天怜我寻求劳苦。特托他来点化。也未见得。且到前边认定穴向。然后择日造葬便了。 

　　【前腔】山形果秀圆。屈曲周回水更湾。黄牛■〈山奥〉底眠。笔鼓旗鎗堂局完。八卦五行均合格。运案龙砂不爽纤。谢神天。指吉阡。从此吾家福荫绵。 
　　谢天地。谢天地。 

　　〔生〕为寻窀穸葬慈闱。　　　　神指牛眠报吉墟。 
　　正是踏破铁鞋无觅处。　　　　得来全不费工夫。 
　　牧童。快牵牛回去罢。〔生下丑吊场笑介〕我眼裏从弗曾见世上有个样奇事。个个老老会隐身法个。好好裏一只牛。弄子我个多伙路来。方纔指点一番。忽然又不见了。虽然是介说。正是为善自有天报。举头三尺神明。阴地得从心地。功名起自孝名。天色已晚。不免原唱一个吴歌回去罢。〔唱介〕月出东方日落西。劝君没要作非为。弗信但看牛眠地。皇天报应弗差移。〔下〕 

　　第十四出　卜居求安 
　　【似娘儿】〔生上〕终日卜菟裘。幸伏牛天锡神坵。〔旦〕丰碑谩把灵輀覆。〔小旦〕亲闱服阕。君恩浩荡。更兼国难绸缪。 
　　〔生〕翦发宾筵盛。还书母训严。〔旦〕谓宜膺白首。忽去作靑山。〔小旦〕大梦归蝴蝶。啼魂泣杜鹃。〔合〕哀歌行欲绝。丹旐两班班。〔生〕我那母亲。素甘澹泊。安习勤劳。我指望三事登朝。五花被宠。不想朝露先零。顿使暮云增慨。盖棺已久。繐幕空悬。属纩卒闻。泉台杳隔。倚庐三载。惊鹤吊以飞来。觅地经年。赖牛眠而定葬。罔极已酬于万一。致身犹缺于在三。下官意欲趋仕东朝。争奈故园抢攘。若挈家远赴。仍恐袵戈席甲。反添跋涉为劳。如单骑独行。又怕井废庐荒。内顾抛离不忍。夫人。孩儿。吾已差陶旺到庐江地方僦房迁住。下官就近渡江。不但乡土幽僻。可以乐业安居。卽使早晚思归。亦能旦发夕至。我昨日分付收拾行李。可曾完备了么。〔旦小旦〕完备多时了。〔生〕今日天色晴和。孩儿。门外看有好船。顾只就起程。只是母亲坟墓。放不下些。 

　　【排歌】〔生〕蠡泽迁居。龙舒远投。一朝辞别瑕丘。只怕鹿眠荒圃草夷犹。鸦噪残阳败叶留。波纹皱。水箭流。身世如同不系舟。家乡远。客路悠。时平方望大刀头。 
　　【前腔】〔旦〕故国轻离。从夫远游。何年复覩松楸。且是好月。蟾宫移下水晶楼。云物凄凉拂曙流。樯风紧。缆锦遒。吴■〈舟周〉想已过傍州。歌欸乃。刺浪沤。莫敎人抱扊扅愁。 
　　【前腔】〔小旦〕苫凷方辞。缑装斾油。行看为国分忧。逐龙今赴合肥游。爹爹。你翔凤还驱到石头。摅长策。运秘谋。潭潭相府待薪槱。肤功奏。夙志酬。长安市上唱鸣驺。 
　　【前腔】〔末上介〕僦寓濡须。凝眸远舟。呀。老爷。夫人。到了。已寻鹊垒居鸠。村篱卜筑景偏幽。绝类桃源可避仇。山当户。树遶沟。淸江一曲抱村流。篱堪竹。畦可耰。隔林鸡犬杂居稠。 
　　【尾声】今朝且把浮踪逗。明日乘传上帝舟。管取明廷壮远猷。 
　　〔生〕涛翻鹭羽连天白。　　　　〔旦〕山叠屛峦带树靑。 
　　〔小旦〕身寄客乡浑似梦。　　　　〔末〕万重波裏一浮萍。 

　　第十五出　藩府贺正 
　　【点绛唇】〔小丑扮堂候官上〕凤历颁春。龙躔启正。银河耿。济济官寮。抃祝升平庆。 
　　煌煌星斗映楼台。漠漠祥烟雉尾开。爆竹一声催腊去。屠苏几琖送春来。山呼殿陛云霞动。风转旗章鸟兽回。但愿圣朝无敕政。辕门枹鼓寂衔枚。自家乃大丞相扬州都督琅琊府中一个堂候官是也。往来朱邸。奔走彤墀。典藩府之礼仪。传相门之号令。今日乃元会正旦。岁当更始。节届履端。岁当更始。层层佳气护银潢。节届履端。朵朵卿云笼画戟。香浮五木。兔苑颂椒花。不数那献赋的邹枚。句句声齐广乐。药荐七松。辛盘盛柏酒。不比那设醴的楚国。人人色醉仙桃。如今天色将明。殿下将次升殿拜阙。文武官寮。相率来朝贺节。只索在此祗候。呀。道犹未了。王司徒已到。 

　　【混江龙】〔外〕寮参鹤禁。谩道是分猷赞化冠臣邻。今日价祥开农正。斗指东寅。仙官嵩祝呼千岁。禁苑筵开荐五辛。但愿得薄海内庆丰亨。营门外息戈争。称盘石。表宗臣。开邸阁。友嘉宾。门迎朱履三千客。户纳貔貅百万兵。九重返斾。万国咸宁。 
　　自家王导是也。官拜司徒。职参机务。且喜殿下言听计从。好贤纳谏。敦河间之礼乐。富子建之文章。罗四海之英贤。参朮尽归药笼。收一时之豪杰。桃李悉植门墙。如刘隗刁协纪瞻陈頵顾荣贺循庾亮陶侃卞壸周访辈。率皆延之馆舍。谁嗟弹铗无鱼。用当其才。咸愿处囊脱颖。掾称百六。名震寰区。今日百官贺岁。下官身居辅导。谊先羣僚。只索先来伺候。呀。你看众文武也相继来了。 

　　【宝鼎儿】〔净〕海邦虚节鎭。随从征讨。身如萍梗。下官原任靑州刺史王敦是也。〔外〕哥哥拜揖。〔净〕兄弟已先在此了。〔生〕追旧日分符江夏。〔末〕欣一旦叨承记阃。〔生〕小生原任江夏太守陶侃是也。〔末〕小生幕府从事卞壶是也。〔丑小旦〕幸喜诸贤齐汇进。稍展同升忠荩。〔丑〕小生内史苏峻是也。〔小旦〕小生参军庾亮是也。〔众合〕列位大人请了。愿再造乾坤。世跻寿域。人登台鼎。 
　　〔众〕司徒大人拜揖。〔外〕列位先生皆人文冠冕。僚寀领袖。幸逢萃聚。喜値泰初。岂但王室增辉。抑且宗枝藉色。望祈戮力。共振国威。〔众〕皆赖司徒大人主持。生等愿效犬马。呀。主公升殿了。 

　　【贺圣朝】〔小生〕南藩三载羁臣。今朝又遇王春。周公相洛愧非伦。羞称赳赳干城。 
　　荏苒江南已数春。年华如驶愧无成。乘舆远播何时复。宗庙丘墟甚日新。但喜槱薪能得士。待看驱策佐明廷。整服且将西阙拜。遥祈新政永康宁。快排香案。 

　　【锦堂月】玉烛调元。金花簪胜。朝来运逢熙盛。遥祝皇躬。愿千祥百福骈臻。淑气转五位重登。条风启八方丰稔。〔合〕齐祝庆。看取宝箓绵绵。玉牒森森。 
　　〔外净〕臣王敦王导参见。愿大王千岁千岁。〔众〕臣陶侃卞壸苏峻庾亮参见。愿大王千岁千岁。 

　　【前腔】〔合〕欣逢。橘干敷荣。瑶山耸秀。堪称国栋维城。臣等呵。怕空负垆■〈缶垂〉。不堪待罪驰骋。惟愿取海晏河淸。常快遘臣良君圣。 
　　〔合前小生〕今日且喜英贤毕集。聊取椒觞。愿同欢赏。〔众把盏介〕 

　　【前腔】满飮。柏叶频斟。椒花叠献。堆盘红缕茵蔯。百戏莲盆。彷佛三春花景。绿杨枝彩燕新裁。白兽樽屠苏香酝。〔合前〕 

　　【前腔】欢罄。放雀怀仁。献鸠施惠。翠管银钩辉映。经史争谭。偏怪侍中席盛。迎年馈粉荔丝鸡。听响卜梨花炮信。〔合前〕 

　　【醉翁子】〔小生〕长恨。这国耻总笔书难罄。誓薪胆焦劳。莫贪欢庆。〔外〕勉黾。愿勠力王家。把宗社人民返故京。〔合〕相庆处。愿武偃文修。秣马休兵。 
　　【前腔】〔净〕忠恳。要奋迅名扬边郡把胡尘汛扫。二君仇靖。〔众〕非佞。定仗剑长驱。伊洛荆扬尽处宁。 
　　〔合前末〕早间各鎭贺笺。礼当裁答。恐稽来使。壸请先辞。到记室去。紫宸拜赐鸣双笏。皂盖颁春佩左符。〔先下〕 

　　【侥侥令】招摇东指震。太簇律重新。看取万国衣冠承正朔。见百福呈祥祝受成。 
　　【前腔】颜牵红玉醉。袖惹御香芬。但愿岁岁年年常侍宴。共沐浴皇仁亿万春。 
　　【尾声】贤王四海声名振。愿永远把南都守鎭。常覩雍熙贺太平。 
　　〔小生〕但愿边庭无警战。　　　　闲集梁园作小诗。 
　　〔合〕共助至尊歌喜事。　　　　年年春日试春衣。 

　　第十六出　权门灯宴 
　　〔末扮院子上〕天碧银河欲下来。月华如水浸楼台。谁将万斛金莲子。撒向皇都五夜开。自家乃王都督府中一个院子是也。今日乃元宵佳节。你看灯迷鹤市。彩结鳌山。鸡上靑莲。兰麝香中花万簇。龙衔玉树。绮罗丛裏焰千株。高的高。下的下。灿灿荧荧。十里灯球明似昼。来的来。去的去。挨挨挤挤。六街车马涌如潮。这壁厢吹的吹。擂的擂。厌厌夜飮。集珠履三千。那壁厢歌的歌。舞的舞。处处宵灯。照金钗十二。金吾放夜。一更交至二更。三更交至四更。暗尘随马去。妓皆秾李骋余装。玉漏停催。东街跑到西街。南街跑到北街。明月逐人来。歌尽落梅仍别调。正是谁家见月能闲坐。何处闻灯不看来。休提那街市上的繁华。且说俺画堂中的富贵。重檐下挂的是玻瓈灯。玳瑁灯。琥珀灯。眞珠灯。约有百千来盏。恍疑鱼枕春裁。两边傍列的是云母屛。料丝屛。夹纱屛。羊皮屛。何止二三十架。却讶蓬壶夜坐。吃的是猩唇凤腊。鹤脯鸾羞。谁数上方馔品。斟的是琼浆玉液。葡萄桑落。休夸中禁醍醐。庭墀内摆列着伶官乐部。齐齐整整。咿咿哑哑。响协钧天。珠帘内准备着美女歌儿。颤颤巍巍。袅袅婷婷。神游洞府。果然天上神仙宅。不比人间宰相家。今日俺老爷不请外客。颛待司徒爷家宴。一应闲人。不许放入。呀。远远望见钱凤那厮。又来闯酒吃了。不免躱在此间。听他说些甚么。 

　　【仙灯近】〔丑〕步入侯门。喜遇盛开灯宴。 
　　自家乃钱凤是也。小子生来伶俐。惯会说谎搊趣。出外狐假虎威。进门掇臀捧屁。论才学那晓得者也之乎。问行藏不顾那廉耻礼义。顺我的便褒奬他上了三十三天。忤我的便排陷他落在十八层地。刀山剑树。死后不怕阎罗。咋舌搬唇。生前且撞太岁。今日王府中大开灯宴。不知为什么不来请我。不免挜个相知。方纔门上被我一哄。撞了进来。这桩买卖。想是到手了。〔末上介〕呀。钱老爹那裏来。〔丑〕阿呀。老夫闻得你家设宴。特来奉陪。〔末〕咦。钱老爹。今日爷是请司徒爷家宴。分付一应外人不许通报。你还达些时务。不要连累我们。请回。改日来罢。〔丑跪介〕老太没奈何。作承一作承。我在老爷门下。又比别的不同。万乞笑留。老爷一定不恼。〔末〕老爷出来了。 
</div>
    <div class="pagination">
<a href="六十种曲运甓记_page3.html">上一页</a><a href="六十种曲运甓记.html">1</a><a href="六十种曲运甓记_page2.html">2</a><a href="六十种曲运甓记_page3.html">3</a><span class="current-page">4</span><a href="六十种曲运甓记_page5.html">5</a><a href="六十种曲运甓记_page6.html">6</a><a href="六十种曲运甓记_page7.html">7</a><a href="六十种曲运甓记_page8.html">8</a><a href="六十种曲运甓记_page9.html">9</a><a href="六十种曲运甓记_page10.html">10</a><a href="六十种曲运甓记_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
