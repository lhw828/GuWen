<!DOCTYPE html>
<html>
<head>
    <meta charset="UTF-8">
    <title>六十种曲西厢记 - 第 8 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲西厢记 - 第 8 页/共 9 页</h1>
    <div class="content">　　这东西收拾好者。〔童〕理会得。 

　　【醋葫芦】〔旦〕你逐宵野店上宿。休将包袱做枕头。怕油脂腻展污了恐难稠。倘或水浸雨湿休便扭。我则怕干时节熨不开折皱。一桩桩一件件仔细收留。 
　　【金菊香】书封雁足此时修。情系人心早晚休。长安望来天际头。倚遍西楼。人不见水空流。 
　　〔童〕小人拜领回书。卽便去也。〔旦〕琴童。你去见官人对他说。 

　　【浪里来煞】他那裏为我愁。我这裏因他瘦。临行时啜赚人的巧舌头。指归期约定九月九。不觉的过了小春时候。到如今悔敎夫壻觅封侯。 
　　〔童〕得了回书。星夜回哥哥话去。〔并下〕 


　　第十八出　尺素缄愁 
　　〔生上〕画虎未成君莫笑。安排牙爪始惊人。本是举过的便除。奉着翰林院编修国史。多住两月。谁知我的心事。甚么文章做得成。使琴童递送佳音。又不见回来。这几日睡卧不宁。飮食少进。给假在驿亭中将息。早间太医院医官来看视。下药去了。我这病卢扁也医不得。自离了小姐。无一日心闲也呵。 

　　【粉蝶儿】从到京师。思量心旦夕如是。向心头横倘着俺那莺儿。请良医看诊罢。一星星说是。本意。待推辞。则被他察虚实不须看视。 
　　【醉春风】他道是医杂证有方术。治相思无药饵。莺莺呵。你若是知我害相思。我甘心儿死。死。四海无家。一身客寄。半年将至。 
　　〔童上〕我则道哥哥除了职。元来在驿中抱病。须索回书去咱。〔童见生生笑介〕你回来了也。 

　　【迎僊客】疑怪这噪花枝灵鹊儿。垂帘幙喜蛛儿。正应着短檠上夜来灯报时。若不是断肠词。决定是断肠诗。〔童〕小夫人有书在此。〔生接介〕写时节多管是泪如丝。旣不呵。怎生泪点儿封皮上渍。 
　　〔念书介〕薄命妾崔氏敛袵拜覆。君瑞才郞文儿。别逾半载。奚啻三秋。思慕之心。未尝少怠。昔云日近长安远。妾今始信斯言矣。琴童至。得见翰墨。知君瑞置身靑云。且悉佳况。少慰离人沈思。有君如此。妾复何言。琴童促回。无以达意。聊具瑶琴一张玉簪一枚。裹肚一条。汗衫一领。绢袜一双。物虽微鄙。愿君详纳。春风多丽。千万珍重。珍重千万。谨依来韵。敬书一绝。统乞淸照。阑干倚遍盼才郞。莫恋宸京黄四娘。病裏得书知中甲。窗前览镜试新妆。我那风风流流的姐姐。似这等女子。张珙死也死得着了。且莫说别的。 

　　【上小楼】这的是堪为字史。当为款识。有柳骨颜筋。张旭张顚。羲之献之。此一时。彼一时。佳人才思。俺莺莺世间无二。 
　　【么】俺做经呪般持。符箓般使。高似金章。重似金帛。贵似金赀。这上面若佥个押字。使个令史。差个勾使。则是一张忙不及印赴期的咨示。 
　　休说文章。则看这汗衫儿上针指。人间少有。 

　　【满庭芳】怎不敎张生爱你。堪与针工生色。女敎为师。几千般用意针针是。可索寻思。长共短又没个样子。窄和宽想象着腰肢。好共歹无人试。想当初做时。用煞那小心儿。 
　　小姐寄来这几件东西。都有缘故的。一件件我都猜着了。 

　　【白鹤子】这琴他敎我闭门学禁指。留意谱声诗。调养圣贤心。洗荡巢由耳。 
　　【二煞】这玉簪纤长如竹笋。细白似葱枝。温润有淸香。莹洁无瑕玼。 
　　【三煞】这斑管霜枝栖凤凰。泪点渍胭脂。当时舜帝恸娥皇。今日淑女思君子。 
　　【四煞】这裹肚手中一叶绵。灯下几回丝。表出腹中愁。果称心间事。 
　　【五煞】这袜儿针脚儿细似虮子。绢帛儿腻似鹅脂。旣知礼。不胡行。愿足下。当如此。 
　　琴童。你临行。小夫人对你说甚么。〔童〕着哥哥休忘旧意。别继新姻。〔生〕小姐。你尙然不知我的心哩。 

　　【快活三】冷淸淸客舍儿。风淅淅雨丝丝。雨儿零风儿细。梦回时。多少伤心事。 
　　【朝天子】四肢。不能动止。急切裏盼不到蒲东寺。小夫人须是你见时。别有甚闲传示。〔童〕再无他语。〔生〕我是个浪子官人。风流学士。怎肯去带残花折旧枝。自兹到此。不游闲街市。 
　　【贺圣朝】少甚宰相人家。招壻的娇姿。其间或有个人似你。那裏取那温柔。这般才思。莺莺意儿。怎不敎人梦想眠思。 
　　你来。将这衣裳东西收拾好者。 

　　【耍孩儿】书房中倾倒个藤箱子。向箱子裏面铺着几张纸。放时节用意取包袱。休敎藤刺儿抓住绵丝。高抬在衣架上怕吹了颜色。乱裹在包袱中恐错了褶儿。当如此。切须爱护。勿得因而。 
　　【二煞】恰新婚纔燕尔。为功名来到此。长安忆念蒲东寺。昨宵爱春风桃李花开夜。今日愁秋雨梧桐叶落时。愁如是。身遥心迩。坐想行思。 
　　【三煞】这天高地厚情。直到海枯石烂时。此时作念何时止。直到烛灰眼下纔无泪。蚕老心中罢却丝。我不比游荡轻薄子。轻夫妇的琴瑟。拆鸾凤的雄雌。 
　　【四煞】不闻黄犬音。难传红叶诗。驿长不遇梅花使。孤身去国三千里。一日归心十二时。凭阑视。听江声浩荡。看山色参差。 
　　【尾声】忧则忧我在病中。喜则喜你来到此。投至得引人魂卓氏音书至。险将这害鬼病的相如盼望死。〔下〕 

　　第十九出　郑恒求配 
　　〔郑恒上〕自家姓郑。名恒。字伯常。先人拜礼部尙书。不幸早丧。后数年又丧母。先人在时曾定下俺姑娘的女孩儿莺莺为妻。不想姑夫亡化。莺莺孝服未满。不曾成亲。俺姑娘将着这灵榇。引着莺莺回博陵下葬。为因路阻。不能得去。数月前写书来唤我同扶柩去。因家中无人。来得迟了。我离京师来到河中府。打听得孙飞虎欲掳莺莺为妻。得一个张君瑞退了贼兵。俺姑娘复许了他。我如今到这裏。旣听得这个消息。不好便撞将去。这一件事都在红娘身上。我着人去唤他。则说哥哥从京师来。不敢径来见姑娘。着红娘到下处来。有话对姑娘行说知。方可去拜见。〔贴上〕郑恒哥哥在下处。不来见夫人。却与我说话。夫人着我来。看他说甚么。〔见郑介〕哥哥万福。夫人道哥哥来到。怎么不到家裏来。〔郑〕我有甚么颜色见姑娘。我唤你来的缘故。是当日姑夫在时。曾许下这门亲事。我今番到这裏。姑夫孝已满了。特地央及你去夫人行说知。拣一个吉日。成合了这件事。好和小姐一搭裏扶柩去。若不成合。一搭裏路上难厮见。若说的肯呵。我重重的相谢你。〔贴〕这一节话。再也休题。莺莺已与了张生也。〔郑〕道不得一马不跨双鞍。可怎生父在时曾许下我。父丧之后。母却悔亲。这个道理那裏有。〔贴〕却非如此说。当日孙飞虎将半万人马来时。哥哥你在那裏。若不是那生呵。那裏得俺一家儿来。今日太平无事。却来争亲。倘被贼人掳去。你往那裏去争。〔郑〕与了一个富家。也不枉了。却与了这个穷酸饿醋。偏我不如他。我仁者能仁。身裏出身的根脚。又是亲上的亲。况兼他父命。〔贴〕他到不如你。噤声。 

　　【斗鹌鹑】卖弄你仁者能仁。倚仗你身裏出身。至如你官上加官。也不敎你亲上做亲。又不曾执羔雁邀媒。献币帛问肯。恰洗了尘。便待要过门。枉腌了他金屋银屛。污了他锦衾绣裀。 
　　【紫花儿序】枉蠢了他梳云掠月。枉羞了他惜玉怜香。枉村了他殢雨尤云。当日三才始判。二仪初分。乾坤。淸者为干。浊者为坤。人在中间相混。君瑞是君子淸贤。郑恒是小人浊民。 
　　〔郑〕贼来。他一个人怎的退得。却是胡说。〔贴〕我说你听。 

　　【天净沙】把桥梁飞虎将军。叛蒲东掳掠人民。半万贼屯合寺门。手横着双刃高叫道要莺莺做压寨夫人。 
　　〔郑〕半万贼。他一个人济甚么事。〔贴〕贼围甚迫。老夫人慌了。和长老商议。高叫两廊。不问僧俗。如退得贼兵的。便将莺莺与他为妻。时有游客张生。应声而言。我有退兵之策。何不问我。夫人大喜。就问其计何在。那生道。我有故人白马将军。见统十万大兵。鎭守蒲关。我修书一封。着人寄去。必来救我。果然书至兵来。其困卽解。 

　　【小桃红】若不是洛阳才子善属文。火急修书信。白马将军到时分。灭了烟尘。夫人小姐都心顺。则为他威而不猛。言而有信。因此上不敢慢于人。 
　　〔郑〕我自来未尝闻其名。你这个小妮子卖弄他偌多本事。〔贴〕怎么便骂我。须索说你听咱。 

　　【金蕉叶】他凭着讲性理齐论鲁论。作赋词韩文柳文。他识道理为人敬人。俺家人有信行知恩报恩。 
　　〔郑〕就凭你说。也毕竟比不得我。 

　　【调笑令】〔贴〕你直一分。他値百分。萤火焉能比月轮。高低远近都休论。我且拆白道字。辩与你个淸浑。〔郑〕这小妮子省得甚么拆白道字。你说与我听。〔贴〕君瑞是个肖字边着个立人。你是个寸木马户尸巾。 
　　〔郑〕寸木马户尸巾。你道我是个村馿■〈尸外巾内〉。我祖代是相国之门。到不如那个白衣饿夫。穷士则是穷士。做官的则是做官。 

　　【秃厮儿】〔贴〕他凭师友君子务本。你倚父兄仗势欺人。虀盐日月不嫌贫。治百姓新民。传闻。 
　　【圣药王】这厮乔议论。有向顺。你道是官人则合做官人。信口喷。不本分。你道穷民到老是穷民。却不道将相出寒门。 
　　〔郑〕这桩事都是那法本秃馿弟子孩儿。我明日慢慢的和他说话。 

　　【麻郞儿】〔贴〕他出家儿慈悲为本。方便为门。横死眼不识好人。招祸口不知分寸。 
　　〔郑〕这是姑夫的遗留。我拣日牵羊担酒上门去。看姑娘怎么发落我。 

　　【么】〔贴〕赸觔。发村。使狠。甚的是软款温存。硬打捱强为眷姻。不覩事强谐秦晋。 
　　〔郑〕姑娘若不肯。着二三十个伴当抬上轿子。到下处脱了衣裳。急赶将来。还你一个婆娘。 

　　【络丝娘】〔贴〕你须是郑相国嫡亲舍人。须不是孙飞虎家生的莽军。乔嘴脸腌躯老死身分。少不得有家难奔。 
　　〔郑〕兀的那小妮子。眼见得受了招安了也。我也不对你说。明日我要娶。我要娶。〔贴〕不嫁你。不嫁你。 

　　【收尾】佳人有意郞君俊。我待不嗑来其实怎忍。〔郑〕你再嗑一声我听。〔贴〕你这般颓嘴脸。则好偷韩寿下风头香。傅何郞左壁厢粉。 
　　〔郑脱衣介贴下郑〕这妮子拟定都和酸丁演撒。我明日自上门见俺姑娘。则做不知。只说张生赘在卫尙书家做了女壻。俺姑娘最听是非。他自小又爱我。必有好话。休说别的。则这一套衣服。也冲动他。自小京师同住。惯会寻章摘句。姑夫许我成亲。谁敢将言相拒。我若放起刁来。且看莺莺那裏去。且将压善欺良意。权作尤云殢雨心。〔下老上〕夜来郑恒到下处。不来见我。唤红娘去问亲事。据我的心。还是与侄儿的是。况兼相国在时。已许下了。我便是违了先夫的言语。不料这厮每做下来。着我首鼠两端。展转不决。且待郑恒来见我。再作区处。〔郑上〕来到也。不索报覆。自入去。〔见夫人拜老哭介老〕孩儿旣来到这裏。怎么不来见我。〔郑〕孩儿有甚面颜。来见姑娘。〔老〕莺莺为孙飞虎一节。等你不来。无可解危。许了张生也。〔郑〕那个张生。敢便是中探花的张生。我在京师看榜来。年纪有二十四五岁。洛阳张珙。游街三日。第二日头踏正到卫尙书家门首。尙书的小姐十八岁。人物标致。结着彩楼。在那御街上。一球正打着他。我也骑着马看。险些打着我。他家麄使梅香十余人。把那张生横拖倒拽入去。他口叫道我自有妻。我是崔相国家女壻。那尙书是权豪势要之家。那裏听说。则管拖将入去了。他也是出于无奈。那尙书又说道。我女奉圣旨招女壻。闻说那崔小姐是先奸后娶的。法合离异。今且着他为次妻。闹动京师。因此认得他。〔老怒介〕我道这秀才不中抬举。今日果然负了俺家。俺相国之家。世无与人做次妻之理。旣然张生奉圣旨娶了妻。孩儿。你拣个吉日良辰。依着姑夫的言语。依旧来我家做女壻者。〔下郑喜介〕中了我的计策了。准备茶礼花红。克日过门者。〔下本上〕老僧昨日买登科录看来。张先生果然高第。除授河中府尹。谁想夫人没主张。又许了郑恒。老夫人因此不肯去接。我将着肴馔。直至十里长亭接官走一遭。〔下杜将军上〕奉圣旨。着下官主兵蒲关。提调河中府事。上马管军。下马管民。且喜君瑞兄弟。一举得第。正授河中府尹。拟定乘此机会成亲。下官牵羊担酒。直至老夫人宅上。一来庆贺登第。二来就主亲事。与兄弟成此佳偶。左右那裏。将马来。到河中府走一遭。〔下〕 


　　第二十出　衣锦还乡 
　　〔生上〕下官奉圣旨正授河中府尹。今日衣锦还乡。小姐金冠霞帔都将着。若见呵。双手索送过去。谁想有今日也。文章旧冠乾坤内。姓字新闻日月边。 

　　【新水令】玉鞭骄马出皇都。畅风流玉堂人物。今朝三品职。昨日一寒儒。御笔亲除。将姓名翰林注。 
　　【驻马听】张珙如愚。酬志了三尺龙泉万卷书。莺莺有福。稳请了五花官诰七香车。身荣难忘借僧居。愁来犹记题诗处。从应举。梦魂儿不离了蒲东路。 
　　接了马者。〔见老介〕新任河中府尹壻张珙参见。〔老〕你是奉圣旨的女壻。我怎消受得你拜。 

　　【乔牌儿】〔生〕我谨躬身问起居。夫人这慈色为谁怒。我则见丫鬟使数都厮觑。莫不我身边有甚事故。 
　　小生去时。夫人亲自饯行。喜不自胜。今日中选得官。夫人反行不悦。何也。〔老〕你如今那裏想着俺家。道不得个靡不有初。鲜克有终。我一个女孩儿。虽然妆残貌陋。他父为前朝相国。若非贼来。足下甚气力到得俺家。今日一旦置之度外。却与卫尙书家作赘。其理安在。〔生〕夫人听谁说来。若有此事。天不盖。地不载。 

　　【雁儿落】若说着丝鞕仕女图。端的是塞满章台路。小生向此间怀旧恩。怎肯别处寻新配。 
　　【得胜令】岂不闻君子断其初。我怎肯忘得有恩处。那一个贼丑生行嫉妬。走将来夫人行厮见阻。不能勾娇姝。早共晚施心数。说来的无徒。迟和疾上木驴。 
　　〔老〕是郑恒说来。绣球儿打着你。就做了女壻也。你不信呵。唤红娘来问。〔贴〕我巴不得见他。原来得官回来。惭愧。这是非对着也。〔生背问〕红娘。小姐好么。〔贴〕为你别做了女壻。俺小姐依旧嫁了郑恒也。〔生〕有这般跷蹊事。 

　　【庆东原】那裏有粪堆上长连枝树。淤泥中生比目鱼。不明白展污了姻缘簿。莺莺呵。你嫁个油煠猢狲的丈夫红娘呵。你伏侍个烟熏猫儿姐夫。张生呵。你撞着水浸老鼠的姨夫。这厮坏了风俗。伤了时务。 
　　【乔木查】〔贴〕妾前来拜覆。省可裏心头怒。自别来安乐否。你那新夫人何处居。比俺姐姐是何如。 
　　〔生〕和你也葫芦提了。小生为小姐受过的苦。诸人不知。须瞒不得你。 

　　【搅筝琶】小生若求了媳妇。则目下便身殂。我怎肯忘得待月回廊。难撇下吹箫伴侣。受了些活地狱。下了些死工夫。甫能得做夫妻。见将着夫人诰勑。县君名称。怎生待欢天喜地。两只手儿分付与。刬地到把人赃诬。 
</div>
    <div class="pagination">
<a href="六十种曲西厢记_page7.html">上一页</a><a href="六十种曲西厢记.html">1</a><a href="六十种曲西厢记_page2.html">2</a><a href="六十种曲西厢记_page3.html">3</a><a href="六十种曲西厢记_page4.html">4</a><a href="六十种曲西厢记_page5.html">5</a><a href="六十种曲西厢记_page6.html">6</a><a href="六十种曲西厢记_page7.html">7</a><span class="current-page">8</span><a href="六十种曲西厢记_page9.html">9</a><a href="六十种曲西厢记_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
