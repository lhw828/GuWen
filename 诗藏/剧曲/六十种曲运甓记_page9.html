<!DOCTYPE html>
<html>
<head>
    <meta charset="UTF-8">
    <title>六十种曲运甓记 - 第 9 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲运甓记 - 第 9 页/共 10 页</h1>
    <div class="content">　　〔千〕各人自扫门前雪。　　　　莫管他家瓦上霜。 

　　第三十五出　父子死节 
　　【意难忘】〔末上〕怒发冲冠。奈痈疽未愈。裹痛攀鞍。城池今已破。栅守怎能全。〔眕〕持寸铁护家严。〔盱〕成败总休谈。〔合〕苦好一似螳螂奋臂。逞怒车前。 
　　堪舆有正气。聚则生英杰。为臣忠贵全。为子孝当竭。〔眕〕嗟哉。晋纲颓乱。贼相踵接。〔盱〕国破家与俱。兵疲将随折。〔合〕四顾不能支。相看泪成血。〔末〕自家中书令成阳公卞壸是也。官居一品。宦历三朝。法斁纲沦。每蓄素餐之愧。天倾地裂。常怀殉难之忱。逆贼苏峻。狼子野心。反颜仇国。前者幸退之于西陵渡头。今日复侵薄于覆舟山下。待欲全锋远避。则淸溪若破。宫阙蒙尘。将欲背城借一。则背疮未平。转斗不便。进退维谷。生死两歧。如何是好。〔眕盱〕爹爹。为臣死忠。为子死孝。孩儿兄弟二人。情愿同爹爹出阵。倘爹爹气力不加。儿辈当誓死搦战。万一不韪。父子相殉。何必多虑。〔内鸣锣介末〕孩儿。你听钲鼓之声渐渐近了。怎么好。 

　　【胜如花】我只为纲常重。节操坚。况久乘轩服冕。只图个臣死君忠。谁道教儿罹亲难。顿敎人珠泪偷按。〔合〕料团圆今生已难。要重逢除非九泉。拜吿苍天。拜吿苍天。愿我阴灵休散。凭浩气与他鬼门厮战。痛哀哀骨肉含寃。痛哀哀骨肉含寃。 
　　【前腔】〔眕〕君恩厚。父命邅。顾不得慈闱冷暖。休指望膝下承欢。今日裏军前别面。不由人不相看心颤。 
　　〔合前〕爹爹。你看军马杀过淸溪栅来了。 

　　【前腔】我年方龀。髻尙鬟。闻四下军声惊汗。爹爹。道不得子孝亲宽。哥哥。那些个兄酬弟劝。何日报双亲恩眷。 
　　〔合前峻领众对阵介末〕苏贼。我与你同事先皇。官居内史。朝廷有甚亏负你。今日造此逆天大罪。〔丑〕卞大人。我与你昔日彭城相会。同渡淮南。并辔东朝。淸夷皇路。指望分茅胙土。拜将封侯。奈谗臣庾亮。自恃肺腑之亲。欲加屠戮之惨。我今日此举。非关问鼎。岂是谋王。只欲扫除君侧之奸。明正宫闱之乱。前日西陵一战。被你挫辱吾师。今日打从覆舟山而来。为何又阻绝我去路。当年共事之情。也顾不得了。〔末〕休得闲说。快带马来。 

　　【泣颜回】苏贼。你作恶罪弥天。弄兵戈直犯金銮。狰狞反噬。誓将伊血肉噉脔。〔丑〕你要杀我还早哩。〔末〕我心头火燃。料孤身父子难相扞。拚得个血污秦川。又谁望奏凯回旋。〔战被杀介〕 

　　【前腔】〔眕〕堪怜。老父遘凶残。我雠不共戴敢望生还。兄弟。我与你投矛血战。须当努力加鞭。〔盱〕哥哥。我家亡国顚。念君亲须做个英雄汉。秦淮渡父子同归。秣陵关忠孝偕传。 
　　〔双战被擒介〕逆贼。你害我父亲。又擒我兄弟。恨不得斩汝万段。以谢先人。只求速死。与先君一处。〔丑〕唗。黄口孤儿。辄犯敢我。叫左右推去斩了。〔眕盱〕 

　　【尾声】丹心报国污雠剑。覆舟山三忠并显。管取靑史标名教人作话传。 
　　父子精忠铁石坚。　　　　今朝骈首赴黄泉。 
　　愿将深恨阎浮诉。　　　　早磔奸雄恨始安。 

　　第三十六出　太眞借饟 
　　〔小生上〕三尺龙泉腰下悬。两行玉筯洒征韀。英雄空有勤王志。食尽兵疲讨贼难。自家率众七千。远离江州。相持已久。糗糒俱完。闻陶士行舟师远来。颇有余米。早间差王愆期往彼贷借。怎么这时候还不见来回话。正是军士虽无脱巾之呼。下官窃有庚癸之虑。好生纳闷也。 

　　【缕缕金】〔末上〕求饟米到陶军。船中虽尽有不通情。顚激他心恼。旋师西逩。空函反报故人缄。调饥怎生忍。调饥怎生忍。 
　　〔小生〕王愆期回来了。〔末〕小官回来了。〔小生〕陶爷怎么说。〔末〕陶爷说多多拜上老爷。粮米虽有只彀自家军用。难以贷借。小官再四传老爷恩命。求济缓急。陶爷发怒起来。就欲班师西去。因此小官就回。特来禀复老爷。〔小生笑介〕有这样事。快打执事。我自家到陶爷营中去。 

　　【前腔】勤国难济时屯。军中须应援要同心。借米因挑怒。必遭讥哂。忙将利害豁迷襟。同舟莫开衅。同舟莫开衅。〔下生上〕 

　　【凤凰阁】舳舻远进。巨万雄兵列阵。探来诸鎭尽逡巡。且把归帆西整。我丹衷已尽。便戮力勤王有几人。众将官叩头。〔生〕起去。猎猎旌旗映石城。森森舟楫列江濒。人人尽道勤王室。江上何曾见一人。自家前日因太眞道徽相约会兵同进。与逆峻相持。许久不决。闻得他们将老兵疲。使我独当一面。胸中已自怀疑。适间太眞复来请粮。吾想有卒无粮。虽有忠勇之兵。焉能枵腹而战。我若分粮与之。倘或旷日持久。我兵食尽。向谁求赈。度此事势。一旅孤军。料难有济。不若旋师返旆。以保万全。众将官意下如何。〔末小旦〕毛宝殷羡启事。宝闻辅车相倚。唇亡齿寒。同舟遇风。胡越互救。温将军旣与主帅同赴国难。则温将军之士卒。卽主帅之士卒。主帅之粮米。卽温将军之粮米也。旣云戮力。岂可异心。处己有余。视人不足。愿主帅筹之。〔小生〕忙将利害豁迷襟。同舟莫开衅。同舟莫开衅。 
　　〔众〕此间已是陶爷营前了。〔小生〕快通报。〔报见介小生〕陶兄。足下以盖世之雄。拥荆湘之重。兵食甲于寰中。忠义闻于海内。小弟与道徽力弱兵微。以吾兄素有为国之忠。故不惮千里之遥。缄书劝进。陈兵江上。同会石头。以图必克。承吾兄前遣袭登应援。寻复召还。兹因弟处贷粮。又欲还鎭。勤王之命旣弛。忠义之心安在。峤闻师克在和。古之妙用。峤等与兄。同受国恩。事若有济。则臣主同祚。万一不捷。亦当奉身以谢先帝。况今事势。实难旋踵。譬如骑虎。安可袖手。公若独返。沮众败事。峤等虽懦。义旗将回指于公矣。莫谓温峤今日不言也。〔生〕温兄。小弟以先帝临终。不预顾命。将谓疆埸外臣。不敢越俎。前因吾兄反复索兵。故先遣督护袭登策应。小弟卽戎服登舟。昼夜兼程而来。今与逆贼相持日久。见各营食尽力疲。事难犄角。将谓来此一番。亦足以报先皇于地下。故不若西归。无损声名耳。吾兄请自三思。〔小生〕呀。陶兄差矣。 

　　【狮子序】我频年见国势倾。念王臣蹇蹇当同心狎盟。那曾见坐视不报君恩。〔生〕小弟屡立战功。报君之心。已克尽矣。若论那荩臣的忠耿。须当虑社稷。保河山。誓捐糜死而无恨。〔生〕温兄。当此之时。还是身名两全的好。〔小生〕呀。陶兄。那些个见危授命。取义成仁。 
　　【太平歌】〔生〕温兄。我当初膺秩峻。只望立荣名。谁想道连年遭祸衅。〔小生〕朝廷畀兄以督抚。封兄以彻侯。报功可谓不薄了。〔生〕我几年间衽甲安边境。不能勾禁闼承遗命。〔小生〕这个也非有他意。只因兄边疆事重。不敢轻召。〔生〕旣道是职守系边庭。今日裏只索暂回营。 
　　〔小生〕陶兄。这一发不是了。 

　　【赏宫花】你言词缪昏。敎人不忍闻。那朝廷呵。总把你勋名负。终要尽丹心。况朝廷又不曾负你。你如今只管要回去。只怕一旦义旗齐向指。可不枉了你半生名节几年勤。 
　　〔生〕温兄。小弟一时迷误。赖兄明训。顿感我心。 

　　【降黄龙】分明我堕久迷津。掇醍今朝愿随鞭凳。我■〈嬴，纟代女〉粮赍饷。管与你齐心共灭长鲸。〔小生〕果然如此。仁兄名并天壤。勋高日月。岂不善始善终。保全功名。〔生〕沈吟。便捐躯相殉。也与卞望之父子同游于地下了。比着他叛国的枯骸朽骨还馨。〔小生〕陶兄。方今之势。以顺讨逆。如以石投卵。宁有不济事者。〔生〕仁兄。那时节麟阁叙名合镳同炳。 
　　〔小生〕小弟就此吿别了。〔生〕少停就送粮米过来。正是今日得君提掇醒。免敎人在暗中行。〔小生别下生〕殷参军。查军中还有多少粮米。〔小旦〕还有八百余石。〔生〕旣如此。快将三百斛送温爷营中去。 

　　【大圣乐】〔小旦〕兵家事胜负难分。要和衷竭力攻进。若方圆枘凿相纷兢。急难裏怎支撑。今日主帅把这米送与温爷。正是扶危济难恩相顾。他感德衔恩意自倾。〔生〕你去多多拜上温爷。我明日水师直抵石头。温爷与各位爷可领步兵从白石垒南上。幷力夹攻便了。〔小旦〕理会得。六师夹阵。管敎他齑身粉骨藁首王城。 
　　今朝推哺送温营。　　　　管取三军喜气生。 
　　惟有感恩幷积恨。　　　　万年千载不成尘。 

　　第三十七出　彭李脔峻 
　　【丑奴儿令】〔丑上〕图王定伯称英杰。谋动干戈。搅乱山河。管取威灵握帝符。〔净〕江南自古繁华地。造就雄图。唾手归吾。不枉功成万骨枯。 
　　哥哥。甲胄在身。不能施礼。〔丑〕兄弟。我自从起兵以来。攻城略地。所向无前。斩将褰旗。遇战必克。卞壸战死于淸溪。桓彝捐生于宁国。建康一入。天子劫迁。官寝震惊。羣僚拱手。眼见晋室山河。归吾掌握。争奈各州兴狐兔之悲。使我孤军蒙腹背之敌。汝可率任护前拒白石。我自率韩晃到石头。与陶侃相持便了。叫众将官就此拔营。分兵前去。〔净领众上〕 

　　【对玉环】筛鼓鸣锣。长驱迎黠奴。跨马挥戈。炰烋心胆粗。腰下挂锟铻。旌旗翻似火。臂挽雕弧。櫜盛乌角。玈箭簇飞狐。箶盛金仆■〈釒辜〉。 
　　【淸江引】英雄古来谁似我。快把江山坐。春风舞鹧鸪。夜月歌鹦鹉。那时节搂抱着玉人儿方厌足。〔下小生领众上〕 

　　【大迓鼓】兵屯白石窝。焚舟沈釜。誓剿狂奴。安排伏弩沿山坞。休敎遁走复归湖。及早攻围。休得错过。〔下丑领众上〕 

　　【对玉环】转过山坡。军声笳觱多。渐近城隅。锣声惊的卢。〔作卞父子阴灵上丑拜介〕阿呀。不好了。你看怨气薄金乌。阴兵怎逃躱。这云头裏边明明是卞家父子三人。率领阴兵击我。待我拜他几拜。卞大夫。愿你表表忠魂。今朝入紫都。赦我渺渺游魂。他年当结刍。 
　　【淸江引】当初指望登九五。错把兵威播。今朝力渐疲。马倦难相顾。只怕今日裏这场功没结果。 
　　韩晃。你看阴兵罩定。陶军声势又紧。如何是好。只得带领三军。趱行前去。再作计较。〔生领众上〕 

　　【大迓鼓】我搂樯薄水涡。陈兵转斗。直指城郛。长江天堑今飞渡。试看一怒绩巍峨。及早攻围。休得错过。〔生众下小生领众遇净上战介净走下小生众〕及早攻围。休得错过。 
　　〔下生部将彭李与峻三战峻马踬被戮介生小生外末会师生〕温大人。下官率领水军。□流而上。直薄石头。与逆贼连战。陡遇马踬。被小弟部将彭世李千射杀。脔尸焚骨。如今传首入城。但渠魁已得。不知大人可曾得他余党。〔小生〕下官遇了苏逸。战不上三四合。被他走了。枭贼已擒。余党何虑。譬之痈疽旣愈。疥癣不足为疾。明日吾辈还须入城面君。仍备牲礼致奠望之父子。然后收军回鎭便了。 

　　戮力勤王靖逆氛。　　　　今朝脔磔慰重冥。 
　　洁牲祭吿陈哀悃。　　　　不枉当年交与情。 

　　第三十八出　蒋山致奠 
　　【金珑璁】〔生上〕么■〈麻外骨内〉膏釜鼎。敉宁殊快忠魂。敶楚些。吊幽冥。〔小生〕一门均死节。谁似尔名馨。焚一陌。诉衷情。 
　　〔生〕一着戎衣破逆腥。谩陈肴醴吊亡灵。君臣义重敦三节。父子恩深殉九京。〔小生〕累累白骨埋山足。隐隐封丘绕水濆。〔合〕人生自古谁无死。留取丹心照汗靑。〔生〕温兄。小弟自避难过江。委身先帝。那时羣英济济。并处藩僚。周伯仁愤激匡时。共洒新亭之泪。卞望之忠怀捧日。已符郭璞之占。那时峻逆未彰。相随在坐。不料时移物换。佞着忠分。伯仁寃戮于权敦。望之战毙于逆峻。叹光阴之如驶。悲世故之顿殊。回首追思。可胜悲悼。〔小生〕陶兄。小弟冀北驽骀。燕南钝石。少游靑海。得识二兄。偕济彭城。复逢苏峻。四人同渡。一体希荣。彼皆共仕于东朝。弟独北归于越石。后因刘公遭难。登进无阶。腼颜立权敦之门。假意为心腹之契。幸逢倾盖。与仁兄刎颈交欢。得并分符。控江湘犄角相顾。怀往时之共事。朋友情深。嗟今日之相离。存亡感切。第望之东鲁鸿儒。晋朝梁栋。为先王之从事。居今上之台司。将谓名高八座。可享钧轴尊严。不谓变发一朝。竟膏奸邪碪斧。父子死于非命。忠孝萃于一门。歌楚些以泣湘灵。徒怅汨罗之自溺。唱蒿里而悲义士。空嗟海岛之轻生。致使杳杳幽魂。一陌纸钱何有。累累孤冢。四时荐享无闻。昨承相约往蒋山吊奠。彼此已遣人备办牲礼去已。就此同往何如。 

　　【六犯淸音】金陵城陷。长干途冷。怅望人烟寂静。六街三市。敎人触目悲惊。〔梁州序〕桃叶空鱼渡。靑楼罕凤音。〔桂枝香〕抛珠泪湿袖襟。蒋山遥指望中蹲。〔排歌〕他那裏泉台永隔徽音杳。好教我庙貌空瞻惜友朋。〔傍妆台〕驱车将近。山陬遄临。阴风惨淡留余恨。〔皂罗袍〕痛伤情。一坏黄土。高冢卧麒麟。 
　　〔黄莺儿〕〔众接介〕祭礼可曾完备了。〔众〕完备多时了。〔生小生〕快把酒来。 

　　【前腔】杯倾■〈酉灵〉醁。盘盛鱼脡。酹滴重泉幽境。宠灵辽邈。幸原黎稷惟馨。一束刍追古。三尊礼备今。望之。你忠和孝死胜生。芳名应并此山存。我两人呵。披衷吿语情还咽。那逆贼呵。磔首脔焚你怨已伸。鹤归华表。云散楚岑。愿祈肸蠁通神榇。沥丹诚。两行玉筯。血染杜鹃深。 
　　【前腔】卞兄。你东齐翥凤。熙朝雄骏。远渡淮淝翔仞。十年莲幕。幸随潜邸飞腾。八座沾恩命。三台躐要津。怀君国耻苟营。捐躯死国一身轻。望之。你臣因主辱身甘殒。你那令郞呵。子为亲亡目不瞑。双双图报。两两就擒。蓬蒿满眼三丘并。事须明。一封丹诏。有日贲坟茔。 
　　【前腔】林鸦归噪。山禽翔影。落日苍茫鹫岭。徘徊泣别。几番举足还停。〔生〕我楚水舟轻荡。〔小生〕江州马乱鸣。相辞去各转程。何年重吊此佳城。〔生〕卞兄。我怎能勾新亭再得同游衍。〔小生〕怎能勾淮甸同舟返故城。浮生如寄。悲死涕零。哀猿肠断难经听。急须焚。靑蚨一陌。聊尔罄平生。 
　　【尾声】松楸展拜回军省。明日双开舴艋。江上风帆带雨淸。 
　　〔生〕小弟久不回舍。况荆室小儿又侨寓庐江。如今便道挈领。展拜先茔。卽便赴任。经从贵治。再图相叙。 

　　一杯此日奠忠灵。　　　　追忆当年共事情。 
　　荒坵洒泣添惆怅。　　　　千里关山空月明。 

　　第三十九出　庐山会合 
　　【哭岐婆】〔旦上〕新篁风细。么荷香递。临门凝睇。望郞车骑。深林啼鸟唤幽思。西飞白日绳难系。 
　　【前腔】〔小旦〕椿庭遥离。萱闱怎弃。两情萦系。田园荒废。何年飞捷返乡闾。夫妻母子重相聚。 
　　孩儿。自从你父亲去后。荏苒光阴。倏忽数载。前日王敦庾亮钱凤被戮。你父亲忌功远谪。这一椿寃抑到也出得气了。只是苏峻谋叛。骚扰地方。称兵向阙。人民逃窜。鸡犬不宁。你父亲又不在家。兵燹之困。如何是了。〔小旦〕母亲。闻得各鎭都督。戮力勤王。料必爹爹也在裏面。孩儿已着陶旺打探去了。就便道回来。也不见得。〔旦〕 

　　【十样锦】〔绣带儿〕才郞去。云鬟倦理。几年竟杳归期。纵不能五马荣旋。为甚无一纸音书。〔宜春令〕〔小旦〕旖旎。望悬悬鎭日攒眉。顿敎人寝忘餐废。禁不得没情没緖。远怀难憩。〔降黄龙〕〔旦〕记当时执手临岐。送别丁宁。教他把扊扅休弃。如今呵相抛如许。想合受凄凉。是我运蹇时低。〔醉太平〕〔小旦〕凄其。几回玉筯暗偷垂。怎知他近来康履。总然是身安体豫。其如我定省凊温无地。〔浣溪纱〕〔旦〕天际雁。水底鱼。谁阻绝羽杳鳞稀。常时飞梦到天涯。荒村犬吠惊觉起。〔啄木儿〕〔小旦〕触物增悲。见林杪反哺乌栖。羔羊跪乳邻家地。如将我闷怀提语。觑斑衣冷落庭除。望白云神驰天际。〔鲍老催〕〔旦〕念兹在兹。丛林懒扳连理枝。花笺怕写离恨诗。空嗟怨。枉太息。难欢聚。便有织锦回文欲寄凭谁。〔上小楼〕〔小旦〕咱母子形孤心碎。他雄材任展舒。勤王敢后各藩师。肯念家人恋系。把赤胆少浑躇踌。〔双声子〕〔旦〕情难尽。心长逝。何日裏思方替。〔莺啼序〕〔小旦〕金钱问卜全无些灵意。又怎凭灯鹊龟蛛。诸般可疑。望凯歌声奏。未审何时。 
　　【尾声】荒斋对忆劳魂虑。嗟我遥瞻云树。专望长须报喜回。〔末上〕 

　　【霜天晓角】军功懋着。旌节还乡里。十载勤劳王事。今朝卤簿充闾。 
　　夫人。大爷。陶旺叩头。〔旦小旦〕老爷的信息怎么样了。〔末〕夫人大爷听禀。小人自那日出门。隔江打探消息。正遇着一伙军士。问他苏峻下落。说苏峻被陶都督部将彭世李千乱箭射死。磔尸分功。各位都督往京见驾。奏凯班师。老爷也卽日到家了。小人先来报喜。还要到江上迎候老爷。〔旦小旦〕谢天谢地。〔旦〕孩儿。我在裏边收拾。你可着陶旺打扫前边。就去迎接父亲。〔小旦末〕晓得。〔同下生〕 

　　【前腔】故乡何处。久别迷归路。幸忝元功欣首竖。今朝荣返吾庐。 
　　虎帐牙旗拥上游。安危须共主君忧。窦融表已来关右。王浚军宜次石头。釜底鲸鲵封两观。槛中鹰隼泣三秋。将军此日承恩眷。且向江浔问故丘。下官自从那日离家。誓图尺寸。不想今日功成名遂。得列王侯。便道归家。挈领家小。同诣荆州。且喜已到庐江地方了。叫众军校。此处地方烦苦。且系桑梓近地。不许骚扰生事。违者捆打一百。〔众应介生〕打过职事。〔应下旦小旦见介〕 

　　【金菊对芙蓉】〔生〕夫人。我虎帐图功。鸳帏久遰。囊闲绿绮尘披。〔旦〕相公。频劳梦想。今日裏再覩威仪。〔小旦〕相逢喜剧。浑如梦寐。胜获璠玙。 
　　〔旦〕相公。你把一向在外的功绩风景。说与奴家知道。 

　　【玉山颓】〔生〕夫人。我一从分袂。到东朝叨膺佩琚。仗斧钺平戢蛮夷。恨权敦妨功生忌。交南远莅。总有音书难递。〔合〕幸逆谋旋着。我急兴师。削芟余党报彤墀。 
</div>
    <div class="pagination">
<a href="六十种曲运甓记_page8.html">上一页</a><a href="六十种曲运甓记.html">1</a><a href="六十种曲运甓记_page2.html">2</a><a href="六十种曲运甓记_page3.html">3</a><a href="六十种曲运甓记_page4.html">4</a><a href="六十种曲运甓记_page5.html">5</a><a href="六十种曲运甓记_page6.html">6</a><a href="六十种曲运甓记_page7.html">7</a><a href="六十种曲运甓记_page8.html">8</a><span class="current-page">9</span><a href="六十种曲运甓记_page10.html">10</a><a href="六十种曲运甓记_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
