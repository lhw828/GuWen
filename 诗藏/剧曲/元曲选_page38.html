<!DOCTYPE html>
<html>
<head>
    <meta charset="UTF-8">
    <title>元曲选 - 第 38 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 38 页/共 133 页</h1>
    <div class="content">　　〔嬷嬷云〕亲的则是亲。若夫人变了心。可不枉送我这老性命。我如今和你商量。随你拣一件做。第一件且教这秀才求官去。再来取你。不着。嫁了别人。第二件就今夜放你两个走了。等这秀才得了官。那时依旧来认亲。〔正旦云〕嬷嬷。只是走的好。〔唱〕
　　【黄锺尾】他折一枝丹桂羣儒骇。怎肯十谒朱门九不开。〔嬷嬷云〕若以后泄漏出些风声。枉坏了一世前程。拆散了一双佳配。常言道一岁使长百岁奴。我躭着利害放您。则要一路上小心在意者。〔正旦云〕母亲年高。怎生割舍。〔嬷嬷云〕夫人处有我在此。你自放心去罢。〔正旦同裴谢科〕〔正旦唱〕不是我敢为非敢作歹。他也有风情有手策。你也会圆成会分解。我也肯过从肯躭待。便锁在空房嫁在乡外。你道父母年高老迈。那里有女孩儿共爷娘相守到头白。女孩儿是你十五岁寄居的堂上客。〔同裴舍梅香下〕
　　〔嬷嬷云〕他每去也。若夫人问时。说个谎道。不知怎生走了。料夫人必然不敢声扬。等待他日后再来认亲。也未迟哩。〔下〕
　　〔音释〕
　　妗巨禁切　煞音晒　色筛上声　峤乔去声　蟾池髯切　蜍音除　霎音杀　簌音速　划胡乖切　杲音稿　侧斋上声　客音楷　宅池斋切　靥于协切　额崖去声　摘斋上声　殢音腻　解上声　白巴埋切　获胡乖切　搂娄上声　摔音洒　黛音代　策钗上声　过平声
　　第三折
　　〔裴尚书上云〕自从少俊去洛阳买花栽子回来。今经七年。老夫常是公差。多在外。少在里。且喜少俊颇有大志。每日只在后花园中看书。直等功名成就。方纔娶妻。今日是清明节令。老夫待亲自上坟去。奈畏风寒。教夫人和少俊替祭祖去咱。〔下〕〔裴舍引院公上云〕自离洛阳。同小姐到长安七年也。得了一双儿女。小厮儿叫做端端。女儿唤做重阳。端端六岁。重阳四岁。只在后花园中隐藏。不曾参见父母。皆是院公伏侍。连宅里人也不知道。今日清明节令。父亲畏风寒。我与母亲郊外坟茔中祭奠去。院公在意照顾。怕老相公撞见。〔院公云〕哥哥。一岁使长百岁奴。这宅中谁敢题起个李字。若有一些差失。如同那赵盾便有灾难。老汉就是灵辄扶轮。王伯当与李密迭尸。为人须为彻。休道老相公不来。便来呵老汉凭四方口。调三寸舌。也说将回去。我这是蒯文通李左车。哥哥。你放心。倚着我呵。万丈水不教泄漏了一点儿。〔裴舍云〕若无疎失。回家多多赏你。〔你〕〔正旦引端端重阳上云〕自从跟了舍人来此呵。早又七年光景。得了一双儿女。日月好疾也呵。〔唱〕
　　【双调新水令】数年一枕梦庄蝶。过了些不明白好天良夜。想父母关山途路远。鱼雁信音绝。为甚感叹咨嗟。甚日得离书舍。
　　【驻马听】凭男子豪杰。平步上万里龙庭双凤阙。妻儿真烈。合该得五花官诰七香车。也强如带满头花向午门左右把状元接。也强如挂拖地红两头来往交媒谢。今日个改换别。成就了一天锦绣佳风月。
　　〔云〕我掩上这门。看有甚人来此。〔院公持扫箒上云〕哥哥祭奠去了。嫂嫂根前回复去咱。〔见科云〕嫂嫂舍人祭奠去了。院公特地说与嫂嫂得知。〔正旦云〕院公可要在意者。则怕老相公撞将来。〔院公云〕老汉有句话敢说么。今日清明节。有甚节令酒果。把些与老汉吃饱了。只在门首坐着。看有甚的人来。〔旦与酒肉吃科院公云〕夜来两个小使长把墙头上花都折坏了。今日休教出来。只教书房中耍。则怕老相公撞见。〔正旦唱〕
　　【乔牌儿】当拦的便去拦。我把你个院公谢。想昨日被棘针都把衣袂扯。将孩儿指尖儿都挝破也。
　　〔端端云〕妳妳。我接爹爹去来。〔正旦云〕还未来哩。〔唱〕
　　【幺篇】便将球棒儿撇。不把胆瓶藉。你哥哥这其间未是他来时节。怎抵死的要去接。
　　〔院公云〕我门口去吃了一瓶酒。一分节食。觉一阵昏沉。倚着湖山睡些儿咱〔端端打科〕〔院公云〕諕杀人也小爷爷。你耍到房里耍去。〔又睡科重阳打科〕〔院公云〕小妳妳。女孩家这般劣。〔又睡科二人齐打介〕〔院公云〕我告你去也。快书房里去。〔裴尚书引张千上云〕夫人共少俊祭奠去了。老夫心中闷倦。后花园内走一遭去。看孩儿做下的功课咱。〔见院公云〕这老子睡着了。〔做打科院公做醒着扫箒打科云〕打你娘。那小厮。〔做见慌科尚书云〕这两个小的是谁家。〔端端云〕是裴家。〔尚书云〕是那个裴家。〔重阳云〕是裴尚书家。〔院公云〕谁道不是裴尚书家花园。小弟子还不去。〔重阳云〕告我爹爹妳妳说去。〔院公云〕你两个采了花木还道告你爹爹妳妳去。跳起恁公公来也打你娘。〔两人走科院公云〕你两个不投前面走。便往后头去。〔二人见旦科云〕我两人接爹爹去。见一老爹。问是谁家的。〔正旦云〕孩儿也。我教你休出去。兀的怎了。〔尚书做意科云〕这两个小的不是寻常之家。这老子其中有诈。我且到堂上看来。〔正旦唱〕
　　【豆叶儿】接不着你哥哥。正撞见你爷爷。魄散魂消。肠慌腹热。手脚麞狂去不迭。相公把拄杖掂详。院公把扫箒支吾。孩儿把衣袂掀者。
　　〔尚书云〕咱房里去来。〔到书房正旦掩门科〕〔尚书云〕更有谁家个妇人。〔院公云〕这妇人折了俺花。在这房内藏来。〔正旦唱〕
　　【挂玉钩】小业种把拢门掩上些。道不的跳天撅地十分劣。被老相公亲向园中撞见者。諕的我死临侵地难分说。〔尚书云〕拿的芙蓉亭上来。〔正旦唱〕氲氲的脸上羞。扑扑的心头怯。喘似雷轰。烈似风车。
　　〔院公云〕这妇人折了两朵儿花。怕相公见。躲在这里。合当饶过教家去。〔正旦云〕相公可怜见。妾身是少俊的妻室。〔尚书云〕谁是媒人。下了多少钱财。谁主婚来。〔旦做低头科〕〔尚书云〕这两个小的是谁家。〔院公云〕相公不合烦恼合欢喜。这的是不曾使一分财礼。得这等花枝般媳妇儿。一双好儿女。合做一个大筵席。老汉买羊去。大嫂请回书房里去者。〔尚书怒科云〕这妇人决是娼优酒肆之家〔正旦云〕妾是官宦人家。不是下贱之人。〔尚书云〕噤声。妇人家共人淫逩。私情来往。这非过逢赦不赦。送与官司问去。打下你下半截来。〔正旦唱〕
　　【沽美酒】本是好人家女艳冶。便待要兴词讼发文牒。送到官司遭痛决。人心非铁。逢赦不该赦。
　　【太平令】随汉走怎说三贞九烈。勘奸情八棒十挟。谁识他歌台舞榭。甚的是茶房酒舍。相公便把贱妾。栲折下截。并不是风尘烟月。
　　〔尚书云〕则打这老汉他知情。〔张千云〕这个老子。从来会勾大引小。〔院公云〕相公。七年前舍人哥哥买花栽子时。都是这厮搬大引小着舍人刁将来的。〔张千云〕老子攀下我来也。〔尚书云〕是了。敢这厮也知情。〔正旦唱〕
　　【川拨棹】赛灵辄。蒯文通李左车。都不似季布喉舌。王伯当尸迭。更做道向人处无过背说。是和非须辩别。
　　〔尚书云〕唤的夫人和少俊来者。〔夫人裴舍上见科〕〔尚书云〕你与孩儿通同作弊。乱我家法。〔夫人云〕老相公。我可怎生知道。〔尚书云〕这的是你后园中七年做下功课。我送到官司。依律施行者。〔裴舍云〕少俊是卿相之子。怎好为一妇人。受官司凌辱。情愿写与休书便了。告父亲宽恕。〔正旦唱〕
　　【七弟兄】是那些劣■〈忄敝〉。痛伤嗟也。时乖运蹇遭磨灭。冰清玉洁肯随邪。怎生的拆开我连理同心结。
　　〔尚书云〕我便似八烈周公。俺夫人似三移孟母。都因为你个淫妇。枉坏了我少俊前程。辱没了我裴家上祖。兀那妇人你听者。你既为官宦人家。如何与人私逩。昔日无盐采桑于村野。齐王车过。见了欲纳为后。同车。而无盐曰不可。禀知父母。方可成婚。不见父母。即是私奔。呸。你比无盐败坏风俗。做的个男游九郡。女嫁三夫〔正旦云〕我则是裴少俊一个。〔尚书怒云〕可不道女慕贞洁。男效才良。骋则为妻。奔则为妾。你还不归家去。〔正旦云〕这姻缘也是天赐的。〔尚书云〕夫人。将你头上玉簪来。你若天赐的姻缘。问天买卦。将玉簪向石上磨做了针儿一般细。不折了便是天赐姻缘。若折了便归家去也。〔正旦唱〕
　　【梅花酒】他毒肠狠切。丈夫又软揣些些。相公又恶噷噷乖劣。夫人又叫丫丫似蝎蜇。你不去望夫石上变化身。筑坟台上立个碑碣。待教我谩■〈忄敝〉■〈忄敝〉。愁万缕闷千叠。心似醉意如呆。眼似瞎手如瘸。轻拈掇慢拿捻。
　　【收江南】呀。■〈王吉〉叮珰掂做了两三截。有鸾胶难续玉簪折。则他这夫妻儿女两离别。总是我业彻。也强如参辰日月不交接。
　　〔尚书云〕可知道玉簪折了也。你还不肯归家去。再取一个银壶瓶来。将着游丝儿系住。到金井内汲水。不断了便是夫妻。瓶坠簪折。便归家去。〔正旦云〕可怎了也。〔唱〕
　　【雁儿落】似陷人坑千丈穴。胜滚浪千堆雪。恰纔石头上损玉簪。又教我水底捞明月。
　　【得胜令】冰弦断便情绝。银瓶坠永离别。把几口儿分两处。〔尚书云〕随你再嫁别人去。〔正旦唱〕谁更待双轮碾四辙。恋酒色淫邪。那犯七出的应■〈扌弃〉舍。享富贵豪奢。这守三从的谁似妾。
　　〔尚书云〕既然簪折瓶坠。是天着你夫妻分离。着这贼丑生与你一纸休书。便着你归家去。少俊。你只今日便与我收拾琴剑书箱。上朝求官应举去。将这一儿一女收留在我家。张千。便与我赶离了门者。〔下〕〔裴舍与旦休书科〕〔正旦云〕少俊。端端。重阳。则被你痛杀我也。〔唱〕
　　【沉醉东风】梦惊破情缘万结。路迢遥烟水千叠。常言道有亲娘有后爷。无亲娘无疼热。他要送我到官司逞尽豪杰。多谢你把一双幼女痴儿好觑者。我待信拖拖去也。
　　〔云〕端端重阳儿也。你晓事些儿个。我也不能勾见你了也。〔唱〕
　　【甜水令】端端共重阳。他须是你裴家枝叶。孩儿也啼哭的似痴呆。这须是我子母情肠厮牵厮惹。兀的不痛杀人也。
　　【折桂令】果然人生最苦是离别。方信道花发风筛。月满云遮。谁更敢倒凤颠鸾。撩蜂剔蝎。打草惊蛇。坏了咱墙头上传情■〈闲〉帖。折开咱柳阴中莺燕蜂蝶。儿也咨嗟。女又拦截。既瓶坠簪折。咱义断恩绝。
　　〔张千云〕娘子。你去了罢老。相公便着我回话哩。〔正旦云〕少俊。你也须送我归家去来〔唱〕
　　【鸳鸯煞】休把似残花败柳冤仇结。我与你生男长女填还彻。指望生则同衾。死则共穴。唱道题柱胸襟。当垆的志节。也是前世前缘。今生今业。少俊呵与你干驾了会香车。把这个没气性的文君送了也。〔下〕
　　〔裴舍云〕父亲。你好下的也。一时间将俺夫妻子父分离。怎生是好。张千。与我收拾琴剑书箱。我就上朝取应去。一面瞒着父亲。悄悄送小姐回到家中。料也不妨。〔诗云〕正是石上磨玉簪。欲成中央折。井底引银瓶。欲上丝绳绝。两者可奈何。似我今朝别。果若有天缘。终当做瓜葛。〔下〕
　　〔音释〕
　　绝藏靴切　杰其耶切　阙区也切　烈郎夜切　接音姐　别邦耶切　月鱼夜切　挝庄瓜切　撇偏也切　藉音谢　节音姐　迭音爹　掂店平声　劣闾夜切　说书惹切　怯丘也切　轰音烘　牒音爹　决居也切　铁汤也切　挟希耶切　妾音且　折绳遮切　截藏斜切　辄张蛇切　舌绳遮切　叠音爹　别邦也切　■〈忄敝〉邦也切　灭迷夜切　结饥也切　切音且　噷音去声　蜇音者　碣其耶切　呆音爷　瘸巨靴切　捻尼夜切　彻昌惹切　系音记　穴胡靴切　雪须也切　辙张蛇切　热仁蔗切　叶音夜　帖汤也切　业音夜
　　第四折
　　〔正旦引梅香上云〕自从裴少俊将我休弃了。回到洛阳。父母双亡。遗下几个使数和那宅舍庄田。依还的享用富贵不尽。则是撇下一双儿女。又未知少俊应举去。得官也不曾。好伤感人也。〔唱〕
　　【中吕粉蝶儿】帘卷虾须。冷清清绿窗朱户。闪杀我独自离居。落可便想金枷。思玉锁。风流的牢狱。〔内做鸟鸣科〕〔唱〕谁叫你飞出巴蜀。叫离人不如归去。
　　【醉春风】家万里梦蝴蝶。月三更闻杜宇。则兀那墙头马上引起欢娱。怎想有这场苦。苦。都则道百媚千娇。送的人四分五落。两头三绪。
　　〔裴舍上诗云〕亲捧丹书下九重。路人争识五花骢。想来全是文章力。未必家门积善功。小官裴少俊。自从上朝取应。一举状元及第。就除洛阳县尹之职。来到这洛阳城。我且换了衣服。跟寻我那李千金小姐去。问人来。则这里便是李总管家府门首。兀的不是梅香。小姐在家么。〔梅香见科云〕我则做不知。我这里有甚么小姐。这个汉子不达时务。你这里立地。我家去也。〔见旦科云〕你欢喜也。姐夫在门首。〔正旦云〕这妮子又胡说。果然是他。你看他穿着甚么衣服哩。〔梅香云〕他穿着秀才的衣服。小姐。真个我不说谎。〔正旦云〕可怎生穿着秀才衣服。〔唱〕
　　【满庭芳】长安应举。羞归故里。懒覩乡闾。他那里谈天口喷珠玉。一刬的者也之乎。他那三昧手能修手模。读五车书会写休书。教斋长休题柱。想他人有怨语。兀的不笑杀汉相如。
　　〔裴舍云〕梅香进去了就不出来。我自过去。〔做见旦科云〕小姐。间别无恙。今日还来寻你。依旧和你相好。重做夫妻。〔正旦云〕裴少俊。你是说甚么话。〔唱〕
　　【普天乐】你待结绸缪。我怕遭刑狱。我人心似铁。他官法如垆。你娘并无那子母情。你爷怎肯相怜顾。问的个下惠先生无言语。他道我更不贤达败坏风俗。怎做家无二长。男游九郡。女嫁三夫。
　　〔裴舍云〕小姐。我如今得了官也。我父亲致仕闲居。我特来认你。我就在此处为县尹。〔正旦唱〕
　　【迎仙客】你封为三品官。列着八椒图。你父亲告致仕却离了京兆府。吏部里注定迁移。户部里革罢了俸禄。枉教他遥授着尚书。则好教管着那普天下姻缘簿。
　　〔裴舍云〕我则今日就搬将行李来。〔正旦云〕我这里住不的。〔唱〕
　　【石榴花】常言道好客不如无。抢出去又何如。我心中意气怎消除。你是窨付负与何辜。既为官怎脸上无羞辱。〔裴舍云〕我与你是儿女夫妻。怎么不认我。〔正旦唱〕你道我不识亲疎。虽然是眼中没的珍珠处。也须知略辩个贤愚。
　　〔裴舍云〕这是我父亲之命。不干我事。〔正旦唱〕
　　【斗鹌鹑】一个是八烈周公。一个是三移孟母。我本是好人家孩儿。不是娼人家妇女。也是行下春风望夏雨。待要做眷属。枉坏了少俊前程。辱没了你裴家上祖。
　　〔裴舍云〕小姐。你是个读书聪明的人。岂不闻子甚宜其妻。父母不悦。出。子不宜其妻。父母曰是善事我。则行夫妇之礼焉。终身不衰。〔正旦云〕裴少俊。你是不知。听我说与你咱。〔唱〕
　　【上小楼】恁母亲从来狠毒。恁父亲偏生嫉妬。治国忠直。操守廉能。可怎生做事糊突。幸得个鸾凤交。琴瑟谐。夫妻和睦。不似你裴尚书替儿嫌妇。
　　〔尚书引夫人端端重阳上云〕老夫裴尚书。我问人来。这便是李总管家府里。听的少俊孩儿得了官授本处县尹。媳妇儿不肯认他。我引着两个孩儿。同老夫人。可早来到也。左右。报复去。道裴尚书在于门着。〔袛候报科〕〔裴舍云〕呀。父亲在门首。我接去。父亲。你孩儿得了官也。授本处县尹。媳妇不肯相认。道我当初休了他来。〔尚书云〕孩儿在那里。〔见旦科云〕儿也。谁知道你是李世杰的女儿。我当初也曾议亲来。谁知道你暗合姻缘。你可怎生不说。你是李世杰的女儿。我则道你是优人娼女。我如今和夫人两个孩儿牵羊担酒。一径的来替你陪话。可是我不是了。左右。将酒来。你满饮此一杯。〔正旦唱〕
　　【幺篇】他把酒盏儿擎。我便把认字儿许。〔夫人云〕你看我的面皮。我替你抬举的两个孩儿偌大也。你认了俺者。〔端端重阳云〕妳妳。你认了俺者。〔正旦唱〕赤紧的陶母熬煎。曾参错见。太公跋扈。一个儿。一个女。都一时啼哭。〔带云〕哎。儿。则被你想杀我也。〔唱〕须是俺断不了子母肠肚。
　　〔尚书云〕哎。你认了我罢。〔正旦云〕你休了我。我断然不认。〔尚书云〕你既不认。引着孩儿回去。〔端端重阳悲云〕妳妳。你好狠也。则被你痛杀我也。你若不认。要我两个性命怎的。我两个死了罢。〔正旦云〕我待不认来呵。不干你两个事。罢罢罢。我认了罢。公公婆婆。你受媳妇几拜。〔尚书云〕既是孩儿认了。将酒来我与你庆喜。你满饮一杯者。〔正旦拜受科〕〔唱〕
　　【十二月】这是你自来的媳妇。今日参拜公姑。索甚擎壶执盏。又怕是定计铺谋。猛见了玉簪银瓶。不由我不想起当初。
　　【尧民歌】呀。只怕簪折瓶坠写休书。〔尚书云〕孩儿。旧话休题。〔正旦唱〕他那里做小伏低劝芳醑。将一杯满饮醉模糊。〔裴舍云〕小姐。须索欢喜咱。〔正旦唱〕有甚心情笑欢娱。踌也波蹰。贼儿胆底虚。又怕似赶我归家去。
　　〔尚书云〕孩儿也。您当初等我来问亲可不好。你可瞒着我私奔来宅内。你又不说是李世杰女儿。〔正旦云〕父亲。自古及今。则您孩儿私奔哩。〔唱〕
　　【耍孩儿】告爹爹妳妳听分诉。不是我家丑事将今喻古。只一个卓王孙气量卷江湖。卓文君美貌无如。他一时窃听求凰曲。异日同乘驷马车。也是他前生福。怎将我墙头马上。偏输却沽酒当垆。
　　【煞尾】今日个五花诰准应言。七香车谈笑取。愿普天下姻眷皆完聚。荷着万万岁当今圣明主。
　　〔尚书云〕今日夫妻团圆。杀羊造酒。做庆喜的筵席。〔诗云〕从来女大不中留。马上墙头亦好逑。只要姻缘天配合。何必区区结彩楼。
　　〔音释〕
　　狱于句切　蜀绳朱切　玉于句切　俗词疽切　禄音路　窨音荫　辱如去声　属绳朱切　毒东卢切　突东卢切　睦音暮　跋音巴　哭音苦　谋音模　醑音胥　踌音紬　蹰音厨　福音府　逑音求
　　题目　李千金月下花前　
　　正名　裴少俊墙头马上
　　裴少俊墙头马上杂剧终

《元曲选》　唐明皇秋夜梧桐雨杂剧　（明）臧晋叔 编
　　唐明皇秋夜梧桐雨杂剧　　（元）白仁甫 撰
　　●唐明皇秋夜梧桐雨杂剧目录
 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　安禄山反叛兵戈举陈玄礼拆散鸾凰侣　正名　杨贵妃晓日荔枝香唐明皇秋夜梧桐雨 
　　楔子
　　〔冲末扮张守珪引卒子上诗云〕坐拥貔貅镇朔方。每临塞下受降王。太平时世辕门静。自把雕弓数雁行。某姓张名守珪。见任幽州节度使。幼读儒书。兼通韬略。为藩镇之名臣。受心膂之重寄。且喜近年以来。边烽息警。军士休闲。昨日奚契丹部擅杀公主。某差捉生使安禄山率兵征讨。不见来回话。左右。辕门前觑者。等来时报复我知道。〔卒云〕理会的。〔净扮安禄山上云〕自家安禄山是也。积祖以来为营州杂胡。本姓康氏。母阿史德。为突厥觋者。祷于轧荦山战斗之神而生某。生时有光照穹庐。野兽皆鸣。遂名为轧荦山。后母改嫁安延偃。乃随安姓。改名安禄山。开元年间。延偃携某归国。遂蒙圣恩。分隶张守珪部下。为某通晓六蕃言语。膂力过人。现任捉生讨击使。昨因奚契丹反叛。差我征讨。自恃勇力深入。不料众寡不敌。遂致丧师。今日不免回见主帅。别作道理。早来到府门首也。左右。报复去。道有捉生使安禄山来见。〔卒报科〕〔张守珪云〕着他进来。〔安禄山做见科〕〔张守珪云〕安禄山。征讨胜败如何。〔安禄山云〕贼众我寡。军士畏怯。遂至败北。〔张守珪云〕损军失机。明例不宥。左右推出去。斩首报来。〔卒推出科〕〔安禄山大叫云〕主帅不欲灭奚契丹耶。奈何杀壮士。〔张守珪云〕放他回来。〔安禄山回科〕〔张守珪云〕某也惜你骁勇。但国有定法。某不敢卖法市恩。送你上京。取圣断如何。〔安禄山云〕谢主帅不杀之恩。〔押下〕〔张守珪云〕安禄山去了也。〔诗云〕须知生杀有旗牌。只为军中惜将才。不然斩一胡儿首。何用亲烦圣断来。〔下〕〔正末扮唐玄宗驾旦扮杨贵妃引高力士杨国忠宫娥上〕〔正末云〕寡人唐玄宗是也。自高祖神尧皇帝。起兵晋阳。全仗我太宗皇帝灭了六十四处烟尘。一十八家擅改年号。立起大唐天下。传高宗中宗。不幸有宫闱之变。寡人以临淄郡王领兵靖难。大哥哥宁王让位于寡人。即位以来。二十余年。喜的太平无事。赖有贤相姚元之宋璟韩休张九龄。同心致治。寡人得遂安逸。六宫嫔御虽多。自武惠妃死后。无当意者。去年八月中秋。梦游月宫。见嫦娥之貌。人间少有。昨寿邸杨妃。绝类嫦娥。已命为女道士。既而取入宫中。策为贵妃。居太真院。寡人自从太真入宫。朝歌暮宴。无有虚日。高力士。你快传旨排宴。梨园子弟奏乐。寡人消遣咱。〔高力士云〕理会的。〔外扮张九龄押安禄山上〕〔诗云〕调和鼎鼐理阴阳。位列鹓班坐省堂。四海承平无一事。朝朝曳履侍君王。老夫张九龄是也。南海人氏。早登甲第。荷圣恩直做到丞相之职。近日边帅张守珪解送失机蕃将一人。名安禄山。我见其身躯肥矮。语言利便。有许多异相。若留此人。必乱天下。我今见圣人。面奏此事。早来到宫门前也。〔入见科〕〔云〕臣张九龄见驾。〔正末云〕卿来有何事。〔张九龄云〕近日边臣张守珪解送失机蕃将安禄山。例该斩首。末敢擅便。押来请旨。〔正末云〕你引那蕃将来我看。〔张九龄引安禄山见科云〕这就是失机蕃将安禄山。〔正末云〕一员好将官也。你武艺如何。〔安禄山云〕臣左右开弓。一十八般武艺。无有不会。能通六蕃言语。〔正末云〕你这等肥胖。此胡腹中何所有。〔安禄山云〕惟有赤心耳。〔正末云〕丞相不可杀此人。留他做个白衣将领。〔张九龄云〕陛下。此人有异相。留他必有后患。〔正末云〕卿勿以王夷南识石勒。留着怕做甚么。兀那左右。放了他者。〔做放科〕〔安禄山起谢云〕谢主公不杀之恩。〔做跳舞科〕〔正末云〕这是甚么。〔安禄山云〕这是胡旋舞。〔旦云〕陛下。这人又矬矮。又会舞旋。留着解闷倒好。〔正末云〕贵妃。就与你做义子。你领去。〔旦云〕多谢圣恩。〔同安禄山下〕〔张九龄云〕国舅。此人有异相。他日必乱唐室衣冠。受祸不小。老夫老矣。国舅恐或见之。奈何。〔杨国忠云〕待下官明日再奏。务要屏除为妙。〔正末云〕不知后宫中为什么这般喧笑。左右。可去看来回话。〔宫娥云〕是贵妃娘娘与安禄山做洗儿会哩。〔正末云〕既做洗儿会。取金钱百文。赐他做贺礼。就与我宣禄山来。封他官职。〔宫娥拿金钱下〕〔安禄山上见驾科云〕谢陛下赏赐。宣臣那厢使用。〔正末云〕宣卿来不为别。卿既为贵妃之子。即是朕之子。白衣不好出入宫掖。就加你为平章政事者。〔安禄山云〕谢了圣恩。〔杨国忠云〕陛下。不可不可。安禄山乃失律边将。例当处斩。陛下免其死足矣。今给事宫庭。已为非宜。有何功勋。加为平章政事。况胡人狼子野心。不可留居左右。望陛下圣鉴。〔张九龄云〕杨国忠之言。陛下不可不听。〔正末云〕你可也说的是。安禄山。且加你为渔阳节度使。统领蕃汉兵马。镇守边庭。早立军功。不次升擢。〔安禄山云〕感谢圣恩。〔正末云〕卿休要怨寡人。这是国家典制。非轻可也呵。〔唱〕
　　【仙吕端正好】则为你不曾建甚奇功。便教你做元辅。满朝中都指斥銮舆。眼见的平章政事难停住。寡人待定夺些别官禄。
　　【幺篇】且着你做节度渔阳去。破强寇永镇幽都。休得待国家危急纔防护。常先事设权谋。收猛将。保皇图分铁券。赐丹书。怎肯便辜负了你这功劳簿。〔同下〕
　　〔安禄山云〕圣人回宫去了也。我出的宫门来。叵奈杨国忠这厮好生无礼。在圣人前奏准。着我做渔阳节度使。明升暗贬。别的都罢。只是我与贵妃有些私事。一旦远离。怎生放的下心。罢罢罢。我这一去。到的渔阳。练兵秣马。别作个道理。正是画虎不成君莫笑。安排牙爪好惊人。〔下〕
　　〔音释〕
　　貔音疲　貅音休　觋音檄　轧音鸭　荦音落　璟音景　嫔音贫　鼐音奈　矬坐平声　掖音亦　禄音路　谋音模　券音劝　辜音姑　叵音颇
　　第一折
　　〔旦扮贵妃引宫娥上云〕妾身杨氏。弘农人也。父亲杨玄琰。为蜀州司户。开元二十二年蒙恩选为寿王妃。开元二十八年八月十五日。乃主上圣节。妾身朝贺。圣上见妾貌类嫦娥。令高力士传旨度为女道士。住内太真宫。赐号太真。天宝四年。册封为贵妃。半后服用。宠幸殊甚。将我哥哥杨国忠加为丞相。姊妹三人。封做夫人。一门荣显极矣。近日边庭送一蕃将来。名安禄山。此人猾黠能奉承人意。又能胡旋舞。圣人赐与妾为义子。出入宫掖。不期我哥哥杨国忠看出破绽。奏准天子。封他为渔阳节度使。送上边庭。妾心怀想。不能再见。好是烦恼人也。今日是七月七夕。牛女相会。人间乞巧令节。已曾分付宫娥。排设乞巧筵在长生殿。妾身乞巧一番。宫娥。乞巧筵设定不曾。〔宫娥云〕已完备多时了。〔旦云〕咱乞巧则个。〔正末引宫娥挑灯拿砌末上云〕寡人今日朝回无事。一心只想着贵妃。已令在长生殿设宴。庆赏七夕。内使。引驾去来。〔唱〕
　　【仙吕八声甘州】朝纲倦整。寡人待痛饮昭阳。烂醉华清。却是吾当有幸。一个太真妃倾国倾城。珊瑚枕上两意足。翡翠帘前百媚生。夜同寝昼同行。恰似鸾凤和鸣。
　　〔带云〕寡人自从得了杨妃。真所谓朝朝寒食。夜夜元宵也。〔唱〕
　　【混江龙】晚来乘兴。一襟爽气酒初醒。松开了龙袍罗扣。偏斜了凤带红鞓。侍女齐扶碧玉辇。宫娥双挑绛纱灯。顺风听。一派箫韶令。〔内作吹打喧笑科〕〔正末云〕是那里这等喧笑。〔宫娥云〕是太真娘娘在长生殿乞巧排宴哩。〔正末云〕众宫娥不要走的响。待寡人自看去。〔唱〕多咱是胭娇簇拥。粉黛施呈。
　　【油葫芦】报接驾的宫娥且慢行。亲自听。上瑶阶那步近前楹。悄悄蹙蹙款把纱牕映。扑扑簌簌风飐珠帘影。我恰待行。打个呓挣。怪玉笼中鹦鹉知人性。不住的语偏明。
　　〔内作鹦鹉叫云〕万岁来了。接驾。〔旦惊云〕圣上来了。〔做接驾科〕〔正末唱〕
</div>
    <div class="pagination">
<a href="元曲选_page37.html">上一页</a><span>...</span><a href="元曲选_page33.html">33</a><a href="元曲选_page34.html">34</a><a href="元曲选_page35.html">35</a><a href="元曲选_page36.html">36</a><a href="元曲选_page37.html">37</a><span class="current-page">38</span><a href="元曲选_page39.html">39</a><a href="元曲选_page40.html">40</a><a href="元曲选_page41.html">41</a><a href="元曲选_page42.html">42</a><a href="元曲选_page43.html">43</a><span>...</span><a href="元曲选_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
