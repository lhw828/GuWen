<!DOCTYPE html>
<html>
<head>
    <meta charset="UTF-8">
    <title>全元曲 - 第 462 页/共 532 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元曲 - 第 462 页/共 532 页</h1>
    <div class="content">被野猿山鸟相留，药解延年，草解忘忧。土木形骸，烟霞活计，麋鹿交游。闷来访箕山许由，闲时寻崧顶丹丘。莫莫休休，荡荡悠悠，挈子携妻，老隐南州。

疏斋同赋木犀

似娟娟日暮娥皇，翠袖天寒，静倚修篁。怅望夫君，低回掩抑，淡尽啼妆。贴体衫儿淡黄，掩胸诃子金装。高洁幽芳，一片秋光，满地清香。

同文子方饮南城即事

锁烟霞曲径萦回，梦不到人间，舞榭歌台。铅鼎丹砂，玄霜玉杵，钟乳金钗。记画烛清樽夜来，映梨花淡月闲斋。翠壁丹崖，流水桃源，古木天台。

送王叔能赴湘南廉使

正黄尘赤日长途，便雷奋天池，教雨随车。把世外炎氛，人间热恼，一洗无余。展洙泗千年画图，纳潇湘一道冰壶。报政何如？风动三湘，霜满重湖。喜潇湘一派澄清，觉松柏坚贞，兰慧芳馨。田里歌谣，官曹整暇，牒诉轻平。快野寺寻春酒醒，喜邮亭问俗诗成。传语湘灵，又只恐东风，吹上瑶京。

闲居自适

饷春晴小小蓝舆，聊唤茅柴，试买溪鱼。村北村南，山花山鸟，尽意相娱。与农父忘形尔汝，醉归来不记谁扶。早赋归欤，却恨红尘，不到吾庐。

张肖斋总管席间

小亭轩客散留髧，添酒回灯，草草盘飧。问甚花落花开，春来春去，覆雨翻云。莫孤负田家瓦盆，且留连茅舍洼樽。选甚清浑，论甚朝昏，擗掉会闲里光阴，醉里乾坤。

再过村肆酒家

軃双丫十八鬟儿，春日当垆，袅袅腰肢。徙倚心招，依稀眉语，记得前时。探锦囊都无酒赀，恨邮亭不售新诗。可惜胭脂，转首空枝，千里关山，一段相思。

【双调】清江引

春光荏苒如梦蝶，春去繁华歇。风雨两无情，庭院三更夜，明日落红多去也。

【双调】水仙操并引

"若把西湖比西子，淡妆浓抹总相宜"，玉局翁诗也。填词者窃其意，演作世所传唱《水仙子》四首，仍以西施二字为断章，盛行歌楼乐肆间，每恨其不能佳也。且意西湖西子，有秦无人之感。崧麓有樵者，闻而是之，即以春、夏、秋、冬赋四章，命之曰《西湖四时渔歌》。其约，首句韵以儿字，时字为之次，西施二字为句绝，然后一洗而空之。邀同赋，谨如约。湖山堂下闹竿儿，烂熳韶华三月时，朝来风雨催春事。把莺花撺断死，映苏堤红绿参差。浅绛雪缄桃萼，嫩黄金搓柳丝，风流煞斗草的西施。虾须帘卷水亭儿，玉枕桃笙梦觉时，荷香勾引薰风至。掬清涟雪藕丝，嫩凉生璧月琼枝。鸾刀切银丝脍，蚁香浮碧玉卮，受用煞避暑的西施。西风逗入耍窗儿，一扇新凉暑退时，白蘋红蓼多情思。写秋光无限诗，占平湖一抹胭脂。荷缺翠青摇柄，桂飘香金缀枝，快活煞玩月的西施。梅花初试胆瓶儿，正是逋郎得句时，彤云把断山中寺。软香尘不到此，怯清寒林下风姿。侵素体添肌粟，妨云鬟老鬓丝，清绝煞赏雪的西施。

寓意武昌元贞

楚天空阔楚山长，一度怀人一断肠，此心不在肩舆上。倩东风过武昌，助离愁烟水茫茫。竹上雨湘妃泪，树间禽蜀帝王，无限思量。

人言不向武昌居，我欲年来食贱鱼，那堪鹦鹉洲边住。锦鸳鸯为伴们，是烟波江上渔夫。得一舸鸱夷去，载苎罗山下女，便改姓陶朱。

武昌官柳正青青，只与行人管送迎，等闲攀折浑无定。舞东风过此生，奈柔条系绊人情。爱眉黛烟中翠，忆纤腰掌上轻，恨满邮亭。

贞元旧曲日停歌，只恐青衫泪更多，等闲又见菱花破。玲珑奈尔何，较些儿病了维摩。愁暗逐西飞翼，恨长随东逝波，著甚消磨。

为平章南谷公寿福楼赋

朱帘画栋倚穹苍，带砺河山接四王，那堪辈辈为丞相。是皇家真栋梁，看灵椿丹桂齐芳。寿域年年固，福源日日长，永坐都堂。

楼名寿福压钱塘，中有高居异姓王，朝朝北阙频瞻望。启丹诚一瓣香，对西山遥祝吾皇。愿基业隆三代，更烟尘净四方，寿福无疆。

朱楼迢递接长空，家世于今谁比隆？阴功虽是前王种。嗣声华正在公，更门阑喜色重重。男已兆承家凤，女欣逢择婿龙，寿福无穷。

【双调】庆东原

题情

云轻散，月易残，女萧何成败了些风流汉。冯魁硬铲，双渐紧赶，小姐先赸。今夜惜花心，明月伤春叹。

【双调】殿前欢

醉翁酡，醒来徐步杖藜拖。家童伴我池塘坐，鸥鹭清波。映水红莲五六科，秋光过，两句新题破。秋霜残菊，夜雨枯荷。

醉颜酡，太翁庄上走如梭。门前几个官人坐，有虎皮驮驮。呼王留唤伴哥，无一个，空叫得喉咙破。人踏了瓜果，马践了田禾。

道情

醉颜酡，水边林下且婆娑。醉时拍手随腔和，一曲狂歌。除渔樵那两个，无灾祸，此一着谁参破？南柯梦绕，梦绕南柯。

醉颜酡，前贤不醉我今何？古来已错今犹错，世事从他。楚三闾葬汨罗，名犹播，谁在高唐卧？巫娥梦我，我梦巫娥。

醉颜酡，云娘行酒雪儿歌。醉时吟狂时舞醒时坐。不醉如何？得快活且快活。今日个，只得随缘过。恋眼前富贵，看门外风波。

【双调】雁儿落过得胜令

送别

和风闹燕莺，丽日明桃杏。长江一线平，暮雨千山静。载酒送君行，折柳系离情。梦里思梁苑，花时别渭城。长亭，咫尺人孤另；愁听，阳关第四声。

东山仰谢安，秋水思张翰。长沙屈贾谊，落日悲王粲。坐上酒初残，灯下剑空弹。马援标铜柱，班超指玉关。遥看，明月钱塘岸；云间，山头更有山。

题和靖墓

西湖避世乖，东阁偿诗债。遨游天地间，放浪江湖外。读易坐书斋，策杖步苍苔。酒饮方拚醉，诗成且放怀。渐渐梅开，独立黄昏待。暗暗香来，清闲处士宅。

套数

【正宫】端正好

上高监司

众生灵遭磨障，正值着时岁饥荒。谢恩光，拯济皆无恙，编做本词儿唱。

【滚绣球】去年时正插秧，天反常，那里取若时雨降？旱魃生四野灾伤。谷不登，麦不长，因此万民失望，一日日物价高涨。十分料钞加三倒，一斗粗粮折四量，煞是凄凉。

【倘秀才】殷实户欺心不良，停塌户瞒天不当，吞象心肠歹伎俩。谷中添秕屑，米内插粗糠，怎指望他儿孙久长。

【滚绣球】甑生尘老弱饥，米如珠少壮荒。有金银那里每典当？尽枵腹高卧斜阳。剥榆树餐，挑野菜尝。吃黄不老胜如熊掌，蕨根粉以代糇粮。鹅肠苦菜连根煮，获荀芦莴带叶口庄，则留下杞柳株樟。

【倘秀才】或是捶麻柘稠调豆浆，或是煮麦麸稀和细糠，他每早合掌擎拳谢上苍。一个个黄如经纸，一个个瘦似豺狼，填街卧巷。

</div>
    <div class="pagination">
<a href="全元曲_page461.html">上一页</a><span>...</span><a href="全元曲_page457.html">457</a><a href="全元曲_page458.html">458</a><a href="全元曲_page459.html">459</a><a href="全元曲_page460.html">460</a><a href="全元曲_page461.html">461</a><span class="current-page">462</span><a href="全元曲_page463.html">463</a><a href="全元曲_page464.html">464</a><a href="全元曲_page465.html">465</a><a href="全元曲_page466.html">466</a><a href="全元曲_page467.html">467</a><span>...</span><a href="全元曲_page463.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
