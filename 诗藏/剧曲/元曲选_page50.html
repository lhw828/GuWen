<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 50 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 50 页/共 133 页
  </h1>
  <div class="content">
   〔云〕我一双孩儿在那里。〔旦云〕你去■〈走赞〉文书。他两个寻你去了。〔正末云〕眼见的所算了我那孩儿。兀的不气杀我也。〔唱〕
　　【幺篇】我一时间不认的人。您两个忒做的出。空教我乞留乞良。迷留没乱。放声啼哭。这郑孔目。拿定了。萧娥胡做。知他那里去了赛娘僧住。
　　〔云〕罢罢罢。浑家被鲁斋郎夺将去了。一双儿女又不知所向。甫能得了个女人。又是银匠李四的浑家。我在这里。怎生存坐。舅子。我将家缘家计。都分付与你两口儿。每月斋粮道服。休少了我的。我往华山出家去也。〔李四云〕姐夫。你怎生弃舍了铜斗儿家缘。桑麻地土。我扯住你的衣服。至死不放你去。〔正末唱〕
　　【十二月】休把我衣服扯住。情知咱冰炭不同垆。〔李四云〕姐夫。这桑麻地土。宝贝珍珠。怎生割舍的。〔正末唱〕管甚么桑麻地土。更问甚宝贝珍珠。〔李四云〕姐夫。把我浑家与你罢。〔正末唱〕呸。不识羞闲言长语。他须是你儿女妻夫。
　　〔旦云〕孔目。你与我一纸休书咱。〔正末唱〕
　　【尧民歌】索甚么恩绝义断写休书。〔李四云〕鲁斋郎知道。他不恠我。〔正末唱〕鲁斋郎也不是我护身符。〔李四云〕俺姐姐不知在那里。〔正末唱〕他两行红袖醉相扶。美女终须累其夫。嗟吁。嗟吁。教咱何处居。则不如趁早归山去。
　　〔李四云〕姐夫。许多家缘家计。田产物业。你怎下的都抛撇了。〔正末唱〕
　　【耍孩儿】休道是东君去了花无主。你自有莺俦燕侣。我从今万事不关心。还恋甚衾枕欢娱。不见浮云世态纷纷变。秋草人情日日疎。空教我泪洒徧湘江竹。这其间心灰卓氏。干老了相如。
　　〔李四云〕俺姐姐不知在那里。〔正末云〕你那姐姐呵。〔唱〕
　　【二煞】这其间听一声金缕歌。看两行红袖舞。常则是笙箫缭绕了鬟簇。三杯酒满金鹦鹉。六扇屏开锦鹧鸪。反倒做他心腹。那厮有拐人妻妾的器具。引人妇女的方术。
　　〔李四云〕这一年四季。斋粮道服。都不打紧。姐夫。你怎么出的家。还做你那六案都孔目去。〔正末唱〕
　　【煞尾】再休题掌刑名都孔目。做英雄大丈夫。也只是野人自爱山中宿。眼看那幼子娇妻我可也做不的主。〔下〕
　　〔李四云〕姐夫去了也。娘子。我那知道还有完聚的日子。如今我两个掌着他这等家缘家计。许他的斋粮道服。须按季送去与他。不要少了他的。〔诗云〕我李四今年大利。全不似整壶瓶这般悔气。平空的还了浑家。又得他许多家计。〔同旦下〕
　　〔音释〕
　　欲于句切　俗词疽切　苏音苏　福音府　毒东卢切　谜迷去声　熟绳朱切　属绳朱切　辜音姑　刖音月　足臧取切　■〈歹尤〉音尤　殢音腻　出音杵　哭音苦　长音丈　行音杭　趁嗔去声　娱音余　竹音主　簇粗上声　腹音府　术绳朱切　目音暮　宿须上声
　　第四折
　　〔外扮包待制引从人上〕〔诗云〕冬冬衙鼓响。公吏两边排。阎王生死殿。东岳摄魂台。老夫姓包名拯。字希文。庐州金斗郡四望乡老儿村人氏。官封龙图阁待制。正授开封府尹。奉圣人的命。差老夫五南采访。来到许州。见一儿一女。原来是银匠李四的孩儿。他母亲被鲁斋郎夺了。他爷不知所向。这两个孩儿。留在身边。行到郑州。又收得两个儿女。原来是都孔目张珪的孩儿。他母亲也被鲁斋郎夺了。他爷不知所向。我将这两个孩儿。留在家中。着他习学文章。早是十五年光景。如今都应过举。得第了也。老夫将此一事。切切于心。拳拳在念。想鲁斋郎恶极罪大。老夫在圣人前奏过。有一人乃是鱼齐卽。苦害良民。强夺人家妻女。犯法百端。圣人大怒。即便判了斩字。将此人押赴市曹。明正典刑。到得次日。宣鲁斋郎。老夫回奏道。他做了违条犯法的事。昨已斩了。圣人大惊道。他有甚罪斩了。老夫奏道。他一生掳掠百姓。强夺人家妻女。是御笔亲判斩字。杀坏了也。圣人不信。将文书来我看。岂知鱼齐卽三字。鱼字下边添个日字。齐字下边添个小字。即字上边添一点。圣人见了道。苦害良民。犯人鲁斋郎。合该斩首。被老夫智斩了鲁斋郎。与民除害。只是银匠李四。孔目张珪。不知所向。我如今着他两家孩儿。各带他两家女儿。天下巡庙烧香。若认着他父母。教他父子团圆。也是老夫阴隲的勾当。张千。你分付他两个孩儿。同两个女儿。明日往云台观烧香去。老夫随后便来。〔诗云〕他不遵王法太疎狂。专要夺人妇女做妻房。被我中间改做鱼齐即。用心智斩鲁斋郎。〔下〕〔凈扮观主上云〕道可道。非常道。名可名。非常名。小道姓阎。道号双梅。在这云台观做着个住持。今日无事。看有甚么人来。〔李四同旦儿上云〕自家李四是也。自从与俺那儿女失散了十五年光景。知他有也无。来到这云台观里。与俺姐姐姐夫。并两家的孩儿做些好事咱。〔做见观主科云〕兀那观主。我是许州人氏。一径的来做些好事。〔观主云〕你做甚么好事。超度谁。〔李四云〕超度姐夫张珪。姐姐李氏。一双儿女金郎玉姐。还有自己一双儿女喜童娇儿。与你这五两银子。权做经钱。〔观主云〕我出家人。要他怎么。是好银子。且收下。一边看斋食。请吃了斋。与你做好事。〔贴旦道扮上云〕贫姑李氏。乃张珪的浑家。被鲁斋郎夺了我去。可早十五年光景。一双儿女。不知去向。连张珪也不知有无。鲁斋郎被包待制斩了。我就舍俗出家。今日去这云台观。与张珪做些好事咱。早来到也。〔做见观主科〕〔观主云〕一个好道姑也。道姑。你从那里来。〔贴旦云〕我一径的来与丈夫张珪孩儿金郎玉姐做些好事。〔李四云〕谁与张珪做好事。〔贴旦云〕我与张珪做好事。〔李四云〕兀的不是姐姐李氏。〔相见打悲科〕〔贴旦云〕兄弟。这妇人是谁。〔李四云〕这个便是你兄弟媳妇儿。姐姐。你怎生得出来。〔贴旦云〕包待制斩了鲁斋郎。俺都无事释放。今日来云台观。追荐你姐夫并孩儿金郎玉姐。〔李四云〕我也为此事来。咱和你一同追荐者。〔李倈冠带同小旦上云〕小官李喜童。妹子娇儿。我母亲被鲁斋郎夺将去了。父亲不知所向。亏了包待制大人。收留俺兄妹二人。教训成人。今应过举。得了头名状元。奉着包待制言语。着俺去云台观里。追荐我父母去。早来到了也。兀那住持那里。〔观主云〕早知相公到来。只合远接。接待不着。勿令见罪。呀。怎生带着个小姐走。〔李倈云〕我一径的来做些好事。〔观主云〕相公要追荐何人。〔李倈云〕追荐我父亲银匠李四。〔李四云〕是谁唤银匠李四。〔李倈云〕兀的不是我父亲。〔李四云〕你是谁。〔李倈云〕则我便是您孩儿喜童。妹子娇儿。〔旦云〕孩儿也。你在那里来。〔李倈再说前事悲科〕〔李四云〕孩儿。拜你姑姑者。〔做拜科〕〔贴旦云〕这两人是谁。〔李四云〕这两个便是我的孩儿。〔贴旦悲科云〕你一家儿都完聚了。只是俺那孔目。并两个孩儿。不知在那里。〔张倈冠带同小旦上云〕小官是张孔目的孩儿金郎。妹子玉姐。我母亲被鲁斋郎夺去。父亲不知所向。多亏了包待制大人收留俺兄妹二人。教训成人。应过举得了官也。包待制着俺云台观追荐父亲去。可早来到也。住持那里。〔观主云〕又是一个官人。他也带着小娘子走。相公到此只甚。〔张倈云〕特来做些好事。〔观主云〕追荐那一个。〔张倈云〕追荐我父亲张珪。母亲李氏。〔贴旦云〕谁唤张珪李氏。〔张倈云〕我唤来。〔贴旦云〕你敢是金郎么。〔张倈云〕妹子。兀的不是母亲。〔做悲科〕〔贴旦云〕这十五年。你在那里来。〔张倈云〕自从母亲去了。父亲不知所向。多亏了包待制大人。将我兄妹二人教训。应过举。得了官也。今日奉包待制言语。着俺云台观追荐父母。不想得见母亲。不知俺父亲有也无。〔做悲科〕〔李四云〕姐姐。这个既是你的儿子。我把女儿娇儿。与外甥做媳妇罢。〔张倈云〕母亲。将妹子玉姐。与兄弟为妻。做一个交门亲眷。可不好那。〔贴旦云〕俺两家子母。怕不完聚。只是孔目。不知在那里。教我如何放的下。〔做悲科〕〔正末愚鼓■〈闲〉板上〕〔诗云〕身穿羊皮百衲衣。饥时化饭饱时归。虽然不得神仙做。且躲人间闲是非。想俺出家人。好是清闲也呵。〔唱〕
　　【双调新水令】想人生平地起风波。争似我乐清闲支着个枕头儿高卧。只问你炼丹砂唐吕翁。何如那制律令汉萧何。我这里醉舞狂歌。繁华梦已参破。
　　【风入松】利名场上苦奔波。因甚强夺。蜗牛角上争人我。梦魂中一枕南柯。不恋那三公华屋。且图个五柳婆娑。
　　〔云〕俺这出家人。一年四季。春夏秋冬。好是快活也呵。〔唱〕
　　【甜水令】俺这里春夏秋冬。林泉兴味。四时皆可。常则是日夜宿山阿。有人相问。静里工夫。炼形打坐。笑指那落叶辞柯。
　　【折桂令】想当初向清明日共饮金波。张孔目家世坟茔。须不是风月鸣珂。他将俺儿女夫妻。直认做了云雨巫娥。俺自撇下家缘过活。再无心段疋绫罗。你休只管信口开合。絮絮聒聒。俺张孔目怎还肯缘木求鱼。鲁斋郎他可敢暴虎冯河。
　　【雁儿落】鲁斋郎忒太过。〔带云〕他道张珪。将你媳妇则明日五更送将来我要。〔唱〕不是张孔目从来懦。他在那云阳市剑下分。我去那华山顶峯头卧。
　　〔云〕我则道他一世儿荣华富贵。可怎生被包待制斩了。人皆欢悦。〔唱〕
　　【得胜令】今日个天理竟如何。黎庶尽讴歌。再不言宋天子英明甚。只说他包龙图智慧多。鲁斋郎哥哥。自惹下亡身祸。我舍了个娇娥。早先寻安乐窝。
　　〔云〕今日我去云台观散心咱。〔贴旦云〕李四。你看那道人。好似你姐夫。你试唤他一声咱。〔李四叫科云〕张孔目。〔正末回头科云〕是谁叫张孔目。〔做见科云〕兀的不是我浑家李氏。〔贴旦云〕你怎生撇了我出了家。劝你还俗罢。〔正末诗云〕你待散时我不散。悲悲切切男儿汉。从前经过旧恩情。要我还俗呵有如曹司翻旧案。〔众云〕你还了俗罢。〔正末云〕我修行到这个地步。如何肯再还俗。〔众拜科〕〔正末唱〕
　　【川拨棹】不索你闹镬铎。磕着头礼拜我。〔李四云〕姐夫。今日咱两家夫妇儿女都完聚了。你可怎生舍的出家去。你依着我。只是还了俗者。〔正末唱〕谁听你两道三科。嚷似蜂窝。甜似蜜钵。我若是还了俗可未可。
　　〔贴旦云〕孔目。平素你是受用的人。你为何出家。你怎生受的那苦。〔正末唱〕
　　【七弟兄】你那里问我。为何。受寂寞。我得过时且自随缘过。得合时且把眼来合。得卧时侧身和衣卧。
　　【梅花酒】不是我自间阔。趁浪逐波落落托托。大笑呵呵。夫共妻任摘离。儿和女且随他。我这里自磨陀。饮香醪醉颜酡。■〈扌弃〉沉睡在松萝。
　　【收江南】呀。抵多少南华庄子鼓盆歌。乌飞兔走疾如梭。猛回头青??早皤皤。任傍人劝我。我是个梦醒人怎好又着他魔。
　　〔包待制冲上云〕事不关心。关心者乱。老夫包拯。来到这云台观。见一簇人闹。不知为甚么。〔李四云〕爷爷。小的是许州人银匠李四。俺姐姐被鲁斋郎强夺为妻。幸得爷爷智斩鲁斋郎。如今俺姐姐回家来了。争奈姐夫张珪出了家。不肯认他。因此小的每和他儿女。在此相劝。只望爷爷做主咱。〔包待制云〕兀那张珪。你为何不认他。〔正末云〕我因一双儿女。不知所在。已是出家多年了。认他做甚么。〔包待制云〕张珪。你那儿女和李四的儿女。都在跟前。这十五年间。我都抬举的成人长大。都应过举。得了官也。如今将李四的女儿。与张珪的孩儿为妻。张珪的女儿。与李四的孩儿为妻。你两家做个割不断的亲眷。张珪。你快还了俗者。〔词云〕则为鲁斋郎苦害生民。夺妻女不顾人伦。被老夫设智斩首。方表得王法无亲。你两家夫妻重会。把儿女各配为婚。今日个依然完聚。一齐的仰荷天恩。〔正末同众拜谢科〕〔唱〕
　　【收尾】多谢你大恩人救了咱全家祸。抬举的孩儿每双双长大。莫说他做亲的得成就好姻缘。便是俺还俗的也不悞了正结果。
　　〔音释〕
　　拯音整　隲音质　衲音纳　夺音多　娑音蓑　阿何哥切　珂康和切　活音和　合音何　聒音果　冯音平　懦音糯　慧音惠　窝音倭　镬音和　铎在挪切　嚷人掌切　钵波上声　寞音磨　阔科上声　托音拖　他音拖　酡音陀　皤音婆　大音惰　结饥也切
　　题目　三不知同会云台观　
　　正名　包待制智斩鲁斋郎
　　包待制智斩鲁斋郎杂剧终

《元曲选》　杜蘂娘智赏金线池杂剧　（明）臧晋叔 编
　　杜蘂娘智赏金线池杂剧　　（元）关汉卿 撰
　　●杜蘂娘智赏金线池杂剧目录 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　韩解元轻负花月约老虔婆故阻燕莺期　正名　石好问复任济南府杜蘂娘智赏金线池 
　　楔子
　　〔外扮石府尹引张千上诗云〕少小知名建体闱。白头犹未解朝衣。年来屡上陈情疏。怎奈君恩不放归。老夫姓石名敏。字好问。幼年进士及第。随朝数载。累蒙擢用。谢圣恩可怜。除授济南府尹之职。我有个同窗故友。姓韩名辅臣。这几时不知兄弟进取功名去了。还只是游学四方。一向音信杳无。使老夫不胜悬念。今日无甚事。在私宅闲坐。张千。门首觑者。若有客来时。报复我知道。〔张千云〕理会的。〔末扮韩辅臣上诗云〕流落天涯又几春。可怜辛苦客中身。怪来喜鹊迎头噪。济上如今有故人。小生姓韩名辅臣。洛阳人氏。幼习经史。颇看诗书。学成满腹文章。争奈功名未遂。今欲上朝取应。路经济南府过。有我个八拜交的哥哥是石好问。在此为理。且去与哥哥相见一面。然后长行。说话中间。早来到府门了也。左右报复去。道有故人韩辅臣特来相访。〔张千报云〕禀老爷得知。有韩辅臣在于门首。〔府尹云〕老夫语未悬口。兄弟早到。快有请。〔张千云〕请进。〔做见科〕〔韩辅臣云〕哥哥。数载不见。有失问候。请上受你兄弟两拜。〔做拜科〕〔府尹云〕京师一别。几经寒暑。不意今日惠顾。殊慰鄙怀。贤弟请坐。张千看酒来。〔张千云〕酒在此。〔做把盏科〕〔府尹云〕兄弟满饮一杯。〔做回酒科〕〔韩辅臣云〕哥哥也请一杯。〔府尹云〕筵前无乐。不成欢乐。张千。与我唤的那上厅行首杜蘂娘来。伏待兄弟饮几杯酒。〔张千云〕理会的。出的这门来。这是杜蘂娘门首。杜大姐在家么。〔正旦扮杜蘂娘上云〕谁唤门哩。我开了这门看。〔做见科〕〔张千云〕府堂上唤官身哩。〔正旦云〕要官衫么。〔张千云〕是小酒。免了官衫。〔做行科〕〔张千云〕大姐。你立在这里。待我报复去。〔做报科〕〔府尹云〕着他进来。〔正旦做见科云〕相公唤妾身。有何分付。〔府尹云〕唤你来别无他事。这一位白衣卿相。是我的同窗故交。你把体面相见咱。〔正旦做拜科〕〔韩辅臣慌回礼科〕嫂嫂请起。〔府尹云〕兄弟也。这是上厅行首杜蘂娘。〔韩辅臣云〕哥哥。我则道是嫂嫂。〔背云〕一个好妇人也。〔正旦云〕一个好秀才也。〔府尹云〕将酒来。蘂娘行酒。〔正旦与韩连递三杯科〕〔府尹云〕住住。兄弟。我也吃一锺儿。〔韩辅臣云〕呀。却忘了送哥哥。〔正旦递府尹酒饮科〕〔正旦云〕秀才高姓大名。〔韩辅臣云〕小生洛阳人氏。姓韩名辅臣。小娘子谁氏之家。姓甚名谁。〔正旦云〕妾身姓杜。小字蘂娘。〔韩辅臣云〕元来见面胜似闻名。〔正旦云〕果然才子。岂能无貌。〔府尹云〕蘂娘。你问秀才告珠玉。〔韩辅臣云〕兄弟对着哥哥根前。怎敢道笔。正是弄斧班门。徒遗笑耳。〔府尹云〕兄弟休谦。〔韩辅臣云〕这等。兄弟呈丑也。〔做写科云〕写就了。蘂娘你试看咱。〔正旦念云〕词寄南乡子。〔词云〕袅娜复轻盈。都是宜描上翠屏。语若流莺声似燕。丹青。燕语莺声怎画成。难道不关情。欲语还羞便似曾。占断楚城歌舞地。娉婷。天上人间第一名。好高才也。〔韩辅臣云〕兄弟此行。本为上朝取应。只因与哥哥久阔。迂道拜访。幸覩尊颜。复蒙嘉宴。争奈试期将近。不能久留。酒散之后。便当奉别。〔府尹云〕贤弟且休去。略住三朝五日。待老夫賷发你一路鞍马之费。未为迟也。张千。打扫后花园。请秀才在书房中安下者。〔韩辅臣云〕花园冷静。怕不中么。〔府尹云〕既如此。就在蘂娘家安歇如何。〔韩辅臣云〕愿随鞭■〈釒凳〉。〔府尹云〕你看他一让一个肯。蘂娘。这是我至交的朋友。与你两锭银子。拏去你那母亲做茶钱。休得怠慢了秀才者。〔正旦云〕多谢相公。〔韩辅臣云〕兄弟谢了哥哥。大姐。到你家中拜你那妈妈去来。〔正旦云〕秀才。俺娘忒爱钱哩。〔韩辅臣云〕大姐不妨事。我多与他些钱钞便了也。〔正旦唱〕
　　【仙吕端正好】郑六遇妖狐。崔韬逢雌虎。那大曲内尽是寒儒。想如今晓古人家女。都待与秀才每为夫妇。
　　【幺篇】既不呵那一片俏心肠。那里每堪分付。那苏小卿不辨贤愚。比如我五十年不见双通叔。休道是苏妈妈。也不是醉驴驴。我是他亲生的女。又不是买来的奴遮莫拷的我皮肉烂。炼的我骨髓枯。我怎肯跟将那贩茶的冯魁去。〔同韩下〕
　　〔府尹云〕你看我那兄弟。秀才心性。又是那吃酒的意儿。别也不别。径自领着杜蘂娘去了也。且待三朝五日。差人探望兄弟去。古语有云。乐莫乐兮新相知。岂不信然。〔诗云〕华省芳筵不待终。忙携红袖去匆匆。虽然故友情能密。争似新欢兴更浓。〔下〕
　　〔音释〕
　　解上声　朝音潮　疏去声　累上声　济上声　慰音谓　乐音耀　乐音涝　行音杭　袅音鸟　娜那上声　占去声　娉聘平声　婷音亭　叔音暑
　　第一折
　　〔搽旦扮卜儿上诗云〕不纺丝麻不种田。一生衣饭靠皇天。尽道吾家皮解库。也自人间赚得钱。老身济南府人氏。自家姓李。夫主姓杜。所生一个女儿。是上厅行首杜蘂娘。近日有个秀才。叫做韩辅臣。却是石府尹老爷送来的。与俺女儿作伴。俺这妮子一心待嫁他。那厮也要娶我女儿。中间被我不肯。把他捻出去了。怎么这一会儿不见俺那妮子。莫非又赶那厮去。待我唤他。蘂娘贱人那里。〔正旦领梅香上向古门道云〕韩秀才。你则躲在房里坐。不要出来。待我和那虔婆颓闹一场去。〔韩辅臣做应云〕我知道。〔正旦云〕自从和韩辅臣作伴。又早半年光景。我一心要嫁他。他一心要娶我。则被俺娘板障。不肯许这门亲事。我想一百二十行。门门都好着衣吃饭。偏俺这一门。却是谁人制下的。忒低微也呵。〔唱〕
　　【仙吕点绛唇】则俺这不义之门。那里有买卖营运。无赀本。全凭着五个字迭办金银。〔带云〕可是那五个字。〔唱〕无过是恶劣乖毒狠。
　　【混江龙】无钱的可要亲近。则除是驴生戟角瓮生根。佛留下四百八门衣饭。俺占着七十二位凶神。纔定脚谢馆接迎新子弟。转回头霸陵谁识旧将军。投奔我的都是那矜爷害娘。冻妻饿子。折屋卖田。提瓦罐爻槌运。那些个慈悲为本。多则是板障为门。
　　〔云〕梅香。你看妳妳做甚么里。〔梅香云〕妳妳看经哩。〔正旦云〕俺娘口业作罪。你这般心肠。多少经文忏的过来。枉作的业深了也。〔唱〕
　　【油葫芦】炕头上主烧埋的显道神。没事哏。■〈〈禾禾〉〉麻头斜皮脸老魔君。拿着一串数珠是吓子弟降魔印。轮着一条拄杖是打鸂??无情棍。茶房里那一火老业人。酒杯间有多少闲议论。频频的间阻休熟分。三夜早赶离门。
　　〔梅香云〕姐姐。这话说差了。我这门户人家。巴不得接着子弟。就是钱龙入门。百般奉承他。常怕一个留他不住。怎么刚刚三日。便要赶他出门。决无此理。〔正旦云〕梅香。你那里知道。〔唱〕
　　【天下乐】他只待夜夜留人夜夜新。殷勤。顾甚的恩。不依随又道是我女孩儿不孝顺。今日个漾人头厮摔。含热血厮喷。定夺俺心上人。
　　〔做见科正旦云〕母亲。吃甚么茶饭那。〔卜儿云〕灶窝里烧了几个灯盏。吃甚么饭来。〔正旦唱〕
　　【醉扶归】有句话多多的苦告你老年尊。累累的嘱托近比邻。一片花飞减却春。我如今不老也非为嫩。年纪小呵。须是有气分。年纪老无人问。
　　〔云〕母亲。嫁了您孩儿罢。孩儿年纪大了也。〔卜儿云〕丫头。拿镊子来镊了鬓边的白发。还着你觅钱哩。〔正旦云〕母亲。你只管与孩儿■〈忄敝〉性怎的。〔卜儿云〕我老人家如今性子淳善了。若发起村来。怕不筋都敲断你的。〔正旦唱〕
　　【金盏儿】你道是性儿淳。我道你意儿村。提起那人情来往佯妆钝。〔带云〕有几个打踅客旅辈。丢下些刷牙掠头。问妳妳要盘缠家去。〔唱〕你可早耳朵闭眼睛昏。前门里统镘客。后门里一个使钱勤。揉开汪泪眼。打拍老精神。
　　〔云〕母亲。嫁了你孩儿者。〔卜儿云〕我不许嫁谁敢嫁。有你这样生忿忤逆的。〔正旦唱〕
　　【醉中天】非是我偏生忿。还是你不关亲。只着俺淡抹浓妆倚市门。积趱下金银囤。〔卜儿做怒科云〕你这小贱人。你今年纔过二十岁。不与我觅钱。教那个觅钱。〔正旦唱〕你道俺纔过二旬。有一日粉消香褪。可不道老死在风尘。
　　〔云〕母亲。你嫁了孩儿罢。〔卜儿云〕小贱人。你要嫁那个来。〔正旦唱〕
　　【寄生草】告辞了鸣珂巷。待嫁那韩辅臣。这纸汤瓶再不向红垆顿。铁煎盘再不使清油混。铜磨笴再不把顽石运。〔卜儿云〕你要嫁韩辅臣这穷秀才。我偏不许你。〔正旦唱〕怎将咱好姻缘生折做断头香。休想道泼烟花再打入迷魂阵。
　　〔卜儿云〕那韩辅臣有什么好处。你要嫁他。〔正旦唱〕
　　【赚煞】十度愿从良长则九度不依允。也是我八个字无人主婚。空盼上他七步才华远近闻。六亲中无不欢欣。改家门。做的个五花诰夫人。驷马高车锦绣裀。道俺有三生福分。正行着双双好运。〔卜儿云〕好运好运。卑田院里赶趁。你要嫁韩辅臣这一千年不长进的。看你打莲花落也。〔正旦唱〕他怎肯教一年春尽又是一年春。〔下〕
　　〔卜儿云〕俺女儿心心念念只要嫁韩秀才。我好歹偏不嫁他。俺想那韩秀才是个气高的人。他见俺有些闲言闲语。必然使性出门去。俺再在女孩儿根前调拨他。等他两个不和讪起脸来。那时另接一个富家郎。纔中俺之愿也。正是小娘爱的俏。老鸨爱的钞。则除非弄冷他心上人。方纔是我家里钱龙到。〔下〕
　　〔音释〕
　　捻尼蹇切　哏狠平声　■〈〈禾禾〉〉音顷　降奚江切　鸂音溪　??音勅　熟绳朱切　分去声　摔音洒　比音疲　镊音聂　■〈忄敝〉音鳖　踅徐靴切　镘音慢　囤音顿　过平声　笴音赶　长音掌　讪山去声　中去声　鸨音保
　　第二折
　　〔韩辅臣上诗云〕一生花柳幸多缘。自有嫦娥爱少年。留得黄金等身在。终须买断丽春园。我韩辅臣本为进取功名。打从济南府经过。适值哥哥石好问在此为理。送我到杜蘂娘家安歇。一住半年以上。两意相投。不但我要娶他。喜得他也有心嫁我。争奈这虔婆百般板障。俺想来。他只为我囊中钱钞已尽。况见石府尹满考朝京。料必不来复任。越越的欺负我。发言发语。只要捻我出门去。我是个顶天立地的男子汉。怎生受得一口气。出了他门。不觉又是二十多日。你道我为何不去。还在济南府淹阁。倒也不是盼俺哥哥复任。思量告他。只为杜蘂娘他把俺赤心相待。时常与这虔婆合气。寻死觅活。无非是为俺家的缘故。莫说我的气高。那蘂娘的气比我还高的多哩。他见我这日出门时节。竟自悻悻然去了。说也不和他说一声儿。必然有些怪我。这个怪也只得由他怪。本等是我的不是。以此沉吟展转。不好便离此处。还须亲见蘂娘。讨个明白。若他也是虔婆的见识。没有嫁我之心。却不我在此亦无指望了。不如及早上朝取应。干我自家功名去。他若是好好的依旧要嫁我。一些儿不怪我。便受尽这虔婆的气。何忍负之。今日打听得虔婆和他一班儿老姊妹在茶房中吃茶。只得将我羞脸儿揣在怀里。再到蘂娘家去走一遭。〔词云〕我须是读书人凌云豪气。偏遇这泼虔婆全无顾忌。天若使石好问复任济南。少不的告他娘着他流递。〔下〕〔正旦引梅香上云〕我杜蘂娘一心看上韩辅臣。思量嫁他。争奈我母亲不肯。倒发出许多说话。将他赶逐出门去了。我又不曾有半句儿恼着他。为何一去二十多日。再也不来看我。教我怎生放心得下。闻得母亲说。他是烂黄虀。如今又缠上一个粉头。道强似我的多哩。这话我也不信。我想这济南府教坊中人。那一个不是我手下教道过的小妮子。料必没有强似我的。若是他果然离了我家。又去踹别家的门。久以后我在这街上行走。教我怎生见人那。〔唱〕
　　【南吕一枝花】东洋海洗不尽脸上羞。西华山遮不了身边丑。大力鬼顿不开眉上锁。巨灵神劈不断腹中愁。闪的我有国难投。抵多少南浦伤离候。爱你个杀才没去就。明知道雨歇云收。还指望待天长地久。
　　【梁州第七】这厮阑散了虽离我眼底。忔憎着又在心头。出门来信步闲行走。遥瞻远岫。近俯清流。行行厮趁。步步相逐。知他在那搭儿里续上绸缪。知他是怎生来结做冤雠。俏哥哥不争你先和他暮雨朝云。劣妳妳则有分吃他那闲茶浪酒。好姐姐几时得脱离了舞榭歌楼。不是我出乖。弄丑。从良弃贱我命里有终须有。命里无枉生受。只管扑地掀天无了休。着甚么来由。
　　〔梅香云〕姐姐。你休烦恼。姐夫好歹来家也。〔正旦云〕梅香。将过琵琶来。待我散心适闷咱。〔梅香取砌末科云〕姐姐。琵琶在此。〔正旦弹科〕〔韩辅臣上云〕这是杜大姐家门首。我去的半月其程。怎么门前的地。也没人扫。一刬的长起青苔来。这般样冷落了也。〔正旦做听科云〕那厮来了也。我则推不看见。〔韩辅臣做入见科云〕大姐祗揖。〔正旦做弹科〕〔唱〕
　　【牧羊关】不见他思量旧。倒有些两意儿投。我见了他扑邓邓火上浇油。恰便似钩搭住鱼腮箭穿了鴈口。〔韩辅臣云〕元来你那旧性儿不改。还弹唱哩。〔正旦做起拜科〕〔唱〕你怪我依旧拈音乐。则许你交错劝觥筹。你不肯冷落了杯中物。我怎肯生疎了弦上手。
　　〔韩辅臣云〕那一日吃你家妈妈赶逼我不过。只得忍了一口气。走出你家门。不曾辞别的大姐。这是小生得罪了。〔正旦唱〕
　　【骂玉郎】这的是母亲故折鸳鸯偶。须不是咱设下恶机谋。怎将咱平空抛落他人后。今日个何劳你。贵脚儿。又到咱家走。
　　〔韩辅臣云〕大姐何出此言。你元许我嫁哩。〔正旦唱〕
　　【感皇恩】咱本是泼贱娼优。怎嫁得你俊俏儒流。〔韩辅臣云〕这是有盟约在前的。〔正旦唱〕把枕畔盟。花下约。成虚谬。〔韩辅臣云〕我出你家门。也只得半个多月。怎便见得虚谬了那。〔正旦唱〕你道是别匆匆无多半月。我觉的冷清清胜似三秋。〔韩辅臣跪科云〕大姐。我韩辅臣不是了。我跪着你请罪罢。〔正旦不睬科云〕那个要你跪。〔唱〕越显的你嘴儿甜。膝儿软。情儿厚。
　　〔韩辅臣云〕我和你生则同衾。死则同穴哩。〔正旦唱〕
　　【采茶歌】往常个侍衾裯。都做了付东流。这的是娼门水局下场头。〔韩辅臣云〕大姐。只要你有心嫁我。便是卓文君也情愿当垆沽酒来。〔正旦唱〕再休提卓氏女亲当沽酒肆。只被你双通叔早掘倒了翫江楼。
　　〔韩辅臣跪科云〕大姐。你休这般恼我。你打我几下罢。〔正旦唱〕
　　【三煞】既你无情呵。休想我指甲儿汤着你皮肉。似往常有气性打的你见骨头。我只怕年深了也难收救。倒不如早早丢开。也免的自僝自僽。〔韩辅臣云〕你不发放我起来。便跪到明日。我也只是跪着。〔正旦唱〕顽涎儿却依旧。我没福和你那莺燕蜂蝶为四友。甘分做跌了弹的斑鸠。
　　【二煞】有耨处散诞松宽着耨。有偷处宽行大步偷。何须把一家苦苦死淹留。也不管设誓拈香。到处里停眠整宿。说着他瞒心的谎昧心的呪。你那手怎掩傍人是非口。说的困须休。
　　【尾煞】高如我三板儿的人物也出不得手。强如我十倍儿的声名道着处有。寻些虚脾使些机勾。用些工夫再去趁逐。你与我高揎起春衫酒淹袖。舒你那攀蟾折桂的指头。请先生别挽一枝章台路傍柳。〔下〕
　　〔韩辅臣做叹科云〕嗨。杜蘂娘。真个不认我了。我只道是虔婆要钱。赶我出去。谁知杜蘂娘的心儿也变了。他一家门这等欺负我。如何受的过。只得再消停几日。等我哥哥一个消耗来也不来。又作处置。〔诗云〕怪他红粉变初心。不独虔婆太逼临。今日床头看壮士。始知颜色在黄金。〔下〕
　　〔音释〕
　　姊音子　忔许乙切　逐直由切　掀音轩　刬音产　觥姑横切　裯音紬　肉柔去声　僝锄山切　僽音骤　涎徐煎切　蝶音爹　耨囊斗切　宿音秀　揎音宣
  </div>
  <div class="pagination">
   <a href="元曲选_page49.html">
    上一页
   </a>
   <span>
    ...
   </span>
   <a href="元曲选_page45.html">
    45
   </a>
   <a href="元曲选_page46.html">
    46
   </a>
   <a href="元曲选_page47.html">
    47
   </a>
   <a href="元曲选_page48.html">
    48
   </a>
   <a href="元曲选_page49.html">
    49
   </a>
   <span class="current-page">
    50
   </span>
   <a href="元曲选_page51.html">
    51
   </a>
   <a href="元曲选_page52.html">
    52
   </a>
   <a href="元曲选_page53.html">
    53
   </a>
   <a href="元曲选_page54.html">
    54
   </a>
   <a href="元曲选_page55.html">
    55
   </a>
   <span>
    ...
   </span>
   <a href="元曲选_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
