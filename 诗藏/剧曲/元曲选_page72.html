<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 72 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 72 页/共 133 页
  </h1>
  <div class="content">
   〔宋公序上云〕小官宋公序。听知的范学士哥哥在驿亭中。我先去见哥哥去。赵实。你休着走了那张浩。只在这里等着。来到门首。我自过去。〔做见范科云〕哥哥一别许久。〔范仲淹云〕相公。你与这相公厮见。〔宋问科云〕敢问哥哥。这位是谁。〔范仲淹云〕则这个便是张镐。〔看张云〕兄弟。这个便是扬州太守宋公序。〔正末唱〕
　　【水仙子】枉自有三封书札袖中携。我则索拨尽寒垆一夜灰。眼睁睁现放着傍州例。我则去那菜馒头处拖狗皮。早两桩儿送的来路绝人稀。〔范仲淹云〕兄弟。那死的死了。扬州为何不去。〔正末唱〕便道你扬州牧。能意气。我则怕又做了死病难医。
　　〔宋公序云〕哥哥不知。您兄弟路上拿住一个假张浩也。〔范仲淹云〕在那里。拿将过来。〔正末云〕张仲泽。我和你有甚冤仇。着人杀坏我来。〔净云〕知之为知之。不知为不知。〔正末唱〕
　　【川拨棹】你道你便老实。你不知为不知。你只会拽耙扶犁。抱瓮浇畦。万言策谁人做的。你待要狐假虎威。哎。你个贾长沙省气力。
　　【七弟兄】就里。端的。现放着试金石。这是万邦取则鱼龙地。对金銮壮志吐虹霓。不比你那看青山满眼骑驴背。
　　【梅花酒】呀。张仲泽你忒下得。说小生当日。正波迸流移。无处可也依栖。他倚恃着黄金浮世在。我险些儿白发故人稀。当日在村庄里。村庄里。教学的。教学的。谢天地。谢天地。遂风雷。遂风雷。脱白衣。脱白衣。上丹墀。上丹墀。帝王知。帝王知。我身亏。我身亏。那一日。那一日。便心里。便心里。得便宜。
　　【收江南】呀。你今日讨便宜翻做了落便宜。你待将沤麻坑索换我那凤凰池。〔净云〕可怜见我父亲年纪高大。又有疾病哩。〔正末唱〕你道你父亲年老更残疾。他也不是个好的。常言道老而不死是为贼。
　　〔云〕只不见我那大恩人在那里。〔曳剌云〕相公认的酒家么。只我便是赵实。〔正末云〕哥哥。受张镐两拜〔曳剌云〕酒家不敢。相公请起。〔范仲淹云〕兄弟。你为甚么拜他。〔正末云〕哥哥不知。我当此一日。若不是他饶了我性命呵。岂有今日。〔范仲淹云〕元来有这等事。你一行人听我下断。假张浩暗赖了万言长策。诈图官爵。杀坏平人。市曹中明正典刑。赵实见义当为。不行邪径。就加你为吉阳县令。荐福寺长老。加为紫衣太师。宋公序选吉日良辰。就招女壻张镐。过问老夫。杀羊造酒。做一个庆喜的筵席。〔众谢科〕〔正末唱〕
　　【鸳鸯煞】则这远公休结白莲会。谢安却被苍生起。谁知也有这日。成就了宰相荐贤心。纔趁了男儿仗义胆。白破了贼汉拖刀计。倒招了个女娇娃结眷姻。和你这老禅师为交契。大都来是书生命里。不争将黄阁玉堂臣。几乎的做了违宣抗勅鬼。
　　〔音释〕
　　食绳知切　席星西切　笔邦每切　立音利　力音利　实绳知切　迹将洗切　墨忙背切　耙音罢　畦音奚　的音底　石绳知切　得当美切　日人智切　沤欧去声　疾精妻切　贼则平声
　　题目　三封书谒扬州牧　
　　正名　半夜雷轰荐福碑
　　半夜雷轰荐福碑杂剧终

《元曲选》　邯郸道省悟黄粱梦杂剧　（明）臧晋叔 编
　　邯郸道省悟黄粱梦杂剧　　（元）马致远 撰
　　●邯郸道省悟黄粱梦杂剧目录
 
　　第一折 
　　　〔音释〕 
　　楔子 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　汉锺离度脱唐吕公　正名　邯郸道省悟黄粱梦 
　　第一折
　　〔冲末扮东华帝君上诗云〕阆苑仙人白锦袍。海山银阙宴蟠桃。三峯月下鸾声远。万里风头鹤背高。贫道东华帝君是也。掌管羣仙籍録。因赴天斋回来。见下方一道青气。上彻九霄。原来河南府有一人。乃是吕岩。有神仙之分。可差正阳子点化此人。早归正道。这一去使寒暑不侵其体。日月不老其颜。神垆仙鼎。把玄霜绛雪烧成。玉户金关。使姹女婴儿配定。身登紫府朝三清。位列真君。名记丹书。免九族不为下鬼。阎王簿上除生死。仙吏班中列姓名。指开海角天涯路。引的迷人大道行。〔下〕〔正旦扮王婆上云〕老身黄化店人氏。王婆是也。我开着这个打火店。我烧的这汤锅热着。看有甚么人来。〔外扮吕洞宾骑驴背剑上诗云〕策蹇上长安。日夕无休歇。但见槐花黄。如何不心急。小生姓吕名岩。字洞宾。本贯河南府人氏。自幼攻习儒业。今欲上朝进取功名。来到这邯郸道黄化店。饥渴之际。不免做些茶饭吃。到的这店门首。将这蹇卫拴下。将这二百文长钱。籴些黄粱。兀那打火的婆婆。央你做饭与我吃。行人贪道路。你快些儿。〔王婆云〕客官你好急性也。饶一把儿火者。〔洞宾云〕我巴不的选场中去哩。〔正末上云〕贫道覆姓锺离。名权。字云房。道号正阳子。京兆咸阳人也。自幼学得文武双全。在汉朝曾拜征西大元帅。后弃家属。隐遁终南山。遇东华真人。授以正道。发为双髻。赐号太极真人。常遗颂于世。〔颂云〕生我之门死我户。几个惺惺几个悟。夜来铁汉自寻思。长生不死由人做。今奉帝君法旨。教贫道下方度脱吕岩。来到这邯郸道黄化店。见紫气冲天。当必在此。我想世间人好不识贤愚也呵。〔唱〕
　　【仙吕点绛唇】混沌初分生人厮慁。谁持论。旋转乾坤。这都是太上传心印。
　　【混江龙】当日个曾逢关尹。至今遗下五千文。大刚来玄虚为本。清净为门。虽然是草舍茅庵一道士。伴着这清风明月两闲人。也不知甚的秋。甚的春。甚的汉。甚的秦。长则是习疎狂。躭懒散。佯妆钝。把些个人间富贵。都做了眼底浮云。
　　〔云〕想世人争名夺利。何苦如此。〔唱〕
　　【油葫芦】莫厌追欢笑语频。但开怀好会宾。寻思离乱可伤神。俺闲遥遥独自林泉隐。您虚飘飘半纸功名进。你看这紫塞军。黄阁臣。几时得个安闲分。怎如我物外自由身。
　　【天下乐】他每得到清平有几人。何不早抽身。出世尘。尽白云满溪锁洞门。将一函经手自翻。一垆香手自焚。这的是清闲真道本。
　　〔笑云〕原来神仙在这里。〔做入店见科〕〔洞宾云〕一个先生好道貌也。〔正末云〕敢问足下高姓。〔洞宾云〕小生姓吕名岩。字洞宾。〔正末云〕你往那里去。〔洞宾云〕上朝应举去。〔正末云〕你只顾那功名富贵。全不想生死事急。无常迅速。不如跟贫道出家去。〔洞宾云〕你这先生。敢是风魔的。我学成满腹文章。上朝求官应举去。可怎生跟你出家。你出家人有甚好处。〔正末云〕俺出家人自有快活处。你怎知道。〔唱〕
　　【金盏儿】上昆仑。摘星辰。觑东洋海则是一掬寒泉滚。泰山一捻细微尘。天高三二寸。地厚一鱼鳞。抬头天外觑。无我一般人。
　　〔洞宾云〕这先生开大言。似你出家的有甚么仙方妙诀。驱的甚么神鬼。〔正末云〕出家人长生不老。炼药修真。降龙伏虎。到大来悠哉也呵。〔唱〕
　　【后庭花】我驱的是六丁六甲神。七星七曜君。食紫芝草千年寿。看碧桃花几度春。常则是醉醺醺。高谈阔论。来往的尽是天上人。
　　〔洞宾云〕俺做了官。也有受用处。〔正末云〕你做官受用得几多。俺这神仙的快乐。与你俗人不同。你听我说那快乐处。〔唱〕
　　【醉中天】俺那里自泼村醪嫩。自折野花新。独对青山酒一尊。闲将那朱顶仙鹤引。醉归去松阴满身。冷然风韵。铁笛声吹断云根。
　　〔云〕你跟我出家去来。〔洞宾云〕俺为官居兰堂。住画阁。你这出家人。无过草衣木食。干受辛苦。有甚么受用快活处。〔正末唱〕
　　【金盏儿】俺那里地无尘。草长春。四时花发常娇嫩。更那翠屏般山色对柴门。雨滋棕叶润。露养药苗新。听野猿啼古树。看流水绕孤邨。
　　〔洞宾云〕我学成文武双全。应过举。做官可待。富贵有期。你教出家去呵。怎生便得神仙做。〔正末云〕你自不知。你不是个做官的。天生下这等道貌。是个神仙中人。常言道。一子悟道。九族升天。不要错过了。〔唱〕
　　【醉雁儿】你有那出世超凡神仙分。系一条一抹绦。带一顶九阳巾。君。敢着你做真人。
　　〔洞宾云〕俺为官的。身穿锦段轻纱。口食香甜美味。你出家人草履麻绦。餐松啖柏。有甚么好处。〔正末云〕功名二字。如同那百尺高竿上调把戏一般。性命不保。脱不得酒色财气这四般儿。笛悠悠。鼓冬冬。人闹吵。在虚空。怎如的平地上来。平地上去。无灾无祸。可不自在多哩。〔唱〕
　　【后庭花】酒恋清香疾病因。色爱荒淫患难根。财贪富贵伤残命。气竞刚强损陷身。这四件儿不饶人。你若是将他断尽。便神仙有几分。
　　〔洞宾云〕我十年苦志。一举成名。是荷包里东西。拿得定的。神仙事渺渺茫茫。有什么准程。教我去做他。〔正末唱〕
　　【醉中天】假饶你手段欺韩信。舌辩赛苏秦。到底个功名由命不由人。也未必能拿准。只不如苦志修行谨慎。早图个灵丹腹孕。索强似你跨青驴踯躅风尘。
　　〔洞宾云〕听他说甚么。不觉神思困倦。且睡一会咱。〔做睡科〕〔正末云〕正说着话。他就睡了。好蠢人也。〔唱〕
　　【一半儿】如今人宜假不宜真。则敬衣衫不敬人。题起修行耳怕闻。直恁的没精神。一半儿应承一半儿盹。
　　〔云〕这人俗缘不断。吕岩也。你既然要睡。我教你大睡一会。去六道轮回中走一遭。待醒来时。早已过了十八年光景。见了些酒色财气。人我是非。那其间方可成道。〔诗云〕气为强弱志为先。努力须当莫换肩。捱出这番难境界。更添疾苦一番仙。〔唱〕
　　【金盏儿】比及你米淘了尘。水浇的滚。我教这一颗米内藏时运。半升铛里煑乾坤。投至得黄粱炊未熟。他清梦思犹昏。我教他江山重改换。日月一番新。
　　〔云〕您睡着了。贫道自赴蟠桃会去也。〔唱〕
　　【赚煞】羽衣轻。霓旌迅。有十二金童接引。万里天风归路稳。向蓬莱顶上朝真。笑欣欣。袖拂白云。宴罢瑶池酒半醺。争奈你个唐吕岩性蠢。偏不肯受汉锺离教训。又则索跨苍鸾飞上九天门。〔下〕
　　〔洞宾梦上云〕兀那王婆。那先生去了也。〔王婆云〕去久了。〔洞宾云〕饭熟也未。〔王婆云〕还饶一把火儿。〔洞宾云〕王婆。我也等不的你那饭了。误了我程途。我上的蹇驴。便索长行去也。〔下〕〔王婆云〕吕岩去了也。他那里知道我非凡人。乃骊山老母一化。上仙法旨。着吕岩看破了酒色财气。人我是非。那其间纔得返本朝元。重回正道。〔诗云〕汉锺离点化玄机。度吕岩省悟心回。待此人功成行满。同共赴阆苑瑶池。〔下〕
　　〔音释〕
　　姹疮诈切　邯音寒　郸音丹　沌音遁　慁音混　塞音赛　函音咸　翻音番　冷音凌　邨与村同　绦音叨　踯音直　躅音逐　盹敦上声　铛音撑　蠢春上声　骊音梨
　　楔子
　　〔正末改扮高太尉同旦儿两倈上云〕老夫殿前高太尉的便是。嫡亲的三口儿家属。夫人早亡。止有个女孩儿。唤做翠娥。自十七年前。吕岩应过举。拜兵马大元帅。老夫见他好武艺。就招他为壻。所生一儿一女。近日蔡州反了吴元济。好生猖獗。朝廷着吕岩领兵征讨。他如今辞别了老夫前去。我索丁宁嘱付他几句言语。这早晚敢待来也。〔洞宾扮元帅上诗云〕平生慷慨习阴符。秉钺临戎出帝都。男儿三十不得志。枉作堂堂大丈夫。某吕岩。自到京都。弃文就武。加某为兵马大元帅。与高太尉作赘。可早十八年光景。得了一双儿女。今有蔡州吴元济反乱。圣人的命。着某统兵征讨。今日辞别了岳父。便索长行也。〔做见科云〕您孩儿点就人马。则今日便行。父亲好觑当一双儿女者。〔高太尉云〕孩儿。你此一去。这妻子身上。有我在此。再不必留心。你与国家好生出力。千经万典。忠孝为先。你须恤军爱民。不义之财。少要贪图。岂不闻金玉满堂。未之能守。富贵而骄。自遗其咎。我这般说呵。也只为你执掌军权。怕你重利而轻义。失了道心。你切记者。左右将酒来。我亲手与孩儿把一杯送行。〔做把酒科唱〕
　　【仙吕赏花时】则我是皓首苍颜高太尉。别无甚亲人则觑着你。儿幼小女娇痴。想为人在世。最苦是生离。
　　〔云〕孩儿再饮一杯。〔洞宾云〕我吃不得了。〔高太尉唱〕
　　【幺篇】满饮阳关酒一杯。〔洞宾做吐科云〕您孩儿吃不得了。心中有些不好。吐了两口血。这酒元来伤人。您孩儿再也不吃这酒了。〔高太尉云〕既是伤着你心。再也休吃这酒罢。〔洞宾云〕父亲放心。您孩儿不吃了。辞别父亲。便索长行。〔高太尉云〕你休忘了我的言语。着心记者。〔唱〕则要你在意扶持唐社稷。嘱付了又重题。但愿的功成破敌。早唱凯歌回。〔下〕
　　〔洞宾云〕则今日领本部人马。收捕吴元济走一遭去。〔诗云〕贼寇无端逞凶顽。杀声振地撼天关。托赖圣人洪福大。不得成功誓不还。〔下〕
　　〔音释〕
　　猖音昌　獗音决　稷将洗切　敌丁梨切　撼含去声
　　第二折
　　〔旦儿上云〕妾身翠娥。是高太尉的女儿。自从父亲招了吕岩为壻。又早十八年光景。他跟前得了一双儿女。如今吕岩收捕吴元济去了。我和魏尚书的儿子魏舍。有些不伶俐的勾当。约定今日相会。怎生不见来。〔净扮魏舍上云〕湛湛青天不可欺。两个碓嘴拨天飞。则有一个飞不动。争奈身上没穿的。自家姓魏。我父亲是魏尚书。人皆称我为魏舍。我和吕岩的浑家。有些不伶俐的勾当。吕岩征西去了。他教我今日来他家走一走。来到这门首。前后没一人。我叫一声。高大姐开门来。〔做见科〕〔旦儿云〕你来了也。我正等你哩。咱两个家里吃几杯酒。打开这吊窗。若有人来。便往这窗子里出去。〔净云〕正是。咱且慢慢的饮酒耍子。〔洞宾上云〕某乃吕岩。奉圣人的命。统领三军。收捕吴元济。到的阵面上。卖了一阵。与了我三斗珍珠。一提黄金。领军回还。来到家门首。接了马者。老院公也不见。前后无一个人。夫人也不知在那里。进到这卧房门首。有人在里边说话。我试听咱。〔旦儿云〕咱两个正好吃酒哩。〔凈云〕若阵亡了吕岩。我就娶你。〔旦儿云〕吕岩死了。我不嫁你嫁那个。〔洞宾云〕兀的不有奸夫了。我踏开这门咱。〔做踏门科〕〔凈云〕不好了。有人来也。我往吊窗里跳出去。走走走。〔洞宾云〕奸夫走了也。我问你。吃酒的是谁。〔旦儿云〕没人。〔洞宾云〕你说没人。这顶帽子。是谁掉下的。〔凈上云〕哥。是我的。〔下〕〔洞宾云〕好也。我现授大元帅之职。你是太尉的女儿。你这般羞辱我。我好歹杀了你个淫妇。〔正末改扮院公拿拄杖慌上云〕老汉是高太尉家一个院公。有俺姐夫吕岩。做了征西大元帅。收捕反贼。去了一年。恰纔小的每道吕姐夫回来了。老汉不信。若是暗暗的回来。必定做下不公的勾当。既不是呵。怎生一个大将军回来。可没一个人来报知。也不差人迎接。这小的每眼见的说谎。逗我耍哩。休问有无。我看一看去。〔唱〕
　　【商调集贤宾】报道前厅上侍长恰到来。〔带云〕既是来到了呵。〔唱〕却怎生不听的把玳筵排。〔洞宾云〕这妇人忒无礼。瞒着我做这等勾当。〔正末做听科云〕真个来了。〔唱〕有甚事炒炒七七。〔旦儿哭科云〕我是为害眼。许下的愿心来。〔正末唱〕没来由怨怨哀哀。我这里七林林转过庭槐。慢腾腾行过厅阶。孤桩桩靠定明亮隔。〔洞宾云〕好老婆。我不在家。你养着奸夫吃酒。老院公那老匹夫在那里。〔正末唱〕听说罢撧耳揉腮。〔洞宾云〕我则杀了这妇人。〔正末云〕这事怎了。〔唱〕我这里伤心空跌脚。低首自惭胲。
　　【逍遥乐】夫人也想着你那百年恩爱。半世夫妻。好也啰你做下这一场丑态。〔洞宾云〕我吃这妇人气杀我也。〔正末唱〕休道是浊骨凡胎。便是释迦佛也恼下莲台。早难道侯门深似海。两步那为一蓦。〔做推门科唱〕我这里一双手到。半壁身挨。可早两扇门开。
　　〔洞宾云〕这个老匹夫。你来这里做甚么。〔正末云〕自从大人出征去后。老相公早亡化过了半年也。大人今日来家。为甚这等恼躁。〔洞宾云〕我心中的事。你怎生知道。不干你事。你快去。〔正末云〕上项的事。老汉已听的了。大人停嗔息怒。难道是老汉无罪。大人记的你临行时。老相公嘱付的话道。着老院公单管打扫花园。咱后花园离前厅却是多远。老汉无事也不到这前面来。有甚么勾当。相公当初将这两个孩儿和夫人。交付在老汉身上。今日有这等是非。老汉八十五岁年纪。便死老汉也甘心去。〔洞宾掣剑科云〕不干你事。我只杀了这妇人。〔正末唱〕
　　【金菊香】这一个怒横着三尺剑当怀。〔旦儿云〕兀的不屈杀我也。〔正末唱〕好也啰那一个倚定门儿手托腮。似恁地怎生将手腕解。又不是少米无柴。是夫人自跳下舍身崖。
　　〔旦儿云〕老院公。你不知。我为他害眼来。许下的愿心。他说我养汉来。我做的不是了。老院公你救我一命咱。〔正末云〕教老汉怎生救你。〔唱〕
　　【醋葫芦】又不是别人相唬吓。厮展赖。是你男儿亲自撞将来。你浑身是口难分解。赤紧的倂赃拿贼。你看他死临侵不敢把头抬。
　　〔旦儿做跪科云〕我实做的不是了。看着两个孩儿面皮。饶了我性命者。〔正末唱〕
　　【幺篇】夫人你便有随何陆贾舌。张仪苏季才。百般难免这场灾。是你辱门败户先自歪。做的来漏虀搭菜。把花言巧语枉铺排。
　　〔洞宾云〕我做着天下兵马大元帅。你和伴当私通欺压。兀的不气杀我也。〔正末云〕夫人。你听的元帅说来。想元帅顶天立地。铺眉苫眼。做着个兵马大元帅。你却做这等勾当。是何道理。〔唱〕
　　【幺篇】你男儿有八面威。七步才。现带着征西金印虎头牌。他在那长朝殿前班部里摆。你教他把屎盆儿顶戴。兀的不屈沉杀了拜将筑坛台。
　　〔云〕老汉有甚么面皮。大人。可怜见一双儿女。饶过夫人者。〔唱〕
　　【幺篇】大人见义为。夫人知过改。不是中间老汉厮支划。若是外人知道来。休恁的大惊小怪。丑名儿出去怎生揩。
　　〔洞宾仗剑杀旦科〕〔正末跪云〕你发慈心。饶了夫人者。〔唱〕
　　【幺篇】问甚你夫妻好共歹。觑孩儿瘦更騃。便怎生教碜可可血泊里倘着尸骸。男子汉那一个不妬色。〔带云〕不争夫人死呵。〔唱〕枉乞两的两个小寃家不快。那凄凉日月索躭捱。
　　〔云〕大人。饶夫人一命。胜造七级浮屠。〔唱〕
　　【幺篇】觑哥哥千般儿慷慨。道不的一声叫善哉。只待剑光挥三尺水晶牌。你权做个南海岸救苦难观自在。我这里磕头礼拜。〔洞宾云〕我看着老院公面皮。饶你这一命。〔正末云〕好惭愧也。〔唱〕听言说教我笑咍咍。
　　〔旦儿拜科云〕若不是老院公。谁救我一命。深谢你这厚恩。〔正末唱〕
　　【幺篇】我见他掩了泪眼。改了面色。笑靥儿攒破旱莲腮。直从那针关儿透得命到来。恰便似九霄云外。滴溜溜飞下一纸赦书来。
　　〔末扮使命上云〕小官天朝使命是也。因元帅吕岩。卖了阵受了钱。私自还家。某奉圣人的命。着我来取他首级。可早来到也。〔做见科云〕某奉圣人的命。为你卖阵受财。私自还家。着我来取你首级哩。〔洞宾云〕今日教谁人救我咱。〔正末云〕兀的怎了也。〔唱〕
　　【幺篇】朝廷将使命差。前厅上把圣旨开。道是西边上卖阵走回来。谁教你贪心儿爱他不义财。今日个脱空须败。恶支沙将这等罪名揣。
　　〔旦儿云〕吕岩。你要杀我。谁着你卖了阵。受了钱。私自还家。干的好事也。〔做叫街坊科〕〔洞宾云〕嗨。原来这钱真个害人。今日我对天发愿。将这钱半分也不要。吕岩也。你怎生做读书人来。颜子也曾一箪食一瓢饮。居于陋巷。量这几贯钱。值得甚么。不想到今日可着谁救我。想当日我临行时。俺岳翁与我送行。我对天发愿。断了酒。今日断了财。吕岩也。你有甚难见处。因我回家。我妻有奸夫。明明是他出首来的。罢罢罢。将纸笔来。写一纸休书。任从改嫁。并不争论。写休书。写休书。我今日又断了色也。〔旦儿云〕哎哟。你今日休了我。你早则管不着我了。你眼见的是死人也。〔又使命上云〕吕岩本待要斩首。圣人的命。体上天好生之德。饶你项上一刀。迭配远恶军州。解子何在。〔丑扮解子上云〕叫小的那里使用。〔使命云〕着你押解吕岩。迭配沙门岛去。〔使命下〕〔旦儿云〕解子哥。吕岩是犯罪的人。你怎生教他自在。不上刑法。〔解子云〕这也说的是。将行枷来。〔做上枷科〕〔旦儿云〕吕岩。你如今还杀的我么。兀的不欢喜杀我也。〔正末云〕夫人。你怎生没些夫妻情分。说这等言语做甚么。〔唱〕
　　【幺篇】也是你慈悲生患害。俺哥哥除死无大灾。何须你畅叫厮花白。〔旦儿云〕我是高太尉女儿。养汉来养汉来。如今你休了我。谁管的我。〔正末唱〕闹垓垓幺喝十字街。〔带云〕他今日声声说是高太尉女儿养汉来〔唱〕直恁的恶义白赖。婆娘家情性恁般乖。
　　〔解子云〕去罢。误了程限到几时。〔正末唱〕
　　【幺篇】昨日上官时似花正开。今日迭配呵风乱筛。都是犯着年月日时该。〔带云〕休道咱小民呵。〔唱〕隋江山生扭做唐世界。也则是兴亡成败。怎禁那公人狠劣似狼豺。
　　〔旦儿云〕吕岩。你是死的人。留下我的孩儿。不要将去。〔洞宾云〕我的儿女。我不领着。留下与谁。〔旦儿云〕你犯下了罪。干俺儿女甚么事。〔夺科〕〔洞宾拖科云〕解子哥。你慢着些儿。着这贼妇送了我也。我和两个孩儿。死在一处。〔正末顾洞宾并倈科云〕解子哥。可怜见。容俺哥哥和孩儿住一两日去。打甚么不紧。〔解子云〕误。了限期。使不的。〔做打洞宾并倈正末劝科唱〕
　　【后庭花】我则见飕飕的枷棒摔。打的他纷纷的皮肉开。见他可擦擦拖将去。我与你气丕丕赶上来。痛哀哉。身遭残害。他如何敢。我其实无■〈百刂〉划。平白地招罪责。从今日离院宅。
　　【双雁儿】哥哥也恰如赵杲送灯台。便道不的。山河易改。恁时节和尚在钵盂在。今日个。福气衰。看何时。寃业解。
　　〔解子推洞宾并倈行〕〔末扯住〕〔解子推末倒科云〕老无知去罢。〔正末唱〕
　　【高过浪里来】俺如今鬓发苍白。身体囊揣。则恁的东倒西歪。推一交■〈山上佥下〉攧破天灵盖。〔解子打二倈科〕〔正末云〕哥哥息怒。〔唱〕我这里割舍了老性命。搭救这两个小婴孩。空教我忿气冲怀。雨泪盈腮。将两只手扛抬。〔解子押洞宾并倈下〕〔正末唱〕把双眼揉开。趁起身来。望不见娇客。〔旦儿云〕吕岩去了。我收拾一房一卧。嫁魏舍去来。〔下〕〔正末云〕哥哥去的远了也。〔做叫洞宾内应科〕〔正末唱〕又被这半凋谢的垂杨树间隔。
　　【随调煞】好教我回去艰难谁似你步行的快。望不见。走上望高台。空目断一天残照霭。不知俺哥哥安在。〔做叫科云〕哥哥。〔洞宾远应科〕〔正末唱〕看时节隔疎林风送过哭声来。〔下〕
  </div>
  <div class="pagination">
   <a href="元曲选_page71.html">
    上一页
   </a>
   <span>
    ...
   </span>
   <a href="元曲选_page67.html">
    67
   </a>
   <a href="元曲选_page68.html">
    68
   </a>
   <a href="元曲选_page69.html">
    69
   </a>
   <a href="元曲选_page70.html">
    70
   </a>
   <a href="元曲选_page71.html">
    71
   </a>
   <span class="current-page">
    72
   </span>
   <a href="元曲选_page73.html">
    73
   </a>
   <a href="元曲选_page74.html">
    74
   </a>
   <a href="元曲选_page75.html">
    75
   </a>
   <a href="元曲选_page76.html">
    76
   </a>
   <a href="元曲选_page77.html">
    77
   </a>
   <span>
    ...
   </span>
   <a href="元曲选_page73.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
