<!DOCTYPE html>
<html>
<head>
    <meta charset="UTF-8">
    <title>六十种曲蕉帕记 - 第 4 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲蕉帕记 - 第 4 页/共 15 页</h1>
    <div class="content">
【前腔】〔丑上〕昨宵串戏上高台。无赛。搽脂抹粉恁恢谐。不惫。嘴边胡子长出来。改外。这翻有纸没人揩。白带。

〔净〕狗才。你又不是妇人。怎么有白带。〔丑〕却又来。你又不是个妇人。你半夜三更。打门敲户。寻我贵干。〔净〕你随我去请个太医来。〔丑〕我的痔疮又好了。要那太医何用。〔净〕呸。奶奶暴疾。故此去请太医。〔丑〕咳。奶奶暴疾。是相思病发动了。请个内科先生方好哩。〔净〕唗。胡说。我家奶奶呵。 

【大迓鼓】年衰。身似柴。忽然病染其实难捱。一时那讨三年艾。劬劳未报苦哀哀。扁鹊仓公寻他不来。

【前腔】〔丑〕休呆。呆打孩。夫人病势不必伤怀。龙兴管你无妨害。杭城医士满街抬。白脸三分包他就来。

龙兴认得前日医皇帝奶奶的陈医官。他倒正是内科。请了他罢。〔净〕就请他来。候老爷出朝。一会子商量下药便了。〔丑〕晓得。 

一病感慈亲。



寻医受苦辛。

药医不死病。



佛度有缘人。 

第六出
赠帕

〔小旦上〕琐窗春尽新蕉长。绣榻人闲彩线长。我略施小术。胡夫人已患病在床。小姐日夜侍奉汤药。龙生必进问安。我就化作小姐。把窗前芭蕉叶儿变成罗帕。〔摘叶吹气介〕题一首诗。〔题诗介〕做个钩儿。将机就计。却不是好。看我这般打扮起来。那里是眞是假。 

【桂枝香】风裳轻袅。云冠低小。〔拂鬓介〕这些亸鬓金珠。尽是沿阶花草。假千金女身。假千金女身。做个娉婷翘俏。待等那人来到。这桃夭。不用双红帕。全凭片绿蕉。

言之未尽。龙生来也。且闭了门候他则个。〔候介〕 

【前腔】〔生上〕书窗迎晓。炉烟还袅。刚纔胡兄来叫小厮去请太医。恰好纸帐春浓。惊破巫山梦遶。夫人昨晚赏花。怎么就病起来。想昨宵暮归。想昨宵暮归。风寒侵扰。怕药石难效。咳。那太医怎么晓得病根苗。若要灾星退。须将快壻招。

来到此间。过了中堂。那壁厢正是弱妹小姐的卧房。我如今故意做错走路头。撞将进去。看道怎么。呀。门儿闭上在此。我且拚个脸红。凭他抢白一场。扣他几下。〔扣门介〕开门。开门。〔小旦〕是那个。〔生〕是我。〔小旦开门见介〕呀。我只道哥哥请医回来。元来是龙兄。为何到此。〔生〕小生闻知夫人有恙。特来问安。不想误扣了小姐的门儿。望乞恕罪。〔揖介小旦〕母亲卧房。你岂不知。自古道男女授受不亲。你此来非出无心。我就去母亲跟前说个明白。看你怎生发付。〔生〕小姐不要发恼。小生天涯孤客。骨肉无依。幸蒙伯父母相留。今日偶因错走。便涉嫌疑。小姐必欲闻之堂上。使小生置身何地。望乞海涵。饶过这次。〔揖介小旦〕一定要说。〔生〕咳。旣然如此。小生就此吿别去了。〔小旦〕你往那里去。〔生〕心旣不明。身难久住。天长地阔。何所不容。只是于伯父母处不能一别。于心缺然。〔小旦〕呀。龙兄。你元来是个眞诚君子。你倒无心。我却有意。你在我家五六年来。人非木石。焉得无情。今日母亲在病。爹爹又不在家。我有几句话儿。一发对你说了。〔生〕小姐有话。请快说些。 

【丫叉豆叶】〔小旦〕万种幽情。万种幽情。千般梦想。恨不得话个通宵。缘悭分薄。那乌鹊怎便肯塡桥。〔生〕多感小姐这般用心。小生无恩可报。〔小旦〕你旣不弃小妹。何不央个媒人。向爹爹跟前求我为婚。那时天天怜念。百岁和谐。岂不是好。〔生〕久有此心。敢不从命。〔小旦〕你若射雀屛手段果高。坦东床规模恰好。稳稳的红丝系足。怕不坚牢。〔生揖天介〕老天。好敎这遭。花烛夜搂你在腿儿上坐了。把脸儿衬着。热亲亲慢下推敲。

〔内喝道介小旦〕呀。是我爹爹回了。你妹子有罗帕一方。你可收着。帕上有诗一首。你慢慢去看。你妹子别了。桃花乍见刘郞面。枫叶焉知韩氏心。〔下生〕我若出去。倒惹他疑。不如站在西边廊下。自有道理回他。〔立边介〕 

【入赚】〔外净丑小生扮医官上〕策马连镳一片心旌蓦地摇。〔外〕家庭到。叫小厮。〔丑应介外〕前来替我解金貂。〔丑替外脱衣介外〕小厮。〔丑应介外〕整佳肴。我儿。〔净应介外〕忙开东馆延师好。龙兴。你一壁厢快取金钱待我问六爻。〔小生〕老先生须知道。晚生呵。诸般病症吾皆妙。敢来轻造。敢来轻造。

〔外〕请足下少坐。学生就来奉迎。〔小生别介丑引下外净进见生介外〕呀。龙生为何站在此处。〔生〕小侄闻知老姆贵恙。进来问安。在此等候。〔外〕多累了。〔生〕不敢。〔外〕敢烦贤侄到东厅陪陈医官少坐。卽来相请。〔生〕领命。〔下外〕孩儿。你同妹子小英扶母亲出后堂来。〔净应进介同旦中净扶老旦上〕 

【忆秦娥】〔老〕灾星照。陡然一病眞难料。眞难料。眼如蝇扑。耳同蝉噪。〔众〕还须忍耐休焦躁。多管花园落夜风寒暴。〔外净〕风寒暴。只隔今朝昨晚。瘦减容颜多少。

〔众扶老旦坐介外〕夫人。太医请到了。替你诊脉下药。〔老〕生受相公。〔净〕爹爹。你要放正经。医人不是好惹的。〔指老介〕此位是什么人。〔外〕蠢才。是你母亲。却怎么说。〔净〕可知道旣是在下的母亲。却是你的尊正。终不然教那医人揑手揑脚。摸上摸下。成什么规矩。〔外旦〕依你怎么样说。〔净〕母亲的病。又不是胎前产后。吐血中风。不过是花园裏受些风寒。待孩儿对那医人说。是这等这等那等那等。下两帖柴胡半夏的药。怕他不好。〔外〕这到有理。〔净〕如何。〔外〕可将礼仪一封。先送陈医官。就将病体委曲与他一说。要他留药二剂。说我改日面谢。〔净〕晓得。〔下外〕夫人。你身上却怎么样。 

【黄莺儿】〔老〕一病苦煎熬。火炎炎铄上焦。〔外旦〕敢是那里疼么。〔老〕不禁痛在头和脑。〔外〕夜来怎么。〔老〕或时水浇。或时火烧。乍寒乍热心惊跳。〔外旦中净合〕要和调。神安气养。寒热自然消。

【前腔】〔生上〕邂逅得鲛绡。急匆匆未展瞧。且来问个平安耗。〔净持药急上〕不是通经散。定是润肠丸。小英快通报。说龙相公来问安。教小姐回避。〔生见旦丢眼介旦不理介径下生背云〕小姐恐怕哥哥看破。做个冷脸子去了。〔净〕爹爹奶奶。龙兄在此问安。〔外老〕有累了。有累了。〔生〕不敢。〔净〕药在此了。上面写着一个草头。三个一字。两个田字。是什么东西。〔外〕咳。怎么了。难道姜字也不认得。那太医说是什么病。〔净〕说风寒并交。又食痰裹包。〔外〕他用什么样药。〔净〕将木香豆蔻开胸窍。〔生〕那太医药也下得好。〔外〕便是。叫小英把药拿去。教小姐亲自煎好。就扶奶奶进去服药。〔中净持药扶老介合〕愿今宵。刀圭入口。寒热霎时消。

〔扶老先下外〕贤侄。今日多有劳了。〔生〕小侄呵。 

【猫儿坠】通家世讲。不比泛常交。休戚相关情不少。问安应得敢辞劳。〔合〕心焦。愿伯姆康宁福寿弥高。

〔净〕爹爹。母亲有病。孩儿又不耐烦割股。又不耐烦借寿。有个小意思在这里。不知爹爹肯么。〔外〕什么意思。〔净〕替母亲冲一冲喜何如。〔外〕什么冲喜。〔净〕与孩儿娶个媳妇。〔外〕胡说。〔净〕这本奏不准。还有小意思。许本戏愿如何。〔外〕这还使得。 

【前腔】〔净〕新来戏子。定下在明朝。爹爹。孩儿把戏文都拣下了。〔外〕怎么呢。〔净〕不做苏秦做白袍。〔外摇头介〕不然换了洛阳桥。〔外又摇头介〕这等班超。找老将黄忠对舞关刀。

【尾声】〔外生〕你娘亲有病伤怀抱。尙兀自花言啰唣。〔净〕我是戏舞斑衣信口嘲。

这病体谁能取效。



拣戏文讨个圣筊。

乌鸦共喜鹊同行。



吉凶事全然未料。 

第七出
解谜

【番卜算】〔生上〕数载苦嗟呀。一旦谈心话。谆谆耳畔意交加。尽在香罗帕。

着意栽花花不活。等闲插柳柳成阴。小生为弱妹小姐。整整想了数年。今早把几句话儿动他。元来他也钟情于我。就与我罗帕一个。他说有诗一首。倥偬之际。不及展看。且把门儿闭上。待我看他则个。〔出帕看介〕呀。好一个娇滴滴绿罗帕儿。果有诗句在上。〔念诗介〕花散淸香月满轮。园林妆点一时新。晚霞倒映深闺裏。会看帘栊处处春。这怎么解。又不是闺怨。又不是情诗。一定有个意思在裏头。一时想不出来。好闷人也。 

【九转回肠】〔解三酲〕这诗谜敎人惊讶。向何处寻讨根芽。只道分明说出姻缘话。怎说到天上月和晚来霞。适纔与他说话之时。好不亲热。他唇脂一缕香来远。我诗句三思意转差。呸。〔丢帕介〕来丢下。嗳。〔拾帕介〕难丢下。〔三学士〕敢是将咱来戏耍。您做作敎我难揣难拿。〔又念诗介〕呸。是了。是了。他把四个字儿放在句上。约我花园晚会。我那小姐。别人才学藏在肚裏。你的才学放在头上。你从头暗伏三更枣。我倒底明为一木瓜。我今日被你弄得好不耐烦。到手之时。先要骂你几句。〔急三鎗〕待臂窝裏。枕头上。耳根畔。骂你个作怪活寃家。

我想花园正在小姐卧房之后。不能容易进去。怎生是好。且打发龙兴出门。到那里又作计较。龙兴那裏。〔丑上〕刚纔医士去。又是相公呼。有甚分付。〔生〕你去请白相公明日早来一会。〔丑〕今日晚了。明日去罢。〔生〕你就在他家歇了。好要他早来。〔丑〕这些读书人。最要背后寻事。我在那里歇了。倒是主上门买卖了。〔生〕唗。快走。〔丑下生〕小厮去了。只是天色尙早。好生急杀人也。 

【二犯江儿水】魂飞向楚峯巫峡。盼黄昏。数暮鸦。见日沈楼角。月上窗纱。喜孜孜赴阳台。趁落花。小姐倒约定了。只是这些丫头怎么摆脱得他。玉树倚蒹葭。怕打鸳鸯惊睡鸭。小姐。小姐。你是阆苑奇葩。月窟娇娃。我俏心肠把你来爱煞。我龙骧从不曾干这桩买卖惯了。虑着搂时手麻。做时心怕。呸。龙骧。龙骧。〔指自介〕你若见了他。须■〈门外坐内〉拣不得这搭和那搭。

诗谜暗相邀。



佳期在此宵。

若无渔父引。



怎得见波涛。 

第八出
</div>
    <div class="pagination">
<a href="六十种曲蕉帕记_page3.html">上一页</a><a href="六十种曲蕉帕记.html">1</a><a href="六十种曲蕉帕记_page2.html">2</a><a href="六十种曲蕉帕记_page3.html">3</a><span class="current-page">4</span><a href="六十种曲蕉帕记_page5.html">5</a><a href="六十种曲蕉帕记_page6.html">6</a><a href="六十种曲蕉帕记_page7.html">7</a><a href="六十种曲蕉帕记_page8.html">8</a><a href="六十种曲蕉帕记_page9.html">9</a><span>...</span><a href="六十种曲蕉帕记_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
