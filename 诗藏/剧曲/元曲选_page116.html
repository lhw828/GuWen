<!DOCTYPE html>
<html>
<head>
    <meta charset="UTF-8">
    <title>元曲选 - 第 116 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 116 页/共 133 页</h1>
    <div class="content">　　〔云〕兄弟。你怎生救我咱。〔庞涓云〕哥哥。我如今公子根前说去。救的你也休喜欢。救不得也休烦恼。刽子。你且慢者。待我见了公子转来呵。另有区处。〔背云〕我若救了他的性命。倘若不写天书。悄悄的溜了去。我那里寻他。我如今也不要他死。也不放他走。则等着写了天书。方纔处置他。未为迟也。〔虚下〕〔复上科云〕我如今诈传公子的命。免了他项上一刀。只刖了他二足。哥哥。您兄弟来了也。〔正末云〕兄弟。你说的如何。〔庞涓云〕哥哥。你兄弟一言难尽。〔庞涓悲科〕〔正末唱〕
　　【脱布衫】我道你搜寻出百样机谋。翻惹下千种闲愁。则你个为昔日同堂故友。怎惜得这殷勤尽心儿搭救。
　　【醉太平】哎。兄弟也可怎生问着时缄口来闭口。快与我分别一个恩雠。饶不饶即便说缘由。好着我猜不着谜头。我见他自推自跌自僝僽。迷留没乱把双眉皱。〔庞涓悲科〕〔正末唱〕只他这英雄眼里泪交流。快说波亲兄弟帅首。
　　〔庞涓云〕刽子。将孙子释了缚者。公子的命。免你项上一刀。〔正末云〕空教我吃这一惊。多亏了我兄弟。留的我性命在。也尽好了。〔庞涓云〕哥哥且休欢喜。可要刖了你二足哩。〔正末唱〕
　　【倘秀才】我就在这法场上连忙顿首。拜谢着行仁义君王万寿。〔带云〕我这个性命有个比喻。〔唱〕似钓出鳌鱼脱了钩。但躯命。得存留。便是老天来保佑。
　　〔庞涓云〕一壁厢家中安排着茶酒饮食。等待哥哥。〔郑安平云〕带挈我也吃一杯儿。〔同下〕〔刽子云。〕孙先生。这里离元帅远哩。我问你。你是风魔呵是九伯。你两个冤雠太重。那个不知要杀坏你也是他。要救你也是他。要刖足也是他。庞元帅要害你性命哩。你小心者。〔正末云〕噤声。〔唱〕
　　【滚绣球】你休那里信口诌。〔刽子云〕我不说谎。〔正末唱〕则管里无了收。这言语你也合三思然后。俺兄弟怎肯道东■〈氵闲〉东流。〔带云〕俺两个说誓来。〔唱〕他亏我似猪狗。我亏他似马牛。俺两个曾对天说咒。俺兄弟他怎肯火上浇油。俺两个胜如管鲍分金义。休猜做孙庞刖足雠。枉惹得万代名留。
　　〔庞涓云〕郑安平。公子在那里。立等回话哩。兀那刽子。你近前来。我嘱咐你。刖足之时。我着你轻着。你便重着。我说浅着。你便深着。刽子拏的铜■〈釒算斤〉来。早下手波。〔刽子云〕理会的。孙膑。请出你那尊足来。〔庞涓云〕轻着些儿。〔又云〕浅着些儿。〔刽子刖足科〕〔正末云〕兀的不痛杀我也。〔庞涓云〕将酒来。哥哥苏醒者。您兄弟备下香喷喷三盏安魂酒。你吃了便定疼也。〔正末唱〕
　　【二煞】我饮过这香喷喷三盏儿安魂酒。则被你闪杀我也血渌渌一双脚指头。刀落处鼻痛心酸。皮开肉绽。筋骨相离。鲜血浇流。哎。可怎生神嚎鬼哭。雾惨云昏。白日为幽。耳边厢只听得半空中风吼。莫不是和天地替人愁。
　　〔庞涓云〕哥哥休骑马。则怕那秽气扑了哥哥的疮难医。郑安平。你与我将哥哥背的家去。〔正末唱〕
　　【煞尾】兄弟。则这功名成就合成就。我得好休时便好休。养可疮海上游。洗了耳觅许由。学太公把钓钩。逐范蠡一叶舟。想荣华风内烛。富贵如水上沤。将利名一笔勾。再不向杀人场揽祸尤。白白的将性命丢。攒住眉头懒转眸。咬定牙儿且忍羞。打熬着足上浸浸血水流。哎。你个行刃的哥哥你畅好是下的手。〔下〕
　　〔庞涓云〕孙膑也。你如何出的我手。着令人背的我书房中去。安排茶飰。与他食用。准备文房四宝。传写天书。只待早起修了天书。我便早起杀了那厮。晚夕修了天书。我便晚夕杀了那厮。我务要将他翦草除根。萌芽不发。为何如此说。我平日之间。两个眼里。偏嫌这等无仁无义歹弟子孩儿。〔下〕
　　〔音释〕
　　碜参上声　缄饥咸切　谜迷去声　僝锄山切　僽音骤　诌义搜切　■〈釒算斤〉音闸　苏音苏　吼呵苟切　秽音畏　蠡音里　沤音欧
　　第三折
　　〔庞涓上云〕某庞涓是也。自从将孙子刖了二足。可早半年有余。抄写天书。将次完备。眼见得那厮便是死的人也。我已曾着人看去了。这早晚怎不见来回话。〔卒子上云〕禀元帅得知。谁想孙膑正写天书。中间一阵风魔上来。将天书手中扯了一半。口中嚼了一半。灯上烧了一半。白日与小儿同耍。到晚来与羊犬同眠。打也不知。骂也不知。端的是个风魔了也。〔庞涓笑科云〕那厮怎么瞒得我老庞。明明是不肯传授天书。故意假作风魔。我要看破他。有何难处。令人。你近前来。分付你一桩事。你一只手将着个馒头。一只手将着荷叶。包着那污秽的东西。他若诈风魔呵。便吃馒头。是真的便吃污秽。若是真风魔呵。任着他要生要死。不必收留。你小心在意者。〔卒子云〕理会的。〔庞涓诗云〕孙膑风魔假做成。只看饮食便分明。〔卒子诗云〕若是吃了那些污了口。随他念杀天书也不灵。〔同下〕〔外扮卜商引祗从载茶上云〕小官乃齐国上大夫卜商是也。方今大周天下。七国春秋。是秦齐燕赵韩楚魏。这七国中向称强秦雄楚。与俺全齐。俱为上国。今因魏国倚恃庞涓。每每侵伐邻邦地界。俺六国不得已。年年进贡。岁岁修盟。俺齐国今年合该进茶。却差着小官入魏。贡车五十余辆。无非上品高茶。小官近闻庞涓请将孙膑下山。本欲同扶魏国。后因孙膑排兵布阵。拏住庞涓。遂成雠恨。在公子根前谗谮他有反魏之意。绑赴法场。那孙子临刑之时。口称我死不争。可惜胸中三卷天书。无人传授。比时庞涓要得抄写天书。即免其死。刖了二足。收留在家。谁想孙子一阵风魔上来。将所写天书扯了一半。口内嚼了一半。火上烧了一半。白日里与小儿同戏。到晚来与羊犬同眠。我想这个必是假的。今日小官往魏国进茶去。在于驿亭中安歇。只待贡事少暇。悄悄地看个动静。那孙子果然真个风魔。这不必说了。若是假呵。小官用些小智术。救的他出了魏国。到俺齐邦。奏过主公。拜为军师。一者报孙子刖足之雠。二者雪六国进贡之耻。岂非是一场莫大的功绩。〔诗云〕我本孔门高弟子。来与齐邦作使臣。只要访得风魔孙膑出。准备后车同载渭川人。〔下〕〔正末妆风扒上云〕休笑休笑。我和你耍子去来。这里也无人。贫道孙膑是也。自从辞别了师父下山。到于魏国。公子教俺摆阵。不想庞涓在公子根前下了谮言。将贫道刖其二足。如今佯推风疾举发。白日里与儿童作戏。到晚间共羊犬同眠。不知几时纔得个出头之日也呵。〔唱〕
　　【双调新水令】打独磨来到画桥西。恰便似出笼鹰剪折了我这双翼。自知毛羽短。怎敢扑天飞。我则索做哑妆痴。几回家阁不住眼中泪。
　　〔带云〕我早知这般呵。不下山来可也好那。〔唱〕
　　【步步娇】想当初在云梦山中把天书习。定道是取将相能容易。谁知有这日。生把俺七尺长躯打灭的无存济。哎哟天那甚日得遂风雷。也吐出俺这三千丈虹霓气。
　　〔倈儿上云〕风子。你见我这个馒头么。〔正末云〕我正要馒头吃哩。你拏的来。〔正末做讨馒头倈儿不与科〕〔唱〕
　　【沉醉东风】您几个作耍的笑嘻笑嘻。我这等好男儿怎和你步步相随。您几个小的每。都把馒头吃。〔倈儿云〕兀那风子。你不耍与我看。我不与你馒头吃。〔正末唱〕常言道口没尊卑。〔倈儿云〕兀那风子。我丢将这馒头去。你若是赶的上。就把这馒头与你吃。赶不上你吃我三拳头。〔正末云〕是是是。我赶馒头者。赶的上便吃馒头。赶不上吃你三拳。〔倈儿云〕我丢将馒头去也。〔正末赶科〕〔倈儿打科〕〔正末唱〕我赶不上馒头索忍饥。〔带云〕馒头不曾吃。倒吃了一顿打。〔唱〕嗨。这的是脚短的先生可便落的。
　　〔卒子拏砌末上云〕奉元帅的将令。着我将这馒头和这秽污。寻孙膑去。兀的不是他。怎么有这伙小厮在这里。〔做打倈儿下科〕〔正末唱〕
　　【搅筝琶】见一个狠公吏。叫一声似春雷。諕的那几个作耍顽童。都一时间潜在那里。〔卒子云〕兀那风子。你脚上疮疤疼痛。如今可好了么。〔正末唱〕起动你问我疮疾。我可也皱定双眉。〔做悲科云〕我好疼哩。我好疼哩。〔唱〕堪悲。休则管絮絮聒聒。扯扯拽拽。痛不痛我足下须自知。索甚猜疑。
　　〔卒子云〕兀那风子。你看我这手里拏的甚么。〔正末云〕是馒头。〔卒子云〕这个是甚么。〔正末云〕这个你则道我不知哩。这个是餻糜。〔卒子云〕你吃馒头好。吃餻糜好。〔正末云〕我则吃餻糜。〔卒子云〕你吃餻糜。要发病伤人也。〔正末云〕我则要吃餻糜。〔唱〕
　　【雁儿落】我常担着空肚皮。〔卒子云〕你几曾见这等好茶饭来。〔正末唱〕好茶饭几曾道尝滋味。虽然我脚尖上有病疾。〔卒子云〕你休吃。则怕发了你的疮。〔正末唱〕我心儿里倒也无闲气。
　　〔拏砌末做吃科〕〔唱〕
　　【得胜令】我因此上怕甚么冷餻糜。〔卒子云〕真个风魔了也。我回元帅的话去。〔下〕〔正末唱〕他见我吃一口走如飞。自从我做作风魔汉。受了些腌■〈月替〉歹气息。非是我无知。偏要吃他这茶食。我可便明知。怕不是庞贼使见识。
　　〔云〕天色晚了。我还羊圈里歇息去也。〔做扒入圈科云〕你看我耍子去来。这早晚人都睡了。我也睡也。〔做睡科〕〔卜商上云〕小官卜商。自到魏邦进茶已毕。见在馆驿中安下。小官看了孙子。数日不得空便。未敢接谈。今日又跟随了一日。他如今往羊圈中宿歇去了。你看天色已晚。前后无人。我直跟到这羊圈根前。吟两句诗。调发此人。看他说甚么。〔诗云〕美玉类顽石。珍朱污垢泥。〔正末惊科云〕这言语不是我魏国的人。我再听咱。〔卜商又念科〕〔正末答云〕用手轻抹洗。万里色辉辉。〔卜商云〕眼见的此人不是真风魔了。我且再听他说甚么来。〔正末云〕这里敢有人救我也。待我作歌一首。〔歌云〕亭亭百尺半死松。直凌白日悬晴空。翠叶毵毵笼彩凤。高枝曲曲盘苍龙。岂无天地三光照。犹然枯槁深山中。其奈樵夫无耳目。手携巨斧相摧蹙。临崖砍倒栋梁材。析作柴薪向人鬻。终可笑兮终可笑。每日只在街头闹。浅波宁畜锦鳞鱼。知谁肯下丝纶钓。空愁望。空悲嘅。举动唯嫌天地窄。若有风雷际会时。敢和蛟龙混沧海。〔卜商云〕此人之意。已尽露矣。我不免跳入这圈内去。孙先生。你休大惊小怪的。我是齐国卜商。特来救拔你哩。〔正末云〕你莫不是子夏否。〔卜商云〕然也。〔正末唱〕
　　【挂玉钩】我这里吐胆倾心说与伊。难道你不解其中意。〔卜商云〕先生何不跟我馆驿中去来。〔正末云〕你先行。我随后便到也。〔卜商云〕你不与我同去。可是为何。〔正末唱〕我则怕路上行人口胜碑。〔卜商云〕先生。我须不是故意来赚你的。〔正末唱〕咱两个都心会。〔卜商云〕小官此一来。专为先生。别无他干。〔正末唱〕既然是你为我来。须回避。且做个面北眉南。你东咱西。
　　〔卜商做先后行到科〕〔卜商云〕可早来到馆驿也。我关上这门。先生。你休大惊小怪的。则怕有人知道。将茶饭来。先生食用咱。〔正末云〕庞涓。您和我同堂学业。转笔抄书。相守十年有余。谁想如此狠毒也。〔庞涓领卒子上云〕小官庞涓是也。颇奈孙膑无礼。他原来诈风魔。竟自走了也。我观将星落在馆驿里面。大小三军。将这座馆驿周围把住者。令人。与我唤出卜商那厮来。〔卒子云〕理会的。〔卜商云〕先生怎了也。有庞涓在馆驿门首。如之奈何。〔正末云〕你不要顾我。你则自去对付他。〔做躲科〕〔卜商见庞涓科云〕元帅唤小官做甚么。〔庞涓云〕卜商。你是小国之臣。怎敢将孙膑潜藏这馆驿中。你从实的说有也是无。〔卜商云〕小官从来不知甚么孙膑。〔庞涓云〕你道无有。我入馆驿中搜去。若搜出孙膑来呵。你的性命可也不保。令人。将卜商拏住。休教走了。我入馆驿搜去。大小三军。与我前后仔细搜者。〔卒子搜科云〕前后都无。〔庞涓云〕屋上瞧。〔卒子云〕屋上也无。〔庞涓云〕井里捞。〔卒子云〕井里也无。〔庞涓云〕前后都无。这厮可往那里去了。孙膑。你不在这里便罢。你若在这里。你听者。我只为那摆阵时结下的冤雠。要杀你也是我来。刖了足也是我来。我若今日见你呵。将你活刴做两三截。你要活时恰似井底捞明月。我若拏住你呵。你道兄弟饶了我者。要我饶你呵。则除是九重天滴溜溜飞下一纸郊天赦来。〔做再念科云〕这前后委实的是无。卜商。你敢偷出孙膑去么。〔卜商云〕小官要孙膑何用。〔庞涓云〕令人。放了卜商者。〔卜商云〕多谢元帅。〔庞涓云〕卜商。恰纔我若搜出孙膑来。我不道的饶了你哩。你如今几时回去。〔卜商云〕小官明日便回去。〔庞涓云〕你往那一门去。〔卜商云〕我往东门去。〔庞涓云〕比及你来时。我先在东门等你。将你那人夫都点过。茶车里都搜过。你若带出孙膑去呵。你见么。俺这里雄兵百万。战将千员。有一日兵临城下。将至壕边。四下里安营。八下里札寨。兵打你城池。马践你出川。卜商。那其间悔之晚矣。〔下〕〔卜商云〕兀的不諕杀我也。恰纔与孙先生正吃饭哩。忽听的庞元帅下马。围了馆驿。搜寻孙膑。且喜的搜不着。不知可往那里去了。孙膑你好强也。庞涓你好狠也。嗨。卜商。你好险也。待我叫一声孙先生。孙先生。〔正末唱〕
　　【殿前欢】那唤我的却为谁。〔卜商云〕先生。你在那里来。〔正末唱〕在那摘星楼上我便做筵席。安排下脱壳金蝉计。我则索躲是逃非。〔卜商云〕庞涓贼。你好狠也。〔正末唱〕这的是他下的我也下的。〔卜商云〕先生。庞涓又来了也。〔正末唱〕哎。缠杀我也天魔祟。我便似小鬼般合扑地。〔卜商云〕你■〈走朶〉时节谁知道来。〔正末唱〕这公事则除天知地知。〔带云〕庞涓。你怎知我在这里吃茶饭哩。〔唱〕只半合儿使碎我这心机。
　　〔卜商云〕先生。我本意要带你去。只是一件。恰纔庞元帅问我几时回去。我便道明日回。往东门去。庞涓道。我先在东门上将你那茶车搜过。若搜出来呵。可怎了也。〔正末云〕大夫放心。此人搜头不搜尾。若搜呵。咱着一个小军儿。打扮他的小军。飞马来报道。西门上拏住孙膑了。出的东门。你自慢慢的从大路上行。我便落荒而走。只要到的齐邦。便好领兵拏获庞涓。报我刖足之雠也。〔卜商云〕此计大妙。〔做同行科〕〔庞涓上云〕卜商。你往那里去。〔卜商云〕小官回齐国去也。〔庞涓云〕令人。与我搜这茶车者。〔卒子上云〕报的元帅得知。西门上拏住一个瘸先生也。〔庞涓云〕眼见的是孙膑了。我西门上杀那瘸先生去来。〔下〕〔卜商云〕元帅去了。先生快上马者。〔正末唱〕
　　【离亭宴带鸳鸯煞】我仗天书扶立你东齐国。统精兵克日西攻魏。一声喊将征尘荡起。急飐飐搠旌旗。扑冬冬操画鼓。磕擦擦驱征骑。剑摧翻嵩岳山。马饮竭黄河水。看庞涓躲到那里。我将他活剥了血沥沥的皮。生敲了支刺刺的脑。细剔了疙蹅蹅的髓。便那郑安平■〈釒算斤〉掉了头。魏公子也屈折了腿。直杀的一个个都为肉泥。恁时节纔报了我刖足的雠。雪了你贡茶的耻。〔同下〕
　　〔音释〕
　　嚼齐消切　翼银计切　习星西切　日人智切　吃音耻　的音底　疾精妻切　息丧挤切　食绳知切　识伤以切　毵音三　鬻于句切　嘅开上声　窄斋上声　席星西切　祟音岁　瘸巨靴切　国音鬼　髓桑嘴切
　　第四折
　　〔齐公子领卒子上〕〔齐公子诗云〕自来东土列诸侯。渤海琅邪占上游。为甚河山称十二。甘心臣魏不知羞。某乃齐公子是也。姓田名辟疆。始祖本姬姓宗亲。自陈敬仲入齐。赐姓田氏。后来田恒篡了齐国。至田和奉周天子的命。列为诸侯。世世相承。至齐康公薨而无后。立我父王。称为齐威王者是也。目今七国春秋。秦齐燕赵韩楚魏。俺齐国原为上国。止因魏国拜庞涓为帅。此人大有膂力。善晓兵书。每每加兵六国。莫能当敌。俺不得已与魏国年年纳贡。今年特遣大夫卜商。入魏进茶。不想卜商暗将孙膑在茶车内带到俺国。闻得他兵法更胜似那庞涓百倍。俺如今就拜为军师。统领大势雄兵。会合各国大将。与庞涓决战。真个军师妙算。鬼神莫测。只一个添兵减灶之计。要将庞涓赚到马陵山唂。做下八面埋伏。准备擒他。看这一场。是好厮杀也。令人。与我唤各国大将前来听令者。〔卒子云〕理会的。诸将安在。〔李牧上〕〔公子云〕赵国大将李牧听令。拨与你青旗为号。就领本部三万人马。接应田忌。截杀庞涓。引到马陵山下。休违悞者。〔李牧云〕得令。〔吴起上〕〔公子云〕楚国大将吴起听令。拨与你红旗为号。就领本部三万人马。接应田忌。截杀庞涓。引到马陵山下。休违悞者。〔吴起云〕得令。〔乐毅上〕〔公子云〕燕国大将乐毅听令。拨与你白旗为号。就领本部三万人马接应田忌。截杀庞涓。引到马陵山下。休违悞者。〔乐毅云〕得令。〔马服子上〕〔公子云〕韩国大将马服子听令。拨与你黄旗为号。就领本部三万人马。接应田忌。截杀庞涓。引到马陵山下。休违悞者。〔马服子云〕得令。〔王剪上〕〔公子云〕秦国大将王剪听令。拨与你皁旗为号。就领本部三万人马。接应田忌。截杀庞涓。引到马陵山下。休违悞者。〔王剪云〕得令。〔公子诗云〕领将驱兵莫避难。报雠雪恨在今番。马陵山下先埋伏。不斩庞涓誓不还。〔同下〕〔田忌上诗云〕十万强弓伏马陵。明为减灶暗添兵。庞涓合是今朝灭。会看军中奏凯声。某乃齐国大将田忌是也。奉军师的将令。着某为先锋。会合各国大将。与庞涓相持厮杀。则要输不要赢。将庞涓引过鸿沟而来。你道军师为何着俺佯输诈败。元来军师唯恐庞涓自揣不如。心怀惧怯。未肯穷追因此故意的设这减灶之计。使庞涓看见俺国兵马。自到魏国界上。不勾五日。已逃的逃。死的死。亡其大半。必然奋勇追杀将来。却于马陵山下。树林深处。预先埋伏强弓硬弩。十万余张。将大树一株刮去树皮。写着道庞涓死此树下。六个大字。树枝之上。挂着一盏明灯。料的庞涓追到此处。必然放下灯来。看那树上所题之字。元来俺军师就以此灯为号。只看此灯一下。那埋伏的弓弩。即便一时齐发。庞涓也则教你有翼翅飞不上云头。有指爪劈不开地面。可不似牵羊入屠户之家。一步步来寻死地。〔庞涓躧马领卒子上云〕某乃庞涓是也。颇奈孙膑无礼。他跟的卜商走了。如今用孙膑为军师。田忌为先锋。攻我魏国。与某决战。不曾到的五日。早把他家人马杀其大半。量他何足道哉。兀那尘土起处。敢是田忌来也。〔田忌上云〕庞涓。你岂不知归师勿掩。穷寇勿追。你苦苦赶我做什么。料你的本领我也不怕。我判的和你并个你死我活。放马来。〔庞涓云〕田忌。你是我手里败将。不早早受缚。还要强嘴哩。〔做战〕〔田忌败走科云〕我敌他不过。三十六计。走为上计。走走走。〔各国接上战俱败科〕〔庞涓云〕你看那厮都杀败了也。乘势不得不赶。大小三军。跟我追将去来。〔下〕〔正末同齐公子各将上〕〔正末云〕贫道孙膑是也。自到齐国。拜某为军师之职。今日聚这大小三军。在此马陵山下。只今晚要斩庞涓。报某刖足之雠。众军校摆的严整者。〔齐公子云〕今日要擒拏庞涓。雪俺六国之恨。皆赖军师妙计。〔正末唱〕
　　【中吕粉蝶儿】打一轮皁盖轻车。按天书把三军摆设。谁识俺这阵似长蛇。端的个角生风。旗掣电。弓弯秋月。喊一声海沸山裂。管杀的他众儿郎不能相借。
　　〔云〕令人。这山下有一株大树。是甚么树。你去看来。〔卒子云〕有一株大树。是白杨树。〔正末云〕令人。与我将这白杨树砍倒了。刮去了皮。将笔砚来。〔卒子云〕理会的。笔砚在此。〔正末唱〕
　　【醉春风】我将这乌龙墨恰研浓。我将这紫兔毫深蘸彻。〔写科〕〔诗云〕白杨树下白杨峪。正是庞涓合死处。今夜不斩魏人头。孙膑不还齐国去。〔公子云〕你看写着什么哩。〔正末唱〕道不离此处斩庞涓。我亲自的写。写。一来是孙膑的计谋。二来是主公的福分。第三来单注着那人合灭。
　　〔公子云〕那庞涓是一条好汉。怕也斩不的他么。〔正末唱〕
　　【石榴花】笑庞涓敢逞尽十分劣。逐定咱不相撇。争知这马陵道上有拦截。山崖斗绝。树林稠迭。万张强弩齐攒射。敢立化了一堆鲜血。总便有三头六臂天生别。到其间那里好藏遮。
　　〔公子云〕那庞涓说。你是他同堂故友哩。〔正末唱〕
　　【斗鹌鹑】俺和他同堂友至契至交。须不是被傍人厮间厮谍。俺可也为甚么相贼相残。都是他平日里自作自孽。他把切骨的冤雠死也似结。怎教俺便忘了者。俺如今■〈扌弃〉的个不做不休。这就是至诚心为人为彻。
　　〔庞涓云〕是好一场厮杀也。来此马陵山下。天色已晚。不知齐国败兵过去多远了。大小三军。前面林子里透出一盏灯光。必有人烟去处。可跟着我赶去看来。呀。原来别无人家。是一株大树。树上挂着一个灯笼呀。怎么树上有几行字。小校。快与我放下灯来。待我看这字写着甚么。〔正末唱〕
　　【上小楼】兀的灯焰又昏。月影又斜。则见他紧鞚征■〈马宛〉。左右盘旋。不得宁贴。他觑一回。望一回。肠慌腹热。怎知马和人死在今夜。
　　〔庞涓看科云〕这树上却是四句诗。待我念来。白杨树下白杨峪。正是庞涓合死处。今夜不斩魏人头。孙膑不还齐国去。哦。元来这瘸夫到此地面。还把大言諕着我哩。〔正末唱〕
　　【么篇】他那里语未绝。俺这里箭早拽。则见他蓦涧穿林。钻天入地。急切难迭。脚趔趄。眼乜斜。恰便似酒酣时节。庞涓也休猜做杨柳岸晓风残月。
　　〔庞涓云〕此处莫不有埋伏的军马么。不中。我只索倒回干戈。领军去也。〔孙膑云〕庞涓。你那里去。大小三军。与我围定了峪口者。休教走了庞涓。〔庞涓云〕兀的不諕杀我也。高阜处说话。好似我孙膑哥哥。我是叫他一声咱。孙膑哥哥。〔正末云〕叫我的是谁。〔庞涓云〕是您兄弟庞涓。〔正末云〕你叫我怎么。〔庞涓云〕多时不见哥哥。我心中好生想你也。〔正末云〕你那贼。却元来也有今日哩。〔唱〕
　　【快活三】俺把心中事明诉说。您把诗中句细披阅。大古来有甚费周折。多咱是您勾魂帖。
　　〔庞涓云〕哥哥可怜见。是您兄弟的不是了也。〔正末唱〕
　　【朝天子】我可也不为别。是你亲曾把誓设。〔庞涓云〕兀的不灭了这盏灯也。〔正末唱〕正应着唾是命随灯灭。〔庞涓做拜科云〕哥哥可怜见。只饶过您兄弟咱。〔正末唱〕庞涓你既做了这业又何必恁怯。枉了也参拜无休歇。哎。则你个脸儿假热。心儿似铁。忍下的眼睁睁把我双足刖。你如今死也。再休想放舍。恰便似水底捞明月。
　　〔公子云〕小校。与我拏过庞涓拏庞涓来者。〔田忌做见正末跪下科〕〔庞涓云〕哥哥。我庞涓知罪了也。可怜见我一世为人。只是饶了我罢。〔正末唱〕
　　【十二月】他那里自推自跌。从今后义断恩绝。〔庞涓云〕哥哥。咱和你是同心共胆的好朋友。饶过我者。〔正末唱〕你道是同心共胆。还待要骗口张舌。我只问你三回两歇。怎送的我二足双瘸。
　　〔云〕想当日在馆驿中。你不道来。〔庞涓云〕我道什么来。〔正末唱〕
　　【尧民歌】你道是若拏住活刴做两三截。〔庞涓云〕哥哥。旧话休题。〔正末唱〕今日个马陵道上把大冤雪。我剑锋亲把树皮揭。写着道今夜里此处斩豪杰。伤也波嗟。我和你从今便永诀。〔带云〕庞涓。您要不死呵。〔唱〕则除是半空中飞下滴溜溜一纸郊天赦。
　　〔公子云〕军师。则管和他说到几时。先把这厮刖了双足。切下了驴头然后将尸首分开做六段。散与六国去罢。〔孙膑云〕小校。将铜■〈釒算斤〉来先刖了这厮双足者。〔庞涓云〕罢罢罢。大丈夫睁着眼做。合着眼受。这也不必说了。只可惜那六甲天书还不曾传授哩。〔正末唱〕
　　【煞尾】再言语豁了这厮口。再言语截了这厮舌。将那一颗驴头慢慢钢刀切。纔把我刖足的寃雠报了也。
　　〔斩庞涓科〕〔公子云〕小校传下军令。着六国诸将。将庞涓尸首分为六处。各自领回本国。悬着示众。则今日就在马陵山。做个赏劳的筵席。奏凯班师。六国诸将试听者。〔词云〕奈庞涓擅起戈矛。生扰乱六国诸侯。自恃的英雄无敌。妬孙子假意相求。只等待下山入魏。便与他赌胜争筹。因打阵结成嫌隙。索天书百计图谋。强中手偏生犯对。诈风魔一命终留。卜大夫载回齐国。拜军师坐拥貔貅。诸国将皆来助战。喊杀处雾惨云愁。用减灶佯输诡计。引追兵直过鸿沟。伏万弩马陵山谷。题大树决斩庞头。果然得分尸奏凯。还报了刖足深雠。
　　〔音释〕
　　篡初患切　薨呼耕切　膂音旅　设商者切　掣音彻　月鱼夜切　裂郎夜切　蘸知滥切　彻昌惹切　峪于句切　劣闾夜切　撇邦也切　截藏斜切　绝藏靴切　迭音爹　血希也切　别邦也切　谍音爹　孽尼夜切　结饥也切　贴汤也切　热仁蔗切　拽音夜　蓦音陌　迭音爹　趔郎耶切　趄青耶切　乜忙也切　节音姐　说书也切　阅鱼夜切　折音者　帖汤也切　灭迷夜切　业音夜　怯丘也切　歇希也切　铁汤也切　跌音爹　舌绳遮切　雪须也切　揭机也切　杰其耶切　诀居也切　切音且　凯开上声　貔音牌　貅音休
　　题目　孙膑晚下云梦山　
　　正名　庞涓夜走马陵道
　　庞涓夜走马陵道杂剧终

《元曲选》　萨真人夜断碧桃花杂剧　（明）臧晋叔 编
　　萨真人夜断碧桃花杂剧　　（元）无名氏 撰
　　●萨真人夜断碧桃花杂剧目录
 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　张明府醉题青玉案　正名　萨真人夜断碧桃花 
　　楔子
　　〔冲末扮张珪同老旦夫人引凈张千上云〕小官姓张名珪。字庭玉。东京人氏。叨中进士。除授广东潮阳县县丞。嫡亲的三口儿家属。夫人赵氏。孩儿张道南。此子广览经书。精通文史。众人皆许他卿相之器。此吾家积德所致也。俺此处知县徐端。也是东京人氏。他有一女。小名碧桃。曾许俺孩儿为妻。至今不曾婚聘。夫人。明日是三月十五日。我待请亲家来庆赏牡丹。你意下如何。〔夫人云〕相公。你主的是。〔张珪云〕既然如此。张千。你请徐亲家去。只等许允。早来回话。〔张千云〕理会的。〔下〕〔张珪云〕张千去了。夫人。俺和你须索躬亲治具。休得简慢者。〔诗云〕同官异地惜春残。治酒相邀赏牡丹。何必沉香亭子比。更教倾国倚阑干。〔下〕〔外扮徐端同贴旦夫人引丑李万上〕〔诗云〕一作潮阳令。俄惊数载过。大都秋鴈少。只是夜猿多。僻地逢迎简。南天瘴厉和。圣恩饶雨露。慎勿叹蹉跎。小官姓徐名端。字章甫。东京人氏。小官自幼登科。曾为钱塘簿。今升广东潮阳县知县。嫡亲的四口儿家属。夫人李氏。生有两个女孩儿。大的女孩儿唤作碧桃。年一十八岁。小的女孩儿唤做玉兰。年一十五岁。有此处县丞张珪。也是东京人氏。他有一子。唤做道南。年方二十岁。那孩儿好生聪俊。觑着他那内才外才。久已后必然发迹。一来张珪与小官同乡。二来又是同任。以此将我大的女孩儿许了张道南为妻。虽然定了盟约。尚未就亲。今日无甚事。李万。门首觑者。有甚么人来。报复我知道。〔李万云〕理会的。〔张千上云〕自家张千。奉相公的命。请徐亲家去。门上的报复去。道有张亲家差人下请书哩。〔李万做报云〕报的相公得知。有张亲家遣张千来下请书。在于门首。〔徐端云〕着他过来。〔张千做入科〕〔徐端云〕张千。此一来有何事。〔张千云〕小人奉相公的严命。时遇春景。牡丹盛开。专请相公和夫人赏翫。〔徐端云〕量俺有何德能。烦亲家如此费心。夫人。我待辞了这酒。你意下如何。〔夫人云〕既然亲家专意来请。如何辞的。咱和你同赏牡丹去走一遭。〔徐端云〕既是夫人要赏牡丹。便去吃酒。亦无妨碍。张千你先回去。俺与夫人随后来也。〔张千云〕小人就去回话。〔下〕〔徐端云〕分付嬷嬷和梅香。绣房中好生服侍两个小姐。我与夫人去赏牡丹便回来也。〔同下〕〔正旦扮碧桃领梅香上云〕妾身是徐知县的女儿。小名碧桃。年长一十八岁。俺爹爹将我配与张县丞的孩儿张道南为妻。今日爹娘到俺公婆家赏牡丹去了。妹子玉兰在绣房中做女工生活。梅香。咱后花园中散心去来。〔梅香云〕姐姐要耍去。怕相公知道。可不打梅香也。〔正旦云〕我与你略去看看便回。相公那里知道。〔梅香云〕这等俺就去来。〔做行科云〕姐姐。你看这花园中白的是梨花。红的是桃花。紫的是牡丹。黄的是蔷薇。好赏心也。〔副末扮张道南引凈兴儿上云〕小生姓张名道南。俺爹爹现为此处县丞。今日衙内因赏牡丹。酒筵中宾客笑乐。不期笼内走了白鹦鹉。远远的望见飞过这花园中去了。兴儿。快随俺跟寻去来。〔做跳墙科兴儿云〕相公。那鹦鹉知他在那里。休大惊小怪的。他若拏住俺呵。则说是贼。不要打出我屁来。〔正旦云〕梅香。你看那蔷薇架边。不有人来也。〔梅香云〕姐姐。你敢是眼花。这是风弄的花影动。那里得人来。〔做见张科云〕呀。真个有人。兀的两个男子。你是什么人。白日里跳过墙。来俺花园中。待做贼那。〔兴儿云〕咱家不是贼。只做的两遭强盗。〔梅香云〕可不是贼。〔张道南做慌科云〕小生不是歹人。是隔壁县丞衙里的舍人张道南。因家中翫赏牡丹。不期笼内走了白鹦鹉。看见飞在花园中。因见这角门儿关着。不能得入。以此跳过墙来。委实不是歹人。只望饶过俺咱。〔梅香云〕你说是张县丞的舍人。知他是也不是。我索和姐姐说去。姐姐。真个有两个人跳过墙来。不知是什么人。我报的姐姐知道。〔正旦云〕梅香。你且唤他过来。待我问他。〔梅香云〕姐姐着你过来。〔张道南做见科〕〔正旦云〕兀那君子。你是那里人氏。姓甚名谁。为什么到这花园中。你从实的说来。〔张道南云〕小生姓张名道南。俺父亲现为此处县丞。今日因家中翫赏牡丹。不期笼中走了白鹦鹉。飞到这花园里面。小生一时间不是了。错跳过墙来。不知那壁小姐。谁氏之家。望饶过小生之罪。放我出去罢。〔正旦做低头科云〕妾身是徐知县的女孩儿。小名碧桃。俺父亲往俺公婆家赏牡丹去了。妾身偶因闷倦。同梅香在这花园中散心咱。〔张道南云〕原来是碧桃小姐。曾许小生为妻。谁想今日能勾相见。岂非天假其便也。〔做施礼科〕〔正旦唱〕
　　【仙吕赏花时】我擎着个笑脸儿将他厮问候。〔张道南云〕小生陪侍小姐同看花咱。〔正旦唱〕他陪着个小意儿和咱相趁逐。〔徐端同夫人上云〕恰纔赏牡丹花回绣房中。怎不见大女孩儿。敢是同梅香在后园中看花去了。夫人。俺两个看女孩儿去来。〔正旦唱〕却被这莺声唤猛回头。〔徐端云〕叫梅香。〔张道南兴儿惊云〕兀的是有人来也。我与你快走。〔同下〕〔正旦唱〕呀。不堤防双亲在背后。我可也怎遮得这场羞。
　　〔徐端做喝科云〕??。你这小贱人。做的好勾当也。〔正旦梅香跪科〕〔徐端云〕兀那辱门败户的小贱人。你是好人家女孩儿。怎生做这等禽兽的勾当。我待打你来。恐伤了父子情肠。兀的不气杀我也。〔夫人云〕碧桃。我抬举的你成人长大。不去习女工针指。刬的做出这等勾当来。我看你怎生见人。呸。兀的不羞杀老身也。〔正旦唱〕
　　【幺篇】他那里恼乱春风卒未休。〔梅香云〕姐姐。这场事怎生结果也。〔正旦唱〕则着我独立花前黯自愁。泪不住点儿流。〔做背科唱〕他须是我天缘配偶。常言道女大不中留。〔同梅香下〕
　　〔徐端云〕夫人。不想有如此之事。兀的不气杀老夫也。〔夫人云〕老相公且息怒。只是老身平日欠教训之过。〔梅香做慌上科云〕不想姐姐被老相公埋怨了几句。到卧房内一口气死了。如何是好。须索报复老相公知道。〔见科〕〔徐端云〕梅香。你慌张做甚么。〔梅香云〕恰纔小姐被老相公埋怨了几句。向卧房内一口气就气死了。特来报与相公知道。〔徐端惊科云〕是真个。〔做悲科云〕我的儿阿。〔夫人云〕事既如此。只索一面报与亲家知道。则说是个急病证死了。一面就在此花园中。拣一块田地。将孩儿尸首埋葬了。省得出丑。儿也。则被你痛杀我也。〔同下〕 
　　〔音释〕
　　相去声　教平声　过平声　长音掌　逐直由切　当去声　卒粗上声　黯衣减切
　　第一折
　　〔张道南同兴儿上诗云〕独对丹墀日尚中。君恩赐出锦袍红。世人不识文章力。只说家门积善功。小官张道南是也。俺父亲曾为潮阳县县丞。三年任满回来。东京闲住。小官应举。幸得状元及第。除授潮阳知县。现今官衙安下。一壁厢去取父亲母亲。未曾来到。止有兴儿服侍。天色已晚。我与众衙官饮了几杯酒。心中则是闷倦。不免乘着月色。向花园中和兴儿闲散心咱。〔兴儿云〕相公。这后园尽也齐整。〔张道南云〕兴儿。你觑波。夜静更深。风清月朗。古诗有云。花有清香月有阴。此景是也。但可惜春光将暮。众花都已零落。刚那海棠轩侧畔土堆儿上。一树碧桃正开。兴儿。你随俺去看咱。〔兴儿做看科云〕相公。兴儿想起来。还记的那时走了白鹦鹉。相公与兴儿来寻。跳过花园来。和那徐知县的小姐相见。谁想今日与相公又到花园里闲翫。不知相公心儿里。可也还念那小姐么。〔张道南云〕兴儿。你不题起来。我也忘了。记的那时在花园里共那小姐相会。不久便病死了。正是人面不知何处去。桃花依旧笑春风。徒增一番伤感而已。夜深了。且回去罢。兴儿。你将这碧桃拣那开得盛的折一枝来。胆瓶里插着。等我看咱。〔兴儿云〕理会的。〔做折花科〕〔张道南云〕同我到书房中去。兴儿。将琴来。待我弹一曲释闷者。〔兴儿做取琴科云〕琴在此。请相公自弹。兴儿睡去也。〔下〕〔张道南做弹琴科〕〔正旦上云〕这里也无人。我本是徐碧桃。不幸辞世。为阳寿未尽。一灵真性不散。听知张道南得了官。在此宅中居住。今夜书房抚琴。不免假做邻家之女。听琴走一遭去也呵。〔唱〕
　　【仙吕点绛唇】则我这杏脸藏春。柳眉标恨。萦方寸。无奈东君。花落春将尽。
　　【混江龙】消不的一天愁闷。清明时节雨纷纷。慵施粉黛。倦点朱唇。恰便似薄命昭君青冢恨。少年倩女绿窗魂。这其间可正是我愁时分。则见那巢空翡翠。冢卧麒麟。
　　【油葫芦】为甚么我一上青山便化身。端的愁杀人。常只是安排肠断又黄昏。害了个恹渐渐的鬼病儿积趱下重重迭迭恨。做了个虚飘飘的恶梦儿捱不出凄凄凉凉运。一会家急急煎煎腹内焦。一会家寻寻思思心内忍。闪的我悲悲切切孤儿寡女无投奔。因此上凄凄惨惨无语暗消魂。
　　【天下乐】可怜见梦里形容病里身。则今春。憔悴损。比着这花枝更添瘦几分。也无心对镜鸾。也无心整鬓云。我只怕韶光也妬人。
　　【那咤令】趁碧桃树儿映纤纤月痕。绕苍苔径儿步微微露痕。湿香罗袖儿揾行行泪痕。这其间夜正深。更将尽。〔做听科唱〕那琴声却在何处相闻。
　　〔张道南云〕正是春色恼人眠不得。你看那月移花影上阑干。小官且出书房外看那月色咱。〔做开门正旦做避科唱〕
　　【鹊踏枝】俺只待看是何人。他那里呀的开门。〔张道南做见科云〕花阴下好一个女子也。看他那云鬟雾鬓。杏脸桃腮。柳眉星眼。不由咱不动心也。俺试问他咱。那壁小娘子。谁氏之家。夤夜到此何故。〔正旦唱〕哎。你个题诗的相如。休问我听琴的文君。〔张道南云〕小生只为春色困人。闲观月色。不期遇着小娘子。〔正旦唱〕元来是恼春色孤眠不稳。早难道为贱妾断梦劳魂。
　　〔张道南云〕敢问小娘子谁氏之家。何方居住。因甚到此。〔正旦云〕妾身乃邻家之女。因月明人静。来此花园中听琴来。〔张道南做挂科云〕早知小娘子前来。只合远接。接待不着。勿令见罪。〔正旦唱〕
　　【寄生草】他把那寒温叙。礼数勤。〔张道南云〕此一会小官三生有幸也。〔正旦唱〕则见他曲躬躬笑把言词问。好着我羞答答忙把身躯褪。我只索悄冥冥俞把容颜认。〔云〕敢问相公高姓。〔张道南云〕小生姓张。双名道南。〔正旦唱〕可正是月明千里故人来。惭愧你东风一夜传芳讯。
　　〔云〕相公因何到此。〔张道南云〕小官现在此县为理。幸得与小娘子相会。小官有句话可敢说么。〔正旦云〕相公试说咱。〔张道南云〕小官独居旅邸。若小娘子不嫌。就书院中略叙片时何如。〔正旦云〕既然相公有留恋之心。妾身同到书房中与相公共话咱。〔张道南云〕小娘子请坐。看了这女子美貌端庄。岂不是天生就的。不由我不动情。敢问小娘子家住何处。〔正旦唱〕
</div>
    <div class="pagination">
<a href="元曲选_page115.html">上一页</a><span>...</span><a href="元曲选_page111.html">111</a><a href="元曲选_page112.html">112</a><a href="元曲选_page113.html">113</a><a href="元曲选_page114.html">114</a><a href="元曲选_page115.html">115</a><span class="current-page">116</span><a href="元曲选_page117.html">117</a><a href="元曲选_page118.html">118</a><a href="元曲选_page119.html">119</a><a href="元曲选_page120.html">120</a><a href="元曲选_page121.html">121</a><span>...</span><a href="元曲选_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
