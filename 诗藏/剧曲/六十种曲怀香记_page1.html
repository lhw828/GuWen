<!DOCTYPE html>
<html>
<head>
    <meta charset="UTF-8">
    <title>六十种曲怀香记 - 第 1 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲怀香记 - 第 1 页/共 10 页</h1>
    <div class="content">六十种曲 怀香记 明 陆采

怀香记　　（明）陆采 着 

　　绣刻演剧十本 
　　第三套 
　　春芜（朱玉）　琴心（相如）　玉镜（温峤）　怀香（韩寿）　彩毫（李白）　运甓（陶侃）　鸾鎞（杜恙）　玉合（韩翊）　金莲（苏轼）　四喜（宋郊） 

　　绣刻怀香记定本 

　　●怀香记目录 

　　第一出　家门始终 
　　第二出　赴辟登程 
　　第三出　钦赐异香 
　　第四出　京邸遇旧 
　　第五出　司空受掾 
　　第六出　绣阁怀香 
　　第七出　靑琐相窥 
　　第八出　相思露意 
　　第九出　托婢传情 
　　第十出　兰闺复命 
　　第十一出　氐羌谋叛 
　　第十二出　协谋出征 
　　第十三出　受诏安边 
　　第十四出　夕阳亭议 
　　第十五出　春闺寄简 
　　第十六出　掾房订约 
　　第十七出　赴约惊回 
　　第十八出　缄书愈疾 
　　第十九出　醉娱佳期 
　　第二十出　承明雪宴 
　　第二十一出　引示池楼 
　　第二十二出　池塘晤语 
　　第二十三出　奉诏班师 
　　第二十四出　谋踰东墙 
　　第二十五出　佳会赠香 
　　第二十六出　闻香致疑 
　　第二十七出　索香看墙 
　　第二十八出　鞫询香情 
　　第二十九出　问卜决疑 
　　第三十出　母女伤怀 
　　第三十一出　假公荐举 
　　第三十二出　受诏参戎 
　　第三十三出　夜香祈佑 
　　第三十四出　定策征吴 
　　第三十五出　诳传凶信 
　　第三十六出　征吴得胜 
　　第三十七出　飞报捷音 
　　第三十八出　哀中闻喜 
　　第三十九出　班师议婚 
　　第四十出　■〈女毕〉姻封锡 

　　第一出　家门始终 
　　【靑玉案】〔末上〕悠悠世事风云状。得失何须苦惆怅。绿水靑山周四望。名缰利锁。心猿意马。因此都抛漾。　　劝君亦莫思三上。且向歌台听宝障。浅浅斟兮低低唱。伯夷淸饿。子渊贫夭。总是蓬蒿葬。〔问答照常〕 

　　【意难忘】韩寿文章。似琳珪淸越。星斗辉煌。司空征作掾。才貌动兰房。贾午姐逞红妆。更风韵芬芳。靑琐中。秋波频盻。仔细端相。　　相思梦寐顚狂。凭蜂奴撮合。云雨高唐。异香生众议。狐迹显东墙。司空怒。事乖张。遣赞画勤王。奏凯回。貤封勑配。依旧成双。 
　　贾午姐风流绝代。　　　　春英奴撮合多方。 
　　贾司空粉墙觅迹。　　　　韩德眞靑琐怀香。 

　　第二出　赴辟登程 
　　【逍遥乐】〔生上〕文林夸腹稿。信词源三峡倒。功名唾手等鸿毛。徘徊际遇。挫抑雄豪。冷落风骚。 
　　〔鹧鸪天〕肆志三余力艺文。箕裘克绍袭遗芬。诗书典雅能传业。礼乐纵横可致君。怀道德。立功勋。不愁无地际风云。卧龙且自吟梁甫。三顾方勤誉日闻。小生姓韩。名寿。字德眞。世居南阳之堵阳。曾祖曁仕魏为司徒。不幸幼失双亲。夙勤六艺。高才越俗。每举笔而凌云。壮气横秋。方乘槎而犯斗。文旣鲜于缀锦。赋尤朗于金声。枕经藉书。圣贤为伍。策名脱颖。卿相是期。为先达之推。出等夷之秀。过人事业。欲配二而参三。经世谋猷。将袭六以为七。争奈靑云路杳。未遂升腾。黄卷情亲。尙专勉励。要将姓字惊天下。须把功名奏日边。昨蒙贾司空行文书到本县。辟取小生去为司空掾。吾想男子生。桑弧蓬矢。以射天地四方。幼而学。壮而行。立身扬名。正在今日。况司空与我祖父通家。必有汲引之意。只得打点前去。已曾分付小厮。收拾行李。想完备了。书童琴童那里。 

　　【金钱花】〔净丑上〕书童生得淸标。淸标。琴童且又蹊蹻。蹊蹻。画堂终日把臀摇。熏风盛。忒妆乔。家主见。也难饶。 
　　〔见介〕官人有何使令。〔生〕昨日分付你们收拾行李。曾完备么。〔净丑〕琴剑书箱铺陈包裹之类。俱完备了。〔生〕旣已完备。今日黄道大吉。可卽起身去罢。〔净丑挑生行李生行介〕 

　　【甘州歌】才高年少。荷司空礼币相招。龙门容接。信是庸流难到。潭潭相府司文籍。耿耿襟期冠俊髦。〔合〕持法律。效管萧。致身希不负靑袍。行囊薄。去兴高。观光上国陟层霄。 
　　【前腔】〔净丑〕纔离故国郊。见繁红媚绿。村村佳好。流莺飞燕。趁风日声弄新娇。云山满目无终尽。囊箧随身岂惮劳。〔合〕循幽涧。过小桥。酒旗摇漾慰萧条。苔痕滑。树荫饶。危崖飞瀑杂鸣涛。 
　　【前腔】〔生〕平生倚马豪。吐胸中星斗。芒寒光耀。斜封征辟。匆匆驰骋鸣镳。琴书跋涉愁千里。头角峥嵘奋一朝。〔合〕夸瑚琏。鄙斗筲。从来出谷尙迁乔。遵周制。珥汉貂。历观形胜赴皇朝。 
　　【前腔】〔净丑〕天涯渐寂寥。看峰岚凝紫。残霞缥缈。斜阳西逝。闻空谷声答歌樵。牛羊已下山径静。鸟鹊争归林木扰。〔合〕炊烟起。林影遥。垂杨古渡晚平潮。行踪倦。旅况憔。马蹄香逐暮尘消。 
　　【尾声】向神京程杳杳。前村灯火借今宵。明日鞭加款段劳。 
　　一纸征书起月评。　　　　修程不恤赴神京。 
　　功名自是男儿事。　　　　此去靑云足下生。 

　　第三出　钦赐异香 
　　【菊花新】〔外上〕调元赞化宰羣工。寅亮承天宠。追踪周召奏肤功。四海音徽锵涌。 
　　淸庙圭璋器。明堂柱石材。赤心存燮理。无物不栽培。下官姓贾。名充。字公闾。平阳襄陵人也。先父逵仕魏为豫州刺史。封阳里亭侯。晚年始生下官。言后当有充闾之庆。故以为名字。袭爵为侯。佐晋受禅。为开国元勋。累官司空侍中尙书令。封郡公。兼领军务。淸净以宁民。心勤社稷。劳谦而得士。誉溢公卿。精识造微。炯若蓍龟之先见。威名流远。卓如松柏之后凋。定策兴王。允孚人望。宽刑着令。求奠邦基。惟献替之日陈。殆弼谐之天授。擢登宰辅。实首中台。广井邑之提封。增赋租之奠食。诚所谓一人之下。万人之上也。夫人郭氏。生男俱殀。止有三女。长名荃姐。为齐王元妃。次名荃姐。当朝欲议为皇太子正配。尙未成婚。另居别院。以待册礼。幼女名午姐。今庚一十六岁。未曾许嫁。喜他才貌无双。为芳闺之窈窕。思我门楣有托。慰晚景之萧条。届此春光。宜开家宴。分付侍女春英。请夫人小姐出来。〔内应介〕 

　　【海棠春】〔老旦上〕帘钩声触和风送。正满目韶华如拥。〔旦上〕无数晓莺啼。百啭醒残梦。〔贴上〕暖树红争。寒芜绿动。牵惹芳情种种。〔合〕云物望中新。淑气千门共。 
　　〔见介〕〔鹧鸪天〕〔外〕黄阁归来舃履轻。〔老旦〕天将五福介康宁。〔旦〕可怜诗礼虚先业。〔贴〕应托门楣慰暮庚。〔外老旦〕人富贵。景和明。〔旦贴〕花枝灼灼鸟嘤嘤。〔合〕尊前有酒须当醉。来日阴晴未可评。〔外〕夫人。我和你蒙祖宗余荫。赖皇帝洪恩。尊荣之极。人间罕比。虽无子嗣。幸有女儿。聊将骨肉之情。且乐桑楡之景。〔旦〕大姐已作齐王元妃。二姐将为皇太子正配。惟孩儿未得成人。深孤后望。〔贴〕老爷夫人福履永绥。遐龄同享。小姐深闺淑女。虽不缔宫壸之缘。君子好逑。终当为缙绅之匹。〔外〕言固有理。事皆由天。且赏春光。勿为俗累。将酒过来。烂醉已??酬白发。〔众〕轻阴莫自负靑春。〔贴斟旦递介〕 

　　【集贤宾】侯门楼阁朱翠耸。韶光渐入帘栊。莫把年华空断送。整五鼎三牲修供。莱衣笑踊。怎能彀膝前娱弄。〔合〕承帝宠。保富贵。如盘安巩。 
　　【前腔】〔外老旦〕檐花迎日影映红。莺簧巧沸林东。睡鸭兰烟浮篆涌。愿白首和鸣鸾凤。中心幸孔。喜弱息晨昏承奉。〔合前左右引道小生捧盒上〕 

　　【琥珀猫儿坠】恭承纶綍。赍捧出彤宫。径到元勋甲第中。异香一种产西戎。黄封。特旨颁恩。宣表宸衷。〔左右报介外老旦跪介〕 

　　【前腔】诚惶诚恐。稽首吸仁风。窃愧何缘受惠隆。异香无价宝相同。开封。望天门拜赐。感戴难穷。 
　　〔小生放盒在桌介〕此香出于西蕃。一着人身。香气经月不散。乃无价之宝。上位爷念老相公功德。特此颁赐。〔外〕下官方惭旷职。忽被殊恩。揣分奚堪。扪心有忝。分付安排茶饭。管待中贵。〔小生〕上命难稽。就此吿别。颁恩来紫阁。复命诣丹墀。〔外看香介〕夫人。此香芬芳喷鼻。馥■〈香郁〉盈庭。眞至宝也。孩儿。你把此香好好收藏。勿得轻用。〔旦〕理会得。 

　　【簇御林】〔外〕君恩厚。注意浓。念吾侬。定策功。异香推惠加荣宠。恁韬藏靑琐当珍重。〔合〕致钦崇。时存爱护。绝品卒难逢。 
　　【前腔】〔旦〕君恩及。父意锺。管天香。在我躬。怜他出自殊方贡。麝兰馨未许同称颂。〔合前〕 

　　一种奇香出帝阍。　　　　黄封特用布殊恩。 
　　兰闺自是多珍重。　　　　不负君亲两意存。 

　　第四出　京邸遇旧 
　　【六么令】〔丑上〕侯门厮养。避干戈鼠窜多方。京畿栖止免乖张。年向暮。体粗康。栖栖犹自悲家丧。悲家丧。 
　　世事如春梦。人情似晓云。朱颜幷绿鬓。又见一番新。老身姓郑。本贯堵阳人氏。乃是先朝韩司徒老爷府中奴婢。只因世代变更。兵荒相继。流落到京。夫亡无子。止有一女。叫做春英。在贾司空府中为侍女。蒙小姐看顾。老身常得沾惠。尽好度日。每想故主韩老爷亡后。家业凋零。有一曾孙韩寿。年四岁时。忽遭兵乱。抛他来此。一向未知如何。物是人非。岂胜伤感。 

</div>
    <div class="pagination">
<span class="current-page">1</span><a href="六十种曲怀香记_page2.html">2</a><a href="六十种曲怀香记_page3.html">3</a><a href="六十种曲怀香记_page4.html">4</a><a href="六十种曲怀香记_page5.html">5</a><a href="六十种曲怀香记_page6.html">6</a><a href="六十种曲怀香记_page7.html">7</a><a href="六十种曲怀香记_page8.html">8</a><a href="六十种曲怀香记_page9.html">9</a><a href="六十种曲怀香记_page10.html">10</a><a href="六十种曲怀香记_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
