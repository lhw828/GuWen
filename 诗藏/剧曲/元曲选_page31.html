<!DOCTYPE html>
<html>
<head>
    <meta charset="UTF-8">
    <title>元曲选 - 第 31 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 31 页/共 133 页</h1>
    <div class="content">　　【归塞北】请放了。〔旦儿云〕樊素。你且耽待着些。〔正旦云〕那壁是小姐。〔唱〕怎生向贱妾行告躭饶。〔旦儿云〕是我的不是了也。〔正旦云〕小姐。你恰纔不要打我来。〔唱〕你却不掴绽我这樱桃樊素口。〔旦儿云〕樊素。你打我两下波。〔正旦云〕谁敢汤着你那杨柳小蛮腰。〔带云〕你过来跪者。〔唱〕今番轮到我妆么。
　　〔云〕小姐你慌么。〔旦儿云〕我可知慌哩。〔正旦云〕小姐你怕么。〔旦儿云〕我可知怕哩。〔正旦云〕小姐。你休慌莫怕。我也鬪你耍哩。〔旦儿云〕则被你諕杀我也。〔正旦云〕小姐。你实说。这香囊儿端的是你授与那生的来。〔旦儿云〕然也。〔正旦云〕你如何瞒着我。〔旦儿云〕我怕人知道。因此上不敢对你说。〔正旦云〕不争小姐因而作戏。那生实心希望。以致卧病不起。命垂顷刻。事不获已。方对梅香说破。再三叩头顿首。申意小娘子。果今生不遇。愿相期于地府。言与泣下。使妾不觉垂泪。因而不避雷霆之怒。冒渎玉颜。敢通佳信。以妾愚见。那生貌如玉立。腮若涂朱。词藻并驱于贾马。文翰不让于锺王。异日当决策登科。觑富贵如探囊取物。若小姐诚有此心。是佳人得配才子。有何不可。那生见今含情荏苒。真欲就死。小姐是仁者爱人。于心岂安哉。〔旦儿云〕伴读。你言之错矣。岂不闻聘则为妻。奔则为妾。况兼我乃相国之女。背慈母而与少年野合。将来有何面目。立于天地之间。那生为一女子。弃功名。违尊亲。损天理。成疾病。自丧其驱。此乃人而不仁。我何救哉。〔正旦云〕若顾小节。误人性命。亦未为得也。惟小姐熟思之。〔旦儿云〕伴读。你休说。我决然不肯。〔正旦云〕论语云。人而无信。不知其可也。那生四海无家。一身流落。小姐以物为信。以诗见许。今却失信。岂为女子之道。既然姐姐坚意不肯。我则将这香囊儿。告与老夫人行去。〔旦儿云〕且住者。和你再做商量。〔正旦云〕千求不如一諕。〔旦儿云〕这里也放刁。既然这般呵。等我再寻思咱。〔正旦云〕救人一命。胜造七级浮图。不索多虑。小姐有何台旨。着樊素回那生话去。〔旦儿云〕等我写数字。你捎去回他。他见了便知我的意思。〔与正旦简科〕〔正旦云〕我便将的去也。〔旦儿云〕你将的那里去。〔正旦云〕我送的与老夫人。去〔旦儿云〕姐姐。你是必送与那生去。若与夫人呵。枉送了我也。〔正旦云〕小姐休慌。我送与那秀才去也。〔旦随下〕〔白敏中上云〕恰纔樊素小娘子。将简帖儿和香囊。到小姐行去了。良久杳无音信。则这一时间如十年相似。倘或有些阻碍。可怎生奈何。我且凭几假睡咱。〔正旦上〕〔白起身搂科云〕小姐。你来了也。〔正旦云〕你又来了也。〔白敏中云〕呸。我错认了。那事如何。〔正旦唱〕
　　【怨别离】梅香今日有功劳。〔白敏中云〕那简帖儿。小姐收了也不曾〔正旦弹指科唱〕将一个小小的机关儿把你来完备了。〔白敏中云〕有甚好音信。教我知道咱。〔正旦唱〕有他那亲笔写的情词揣着吟藳。〔白敏中云〕小姐的回音。我看咱。〔正旦怀里取不见科唱〕呀。那里每不见了。〔白敏中云〕你怎么不小。心等他不见了。天那。我可死。了也〔正旦唱。〕哎。你个不了事的呆才可元来在这手儿里搦着。
　　〔白敏中云〕兀的不諕杀我也。〔正旦与白■〈闲〉科〕〔白跪接云〕小姐有书。怎敢轻亵。待我焚上一垆香。小娘子替我喝拜咱。〔正旦云〕我不会。〔白敏中云〕你不肯。我自喝咱。〔拜兴科〕〔正旦云〕见你娘也不似这般呵。〔唱〕
　　【归塞北】这■〈闲〉帖儿方胜小。见甚景像便待把香烧。不争你这狂客谨心参尺素。可待学文王下马拜荆条。见娘书信倒看的乔。
　　〔白敏中云〕我拆开看。元来上面四句诗。〔诗云〕寂寂深闺里。翻为今夜春。还将写诗意。怜取眼前人。惭愧。谁想有今日也。着小娘子这般用心。将何以报。〔正旦云〕我适纔为先生。几乎狼狈。一言难尽。〔白敏中云〕小姐约我今夜赴期。不知多早晚来也。〔正旦云〕他有嘱咐的话哩。〔唱〕
　　【净瓶儿】他想着书舍里人萧索。恰便似阳台上路迢遥。〔白敏中云〕今夜小姐怎生摆布。〔正旦唱〕他则待收拾云雨。怕泄漏春娇。待和你今宵。〔白敏中云〕今宵和小生怎的。〔正旦忍住不说科唱〕一句话到我这舌尖上却咽了。〔白敏中云〕可怎生却咽了。快说波。教小生喜欢咱。〔正旦唱〕不说破把先生且闷着。〔白敏中云〕小姐怎生分付你来〔正旦唱〕他着我对你便低低道。〔白敏中云〕道甚么。〔正旦唱〕他教你夜深时休睡。〔白敏中云〕今夜我那里得那睡来。〔正旦云〕着你等。〔白敏中云〕怎么又不说了。着小生等甚么。〔正旦唱〕着你等等等到明朝。 
　　〔白敏中云〕小娘子休要耍。快些儿说波。〔正旦唱〕
　　【好观音】上覆你个气咽声丝张京兆。他待填还你枕剩衾薄。待着你帽儿光光过此宵。〔白敏中云〕天色晚了。日头敢落了也呵。〔正旦唱〕恰正午怎盼的日头落。不曾见这急色的呆才料
　　〔白敏中云〕小姐委实多早晚来也。〔正旦唱〕
　　【随煞尾】你听那禁鼓冬冬将黄昏报。等的宅院里沉沉都睡却。悠悠的声揭谯楼品昼角。珰珰的水滴铜壶玉漏敲。刷刷的风飐芭蕉凤尾摇。厌厌的月上花梢树影高。悄悄的私出兰房离绣幕。擦擦的行过兰干上甬道。霍霍的摇动珠帘你等着。巴巴的弹响牕棂恁时节的是俺来了。〔下〕
　　〔白敏中云〕小娘子去了。兀的不欢喜杀小生也。不枉了害这几日相思病。恰纔得了小姐这个■〈闲〉帖儿。小生好欢喜也。这一会儿肚皮里有些饥上来了。小生吃一顿好茶饭。打扮的齐齐整整。等待小姐到来。同谐鱼水之欢。共效于飞之乐。那时节只怕小姐你苦哩。〔下〕
　　〔音释〕
　　落音涝　约音耀　削音小　药音耀　焙音备　乐音涝　椁活卯切　筓音肌　棰吹上声　间去声　霎音杀　掴音国　厖音忙　着池烧切　谑音晓　长音掌　慵音虫　作音早　荏壬上声　苒音冉　搦囊带切　索音嫂　薄巴毛切　却音巧　谯音樵　角音皎　刷双寡切　飐占上声　厌平声　幕音冒　甬音勇　棂音苓
　　第三折
　　〔白敏中上诗云〕万籁无声自寂寥。一轮明月上花梢。庭阶竚立痴心望。盼杀姮娥下九霄。小生白敏中。感蒙小姐不弃。许我今宵赴约。这早晚还不见来。小娘子。你若不来呵。我这病觑天远入地近。眼见的无那活的人也。〔看天科云〕日头可也还早哩。我且看几行书咱。天也。我有甚么心肠看这书。这早晚不知是甚么时候。我试看咱。呀。纔午时也。天也。偏生今日这样长。我试吟诗咱。读书继晷怕黄昏。不觉西沉强掩门。欲赴海棠花下约。太阳何故又生根。呀。可早未时也。我且坐一坐。〔坐科云〕我怎生坐的住。我再看咱。天也。可怎生还是未时我央及你咱。我与你唱喏。怎生不动。我与你下跪又不动。我与你下拜也不动。呸。鳔胶粘住你哩。泼毛团好无礼也。小生不才杀波。也是个白衣卿相。今日用着你。故意的不晚。你则道我不认的你哩。当日尧王时。有十个日头。被后羿在昆仑山顶上。射落九个。止留你一个。你晓来夜去。催迫了多少好人。你若是欢喜呵。腆着你那红馥馥的脸儿。你苦恼了呵。云生在东南。雾长在西北。你听者。无端三足乌。团团光闪烁。安得后羿弓。射此一轮落。呀。便好道人有善愿。天必从之。头里未曾闹他时。还是未时。方纔闹了呵。可早日头落了也。呀。鼓楼上可早发擂也。可早撞钟也。小生在此。等候小姐。这早晚敢待来也。〔正旦上云〕妾身樊素。我收拾下香卓儿了。请俺小姐烧香去来。我想白敏中可谓端谨之士。从见小姐。荏苒成病。几乎丧命。将平日所学。一旦废矣。正好道只因天下美人面。改尽世间君子心。此事若非妾在其中说诱骗吓。焉能成得。如今瞒着夫人。推烧夜香。着俺小姐和那生赴约去。正是一股金钗半边镜。世间多少断肠人。〔唱〕
　　【越调斗鹌鹑】想着那星斗文章。几回家逢咱稽颡。只为那花月精神。一见了教人断肠。用了我说六国喉舌。下三齐智量。不甫能添了晚妆。推烧夜香。如此般月白风清。花浓气爽。
　　【紫花儿序】月溶溶梨花庭院。风淡淡杨柳楼台。雾蒙蒙芳草池塘。如此般好天良夜。淑女才郎。相将。意厮投门厮对户厮当。成就了只凤孤凰。这一个夜月南楼。那一个窥视东墙。
　　【小桃红】那生敢倚书牕想象赴高唐。〔白敏中向前搂旦科云〕小姐。你来了也。〔正旦慌科云〕是谁。〔白敏中云〕是我。〔正旦唱〕吓得我可扑扑小鹿儿心头撞。偌早晚是谁人敢无状。〔白敏中云〕我则道是小姐来了。〔正旦唱〕可怎生恁风狂。〔白敏中云〕我不想是小娘子。你恕罪咱。〔正旦云〕可早是我哩。是夫人呵。可怎生了也。〔唱〕若是俺夫人撞见如何讲。〔白敏中云〕是小生病的这般昏了也。〔正旦唱〕便道是害的你神魂荡漾。你也合将眼皮开放。你常好是热蟒也沈东阳。
　　〔云〕先生。你且在那厢等着。俺小姐便来也。〔旦儿上云〕天色晚了也。我烧香去。〔正旦云〕小姐。你烧香咱。〔旦儿云〕樊素。将香盒儿来者。〔正旦云〕小姐。香盒儿在此。〔旦儿云〕我拈香咱。此一炷香。愿亡过父亲。早生天界。第二炷香。愿在堂老母安康。〔正旦背云〕我听小姐这一炷香可愿谁。〔旦儿云〕我没的愿。〔正旦云〕我与小姐说明。这一愿。则愿的俺小姐嫁一个风风流流。可可喜喜。标标致致好姐夫也。拖带樊素咱。〔旦儿云〕你看这贱人。〔正旦向白云〕先生。那花阴之下。烧香的不是俺小姐。〔白敏中云〕小生敢去也不敢去。〔正旦云〕先生。你去不妨。〔白敏中云〕小生读圣贤之书。夤夜与女子相期。莫是非礼么。〔正旦唱〕
　　【鬼三台】呸。这的是赴约的风流况。须不是乐道的颜回巷。〔白敏中云〕子钓而不纲。弋不射宿。〔正旦唱〕哎。那里也歪谈乱讲。〔白敏中云〕小生敢去么。〔正旦云〕先生。我问你咱。〔白敏中云〕问小生些甚么。〔正旦唱〕你因甚么病在膏肓。〔白敏中云〕小生则为小姐来。〔正旦云〕你既为小姐呵。你过去波。〔白敏中云〕是好月色也。〔正旦唱〕百忙里卖弄甚么风清月朗。〔白敏中云〕我向小姐跟前去。怎么百般的那不动这脚步也。〔正旦唱〕当初那不能彀时害的来狂上狂不甫能得相见諕的来慌上慌。〔白敏中云〕见了小姐。不由的我心头忒忒的怕将起来。〔正旦唱〕见他时胆战心惊。把似你无人处休眠思梦想。
　　〔白敏中云〕过去不妨么。〔正旦云〕你过去不妨事。〔唱〕
　　【金蕉叶】这的是桃源洞花开艳阳。须不比祆庙火烟飞浩荡。〔正旦推白云〕去。〔旦儿叫云〕是甚么人。〔白慌科云〕是小生。〔正旦唱〕阳台上云雨渺茫。可做了蓝桥水洪波泛涨。
　　〔旦儿怒科云〕却原来是白敏中。你既读孔圣之书。必达周公之礼。你这般行径。是何相待也。〔白敏中云〕兀的不羞杀小生也。〔正旦云〕呀。小姐变了卦也。白敏中。你那背地里嘴那里去了。〔唱〕
　　【调笑令】劈面的便抢。和俺那病襄王。呀。怎生来翻悔了巫山窈窕娘。满口儿之乎者也无拦当。用不着恭俭温良。諕的那有情人恨无个地缝儿藏。〔带云〕毛毛羞么。〔唱〕羞杀我也傅粉何郎。
　　〔白敏中云〕百忙中你也花白我。〔正旦唱〕
　　【秃厮儿】请学士休心劳意攘。俺小姐则是作耍难当。〔旦儿打正旦科云〕谁着你这早晚引将他来。〔正旦云〕小姐休闪了手。〔笑科唱〕这的是我传书寄■〈闲〉请受的赏。谁承望。向咱行。倒有风霜。
　　〔旦儿怒科云〕这一场都是樊素辱门败户的小贱人。〔正旦唱〕
　　【圣药王】他道是这一场。这一桩。都是这辱门败户小婆娘。〔旦儿云〕我告夫人去也。〔正旦冷笑科唱〕杀人呵要见伤。拿贼呵要见赃。〔白怕跪科云〕望小姐怜小生咱。〔正旦唱〕请起来波多愁多病俏才郎。〔出香囊科〕〔带云〕打睃。〔唱〕这是谁与他的紫香囊。
　　〔旦儿云〕好姐姐。我斗你耍哩。〔正旦云〕我却疼哩。〔白起身科云〕则被你諕杀我也。〔旦儿云〕有人来也。〔夫人撞上咳嗽众做慌科〕〔正旦唱〕
　　【麻郎儿】这声音九分儿是你令堂。〔夫人云〕这一定是樊素小贱人。〔正旦唱〕呀。头一句先抓揽着梅香。〔旦儿慌科云〕是谁。〔正旦云〕小姐。悄悄的。是老夫人来了。〔旦儿云〕樊素。直被你引的老夫人来。可怎了也。〔正旦唱〕您吵闹起花烛洞房。自支吾待月西厢。
　　〔旦儿云〕樊素。老夫人问我。可着我推甚么。〔正旦扯旦儿科〕〔唱〕
　　【幺篇】哎。不妨。〔白敏中云〕小娘子可怎了也。〔正旦指白科唱〕莫慌。〔指自科唱〕我当。〔夫人云〕先唤过樊素那小贱人来。〔白敏中向旦云〕小姐。望你遮盖俺咱。〔正旦云〕小姐。你受责呵。理之当然。我可图些甚么来。〔旦儿云〕罢么。好姐姐。你先过去。你自回的好着么。〔正旦云〕由他。你两个只在这里。我过去见夫人。若说得过呵。你休欢喜。说不过呵。你休烦恼。〔见夫人科〕〔夫人云〕小贱人跪者。〔正旦跪科〕〔夫人云〕小贱人你知罪么。〔正旦云〕我不知罪。〔夫人打科云〕这小贱人。你还说不知。你做的好勾当哩。〔正旦唱〕亲生女非比他行。家丑事不可外扬。〔夫人云〕谁着你引着小姐。往后花园中。看白敏中去来。你若实说呵。我便饶了你。你若不实说呵。我打死你个小贱人。〔正旦云〕谁见来。〔夫人打科云〕我亲自撞见。你还强嘴。〔正旦云〕老夫人休打闪了手。此非妾之罪。皆夫人之过也。〔唱〕你索取一个治家不严的招状。
　　〔夫人云〕这小贱人。连我也指攀着。〔正旦云〕请夫人息雷霆之怒。容贱妾陈是非之由。当日先相国临终遗言。道夫人将小姐纳白敏中为壻。为报参军救死之恩。如违我之遗言。我死不瞑目。言犹在耳。白敏中到来。不审夫人何意。却令小姐以兄妹之礼相见。既然如此。只合将白敏中送于别馆安下。厚赆他还乡。以绝其望。却留在后花园中万卷堂上居住。使佳人才子。临风对月。心非木石。岂无所思。妾身之罪。固不可逃。夫人之愆。亦不可免也。〔夫人云〕我却有甚罪。〔正旦云〕夫人有四罪。〔夫人云〕我有那四罪。〔正旦云〕不从相国遗言。罪之一也。不能治家。罪之二也。不能报白氏之恩。罪之三也。不能蔽骨肉之丑。罪之四也。〔唱〕
　　【络丝娘】自寻思识礼义尊严使长。〔云〕我想孟母为子三迁。陵母为子伏剑。陶母为子剪发。曾母为子投梭。古来贤者。后代扬名。〔唱〕几曾做这般出丑腤臜勾当。〔夫人云〕你这般说呵。罢了那。〔正旦唱〕罢不罢休不休乞个明降。〔夫人云〕罢罢罢。这妮子倒连我也指下来。想起来则是我养女儿不气长。都是我的不是了也。〔正旦唱〕既恁的呵只合着他两个同归鸳帐。
　　〔夫人打科云〕小贱人倒只由你那。我不饶你。与我唤过小蛮来。〔正旦起出见旦云〕小姐。且喜老夫人将那棍子。则是滴溜溜的打在我这身上。被我比长比短。一遍说过了。老夫人如今叫你过去哩。〔旦儿云〕羞人答答的。怎么去见母亲。〔正旦云〕娘跟前。有甚么羞。你见去规闭了眼者。〔旦见夫人跪科〕〔夫人云〕好小贱人。你羞么。我怎么抬举你来。岂不闻男婚女配。古之常礼。你今日做下这等勾当。我是个不戴头巾的男子。兀的不气杀我也。〔做喝科云〕小贱人。且回房中去。明日和你理会。唤过那小禽兽来。〔旦下〕〔正旦见白科云〕先生。俺小姐招了也。老夫人着你过去哩。〔白敏中云〕小生惶恐。怎么见老夫人。〔正旦云〕不妨事。休佯小心。老着脸子过去。〔白见夫人科〕〔夫人云〕小禽兽。你羞么。怎么做那读书人。我着你兄妹为之。却做下这等勾当。有那般贤明父母。生下你这不肖儿男。我待声扬呵。知道的是你个小禽兽无理。不知道的说俺家忘了人大恩。我若不看你那亡过的父亲面呵。唤宅院里人来打坏了你。等到天明钟声罢。便离了我家去。呸。小后生家不存心于功名。却向那女色上留心。我看你再有甚么脸见我来。〔下〕〔正旦背听科〕〔白敏中云〕羞杀我也。这里不可久留。等到五更钟声罢呵。便索离他家门去也。〔正旦云〕先生。你休烦恼。〔唱〕
　　【雪里梅】你好壮脸也画眉郎。〔白敏中云〕都着你的道儿。〔正旦唱〕并不曾干多口小红娘。〔白敏中云〕我这里不敢再住。须索上朝应举去也。你叫小姐见我一面儿去也好。〔正旦唱〕俺姐姐道足下不须悒怏。好事也从来魔障。〔带云〕俺小姐道来。〔唱〕只教你把心儿放长。
　　〔白敏中云〕小姐既有此心。休傒落我也。〔正旦唱〕
　　【青山口】哎。不妨不妨你走将来效鸾凰。女孩儿须是慌。〔白敏中云〕这都是小生命薄。偏生逢着夫人走将来的快也。〔正旦唱〕左想右想全不想。可可的老夫人偏撞上。你便有口呵怎对当。好羞惭做这场。教你收拾书箱。打迭行装。便赴科场。献策君皇。两袖天香。一部笙簧。宴罢琼林出建章。车盖轩昂。祗候成行。乡也么乡却还乡。堂也么堂拜高堂。子母商量。旧约难忘。锦屏前花烛辉煌。那时节也替我撮合山妆一个谎。
　　〔白敏中云〕小姐别有甚么嘱付小生的言语。〔正旦云〕小姐赠与足下玉簪一枝。金凤钗一只。你知道其意么。〔白敏中云〕不知。小姐送我玉簪金钗。却主何意。〔正旦唱〕
　　【收尾】俺小姐情坚如碧玉簪。心赤如黄金凤。意不别你个白衣相。〔白敏中云〕小姐还有甚么分付小生来。〔正旦云〕呀。争些儿把来忘了。〔唱〕两件事教先生行拜上。〔白敏中云〕那两件事那。〔正旦云〕小姐道。你若是凤墀得志。鴈塔题名。可早来呵。〔唱〕做俺这有情的相国状元郎。〔白敏中云〕那一件却是甚么。〔正旦云〕则不要教人骂你。〔唱〕骂你做薄幸的长安少年党。〔下〕
　　〔白敏中云〕天色明了也。小生收拾行装。求取功名。走一遭去。〔诗云〕纔见开花骤雨催。团圆明月忽云迷。渔翁偶入荷花荡。打散鸳鸯各自飞。〔下〕
　　〔音释〕
　　籁音赖　晷音癸　强欺痒切　鳔邦妙切　羿音意　腆天上声　馥音伏　蟒忙上声　肓音荒　祆音轩　涨音帐　窈音杳　窕条去声　当上声　缝去声　抓庄瓜切　揽音览　赆音尽　腤音庵　臜音簪
　　第四折
　　〔外扮李尚书引祗从上诗云〕捧持日月受皇恩。掌握经纶四十春海内尽皆知姓字。昔年龙虎榜中人。老夫姓李名绛。字深之。自进士及第。累蒙擢用。随朝数载。因老夫廉能清干。谢圣恩可怜。官封监察御史。正授吏部尚书之职。今有一人。乃是白参军之子白敏中。撺过卷子。日不移影。应对百篇。圣人见喜。加为翰林院大学士。则他亡父在日。与晋国公裴节度征讨淮西。曾被贼兵围困。有白参军挺身步战。身被六鎗。杀退贼兵。救得裴节度。后白参军金疮举发。将欲垂命。裴相国就问。有何遗嘱。参军曰。小官别无他嘱。止有一子。名唤白敏中。少习儒业。愿相国量才提拔。某虽死而无撼矣。相国答曰。足下但勿动念。某有一女。小字小蛮。就许令嗣敏中为妻。以报足下救死之恩。次后彼各辞世。今日白敏中一举状元及第。奉圣人的命。将裴相国家属老小。取到京师。赐宅住坐。着老夫主婚。令白敏中早完这门亲事。老夫如今唤个官媒婆来。着他就提这门亲事去。左右的。与我唤一个官媒婆来〔祇从云〕理会的。官媒婆。相公唤你哩。〔净扮媒婆上云〕来了来了。自家是个官媒婆。这京城内外。官宦人家。都是俺说合亲事。门首有人唤我。我见他去。是谁唤我。〔祗从云〕相公唤你哩。〔官媒云〕哦。是相公唤我。我和你同去。〔祗从报科云〕相公。唤的官媒婆来了也。〔李尚书云〕着他过来。〔官媒见科云〕相公唤媒婆。那厢使用。〔李尚书云〕兀那媒婆。你去那奉命搬取来的裴相国家说亲去。道有圣人命。着老夫主婚。着他那小蛮小姐。招今春状元为壻。则今日好日辰。便要成亲哩。不可延迟。〔官媒云〕理会的。〔李尚书云〕左右。你再叫一个山人。那里去下亲。老夫随后便来了也。〔同下〕〔夫人同旦正旦引院公上云〕老身韩氏。今蒙圣人恩命。将俺子母二人。搬取来京。赐宅一所居住。皆赖先夫积德也。院公。门首觑者。若有人来时。报复我知道。〔官媒上诗云〕我做媒婆古怪。人人说我嘴快。穷的我说他有钱。丑女我说他娇态。讲财礼两下欺瞒。落花红我则凭白赖。似这等本分为人。定图个前程远大。妾身乃官媒婆。奉圣命往裴相国家说亲去。可早来到也。院公报复去。有官媒婆在于门首。〔院公报科〕〔夫人云〕着他过来。〔官媒见科云〕妾身乃官媒婆。奉圣人的命。差吏部李尚书主婚。将今春状元。招与小姐为壻。则今日好日辰。就要成这门亲事。着俺官媒婆来说知。准备花红酒食。这早晚敢待来也。〔夫人云〕媒婆你说去。俺家小姐。已有婚了。不敢应承。〔媒婆云〕老夫人差矣。我奉圣人的命。你怎敢违宣抗勅。则今日便要成亲。〔丑扮山人上云〕小子姓黄名孔。是这在城人氏。做着个山人。今日奉吏部李尚书钧旨。着我去裴相国家去下亲。院公报复去。道有山人来了也。〔院公报科〕〔夫人云〕着他过来。〔山人见科云〕老夫人磕头。奉李尚书的命。着俺山人来下亲。〔夫人云〕谁想有这场蹊跷的事。如之奈何。〔旦儿云〕嗨。如今可怎了也。〔官媒云〕好教小姐知道。今日便要过门成亲事哩。那状元说来。他穿的是三品公服。你家也没甚人。休想他下拜。那里为个妇人折腰于人。你每准备着。这早晚状元敢待来也。〔正旦云〕嗨。谁想有今日这场异事。如今奉圣人的命。勅赐一个状元。来俺家做女壻。不争这般呵。那里发付那生也呵。〔唱〕
　　【双调新水令】今日个洞房中勅赐与栋梁材。〔云〕小姐。我可是敢问你么。〔唱〕则你那寄香囊故人安在。〔旦儿云〕说这状元好才学哩。〔正旦唱〕都因他七步才及第了。〔旦儿云〕说那人有些■〈忄刍〉■〈忄敝〉啰。〔正旦唱〕带得那一块■〈忄刍〉过门来。他承恩在玉殿金阶。更堪那兰省乌台。似这般相貌胎孩。〔带云〕他今日到咱门呵。〔唱〕休想肯拜俺先代。
　　〔山人云〕兀那媒婆。你说去。时辰到了豫备香花果品。纸烛千张。坛斗弓箭。五谷寸草。这早晚新状元敢待来也。〔白敏中冠带引祗候上诗云〕宫锦宫花跃紫骝。夸官三日凤城游。不知结彩楼中女。若个争先掷绣球。小官白敏中。谁想有今日也。我自到贡院中。撺过卷子。金銮殿上。圣人亲试。日不移影。应对百篇。圣人言曰。前朝李翰林。不过如此。将小生一举状元及第。一日加某十三级。官至翰林大学士。今奉圣人的命。教我去裴相国家门下为壻。虽然如此。想当日被老夫人那场羞辱。有何面目见之。我待不去来。奈圣人的命。不敢有违。我如今左使机关。到他家里。则推素不相识。看他认的我么。〔行科山人唱科诗云〕锦城一步一花开。专请新人下马来。今日鸾凰成配偶。美满夫妻百岁谐。〔白将牙笏遮面与旦并坐科山人云〕将五谷寸草来。〔官媒云〕要做甚么。〔山人云〕先把新女壻撒和撒和。不认生。〔官媒云〕你正是精驴。休要胡说。〔白敏中云〕山人去罢。〔山人下〕〔正旦云〕我待不言语来。他道俺不理会的。我着这秀才。吃我几句儿咱。小姐。梅香寻思来咱。人只要得志。便好了也。若是不得志呵。〔唱〕
　　【驻马听】头刺在万丈深崖。苦志捱时怎的捱。〔带云〕那穷酸每一投得了官呵。〔唱〕胸腆在九霄云外。可正是春风来似不曾来。〔白坐不稳科〕〔正旦云〕他为甚么坐不稳。〔唱〕则他那穷骨头消不得相公宅。〔白敏中云〕哎。我肚里好饱也。〔正旦云〕你直恁般豪气那。〔唱〕则是你那饥肚皮不克化黄虀菜。尽教他休要睬。不到那二更过敢挣破了天灵盖。
　　〔官媒云〕乐人每好生动乐者。〔白敏中云〕休动乐关雎乐而不淫。哀而不伤。动他做甚么。〔官媒云〕将酒来。与状元饮个交杯盏儿。〔白敏中云〕甚的是交茶换酒。好人呵殢酒。我但尝一点酒。昏沉三日。天生不饮酒。〔官媒云〕夫妇婚礼。少不得用些酒儿。〔白敏中云〕我一生不待见妇人面。但与妇人相见。脑裂三分。〔官媒云〕却不道夫唱妇随。〔正旦笑科云〕我若不花白他呵。这人直胡说。到明日他将我做何等看待。却不道天有酒星。地有酒泉。圣人云。惟酒无量不及乱。几曾教人不饮酒来。且休说上古贤人。则说近代李翰林。饮酒一斗。作诗百篇。称为谪仙。这状元却说但尝一点。昏沉三日。〔唱〕
　　【乔牌儿】哎。你可甚么酒量宽似海。〔云〕男子生而愿为之有室。女子生而愿为之有家。他说一生不待见妇人之面。〔唱〕岂不闻无后最为大。着何时重解香罗带。吾未见好德如好色。
　　【豆叶黄】他看书呵秉烛在寒斋。几曾画眉呵走马到章台。〔白敏中云〕若不是圣人教我来呵。休道是个妮子。你便是玉天仙谁爱他。〔正旦云〕他道非圣人勅命呵。〔唱〕便做道玉天仙也不爱。〔白敏中云〕男子大丈夫以功名为念。要这媳妇做甚么。〔正旦唱〕小姐呵。〔唱〕今夜比宋弘十分事不谐。天地有混沌初开。日月有昏昼推排。男女有夫妇和谐。他待将大道沈埋。正义全乖。那些儿配合三才。便做有位列三台。也须要燮理阴阳。调和鼎鼐。
　　〔云〕这状元把牙笏半遮其面。未知他生的如何。我试看咱。〔唱〕
　　【滴滴金】据他这般■〈忄刍〉■〈忄敝〉轩昂。决然生的清奇古恠〔云〕我向前望那生一望咱。〔唱〕我这里推剪烛傍银台。〔白敏中云〕媒婆。那里烧着花烛也。〔正旦望笑科〕〔旦儿云〕你笑怎么。〔正旦唱〕不是我见景生情。须是我便。并赃拏贼。我为甚的喜笑咍咍。
　　〔旦儿云〕你怎么这等好笑。〔正旦唱〕
　　【折桂令】今夜个有朋自远方来。〔旦儿云〕是那个亲眷。〔正旦唱〕你今日对上菱花。配上金钗。〔旦儿云〕你说波是谁。〔正旦唱〕当日个赶的他羞脸儿离门。如今个气昂昂日转千阶。从今后秦弄玉休登凤台。早则是汉刘郎悞入天台。〔旦儿云〕敢不是么。〔正旦唱〕不索疑猜。我认的明白。是少欠你无万数相忆相思。他步蟾宫将桂枝折得回来。
　　〔旦儿云〕您且慢些欢喜。休错认了。〔白敏中云〕兀那小奴才。你说谁哩。我待不言语来。忍不的你这般胡说乱道。你则道我不认的你。你近前来。我试问你咱。〔正旦云〕小姐。我道你休说波。〔唱〕
　　【鴈儿落】呀。恼了这春风门下客。〔白敏中云〕你道我不敢打你么。〔正旦云〕你便是新状元呵。也则是俺家新女婿。怎生要打我那。〔唱〕则是我少欠你那脓血债。〔白敏中云〕你则管胡言乱道。端的是说谁。〔正旦唱〕据梅香胡口开。〔白敏中云〕我既是你家女壻。也是你的侍长。我怎生不敢打你。〔正旦唱〕告学士高抬手权躭待。
　　〔白将牙笏待触科〕〔正旦云〕你打谁哩。〔白敏中云〕兀的不是樊素。小娘子你可休怪。〔正旦笑科〕〔唱〕
　　【得胜令】这壁厢是没上下的小奴胎。〔白敏中云〕那壁厢莫不是小姐么。〔正旦唱〕那壁厢是抢白你的女裙钗。〔白敏中云〕那一夜小姐则被他抢白杀小生也。〔正旦唱〕那的是俺小姐存贞烈。〔白敏中云〕都是老夫人阻了佳期也。〔正旦唱〕是俺那老夫人使的计策。把好事冲开。教你挣一个金鱼袋。〔白敏中云〕樊素。今日有圣人的命。可将我赶出么。〔正旦唱〕虽然是御笔亲差。你可也索安排着玉镜台。
　　〔白敏中云〕请岳母拜见咱。〔夫人上云〕我道是谁来。原来却是白敏中。〔见科〕〔白敏中云〕请岳母稳坐将酒来我与岳母把杯呵。〔正旦云〕住者。〔唱〕
　　【落梅风】俺夫人从来天戒。〔白敏中云〕夫人既不饮。小生横饮几杯。〔正旦云〕你便休要饮。甚的是交茶换酒。好人呵肯殢酒。你说但尝一点。昏沈三日也。〔唱〕你道你酒量窄。〔白敏中云〕筵前无乐。不成欢乐。乐人每动乐者。〔正旦云〕休动乐关睢乐而不淫。哀而不伤。动他怎么。〔唱〕听不的乱宫商大惊小恠。〔白放下盏对夫人云〕岳母请坐。受你女壻两拜咱。〔正旦云〕住者。休拜。〔正旦扶住科〕〔唱〕我见他参岳母向前忙扶策。〔白敏中云〕我拜岳母。你又扶我做甚么。〔正旦云〕你不道来。〔白敏中云〕我道甚么来。〔正旦云〕那里有那为个媳妇折腰于人的。〔唱〕你穿的是朝君王紫袍金带。
　　〔白敏中云〕你都不曾忘了一句儿。〔夫人云〕白状元你休怨我。不是老身赶你去呵。焉能有今日。〔白敏中云〕当日蒙老夫人垂顾。今日恩荣。共享富贵了也。〔正旦云〕先生是状元才子。不辱相门楣。〔唱〕
　　【沽美酒】汉相如志已谐。卓文君笑盈腮。〔旦儿云〕今日樊素也欢喜了也。〔正旦唱〕这的是一段姻缘天上来。现如今名扬四海。正淑女配多才。
　　【太平令】俺小姐这一个有千般娇态。新状元有万种襟怀。荷皇恩荣升宠赉。成配偶不胜感戴。端的个美哉。壮哉。这都是圣裁。〔院公上云〕喏。报的夫人状元知道。有天朝使命到了。〔白敏中云〕快排香案。接待天使。〔正旦唱〕愿万万载民安国泰。
　　〔李尚书上云〕小官李绛。奉圣人的命。到晋国公宅上。成合这门亲事。加官赐赏。走一遭去。可早来到也。白敏中。你一家儿望阙跪者。听圣人的命。只为你父参军。曾救裴晋公之难。许小蛮为妻。以报大恩。今白敏中登科及第。成就此亲。官封三代。裴夫人赐金千两。你听者。〔词云〕晋国公开国勋臣。遗玉带许结婚姻。白敏中果登云路。奉圣命匹配成亲。赐小蛮凤冠霞帔。赐夫人万两金银。今日个加官赐赏。一家门共戴天恩。
　　〔音释〕
　　撺粗酸切　■〈忄刍〉音炒　■〈忄敝〉音必　宅池斋切　虀祭平声　过平声　殢音腻　色筛上声　燮音屑　鼐音奈　贼池斋切　咍音台　白巴埋切　客音楷　策钗上声　音债　窄斋上声　赉音赖
　　题目　挺学士傲晋国婚姻　
　　正名　■〈亻刍〉梅香骗翰林风月
　　■〈亻刍〉梅香骗翰林风月杂剧终

《元曲选》　包龙图智勘后庭花杂剧　（明）臧晋叔 编
　　包龙图智勘后庭花杂剧　　（元）郑庭玉 撰
　　●包龙图智勘后庭花杂剧目录
 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　老廉访恩赐翠鸾女　正名　包待制智勘后庭花 
　　第一折
　　〔冲末扮赵廉访引祗从上诗云〕一片忠勤抱国忧。渐看白发已蒙头。可怜恩赐如花女。非我初心不敢留。老夫汴梁人氏。姓赵名忠。字德方。嫡亲的三口儿。夫人张氏。有一个家生的孩儿。是王庆。为某居官颇有政声。加老夫廉访使之职。今日早间圣人赐老夫一女。小字翠鸾。着他母亲随来。近身伏侍老夫。尚不知夫人意下如何。未敢便收留他。我今着王庆领的去见夫人。看道有何话说。左右那里。与我唤将王庆来。〔祗候云〕理会的。王庆那里。老爷呼唤。〔凈扮王庆上云〕自家王庆。在这赵廉访老相公府内做着个堂候官。家私里外。都是我执掌。一应人等。谁不惧怕我。今日老相公呼唤。不知有甚事。须索走一遭去。不必报复。径自过去。〔做见科云〕老相公呼唤王庆。那厢使用。〔赵廉访云〕王庆。你近前来。我问你。圣人赐我的那娘儿两个。在于何处。〔王庆云〕现在府中。〔赵廉访云〕你与我唤将来。〔王庆云〕翠鸾子母二人安在。〔旦扮翠鸾同卜儿上诗云〕数日府门下。无缘得自通。承恩不在貌。教妾若为容。妾身姓王名翠鸾。这是俺母亲。圣人将俺子母二人。赐与赵廉访大人。到此数日。不蒙呼唤。哥哥。你唤俺做甚么。〔王庆云〕您见相公去。〔见科〕〔赵廉访云〕王庆。这是那子母两个么。你如今领的他去见夫人。若说甚么。便来回老夫的话者。〔下〕〔王庆云〕你子母二人。跟我见老夫人去来。〔同下〕〔旦扮夫人上〕〔诗云〕夫主为官在汴京。禄享千锺爵上卿。一生不得闺中力。若个相扶立此名。妾身是赵廉访的夫人。嫡亲的三口儿。有个家主孩儿王庆。我平昔性不容人。家中内外事务。都来问我。这两日怎么不见王庆来。〔王引旦卜上云〕奉老相公言语。教我领他二人见夫人去。您两个只在门首。待我先见过了夫人。出来唤你。〔旦云〕理会的。〔王见夫人科云〕今有圣人御赐翠鸾女子母二人。伏侍老相公。老相公不敢收留。教王庆领来见夫人。〔夫人云〕你唤来我看。〔王庆云〕您子母二人见夫人去〔旦卜见科〕〔夫人云〕这年纪小的女孩儿是生的好。教他伏侍老相公。假若得一男半女。那里显我。则除是这般。王庆。你来。你如今将他子母二人。或是勒死。或是杀死。我只要死的不要活的。只在你身上干得停当。待死了呵回我话来。〔下〕〔王庆云〕可有甚么难处。将他两个所算了便是。您子母且去这耳房中安下者。〔旦卜下〕〔王庆云〕且住。我欲待害了他两个。奈我下不的手。如今有一人。乃是李顺。他是个酒徒。他浑家与我有些不伶俐的勾当。我如今到他家去。若不在时。和他浑家说句话。我自有个主意。〔下〕〔搽旦扮张氏上云〕妾身姓张。夫主李顺。有个孩儿唤做福童。是个哑子。不会说话。我不幸嫁了这个汉子。他每日只是吃酒。家私不顾。在这衙门中做着个祗候人。又有个王庆管着俺李顺。我与他有些不伶俐的勾当。这两日怎生不见王庆来。〔王庆上云〕来到门首也。李顺在家么。〔搽旦云〕家里来。李顺不在。〔王见科〕〔搽旦云〕王庆。怎生这几日不见你。〔王庆云〕这几日家里事忙。〔搽旦云〕有甚么事。〔王庆云〕如今圣人赐与俺廉访相公翠鸾子母两个。伏侍相公。教我领去见夫人。夫人教我所算了他。我可下不的手。我如今待着李顺所算他去。〔搽旦云〕王庆你来。欲要咱两个长久做夫妻呵。我有一计。你如今见了李顺。则道夫人着你所算他子母二人。则要死的不要活的。则三日便要回话。他必定领来家中所算他。我见了呵。便道休要害了他。我将他两个的首饰头面都拿了。我着他将子母二人放了。到第三日你可来问李顺。那子母二人安在。他必然说所算了也。你便说。兀那厮说你要了他首饰头面。放的他走了。他必然支吾。你便道你浑家必定知情。你便将着大棍子諕我。我便道休打我。俺丈夫要了他首饰头面。放的他二人走了。你便道是实呵。拖你见夫人去来。那厮害慌。你便道李顺你要饶么。他道可知要饶哩。你道要饶呵。休了你那媳妇。他道休呵谁要。你道我要。若是他休了我呵。咱两口儿永远做夫妻如何。〔王庆云〕此计大妙。〔搽旦云〕我回房中去。李顺敢待来也。〔正末扮李顺上云〕自家李顺的便是。衙门中回来到俺家门首也。〔王庆云〕兀那李顺。说甚么哩。你又醉了也。〔正末云〕是王庆哥。唤我做甚么。〔王打科云〕这厮不办公事。则是吃酒。〔正末云〕哥。你休打。我不曾吃酒。我若吃酒吃血。〔王庆云〕你看这厮现醉了。只赌咒。〔又打科云〕你这厮则吃酒。不干公事。〔正末云〕哥也。〔唱〕
　　【仙吕点绛唇】你但来絮的头昏。不嫌口困。施呈尽抖擞精神。做一个煿煎滚。
　　〔王庆云〕你这厮每日家在那里来。〔正末唱〕
　　【混江龙】我从撞钟时分。〔王庆云〕撞钟时。你在那里做甚么。〔正末唱〕我立钦钦谁敢离衙门。常怀着心惊胆战。滴溜着脚踢拳墩。哎。你个身着紫衣堂候官。欺负俺这面雕金印射粮军。〔王庆云〕你这厮紧使着紧不去。慢使着慢不去。〔正末唱〕哥也把小人紧使紧去。慢唤慢来。谁敢道违了方寸。何须发怒。不索生嗔。
　　〔王庆云〕兀那厮。我如今分付你一件事。便与我所算了两个人去。〔正末云〕哥也。小人不敢去。教别人去罢。〔王庆打科云〕我使着你。怎生不去。〔正末唱〕
　　【油葫芦】你直恁的倚势挟权无事狠。〔王庆打科云〕好打这弟子孩儿。〔正末唱〕脊梁上打到有五六轮。似这等泼差使谁敢道赚分文。〔王庆云〕你这厮有酒肉吃处。便去的紧也。〔正末唱〕我只道噇酒吃肉央的人困。元来是杀生害命揣的咱紧。〔王庆云〕你每日将钱钞。则是吃酒。〔正末唱〕谁有闲钱补笊篱。〔王庆云〕你这厮贪酒溺脚跟。一世儿不得长俊。〔正末唱〕谁贪酒溺脚跟。若是你那杀人也一地里将咱寻趁。〔带云〕若是杀人处。不教别人去。则教李顺去。〔唱〕哥也偏怎生我手里有握刀纹。
　　〔王庆云〕你看这糟头。则是强嘴。〔正末唱〕
　　【天下乐】哥也你可甚自己贪杯惜醉人。〔王庆云〕兀那厮。你跟的来。〔正末跟走科〕〔唱〕我骂你个遭瘟。〔王庆做回头科云〕兀那厮做甚么。〔正末唱〕哥也你可也唤甚么村。我将这快刀儿把你来挑断那脊筋。有一日掂折你腿脡。打碎你脑门。〔王庆云〕兀那厮。你骂谁哩。〔正末唱〕我觑你直我甚脚后跟。
　　〔王庆云〕兀那厮。我将你骂我的罪过且饶了。如今有老夫人的言语。〔正末做惊科云〕呀。听的道老夫人呵。諕的我一点酒也无了。敢问哥哥有甚么事。〔王庆云〕如今有子母二人。在这耳房里安下。老夫人分付着你领去所算了他。或是勒死。或是杀死。则要死的。不要活的。限三日后便来回话。我去也。〔下〕〔正末云〕似此怎生区处。天色将晚了也。〔唱〕
　　【醉中天】可又早日落残霞隐。天色恰黄昏。〔云〕我开开这门。那子母两个在那里。〔旦卜见科〕〔旦云〕哥哥做甚么。〔正末云〕跟我来。快行动些。〔唱〕咱三个直临汴水滨。〔旦云〕哥哥。可怜见咱。〔正末唱〕你可也枉分说难逃遁。〔带云〕这非是我私下来。〔唱〕我奉着廉访夫人处分。留不到一更将尽。则登时将你来送了三魂。
　　〔云〕你且跟我家中去来。〔做行到科云〕这是我家门首也。你则在这里。〔做叫科〕〔搽旦引倈儿上云〕李顺。你又醉了也。〔正末云〕如今諕的我一点酒也无了。〔搽旦云〕为甚么。〔正末云〕如今廉访夫人分付。教我将那子母两个所算了。限三日便要回话。我来取一条绳子。将他勒死。也留个安全尸首。〔搽旦云〕李顺。你领过来我看咱。〔旦卜见科〕〔旦云〕姐姐万福。〔搽旦云〕一个好女子也。〔正末云〕孩儿取绳子来。〔倈儿递绳子〕〔正末做勒旦推科〕〔搽旦云〕好个女孩儿。李顺。我和你说。那里不是积福处。咱如今把他首饰头面都拿了。放的他走了。有谁知道。这些东西咱一世儿盘缠不了。〔正末云〕噤声。〔唱〕
　　【金盏儿】你口快便施恩。则除是胆大自包身。我其实精皮肤捱不过那批头棍。你大古里言而有信。你休恼犯那女魔君。可知道钱是人之胆。则你那口是祸之门。〔搽旦云〕便有谁知道。〔正末唱〕岂不闻隔墙还有耳。窗外岂无人。
　　〔搽旦云〕你则依着我。不妨事。〔正末云〕大嫂也。中也不中。我则依着你。〔搽旦向旦儿云〕兀那小娘子。我对丈夫说饶了你性命。你把你那首饰头面都拿下来与我。放你两个走了罢你。心下如何。〔旦儿云〕若肯饶了俺性命呵。这个打甚么不紧。久后犬马相报。〔做与首饰科〕〔搽旦云〕李顺。你看这钗环头面咱。〔正末云〕将来我看。〔唱〕
　　【一半儿】这钗钏委的是金子委的是银。〔搽旦云〕是金子的。〔正末云〕兀那婆子。我问你咱。〔唱〕你两个端的是家奴端的是民。〔卜儿云〕哥哥。俺是好百姓。〔正末唱〕似这般俺夫妻心不忍。〔带云〕大嫂。〔唱〕若有那拿粗挟细踏狗尾的但风闻。这东西一半儿停将一半儿分。
</div>
    <div class="pagination">
<a href="元曲选_page30.html">上一页</a><span>...</span><a href="元曲选_page26.html">26</a><a href="元曲选_page27.html">27</a><a href="元曲选_page28.html">28</a><a href="元曲选_page29.html">29</a><a href="元曲选_page30.html">30</a><span class="current-page">31</span><a href="元曲选_page32.html">32</a><a href="元曲选_page33.html">33</a><a href="元曲选_page34.html">34</a><a href="元曲选_page35.html">35</a><a href="元曲选_page36.html">36</a><span>...</span><a href="元曲选_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
