<!DOCTYPE html>
<html>
<head>
    <meta charset="UTF-8">
    <title>六十种曲香囊记 - 第 4 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲香囊记 - 第 4 页/共 10 页</h1>
    <div class="content">　　【腊梅花】〔丑上〕佳人贤孝绝代无。休问徐吾与李吾。你看那野禽能反哺。遶庭三匝叫慈乌。 
　　老娘是张安人的邻舍。自他两个秀才上京去后。家中十分艰难。老娘不时周给他。好一个贤孝媳妇。每日供膳。必来请我相陪。今早有些不快。不曾去得。不免去探望一回。〔见介贴〕王邻母请坐。〔丑〕老安人。怎么纔吃早膳。〔旦〕因缺少柴米。以此迟了。〔丑〕大娘子。怎不早来与我说。送些与你。〔旦〕婆婆已害多番。难以启齿。〔丑〕你说那裏话。如此不成邻舍了。 

　　【罗帐裏坐】〔贴〕邻母。我时遭坎坷。家业尽无。晨昏生受。甚蒙看顾。怀恩惨戚。怎忘邻母。〔合〕菜羹蔬食强支吾。幸有这辛勤孝妇。 
　　【前腔】〔丑〕老安人。大娘子。我与你同邻共井。况又恩洽义孚。艰危缓急。我当扶助。你当初秀才不肯去赴举。也是我撺掇。曾许他支当一应欠缺。一言旣出。决无躭误。〔合前〕 

　　【前腔】〔旦〕我儿夫出外。家惟妇姑。举眼萧索。有谁堪诉。荷高邻厚德。怎生辜负。〔合〕菜羹蔬食强支吾。怎做得崔家孝妇。 
　　〔贴〕媳妇。这般凶荒时岁。教你也没奈何。 

　　【刘泼帽】桂薪玉粒眞无措。也只须饭糗羹蔬。若得我孩儿做得一官半职回来呵。三牲五鼎依朝暮。〔合〕万事总由天。且随分同甘苦。 
　　【前腔】〔丑〕老安人。你童无五尺应门户。亏杀那女娘荆布。怎知贤母无嗔怒。〔合前〕 

　　【前腔】〔旦〕自怜靑镜颜非故。料奴家此生难度。婆婆在堂呵。强将菽水供餐素。 
　　〔合前丑〕大娘子。今后切不可避嫌。但有欠缺。只在我家来取。〔贴旦〕多谢王邻母。 

　　〔贴〕施恩布惠谢高邻。　　　　〔丑〕馈乏赒穷岂惮频。 
　　〔旦〕惟有感恩幷积恨。　　　　〔合〕千年万载不成尘。 

　　第十四出　点将 
　　〔末上〕万灶貔貅气象雄。秋风剑戟倚崆峒。将军已定平胡策。夺取龙骧第一功。小人乃是岳节使麾下一个兵校。俺节使大人眞个是将家第一。国士无双。怎见得。看他气宇堂堂。威风凛凛。乃朝廷之心膂。为邦家之爪牙。坐帷幄而决胜千里。慷慨谋谟。握羽扇而指挥三军。从容谈笑。金印累累如斗大。锦裘烨烨似翚飞。三战三捷。休夸方叔无勋。七纵七擒。谩说武侯妙算。驻节而寇兵星散。望风而虏气烟消。衔枚疾走。不闻人马之声。到阵横奔。惟见风云之色。进以鼓。退以金。那一个敢争先却后。张我弓。挟我矢。那一个不奋勇扬骁。左击右突。而兵藏四机。前驱后冲。而将严八阵。何用奇谋秘计。不须高垒深沟。山河誓重恩光大。雷电威严号令明。休夸军令严明。且说他戎事整齐。只见牙爪桓桓。阚如虓虎。武夫赳赳。猛若熊罴。闪闪三千金缕甲。总是水犀纹。英英十万铁兜鍪。无非皮索贯。虎韔中纳取燕角麋胶。朱弦黑干夹弧弓。曾见号猿走毙。鱼腹内藏着铁丝雪羽。金镞霜锋恒茀矢。从教宿鸟惊飞。利槊夷予簇簇。长戈短戟森森。走朱轮。麾画毂。征车杂沓骤如雷。踏玉■〈釒凳〉。据金鞍。战马奔腾纷似蚁。紫电淸霜。剑锷棱棱。泣阴山之鬼魅。朱竿赤羽。旌斾猎猎。动碧汉之龙蛇。马前行帐锦模糊。腰下佩刀金错落。正是一身扶日月。四海望风云。道犹未了。节使大人早来。 

　　【番卜算】〔外上〕推毂荷君恩。特拜元戎职。玉门关外霍嫖姚。肉眼何曾识。 
　　〔满江红〕怒发冲冠。凭阑处萧萧雨歇。抬望眼仰天长啸。壮怀激烈。燥吻饥餐胡虏肉。笑谈渴飮匈奴血。莫等闲白了少年头。空悲切。靖康耻。犹未雪。臣子恨。何时竭。直待驾长车踏破贺兰山缺。三十功名尘与土。八千里路云和月。待从头收拾旧山河。朝金阙。岳飞。表字鹏举。相州汤阴人也。自小好习左氏春秋。孙吴兵法。刘宣抚擢举于士民之间。宗统制荐拔于麾幙之下。西驱刘豫。北剿杨么。战伐有功。以次升为都统。今蒙圣恩拜受元帅之职。着张状元护从。一同征伐。闻得北虏酋首却是兀朮。这厮虽是勇鸷多谋。怎当得我手下王贵牛皋诸将。正是嫩草怕霜霜怕日。恶人自有恶人磨。兵校每那有。〔末〕覆元帅。有何钧旨。〔外〕着将士每听发号令。〔末应叫介净上〕用箭当用长。挽弓当挽强。射人先射马。擒贼当擒王。〔丑上〕老马夜知道。苍鹰饥着人。临危经久战。用意始知神。覆元帅。有何钧旨。〔外〕契丹侵扰中原。兀朮下兵书刻期交战。诸将士每。戎伍要整齐。甲马要精神。鼓进金退。盾前兵后。矢不离弦。剑不入鞘。违令者斩。〔众应介外〕督府大人怎生不见。〔末〕督府大人已到。 

　　【番卜算】〔生上〕一卷吕公书。七纸陈琳檄。甲兵十万在胸中。笔底收功绩。 
　　〔相见介外〕大人。兀朮下兵书。约在时下交战。〔生〕军士每。一听元帅号令。临阵不许却顾。步兵骑卒。不许淆混。斩首级多者论功升赏。〔众〕领钧旨。 

　　【四边静】〔外〕天骄恣肆侵疆埸。边烽夜不息。介士困风尘。生灵死锋镝。〔合〕三军努力。致身报国。马上旗纛明。塞外阵云黑。 
　　【前腔】〔生〕儒臣自有平胡策何曾袵金革。报主只孤忠。昭昭寸心赤。〔合前〕 

　　【福马郞】〔末〕督府枢谟能赞画。大将军容盛。声烜赫。文武威千里动蛮貊。〔合〕一战破戎狄。名和姓勒取燕然石。 
　　【前腔】〔净丑〕自小从戎能骑射。对阵扬弓矢。无惧色。幙下从来号万人敌。〔合前〕 

　　〔生〕大将桓桓士气雄。　　　　〔外〕膻腥一扫阵云空。 
　　〔末〕从敎靑海无传箭。　　　　〔合〕管取天山早挂弓。 

　　第十五出　起兵 
　　【北点绛唇】〔净扮兀朮上〕鼙鼓喧声。旌旗荡影。三军猛。离却边庭。直入中华境。 
　　你看那边上好光景。只见鴈塞茫茫。龙荒漠漠。苍苍凉凉。天淸日淡。黯黯惨惨。雾结烟愁。迢迢隐隐。金城围绕控燕台。袅袅巍巍。铜柱高标分汉界。突突兀兀的崇墉雉堞。依依稀稀的斥堠狼墩。黑隼苍鹰。草鵰靑鹘。往往来来。高高下下。出没戏靑霄。玄狐赤豹。白兔黄熊。祁祁戢戢。仆仆儦儦。纵横驰草莽。凛凛冽冽。冰雪冱阴山。那分冬夏。冥冥迷迷。风尘暗沙碛。不辨昏朝。叆叆叇叇。氛气护储胥。岧岧峣峣。峰峦横逻些。星星散散。部落屯兵。何止貔貅十万。整整齐齐。沙场牧马。那数騋牝三千。皤皤娑娑。髠颅扰扰舞番童。络络绎绎。搥髻纷纷走胡妇。琵琶声喞喞嘈嘈。拨尽穹庐夜月。觱■〈口栗〉调凄凄切切。吹残边戍秋风。濯濯甡甡的牛羊遍地。无非给口糇粮。班班剥剥的弓矢横腰。总是随身行仗。正是天生一般种族。地分两处山河。自家兀朮的便是。诸部称为四太子。机谋变诈。膂力麤豪。靴尖踢倒天关。鎗柄戳穿地肺。闻气而蚩尤丧胆。望风而项羽消魂。只因天时暑热。一向休兵解甲。如今风高气肃。弓强马肥。正是征战之秋。不免整点戎阵。演习武艺。期日分道南侵。还定中原。多少是好。头目每那有。〔末上〕风生紫塞秋横剑。月落黄河夜渡兵。〔丑上〕巴童戍久能番语。胡马调多解汉行。将军有何分付。〔净〕前下战书去中朝。定在目下交兵。都要整着弓马。演习武艺。〔末丑〕领钧旨。〔净〕今日就在祁连前面打围。不许部落分散。头目每各要逞说本事来。〔末〕骨冬冬乱敲画鼓。急绷绷满挽弓号。腷膊膊云外落双鵰。靃靡靡五■〈豸巴〉踣倒。〔净〕且说对阵本事。〔末〕光烁烁旌旗荡扬。气腾腾战马咆哮。乱霍霍两手舞金刀。扑碌碌人头如刈草。〔净〕好勇汉。〔丑〕昏惨惨冥迷天日。淅索索乱撒风沙。哔■〈口栗〉■〈口栗〉前后奏胡笳。踯躅躅争奔猎马。〔净〕对阵时节。〔丑〕只见忽喇喇箭锋似雨。密蹡蹡戈戟如麻。黑瞳瞳双眼乱飞花。战竞竞怎当惊吓。〔末笑介〕你只好阵后兴兵。〔净〕这厮没用。拿去罚罪。〔丑浑介净〕且饶他。各要向前打猎。不论飞禽走兽。多得者重赏。没有者受罚。〔众应介〕 

　　【红绣鞋】〔净〕悠悠羽斾云旌。云旌。蓬蓬羯鼓神钲。神钲。驰猎犬。臂胡鹰。人辟易。马飞腾。〔合〕醉穹庐且饱膻腥。醉穹庐且饱膻腥。 
　　【前腔】〔末〕胡儿马上为生。为生。那管露宿霜征。霜征。毡帐暖。铁衣轻。秋气肃。暮烟横。〔合前〕 

　　【前腔】〔丑〕打围直入长城。长城。汉人往往奔惊。奔惊。弓落月。箭流星。边日淡。陇云平。〔合前〕 

　　【前腔】〔净〕羣丑暂且归营。归营。明日管取交兵。交兵。心猛烈。气峥嵘。攻泽潞。取幽幷。〔合前〕 

　　〔净〕飞走纷纷塞草腥。　　　　〔丑〕且櫜弓矢偃旄旌。 
　　〔末〕洗兵鱼海云迎阵。　　　　〔合〕秣马龙沙月照营。 

　　第十六出　荣归 
　　【金珑璁】〔贴上〕孩儿辞故里。途路历尽艰危。空使我寸心驰。〔旦上〕堂前姑老矣。天上游子归迟。情脉脉。思依依。 
　　〔踏莎行〕〔贴〕目断孤鸿。书沈双鲤。靑山渺渺云千里。闷怀萧索怕惊秋。梧桐叶落西风起。〔旦〕翠黛愁横。红铅泪洗。美人只隔湘江水。归期暗卜已无凭。鹊声争似灯花喜。〔贴〕媳妇。家事萧条。老怀抑郁。孩儿又不回来。如何是好。〔旦〕婆婆。生意艰难。奴家自当区处。孩儿在外。想在早晚回家。婆婆请自宽心。〔贴〕春间别去。如今将已秋暮。书信也没有一封回来。途路上风霜疾病。如何保得。 

　　【二犯傍妆台】我终日倚门闾。谩劳慈母朝夕望儿归。想应在途路裏。莫不是寓京畿。孩儿。你休恋上林春富贵。须念高堂日暮时。〔合〕又惊时变九月授衣。敎人屈指数归期。 
　　【前腔】〔旦〕一从夫壻赴春闱。几多心事只恐老亲知。愁不敢垂玉筯。贫不敢皱蛾眉。缘何未收书一纸。忽见关河朔鴈飞。〔合前〕 

　　【生查子】〔外上〕儒冠岂误身。平步靑霄上。亲舍久凄凉。客路多劳攘。 
　　〔进见介贴〕孩儿。你回来了。〔外拜贴介〕母亲。只为功名之事。久缺甘旨之奉。望恕孩儿不孝之罪。〔拜旦介〕嫂嫂。母亲在堂。多谢扶持侍养。〔旦〕叔叔。路上风霜辛苦。且喜脱白挂绿。〔贴〕孩儿。你如何独自回来。 

　　【刮鼓令】〔外〕当时赴选场。念萱亲独在堂。蒙抚养劬劳难报。又荷诗书敎子方。〔贴〕敢是你兄弟都得中试了。〔外〕双桂喜联芳。〔贴〕你哥哥中第几名。〔外〕吾兄幸然名魁虎榜。〔贴〕孩儿。你中第几名。〔外〕孩儿名忝探花郞。〔贴〕你怎的先回。〔外〕中榜之后。一同哥哥上表乞恩归省。哥哥被留在朝选用。独放我回。为亲老恩赐早还乡。 
　　〔贴〕孩儿。你父亲早丧。我为你兄弟受了多少艰苦。 

　　【前腔】良人叹早亡。困蓬茅无所望。历尽了虀盐贫苦。守孤帏到鬓霜。敎子学文章。难禁这许多勤劳鞅掌。孩儿。幸今日身显姓名扬。只一件。你哥哥留在朝。几时能够回来。念吾儿衣锦滞他乡。 
　　【前腔】〔旦〕心中自忖量。顿敎人添感伤。〔外〕嫂嫂因甚伤感。〔旦〕你兄弟当时别去。苦家贫遭岁荒。我竭力事姑嫜。〔外〕多亏负嫂嫂了。〔旦〕晨昏恨无肥甘奉养。你哥哥呵。旣登高第沐恩光。他怎生不与共还乡。 
　　【前腔】〔外〕嫂嫂。不须用悒怏。听一言说审详。幸兄弟方沾恩命。又被风波分雁行。〔旦〕为着什么。〔外〕为三策献君王。忠言忤违当朝宰相。因此上难脱利名缰。〔旦〕哥哥如今在那裏。〔外〕被丞相怀忿。除授帅府参谋。差往北方征战了。〔旦悲介外〕嫂嫂不须烦恼。料哥哥不久就得回家。典军务谪宦在毡乡。 
　　〔贴〕凤只鸾孤两处分。　　　　〔外〕更堪鸿鴈怨离羣。 
　　〔旦〕玉关此去三千里。　　　　〔合〕要寄音书那得闻。 

　　第十七出　拾囊 
　　〔净扮军士上〕胡虏驱兵入汉关。秋风杀气暗秦山。英雄一奋匡时力。不放沙场匹马还。养兵千日。用在一朝。俺岳爷爷眞个是天下无敌。连日与契丹大战。弓强兵锐。所向无前。士气轰腾。无不一以当百。兀朮部下军马。吃杀得片甲无存。只一件。自古道嬴军一万。自损三千。虽得屡胜。手下将士亦被害了无数。小人被飞箭射伤。难受军中苦楚。便是违了号令也没奈何。只得逃回家去。将养性命。有一个兄弟亦在阵上亡了。不免到战场内一寻骸骨。殡葬也好。只见衰草茫茫。风沙四起。髑髅重叠。战血模糊。那裏认得。此间到有一个绣袋儿。不免拾去卖几文钱。路上做盘费。也强似沿门求乞。及早逃奔回家。正是将军不下马。各自奔前程。〔下〕 


　　第十八出　授诏 
　　【高阳台】〔生上〕弓矢斯藏。干戈载戢。三军且休戎服。紫塞烟淸。中原今有颇牧。你看那思归将士呵。胡笳乱奏靑云外。猛然裏乱我心曲。走风尘勤劳王事。鬓丝销绿。 
　　汉将承恩西破戎。捷音先奏未央宫。天子预开麟阁待。祇今谁数贰师功。自家只因对策违忤权臣。除授只今官职。监兵征讨。到此边境。连日交战。且喜斩首万级。虏军败北。已有捷音飞报朝廷了。等待圣旨到来。方敢旋师。且将刀剑解下。换了戎衣。少息劳顿。呀。紫香囊怎的不见了。这个物是我母亲元先亲手制的。佩带二十余年。因念手泽。不忍遗弃。如今却失在战场内了。〔苦介〕因人感物。为物思人。我母亲妻子兄弟一向隔远。不能够厮见。其如愁闷何。诗云。王事靡盬。不遑将母。公义私恩。怎能两尽。正是提兵身万里。怀土泪千行。 

　　【前腔】泪染征衫。香消舞彩。高堂有人孤独。兄弟参商。那些个如手如足。鹏霄洛鲠分鸳侣。谩自怜有女如玉。念孤身家乡万里。旅愁千斛。 
　　〔外上〕据鞍谈笑把金戈。平寇何须斩获多。圣代中兴重制颂。洗兵谁为挽天河。〔见生介生〕元帅智通万务。勇冠三军。用兵如神。战无不利。班爵论功。当在孙武穰苴之右。〔外〕状元何说此话。一则天子中兴之福。二则督府参赞之功。下官何能之有。〔生〕元帅连得战胜。已有捷书飞报朝廷去了。须待旨意到来。方可还军耶。〔外〕正说得是。头目每那裏。〔净丑上〕鸣笳迭鼓拥回军。破虏平番昔未闻。丈夫鹊印摇边月。大将龙旗掣海云。覆元帅。有何号令。〔外〕如今收敛兵器。将士各归营垒休息。直待圣旨到来。方可回军。如有私逃回者斩。〔净丑〕领钧旨。 

　　【山花子】〔生〕凯旋重献中兴颂。遐荒大播皇风。看梯航万国尽通。四塞断绝边烽。〔合〕把三边虏尘扫空。捷书夜飞淸昼同。明朝管取朝九重。方显元戎。报国精忠。 
　　【前腔】〔外〕辕门落日旌旄拥。数组万灶罴熊。管敎取天山挂弓。直须剑倚在崆峒。〔合前〕 

　　【前腔】〔净〕纷纷犬戎。落落氐羌种。空有聚蚁屯蠭。看前徒倒戈自攻。蹀血漂杵流红。〔合前〕 

　　【前腔】〔丑〕三千队中。我飞骑偏骁勇。戎伍惯直前锋。且休夸周瑜吕蒙。何曾数马武臧宫。〔合前〕 

　　【红绣鞋】〔合〕三军气猛威雄。威雄。连衡左右折冲。折冲。归上国。奏肤功。呼万岁。觐重瞳。麟阁上。画形容。 
　　【番卜算】〔末扮使臣上〕喜色动龙颜。恩诏传丹凤红尘飞骑赴边陲。文武均沾宠。 
　　圣旨已到。跪听宣读。皇帝诏曰。朕承中叶。遭家不造。天步艰难。人心骚动。氐羌蠹侵于西土。猃狁蜂扰于中原。生灵荼毒。朕实悯焉。所赖文武同心。将士戮力。内平祸乱。外靖边尘。参谋张九成狥国无家。护兵有略。升授刑部侍郞。前往五国城候问太上皇帝渊圣皇帝起居消息。元帅岳飞用兵神武。临阵机谋。升授天下都元帅。仍去边邮。剿除贼寇。其下将士论功爵赏有差。呜呼。尽忠匡国。惟臣子之至情。崇德报功。乃朝廷之通典。钦予时命。恪守厥职。望阙谢恩。〔生外〕万岁万岁万万岁。 

　　【十二时】〔合〕山呼万岁天恩重。诸将士喧传声哄。仰荷黄麻诏一封。 
　　〔生〕叩首钦承君命。　　　　〔外〕爵赏人人欢庆。 
　　〔末〕朝中天子三宣。　　　　〔合〕阃外将军一令。 

　　第十九出　闻讣 
　　【山坡羊】〔旦上〕荒凉凉高秋时序。冷萧萧淸霜天气。怨嘹嘹西风雁声。啾喞喞四壁寒蛩语。这般时节。边塞征人呵。方授衣。远怀愁几许。沾襟泪点空如雨。这个衣服。和泪缄封。凭谁将寄。〔合〕天涯。人迢迢书未归。伤悲。心摇摇怨别离。 
　　深闺乍冷开香箧。玉筯微微湿红颊。忽闻征雁叫秋云。边信未来情已怯。一夜霜风杨柳穷。征夫迢递转凄凉。手展齐纨欲裁翦。金刀未下先断肠。缯纹莹夺澄江色。愁捻银针纫不得。回头顾影绿窗空。惆怅无人试宽窄。奴家自从丈夫去后。独奉萱堂。甘旨。世务艰难。久不事于刀尺。如今暮秋天气。家家砧杵。为御寒之备。适在婆婆处供早膳毕。不免暂时偷暇。整理些旧衣服。做些针指则个。 

　　【前腔】乱葺葺柔丝分缕。软扑扑轻绵铺絮。碎纷纷缝纫故缯。叠层层装就遮寒褚。看此衣。线痕千万緖。也应把我穷愁缀。只怕緖少愁多。离情难系。〔合〕丈夫。思之。裙钗来举案时。须知。牛衣中对泣时。 
</div>
    <div class="pagination">
<a href="六十种曲香囊记_page3.html">上一页</a><a href="六十种曲香囊记.html">1</a><a href="六十种曲香囊记_page2.html">2</a><a href="六十种曲香囊记_page3.html">3</a><span class="current-page">4</span><a href="六十种曲香囊记_page5.html">5</a><a href="六十种曲香囊记_page6.html">6</a><a href="六十种曲香囊记_page7.html">7</a><a href="六十种曲香囊记_page8.html">8</a><a href="六十种曲香囊记_page9.html">9</a><a href="六十种曲香囊记_page10.html">10</a><a href="六十种曲香囊记_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
