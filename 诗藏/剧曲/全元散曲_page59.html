<!DOCTYPE html>
<html>
<head>
    <meta charset="UTF-8">
    <title>全元散曲 - 第 59 页/共 116 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元散曲 - 第 59 页/共 116 页</h1>
    <div class="content">　　倚苍云拱北城高，地胜东吴，树老南朝。翠袖联歌，金鞭争道，画舫平桥。楼上楼直浸九霄，人拥人长似元宵。灯火笙箫，春月游湖，秋日观潮。
　　△紫微楼上右平章索赋
　　镇钱塘太乙勾陈，玉柱擎天，绣衮生春。潮点鹅毛，山盘凤尾，瓦鱼鳞。近北斗三天紫宸，拂危栏两袖白云。可摘星辰，谁信蟾宫，著我闲身。
　　△微州路谯楼落成
　　小阑干高倚长空，壮观山城，仿佛天宫。遍画鼍，嘶残玉凤，漏尽铜龙。催古寺一百八晓钟，动晨光三十六晴蜂。雄视江东，万井春风，太守神功。
　　△湖上雪晴鲁至道席间赋
　　想当年雁塔题名，衣锦归来，揽辔澄清。试坐渔矶，相亲蚁绿，不负鸥盟。青山老西施暮景，碧天高东鲁文星。陶写襟灵，玉手琵琶，翠袖娉婷。
　　△赠胡存善
　　掌梨园乐府须知，富有牙签，名动金闺。一代风流，九州人物，万斛珠玑。解流水高山子期，制暗香疏影姜夔。胸次清奇，笑毁黄钟，识透玄机。
　　【中吕】满庭芳
　　△春暮
　　韶光几分，红飘恨雨，绿染愁云。粉痕吹上何郎鬓，买不住东君。梨花下香风玉樽，松株外落曰金盆。消磨尽寻芳故人，莺燕自争春。
　　△题小小蓬莱
　　兰花旋买，灵芝未采，藕叶初裁。壶中天地春常在，画苑琴台。望弱水涌茫茫大海，号幽居日小小蓬莱。紫门外，虽无俗客，童子且休开。
　　△樊氏素云
　　樱桃口脂，提君雅号，索我新词。梨花梦里同心事，雪比芳姿。迎皓月玲珑玉枝，结香婀娜琼芝。题卿字，光生茧纸，头上黑雨催诗。
　　【双调】燕引雏
　　△张氏玉卿
　　莹无瑕，淡妆何必御铅华，妖姿映雪强如画。素手琵琶，天仙第一家。荆山下，连城价。香欺瑶草，艳压琼花。
　　△雪晴过扬子渡坐江风山月亭
　　雪晴初，金山顶上玉浮屠，题诗风月无边处。身在冰壶，天然泛剡图。西津渡，南归路。茶香陆羽，梅隐林逋。
　　△桐江即事
　　挂诗瓢，骑牛闲过问松梢，不知世上红尘闹。花掩云巢，乌纱白袍。桐君药，严陵钓。山椒暖翠，沙嘴寒朝。
　　【南吕】金字经
　　△刘氏瑞莲
　　种带瑶池露，藕香玉井湫，曾向苕溪溪上游。愁，结花成并头。何时又，共登仙叶舟。
　　△观泉
　　靖节黄花径，子猷苍太亭，千涧飞来六月冰。清，素琴无意听。阑干静，白云钟一声。
　　△观猎
　　雪点苍鹰俊，玉花骢马骄，广利将军猎近郊。袍，织成金翠毛。随军乐，绣旗双皂雕。
　　【越调】天净沙
　　△荷边宿鹭
　　幽禽瘦耸双肩，晚花香褪妆钿，月淡烟寒水浅。远江如练。梦归西塞山前。
　　△怀古疏翁命赋
　　翠芳园老树寒鸦，朱雀桥野草闲花，乌江岸将军战马。百年之下，画图留落谁家？
　　【双调】清江引
　　△张子坚席上
　　云林隐居人未知，且把柴门闭。诗床竹雨凉，茶鼎松风细，游仙梦成莺唤起。
　　△湖上
　　去年香梅花带雪，赛到孤山社。酒从村店赊，船问邻僧借，梅花又开忙去也。
　　△春晚
　　平安信来刚半纸，几对鸳鸯字。花开望远行，玉减伤春事，东风草堂飞燕子。
　　【越调】凭阑人
　　△众远楼上
　　画栋飞飞帘外云，仙袂飘飘天上人。钩船归水村，雁行出海门。
　　△白云炼师山居
　　丹气溶溶生紫烟，石齿冷冷呜玉泉。住山不记年，看云即是仙。
　　△天台山中
　　双阑琼台囗乱峰，千树琪花香晚风。白头云外翁，紫潭波底龙。
　　△海囗道院
　　雨后松云生紫岩，花外茶烟生翠岚。袖诗出道庵，探梅来水南。
　　【越调】霜角
　　△新安八景
　　△花屏春晓
　　初日沧凉，海霞摇曙光。几摺好山如画，晴蔼蔼，郁苍苍。众芳，云景香，道人眠石床。唤起南华梦蝶，莺啼在，绿垂杨。
　　△练溪晚渡
　　淡烟微隔，几点投林翮。千古澄江秀句，空感概，有谁索？拍拍，水光白，小舟争过客。沽酒归来樵叟，相随到，许仙宅。
　　△南山秋色
　　华盖亭亭，向阳松桂荣。背立夜坛朝斗，直下看，老人星。地灵，风物清，众峰环翠赢。千古仙山道气，谁高似，许宣平。
　　△王陵夕照
　　暮蝉声咽，几树白杨叶。细细看云岚旧隐，遗庙在，表忠烈。翌结，弓剑冗，苔花碑字灭。远水残阳西下，今人见，古时月。
　　△水西烟雨
　　沙浅波平，孤舟长日横。淡墨潇湘八景，谁移向，富山城。净名，疏磬声，暮归何处僧？明日披云风顶，呼太白，赏新晴。
　　△渔梁送客
　　浪花飞雪，船阁苍云缺。一片鸬鹚西照，樯燕语，柳丝结。话别，情哽咽，酒边歌未阕。他日寄书双鲤，顺流过，钩台月。
　　△黄山雪霁
　　云开洞府，按罢琼妃舞。三十六峰图画，张素锦，列冰柱。几缕，翠烟聚，晓妆眉更妩。一个山头不白，人知是，炼丹处。
　　△紫阳书声
　　楼观飞惊，好山环翠屏。谁向山中讲授，朱夫子，鲁先生。短檠，雪屋灯，琅琅终夜声。传得先儒道妙，百世下，以文鸣。
　　【中吕】上小楼
　　△九日山中
　　白云与俱，青山无数。笑脱纱巾，卧品琼箫，醉解金鱼。尽一壶，酒再沽，不知归路，惜黄花翠微深处。
　　△茅山书事
　　蕉风半Ψ，藤花一架。剑气穿云，丹光漏月，饭颗蒸霞。枣似瓜，酒满，仙翁留话，鹤飞归隐居松下。
　　△湖上
　　松风满身，莲花古寺。凉月婵娟，翠羽参差，小屋茅茨。酒醒时，争赋诗，西湖清思，访孤山爱梅处士。
　　△春思十五首
　　屏山倦倚，眉尖蹙翠。怪煞书迟，盼得人回，又怕春归。绣枕推，初睡起，忧心如醉，问西园海棠开未？
　　春光未归，佳人沉醉。庭院深深，杨柳依依，燕子飞飞。玉漏迟，翠管吹，绿情红意，月儿高海棠初睡。
　　荒园数亩，寒梅几树。废沼鸣蛙，疏篱吠犬，夜月啼乌。载乘舆，槌画鼓。兰舟何处？泣西风翠芳人去。
　　东风酒家，西施堪画。打令续麻，扌颠竹分茶，傍柳随花。不上马，手厮把，传情罗帕，小红楼断桥直下。
　　寒潭玉龙，仙山幺凤。春到南枝，人在西楼，笛怨东风。曲未终，酒不空，罗浮仙梦，月黄昏暗香浮动。
　　离愁自解，芳心无奈。燕金钗，翠冷罗鞋，凤去瑶台。春又来，花自开，苏娘何在？玉骢西涌金门外。
　　花开后土，鹤鸣仙柱。明月高楼，临都老树，落日平芜。翠袖扶，醉老夫，金盘香露，教吹箫玉人何处？
　　前程万里，相思两地。燕国天寒，吴江月冷，楚岫云迷。绣幕围，锦帐垂，朱门深闭，燕来也那人归未？
　　湘皋二妃，瑶池相会。不御铅华，尽解红衣，半露冰肌。白凤飞，翠盖欹，玉簪斜坠，粉云香一奁秋意。
　　谁家艳姝？天然洛浦。秋水渠渠，春风笑语，道样妆梳。为交甫，解佩珠，花前相遇，紫云深彩鸾仙去。
　　寒食禁烟，寻芳人倦。醉墨银笺，新词罗扇，小袖金鞭。最可怜，信杳然，苍苔庭院，想桃花去年人面。
　　阳关画图，高唐词赋。水远鱼沉，节去蜂愁，月冷鸾孤。尽酒壶，洒泪珠，长亭西路，鹧鸪啼夕阳红树。
　　云萍浪梗，杨花心性。半纸虚名，万里修程，一样离情。ㄐ锦筝，合凤笙，无心闲听，为相思玉人成病。
　　云屏几宵？华胥一觉。翠管声乾，青鸾信杳，玉蕊香销。苏小小，张好好，千金买笑，今何在玉容花貌？
　　西湖晚凉，凭阑凝望。人过莲船，桥横柳浪，酒卷荷觞。云锦张，水镜香，波光摇荡，鹭鸶儿钓鱼矶上。
　　【南吕】骂玉郎带感皇恩采茶歌
　　△富山元宵赏灯
　　朱衣锦带黄金镫，前后羽林兵。当空皓月悬秋镜，兰麝馨。箫鼓鸣，天街净。
　　灯界珠绳，春蔼花屏。御辇上翠逍遥，宫林传金错落，歌女□玉娉婷。赏良夜好景，听乐府新声。庆元正，□队伍，乐升平。待天明，未收灯，宝筝前殿引长生。铁瓮千年富山城，西台一点老人星。
　　【正宫】黑漆弩
　　△为乐府焦元美赋用冯海粟韵
　　画船来向高沙驻，便上蹑探梅吟履。对金山有玉娉婷，两点愁峰眉聚。【幺】倚西风目断行云，懒唱大江东去。借中郎爨尾冰弦，记老杜曾游此处。
　　△别高沙诸友用鹦鹉曲韵
</div>
    <div class="pagination">
<a href="全元散曲_page58.html">上一页</a><span>...</span><a href="全元散曲_page54.html">54</a><a href="全元散曲_page55.html">55</a><a href="全元散曲_page56.html">56</a><a href="全元散曲_page57.html">57</a><a href="全元散曲_page58.html">58</a><span class="current-page">59</span><a href="全元散曲_page60.html">60</a><a href="全元散曲_page61.html">61</a><a href="全元散曲_page62.html">62</a><a href="全元散曲_page63.html">63</a><a href="全元散曲_page64.html">64</a><span>...</span><a href="全元散曲_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
