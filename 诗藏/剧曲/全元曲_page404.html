<!DOCTYPE html>
<html>
<head>
    <meta charset="UTF-8">
    <title>全元曲 - 第 404 页/共 532 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元曲 - 第 404 页/共 532 页</h1>
    <div class="content">密布云，初交腊。偏宜去扫雪烹茶，羊羔酒添价。胆瓶内温水浸梅花。

又

独自寝，难成梦，睡觉来怀儿里抱空。六幅罗裙宽褪，玉腕上钏儿松。

独自走，踏成道，空走了千遭万遭。肯不肯疾些儿通报，休直到教担阁得天明了。

红日晚，遥天暮，老树寒鸦几簇。咱为甚妆妆频觑，怕有那新雁儿寄来书。

红日晚，残霞在，秋水共长天一色。寒雁儿呀呀的天外，怎生不捎带个字儿来？

套数

【仙吕】点绛唇

金凤钗分，玉京人去，秋潇洒。晚来闲暇，针线收拾罢。

【幺篇】独倚危楼，十二珠帘挂，风箫飒。雨晴云乍，极目山如画。

【混江龙】断人肠处，天边残照水边霞。枯荷宿鹭，远树栖鸦。败叶纷纷拥砌石，修竹珊珊扫窗纱。黄昏近，愁生砧杵，怨入琵琶。

【穿窗月】忆疏狂阻隔天涯，怎知人埋冤他。吟鞭袅青骢马，莫吃秦楼酒，谢家茶，不思量执手临歧话。

【寄生草】凭阑久，归绣帏，下危楼强把金莲撒。深沉院宇朱扉亚，立苍苔冷透凌波袜。数归期空画短琼簪，揾啼痕频温香罗帕。

【元和令】自从绝雁书，几度结龟卦。翠眉长是锁离愁，玉容憔悴煞。自元宵等待过重阳，甚犹然不到家。

【上马娇煞】欢会少，烦恼多，心绪乱如麻。偶然行至东篱下，自嗟自呀，冷清清和月对黄花。

【大石调】青杏子

咏雪

空外六花番，被大风洒落千山。穷冬节物偏宜晚，冻凝沼沚，寒侵帐幕，冷湿阑干。

【归塞北】貂裘客，嘉庆卷帘看。好景画图收不尽，好题诗句咏尤难，疑在玉壶间。

【好观音】富贵人家应须惯，红炉暖不畏严寒。开宴邀宾列翠鬟，拚酡颜，畅饮休辞惮。

【幺篇】劝酒佳人擎金盏，当歌者款撒香檀。歌罢喧喧笑语繁，夜将阑，画烛银光灿。

【结音】似觉筵间香风散，香风散非麝非兰。醉眼朦腾问小蛮，多管是南轩蜡梅绽。

【小石调】恼煞人

又是红轮西坠，残霞照万顷银波。江上晚景寒烟，雾蒙蒙、风细细，阻隔离人萧索。

【幺篇】宋玉悲秋愁闷，江淹梦笔寂寞。人间岂无成与破，想别离情绪，世界里只有俺一个。

【伊州遍】为忆小卿，牵肠割肚。凄惶悄然无底末，受尽平生苦。天涯海角，身心无个归着。恨冯魁，趋恩夺爱，狗行狼心，全然不怕天折挫。到如今刬地吃耽阁，禁不过，更那堪晚来暮云深锁。

【幺篇】故人杳杳，长江风送，听胡笳沥沥声韵聒。一轮皓月朗，几处鸣榔，时复唱和渔歌。转无那，沙汀蓼岸，一点渔灯相照，寂寞古渡停画舸。双生无语泪珠落，呼仆隶指泼水手，在意扶柁。

【尾声】兰舟定把芦花过，橹声省可里高声和。恐惊散宿鸳鸯，两分飞也似我。

【双调】乔木查

对景

海棠初雨歇，杨柳轻烟惹，碧草茸茸铺四野。俄然回首处，乱红堆雪。

【幺篇】恰春光也，梅子黄时节，映日榴花红似血。胡葵开满院，碎剪宫缬。

【挂搭沽序】倏忽早庭梧坠，荷盖缺。院宇砧韵切，蝉声咽。露白霜结，水冷风高，长天雁字斜，秋香次第开彻。

【幺篇】不觉的冰澌结，彤云布，朔风凛冽。乱扑吟窗，谢女堪题，柳絮飞玉砌。长郊万里，粉污遥山千叠。去路赊，渔叟散，披蓑去，江上清绝。幽悄闲庭院，舞榭歌楼酒力怯，人在水晶宫阙。

【幺篇】岁华如流水，消磨尽，自古豪杰，盖世功名总是空，方信花开易谢，始知人生多别。忆故园，漫叹嗟，旧游池铺，务做了狐踪兔穴。休痴休呆，蜗角蝇头，名亲共利切。富贵似花上蝶，春宵梦说。

【尾声】少年枕上欢，杯中酒好天良夜，休辜负了锦堂风月。
　
　




【魏初】

魏初(一二二六--一二八六)，字太初，号青崖，弘州顺圣(今河北阳原县)人。从祖父魏璠，金代进士，父思廉，金甄官署令。魏初幼好读书，尤长于《春秋》，为文简而有法，曾从元好问学。中统元年(一二六○)，为中书省掾史兼掌书记。后以祖母老，辞归，隐居教授。至元七年(一二七○)授国史院编修官，拜监察御史，历仕陕西、河东按察副使，行台扬州、江西按察使等职。《元史》卷一百六十四有传。

小令

【黄钟】人月圆

为细君寿

冷云冻雪褒斜路，泥滑似登天。年来又到，吴头楚尾，风雨江船。但教康健，心头过得，莫论无钱。从今只望，儿婚女嫁，鸡犬山田。


　
　




【王嘉甫】

王嘉甫，生平里籍不详。字国宾，号恕斋。早年与王恽相交，与魏初同学。《秋涧先生大全集》卷十四有《送王嘉(甫)》诗二首，魏初《青崖集》卷三载《送王国宾序》一文。或王嘉甫即王利用。《元史》卷一百七○有传：利用字国宾，通州滁县人。幼颖悟，弱冠与魏初同学，遂齐名。中统初命监铸司印章，历太府内藏官，出为山东经略司详议官，后拜监察御使。大德二年(一二九八)改安西、兴元两路总管。武宗时赠中书平章政事，封潞国公，谥文贞。

</div>
    <div class="pagination">
<a href="全元曲_page403.html">上一页</a><span>...</span><a href="全元曲_page399.html">399</a><a href="全元曲_page400.html">400</a><a href="全元曲_page401.html">401</a><a href="全元曲_page402.html">402</a><a href="全元曲_page403.html">403</a><span class="current-page">404</span><a href="全元曲_page405.html">405</a><a href="全元曲_page406.html">406</a><a href="全元曲_page407.html">407</a><a href="全元曲_page408.html">408</a><a href="全元曲_page409.html">409</a><span>...</span><a href="全元曲_page405.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
