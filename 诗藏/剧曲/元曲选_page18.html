<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 18 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 18 页/共 133 页
  </h1>
  <div class="content">
   【哭皇天】这厮那狠毒心如蜂虿。荒淫心忒分外。堪恨这两个薄劣种。现世的不成才。只古里向咱家咱家取索。也须知俺这三年五载。看看衰迈。还有甚精金响钞。暗暗藏埋。只被你两个泼无徒泼无徒将俺来厮定害。没揣的大惊小恠。便待要生非作歹。
　　〔云〕婆婆。家中有两箱柜文书。休开那锁。钥。都与我抬将出来。〔二旦着人抬出科〕〔正末唱〕
　　【乌夜啼】也不索将的去堂前晒。也不索检视的明白。〔云〕小的每将些草来盖在柜上。再掌个灯来者。〔唱〕只一把火都烧做了纸灰来。〔带云〕烧了烧了。〔唱〕请两个早离厅阶。自去安排。我待学刘员外仗义散家财。我待学庞居士放做了来生债。把我这宿世缘交天界。〔带云〕烧了烧了。〔唱〕不强如焚钱烈楮。灭罪消灾。
　　〔云〕你看文书也烧了。钱钞也无了。快去快去。〔福童云〕他不肯与俺钱钞。俺两个家去了罢。〔下〕〔王兽医云〕叔叔。这两个是你甚么人。〔正末云〕这两个是我的侄儿。〔王兽医云〕叔叔。您侄儿不恠你。倒则恠婶子。〔正末云〕你为甚么恠他。〔王兽医云〕婶子。你若肯替俺叔叔娶一个近身扶侍。得一男半女。不强如受这两个侄儿的气。〔正末云〕孩儿也曾有来。〔王兽医云〕可那里去了。〔正末云〕我说与你听咱。〔唱〕
　　【贺新郎】我当年娶了个女裙钗。〔王兽医云〕他和婶子说的着么。〔正末唱〕为他每话不相投。因此上遣他在门外。〔王兽医云〕他去了多少时节。〔正末唱〕经今早过了十三载。〔王兽医云〕这人敢还有么。〔正末唱〕他可便一去了呵石沉大海。〔王兽医云〕叔叔。你打与我个模状儿。〔正末唱〕则他生的短矮也那蠢坌身材。〔王兽医云〕多大年纪也。〔正末唱〕他年庚有三十岁。〔王兽医云〕曾拐带了些甚么。〔正末唱〕止不过腹怀着半年胎。〔王兽医云〕曾着人打听来么。〔正末唱〕这其间知道和尚在也那钵盂在。〔王兽医云〕他小名儿唤做甚么。〔正末唱〕每日家问春梅无信息。〔王兽医云〕这人敢有哩。〔正末唱〕哎。他也恰便似赵杲送曾哀。
　　〔王兽医做打呵欠科〕〔正末云〕哥。你莫不在那里见李春梅来。〔王兽医云〕没有见。我打了个呵欠。〔正末云〕将酒来与哥吃。〔王兽医云〕婶子。我要湿湿去。〔二旦云〕你看这厮波。〔王兽医云〕我出的这门来。〔做溺尿科云〕姐夫嗨。你好狠也。添添孩儿。有了主也。我过去说了。可是你绝户我绝户。〔做过去见旦科云〕婶子。您侄儿湿湿湿了也。〔二旦云〕你看这厮波。〔王兽医云〕叔叔。我与婶子一个娃娃。〔正末云〕敢是醉了也。〔王兽医云〕我醉了。酒在肚里。事在心头。听的你把那十三年前的事说起来。我怕不与婶子一个娃娃。〔正末云〕婆婆。他说那十三年前的话。我有些耳背。你听者。〔王兽医云〕叔叔。我十三年前。去那四村上下看几个头口儿。那老的每便道。王兽医。天色晚了也。你休家去。兀那前面二十里巡铺上有鬼。我便道。我是人。可怎么倒怕鬼。到的二十里巡铺上。则听的那里面噎噎的啼哭。我道。咦。敢真个有鬼么。我拏起这捩鼻木来。喝了一声道。甚么人。他便道。我是个叫化的。我便道。你是男子也是妇人。他便道。我是妇人。在这里养娃娃哩。〔正末云〕哥。可得了个儿也是女。〔王兽医云〕没产房。我不曾进去。〔正末云〕将酒来与哥吃。〔王兽医云〕我问他得了个儿也是女。他便道。得了个小厮儿。我便道。你不与了人怎么。他便道。我便与人谁要。我便道。将来我要。我与了他些碎银两。他便与了我。我问他甚的名姓。多大年纪。他道姓李。叫做春梅。年纪三十岁。我将那孩儿抱到家中。与了俺姐夫新庄店俞循礼为儿。长成一十三岁。每日上学。打您门前经过。小名唤做添添。便是你的儿。〔正末做咬王兽医手科云〕哥也。你不说谎。是真个么。〔王兽医云〕呀。咬你的指头波。〔正末唱〕
　　【骂玉郎】听说罢我便有九分来不快早十分也得快。〔王兽医云〕老的。你两口儿欢喜咱。〔正末唱〕不由我春满眼。喜盈腮。抵多少东风飘荡垂杨陌。〔王兽医云〕老的。你可有了后代儿孙也。〔正末唱〕一片心想后代。〔王兽医云〕我则是报答你仗义疎财的恩。〔正末唱〕三不知逢着贵客。〔王兽医云〕叔叔。也是天意。〔正末唱〕我两只手忙加额。
　　〔王兽医云〕也是你苦尽甘来。〔正末唱〕
　　【感皇恩】天那这的是苦尽甘来。〔王兽医云〕你命里有。则是有。命里无。则是无。〔正末唱〕畅好是命也时哉。〔王兽医云〕若不是我说。你怎么知道。〔正末唱〕你个知心友泄天机。俺那青春子从天降。这个白头叟听天的那差。婆婆也你把那鸡儿快宰。好酒频酾。〔王兽医云〕酒勾了。吃不的了也。〔正末云〕将酒来。〔唱〕与足下相庆贺。同喜悦。放愁怀。
　　【采茶歌】则我这个老奴才。若认了那小婴孩。〔王兽医云〕老的。一似枯树又逢春也。〔正末唱〕哥也我就似枯树上再花开。则道那一去了的孩儿在青霄外。谁承望洛阳的花酒一时来。
　　〔正末云〕小的每。鞁两匹全副鞍马来者。〔王兽医云〕则鞁一匹马罢。我和婶子迭骑着。〔正末云〕你看这厮波。你着俺子母每团圆呵也在你。不着俺子母每团圆呵也在你。〔做跪科〕〔王兽医云〕叔叔请起。只当抢了脸。〔正末云〕哥。你着俺父子团圆呵。我去那城中。请一个巧笔丹青的画匠。我把哥这个形像画将来。着俺子子孙孙。辈辈儿供养着哥。也不多哩。〔王兽医云〕叔叔。便有那巧笔丹青。也画不出我这个丑嘴脸来。〔正末云〕哥。在意者。〔唱〕
　　【黄钟尾】我则要你抱麟儿撞开孩子连环寨。婆婆也我则要你引莺雏飞出韩侯那一座大会垓。想自家年老惫。忧念的我这须鬓白。则我这孤独的身也可哀。〔云〕哥。你和婆婆先去。〔王兽医云〕叔叔。我知道。〔正末唱〕我这里把这恩养钱我可也便■〈百刂〉划。〔带云〕我虽无现在的。〔唱〕我这里或是典或是卖。尽着他言。由着他责。你则似那水也似流。风也似摆。使不着你糕也似团。婆婆也我则要你谜也似猜。哥不须我叮咛的向你行说一派。〔带云〕可到那里呵。〔唱〕用着你那巧言波令色。〔二旦云〕老的也。我知过了也。〔正末唱〕婆婆也则要你知过而必改。〔云〕我到那里一头的见了我那孩儿。两只手抱的牢者。〔唱〕哎。你可便休道是拾得一个孩儿落得价摔。〔同下〕
　　〔音释〕
　　■〈孑免〉音免　鞁音备　捩音利　溺奴吊切　音债　麦音卖　索筛上声　甍音萌　柏音摆　伙罗上声　白巴埋切　揣平声　窄斋上声　虿斋去声　矮哀上声　蠢春上声　坌盆去声　杲音稿　噎与咽同　陌音卖　客揩上声　额鞋去声　酾音筛　垓音该　惫音败　■〈百刂〉音摆　划胡乖切　责斋上声　谜迷去声　色筛上声　摔升摆切
　　第三折
　　〔倈儿上云〕我是那俞循礼的孩儿。下学来家里吃饭去。怎么不见养爷来接我。〔王兽医上云〕自家王兽医的便是。姐夫。你好狠也。骂我做绝户。如今添添孩儿。有了主也。他原来是韩弘道的孩儿。我如今与添添孩儿说知了。姐夫。看你绝户。是我绝户。〔做见科倈儿做唱喏科云〕舅舅。你那里去来。〔王兽医云〕添添孩儿。我问你咱。你是谁的孩儿。〔倈儿云〕我是俞循礼的孩儿。〔王兽医云〕你不是俞循礼的孩儿。是白鹭村韩弘道的孩儿。你休家去。你的父亲乘着鞍马。便来看你也。〔下〕〔倈儿做哭云〕元来我是韩家的儿。我且不家去。则在这里。看有甚么人来。〔正末扮院公上云〕自家是俞循礼家中的个院公。如今着我接添添小哥去。这里也无人。添添小哥。不是俞循礼养的。是王兽医抱将来的。则我知道。别人都不知道。这添添小哥。今年十三岁。天生的甚是聪明。父亲欢喜死他。却那里知道这就里也。小哥上学去了。我如今接着他去者。〔唱〕
　　【商调集贤宾】则俺那小哥哥从幼儿便有志节。端的那顽劣处并无些。敢则是天生的聪俊。待改家门气象儿全别。写字儿写得来端方。对句儿比别人对的来真切。可久以后广寒宫里必将丹桂折。雷发声便动春蛰。则我看承他似堂上亲。把他来夸奬的就做了世间绝。
　　〔云〕小哥。老汉背的你到家中吃饭去波。〔倈儿做使性不言语科〕〔正末唱〕
　　【金菊香】我则见他自推自跌自伤嗟。哎。哥也你那般抹泪揉眵可是因甚也。我问道时无话说。哎。这桩事我敢猜者。哥也多应是师父行吃了些亏折。
　　〔倈儿云〕养爷。我不是俞循礼的儿。我是韩弘道的儿哩。〔正末云〕谁这般说来。〔倈儿云〕王兽医舅舅说来。〔正末云〕王兽医。哎。你送了人也呵。〔唱〕
　　【梧叶儿】我听说罢着我醒如醉。可便諕的我来心似呆。〔云〕哥。你不知道王兽医是个不良的人。他问你父亲借具牛。你父亲不曾借与他。他记这些寃雠。阻隔您这父子的情也。〔唱〕我急慌里着些闲散话儿遮。〔带云〕王兽医哎。〔唱〕他是个不覩事的乔男女。你便横枝儿待犯些口舌。那厮敢平地下锹撅。〔带云〕哎。哥也。则你休听他这酒魔的汉呵。〔唱〕一谜里便胡诌乱说。
　　〔二旦同王兽医上〕〔二旦云〕这个是俺的孩儿也。〔正末云〕是谁的孩儿。〔二旦云〕是俺的孩儿。〔正末云〕是您家的孩儿。您倒省气力也。〔唱〕
　　【后庭花】你常好是要便宜的小大姐。〔二旦云〕元是我家的儿。〔正末云〕噤声。〔唱〕你这言语也瞒不过我个老养爷。〔二旦云〕着孩儿认了姓。频频的来往。〔正末云〕你道什么哩。〔二旦云〕认了姓频来往。〔正末唱〕你道是教孩儿认了姓频来往。〔云〕这等话。谁说来。〔二旦云〕是韩弘道说来。〔正末唱〕哎。那老子识时务也便为俊杰。听说罢这周折。不由我不喉堵也那气噎。〔云〕小哥。你今待要如何。〔倈儿云〕我■〈扌弃〉的百年时入墓穴。两下里驾舆车。〔正末云〕哎哟。痛杀我也。〔唱〕则他这小孩儿家发话别。便大人也不会您样说。他道是百年时入墓穴。两下里驾舆车。
　　【青哥儿】急的我两头儿无能无能计设。俺姐姐虽不曾道怀躭怀躭十月。哥也那恩养你处何曾道倦怠了些。我常记的旧年时节。你身子儿薄怯。发着潮热。他将那锦绷儿绣藉。盖覆的个重迭。但有些儿焦■〈忄敝〉。便解下摇车。乳哺的宁贴。恰得个休歇。俺姐姐真守到画眉窗外月儿斜。〔带云〕这也。则为你呵。〔唱〕伴孤灯熬长夜。
　　〔二旦同王兽医做拖倈儿科〕〔正末唱〕
　　【柳叶儿】哎。哥也除你外别无甚枝叶。争忍道义断恩绝便则道肠里出来肠里热。怎生把俺来全不借。你諕的波小爹爹。你今番去了再几时来也。
　　〔二旦同倈儿下〕〔正末拖住王兽医云〕庄院里小的每。唤俺哥哥姐姐来。〔俞循礼同旦儿上云〕做什么哩。〔正末云〕有人家夺将小哥去了也。〔俞循礼云〕谁这般说来。〔正末云〕你则问王兽医。〔俞循礼云〕王兽医。添添孩儿怎么着人夺将去。〔王兽医云〕是韩弘道的儿。他夺的去了也。〔俞循礼云〕是真个。兀的不气杀我也。〔俞循礼同旦儿做倒正末扭住王兽医科〕〔王兽医云〕你撒了手。不似你这个两头白面搬唇递舌的歹弟子孩儿。〔下〕〔正末做惊科云〕呀呀呀。哥哥精细者。添添小哥来了也。姐姐精细者。添添小哥来了也。〔唱〕
　　【油葫芦】呀。可这壁厢便气杀他娘。〔云〕哥哥精细者。添添小哥来了也。姐姐精细者。添添小哥来了也。〔唱〕那壁厢冲倒他爷。哎哟。慌的我来战笃速这手儿可怎生抬揲。〔带云〕哥哥省烦恼。〔唱〕俺正是容易得来。你今日容易舍。也是咱前生的冤业。劝哥哥姐姐莫痴呆。
　　〔俞循礼做哭科云〕大嫂。别人家的儿。着他夺将去了。可不气杀我也。〔正末云〕哥哥。咱家去来。〔唱〕
　　【浪里来煞】这施恩不在年纪老。哎。扭打不必性儿劣。〔带云〕王兽医。你好狠也呵。〔唱〕把俺这连枝树可怎么一时截。若是咱不烦恼则除心似铁。非干俺便忒着那疼热。大刚咱这人生最苦是离别。〔同下〕
　　〔音释〕
　　节音姐　别邦爷切　切音且　折音者　蛰张蛇切　绝庄靴切　揉音柔　眵音蚩　也平声　说书者切　者平声　呆音爷　舌绳遮切　锹粗消切　撅渠靴切　诌音邹　杰其耶切　折音者　噎衣者切　别皮也切　穴希耶切　设商者切　月鱼夜切　怯丘也切　热仁蔗切　绷音崩　迭音爹　■〈忄敝〉邦也切　贴汤也切　歇希也切　叶音夜　揲音爹　业音夜　劣闾夜切　截藏斜切　铁汤也切
　　第四折
　　〔俞循礼同旦儿上云〕大嫂。你整整的瞒了我十三年光景。我早知道这添添不是我的儿。我也不抬举他这十三年也。〔王兽医上云〕嗨。俺姐夫敢有些儿怪我。来到门首。我自过去。见俺姐夫去。姐夫。〔俞循礼云〕舅子。你好狠也。你怎生下的。〔王兽医云〕不干我事。〔俞循礼云〕可是谁说来那。〔王兽医云〕都是那酒说出来了也。〔俞循礼云〕你少吃一锺波。罢罢罢。既是他家的。落的着他将去了。我若今生今世。昧了人家子嗣。我便死呵。到那生那世。越折罚的我重。舅子也。你将这八句诗送与孩儿。他是个聪明的。若见了诗。他必然来看我。若是来的早。便能勾见我的面。若来的迟了。我那里得活的人也。〔做递诗科云〕舅子。你那未说之时。俺也恩不断。被你说破之时。俺就断了恩。大嫂也。俺有日百年身死后。天那。知他谁是拖麻拽布人。〔做哭科云〕添添孩儿。则被你痛杀我也。〔同下〕〔王兽医云〕我将着这诗送到韩弘道家。与添添孩儿看。走一遭去来。〔下〕〔正末韩弘道同二旦倈儿上〕〔正末云〕谁想有今日也呵。孩儿也。你叫我一声爹爹。〔倈儿做叫科云〕爹爹。〔正末云〕兀的不喜欢杀老夫也呵。〔唱〕
　　【双调新水令】则俺这眼前花风雨夜来时。投至俺得相逢非同造次。有如那枯竹上生嫩笋。老树上长新枝。仔细寻思。这也非人力乃是天赐。
　　〔王兽医上做见正末科云〕叔叔你欢喜么。〔正末云〕可知欢喜哩。〔王兽医云〕你怕不欢喜。这早晚烦恼杀俺那姐姐姐夫也。俺姐夫将的八句诗与你孩儿看者。〔倈儿做念诗科云〕璧玉连枝取次分。铁人无泪也消魂。愁云聚此新庄店。喜气生他白鹭村。画阁有谁知冷暖。高堂无客问晨昏。梦回不覩亲儿面。斜月微明独倚门。〔词云〕我看罢也雨泪千行。不由我刀搅心肠。认了你个生身父母。俺牵羊担酒却拜谢俺俺那养育爷娘。〔王兽医云〕叔叔。你牵羊担酒。直至俺姐夫门上认亲。走一遭去来。〔正末云〕哥哥说的是。俺领着孩儿认亲去来。〔同下〕〔俞循礼同旦儿上云〕这早晚怎生不见王兽医来。〔正末同倈儿二旦上〕〔正末云〕来到了也。〔做见俞循礼拜科云〕多蒙亲家养育之恩。老夫今日同孩儿特来拜谢也。〔做把盏科〕〔唱〕
　　【沽美酒】高高的捧着玉巵。伏伏的跪在阶址。愿亲家满饮香醪你便且莫辞。〔俞循礼云〕您便是有儿的。〔正末唱〕哎哟。你再休■〈口店〉唇波挂齿。现放着一个正名师。
　　【太平令】莫怪他泥中隐刺。〔俞循礼云〕俺是绝户的。〔正末唱〕他又不曾道节外生枝。也不索丁一卯二。〔俞循礼云〕都是王兽医来。〔正末唱〕且休问什么张三波李四。咱两个老儿。到死时。令这个小厮。我着他两下里居丧拜祀。
　　〔王兽医同李春梅上〕〔王兽医云〕我寻得李春梅来了也。〔正末云〕谁是李春梅。〔春梅云〕则我便是李春梅。〔正末唱〕
　　【七弟兄】听说了姓儿。和这小字。不由我就不喜孜孜。这一场好事从天至。莫不是夏蝉高噪绿杨枝。险些儿西风了却黄花事。
　　【梅花酒】我觑了这女艳姿。如此般蠢坌身子。粗奘腰肢。却生的这般俊秀的孩儿。敢则是鸦窝里出凤凰，粪堆上产灵芝。这言语信有之。想天公果无私。将人心暗窥视。没揣的对付雄雌。酩子里接上连枝。
　　〔带云〕春梅也。这一场呵。〔唱〕
　　【收江南】呀。抵多少断肠人寄断肠词。今日个弄璋人说与弄璋的诗。都是那老天不绝俺宗支。这一家儿恰似。恰似旱苗甘雨得来时。
　　〔俞循礼云〕住住住。大嫂。闲话休题。添添孩儿便是他的。我问你。那十三年前。你可添了个甚么来。〔旦儿云〕我得了个女儿。〔俞循礼云〕如今可在那里。〔旦儿云〕与俺兄弟王兽医也。〔俞循礼云〕王兽医。好呵。你可将我那女儿来波。〔王兽医云〕好好好。一场恶怨。都打在我身上。我十三年前在那四村上下二十里巡铺。抱得李春梅的儿子。换了姐姐的女儿回去。我浑家又有乳食。抬举的一十三岁。叫做桂花。便是你的女儿。姐姐你也依着我者。将桂花女儿。与俺叔叔家做了个媳妇。添添儿与俺姐夫做个女壻。你两家做那世世割不断的亲戚。百年之后着这两口儿浇茶奠酒。坟前拜扫舆后拖麻。可怜见我无主意老糟头。身死之后。将这把绝户的骨头。葬在坟外墙下。到那冬年节下。月一十五。瀽不了的凉浆冷饭。去我那绝户的骨头上。浇奠一两盏。便是报答老糟头一般。〔诗云〕莫怪区区巧舌头。两家不要记冤雠。今朝儿女重完聚。姐夫哎。何不当初借我那耕牛〔俞循礼云〕这厮也说的有理。天下喜事无过子妇团圆。杀羊打酒。做一个庆喜的筵席。〔正末唱〕
　　【尾声】甫能认的孩儿至。又得个媳妇儿完成喜事。尽着我瓦盆边饮白酒尽余生。画堂中戏斑衣快活个死。
　　〔音释〕
　　造音糙　搅音皎　■〈口店〉店平声　奘庄去声　酩音茗　舆御平声
　　题目　白鹭村夫妻双拆散　
　　正名　翠红乡儿女两团圆
　　翠红乡儿女两团圆杂剧终

《元曲选》　临江驿潇湘秋夜雨杂剧　（明）臧晋叔 编
　　临江驿潇湘秋夜雨杂剧　　（元）杨显之 撰
　　●临江驿潇湘秋夜雨杂剧目录
 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　淮河渡波浪石尤风　正名　临江驿潇湘秋夜雨 
　　楔子
　　〔末扮张天觉同正旦翠鸾领兴儿上诗云〕一片心悬家国恨。两条眉锁庙廊谋。总为浮云能蔽日。长安不见使人愁。老夫姓张名商英。字天觉叨中甲第以来累蒙擢用。谢圣恩可怜。官拜谏议大夫之职。为因高俅杨戬童贯蔡京苦害黎庶。老夫秉姓忠直。累谏不从。圣人着老夫江州歇马。我夫人不幸早年亡过。止留下一个女孩儿。小字翠鸾。长年一十八岁。未曾许聘他人。老夫自离了朝门。一路辛苦。到此淮河渡也。限次紧急。兴儿。与我唤将排岸司来者。〔兴儿云〕理会的。〔凈扮排岸司上诗云〕腿上无毛嘴有髭。星驰电走不违时。沿河两岸长巡哨。以此加为排岸司。小官排岸司的便是。驿亭中大人呼唤。不知有甚事。须索走一遭去。老叔报复去。道有排岸司来了也。〔兴儿报科〕〔张天觉云〕着他过来。〔兴儿云〕着过去。〔做见科〕〔凈云〕大人唤排岸司有何分付。〔张天觉云〕排岸司。老夫奉圣人的命。将着家小前往江州歇马。限次紧急。你不预备下船只。可不误了我的期限。好打。则今日我就要开船也。〔凈云〕大人这淮河神灵。比别处神灵不同。祭礼要三牲。金银钱纸烧了神符。若欢喜方可开船。若不欢喜狂风乱起。浪滚波翻。那一个敢开。请问大人。不知可曾祭过神道不曾。〔正旦云〕这等。爹爹与他些钱钞。早些安排祭礼去。〔张天觉云〕孩儿。你不知。老夫是国家正臣。他是国家正神。何必要什么祭礼。岂不闻非其鬼而祭之。谄也。〔诗云〕宋国非强楚。清淮异汨罗。全凭忠信在。一任起风波。排岸司。快与我开了船者。〔凈云〕船便开。倘若有些不测。只不要抱怨我。〔做开船科〕〔兴儿云〕呀。风浪起了。怎么好。怎么好。水渰了船也。救人救人。〔张天觉下〕〔凈救正旦科云〕我救了这小姐也。再救那大人去。〔下〕〔正旦云〕翠鸾好险也。爹爹好苦也。这淮河里翻了船。多亏排岸司救了我的性命。尚不知我的爹爹生死若何。排岸司打捞去了。单留妾身在此。可怎了也。〔外扮孛老上见正旦科云〕兀那女子。你是何方人氏。姓甚名谁。你说与我听咱。〔正旦云〕妾身乃张天觉的女孩儿。小字翠鸾。长年一十八岁。因爹爹往江州歇马。来到这淮河渡。不听排岸司言语。不曾祭祀。开到中流。果然风浪陡作。翻了船。若不是排岸司救了我呵。那得这性命来。〔孛老云〕看这女子。也不是受贫的人。他乃官宦之家。我陪你在此等一等。若是你那做官的尚在。我送你去还他便了。〔正旦云〕怎么等了许久。那排岸司还不见来。我身上一来禁不过这湿衣服。二来天色渐晚。爹爹又不知下落。天阿。兀的不害杀我也。〔孛老云〕姐姐。我是这淮河边打渔的。叫做崔文远。家里离此不远。姐姐。你若肯与我做个义女儿。且在我家中住下。等日后寻见你那做官的。我着你子父每再得团圆。你意下如何。〔正旦云〕那壁老的若不弃嫌呵。我情愿与你做个女儿。〔孛老云〕既是这等。你就跟我家中去来。〔正旦云〕这些时不知我那爹爹在那里也呵。〔唱〕
　　【仙吕端正好】我恰纔沉没这急流中。挣的到河滩上。只看我这湿渌渌上下衣裳。若不是渔翁肯把咱恩养。〔带云〕天那。〔唱〕这泼性命休承望。〔同下〕
　　〔音释〕
　　戬音剪　汨音密
　　第一折
　　〔张天觉领兴儿上诗云〕船过淮河渡。心忙去路催。岂知风浪起。搅下一天悲。老夫张天觉是也。不听排岸司之言。到于中流。翻了船只。我那翠鸾女孩儿。不知去向。我欲待亲自去寻来。限次又紧。着老夫左右两难。如何是好。如今沿途留下告示。如有收留小女翠鸾者。赏他花银十两。待到了江州。再遣人慢慢跟寻。又作道理。我那翠鸾孩儿。则被你痛杀我也。〔下〕〔孛老上云〕欢来不似今朝。喜来那逢今日。老汉崔文远的便是。自从探俺兄弟回来。见一个女孩儿。乃是张天觉大人的小姐。他父亲往江州歇马去。来到这淮河渡。不信排岸司之言。不曾祭献神道。便开了船。到这半途中。刮起大风。涌起波浪。将这船掀翻了。今他父亲不知所在。这个女孩儿也是有缘。我认他做了个义女。他自到我家来。倒也亲热。一家无二。每日前后照顾。再不嫌贫弃贱。也是老汉阴功所积。今日不出去打渔。在家中闲坐。看有甚么人来。〔冲末扮崔甸士上诗云〕黄卷青灯一腐儒。九经三史腹中居。他年金榜题名后。方信男儿要读书。小生姓崔名通字甸士。祖居河南人氏。幼习儒业。颇看诗书。受十年苦苦孜孜。博一任欢欢喜喜。小生如今上朝取应去。到此淮河渡。这里有个崔文远。他是俺爹爹的亲兄。顺便须探望他去。这就是伯父门首。待我叫一声。门里有人么。〔孛老云〕是谁唤门。我开了这门。〔问科云〕是那个。〔崔甸士云〕小侄是崔甸士。因上朝取应去。特来拜辞伯父。〔孛老云〕孩儿。请家里来。你父亲安康么。〔崔甸士云〕托赖伯父安康哩。〔孛老云〕你休便要去。且在我家里住几日。〔崔甸士云〕多谢伯父。〔孛老云〕你曾娶妻来么。〔崔甸士云〕上告伯父。古人有云。先功名而后妻室。小侄还不曾娶妻哩。〔孛老云〕我想这崔甸士是个有文才的。久已后必然为官。我有心将翠鸾孩儿聘与他为妻。末知他意下如何。待我唤他出来。和我侄儿厮见。我自有个主意。翠鸾孩儿。你出来。〔正旦上云〕妾身翠鸾的便是。自从与父亲相别。并无音信。多亏了这崔老的认我做义女儿。他将我似亲女一般看待。我在这里怕不打紧。知我那爹爹在于何处也呵。〔唱〕
　　【仙吕点绛唇】举目生愁。父亲别后难根究。这一片悠悠。可也还留得残生否。
　　【混江龙】若不是渔翁搭救。险些儿趁一江春水向东流。我如今偷挨岁月。爹爹呵知他在何处沉浮。则我这一寸心怀千古恨。两条眉锁十分忧。多谢的那老父恩临厚。不将我似世人看待。直做个亲女收留。
　　〔做见科云〕父亲呼唤翠鸾。有何分付。〔孛老云〕孩儿。我有个侄儿唤做崔甸士。他为进取功名去。路打我门首经过。来拜别我。你如今过去。与他相见咱。〔正旦云〕理会的。〔孛老云〕侄儿不知。我近新认了个义女儿。叫做翠鸾。特特唤他出来。与你相见一面。你也好前后出入行走。〔崔甸士云〕伯父请过妹子来。小生与他相见咱。〔孛老云〕翠鸾孩儿。你过来把体面与哥哥相见者。〔正旦做见科云〕哥哥万福。〔崔甸士云〕一个好女子也。〔正旦唱〕
　　【油葫芦】则见他抄定攀蟾折桂手。〔崔甸士云〕妹子。恕生面少拜识。〔正旦唱〕待趋前还褪后。我则索慌忙施礼半含羞。〔崔甸士云〕妹子。小生有缘得此一见。〔正旦唱〕则见他身儿俊俏厖儿秀。〔崔甸士云〕妹子。小生此后又不知何时重会哩。〔正旦唱〕则见他性儿温润情儿厚。且休夸潘安貌欠十分。子建才非八斗。单只是白凉衫稳缀着鸳鸯扣。上下无半点儿不风流。
　　〔崔甸士云〕妹子。小生一来探望伯父。二来便辞别应举去也。〔正旦唱〕
　　【天下乐】则愿的早夺词场第一筹。文优福亦优。宴琼林是你男儿得志秋。标题的名姓又香。打扮的体态又■〈亻刍〉。准备着插宫花饮御酒。
　　〔孛老云〕老夫偌大年纪。别无一人。止有这个女孩儿。未曾招嫁。我想侄儿聪明俊俏。有心待将这女孩儿与我侄儿为妻。我试问他咱。甸士。你曾娶妻来么。〔崔甸士云〕小生并未娶妻。伯父只管问我怎的。〔孛老云〕老夫偌大年纪。止有这个女孩儿。我见你堂堂人物。聪慧风流。久已后必然为官。我要招你为壻。久后送老汉入土。也有些光彩。甸士。便好道淑女可配君子。你心下如何。〔崔甸士云〕谨依尊命。多谢了伯父。〔正旦云〕父亲救得我性命勾了。又要替我成就这亲事怎的。〔唱〕
　　【醉中天】纔救出淮河口。又送上楚峯头。〔做背哭科云〕俺那父亲呵。〔唱〕生死茫茫未可求。怎便待通媒媾。〔孛老云〕我儿。你怎么不答应我一句儿。姻缘姻缘。事非偶然。我也须不悞了你。〔正旦唱〕虽然道姻缘不偶。我可一言难就。有多少雨泣云愁。
　　〔孛老云〕我儿。这个是喜事。怎么倒哭起来。快不要这等。我看的那侄儿满腹文章。一定是做官的。故此将你许配了他。常言道女大不中留。你见那家女孩儿养老在家里的。你只依着我。就今日两边行一个礼。承认了罢。〔正旦唱〕
　　【金盏儿】元来他敬儒流。意绸缪。可甚么是非只为多开口。倒道我女大不中留。他分明亲许出。着我怎抬头。虽然俺心下有。我须是脸儿羞。
　　〔孛老扯旦末行礼科云〕则今日好日辰。成合了这门亲事。侄儿。你与我便上朝求官应举去。得一官半职。回来改换家门。则是休忘了我的恩念。〔正旦云〕多谢父亲。则怕崔秀才此一去。久后负了人也。〔崔甸士云〕小生若负了你呵。天不盖。地不载。日月不照临。〔正旦云〕秀才也。你去则去。频频的稍个书信回来。〔崔甸士云〕小生知道。你放心者。〔正旦唱〕
　　【赚煞】则他这胸臆卷江淮。宝剑辉星斗。是俺那父亲匹配下鸾交凤友。想着你千里关山独自个走。则今宵有梦难投。你若到至公楼。占了鳌头。则怕你金榜无名誓不休。莫便要心不应口。早做了背亲忘旧。〔带云〕崔秀才也。〔唱〕休着我倚柴门凝望断不归舟。〔下〕
　　〔崔甸士云〕则今日辞别了伯父。便索长行也。〔做拜别科〕〔孛老云〕侄儿。则愿你早早成名。带挈我翠鸾孩儿做个夫人县君也。〔诗云〕成就良姻顷刻间。明春专望锦衣还。〔崔甸士诗云〕嫦娥自是贪年少。何怕蟾宫不许攀。〔同下〕
　　〔音释〕
　　褪吞去声　厖音忙　■〈亻刍〉音邹　占去声
　　第二折
　　〔净扮试官领张千上诗云〕皆言桃李属春官。偏我门墙另一般。何必文章出人上。单要金银满秤盘小官姓赵名钱。有一班好事的就与我起个表德。唤做孙李。今年轮着我家掌管主司考卷。我清耿耿不受民钱。干剥剥只要生钞。目下有一举子。姓崔名通字甸士。撺过卷子。拟他第一。只是我还未曾覆试。左右。与我唤将崔秀才来者。〔崔甸士上云〕小生崔通。撺过卷子。今场贡主呼唤。须索走一遭去。〔张千报科云〕报大人得知。崔秀才到了也。〔试官云〕着他过来。〔张千云〕着过去。〔做见科〕〔崔甸士云〕大人呼唤小生。不知为何。〔试官云〕你虽然撺过卷子。未曾覆试你你识字么。〔崔甸士云〕我做秀才。怎么不识字。大人。那个鱼儿不会识水。〔试官云〕那个秀才祭丁处不会抢馒头吃。我如今写个字你识。东头下笔西头落。是个甚么字。〔崔甸士云〕是个一字。〔试官云〕好不枉了中头名状元。识这等难字。我再问你会联诗么。〔崔甸士云〕联得。〔试官云〕河里一只船。岸上八个拽。你联将来。〔崔甸士云〕若还断了弹。八个都吃跌。〔试官云〕好好。待我再试一首。一个大青碗。盛的饭又满。〔崔甸士云〕相公吃一顿。清晨饱到晚。〔试官云〕好秀才。好秀才。看了他这等文章。还做我的师父哩。张千。你问这秀才有婚无婚。〔张千云〕相公问你。有婚无婚。〔崔甸士云〕有婚是怎生。无婚是怎生。〔张千云〕相公他问有婚是怎生。无婚是怎生。〔试官云〕若有婚。着他秦川做知县去。若无婚。我家中有一百八岁小姐与他为妻。〔张千云〕敢是一十八岁。〔试官云〕是一十八岁。〔张千云〕秀才。俺相公说你若有婚。着你秦川做知县去。若无婚。有一小姐招你为婿。〔崔甸士云〕住者。等我寻思波。〔背云〕我伯父家那个女子。又不是亲养的。知他那里讨来的。我要他做甚么。能可瞒昧神祇。不可坐失机会。〔回云〕小生实未娶妻。〔试官云〕既然无妻。我招你做女婿。张千。着梅香在那灶窝里拖出小姐来。〔张千云〕理会的。〔搽旦上诗云〕今朝喜鹊噪。定是姻缘到。随他走个乞儿来。我也只是呵呵笑。妾身是今场贡官的女孩儿。父亲呼唤。须索见去。〔做见科云〕父亲。唤你孩儿为着何事。〔试官云〕唤你来别无他事。我与你招一个女婿。〔搽旦云〕招了几个。〔试官云〕只招了一个。你看一看。好女婿么。〔崔甸士云〕好媳妇。〔试官云〕好丈人么。〔崔甸士云〕好丈人。〔试官觑张千科云〕好丈母么。〔张千云〕不敢。〔试官云〕崔甸士。我今日除你秦川县令。和我女儿一同赴任去。我有一个小曲儿唤做醉太平。我唱来与你送行者。〔唱〕
　　【醉太平】只为你人材是整齐。将经史温习。联诗猜字尽都知。因此上将女孩儿配你。这幞头呵除下来与你戴只。〔做除幞头科〕这罗襕呵脱下来与你穿只。〔做脱罗襕科〕弄的来身儿上精赤条条的。〔云〕张千。跟着我来。〔唱〕我去那堂子里把个澡洗。〔下〕
　　〔崔甸士云〕小姐。我与你则今日收拾了行程。便索赴任走一遭去。〔诗云〕拜辞他桃李门墙。趱行程水远山长。〔搽旦诗云〕不须办幞头袍笏。便好去幺喝撺箱。〔同下〕〔正旦上云〕妾身翠鸾的便是。自从崔老的认我做义女儿。他有个侄儿是崔甸士。就将我与他侄儿为妻。他侄儿上朝取应去了。可早三年光景。说他得了秦川县令。他也不来取我。如今奉崔老的言语。着我收拾盘缠。直至秦川寻崔甸士走一遭去。他也少不的要看侄儿。就随后来看我。〔叹科〕嗨。我想这秀才们好是负心也呵。〔唱〕
　　【南吕一枝花】不甫能蟾宫折桂枝。金阙蒙宣赐。则道是洞房花烛夜。金榜可兀的挂名时。我为你撇吊了家私。远远的寻途次。恨不能五六瑞安个堠子。我看了些洒红尘秋雨的这丝丝。更和这透罗衣金风飋飋。
　　【梁州】我则见舞旋旋飘空的这败叶。恰便似红溜溜血染胭脂。冷飕飕西风了却黄花事。看了些林梢掩映。山势参差。走的我口干舌苦。眼晕头疵。我可也把不住抹泪揉眵。行不上软弱腰肢。我我我款款的兜定这鞋儿。是是是慢慢的按下这笠儿。呀呀呀我可便轻轻的拽起这裙儿。我想起亏心的那厮。你为官消不得人伏侍。你忙杀呵写不得那半张纸。我也须有个日头儿见你时。好着我仔细寻思。
　　〔云〕可早来到秦川县了也。我问人咱。〔做向古门问科云〕敢问哥哥。那里是崔甸土的私宅。〔内云〕则前面那个八字墙门便是。〔正旦云〕哥哥。我寄着这包袱儿在这里。我认了亲眷呵便来取也。〔内云〕放在这里不妨事。你自去。〔正旦云〕门上有人么。你报复去。道有夫人在于门首。〔祗从云〕兀那娘子。你敢差走了。俺相公自有夫人哩。〔正旦云〕你道什么。〔祗从云〕俺相公自有夫人哩。〔正旦唱〕
　　【牧羊关】兀的是闲言语。甚意思。他怎肯道节外生枝。我和他离别了三年。我怎肯半星儿失志。我则道他不肯弃糟糠妇。他原来别寻了个女娇姿。只待要打灭了这穷妻子。呀呀呀你畅好是负心的崔甸士。
　　〔云〕哥哥。你只与我通报一声。〔祗从报科云〕告的相公知道。门首有夫人到了也。〔搽旦云〕兀那厮你说什么哩。〔祗从云〕有相公的夫人在于门首。〔搽旦云〕他是夫人。我是使女。〔崔甸士云〕这厮敢听左了。夫人你休出去。只在这里伺候。待我看他去来。〔正旦做见认科云〕崔甸士。你好负心也。怎生你得了官。不着人来取我。〔搽旦云〕好也啰。你道你无媳妇。可怎生又有这一个来。我则骂你精驴禽兽。兀的不气杀我也。〔做呕气科〕〔崔甸士云〕夫人息怒。这个是我家买到的奴婢。为他偷了我家的银壶台盏。他走了我一向寻他不着。他今日自来投到。岂不是飞蛾扑火。自讨死吃的。左右。拏将下去。洗剥了与我打着者。〔祗从做拏旦不伏科〕〔正旦唱〕
　　【隔尾】我则待妇随夫唱和你调琴瑟。谁知你再娶停婚先有个泼贱儿。〔搽旦怒云〕你这天杀的。他倒骂我哩。〔崔甸士云〕左右。还不扯下去打呀。〔正旦唱〕倒将我横拖竖拽离阶址。〔带云〕崔甸士。〔唱〕你须记的。那时亲设下誓词。〔崔甸士云〕胡说。我有什么誓词。〔正旦唱〕你说道不亏心不亏心把天地来指。
　　〔崔甸士云〕左右。你道他真个是夫人那。不与我拏翻。不与我洗剥。不与我着实打。你须看我老爷的手段。着你一个个充军。〔连做拍案祗从拏倒打科〕〔正旦唱〕
　　【哭皇天】则我这脊梁上如刀刺。打得来青间紫。飕飕的雨点下。烘烘的疼半时。怎当他无情无情的棍子。打得来连皮彻骨。夹脑通心。肉飞筋断。血溅魂消。直着我一疼来一疼来一个死。我只问你个亏心甸士。怎揣与我这无名的罪儿。
  </div>
  <div class="pagination">
   <a href="元曲选_page17.html">
    上一页
   </a>
   <span>
    ...
   </span>
   <a href="元曲选_page13.html">
    13
   </a>
   <a href="元曲选_page14.html">
    14
   </a>
   <a href="元曲选_page15.html">
    15
   </a>
   <a href="元曲选_page16.html">
    16
   </a>
   <a href="元曲选_page17.html">
    17
   </a>
   <span class="current-page">
    18
   </span>
   <a href="元曲选_page19.html">
    19
   </a>
   <a href="元曲选_page20.html">
    20
   </a>
   <a href="元曲选_page21.html">
    21
   </a>
   <a href="元曲选_page22.html">
    22
   </a>
   <a href="元曲选_page23.html">
    23
   </a>
   <span>
    ...
   </span>
   <a href="元曲选_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
