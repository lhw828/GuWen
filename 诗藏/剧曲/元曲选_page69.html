<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 69 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 69 页/共 133 页
  </h1>
  <div class="content">
   【大拜门】我可也不想今朝。常记的往年。到处里追陪下些亲眷。我也曾吹弹那管弦。快活了万千。可便是大拜门撒敦家的筵宴。
　　〔老千户云〕我想哥哥幼年间穿着那等样的衣服。今日便怎生这等穷暴了。〔正末唱〕
　　【山石榴】往常我便打扮的别。梳妆的善。干皁靴鹿皮绵团也似软。那一领家夹袄子是蓝腰线。
　　【醉娘子】则我那珍珠豌豆也似圆。我尚兀自拣择穿。头巾上砌的粉花儿现。我系的那一条玉兔鹘是金厢面。
　　〔老千户云〕哥哥。你那幼年间中注模样。如今便怎生老的这等了。〔正末唱〕
　　【相公爱】则我那银盆也似厖儿腻粉钿。墨锭也似髭须着绒绳儿缠。对着这官员。亲将那筹筯传。等的个安筵盏初巡徧。
　　【不拜门】则听的这者刺古笛儿悠悠聒耳喧。那驼皮鼓冬冬的似春雷健。我向这筵前。筵前。我也曾舞蹁跹。舞罢呵谁不把咱来夸羡。
　　【也不啰】对着这众官员。诸亲眷。送路排筵宴。道是去也去也难留恋。甚日重相见。
　　〔老千户悲科云〕哥哥。不知此一别。俺兄弟每再几时相见也。〔正末唱〕
　　【喜人心】今朝别后。再要相逢。则除是梦中来见。奈梦也未必肯做方便。只落的我兄弟行傒落。婶子行熬煎。侄儿行埋怨。世事多更变。好弱难分辨。
　　〔老千户云〕哥哥。兀的不痛杀你兄弟也。〔正末唱〕
　　【醉也摩娑】则被你抛闪杀业人也波天。则被你抛闪杀业人也波天。我无卖也那无典。无吃也那无穿。一年不如一年。
　　〔老千户云〕我曾记的哥哥根前。有个孩儿。唤做狗皮。他如今在那里。〔正末云〕我也久忘了。你又提将起来做甚的。〔唱〕
　　【月儿弯】则俺那生忿忤逆的丑生。有人向中都曾见。伴着火泼男也那泼女。茶房也那酒肆。在那瓦市里穿。几年间再没个信儿传。有句话舌尖上挑着。我去那喉咙里咽。
　　〔老千户云〕俺哥哥有一句话。待要说可又不说。〔正末背云〕我有心待问兄弟讨一件儿衣服呵。则是难以开口。我且慢慢的说将去。兄弟。你哥哥这一年四季。春夏秋冬。煞是艰难也。〔唱〕
　　【风流体】我到那春来时。春来时和气喧。若到那夏时节。夏时节熏风遍。我可便最怕的。最怕的是秋暮天。更休题腊月里。腊月里飞雪片。
　　【忽都白】兄弟哎我也曾有那往日的家缘。旧日的庄田。如今折罚的我无片瓦根椽。大针麻线。着甚做细米也那白面。厚绢也那薄绵。兄弟哎你则看俺一双父母的颜面。怕到那冷时节有甚么替换下的旧袄子儿。你便与我一领儿穿也波穿。〔老千户云〕哥哥若不说呵。你兄弟怎生知道。我就着人打开驼垛。将一领绵团袄子来。与哥哥御寒。〔正末唱〕不是我絮絮叨叨。咶咶煎煎。两泪涟涟。霍不了我心头怨。趂不了我平生愿。
　　〔老千户云〕俺哥哥。你往常时香球吊挂。幔幙纱幮。那等受用。今日都在那里。〔正末唱〕
　　【唐兀歹】往常我幔幙纱幮在绣围里眠。到如今枕着一块半头砖。土炕上土炕上弯着片破席荐。畅好是恓惶也波天。
　　〔云〕兄弟。你到那里。好生整搠军马者。少饮些酒。〔老千户云〕哥哥。你放心。如今太平天下。四海晏然。便吃几杯酒儿。有什么事。〔正末云〕兄弟。你休那般说。〔唱〕
　　【离亭宴煞】虽然是罢干戈绝士马无征战。你索与他演鎗刀轮剑戟习弓箭。则要你坚心儿向前。你去那寨栅内莫忧愁。营帐内休惧怯。阵面上休劳倦。〔老千户做拜辞科云〕则今日拜辞了哥哥。便索往夹山口子去也。〔正末云〕兄弟。你稳登前路。〔老千户云〕左右那里。将马来。〔做上马科云〕哥哥。慢慢回去。〔正末唱〕则你那疋马屹蹬蹬的践路途。我独自个气丕丕归庄院。〔老千户云〕俺哥哥你还健着哩。〔正末唱〕我可便强健杀者波活的到明年后年。〔老千户云〕待我到那里。便来取哥哥。〔正末唱〕你待要重相见面皮难。〔带云〕兄弟。〔唱〕咱两个再团圆可兀的路儿远。〔下〕
　　〔老千户云〕俺哥哥回去了也。则今日领着家小。便往夹山口子镇守去来。〔诗云〕我如今把守去夹山寨口。打点着老精神时常抖擞。料番兵无一个擅敢窥边。只管里一家儿絮叨叨劝咱不要吃酒。〔下〕
　　〔音释〕
　　饯音贱　酪音涝　鳔邦妙切　峪于句切　豌乌官切　鹘音斛　厖音忙　缠去声　蹮音仙　行音杭
　　第三折
　　〔老千户同老旦上云〕欢来不似今朝。喜来那逢今日。自从到的这夹山口子呵。无甚事。正好吃酒我着人去请金住马哥哥到来。谁想他已亡化过了也。今日八月十五日。是中秋节令。夫人着下次孩儿每安排酒来。我和夫人玩月畅饮几杯。〔动乐科〕〔杂当报云〕老相公。祸事也。失了夹山口子也。〔老千户慌科〕〔老旦云〕老相公。我说道你少吃几锺酒。如今怎么好。〔老千户云〕既然这般。如今怎了。左右将披挂来。我赶贼兵去。〔下〕〔外扮经历上云〕小官完颜女直人氏。自祖父以来。世握军权。镇守边境。争奈辽兵不时侵扰。俺祖父累累与他厮杀。结成大怨。他倒骂俺女直人野奴无姓。祖父因此遂改其名。分为七姓。乾坤宫商角征羽。干道那驴姓刘。坤道稳的罕姓张。宫音傲国氏姓周。商音完颜氏姓王。角音扑父氏姓李。征音夹谷氏姓佟。羽音失米氏姓肖。除此七姓之外。有扒包包五骨伦等。各以小名为姓。自前祖父本名竹里真。是女真回回禄真。后来收其小界。总成大功。迁此中都。改为七处。想俺祖父舍死忘生。赤心报国。今日子孙承袭。也非是容易得来的。〔诗云〕祖父艰辛立业成。子孙世世袭簪缨。一心只愿烽尘息。保佐皇朝享太平。某乃元帅府经历是也。如今有这把守夹山口子老完颜。每日恋酒贪杯。透漏贼兵。失误军期。非是小目罪犯。三遍将文书勾去。倒将去的人累次殴打。他倚仗是元帅的叔父。相公甚是烦恼。今番又着人勾去。不来时。直着几个关西曳剌。将元帅府印信文书勾去。也不怕他不来。左右。你可说与勾事的人。小心在意。疾去早回。待老完颜到时。报复某家知道。〔下〕〔老千户领左右上云〕只因八月十五夜。失了夹山口子。第二日我马上许多头目。复杀了一阵。将掳去的人口牛羊马匹。都夺回来了。那头目每与我贺喜再吃酒。〔又吃科〕〔老旦云〕小的每安排酒来。与老相公把个劳困盏儿。〔凈扮勾事人上〕〔见科云〕元帅有勾。〔老千户喝云〕兀那厮。你是什么人。〔勾事人云〕元帅将令。差我勾你来。〔老千户云〕我是元帅的叔父。你怎么敢来勾我。左右。拿下去打着者。〔左右打科〕〔勾事人诗云〕老完颜见事不深。元帅令敢不遵钦。我来勾你你倒打我。我入你老婆的心。〔下〕〔凈扮勾事人上云〕老千户有勾。〔老千户喝云〕兀那厮。是什么人。〔勾事人云〕元帅将令。差我勾你来。〔老千户云〕唗。只我是元帅的叔父。你怎么敢来勾我。左右。与我抢出去。〔左右打科〕〔勾事人诗云〕老完颜做事忒不才。倒着我湿肉伴干柴。我今来勾你你不去。看后头自有狠的来。〔下〕〔外扮曳剌上云〕洒家是个关西曳剌。奉元帅的将令。有老完颜失误了夹山口子。差人勾去勾不来。差我勾去。可早来到也。〔做见科云〕老千户。元帅将令。差人来勾你。你怎么不去。〔做拿铁索套上科诗云〕老完颜心粗胆大。元帅令公然不怕。我这里不和你折证。到元帅府慢慢的说话。〔老千户云〕老夫人。这事不中了也。如今元帅府里勾将我去。我偌大年纪。那里受的这般苦楚。老夫人。与我荡一壶热酒赶的来。〔下〕〔老旦云〕似这般怎生是好。我直到元帅府里望老相公走一遭去〔下〕〔正末引经历祗候排衙上正末唱〕
　　【双调新水令】贺平安报偌可便似春雷。你把那明丢丢剑锋与我准备。他误了限次。失了军期。差几个曳剌勾追。〔云〕经历。你去问镇守夹山口子的。〔唱〕兀那老提控到来也未。
　　〔曳剌锁老千户上云〕行动些。〔老千户云〕有什么事。我是元帅的叔父。怕怎么。〔曳剌见经历云〕把夹山口子的老完颜勾将来了也。〔正末云〕勾到了么。拿过来。〔经历云〕拿过来者。〔正末云〕开了他的铁锁。摘了他那牌子。〔老千户做不跪科〕〔正末云〕好无礼也呵。〔唱〕
　　【沉醉东风】只见他气丕丕的庭阶下立地。不由我不恶噷噷心下猜疑。〔带云〕我歹杀者波。〔唱〕我是奉着帝主宣。掌着元戎职。可怎生全没些大小尊卑。〔带云〕你是我所属的官呵。〔唱〕还待要诈耳佯聋做不知。到根前不下个跪膝。
　　〔云〕你今日犯下正条划的罪来。兀自这般崛强哩。经历。你问他为什么不跪。他若是不跪呵。安排下大棒子。先摧折他两臁骨者。〔经历云〕理会的。〔老千户云〕经历。我是他的叔父。那里取这个道理来。要我跪着他。〔经历云〕相公的言语道。你不跪着呵。大棒子先敲折你两臁骨哩。〔老千户云〕我跪着便了。则着你折杀他也。〔正末云〕经历。着他点纸画字者。〔经历云〕老完颜。着你点纸画字哩。〔老千户云〕经历。我那里省得点纸画字。〔经历云〕这纸上点一点。着你吃一锺酒。〔老千户云〕我点一点儿呵吃一锺酒。将来将来。我直点到晚。〔经历云〕你画一个字者。〔老千户云〕画字了。〔经历云〕老完颜点了纸。画了字也。〔正末云〕经历。你高高的读那状子着他听。〔经历读云〕责状人完颜阿可阿可见年六十岁。无病疾。系京都路忽里打海世袭民安下女直人氏。承应劳校。见统领征南行枢密院先锋都统领勾当。近蒙行院相公差遣。统领本官军马。把守夹山口子。防御贼兵。自合常常整搠戈甲。堤备战敌。却不合八月十五晚。以带酒致彼有失。透漏贼兵过界。打破夹山口子。掳掠人民妇女牛羊马匹。今蒙行院相公勾追。自合依准前来。却不合抗拒不行赴院。故违将令。又将差去公人。数次拷打。今具阿可合得罪犯。随供招状。如蒙依军令施行。执结是实。伏取钧旨。一主把边将闻将令而不赴者。处死。一主把边将带酒不时操练三军者。处死。一主把边将透漏贼兵不迎敌者。处死。秋八月某日。完颜阿可状。〔老千户云〕这等我该死了。〔做哭科〕〔正末唱〕
　　【搅筝琶】咱须是关亲意。也索要顾兵机。官里着你户列簪缨。着你门排画戟。可怎生不交战。不迎敌。吃的个醉如泥。情知你便是快行兵的姜太公齐管仲越范蠡汉张良可也管着些甚的。枉了你哭哭啼啼。
　　〔云〕经历。将他那状子来。〔经历云〕有。〔正末云〕判个斩字。推出去斩讫报来。〔经历云〕理会的。左右那里。推出老完颜斩了者。〔做绑出科〕〔老千户云〕天那。如今要杀坏了我哩。怎的老夫人来与我告一告儿。〔老旦慌上云〕哥哥每。且住一住。我是元帅的亲婶子。待我过去告一告儿。〔做见正末跪叫科〕〔正末云〕婶子请起。〔老旦云〕元帅。国家正厅上。不是老身来处。想你叔叔带了素金牌子。因贪酒失了夹山口子。透漏贼兵。掳掠人民。元帅见罪。待要杀坏了。想着元帅自小里父母双亡。俺两口儿抬举的你长立成人。做偌大官位。俺两口儿虽不曾十月怀躭。也曾三年乳哺。也曾煨干就湿。咽苦吐甘。可怎生免他项上一刀。看老身面皮。只用杖子里戒饬他后来。可不好也。〔正末云〕你那知道那男子汉在外所行的勾当。〔唱〕
　　【胡十八】他则待殢酒食。可便恋声妓。他那里肯道把隘口退强贼。每日则是吹笛擂鼓做筵席。〔老旦云〕你叔叔老了也。〔正末云〕你道叔叔老了。他多大年纪也。〔老旦云〕他六十岁了。〔正末唱〕他恰纔便六十。〔云〕姜太公八十岁遇文王。戊午日兵临孟水。甲子日血浸朝歌。扶立周朝八百年天下。〔唱〕他比那伐纣的姜太公尚兀自还少他二十岁。
　　〔云〕婶子请起。这个是军情事。饶不的。〔老旦出门科云〕老相公。他断然不肯饶怎生好那。〔老千户云〕老夫人。请将茶茶小姐来。着他去劝一劝可不好。〔旦上云〕叔叔婶子。怎生这般烦恼呀。〔老旦云〕茶茶。为你叔叔带酒失了夹山口子。元帅待要杀坏了你叔叔。你怎生过去劝一劝儿可也好。〔旦云〕叔叔婶子。我过去说的呵。你休欢喜。说不的呵。你休烦恼。〔旦见正末科〕〔正末怒云〕茶茶你来这里有什么勾当那。〔旦云〕这是讼厅上。不是茶茶来处。只想你幼年间父母双亡。多亏了叔叔婶子抬举你长成。做着偌大的官位。你待要杀坏了叔叔。你好下的。怎生看着茶茶的面。饶了叔叔可也好。〔正末云〕茶茶。这三重门里。是你妇人家管的。谁惯的你这般粗心大胆哩。〔唱〕
　　【庆宣和】则这断事处谁教你可便来这里。这讼厅上可便使不着你那家有贤妻。〔云〕着他那属官每便道。叔叔犯下罪过来。可着媳妇儿来说。〔唱〕你这个关节儿常好道来的疾。〔云〕茶茶。你若不回去呵。〔唱〕可都枉擘破咱这面皮。面皮。
　　〔云〕快出去。〔旦云〕我回去则便了也〔做出门见老千户云〕元帅断然不肯饶你。可不道法正天须顺。你甚的官清民自安。我可什么妻贤夫祸少呸。也做不得子孝父心宽。〔下〕〔老旦云〕似这般如之奈何。〔老千户云〕经历相公。你众官人每告一告儿可不好。〔经历云〕且留人者。〔众官跪科〕〔正末云〕你这众属官每做甚么。〔经历云〕相公。罚不择骨肉。赏不避仇雠。小官每怎敢唐突。但老完颜倚恃年高。躭酒误事。透漏贼兵打破夹山口子。其罪非轻。相公幼亡父母。叔父抚育成人。此恩亦重。据小官每愚见。以为老完颜若遂明正典刑。虽足见相公执法无私。然而于国尽忠。于家不能尽孝。贤者或不然矣。〔诗云〕告相公心中暗约。将法度也须斟酌。小官每岂敢自专。望从容尊鉴不错。〔正末唱〕
　　【步步娇】则你这大小属官都在这厅阶下跪。畅好是一个个无廉耻。他是叔父我是侄。道底来火须不热如灰。你是必再休提。〔云〕他是我的亲人。犯下这般正条款的罪过来。我尚然杀坏了。你每若有些儿差错呵。〔唱〕你可便先看取他这个傍州例。
　　〔云〕你每起去。饶不的。〔经历出门科云〕相公不肯饶哩。〔老千户云〕似这般怎了也。〔经历云〕老完颜。你既八月十五日失了夹山口子。怎生不追他去。〔老千户云〕我十六日上马赶杀了一阵。人口牛羊马匹。我都夺将回来了。〔经历云〕既是这等。你何不早说。〔见正末云〕相公。老完颜纔说他十六日上马。复杀了一阵。将人口牛羊马匹。都夺将回来了。做的个将功折罪。〔正末云〕既然他复杀了一阵。夺的人口牛羊马匹回来了。这等呵将功折过。饶了他项上一刀。改过状子杖一百者。〔经历云〕理会的。〔读状。云〕责状人完颜阿可。见年六十岁。无疾病。系京都路忽里打海世袭民安下女直人氏。见统征南行枢密院事先锋都统领勾当。近蒙差遣。把守夹山口子。自合谨守。整搠军士。却不合八月十五日晚。失于堤备。透漏贼兵过界。侵掳人口牛羊马匹若干。就于本月十六日。阿可亲率军士。挺身赴敌。效力建功。复夺人口牛羊马匹。于所侵之地。杀退贼兵。得胜回还。本合将功折过。但阿可不合带酒拒院。不依前来。应得罪犯。随状招伏。如蒙准乞。执结是实。伏取钧旨。完颜阿可状。〔正末云〕准状。杖一百者。〔经历云〕老完颜。元帅将令免了你死罪。则杖一百。〔老千户云〕虽免了我死罪。打了一百。我也是个死的。相公且住一住儿。着谁救我这性命也。老夫人。咱家里有个都管。唤做狗儿。如今他在这里。央及他劝一劝儿。〔做叫科〕〔净扮狗儿上云〕自家狗儿的便是。伏侍着这行院相公。好生的爱我若没我呵。他也不吃茶饭。若见了我呵。他便欢喜了。不问什么勾当。但凭狗儿说的便罢了。正在灶窝里烧火。不知是谁唤我。〔老千户云〕狗儿。我唤你来。〔做跪科云〕我央及你咱。〔狗儿云〕我道是谁。元来是叔叔。休拜。请起。〔做跌倒科云〕直当扑了脸。叔叔。你有什么勾当。〔老千户云〕狗儿。元帅要打我一百哩。可怜见替我过去说一声儿。〔狗儿云〕叔叔。你放心。投到你说呵。我昨日晚夕话头儿去了也。〔老千户云〕如今你过去告一告儿。〔狗儿云〕叔叔放心。都在我身上。〔见正末科〕〔正末云〕你来做什么。〔狗儿云〕我无事可也不来。想着叔叔他一时带酒。失误了军情。你要打他一百。他不疼便好。可不道大能掩小。海纳百川。看着狗儿面皮休打他。若打了他呵。我就恼也。饶了他罢。〔正末唱〕
　　【沽美酒】则见他■〈忄刍〉■〈忄敝〉■〈忄敝〉的做样势。笑吟吟的强支对。他那里口口声声道是饶过只。我这里寻思了一会。这公事岂容易。
　　【太平令】我将他几番家叱退。他苦央及两次三回。则管里指官画吏。不住的叫天■〈口了〉地。〔带云〕狗儿。〔唱〕你可向这里。问你。莫不待替吃。〔狗儿云〕我替吃。我替吃。〔正末云〕你替吃。令人。你安排下大棒子者。〔唱〕我先拷的你拷的你腰截粉碎。
　　〔云〕令人。拿下去打四十。〔做打科　〕〔正末云〕打了抢出去。〔狗儿跌出科〕〔老千户云〕狗儿。说的如何。〔狗儿云〕我的话头儿过去了也。〔老千户云〕你再过去劝一劝。〔狗儿云〕他叫我明日来。〔老千户推科云〕你再过去走一遭。〔见科〕〔正末云〕你又来做什么。〔狗儿云〕我来吃第二顿。相公。叔叔老人家了也。看着你小时节。他怎么抬举你来。叔叔便罢了。那婶子抱着你睡。你从小里快尿。常是浇他一肚子。看着婶子的面皮。饶了他罢。〔正末云〕你待替吃么。〔狗儿云〕我替吃。我替吃。〔正末云〕再打二十。〔做打科〕〔正末云〕抢出去。〔狗儿跌出科〕〔老千户云〕狗儿。你说的如何。〔狗儿捧屁股科云〕我这遭过去不得了也。〔老千户再推科〕〔狗儿云〕相公。〔正末云〕拿下去。〔狗儿慌科云〕可怜见。我狗儿再吃不得了也。〔正末云〕将铜■〈釒算斤〉来。切了你那驴头。〔狗儿跌出科〕〔老千户云〕你再过去劝一劝。〔狗儿云〕老弟子孩儿。你自挣揣去。〔下〕〔正末云〕拿过来者。替吃了多少也。〔经历云〕替吃了六十也。〔正末云〕打四十者。〔做打科正末唱〕
　　【雁儿落】你畅好是腕头有气力。我身上无些意。可不道厨中有热人。我共他心下无雠气。
　　【得胜令】打的来一棍子一刀锥。一下起一层皮。他去那血泊里难禁忍。则着俺校椅上怎坐实。他失误了军期。难道他没罪谁担罪。〔云〕打了多少也。〔经历云〕打了三十也。〔正末唱〕纔打到三十。赤瓦不剌海你也忒官不威牙爪威。
　　〔云〕再打者。〔经历云〕断讫也。扶出去。〔老千户云〕老夫人。打杀我也。谁想他不可怜见我。打了这一顿。我也无那活的人也。〔老旦哭云〕老相公。我说什么来。我着你少吃一锺儿酒。〔老千户云〕老夫人。打了我这一顿。我也无那活的人了也。老夫人。有热酒筛一锺儿我吃。〔下〕〔正末云〕经历。到来日牵羊担酒。与叔父暖痛去。〔唱〕
　　【鸳鸯煞】你则合眠霜卧雪驱兵队。披星带月排戈戟。你也曾对咱盟咒。再不贪杯。唱道索记前言。休贻后悔。谁着你旦暮朝夕尝吃的来醺醺醉。到今日待怨他谁。这都是你那恋酒迷歌上落得的。〔众随下〕
　　〔音释〕
　　征音止　佟音同　剌音辣　噷音去声　职张耻切　膝丧挤切　划音画　戟巾以切　敌丁梨切　的音底　殢音腻　食绳知切　贼则平声　笛丁梨切　席星西切　十绳知切　疾精妻切　约音杳　酌音沼　从音匆　错音草　侄征移切　■〈忄刍〉音炒　■〈忄敝〉邦也切　力音利　禁平声　实绳知切　夕星西切　得当美切
　　第四折
　　〔老千户同老旦上云〕谁想山寿马做了元帅。则道怎生样看觑我。谁想道着他打了一百。老夫人闭了门者。不问谁来。只不要开门。〔老旦云〕老相公打坏了也。我关上这门者。我如今闭门家里坐。还怕甚祸从天上来。〔正末引旦经历祗从上云〕经历。今日同夫人牵羊担酒。与叔叔暖痛去来。〔经历云〕理会的。〔正末云〕可早来到叔叔门首。怎么闭着门在这里。令人。与我叫开门来。〔祗从做叫门科〕〔正末唱〕
　　【正宫端正好】则为他误军期。遭残害。依国法断的明白。寻思来这期亲尊长多妨碍。俺今日谢罪也在宅门外。
　　【滚绣球】疾去波。到第宅。休道是镇南边统军元帅。则说是亲眷家将羊酒安排。休道迟。莫见责。省可里便大惊小怪。将宅门疾快忙开。报与俺那老提控叔叔先知道。则说我侄儿山寿马和茶茶暖痛来。莫得疑猜。
　　〔云〕怎么叫了这一会。还不开门。经历。你与我叫门去。〔经历云〕理会的。〔做叫门科云〕老完颜。你开门来。俺有说的话。〔老千户云〕我不开门。〔经历云〕你真个不开门。〔老千户云〕我不开。〔经历云〕你那旧状子不曾改。还要问你罪哩。〔老千户云〕你要问我的罪。再打上一百罢了。我死也只不开门。随你便怎么样来。〔经历云〕相公。老完颜只不开门。怎生是好。〔正末唱〕
　　【伴读书】他道你结下的寃雠大。伤了他旧叔侄美情怀。一任你昨日的供招依然在。休想他低头做小心肠改。便死也只吃杯儿淡酒何伤害。到底个不伏烧埋。
　　〔云〕茶茶。你叫门去。〔旦做叫门科云〕叔叔婶子。我茶茶在门外。你开门来。开门来。〔老旦云〕想茶茶昨日也曾为你告来。是那山寿马侄儿。执性不肯饶你。看茶茶面上。开了门罢。〔老千户云〕他既然今日到我家来。昨日便为我再告一告儿不得。譬如我已打死了。只不要开门。〔正末唱〕
　　【笑和尚】他问我今日个一家儿为甚来。昨日个打我的可是该也那不该。把脸皮都撇在青霄外。从今后■〈扌弃〉着个贪杯的老不才。谢了个贤慧的女裙钗。休休休休想他便降阶的忙迎待。
　　〔云〕待我自家去。叔叔。你侄儿山寿马自在这里。你开门来〔老旦云〕既然元帅亲身到此。须索开门。请他进来者。〔做开门〕〔正末同旦经历跪科云〕这是侄儿不是了也。〔老千户云〕你昨日打我这一顿。亏你有甚么面皮又来见我。〔正末云〕叔叔。这不干你侄儿事。〔老旦云〕你叔叔偌大年纪。你打他这一顿。兀的不打杀了也。〔正末唱〕
　　【川拨棹】你得要闹咳咳闹咳咳使性窄。我须是奉着官差。法令应该。岂不知你年华老迈。故意的打你这一百。
　　〔老千户云〕我老人家被你打了这一顿。还说不干你事。倒干我事。〔正末唱〕
　　【七弟兄】你也不索左猜。右猜。既带了这素金牌。则合一心儿镇守着夹山寨。谁着你赏中秋翫月畅开怀。敢前生少欠他几盏黄汤债。
　　【梅花酒】呀。这一场事不谐。又不是相府中台。御史西台。打的你肉绽也那皮开。你心下自裁划。招状上没些歪。打你的请过来。将牌面快疾抬老官人觑明白。
　　〔老千户云〕依你说是谁打我这一百来。〔正末唱〕
　　【收江南】呀。这的是便宜行事的那虎头牌。〔老千户云〕元来是军令上该打我来〔正末唱〕打的你哭啼啼湿肉伴干柴。也是你老官人合受血光灾。休道是做侄儿的忒歹。早忘了你和俺爷爷妳妳是一胞胎。
　　〔云〕茶茶。快与我杀羊荡酒来。与叔叔暖痛者。〔唱〕
　　【尾煞】将那暖痛的酒快酾。将那配酒的羔快宰。尽叔父再放出往的沉酣态。只留得你潦倒余生便是大古里啋。
　　〔老千户云〕既是这般呵。我也不记雠恨了。只是吃酒。〔老旦云〕你也记的打时节这般苦恼。少吃些儿罢。〔正末云〕非是我全不念叔侄恩情。也只为虎头牌法度非轻。今日个将断案从头说破。方知道忠和孝元自相成。
　　〔音释〕
　　白巴埋切　宅池斋切　责斋上声　咳音孩　窄斋上声　百音摆　划胡乖切　酾音筛　潦音老
　　题目　枢院相公大断案　
　　正名　便宜行事虎头牌
　　便宜行事虎头牌杂剧终

《元曲选》　都孔目风雨还牢末杂剧　（明）臧晋叔 编
　　都孔目风雨还牢末杂剧　　（元）李致远 撰
　　●都孔目风雨还牢末杂剧目录
 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　李山儿生死报恩人　正名　都孔目风雨还牢末 
　　楔子
　　〔冲末扮宋江领卒子上〕〔诗云〕自幼郓城为小吏。因杀娼人遭迭配。宋江表字本公明。绰号顺天呼保义。我乃宋江是也。山东郓城县人。幼年为把笔司吏。因带酒杀了娼妓阎婆惜。迭配江州牢城。路打梁山泊经过。有我结义哥哥晁盖。知我平日度量宽洪。但有不得已的英雄好汉。见了我时。便助他些钱物。因此天下人都叫我做及时雨宋公明。晁盖哥哥并众头领让我坐第二把交椅。哥哥三打祝家庄身亡之后。众兄弟让我为头领。今东平府有二人。乃是刘唐史进。这两个都一身好本事。他二人有心待要上梁山泊来。争奈不曾差人招安去。我今差山儿李逵下山去。请刘唐史进走一遭。小偻罗。说与山儿李逵。着他小心在意。疾去早来。〔诗云〕嘱咐他两次三番。休违限便索回还。招安了刘唐史进。一齐的同上梁山。〔下〕〔丑扮孤引张千上〕〔诗云〕做官都说要清名。偏我要钱不要清。纵有清名没钱使。依旧连官做不成。小官姓尹名亨。字伯通。幼年进士及第。累蒙擢用。今升东平府府尹之职。今日升厅。坐起早衙。张千。说与六房吏典。有该佥押的文案。将来小官发落。〔正末扮李孔目同外扮史进上云〕小生东平府人氏。姓李名荣祖。幼年颇看诗书。今在东平府做着个把笔六案都孔目。这个兄弟是史进。在这衙门中为五衙都首领。今日相公坐起早衙。有合禀的事务。须索见相公走一遭去。〔正末入见科〕〔孤云〕李孔目。有该佥押的文案将来佥押。〔正末云〕这一宗文卷。是李得打死人命事。看来是个过误杀伤。不该抵命。则等大人发落。〔孤云〕将那李得拿上来。〔正末云〕史进。与我拿上厅来。〔史进云〕理会得。〔凈扮李得上云〕某李得是也。这里也无人。某乃梁山泊好汉山儿李逵。更改了名字。叫做李得。不想打街市经过。见一个年纪小的。打那年纪老的。我心中不平。将那年纪小的■〈扌班〉过来只一拳。谁想拳头上没眼。把他打死了。被巡捕官军将我拿住。解在东平府来。今日大人要结断。怎生是好。〔做见科正末云〕李得。你来了也。〔李云〕孔目哥哥。怎生可怜见。〔正末云〕李得。你本是致伤人命。我心里见你英雄好汉。我好歹要救你。如今相公问你呵。你只说误伤人命。不该死罪。我就好翻案了。〔史进云〕兀那李得。你依着孔目的言语。要救你性命哩。〔李云〕若是救了小人的性命。我今生今世报答不得你。我转生来世。做驴做马报答孔目哥哥。〔李入见跪科孤云〕这个便是李得。〔正末云〕这个便是。〔孤云〕兀那李得。你怎生打死人来。说你那根因。〔李云〕大人可怜见。小人见长街市上一个年纪小的打那年纪老的。小人路见不平。■〈扌班〉过那小的来。则一拳打死了。那年纪小的素无雠隙。误伤其命。望大人可怜超生。〔孤云〕这正是误伤人命。免他一死。杖脊八十。迭配沙门岛去。〔正末云〕去了他那枷。杖断八十者。〔张千行杖科〕六十。七十。八十。〔孤云〕便差个快走的解子。解赴沙门岛去。〔张千云〕理会的。〔李云〕我出的这门来。多亏了孔目哥哥救我性命。哥。我问你。那个孔目姓甚么。那里居住。〔张千云〕他是李荣祖。在这大街街东里居住。〔李云〕小人知道了。哎。李逵也。你好莽也。若不是孔目救了我这性命呵。可怎生了的。我如今先到李孔目门首等候着。此恩必当重报。正是虎着重箭难展爪。鱼经铁网怎翻身。运去遭逢无义汉。时来报答有恩人。〔下〕〔孤云〕再有甚么文案。将来我看。〔正末云〕这一宗文卷。是衙门中五衙都首领刘唐。误了一个月假限。〔孤云〕张千。与我拿过刘唐来者。〔张千云〕刘唐那里。〔凈扮刘唐上云〕自家刘唐的便是。误了一月限期。大人呼唤。须索见去咱。〔正末云〕刘唐。你见大人去。〔刘唐云〕哥哥。怎生方便刘唐咱。〔正末云〕大人怪你。一时间分说不过。你且见去。〔刘唐见跪科〕〔孤云〕刘唐。你怎生误了一个月限期。〔刘唐云〕小人则误了二十日假限。〔正末云〕他有假帖在此。〔孤看帖科云〕假帖上误了一个月限。这厮说谎。〔刘唐云〕大人。路途遥远。风雨阻隔。因此上误了假限。大人可怜见。〔孤云〕李孔目。刘唐说风雨阻隔。路途遥远误限。这怎么说。〔正末云〕小人不敢主张。任大人决断。〔孤云〕休说他误了假限。论说谎也该打四十。张千。拿下去杖脊四十。〔张千打科云〕一十。二十。三十。四十。〔孤云〕抢出去。〔刘唐出门科云〕哎哟。打了我这一顿。大人有心要饶我。李孔目不肯说个方便。你妬我为冤。我妬你为雠。你便是厅上的孔目。我便是泥鞋窄袜走隶公人李孔目。你常踏着吉地行哩。有朝一日。文卷有些差错。大人见怪。拿下你来。咱两个休轴头厮抹着。正是恨小非君子。无毒不丈夫。〔下〕〔孤云〕李孔目。再有甚么文卷。〔正末云〕此外别无文卷。〔孤云〕既无文卷。张千。牵马来。我回私宅去也。〔下〕〔正末云〕史进兄弟。衙门中无甚事。今日是你嫂嫂生辰之日。我回家去与他递一杯寿酒去来。〔唱〕
　　【仙吕赏花时】每日衙中案事勤。无事街头饮数巡。与妻子作生辰。更和着这几个弟兄识认。把一杯酒同乐太平春。〔同下〕
　　〔音释〕
　　郓云去声　■〈扌班〉音班　窄斋上声
　　第一折
　　〔正末同旦赵氏搽旦萧娥两倈儿上〕〔正末云〕小生李荣祖。现为东平府都孔目。嫡亲的五口儿家属。大嫂赵氏。二嫂萧娥。他原是个中人。我替他礼案上除了名字。弃贱从良。就嫁我做个次妻。这孩儿叫做僧住。女儿叫做赛娘。今日是大嫂生辰之日。小的每。安排酒来。我与大嫂递一杯酒者。〔做把盏科云〕大嫂。饮一杯寿酒。家私里外多亏了你。〔旦云〕孔目。官府上下多生受你。孔目先饮。〔正末云〕大嫂请。〔旦做饮科〕〔正末云〕二嫂也饮一杯。〔搽旦背云〕一般都是夫妻。如何也饮一杯。〔回云〕孔目。我今日不耐烦。吃酒也不吃罢。〔李上云〕某行不更名。坐不改姓。自家是宋江手下第十三个头领山儿李逵便是。奉宋江哥哥的将令。差我下山请刘唐史进同上梁山泊去。谁想打死了平人。本该抵命。若不是李孔目救了我呵。那得山儿这性命来。我如今到他家中拜谢孔目。走一遭去。问人来。这个门儿便是。孔目哥哥在家么。〔正末云〕是谁唤门哩。僧住开门去。〔倈做开门科云〕我开开这门。你是甚人。〔李云〕小哥。这里敢是李孔目宅上么。〔倈云〕这里便是。〔李云〕小哥。烦你去报。有一朋友来拜望。〔倈报云〕父亲。有一位朋友在门首。〔正末云〕请进来。〔李进见科〕〔正末云〕呀。我道是谁。原来是李得。你来怎么。〔李云〕李得是该死之人。多亏哥哥救了性命。特来拜谢哥哥。〔正末云〕你也姓李。我也姓李。道不的一般树上两般花。五百年前是一家。你多大年纪了。〔李云〕小人二十五岁。〔正末云〕我三十岁。不是我要便宜。我有心认你做个兄弟。你意下如何。〔李云〕哥哥。您兄弟愿随驴把马也。〔正末云〕兄弟。你表德唤做甚么。〔李云〕您兄弟不是歹人。我不是李得。〔正末云〕你不是李得可是谁。〔李云〕您兄弟是梁山泊宋江手下第十三个头领。则我便是山儿李逵。〔搽旦背听科云〕哎。原来李孔目结交梁山泊强盗。我听者。看他再说甚么。〔正末背云〕哎。原来是梁山泊好汉。我待番悔来。则怕兄弟心中不稳实。到如今也罢。兄弟。我无甚么相送。大嫂。将你那一只金钗与兄弟权为路费。〔做与钗科〕〔李云〕量兄弟有何德能。受哥哥路费。恩义难忘。〔正末云〕兄弟。拜义如亲。礼轻义重。笑纳为幸。〔李云〕多谢了哥哥。兄弟无物回答。这一对匾金环与哥哥权为谢礼。〔正末云〕兄弟。我不要。你自拿去做盘费。〔李背云〕哥哥不要。则除是这般。〔回云〕则今日辞别了哥哥。便索回去也。〔拜别科〕〔正末云〕兄弟。一路上小心在意。〔李云〕我出的这门来。哥哥你放心。日后有事。必当重报。〔诗云〕我本为请史进早赴梁山。遇孔目救我回还。待日后当图重报。暗留下一对金环。〔下〕〔正末云〕僧住。关上门去。〔倈云〕我关上门去。〔做见环科云〕地下一对环子。我拾将起来。与俺爹爹看去。〔做见正末科云〕爹爹。我纔关门去。拾得一对金环。爹爹试看咱。〔正末云〕将来我看。〔做看科正末云〕哎。谁想他见我不受这匾金环。故意丢下去了。僧住。你将着这环子。不论前街后巷。寻着交与他去。〔倈云〕他去了好多时。那里寻去。〔搽旦云〕僧住。你手儿的拿来我看。〔做接环见末科云〕孔目。你好没正经。小孩子家拿着金环子那里赶那人去。〔正末云〕这等。二嫂你且收着这金环。待他来时。交付与他。〔搽旦收环科下正末见旦云〕大嫂。我在衙门中断了一桩事。李得打死平人。我救他的性命。杖了八十。他无甚么谢我。将着一双匾金环子与我。他见我不受。丢下了。我教僧住赶他不上。拿回来了。〔搽旦上云〕我在这窗外听他两口儿再说甚么。〔旦云〕那匾金环在那里。〔正末云〕递与二嫂收了。〔旦云〕他到俺家几日光景。怎生与他收着。孔目。你寻思咱。你取回来者。〔正末云〕若取回来。不生分了他心。过几日慢慢取罢。〔同下〕〔搽旦上云〕我原是此处一个上厅行首。为当不过官身。纳了官衫帔子。礼案上除了名字。脱贱为良。嫁了李孔目。争奈旧性不改。这府衙里有个典吏姓赵。我瞒着孔目和他暗暗的来往。我着人叫他去了。这早晚还不见来。〔凈扮赵令史上云〕自家姓赵。在这东平府做个典吏。有这李孔目第二个浑家萧娥。他是个中人。他原旧和我作伴。他今日又着人来唤。我须索走一遭去。可早来到也。〔做咳嗽搽旦见科云〕赵令史。你来了也。进来家里坐。〔赵令史云〕李孔目在家么。〔搽旦云〕孔目往衙门中去了。〔赵令史云〕今日叫我来你家做甚么。〔搽旦云〕我有一件小事。请你来。咱两个计议。近日李孔目衙门中救了一个死罪犯人。就认他做兄弟。与他一只金钗做盘缠。那人回奉一双匾金环子。〔赵令史云〕二嫂。何水无鱼。何官无私。孔目既然救了他性命。那人怎得不来相谢。〔搽旦云〕令史。我听的那人说来。他是梁山泊好汉宋江手下第十三个头领山儿李逵便是。〔赵令史云〕那梁山泊果然有个李逵。原来孔目结交贼人。二嫂。你晓的拿贼要赃。拿奸要双。如今那匾金环子在谁人收着。〔搽旦云〕李孔目交与我收着哩。〔赵令史云〕将来我看。〔搽旦出环科〕〔赵令史云〕好一双匾金环。可不是梁山泊贼人带的。那人怎生模样。你记的么。〔搽旦云〕那人身材长大。面皮黑色。一部胡髯。〔赵令史云〕可不是梁山泊贼人黑旋风山儿李逵。如今上司画影图形排门粉壁。捉拿他哩。你如今将着这环子衙门中出首去。我在大人案下。替你分说。二嫂。我在那里等。你疾便早来。〔搽旦云〕令史。你如今先去衙门中等着。我便来出首。〔赵令史云〕我先去。你快些来。〔同下〕〔孤引赵令史刘唐史进上云〕下官府尹。今日升厅。坐起早衙。张千。喝撺箱。〔张千云〕在衙人马平安。〔搽旦云〕来到衙门首了。冤屈也。〔孤云〕张千。拿过那妇人来。〔搽旦见跪科〕〔孤云〕兀那妇人。你告甚么。〔搽旦云〕妇人是李孔目第二个浑家。李孔目结勾梁山泊贼人山儿李逵。与他一只金钗。那贼汉回了四两重一双匾金环子。大人不信呵。则这便是金环。〔孤云〕金环子正是梁山泊贼人带的。〔赵令史上云〕相公。李孔目是执法吏。怎么交结强贼。相公勾将他来。仔细推问他。果若是执法犯法。此罪非小。〔孤云〕便与我拿将来。今日该谁当直。〔史进云〕该史进当直。〔刘唐争科云〕该刘唐当直。〔史进云〕刘唐。该是我。〔刘唐云〕史进。你须与李孔目是一路人。〔史进云〕哥。是你当直罢。〔孤云〕刘唐。便与我拿将李孔目来者。〔刘唐云〕理会的。我出的这门来。李孔目。原来你也犯下了。便好道雠人相见。分外眼明。我领着大人的言语。拿李孔目去来。〔下〕〔史进云〕你看刘唐挟那旧雠拿哥哥去了。争奈嫂嫂染病。我亲自看哥哥走一遭去。〔下〕〔赵令史云〕相公。衙门无事请转厅。〔孤云〕赵令史。我且转厅。等拿将李孔目来。快报我知道。〔同下〕〔正末同旦抱病上云〕我李孔目不想大嫂染病。服药不效。不知是甚么症候。〔旦云〕孔目。我这病觑天远。入地近。眼见的。无那活的人也。〔正末云〕大嫂。且自将息你那身子。我好是烦恼也呵。〔唱〕
　　【仙吕点绛唇】刷卷纔回。从头省会。来家内。大嫂又染病躭疾。空着我两下里难支对。
　　【混江龙】则为这虚名薄利。生忧的鬓边白发故人稀。孩儿又语言焦聒。大嫂又性命颠危。都则为一二载烟花新眷爱。送了俺二十年儿女旧夫妻。他与我生男长女。立计成家。如今便眼睁睁亲看见搂着别人睡。他便心肠似铁。怎不的怒气如雷。
　　〔旦云〕孔目。我这病是忧思愁虑上得来的。〔正末唱〕
　　【油葫芦】俺家积趱下干柴籴下米。咱可便少甚的。〔带云〕大嫂。这病若痊可了呵。〔唱〕我可便谢天谢地谢神祇。我不愿金玉重重贵。只愿的儿女年年会。我这里自窨约。多半日。更有城中房店田中地。我可便愁着不愁衣。
　　【天下乐】你还待不吃不穿强支持。我只要你将也波息这病体。〔带云〕僧住儿也。〔唱〕你姨姨早晚在那里。〔倈云〕敢是请太医去了也。〔正末云〕多早晚去了。〔倈云〕早辰间去了。〔正末唱〕我画卯呵来的早。他请太医直恁般迟。我看他请不来说个甚的。
　　〔旦云〕孔目。你如今娶了这个妇人。将俺那二十年儿女情分。都抛撇的无了。你则是向那妇人。〔正末唱〕
　　【那咤令】你恁般病。也是自己害的。我但开口。便说顺着小的。他虽不中。你也不是个善的。那婆娘重一斤。你十六两无偏坠。不由我冷笑微微。
  </div>
  <div class="pagination">
   <a href="元曲选_page68.html">
    上一页
   </a>
   <span>
    ...
   </span>
   <a href="元曲选_page64.html">
    64
   </a>
   <a href="元曲选_page65.html">
    65
   </a>
   <a href="元曲选_page66.html">
    66
   </a>
   <a href="元曲选_page67.html">
    67
   </a>
   <a href="元曲选_page68.html">
    68
   </a>
   <span class="current-page">
    69
   </span>
   <a href="元曲选_page70.html">
    70
   </a>
   <a href="元曲选_page71.html">
    71
   </a>
   <a href="元曲选_page72.html">
    72
   </a>
   <a href="元曲选_page73.html">
    73
   </a>
   <a href="元曲选_page74.html">
    74
   </a>
   <span>
    ...
   </span>
   <a href="元曲选_page70.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
