<!DOCTYPE html>
<html>
<head>
    <meta charset="UTF-8">
    <title>新编杨椒山表忠蚺蛇胆 - 第 1 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新编杨椒山表忠蚺蛇胆 - 第 1 页/共 9 页</h1>
    <div class="content">
《新编杨椒山表忠蚺蛇胆》［清］丁耀亢
　　目录
　　弁言　保阳　郭棻
　　敬读诸城野鹤先生《表忠记》有感　北海　赵执信
　　满江红　平湖　张炳堃(鹿仙)
　　满江红　日照　丁守存(心斋)
　　古风一章　永康　胡风丹(月樵)
　　卷上
　　第一出　开场
　　第二出　矢忠　(正宫调先天韵)
　　第三出　佞寿
　　第四出　饭牛　(商调寒山韵)
　　第五出　忤奸　(北仙吕调鱼模韵)
　　第六出　哭表　(仙吕调真文韵)
　　第七出　侵边　(北仙吕调家麻韵)
　　第八出　盟义　（南吕调尤侯韵）
　　第九出　分唾　（监咸韵）
　　第十出　保孤　(商调先天韵)
　　第十一出　辱佞　（中吕调庚青韵）
　　第十二出　马市
　　第十三出　忧国　（仙吕入双调东钟韵）
　　第十四出　前疏　(商调鱼模韵)
　　第十五出　射像　(黄钟调尤候韵)
　　第十六出　谪遇　(仙吕入双调齐微韵)
　　第十七出　枭鸾　（正宫调文思韵）
　　第十八出　化番　（中吕调萧豪韵）
　　卷下
　　第十九出　醮警　（黄钟调江阳韵）
　　第二十出　毒谮　（双凋家麻韵）
　　第二十一出　修本　（仙吕入双调江阳韵）
　　第二十二出　后疏　（黄钟调萧豪韵）
　　第二十三出　托子　（商调齐微韵）
　　第二十四出　挥胆　（越调桓欢韵）
　　第二十五出　代夫　（商调车遮韵）
　　第二十六出　割股　（越调鱼模韵）
　　第二十七出　谋杀　（双调尤侯韵）
　　第二十八出　赴义　（北正宫调江阳韵）
　　第二十九出　天变　（中吕调萧豪韵）
　　第三十出　惊别　（仙吕调先天韵）
　　第三十一出　乱聚　（正宫调更青韵）
　　第三十二出　感梦　（南吕调皆来韵）
　　第三十三出　冥捉　（南吕调齐微韵）
　　第三十四出　阳诛　（北中吕调先天韵）
　　第三十五出　题墓　（南吕调庚青韵）
　　第三十六出　赠荫　（中吕调江阳韵）
　　《表忠记传奇》书后　侄孙　丁守存

　　兹刻一脱《鸣凤记》枝蔓，专用忠愍为止脚。起孤忠于地下，留正气于人间。全摹《年谱》，不袭吴趋本。奉命进呈，未敢自炫。姑公之海内，以补忠经云尔。
　　闲云野鹤（印章）

　　弁言

　　忠愍大节如日星海岳，弇州题碑、中郎之诛有道无愧辞矣。后人敲音推律，被之管弦，以其腴而易传婉而多风也。曩如《鸣凤》诸编，亦足劝忠斥佞。歜是以邹林为主脑，以杨夏为铺张，微失本旨。今上几务之暇，览观兴叹，思以正之。嗣以辞曲，非本朝所尚，虑有旁启，未涣纶音。相国冯公、司农傅公相顾而语曰：“此非丁野鹤不能也！”于是，札属殷重。野鹤受书，屏居静室，整衣危坐，取公自著《年谱》，沉心肃诵，作十日思。时而濡毫迅洒，午夜呼灯；时而刿心断须，经旬阁笔。阅数月而兹编成。曰“蚺蛇胆”，志实也；曰“表忠”，颺美也。缮写装演。质之二公。会有以后疏一折，借黄门口吻，指前代弊政、■〈扌晋〉绅陋习，过于贾生之流涕，有如长孺之直戆。复属笔窜，慎重入告。微词著书，大臣体应如是。无如野鹤五十年来，目击时事，发指眦裂者。非伊旦夕，尝以不能跻要津，职谏议，慷忾敷陈，上规下戒，比于魏征、陆贽，往往见之，悲歌感叹。兹幸从事编纂，得少抒积衷，方掀髯大叫，冁然以喜。乃欲令之引嫌避忌，顿焉自更，野鹤然乎哉？于是，敛藁什袭，拟付名山。才人之志，亦复如是。是亦足以见出与处之难与易矣。噫嘻！凌云褒美，扬雄之赋以传；枕秘藏书，王充之论未泯。立言不朽，要自有万丈光芒在。矧表章忠义非所埒于擊绣之辞者乎！野鹤之文可传，其不欲必传之心尤可传也。
　　顺治己亥中秋保阳谪史郭棻芝仙题

　　敬读诸城野鹤先生《表忠记》有感

　　碧血丹忱孰与俦？如椽史笔足千秋！
　　个中多少兴亡泪，今昔才人貉一丘。
　　此种色目，易犯板滞。先生作此婉而多风，可歌可泣。比之《鸣凤记》，不啻上下床之别，佩服拜服！
　　后学北海赵执信敬题

　　满江红
　　平湖　张炳堃鹿仙

　　扇底桃花，只摹绘小朝廷事。又岂识、奸谀柄国，早基祸始。夸父能翻西逝日，昌黎独障东之水。痛孤臣丹愤欲回天，天如醉。
　　揾不尽、英雄泪，使不尽、佥壬伎。只当场搬演，犹令心悸。此志由来光日月，斯文亦自关元气。算不应随例列稗官，《春秋》义。

　　满江红
　　日照　丁守存心斋

　　健笔凌云，能写出孤臣心事。直欲为、批鳞抗疏，邹林倡始。搔首能通天帝座，挥豪尽洒湘江水。拼一腔热血染丹枫，枫林醉。
　　弹的是，兴亡泪，写的是，奸谀伎。读黄门一折，阅之生悸。两疏风霜昭大节，一编户牖惊真气。二百年蠹简喜重刊，标忠义。

　　古风一章
　　永康　胡风丹月樵

　　同朝不同官，独伤烈士披忠肝。
　　同心不同地，独为孤臣写忠义。
　　琅邪广文丁野鹤，目击时事皆凿凿。
　　匏系容城年复年，一盘苜蓿甘淡泊。
　　杨公死西市，丁公隐东山。
　　义愤填胸臆，老泪流潸潸。
　　谱成一曲《蚺蛇胆》，①四顾风云色惨澹。
　　往事至今三百年，犹令顽懦生观感。
　　吁嗟乎！宣公奏议贾生策，淋漓同洒一腔血。
　　此记莫作传奇看，史笔森严阐贞烈。
　　幸有周郎能顾曲，遗书搜出重校录，②
　　酒酣耳热一悲歌，太息公亡明社屋！
--------------------------------------
①　胡氏原注：原序云，名曰“蚺蛇胆”，志实也；曰“表忠”，扬美也。
②　胡氏原注：心斋观察搜寻传奇二卷，命余付梓，以公同好。


　　卷上

　　第一出　开场

　　【蝶恋花】阅尽浮云堪问世，青史茫茫多少英雄泪。笔下风雷招鬼泣，还将浩气留天地。赋柳评花何所益，万古千秋止有忠和义。一统山河归顺治，熙朝重表忠臣记。
</div>
    <div class="pagination">
<span class="current-page">1</span><a href="新编杨椒山表忠蚺蛇胆_page2.html">2</a><a href="新编杨椒山表忠蚺蛇胆_page3.html">3</a><a href="新编杨椒山表忠蚺蛇胆_page4.html">4</a><a href="新编杨椒山表忠蚺蛇胆_page5.html">5</a><a href="新编杨椒山表忠蚺蛇胆_page6.html">6</a><a href="新编杨椒山表忠蚺蛇胆_page7.html">7</a><a href="新编杨椒山表忠蚺蛇胆_page8.html">8</a><a href="新编杨椒山表忠蚺蛇胆_page9.html">9</a><a href="新编杨椒山表忠蚺蛇胆_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
