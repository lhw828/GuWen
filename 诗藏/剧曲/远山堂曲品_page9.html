<!DOCTYPE html>
<html>
<head>
    <meta charset="UTF-8">
    <title>远山堂曲品 - 第 9 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>远山堂曲品 - 第 9 页/共 12 页</h1>
    <div class="content">玉蝶                                                           谢  惠
如此钝根，乃以作曲，正似酒肉伧父学王、谢衣冠耳。漆园吏叹骷髅数折，虽袭之云莱道人者，终不能掩其它曲之陋。
钗鱼                                                           沈惟生
花生之狎妓秀英，必尽入余唾，乃能勉强成曲，作者亦何自苦乃尔！　
蓝田                                                        龙□□渠翁 
记杨伯雍种玉事，气味古朴，与《扊扅》相类。

分钗                                                        张□□濑滨
伍生箧中金钗，为神人援之二兰。后相值贞女祠，往来酬和。卒两谐之。此与《春秋》、《蓝田》诸记，皆别设科诨，绝非近日所演者。情境俱梦梦，词如呓语不休，忽然而止，虽其藻丽迥非凡笔，然不可语曲也。

扊扅                                                                   端  鏊
吾以为别有结构，为百里奚写照耳；若只此叙述，何须学邯郸之步！
鸾绦                                                      □□□瀔南子
记王爽、韩琦自为诸生时，各狎一妓，牵缠到底。吾不知作者何所取义，而蹈袭庸腐至此也。
完赵                                                           朱道明
赵氏一门疫死，两孀从容殉义，可以泣鬼神而贞金石矣，但其词非人所乐观。
负剑                                                           程良锡
作者不明音律，半用北调，效颦《西厢》，遂为衬字所误；虽运词骈丽，亦不足观也已。
玉鱼                                                           汤家霖
传郭令公，前半全袭《琵琶》。后半虽多实迹，总如育贾人张肆，即有珍玩，位置杂乱不堪。

宁胡                                                           陈宗鼎
记王嫱事，颇核；记匡衡事，反涉于诞。畅达之词，第未莹彻；且音调不明，至有以引子作过曲者。
华盖                                                           潘□□
记此欲为《三元记》正讹，亦第窥其家庭一班，于商文毅公事功节义，尚不免望洋耳。
西游                                                           陈龙光
将一部《西游记》，板煞填谱，不能无其所有，简其所繁，祗由才思庸浅故也。
玉镯                                                        李□□玉田
不谓郑元和之后，复有王三舍；而此妓之才智，较胜李娃；即所遇苦境，亦远过之；惜传之未尽耳。

聚星                                                           张子贤
卢俊义始未，已有《鸾刀记》。此惟卢妻投庵一段，与《鸾刀》稍异耳。两曲皆出庸手，此则似又逊之。
玉钗                                                     □□□心一由人
何文秀初为游冶少年，后来备尝诸苦。写至情境真切处，令人悚然而起。若于结构处敷衍以新词，当成佳传。
玉钗                                                        陆□□江楼
记蒯刚谋占紫芝园，转展计陷，阅之如嚼蜡。曲亦有不可读者。惟后段安丙擒吴曦事，传之详明，若出两手。首折以过曲出场，亦奇。
凤簪                                                           李阳春
记何文秀，犹之《玉钗》也，不若彼更敷畅。

进瓜                                                         王□□玉
从《西游记》截出一段。曲亦衬贴。李翠莲借魂成婚，恰得结体。
玉蝶                                                           戴之龙
裴得道酷信丹铅之术，至子女流离，家破而身几不免。此必作以讽剌人者。当与之熟讲排场，令深晓科诨之法，方可令此君填曲。
锦囊                                                           浑然子
安定周邂逅邻舟之女，金太守竟以神拥信之。安理为逆奴所构，都宪兄不能庇其一弟：皆出情理之外。
白鹤                                                           王  畿
徐二孺幼慕游仙，得一雏鹤蓄之，鹤衔珠以谢而去。自是为紫虚玄女所引，遍历仙、魔诸境，遂证上升。此必腐儒作此以佞求仙者。

脱颖                                                      □□□汉上公
以毛遂为生，中入相如完璧、平原杀姬事。局段散漫，宾白全抄《左》、《国》语，使歌者如吃人作期期声。
金环                                                     □□□木石山人
海忠介亮节宏谟，自广文以至总宪，百折不变，被之丝管，有裨世教；但母妻流离，本传所未有，亦何必重诬之也！
云台                                                           蒋俊乡
传东汉初兴事。粗知腔调，终是庸笔。中以四《清江引》配《四朝元》，前后语相接，亦他本所未见者。
玉丸                                                           朱  期
作南传奇者，构局为难，曲白次之。此记局既散漫，且词不达意；意既蒙晦，而词遂如撞木锺，扣石鼓，虽填得畅满，亦何益哉。玉丸之遇，万山以自况者，虞江故有曲派，吾未敢为此君许也。

莲囊                                                           陈显祖
关白之役，戡定之者，刘、李诸帅也。徐嘉不过侧名偏裨耳，亦何足齿。中记沈惟敬以通款悞石大司马，自是实谱。
觅莲                                                           邹逢时
此道明畅者，类涉肤浅；婉曲者，偏多沉晦；即使词意簇凑，又易入于小乘：所以识者致叹于当行之难也。若此记，全不脱刘一春本传，科诨尚不识，又安能求其词采乎！
湘湖                                                           丁鸣春
何兢力报父仇，矐邹令之自，张宗子收之《义烈传》中，有以也。此记事详而核，末段则不无骈枝可删。

雷峯                                                           陈六龙
相传雷峯塔之建，镇白娘子妖也。以为小剧，则可；若全本，则呼应全无，何以使观者着意？且其词亦欲效颦华赡，而疎处尚多。
普化                                                           程九鸣
未窥音律之藩，强作解事。其记吕祖，盖皆欲正《长生》讹也，而不知运局构思，远逊《长生》矣。
玉花                                                           黄  日
作者欲以通本按一岁之景，如前三折即入初春，而不用花柳莺燕之语，似工于词者矣；乃何以俗腐转甚，散漫尤多也？闽中向无曲派，此等酰杂之见，原未之识瓮外事耳。
还金                                                           吴文义
刘道卿还金纳妾，亦是丈夫寻常事，何必记之。况卑琐若此，又何足为其事重！此君尚有《李纲挂印记》、《卜式合钱记》，未见。

远帆楼                                                    □□□闲闲子
此即《珍珠衫传》，惟会合稍异。其中俊句不乏，惜安顿无法，盖繇作者尚未梦见音律，漫然握管耳。
赐剑                                                           陈德中
以李将军如松为生，所传止宁夏哱贼一事。头绪纷如，全不识构局之法，安得以畅达许之。
金杯                                                           吴怀绿
于忠肃公昭代伟人，事功方勒锺鼎，而传之者乃掇拾一二鄙亵之事，敷以俚词，令人肌栗。
双麟                                                           沈  棹
记成仁以二子成名，俗笔所作，第可为优人贡谀耳；但其中抗节虏庭，大义凛凛，犹足为世教之资。

香球                                                           金怀玉
江子以把钓误入徐舟，徐夫人忽有婚姻之约，老妇粗率，一何至此！记中备江秩之状，堪为败家子下一针■{左金右乏}。
宝簪即合簪                                                      金怀玉
小说中有杨大中事，此易其名为杨充；于二子认父处，亦具梗概，但琐杂不堪耳。
望云                                                           金怀玉
演狄梁公事甚备，可以文金君他作之陋；然以言乎还淳返雅，则未也。
完福                                                           金怀玉
事出意创，于悲欢两境，俱无入髓处。谬以黄香为仙姬之子，不知金君何所为而构此思。
妙相                                                           金怀玉

演说因果，止堪入村姑、牧竖之耳。内多自撰曲名，且以北曲犯入南曲，大堪喷饭。
摘星                                                           金怀玉
霍仲孺传，已有《种玉记》扬其世美。怀玉效之，转觉寒酸淡薄。
绣被                                                           金怀玉
东汉王忳遇金彦于旅邸，邂逅托以生死，忳卒葬彦而却其金，盖大节也，奈何以鄙亵传之，令观者如堕云露中！
八更曲即凿壁                                                    金怀玉
词曲不能工美，得一明畅者足矣；然非笔力推敲得出，明畅亦自不易。若此等曲，如衣败絮行荆棘中，触处是碍。传匡衡而引入孝妇之冤，何也？
桃花                                                          金怀玉
</div>
    <div class="pagination">
<a href="远山堂曲品_page8.html">上一页</a><span>...</span><a href="远山堂曲品_page4.html">4</a><a href="远山堂曲品_page5.html">5</a><a href="远山堂曲品_page6.html">6</a><a href="远山堂曲品_page7.html">7</a><a href="远山堂曲品_page8.html">8</a><span class="current-page">9</span><a href="远山堂曲品_page10.html">10</a><a href="远山堂曲品_page11.html">11</a><a href="远山堂曲品_page12.html">12</a><a href="远山堂曲品_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
