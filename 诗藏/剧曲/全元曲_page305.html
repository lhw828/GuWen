<!DOCTYPE html>
<html>
<head>
    <meta charset="UTF-8">
    <title>全元曲 - 第 305 页/共 532 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全元曲 - 第 305 页/共 532 页</h1>
    <div class="content">［生］琢磨成器待春闱，［末］此去前程唾手回。
［净］青云有路终须到，［合］金榜无名誓不归！

第十七出春科

［末上］钦奉朝廷命，敷施雨露恩。鱼龙皆变化，一跃尽朝天。自家不是别人，礼部伺侯的便是。往来听候，侍奉官员。今乃大比贡举之年，正当设科取士之际。国朝委请试官，已在贡院之内。府县郡召单子，俱列棘闱之前。如今将次考试，只得在此伺候。怎见得设科取士？但见开设着：茂才科、贤良科、方正科，齐齐整整；印卷所、弥封所、对读所、誊录所，密密严严。委请有：总考官、同考官、易考官、书考官、诗考官、春秋考官、札记考官，人人饱学；提调官、供给官、巡绰官、受卷官、弥封官、总监临官、都于办官，个个清廉。但是天下才子，先到礼部报名。第一场，以四书拟题，内选程文四书三篇、五经四篇，务要文章峻洁。第二场，以性理群书拟题，内选程论诏诰一篇、表判一篇，俱用礼义精纯。第三场，策问五道，无非晓达时务，何必经史辨疑。中式举人，定为三甲；授官进士，分作九阶。第一甲，赐进士及第，官授从六品；第二甲，赐进士出身，官授正七品；第三甲，赐同进士出身，官授从七品。廷策一道，列名状元、榜眼、探花，游街三日，赐宴琼林，鹿鸣卤簿。正是"一封才下兴贤诏，四海应无遗弃才。"道犹未了，试官早到。

【夜游朝】［外，杂从上］锦袍银绶掌春宫，辅佐承明一统。圣主求贤心重，网罗天下英雄。乌纱玉带紫金鱼，出入千人拥一车；若问荣华何自至，少年曾读五车书。下官蒙差考试，为天子之辅臣，系文章之司命。荣身食禄，岂容尸位素餐；报主匡时，敢不矢心殚力？今当会试之春，命主礼闱。天下英才，雪屯蚁聚。左右，举子入试者，用意搜检，以防怀挟。着他鱼贯而进！

【水底鱼】［生上］天降坚恩，诏我众书生。鱼龙变化，直上九霄云。

【前腔】［末上］慈亲衰倦，弟兄无一人。无人奉养，时刻常挂心。

【前腔】［净上］我是文人，声名天下闻。若还高中，管取第一名。

［众见。外］众举子，我奉九重之命，抡四海之才。每岁考试，不过经书诗对，尽是俗套虚文。我今奏准裁革。第一场各把本经做一篇，第二场破题，第三场作诗。天地人三号，各归号房，挨次呈来，无得错乱，取责不便。［杂］生员领题。［外］天字号就把本经做一篇来！

【黄莺儿】［生］鲁史纪周正。［外］正名之实，何者为先？［生］重明伦，先正名。先明王霸之分。尊正贱霸功难泯。［外］五霸桓文为盛，事业如何？［生］齐桓公会诸侯于葵丘，次师召陵以伐楚。晋文公会诸侯践土，天王狩于河阳。葵丘序盟，召陵誓兵，河阳践土诚陵分。［外］春秋以赏罚为事，无乃为僭乎？［生］春秋天子之事也。故仲尼曰："罪我者，其惟春秋乎？知我者，其惟春秋乎？"细推评，刑诛爵赏，准以素正情？［外］此篇深得春秋赏罚之旨，真内圣外王之学也。可喜可喜。地字号把你本经做一篇来！

【前腔】［末］五典与三坟，见重华，思放勋。［外］昔左史倚相，能读坟典丘索之书。子亦能是乎？［末］不敢，此分内事也。九丘八索扦能省。［外］既然读上古书，且说"欲为君尽君道，欲为臣尽臣道"二者当法何人？［木］君人之道，至文武而尽。人巨之义，当以伊周为法。文谟克勤，武烈继明，商衡周鼎辉相映。［外］"如或知汝，则何以哉？"［末］有用我者，务引君当道而已。际风云，盐梅舟楫，一德务臣君。［外］此篇深有宰辅器量。深为朝廷得人贺也。人字号把你本经做一篇来看！

【前腔】［净］四圣旨弥纶，道阴阳，说鬼冲。［外］易主卜筮者，说可信么？［净］圣人作易，神以知来，知以藏往，是故知幽明之故。知来藏往昭无朕。人根杳冥，月窟浑论。［外］何为天根，何为月窟？［净］尧夫云："乾遇巽时观月窟，地逢雷处见天根。"［外］夏商之时，易有何名？［净］夏易首艮，是曰连山；商易首坤，是曰归藏。皆无足传者。连山云断归藏隐。［外］此子年齿虽逾，学识颇到。［净］不敢。我学生八八六十四卦，三百八十四爻，无不精晓。［外笑］可知你日亲笔砚？［净］惶恐。且休颦，书编三绝，观国利王宾。

［外］此篇易学颇精，非研穷义理，不能到也。［生］生员领题。［外］第二场，我出破题与你做："臣事君以忠。"［生］论辅乎君者，当尽忠於君也。［末］生员领题。［外］第二场，我出破题与你做："其为人也孝悌。"［末］性禀天地之贵，道尊日月之长。［净］生员领题。［外］第二场，我出破题与你做。学而第一："学而时习之，不亦说乎？有朋自远方来，不亦乐乎？人不知而不愠，不亦君子乎？"［净］大人，不是这学，乃是鹤儿第一。鹤儿乃是鹤之子，时乃时时之习也。盖鹤有千岁，得为有寿之禽。小鸟朔飞，渐渐飞高飞远，其母岂不说乎？忽一日飞在青田之内，赤壁之间，同类见他飞得高远，也飞来做了一处。此乃同类相从，岂不乐乎？雄鹤见了雌鹤，就欺心起来，一飞飞起来站在雌鹤身上，牢牢立定，而不滚也。雌鹤把头来对了雄鹤："雄鹤，你为何欺心？"雄鹤答曰："人不知而不愠，不亦君子乎？"［外］天字号第三场，就把桂花为题；光、香、郎韵，作诗一首。［生］花如金粟占秋光，月殿移来万斛香；试问嫦娥仙子道，一枝留与状元郎。［外］地字号第三场，就把梅花为题：光、香、郎音，作诗一首。［末］横斜疏影透波光，玉骨冰肌分外香；昨夜前村雪初霁，今朝应有探花朗。［外］人字号第三场，就把橘子为题：光、香、郎韵，作诗一首。［净］橘子生来耀日光，又酸又涩又馨香；后来结成一个大疙瘩，剖开来到有七八囊。［外］郎字韵怎么囊？［净］大人，囊得过就罢了。［外］学问粗疏！回去用心读书，留在下科。［净］三场文字不得中，六个馒头落得吞。［外］这几篇皆通，独有天字号为最。天字号那方人氏，姓甚名谁？［生］温州府永嘉县人氏，姓王，名十朋。［外］去秋解元是你，今科会元又是你。我把你文字封上御前亲阅定夺。

【风检才】［众上］举子读书大贤，锦绣文章可观；象简罗袍恁你穿，宫花插帽檐偏。［合］头名是王状元！

［小生］圣旨下，奉圣旨：策三道词理平顺，条对详明，宜居第一甲第一名，王十朋；第二甲第一名、王士宏；第三甲第一名周璧。各赐袍服冠带，整备鼓乐，迎送状元及第。游街毕日，即赴翰林谢恩。［众］万岁！万岁！万万岁！

［外］五百名中第一人，［生］乌靴纱帽绿袍新；
［末］明朝早赴琼林宴，［众］斜插宫花谒至尊。

第十八出闺念

【破阵子】［旦上］灯灿金花无寐，尘生锦瑟消魂。凤管台空，鸾笺信杳，孤帏不断离情。巫山梦断银缸雨，绣阁香消玉镜蒙。十朋，休怨怀想人。妾惭非淑女，父命嫁洪儒。矢心共贫素，布荆乐有余。旦夕侍巾栉，齐眉愧不如。两情正欢洽，一旦赴征书。折此蓝田玉，分我合浦珠。翠钿空零落，绿鬓渐萧疏。登楼试晚妆，镜破意踌躇。羞看舞双燕，交彩人空虚。况有高堂亲，忧怀日倚闾。愿言还游子，及早赋归欤。奴家自从才郎别后，每日鸡鸣而起，敬奉姑嫜，勤事父母。如今天尚未明，意欲对镜梳妆，争奈离愁千种，想起别时，不觉垂泪。

春风吹柳拂行旌，忆别河桥万种情；天上杏花开欲遍，才郎从此步云程。

【四朝元】云程思奋，迢迢赴玉京。为策名仙籍，献赋金门，一旦成孤另。自骊驹唱断，自骊驹唱断，空忆草碧河梁，柳绿长亭。一骑天涯，正是百花风景，到此春将尽。嗏！寂寞度芳辰，凤帐鸳衾，翠减兰香冷。君行万里程，妾怀万般恨。别离太急，思思念念，是奴薄命！

薄命佳人多苦辛，通宵不寐听鸡鸣；高堂侍奉三亲老，要使晨昏妇道行。

【前腔】妇仪当尽，昏问寝兴。听谯楼更漏，紫陌鸡声，忙把衣衫整。要殷勤定省，要殷勤定省。自觑堂上姑嫜，萱草椿庭，白发三亲，也索一般恭敬，不敢辞劳顿。嗏！端不为家贫，欲尽奴情，愿来蘋蘩进。儿夫事远征，亲年当暮景，孝思力罄。行行步步，是奴常分。

事亲一一体夫心，无暇重调绿绮琴；憔悴容颜愁里变，妆台从此懒相临。

【前腔】慵临妆镜，菱花暗锁尘。自曲江人去，凤拆鸾分，羞睹孤飞影。渐脂憔粉悴，渐脂憔粉悴，说甚眉扫青山，鬓挽乌云？玉箸痕多，只为荆钗情分，肠断当年聘。嗏！欲照又还停，只见貌减容消，展转添愁闷。团团宝鉴明，萧萧翠环冷。为思结发，丝丝缕缕，万千愁病。

愁病恹恹瘦损神，只因夫婿寓瑶京；那堪雁帛鱼书杳，肠断香闺独宿人。

【前腔】从离乡郡，皇都觅利名。想龙门求变，豹文思炳，凤阁图衣锦。奈归期未定，奈归期未定，便做折桂蟾宫，赐宴琼林，须念兰房有奴孤形独影，莫向红楼凭。嗏！独坐暗伤神，雁杳鱼沉，教奴望断衡湘信。长安红杏深，家山白云隐。早祈归省，孜孜翕翕，举家欢庆。

【尾声】时光似箭如梭掷，勤把萱亲奉侍，专等儿夫返故里。

只为功名抛却亲，儿夫必定离京城。
真个路遥知马力，果然日久见人心。
　
第十九出参相

［未上］碧玉堂前列管弦，真珠帘卷袅沈烟；不闻阃外将军令，只听朝中天子宣。自家不是别人，乃是万俟丞相府中堂候官的是也。且说我那丞相，真个官高极品，累代名家。身居八位之尊，班列群僚之上。论文呵，对先圣夜读诗书；论武呵，总元戎时观韬略。巍巍驾海紫金梁，兀兀擎天碧玉柱。休说官高极品，先夸相府轩昂。泥金楼阁，重檐叠栋，直起上一千层；碾玉栏杆，傍水临阶，斜连着十二曲。窗横面面碧琉璃，砖砌行行红玛瑙；屏开翡翠，兽炉中喷几阵香风；帘卷虾须，仙仗间会三千朱履。门排画戟，坐拥金钗。响噹噹的是玉珮声摇，明晃晃的是珠帘色耀。后堂中安着一张影玲珑、光灿烂、数十层雕花刻草八柱象牙床，正厅上放着四围香散漫、色鲜妍、几多样描鸾画凤九鼎莲花帐。金间玉，玉间金，雕鞍宝镫；红映紫，紫映红，绣褥花裀。人人道是玉桥边开着两扇慷慨孟尝门，凤城中盖着一所异样神仙窟。道犹未了，丞相早到。

【贺圣朝】［净上］几年职掌朝纲，四时变理阴阳；一人有庆寿无疆，兆民赖之安康。

爵尊一品，为天子之股肱；位总百官，乃朝庭之耳目。庙堂宠任，朝野驰名。正是一片丹心能贯日，四方志气可凌云。自家万俟丞相是也。吾有一女，小字多娇，虽年及笄，争奈姻缘未遂。今年状元，乃是温州人氏，姓王，名十朋。此人才貌兼全，俺要招他为婿，不知缘分如何？他今日必来参拜，且叫堂候官分付。堂候官那里？［末］珍珠帘下忽传声，碧玉堂前听使令。覆丞相，有何钧旨？［净］堂候官，今年状元乃是温州人氏，姓王，名十朋。此人才貌双全，欲要招他为婿，只今便要成亲。你怎么说？［末］告丞相，小姐是瑶池阆苑神仙，状元是天禄石渠贵客，若成了姻缘，不枉天生一对。［净］正是。他今日必来参拜，你在衙门首，来时必须先露其意。［末］暂辞恩相去，专等状元来。

【菊花新】［生上］十年身到凤凰池，一举成名天下知。脱白挂荷衣，功名遂，少年豪气。引领君仙下翠微，云间相逐步相随；桃花已透三千丈，月桂高攀第一枝。阆苑应无先去客，杏园惟有后题待；男儿志气当如此，金榜题名天下知。小生得了头名状元，深蒙圣恩，除授饶州佥判。方已朝回，必须参见万俟丞相。［末见科］状元贺喜。［生］何喜可贺？［末］丞相有一多娇小姐，欲招状元为婿，只今便要成亲。［生］小生自有寒荆在家，焉敢望此？烦请通报。［末］少待。［介］告垂相，状元已在门首。［净］着他进来见我。［末］请状元进去相见。［生见拜介］小生一介寒儒，久困山泽，郡乏贤才，勉使来试。忝蒙天眷，皆赖丞相提携之赐。谨造钧墀参拜，不胜愧感之至。［净］状元。且休闲说，休闲讲。我有一事与你说："男子生而愿为之有室，女子生而愿为之有家。"我有一女，小宇多娇，欲招你为婿，只今就要成亲。你心下如何？［生］深蒙不弃微贱，感德多矣。奈小生已有寒荆在家，不敢奉命。［净］你是读书之人，何故见疑。自古道："富易交，贵易妻。"此乃人情也。［生］丞相岂不闻宋弘有云："糟糠之妻不下堂，贫贱之交不可忘。"小生不敢违例。［净怒］我到违例！

【八声甘州歌】穷酸魍魉，对我行辄敢数黑论黄，妆模作样，恼得我气满胸膛！［生］平生颇读书几行，岂敢紊乱三纲并五常。［末］斟量，不如且顺从公相何妨？

【前腔】［净］端详，这搊搜伎俩，怎做

得潭潭相府东床。出言挺撞，那些个谦让温良。［生］微名忝登龙虎榜，肯做弃旧怜新薄幸郎？望参详，料乌鸦怎配凤凰？

【解三醒】［末］状元，你且休闲讲，这姻事果是无双。当朗宰相为岳丈，论门户正相当。［生］寒儒怎敢过望想，自古道；"糟糠妻，不下堂。"［净］忒无状，把花言巧语，一刬胡谎！

【前腔】［末］你千推万阻，靡恃已长，只怕你舌剑唇枪反受殃。［生］谩自相劳让，停妻再娶谁承望？有何故，共受殃？［净］朝纲选法咱把掌，使不得祸到临头烧好香。不轻放，定改除远方，休想还乡。［净］堂候官，与我赶出去！

［净］叵耐穷酸太不良，［生］有妻焉敢赘高堂。［末］大鹏飞上梧桐树，［合］白有傍人说短长。［生下］

［净吊场］这畜生好无礼，我招他为婿，到有许多推故。堂候官，他除授那里做官？［末］除授江西饶州佥判。［净］第二名王士宏除受那里？［末］他在广东潮阳佥判。［净］江西是鱼米之地，广东潮阳是烟瘴地面。有何难处？眉头一蹙，计上心来。却将第二名王士宏除授饶州佥判，将王十朋改调潮阳，绝他归计。明日张榜示众。［末］是好计！

［净］改调潮阳祸必侵，［末］教他必定丧残生；
［净］平生不作皱眉事，［末］世上应无切齿人。
　
第二十出传鱼

【醉落魄】［生上］乡关久别应多虑，幸登高第得铨注；修书欲寄报平安，浼承局，带回家去。亏心折尽平生福，行短天教一世贫。念小生贫寒之际，以荆钗为聘，遂结姻亲。临行又蒙岳丈接取母亲妻子一同居住，仍赠盘缠赴京，得了头名状元。深蒙圣恩，除授饶州佥判。本欲回乡视亲，不合参见万俟丞相，反要招我为婿。只因不从，被他拘留听候，不得回乡。只得写封家书回去，通报母亲妻子知道。我昨日在省门外，有一承局差往温州下文书，与他说了，约我今日来取书。待我写完，在此等他。

【一封书】男百拜拜覆母亲尊前妻父母：离膝下到都，一举成名身挂绿。蒙除授饶州佥判府，待家眷临京往任所。寄家书，附承局，草草不恭儿拜覆。书已写完，在此等待承局到来。［末上］传递急如火，官差不自由。自家承局的是也。公差到浙江递送公文；昨日王状元与我说，要寄家书回去，不免到下处取书。［生］承局，起动你来了。［末］状元写完家书未曾？［生］写完在此了。［末］既完了，送在那里去？［生］此书烦附与温州在城双门巷里钱贡元家下。［末］状元姓王，为何到钱宅？［生］是我岳丈家中。

【懒画眉】烦伊传递彩云笺，你到吾家可代言。［末］代言怎么说？［生］因参相府被留连，不能勾归庭院，传与我萱亲莫挂牵。

【前腔】［末］状元深念北堂萱，料想尊堂忆状元。泥金先把好音传，他必定生欢忭，正是-纸家书抵万钱。

［生］平安一纸喜重重，［末］阖宅投呈喜信通。
［生］只恐匆匆说不尽，［末］行人临发又开封。

第二十一出套书

【双劝酒】［净上］儒冠误身，一言难尽。为玉莲贱人，常怀方寸。若得他配合秦晋，那其间燕尔新婚。
</div>
    <div class="pagination">
<a href="全元曲_page304.html">上一页</a><span>...</span><a href="全元曲_page300.html">300</a><a href="全元曲_page301.html">301</a><a href="全元曲_page302.html">302</a><a href="全元曲_page303.html">303</a><a href="全元曲_page304.html">304</a><span class="current-page">305</span><a href="全元曲_page306.html">306</a><a href="全元曲_page307.html">307</a><a href="全元曲_page308.html">308</a><a href="全元曲_page309.html">309</a><a href="全元曲_page310.html">310</a><span>...</span><a href="全元曲_page306.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
