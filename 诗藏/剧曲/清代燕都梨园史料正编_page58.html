<!DOCTYPE html>
<html>
<head>
    <meta charset="UTF-8">
    <title>清代燕都梨园史料正编 - 第 58 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清代燕都梨园史料正编 - 第 58 页/共 134 页</h1>
    <div class="content">
世界浮沈皆苦海，流年何事不堪悲？欲凭现在除烦恼，且看昙花乍放时。

儿女苍生太可怜，慈航有愿总缠绵。爱河难满无边岸，看取灵犀一点圆。

思尔多情真似佛，行踪如我亦枯僧。年来色界蹉跎甚，也向连华悟上乘。


●昙波

四不头陀着


○赞


福寿【清品】

金谷花放，瑶台月明。饶有风露，不着尘氛。就中佳丽，秋水神清。瞥惊鸿影，时闻鹤声。珊珊其来，骨节自鸣。神光离合，夺人目精。


小添喜【逸品】

白云出岫，鸣鹤在林。风送花气，月移柳阴。于裙屐间，如见晋人。和露簪菊，焚香鼓琴。有飘逸态，无尘俗心。西山爽气，在我胸襟。


翠琴【艳品】

璧月夜满，琼树朝新。歌台舞榭，睠此丽人。容华照灼，春色二分。如鸟试羽，如花在林。百和交起，香生软尘。是真娇艳，一顾倾城。


金兰【静品】

红雨初过，緑阴乍宽。万籁俱寂，古琴一弹。山色隐隐，水声潺潺。若有人兮，仪静体间。心如止水，气如幽兰。蔚然深秀，令我忘餐。


玉庆【澹品】

云度银汉，月洗琼楼。荷香午净，菊影晚幽。中有一人，蛾眉自修。意煦如春，神莹若秋。铅华弗御，酝藉夷犹。太羹元酒，古味长留。


小兰【俊品】

风好过竹，雨疎洒蕉。赤城霞起，华屋月邀。招来之子，饶有丰标。英姿飒爽，顾视清高。骑金埒马，佩金错刀。百尺楼上，横笛吹箫。


翠玉【丽品】

湛湛朝露，油油远风。好花初放，摇緑颤红。憾删亭北，笑倚窗东。卧雨云里，来星月中。侍儿扶起，娇态怜侬。身遐心迩，微波可通。


桂玉【洁品】

春水波回，秋山雨过。红软消尘，緑净难唾。有美人兮，出泥不涴。绮罗里行，松雪间卧。莲濯清泉，供法华座。是真修洁，熏香独坐。


巧福【婉品】

新柳初绽，好花半开。酒杯春贮，香国人来。如山平远，似水潆洄。色相不着，天趣自佳。回头一笑，顾影徘徊。是真婉约，欵步歌台。


福寿

福寿，名延禧，姓朱氏，字莲芬，年十八，吴县人。垂髫时，其兄挈之来京。兄故业优，强之学，遂工南北曲。顾雅自爱，喜读唐贤小诗，尤善行楷。色艺与诸名优埒、而神气清朗，吐属隽永则过之。冬日，吾友虞吏集同人饮于其水芝仙馆。时燕仙、穉云均在座。燕仙萧洒，目无下尘，独心折莲芬。莲芬亦殊与欵曲。穉云跌宕，曾负盛名，辞气间恒与之抗。莲芬怡然相对。竟席微笑，间与戏谑，究无一毫自矜气。虞吏雅重之，为书『璚台领袖』横幅，并纪以诗云：『百花头上倚寒开，一日凭阑看一回。指点斜街西畔路，彩云深护玉楼台。』；『藐姑仙骨翦云丝，绰约宫腰弱莫支。好是翩跹红影里，天风吹唱步虚词。』；『餐英袭露饮流霞，手把芙蓉驾凤车。下睨尘沙三万刼，碧霄游戏驻年华。』；『浆珠醴玉夜调笙，华月当头喝倒行。沧海波明盘露回，苍凉无那广寒城。』嗟夫，以莲芳之质，或生而贵介，生而寒畯，当不难唾手青紫。顾世间侥幸者，更仆难数。莲芳卽然，亦未必为人所倾倒如此。其度《折柳》《茶叙》《偷诗》《惊梦》诸曲俱妙絶。余曾各系以词，附载于后。


贺新凉【《折柳》】

唱到阳关曲；看卿卿，风情争似，霍家小玉。一片柔肠千载憾，都倩歌喉吐出。且休说，开帘动竹。祇倾这杯中别酒，已魂销桥畔垂杨緑。长此听，杜鹃哭。莲卿何事纤眉蹙。岂怜他，才郎弃旧，女郎无福。从古好花容易隳，防尔亦如秋菊。叹沦落，供人娱目，便有黄衫来作合，早声声痛彻青灯屋。试回想，弃膏沐。


倾杯乐【《茶叙》】

莲座生春，竹林滴翠，妙常如见。启帘幕，潘郎到了。正旃檀爇，恰团茶献。芳情半上红妆面，佩环敲动，郄又泪痕一线。断肠无算，羞把霞杯抚徧。听絮语，花娇叶颤，道随风逐浪都非愿。悔前番，珠弄维摩，绾向大雄宝殿。岂看过昙花一现，真撩得尘心一片。捧玉茗，聊当  兰房小宴。


木兰花慢【《偷诗》】

傍莲台绕徧，藕心动、吐情丝。只黛隐春山，珠含秋水，消息难知。歌儿绘声绘影，仿佳人遣闷暗裁诗。真个吟魂化蜨，焚香暂聚遐思。偷期，郎意较侬痴，纔订雨云时。想陈姑旧憾，卿卿痛彻，故锁纤眉。凄其酸辛泪点，纵煎来难把薄情医。试看仙花落后，游蜂不上残枝。


浪淘沙【《惊梦》】

肠断牡丹亭，此曲难听。梅边淡白柳边青。争似丽娘欢会处，艳梦刚醒。知否会幽冥。小像通灵。倩卿眉宇现婷娉。几度钩人魂魄去，如醉湘醹。


小添喜

小添喜，姓沈氏，名廷桢，字怀寿，号燕仙，年十八，扬州人。妩媚飘逸，翛然尘表。其清俊微逊莲芬，而灵慧殊过之，未易轩轾。俯视诸伶，则轩鹤避鸡羣矣。喜临池，工手谈，间作小诗。其《寄怀》絶句云：『雪压参差树，云横黯澹山。长江几万里，何处是乡关？』雅有风人吐属。赋性尤孝。总角时，其父挟之来京师，落魄，遂分散。后有自扬州来者，云其父病。燕仙痛甚，出所私蓄为寄药饵。其师素不良，或以告，痛笞之，几至殒命。及闻其父噩耗，遂日饮泣。有某生者素契燕仙为醵金脱籍。吾友萧君佩之为之立传，并纪以诗。其诗云：『为卿度曲便登楼，婕板莺簧半带愁。道唱奈何天一阕，那知风木感扬州。』；『黑貂裘敝书难上，红杏衫裁曲漫工。安得乘风便归去，五湖烟水与卿同。』嗟夫，燕仙以幼年鬻身，且业歌舞，度有为习气锢蔽者，卒能不忘其本，赖某生力，得以自拔。虽其遇有幸，然亦铮铮皦皦也哉。余曾综其始末，为作《燕子曲》一章，附载于后：吟魂欲堕重奋飞，风帘云幕垂四围。中有仙禽隔窗语，云思主人今来归。主人飘零傍花柳，镇日芳丛觅莺友。铁鹞半投游子怀，金鹰时立健儿肘。逡巡回辔长楸间，鸾想云髻鸦垂鬟。巷转乌衣窈而曲，桥通朱雀清且湾。一鸟翻然自来舞，翠翅修翎好毛羽。碧缕寒抛杨柳风，红襟湿带杏花雨。降生香国记扬州，乘兴时为瓜步游。廿四桥边看壁月，十年梦里绕珠楼。一自芹泥落淮泗，便随霜露过幽蓟。连天大厦不容栖，薄幕危巢恐遭忌。四顾曾无相识人，吞声含泪三五春。引吭宛转随歌拍，侧翼蹁跹蹴舞尘。况复呢喃历朝暮，回首江天隔烟雾。不夸雏凤发清声，但学孝乌思反哺。碧落一朝通悃忱，緑章连夜为沈吟。满山啼尽杜鹃血，遍海填将精卫心。缥缥排云出阴巘，卜居直上宜春苑。珊瑚架上何玲珑，玳瑁梁间自华婉。巢营翡翠敢偷安，台灿金银心尚寒。凭谁出尔樊笼困，长忆傍人门户难。嗟哉主人似鸥鹭，苦海茫茫问何渡？愿言从汝曹神仙，春风握手三千年。


翠琴

翠琴，姓周氏，字穉云，年十六，长洲人。早知名。庚辛两载，笙歌阒寂，各部名优风流云散。穉云髫龄妙质，独出冠时。迨音乐重开，莲芬以清婉之品，驾而上之。穉云名稍减，然其风流自赏，固不肯甘落后尘也。一日饮玉波生斋中。顾曲甘招之来。穉云神釆飞扬，不平之气溢于眉宇。其急思脱籍，顾影生愁，亦似微伤其迟暮者。捣尘子卽席赋诗二章云：『丁香初结蔻初胎，翠羽啁啾破细苔，蓦地春光遽如许，梢头渐到五分开。』『碧篁新箨嫩抽簪，恰称凌云一寸心。莫更烟梢和露长，高寒容易緑成阴。』顷于穉云箑头，见吾友吴君超甫长句云：『奏技燕台旧擅名，秋风憔悴可怜生。长卿洒脱难求友，屈子牢骚合结盟。月果常圆宁抱憾，花因欲落倍关情。好将一曲《长生殿》，谱向人间诉不平。』二君未谋面，而为穉云写照，若出一手。虽云笔墨有灵，抑亦穉云牢骚，倾之卽吐也。


金兰

金兰，姓汤氏，字幼珊，年十五，长洲人。静婉有度，与穉云相伯仲。每当酒阑人倦时，憨态横生，娇羞微露。其度《舟配》一曲，淡妆素抹，尤有凌波微步之致。冬日，彭君勉斋，偕吴君同甫暨余就幼珊饮。勉斋性清介，独雅眷幼珊，曾记其本事。诗云：『凭阑瞥见绮罗新，镇日无言独笑春。桃李自秾兰自秀，前身合是息夫人。燕云蓟树怅飘零，秋色撩人倒酒瓶。一样天涯赋沦落，君衫红杏我衫青。』昔人谓宋广平心如铁石，作梅花赋偏饶妩媚。余于勉斋亦云：『花如解语还多事，石不能言亦可人』二语。余于幼珊亦云。

</div>
    <div class="pagination">
<a href="清代燕都梨园史料正编_page57.html">上一页</a><span>...</span><a href="清代燕都梨园史料正编_page53.html">53</a><a href="清代燕都梨园史料正编_page54.html">54</a><a href="清代燕都梨园史料正编_page55.html">55</a><a href="清代燕都梨园史料正编_page56.html">56</a><a href="清代燕都梨园史料正编_page57.html">57</a><span class="current-page">58</span><a href="清代燕都梨园史料正编_page59.html">59</a><a href="清代燕都梨园史料正编_page60.html">60</a><a href="清代燕都梨园史料正编_page61.html">61</a><a href="清代燕都梨园史料正编_page62.html">62</a><a href="清代燕都梨园史料正编_page63.html">63</a><span>...</span><a href="清代燕都梨园史料正编_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
