<!DOCTYPE html>
<html>
 <head>
  <meta charset="utf-8"/>
  <title>
   元曲选 - 第 62 页/共 133 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   元曲选 - 第 62 页/共 133 页
  </h1>
  <div class="content">
   【神仗儿】荔枝浆奶酪蜜团。甘蔗汁酥油餹拌。蔷薇露秋菊春兰。紫苏盐姜醋荐款。碧芥芽葱针寸段。〔云〕梅香。你看这生在书院相见之时。许多道学身分。今都到那里去了。〔唱〕细端详俊沈娇潘。可不道尊瞻视。正衣冠。
　　〔萧公让云〕小的每。与我大吹大擂者。〔做奏乐科〕〔媒念诗云〕碧汉飞双凤。瑶池宿两鸳。洞房花烛夜。人月共团圆。〔正旦唱〕
　　【尾声】锦片前程今美满。舞菱花一对青鸾。早不入凤台闲玉管。
　　〔音释〕
　　涩音瑟　馥房夫切　卺音谨　髓桑嘴切　嵌音阚　酪音涝　拌音伴
　　题目　贤嫂嫂合成金贯锁　亲哥哥配上玉连环　
　　正名　张世英饱存君子志　萧淑兰情寄菩萨蛮
　　萧淑兰情寄菩萨蛮杂剧终

《元曲选》　梁山泊李逵负荆杂剧　（明）臧晋叔 编
　　梁山泊李逵负荆杂剧　　（元）康进之 撰
　　●梁山泊李逵负荆杂剧目录
 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　杏花庄王林告状　正名　梁山泊李逵负荆 
　　第一折
　　〔冲末扮宋江同外扮吴学究凈扮鲁智深领卒子上宋江诗云〕涧水潺潺遶寨门。野花斜插渗青巾。杏黄旗上七个字。替天行道救生民。某姓宋名江字公明。绰号顺天呼保义者是也。曾为郓州郓城县把笔司吏。因带酒杀了阎婆惜。迭配江州牢城。路经这梁山过。遇见晁盖哥哥。救某上山。后来哥哥三打祝家庄身亡。众兄弟推某为头领。某聚三十六大伙。七十二小伙。半垓来的小偻罗。威镇山东。令行河北。某喜的是两个节令。清明三月三。重阳九月九。如今遇这清明三月三。放众弟兄下山上坟祭扫。三日已了。都要上山。若违令者。必当斩首。〔诗云〕俺威令谁人不怕。只放你三日严假。若违了半个时辰。上山来决无干罢。〔下〕〔老王林上云〕曲律竿头悬草稕。绿杨影里拨琵琶。高阳公子休空过。不比寻常卖酒家。老汉姓王名林。在这杏花庄居住。开着一个小酒务儿。做些生意。嫡亲的三口儿家属。婆婆早年亡化过了。止有一个女孩儿。年长十八岁。唤做满堂娇。未曾许聘他人。俺这里靠着这梁山较近。但是山上头领都在俺家买酒吃。今日烧的旋锅儿热着。看有甚么人来。〔凈扮宋刚丑扮鲁智恩上〕〔宋刚云〕柴又不贵。米又不贵。两个油嘴。正是一对。某乃宋刚。这个兄弟叫做鲁智恩。俺与这梁山泊较近。俺两个则是假名托姓。我便认做宋江。兄弟便认做鲁智深。来到这杏花庄老王林家买一锺酒吃。〔见王林科云〕老王林。有酒么。〔王林云〕哥哥。有酒有酒。家里请坐。〔宋刚云〕打五百长钱酒来。老王林。你认得我两人么。〔王林云〕我老汉眼花。不认的哥哥们。〔宋刚云〕俺便是宋江。这个兄弟便是鲁智深。俺那山上头领。多有来你这里打搅。若有欺负你的。你上梁山来告我。我与你做主。〔王林云〕你山上头领。都是替天行道的好汉。并没有这事。只是老汉不认的太仆。休怪休怪。早知太仆来到。只合远接。接待不及。勿令见罪。老汉在这里。多亏了头领哥哥照顾老汉。〔做递酒科云〕太仆请满饮此杯。〔宋刚饮科〕〔王林云〕再将酒来。〔鲁智恩饮酒科云〕哥哥好酒。〔宋刚云〕老王。你家里还有甚么人。〔王林云〕老汉家中并无甚么人。有个女孩儿。唤做满堂娇。年长一十八岁。未曾许聘他人。老汉别无甚么孝顺。着孩儿出来与太仆递锺酒儿。也表老汉一点心。〔宋刚云〕既是闺女。不要他出来罢。〔鲁智恩云〕哥哥怕甚么。着他出来。〔王林云〕满堂娇孩儿。你出来。〔旦儿扮满堂娇云〕父亲唤我做甚么。〔王林云〕孩儿。你不知道。如今有梁山上宋公明亲身在此。你出来递他一锺儿酒。〔旦儿云〕父亲。则怕不中么。〔王林云〕不妨事。〔旦儿做见科〕〔宋刚云〕我一生怕闻脂粉气。靠后些。〔王林云〕孩儿。与二位太仆递一锺儿酒。〔旦做递酒科〕〔宋刚云〕我也递老王一锺酒。〔做与王林酒科〕〔宋刚云〕你这老人家。这衣服怎么破了。把我这红绢褡膊与你补这破处。〔老王林接衣科〕〔鲁智恩云〕你还不知道。纔此这杯酒是肯酒。这褡膊是红定。把你这女孩儿与俺宋公明哥哥做压寨夫人。只借你女孩儿去三日。第四日便送来还你。俺回山去也。〔领旦下〕〔王林云〕老汉眼睛一对。臂膊一双。只看着这个女孩儿。似这般可怎么了也。〔做哭科〕〔正末扮李逵做带醉上云〕吃酒不醉不如醒也。俺梁山泊上山儿李逵的便是。人见我生得黑。起个绰号叫俺做黑旋风。奉宋公明哥哥将令。放俺三日假限。踏青赏翫。不免下山去老王林家再买几壶酒。吃个烂醉也呵。〔唱〕
　　【仙吕点绛唇】饮兴难酬。醉魂依旧。寻村酒。恰问罢王留。〔云〕俺问王留道。那里有酒。那厮不说便走。俺喝道。走那里去。被俺赶上一把揪住张口毛。恰待要打。那王留道。休打休打。爹爹。有。〔唱〕王留道兀那里人家有。
　　【混江龙】可正是清明时候。却言风雨替花愁。和风渐起。暮雨初收。俺则见杨柳半藏沽酒市。桃花深映钓鱼舟。更和这碧粼粼春水波纹绉。有往来社燕。远近沙鸥。
　　〔云〕人道我梁山泊无有景致。俺打那厮的嘴。〔唱〕
　　【醉中天】俺这里雾锁着青山秀。烟罩定绿杨洲。〔云〕那桃树上一个黄莺儿。将那桃花瓣儿■〈口舀〉阿■〈口舀〉阿。■〈口舀〉的下来。落在水中。是好看也。我曾听的谁说来。我试想咱。哦。想起来了也。俺学究哥哥道来。〔唱〕他道是轻薄桃花逐水流。〔云〕俺绰起这桃花瓣儿来。我试看咱。好红红的桃花瓣儿。〔做笑科云〕你看我好黑指头也。〔唱〕恰便是粉衬的这胭脂透。〔云〕可惜了你这瓣儿。俺放你趁那一般的瓣儿去。我与你赶。与你赶。贪赶桃花瓣儿。〔唱〕早来到这草桥店垂杨的渡口。〔云〕不中则怕误了俺哥哥的将令。我索回去也。〔唱〕待不吃呵又被这酒旗儿将我来相迤逗。他他他舞东风在曲律杆头。
　　〔云〕兀那王林。有酒么。不则这般白吃你的。与你一抄碎金子。与你做酒钱。〔王林做采泪科云〕要他那碎金子做甚么。〔正末笑科云〕他口里说不要。可揣在怀里。老王将酒来。〔王林云〕有酒有酒。〔做筛酒科〕〔正末云〕我吃这酒在肚里。则是翻也翻的。不吃更待干罢。〔唱〕
　　【油葫芦】往常时酒债寻常行处有。十欠着九。〔带云〕老王也。〔唱〕则你这杏花庄压尽他谢家楼。你与我便熟油般造下春醅酒。你与我花羔般煮下肥羊肉。一壁厢肉又熟。一壁厢酒正篘。抵多少锦封未拆香先透。我则待乘兴饮两三瓯。
　　【天下乐】可正是一盏能消万种愁。〔云〕老王也。咱吃了这酒呵。〔唱〕把烦恼都也波丢。都丢在脑背后。这些时吃一个没了休。〔带云〕我醉了呵。〔唱〕遮莫我倒在路边。遮莫我卧在瓮头。〔做吐科云〕老王倈。〔唱〕直醉的来在这搭里呕。
　　〔云〕老王。这酒寒。快旋热酒来。〔王林云〕老汉知道。〔做换酒科哭云〕我那满堂娇儿也。〔正末云〕快酾热酒来。〔王林又哭云〕我那满堂娇儿也。〔正末云〕老王。我不曾与你酒钱来。你怎么这般烦恼。〔王林云〕哥哥。不干你事。我自有撇不下的烦恼哩。你则吃酒。〔正末唱〕
　　【赏花时】咱两个每日尊前语话投。今日呵为甚将咱佯不偢。〔王林云〕你不知道。我自嫁我的女孩儿。为此着恼。〔正末唱〕哎。你个呆老子畅好是忒搊搜。〔云〕比似你这般烦恼。休嫁他不的。〔王林哭科云〕哎哟。我那满堂娇儿也。〔正末唱〕你何不养着他到苍颜皓首。〔云〕你晓的世上有三不留么。〔王林云〕哥。是那三不留。〔正末云〕蚕老不中留。人老不中留。〔唱〕呆老子常言道女大不中留。
　　〔云〕我问你那女孩儿。嫁了个甚么人。〔王林云〕哥。我那女孩儿嫁人。我怎么烦恼。则是悔气。被一个贼汉夺将去了。〔正末做打科云〕你道是贼汉。是我夺了你女孩儿来。〔唱〕
　　【金盏儿】我这里猛睁眸。他那里巧舌头。是非只为多开口。但半星儿虚谬。恼翻我怎干休。一把火将你那草团瓢烧成为腐炭。盛酒瓮摔做碎瓷瓯。〔带云〕绰起俺两把板斧来。〔唱〕砍折你那蟠根桑枣树。活杀您那阔角水黄牛。
　　〔云〕兀那老王。你说的是。万事皆休。说的不是。我不道的饶你哩。〔王林云〕太仆停嗔息怒。听老汉漫漫的说与你听。有两个人来吃酒。他说我一个是宋江。一个是鲁智深。老汉便道。正是梁山泊上太仆。我无甚孝顺。我只一个十八岁女孩儿。叫做满堂娇。着他出来拜见。与太仆递一杯儿酒。也表老汉的一点心。我叫出我那女孩儿来。与那宋江鲁智深递了三杯酒。那宋江也回递了我三锺酒。他又把红褡膊揣在我怀里。那鲁智深说这三锺酒是肯酒。这红褡膊是红定。俺宋江哥哥有一百八个头领。单只少一个人哩。你将这十八岁的满堂娇。与俺哥哥做个压寨夫人。则今日好日辰。俺两个便上梁山泊去也。许我三日之后。便送女孩儿来家。他两个说罢。就将女孩儿领去了。老汉偌大年纪。眼睛一对。臂膊一双。则觑着我那女孩儿。他平白地把我女孩儿强抢将去。哥。教我怎么不烦恼。〔正末云〕有甚么见证。〔王林云〕有红绢褡膊便是见证。〔正末云〕我待不信来。那个士大夫有这东西。老王。你做下一瓮好酒。宰下一个好牛犊儿。只等三日之后。我轻轻的把着手儿。送将你那满堂娇孩儿来家。你意下如何。〔王林云〕哥。你若送将我那女孩儿来家。老汉莫要说一瓮酒。一个牛犊儿。便杀身也报答大恩不尽。〔正末唱〕
　　【赚煞】管着你目下见雠人。则不要口似无梁斗。一句句言如劈竹。〔带云〕宋江倈。〔唱〕不争你这一度风流倒出了一度丑。誓今番泼水难收。到那里问缘由。怎敢便信口胡■〈口刍〉。则要你肚囊里揣着状本熟。不要你将无来作有。则要你依前来依后。〔云〕我如今回去见俺宋公明。数说他这罪过。就着他辞了三十六大伙。七十二小伙。半垓来小偻罗。同着鲁智深一径离了山寨。到你庄上。那时节我若叫你出来。你可休似乌龟一般。缩了头再也不肯出来。〔王林云〕老汉若不见他。万事休论。我若见了他。我认的他两个。恨不的咬掉他一块肉来。我怎么肯不出见他。〔正末云〕老王。兀的不是俺宋江哥哥。他道没也。老儿。俺斗你耍哩。〔唱〕你可也休翻做了镴鎗头。〔下〕
　　〔王林云〕李逵哥哥去了。我也收拾过铺面。专等三日之后。送满堂娇孩儿来家。满堂娇孩儿。则被你痛杀我也。〔下〕
　　〔音释〕
　　潺锄山切　渗森去声　郓云去声　稕音准　粼音邻　罩嘲去声　瓣旁慢切　衬初艮切　迤音移　逗音豆　醅音胚　肉柔去声　熟裳由切　篘又搜切　盛音成　竹音肘　■〈口刍〉音邹
　　第二折
　　〔宋江同吴学究鲁智深领卒子上〕〔宋江诗云〕旗帜无非人血染。灯油尽是脑浆熬。鸦嗛肝肺扎煞尾。狗??骷髅抖搜毛。某乃宋江是也。因清明节令。放众头领下山踏青赏翫去了。今日可早三日光景也。在那聚义堂上。三通鼓罢。都要来齐。小偻罗。寨门首觑者。看是那一个先来。〔卒子云〕理会得。〔正末上云〕自家李山儿的便是。将着这红褡膊见宋江走一遭来。〔唱〕
　　【正宫端正好】抖搜着黑精神。扎煞开黄髭■〈髟上力下〉。则今番不许收拾。俺可也磨拳擦掌。行行里按不住莽撞心头气。
　　【滚绣球】宋江唻这是甚所为。甚道理。不知他主着何意。激的我怒气如雷。可不道他是谁。我是谁。俺两个半生来岂有些嫌隙。到今日却做了日月交食。不争几句闲言语。我则怕恶识多年旧面皮。展转猜疑。
　　〔云〕小偻罗报复去。道我李山儿来了也。〔卒子做报科云〕喏。报的哥哥得知。有李山儿来了也。〔宋江云〕着他过来。〔卒子云〕着过去。〔做见科〕〔正末云〕学究哥哥。喏。帽儿光光。今日做个新郎。袖儿窄窄。今日做个娇客。俺宋公明在那里。请出来和俺拜两拜。俺有些零碎金银在这里。送与嫂嫂做拜见钱。〔宋江云〕这厮好无礼也。与学究哥哥施礼。不与我施礼。这厮胡言乱语的。有甚么说话。〔正末唱〕
　　【倘秀才】哎。你个刎颈的知交庆喜。〔宋江云〕庆什么喜。〔正末唱〕则你那压寨的夫人在那里。〔指鲁智深科云〕秃驴。你做的好事来。〔唱〕打干凈球儿不道的走了你。〔宋江云〕怎么。智深兄弟。也有你那。〔正末唱〕强赌当。硬支持。要见个到底。
　　〔宋江云〕山儿。你下山去。有什么事。何不就明对我说。〔正末做恼不言语科〕〔宋江云〕山儿。既然不好和我说。你就对学究哥哥根前说波。〔正末唱〕
　　【滚绣球】俺哥哥要娶妻。这秃厮会做媒。〔宋江云〕智深兄弟。说你曾做什么媒来。〔鲁智深云〕你看这厮。到山下去噇了多少酒。醉的来似踹不杀的老鼠一般。知他支支的说甚么哩。〔正末唱〕元来个梁山泊有天无日。〔做拔斧斫旗科〕〔唱〕就恨不斫倒这一面黄旗。〔众做夺斧科〕〔宋江云〕你这铁牛。有甚么事也不查个明白。就提起板斧来。要斫倒我杏黄旗。是何道理。〔学究云〕山儿。你也忒口快心直哩。〔正末唱〕你道我忒口快。忒心直。还待要献勤出力。〔做喊科云〕众兄弟们都来。〔宋江云〕都来做甚么。〔正末唱〕则不如做个会六亲庆喜的筵席。〔宋江云〕做甚么筵席。〔正末唱〕走不了你个撮合山师父唐三藏。更和这新女壻郎君哎你个柳盗跖。看那个便宜。
　　〔宋江云〕山儿。你下山在那里吃酒。遇着甚人。想必说我些甚么。你从头儿说。则要说的明白。〔正末唱〕
　　【倘秀才】不争你抢了他花朵般青春艳质。这其间抛闪杀那艹桥店白头老的。〔宋江云〕这事其中必有暗昧。〔正末唱〕这桩事分明甚暗昧。生割舍。痛悲凄。〔带云〕宋江唻。〔唱〕他其实怨你。
　　〔宋江云〕元来是老王林的女孩儿。说我抢将来了。休道不是我。便是我抢将来。那老子可是喜欢也是烦恼。你说我试听。〔正末唱〕
　　【叨叨令】那老儿一会家便哭啼啼在那茅店里〔带云〕觑着山寨。宋江好恨也。〔唱〕他这般急张拘诸的立。那老儿一会家便怒吽吽在那柴门外〔带云〕哭道。我那满堂娇儿也。〔唱〕他这般乞留曲律的气。〔宋江云〕他怎生烦恼那。〔正末唱〕那老儿一会家便闷沉沉在那酒瓮边〔带云〕那老儿拿起瓢来。揭开蒲墩。舀一瓢冷酒来。汩汩的咽了。〔唱〕他这般迷留没乱的醉。那老儿托着一片席头便慢腾腾放在土坑上〔带云〕他出的门来。看一看。又不见来。哭道。我那满堂娇儿也。〔唱〕他这般壹留兀渌的睡。似这般过不的也么哥。似这般过不的也么哥。〔宋江云〕这厮怎的。〔正末唱〕他道俺梁山泊水不甜人不义。
　　〔宋江云〕学究兄弟。想必有那依艹附木。冒着俺家名姓。做这等事情的。也不可知。只是山儿也该讨个显证纔得分晓。〔正末云〕自有。有这红褡膊。不是显证。〔宋江云〕山儿。我今日和你打个赌赛。若是我抢将他女孩儿来。输我这六阳会首。若不是我。你输些甚么。〔正末云〕哥。你与我赌头罢。您兄弟摆一席酒。〔宋江云〕摆一席酒。到好了你。须要配得上我的。〔正末云〕罢罢罢。哥。倘若不是你。我情愿纳这颗牛头。〔宋江云〕既如此。立下军状。学究兄弟收着。〔正末云〕难道花和尚就饶了他。〔鲁智深云〕我这光头不赌他罢。省的你叫不利市。〔做立状科〕〔正末唱〕
　　【一煞】则为你两头白面搬兴废。转背言词说是非。这厮敢狗行狼心。虎头蛇尾。不是我节外生枝。囊里盛锥。谁着你夺人爱女。逞己风流。被咱都知。〔宋江云〕你看黑牛这村沙样势那。〔正末唱〕休怪我村沙样势。平地上起孤堆。
　　〔宋江云〕若不是我呵。我不道的饶了你哩。〔正末唱〕
　　【黄锺尾】那怕你指天画地能瞒鬼。步线行针待哄谁。又不是不精细。又不是不伶俐。〔宋江云〕我和你就下山去。〔正末唱〕下山寨。到那里。李山儿。共质对。认的真。觑的实。割你头。塞你嘴。〔宋江云〕这铁牛怎敢无礼。〔正末唱〕非铁牛。敢无礼。既赌赛。怎翻悔。莫说这三十六英雄一个个都是弟兄辈。〔云〕众兄弟每都来听着。〔宋江云〕你着他听什么。〔正末云〕俺如今和宋江鲁智深同到那杏花庄上。只等那老王林道出一个是字儿。你那做媒的花和尚。休要怪我一斧分开两个瓢。谁着你拐了一十八岁满堂娇。单把宋江一个留将下。待我亲手伏侍哥哥这一遭。〔宋江云〕你怎生伏侍我。〔正末云〕我伏侍你。我伏侍你。一只手揪住衣领。一只手揝住腰带。滴留扑摔个一字。阔脚板踏住胸脯。举起我那板斧来。觑着脖子上可叉。〔唱〕便跳出你那七代先灵也将我来劝不得。〔下〕
　　〔宋江云〕山儿去了也。小偻罗鞴两匹马来。某和智深兄弟亲下山寨。与老王林质对去走一遭。〔诗云〕老王林出乖露丑。李山儿将没做有。如今去杏花庄前。看谁输六阳魁首。〔同下〕
　　〔音释〕
　　嗛与衔同　??坤上声　■〈髟上力下〉音利　拾绳知切　唻郎爹切　隙音岂　食绳知切　刎文上声　当去声　噇音床　日人智切　直征移切　力音利　席星西切　跖张耻切　便平声　质张耻切　的音底　立音利　吽音烘　舀音杳　汩音谷　实绳知切　揝簪上声　摔升摆切　得当美切　鞴音备
　　第三折
　　〔王林做哭上云〕我那满堂娇儿也。则被你想杀我也。老汉王林。被那两个贼汉将我那女孩儿抢将去了。今日又是三日也。昨日有那李逵哥哥去梁山上寻那宋江鲁智深。要来对证这一桩事哩。老汉如今收拾下些茶饭。等候则个。〔做哭科云〕我那满堂娇儿。说道今日第三日。送他来家。不知来也是不来。则被你想杀我也。〔宋江同智深正末上〕〔宋江云〕智深兄弟。咱行动些。你看那山儿。俺在头里走。他可在后面。俺在后面走。他可在前面。敢怕我两个逃走了那。〔正末云〕你也等我一等波。听见到丈人家去。你好喜欢也。〔宋江云〕智深兄弟。你看他那厮迷言迷语的。到那里认的不是。山儿。我不道的饶了你哩。〔正末唱〕
　　【商调集贤宾】过的这翠巍巍一带山崖脚。遥望见滴溜溜的酒旗招。想悲欢不同昨夜。论真假只在今朝。〔云〕花和尚。你也小脚儿。这般走不动。多则是做媒的心虚。不敢走哩。〔鲁智深云〕你看这厮。〔正末唱〕鲁智深似窟里拔蛇。〔云〕宋公明。你也行动些儿。你只是拐了人家女孩儿。害羞也不敢走哩。〔宋江云〕你看他波。〔正末唱〕宋公明似毡上拖毛。则俺那周琼姬。你可甚么王子乔。玉人在何处吹箫。我不合蹬翻了莺燕友。拆散了这凤鸾交。
　　〔云〕我今日同你两个来这杏花庄上呵。〔唱〕
　　【逍遥乐】倒做了逢山开道。〔鲁智深云〕山儿。我还要你遇水搭桥哩。〔正末唱〕你休得顺水推船。偏不许我过河拆桥。〔宋江做前走科〕〔正末唱〕当不的他纳胯挪腰。〔宋江云〕山儿。你不记得上山时。认俺做哥哥。也曾有八拜之交哩。〔正末唱〕哥也你只说在先时有八拜之交。元来是花木瓜儿外看好。不由咱不回头儿暗笑。待和你争甚么头角。辩甚的衷肠。惜甚的皮毛。
　　〔云〕这是老王林门首。哥也。你莫言语。等我去唤门。〔宋江云〕我知道。〔正末叫门科〕老王。老王。开门来。〔王林做打盹〕〔正末又叫科〕〔云〕老王。开门来。我将你那女孩儿送来了也。〔王林做惊醒科云〕真个来了。我开开这门。〔做抱正末科云〕我那满堂娇儿也。呸。原来不是。〔正末唱〕
　　【醋葫芦】这老儿外名唤做半槽。就里带着一杓。是则是去了你那一十八岁这个满堂娇。更做你家年纪老。〔云〕俺叫了两三声不开门。第三声道送将你那满堂娇女孩儿来了。他开开门。搂着俺那黑膊子。叫道。我那满堂娇儿也。〔唱〕老儿也似这般烦恼的无颠无倒。越惹你揉眵抹泪哭嚎啕。
　　〔云〕哥也。进家里来坐着。〔宋江鲁智深做入坐科〕〔正末云〕他是一个老人家。你可休諕他。我如今着他认你也。老王。你过去认波。〔王林云〕老汉正要认他哩。〔宋江云〕兀那老子。你近前来。我就是宋江。我与你说。那个夺将你那女孩儿去。则要你认的是者。我与山儿赌着六阳会首哩。〔正末云〕老王。你认去。可正是他么。〔王林做认科云〕不是他。不是他。〔宋江云〕可如何。〔正末云〕哥也。你等他好好认咱。怎么先睁着眼吓他。这一吓他还敢认你那。兀的老王。只为你那女孩儿。俺弟兄两个赌着头哩。老王。兀那个不是你那女壻。拐了满堂娇孩儿的宋江。〔王林做再认摇头科云〕不是。不是。〔宋江云〕可何如。〔正末唱〕
　　【幺篇】你则合低头就坐来。谁着你睁睛先去瞧。则你个宋公明威势怎生豪。刚一矁早将他魂灵吓掉了。这便是你替天行道。则俺那无情板斧肯担饶。
　　〔云〕老王你来。兀那秃厮。便是做媒的鲁智深。你再去认咱。〔鲁智深云〕你快认来。〔王林做再认科云〕不是。不是。那两个一个是青眼儿长子。如今这个是黑矮的。那一个是稀头发腊梨。如今这个是剃头发的和尚。不是不是。〔鲁智深云〕山儿。我可是哩。〔正末云〕你这秃厮。由他自认。你先幺喝一声怎么。〔唱〕
　　【幺篇】谁不知你是镇关西鲁智深。离五台山纔落草。便在黑影中摸索也应着。只被你爆雷似一声先諕倒那呆老子怕不知名号。〔带云〕适纔间他也待认来。〔唱〕只见他摇头侧脑费量度。
　　〔宋江云〕既然认的不是。智深兄弟。我们先回山去。等铁牛自来支对。〔正末云〕老王。我的儿。你再认去。〔王林云〕哥。我说不是他。就不是他了。教我再认怎的。〔正末做打王林科〕〔王林云〕可怜见打杀老汉也。〔正末唱〕
　　【后庭花】打这老子没肚皮揽泻药。偏不的我敦葫芦摔马杓。〔宋江云〕小偻罗。将马来。俺与鲁家兄弟先回去也。〔正末云〕你道是弟兄每将马来。先回山寨上去。我道哥也。你再坐一坐。等那老子再细认波。〔唱〕哥哥道鞴马来还山寨。〔带云〕哎。哥也。羞的你兄弟。〔唱〕恰便似牵驴上板桥。恼的我怒难消。踹匾了盛浆铁落。辘轳上截井索。芭棚下瀽副槽。掷碎了舀酒瓢。砍折了切菜刀。
　　【双鴈儿】就恨不一把火刮刮拶拶烧了你这艹团瓢。将人来险中倒。气得咱一似那鲫鱼跳。可不道家有老敬老。家有小敬小。
　　〔宋江云〕智深兄弟。咱和你回山寨去。〔诗云〕堪笑山儿忒慕古。无事空将头共赌。早早回来山寨中。舒出脖子受板斧。〔同鲁智深下〕〔正末做叹科云〕嗨。这的是山儿不是了也。〔唱〕
　　【浪里来煞】方信道人心未易知。灯台不自照。从今后开眼见个低高。没来由共哥哥赌赛着使不的三家来便厮靠。则这三寸舌是俺斩身刀。〔下〕
　　〔王林云〕李逵哥哥去了也。他今日果然领将两个人来。着我认道是也不是。元来一个是真宋江。一个是真鲁智深。都不是拐我女孩儿的。不知被那两个天杀的拐了我满堂娇儿去。则被你想杀我也。〔宋刚做打嚏同鲁智恩旦儿上云〕打嚏耳朵热。一定有人说。可早来到杏花庄也。我那太山在那里。我每原许三日后。送你女孩儿回家。如今来也。〔王林做相见抱旦哭科云〕我那满堂娇儿也。〔宋刚云〕太山。我可不说谎。准准三日。送你令爱边家。〔王林云〕多谢太仆抬举。老汉只是家寒。急切里不曾备的喜酒。且到我女儿房里吃一杯淡酒去。待明日宰个小小鸡儿请你。〔鲁智恩云〕老王。我那山寨上有的是羊酒。我教小偻罗赶二三十个肥羊。抬四五十担好酒送你。〔王林云〕多谢太仆。只是老汉没的谢媒红送你。惶恐杀人也。〔宋刚云〕俺们且到夫人房里去吃酒来。〔下〕〔王林云〕这两个贼汉元来不是梁山泊上头领。他拐了我女孩儿。左右弄做破礶子。倒也罢了。只可惜那李逵哥哥。一片热心。赌着头来。这须不是耍处。我如今将酒冷一碗。热一碗。劝那两个贼汉吃的烂醉。到晚间等他睡了。我悄悄蓦上梁山。报与宋公明知道。搭救李逵。有何不可。〔诗云〕做甚么老王林夜走梁山道。也则为李山儿恩义须当报。但愁他一涌性杀了假宋江。连累我满堂娇要带前夫孝。〔下〕
　　〔音释〕
　　脚音皎　杓绳昭切　眵抽支切　諕音夏　矁楚九切　着池烧切　爆音豹　度多劳切　药音耀　落音涝　索音嫂　中去声　嚏音替　蓦音陌
　　第四折
　　〔宋江同吴学究鲁智深领卒子上云〕某乃宋江是也。学究兄弟。颇奈李山儿无礼。我和他打下赌赛。到那里果然认的不是。我与鲁家兄弟先回来了。只等山儿来时。便当斩首。小偻罗。踏着山岗望者。这早晚山儿敢待来也。〔正末做负荆上云〕黑旋风。你好是没来由也。为着别人。输了自己。我今日无计所奈。砍了这一束荆杖。负在背上。回山寨见俺公明哥哥去也呵。〔唱〕
　　【双调新水令】这一场烦恼可也逩人来。没来由共哥哥赌赛。袒下我这红纳袄。跌绽我这旧皮鞋。心下量猜。〔带云〕到山寨上。哥哥不打。则要头。〔唱〕怎发付脖项上这一块。
　　【驻马听】有心待不顾形骸。〔带云〕这碧湛湛石崖。不得底的深涧。我待跳下去。休说一个。便是十个黑旋风也不见了。〔唱〕两三番自投碧湛崖。敬临山寨。行一步如上吓魂台。我死后墓顶头谁定远乡牌。灵位边谁呪生天界。怎擘划。但得个完全尸首便是十分采。
　　【搅筝琶】我来到辕门外。见小校鴈行排。〔带云〕往常时我来呵。〔唱〕他这般退后趋前。〔带云〕怎么今日的。〔唱〕他将我佯呆不睬。〔做偷瞧科云〕哦。元来是俺宋公明哥哥和众兄弟都升堂了也。〔唱〕他对着那有期会的众英才。一个个稳坐抬颏。我说的明白。道莽撞的廉颇请罪来。死也应该。
　　〔见科〕〔宋江云〕山儿。你来了也。你背着甚么哩。〔正末云〕哥哥。您兄弟山涧直下砍了一束荆杖。告哥哥打几下。您兄弟一时间没见识。做这等的事来。〔唱〕
　　【沉醉东风】呼保义哥哥见责。我李山儿情愿餐柴。第一来看着咱兄弟情。第二来少欠他脓血债。休道您兄弟不伏烧埋。由你便直打到梨花月上来。若不打这顽皮不改。
　　〔宋江云〕我元与你赌头。不曾赌打。小偻罗。将李山儿踹下聚义堂斩首报来。〔正末云〕学究哥。你劝一劝儿。智深哥。你也劝一劝儿。〔学究同鲁智深劝科〕〔宋江云〕这是军状。我不打他。则要他那颗头。〔正末云〕哥。你道甚么哩。〔宋江云〕我不打你。则要你那颗头。〔正末云〕哥哥。你真个不肯打。打一下是一下疼。那杀的只是一刀。倒不疼哩〔宋江云〕我不打你。〔正末云〕不打。谢了哥哥也。〔做走科〕〔宋江云〕你走那里去。〔正末云〕哥哥道是不打我。〔宋江云〕我和你打赌赛。我则要你那六阳会首。〔正末云〕罢罢罢。他杀不如自杀。借哥哥　来待我自刎而亡。〔宋江云〕也罢。小偻罗将剑来递与他。〔正末做接剑科云〕这剑可不元是我的。想当日跟着哥哥打围猎射。在那官道傍边。众人都看见一条大蟒蛇拦路。我走到根前。并无蟒蛇。可是一口太阿宝剑。我得了这剑。献与俺哥哥悬带。数日前我曾听得支楞楞的剑响。想杀别人。不想道杀害自己也。〔唱〕
　　【步步娇】则听得宝剑声鸣使我心惊骇。端的个风团快。似这般好器械。一柞来铜钱恰便似砍麻秸。〔带云〕想您兄弟十载相依。那般恩义。都也不消说了。〔唱〕还说甚旧情怀。早砍取我半壁天灵盖。
　　〔王林冲上叫科云〕刀下留人。告太仆。那个贼汉送将我那女孩儿来了。我将他两个灌醉在家里。一径的来报知。太仆与老汉做主咱。〔宋江云〕山儿。我如今放你去。若拿得这两个棍徒。将功折罪。若拿不得。二罪俱罚。你敢去么。〔正末做笑科云〕这是揉着我山儿的痒处。管教他瓮中捉鳖。手到拿来。〔学究云〕虽然如此。他有两副鞍马。你一个如何拿的他住。万一被他走了。可不输了我梁山泊上的气概。鲁家兄弟。你帮山儿同走一遭。〔鲁智深云〕那山儿开口便骂我秃厮会做媒。两次三番要那王林认我。是甚主意。他如今有本事自去拿那两个。我鲁智深决不帮他。〔学究云〕你只看聚义两个字。不要因这小忿。坏了大体面。〔宋江云〕这也说的是。智深兄弟。你就同他去拿那两个顶名冒姓的贼汉来。〔鲁智深云〕既是哥哥分付。您兄弟敢不同去。〔同下〕〔宋刚鲁智恩上云〕好酒。俺们昨夜都醉了也。今早日高三丈。还不见太山出来。敢是也醉倒了。〔正末同鲁智深王林上云〕贼汉。你太山不在这里。〔做见就打科宋刚云〕兀那大汉。你也通个名姓。怎么动手便打。〔正末云〕你要问俺名姓。若说出来。直諕的你尿流屁滚。我就是梁山泊上黑爹爹李逵。这个哥哥是真正花和尚鲁智深。〔做打科唱〕
　　【乔牌儿】你顶着鬼名儿会使乖。到今日当天败。谁许这满堂娇压你那莺花寨。也不是我黑爹爹忒性歹。
　　〔宋刚云〕这是真命强盗。我们打他不过。走走走。〔做走科〕〔正末云〕这厮走那里去。〔做追上再打科〕〔唱〕
　　【殿前欢】我打你这吃敲材。直着你皮残骨断肉都开。那怕你会飞腾就透出青霄外。早则是手到拿来。你你你好一个鲁智深不吃斋。好一个呼保义能贪色。如今去亲身对证休嗔怪。须不是我倚强凌弱。还是你自揽祸招灾。
　　〔做拿住二贼科〕〔正末云〕这贼早拿住了也。〔王林同旦儿做拜科〕〔鲁智深云〕元那老头儿不要拜。明日你同女儿到山寨来拜谢宋头领便了。〔同正末押二贼下〕〔王林云〕他们拿这两个贼汉去了也。今日纔出的俺那一口臭气。我儿。等待明日牵羊担酒。亲上梁山去。拜谢宋江头领走一遭。〔旦儿做打战科王林云〕我儿不要苦。这样贼汉有甚么好处。等我慢慢的拣一个好的嫁他便了。〔同下〕〔宋江同吴学究领卒子上云〕学究兄弟。怎生李山儿同鲁智深到杏花庄去了许久。还不见来。俺山上该差人接应他么。〔学究云〕这两个贼子到的那里。不必差人接应。只早晚敢待来也。〔卒子做报科云〕喏。报的哥哥得知。两位头领得胜回来了也。〔正末同鲁智深押二贼上云〕那两个贼汉擒拿在此。请哥哥发落。〔宋江云〕好宋江。好鲁智深。你怎么假名冒姓。坏我家的名目。小偻罗。将他绑在那花标树上。取这两副心肝。与咱配酒。枭他首级。悬挂通衢警众。〔卒子云〕理会的。〔拿二贼下〕〔正末唱〕
　　【离亭宴煞】蓼儿洼里开筵待。花标树下肥羊宰。酒尽呵■〈扌弃〉当再买。涎邓邓眼睛剜。滴屑屑手脚卸。碜可可心肝摘。饿虎口中将脆骨夺。骊龙颔下把明珠握。生担他一场利害。〔带云〕智深哥哥。〔唱〕我也则要洗清你这强打挣的执柯人。〔带云〕公明哥哥。〔唱〕出脱你这干风情的画眉客。
　　〔宋江云〕今日就聚义堂上。设下赏功筵席。与李山儿鲁智深庆喜者。〔诗云〕宋公明行道替天。众英雄聚义林泉。李山儿拔刀相助。老王林父子团圆。
　　〔音释〕
　　划胡乖切　行音杭　白巴埋切　颇平声　应平声　责斋上声　蟒音莽　阿何哥切　柞音诈　秸音皆　揉与挠同　色筛上声　碜初锦切　摘斋上声　握歪上声　客音楷
　　题目　杏花庄王林告状　
　　正名　梁山泊李逵负荆
　　梁山泊李逵负荆杂剧终
  </div>
  <div class="pagination">
   <a href="元曲选_page61.html">
    上一页
   </a>
   <span>
    ...
   </span>
   <a href="元曲选_page57.html">
    57
   </a>
   <a href="元曲选_page58.html">
    58
   </a>
   <a href="元曲选_page59.html">
    59
   </a>
   <a href="元曲选_page60.html">
    60
   </a>
   <a href="元曲选_page61.html">
    61
   </a>
   <span class="current-page">
    62
   </span>
   <a href="元曲选_page63.html">
    63
   </a>
   <a href="元曲选_page64.html">
    64
   </a>
   <a href="元曲选_page65.html">
    65
   </a>
   <a href="元曲选_page66.html">
    66
   </a>
   <a href="元曲选_page67.html">
    67
   </a>
   <span>
    ...
   </span>
   <a href="元曲选_page63.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
