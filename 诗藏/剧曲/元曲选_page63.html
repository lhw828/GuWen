<!DOCTYPE html>
<html>
<head>
    <meta charset="UTF-8">
    <title>元曲选 - 第 63 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 63 页/共 133 页</h1>
    <div class="content">《元曲选》　沙门岛张生煑海杂剧　（明）臧晋叔 编
　　沙门岛张生煑海杂剧　　（元）李好古 撰
　　●沙门岛张生煑海杂剧目录
 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　石佛寺龙女听琴　正名　沙门岛张生煑海 
　　第一折
　　〔外扮东华仙上诗云〕海东一片晕红霞。三岛齐开烂漫花。秀出紫芝延寿算。逍遥自在乐仙家。贫道乃东华上仙是也。自从无始以来。一心好道。修炼三田。种出黄芽至宝。七返九还。以成大罗神仙。掌判东华妙严之天。为因瑶池会上。金童玉女。有思凡之心。罚往下方。投胎脱化。金童者在下方潮州张家托生男子身。深通儒教。作一秀士。玉女于东海龙神处生为女子。待他两个偿了宿债。贫道然后点化他。还归正道。〔诗云〕金童玉女意投机。才子佳人世罕稀。直待相逢酬宿债。还归正道赴瑶池。〔下〕〔正末扮长老同行者上诗云〕释门大道要参修。开阐宗源老比丘。门外不知东海近。只言仙境本清幽。贫僧乃石佛寺法云长老是也。此寺古刹。近于东海岸边。常有龙王水卒。不时来此游翫。行者。出门前觑看。若有客来时。报复我家知道。〔行者云〕理会得。〔冲末扮张生引家僮上云〕小生潮州人氏。姓张名羽。表字伯腾。父母蚤年亡化过了。自幼颇学诗书。争奈功名未遂。今日闲游海上。忽见一座古寺。门前立着个行者。那行者。此寺有名么。〔行者云〕焉得无名。山无名迷杀人。寺无名俗杀人。此乃石佛寺也。〔张生云〕你去报复长老。道有个闲游的秀才。特来相访。〔行者做报科云〕门外有一秀才。探望师父。〔长老云〕道有请。〔做见科长老云〕敢问秀才。何方人氏。〔张生云〕小生潮州人氏。自幼父母双亡。功名未遂。偶然闲游海上。因见古刹清凉境界。望长老借一凈室。与小生温习经史。不知长老意下如何。〔长老云〕寺中房舍尽有。行者。你收拾东南幽静之处。堪可与秀才观书也。〔张生云〕小生无物相奉。有白银二两。送长老权为布施。望乞笑纳。〔长老云〕既然秀才重意。老僧收了。行者收拾房舍。安排斋食。请秀才稳便。老僧且回禅堂。作些功果去也。〔下〕〔行者云〕秀才。与你这一间幽静的房儿。随你自去打斛斗。学踢弄。舞地鬼。乔扮神。撒科打诨。乱作胡为。耍一会笑一会。便是你那游翫快乐。我行者到禅堂服侍俺师父去也。〔诗云〕行童终日打勤劳。扫地纔完又要把水挑。就里贪顽只爱耍。寻个风流人共说风骚。〔下〕〔张生云〕僧家清雅。又无闲人聒噪。堪可攻书。天色晚了也。家童将过那张琴来。抚一曲散心咱。〔家童安琴科张生云〕点上灯。焚起香来者。〔点灯焚香科张生诗云〕流水高山调不徒。锺期一去赏音孤。今宵灯下弹三弄。可使游鱼出听无。〔正旦扮龙女引侍女上云〕妾身琼莲是也。乃东海龙神第三女。与梅香翠荷。今晚闲游海上。去散心咱。〔侍女云〕姐姐。你看这大海澄澄。与长天一色。是好景致也。〔正旦唱〕
　　【仙吕点绛唇】海水汹汹。晚风微送。兼天涌。不辨西东。把凌波步轻那动。
　　【混江龙】清宵无梦。引着这小精灵闲伴我游踪。恰离了澄澄碧海。遥望那耿耿长空。你看那万朵彩云生海上。一轮皓月映波中。〔侍女云〕海中景物。与人间敢不同么。〔正旦唱〕觑了那人间凤阙。怎比我水国龙宫。清湛湛洞天福地任逍遥。碧悠悠那愁他浴凫飞雁争喧哄。似俺这闺情深远。直恁般好信难通。
　　〔侍女云〕姐姐。你本海上神仙。这容貌端的非凡也。〔正旦唱〕
　　【油葫芦】海上神仙年寿永。这蓬莱在眼界中。风飘仙袂绛绡红。则我这云鬟高挽金钗重。蛾眉轻展花钿动。袖儿笼指十葱。裙儿簌鞋半弓。只待学吹箫同跨丹山凤。那其间登碧落趁天风。
　　〔侍女云〕想天上人间。自然难比。〔正旦唱〕
　　【天下乐】不比那人世繁华扫地空。尘中。似转蓬。则他这春过夏来秋又冬。听一声报晓鸡。听一声定夜钟。断送的他世间人犹未懂。
　　〔张弹琴侍女做听科云〕姐姐。那里这般呵。〔正旦唱〕
　　【那咤令】听疎剌剌晚风。风声落万松。明朗朗月容。容光照半空。响潺潺水冲。冲流绝涧中。又不是采莲女拨棹声。又不是捕鱼叟鸣榔动。惊的那夜眠人睡眼蒙眬。
　　〔侍女云〕这响声比其余全别也。〔正旦唱〕
　　【鹊踏枝】又不是拖环佩韵玎■〈王冬〉。又不是战铁马响铮鏦。又不是佛院僧房。击磬敲钟。一声声諕的我心中怕恐。原来是厮琅琅谁抚丝桐。
　　〔张再抚琴科〕〔侍女云〕敢是这寺中。有人弄甚么响。〔正旦云〕原来是抚琴哩。〔侍女云〕姐姐。你试听咱。〔正旦唱〕
　　【寄生草】他一字字情无限。一声声曲未终。恰便似颤巍巍金菊秋风动。香馥馥丹桂秋风送。响珊珊翠竹秋风弄。咿呀呀偏似那织金梭撺断锦机声。滴溜溜舒春纤乱撒珍珠迸。
　　〔侍女做偷瞧科云〕原来是个秀才。在此抚琴。端的是个典雅的人儿也。〔正旦唱〕
　　【六幺序】表诉那弦中语。出落着指下功。胜檀槽慢掇轻拢。则见他正色端容。道貌仙丰。莫不是汉相如作客临邛。也待要动文君曲奏求凰凤。不由咱不引起情浓。你听这清风明月琴三弄。端的个金徽汹涌。玉轸玲珑。
　　〔侍女云〕姐姐。休说你知音人。便是我也觉的他悠悠扬扬。入耳可听。果然弹得好也。〔正旦唱〕
　　【幺篇】端的心聪。那更神工。悲若鸣鸿。切若寒蛩。娇比花容。雄似雷轰。真乃是消磨了闲愁万种。这秀才一事精。百事通。我蹑足潜踪。他换羽移宫。抵多少盼盼女词媚涪翁。似良宵一枕游仙梦。因此上偷窥方丈。非是我不守房栊。
　　〔做弦断科张生云〕怎么琴弦忽断。敢是有人窃听。待小生出门试看咱。〔正旦避科云〕好一个秀才也。〔张生做见科云〕呀。好一个女子也。〔做问科云〕请问小娘子。谁氏之家。如何夜行。〔正旦唱〕
　　【金盏儿】家住在碧云空。绿波中。有披鳞带角相随从。深居富贵水晶宫。我便是海中龙氏女。胜似那天上许飞琼。岂不知众星皆拱北。无水不朝东。
　　〔张生云〕小娘子姓龙氏。我记得何承天姓苑上。有这个姓来。难道小娘子既然有姓。岂可无名。因甚至此。〔正旦云〕妾身龙氏三娘。小字琼莲。见秀才弹琴。因听琴至此。〔张生云〕小娘子既为听琴而至。这等是赏音的了。何不到书房中坐下。待小生细弹一曲何如。〔正旦云〕愿往。〔做到书房科正旦云〕敢问先生高姓。〔张生云〕小生姓张名羽。字伯腾。潮州人氏。早年父母双亡。也曾饱学诗书。争奈功名未遂。游学至此。并无妻室。〔侍女云〕这秀才好没来头。谁问你有妻无妻哩。〔家童云〕不则是相公。我也无妻。〔张生云〕小娘子不弃小生贫寒。肯与小生为妻么。〔正旦云〕我见秀才聪明智慧。丰标俊雅。一心愿与你为妻。则是有父母在堂。等我问了时。你到八月十五日。中秋节届。前来我家。招你为壻。〔张生云〕既蒙小娘子俯允。只不如今夜便成就了。何等有趣。着小生几时等到八月十五日也。〔家童云〕正是。我也等不得。〔侍女云〕你等不得。且是容易哩。〔正旦云〕常言道有情何怕来年期。这有甚等不得那。〔唱〕
　　【后庭花】那里也阳台云雨踪。不比那秦楼风月丛。〔张生云〕敢问小娘子家在何处。〔正旦唱〕只在这沧海三千丈。险似那巫山十二峯。〔张生云〕小生做贵宅女壻。就做了富贵之郎。不知可有人服侍么。〔正旦唱〕俺可更有门风。无非是蛟虬参从。还有那鼋将军鳖相公。鱼夫人虾爱宠。鼍先锋龟老翁。能浮波惯弄风。隔云山千万重。要相逢指顾中。
　　〔张生云〕只要小娘子言而有信。俺小生是一个志诚老实的。〔正旦唱〕
　　【青歌儿】甜话儿将人将人摩弄。笑脸儿把咱把咱陪奉。你则看八月冰轮出海东。那其间雾敛晴空。风透帘栊。云雨和同。那其间锦阵花丛。玉斝金锺。对对双双。喜喜欢欢。我与你笑相从。再休提误入桃源洞。
　　〔张生云〕既然许了小生为妻。小娘子可留些信物么。〔正旦云〕妾有冰蚕织就鲛鮹帕。权为信物。〔张生做谢科云〕多感小娘子。〔家童云〕梅香姐。你与我些儿甚么信物。〔侍女云〕我与你把破蒲扇。拿去家里扇煤火去。〔家童云〕我到那里寻你。〔侍女云〕你去兀那羊市角头。砖塔儿胡衕总铺门前来寻我。〔正旦唱〕
　　【赚煞】你岂不知意儿和。直恁欠心儿懂。我非罗刹女休惊莫恐。多管是前世因缘今得宠。到中秋好事相逢。且从容。劈开这万里溟蒙。俺那里静悄悄绝无尘世冗。〔张生云〕有如此富贵。小生愿往。〔正旦唱〕一周围红遮翠拥。尽都是金扉银栋。不弱似九天碧落蕊珠宫。〔同侍女下〕
　　〔张生云〕我看此女妖娆艳冶。绝世无双。他说着我海岸边寻他。我也等不的中秋。家童。你看着琴剑书箱。我??的将此鲛鮹手帕。渺渺茫茫。直至海岸边。寻那女子走一遭去。〔诗云〕海岸东头信步行。听琴女子最关情。有缘有分能相遇。何必江皋笑郑生。〔下〕〔家童云〕我家东人好傻也。安知他不是个妖魔鬼怪。便信着他跟将去了。我报与长老同行者。追我东人去。〔词云〕尀耐这鬼怪妖魔。将花言巧语调唆。若不是连忙赶上。只怕迷杀我秀才哥哥。〔下〕
　　〔音释〕
　　晕音运　刹音察　施去声　诨温去声　那音挪　簌音速　断端去声　剌音辣　潺锄山切　铮音撑　鏦音匆　颤音战　撺粗酸切　迸逋梦切　邛音穷　蛩音穷　轰音烘　涪房鸠切　从去声　琼音穷　慧音惠　虬音求　鼍音陀　斝音贾　从音匆　分去声　傻商鲊切　唆音梭
　　第二折
　　〔张生上诗云〕幸会多娇有所期。闲花野草斗芳菲。幽情何处桃源洞。则怕刘郎去未归。小生张伯腾。恰纔遇着的那个女子。人物非凡。因此寻踪觅迹。前来寻他。却不知何处去了。则见青山绿水。翠柏苍松。前又去不得。回又回不得。好凄惨人也。这盘陀石上。我且歇息咱。〔虚下〕〔正旦改扮仙姑上诗云〕桑田成海又成田。一霎那堪过百年。拨转顶门关棙子。阿谁不是大罗仙。自家本秦时宫人。后以采药入山。谢去火食。渐渐身轻。得成大道。世人称为毛女者是也。今日偶然乘兴。游到此间。却是海之东岸。你看茫茫荡荡。好一片大水也呵。〔唱〕
　　【南吕一枝花】黑弥漫水容沧海宽。高崪峍山势昆仑大。明滴溜冰轮出海角。光灿烂红日转山崖。这日月往来。只山海依然在。弥八方徧九垓。问甚么河汉江淮。是水呵都归大海。
　　【梁州第七】你看那缥渺间十洲三岛。微茫处阆苑蓬莱。望黄河一股儿浑流派。高冲九曜。远映三台。上连银汉。下接黄埃。势汪洋无岸无涯。出许多异宝奇哉。看看看波涛涌光隐隐无价珠玑。是是是草木长香喷喷长生药材。有有有蛟龙偃郁沉沉精怪灵胎。常则是云昏。气霭。碧油油隔断红尘界。恍疑在九天外。平吞了八九区云梦泽。问甚么翠岛苍崖。
　　〔张生上云〕这里不知是何处。喜得又遇着一位娘子。呀。原来是道姑。待小生问个路儿咱。〔仙姑唱〕
　　【牧羊关】猛地里难回避。可教人怎离摘。则见他叉手前来。多管是迷了路的行人。多管是失了船的过客。〔张生云〕道姑。敢问这搭儿是何处也。〔仙姑唱〕比及你来相问。先对俺说明白。〔张生云〕我到此只为那可意人儿。不知在那里。〔仙姑唱〕且将个采芝女权休怪。只问那可意人安在哉。
　　〔云〕秀才何方人氏。因甚至此。〔张生云〕小生潮州人氏。因为游学。在此石佛寺借寓。前夜弹琴。有一女子引一侍女来听。此女自言龙氏之女。小字琼莲。到八月中秋日。与小生会约于海岸。小生随即寻访。不意迷失道路。小生只想他风流人物。世上无比。〔仙姑云〕他既说姓龙。你可也想左了。〔唱〕
　　【骂玉郎】可知道龙宫美女多娇态。想当时因有约。则今日独寻来。??的个舍残生做下风流债。那龙也青脸儿长左猜。恶性儿无可解。狠势儿将人害。
　　〔张生云〕可怎生恁般利害。〔仙姑唱〕
　　【感皇恩】呀。他把那牙爪张开。头角轻抬。一会儿起波涛。一会儿摧山岳。一会儿卷江淮。变大呵乾坤中较窄。变小呵芥子里藏埋。他可便能英勇。显神通。放狂乖。
　　〔张生云〕那小娘子姓龙。你这道姑。怎么说起龙来。〔仙姑云〕秀才不知。这龙是轻易好惹他的。〔唱〕
　　【采茶歌】他兴云雾片时来。动风雨满尘埃。则怕惊急烈一命丧尸骸。休为那约雨期云龙氏女。送了你个攀蟾折桂俊多才。
　　〔张生云〕小生纔省悟了也。他是龙宫之女。他父亲十分狠恶。怎肯与我为妻。这婚姻之事。一定无成了。只是小娘子。谁着你听琴来。〔做悲科〕〔仙姑云〕贫道不是凡人。乃奉东华上仙法旨。着我来指引你还归正道。休得堕落。〔张生做拜科云〕小生肉眼。不知上仙指引。望乞恕罪。〔仙姑云〕我且问你。那听琴女子。是东海龙王第三之女。小字琼莲。他在龙宫海藏。你怎么得见他。〔张生云〕若论那龙宫之女。与小生颇有缘分。〔仙姑云〕那里见的有缘分。〔张生云〕既没缘分。他怎肯约我在八月十五夜。到他家里招我做女壻。又与我这鲛鮹帕儿做信物哩。〔仙姑云〕这鲛鮹手帕。果是龙宫之物。眼见的那个女子。看的你中意了。只是龙神懆暴。怎生容易将爱女送你为妻。秀才。我如今圆就你这事。与你三件法物。降伏着他。不怕不送出女儿嫁你。〔张生做跪科云〕愿见上仙法宝。〔仙姑取砌末科云〕与你银锅一只。金钱一文。铁杓一把。〔张生接科云〕法宝便领了。愿上仙指教。怎生样用他纔好。〔仙姑云〕将海水用这杓儿。舀在锅儿里。放金钱在水内。煎一分。此海水去十丈。煎二分。去二十丈。若煎干了锅儿。海水见底。那龙神怎么还存坐的住。必然令人来请。招你为壻也。〔张生云〕多谢上仙指教。但不知此处离海岸远近若何。〔仙姑云〕向前数十里。便是沙门岛海岸了也。〔唱〕
　　【黄锺煞尾】这宝呵出在那瑶台紫府清虚界。碧落苍空天上来。任熬煎。任布划。可从心。可称怀。不求亲。不纳财。做行媒。做娇客。连理枝。并蒂开。凤鸾交。鱼水谐。休将他。觑小哉。信神仙。妙手策。也是那前生福有安排。直着你沸汤般煎干了这大洋海。〔下〕
　　〔张生云〕小生有缘。得受上仙法宝。直到沙门岛煎海水去来。〔诗云〕任他东海滚波涛。取水将来锅内熬。此是神仙真妙法。不愁无分见多娇。〔下〕
　　〔音释〕
　　棙音利　弥音迷　漫幔平声　崪才笔切　峍勒没切　长音掌　泽池斋切　摘斋上声　客音楷　白巴埋切　解上声　窄斋上声　懆音灶　降奚江切　舀音杳　划胡乖切　称去声
　　第三折
　　〔行者上云〕小僧乃石佛寺行者。前日有一秀才。在我这房头借住。因夜间弹琴。被一个精怪迷惑将去了。那家童连忙赶去寻他。俺师父葫芦提。也着我去寻。林深山险。那里寻他去。我独自一个。正要走回。不堤防遇见个大虫。张牙舞爪而来。犹喜得我先见他。那大虫不曾看见我。左边看看。右边看看。再没个所在可以躲闪的过。恰好傍边有一潭浑泥水。只得将身子轻轻溜下水底坐了。岂知那大虫走的口渴。正要来吃水。张开了血盆也似红的口。伸出那锉刀也似快的舌头来。把水一嗒。那潭就干了一寸。连不连的嗒上几嗒。那潭渐渐的干下去。可不把俺身子似橹珠儿露将出来。如何是好。俺趁他开口之时。只一个筋斗。早打到他肚里去了。原来那肚里面黑便黑。他心肝五脏。都是摸得着的。被我摸着他心肝。左边那叶上着实咬了一口。只听的大虫叫道。哎哟。我又摸他心肝右叶上。加倍的狠咬一口。只听的大虫叫道。我今日怎么这等心疼的紧。莫不是石佛寺这个促搯的小行者。算计我哩。我便道。也差不多儿。那大虫道。你出来罢。我道。你放我那里出来。那大虫道。你打前门出来。我想他这两对撩牙。略斗一斗。我这身子就做芝麻糖了。我便道。我不打前门出来。那大虫道。这等你要那里出来。我道。我打后门出来。那大虫便往山岗儿上。两只脚爪着两株大树。将屁股向着山岗空阔去处。用力一努。早努出个爆雷也似的响屁来。我就着这屁迸裂一个筋斗。直打到石佛寺里。方纔逃得一条性命。〔诗云〕平地空将性命丢。见人羞说后门头。不如随着秀才一处同迷死。倒也落的牡丹花下鬼风流。〔下〕〔张生引家僮上诗云〕前生结下好姻缘。觅得鸾胶续断弦。法宝煎熬铛滚沸。争知火里好裁莲。小生张伯腾。早到海岸也。家僮将火镰火石。引起火来。用三角石头。把锅儿放上。〔做放锅科云〕你可将这杓儿舀那海水起来。〔做取水科云〕锅里水满了也。再放这枚金钱在内。用火烧着。只要火气十分旺相。一时间将此水煎滚起来。〔家僮云〕这等。你不早说。那小娘子跟随的丫头。送我一把蒲扇。不曾拏的来。把什么扇火。〔做衣袖扇火科云〕且喜锅儿里水滚了也。〔张生云〕水滚了。待我试看海水动静。〔做看科惊云〕怪哉。果然海水翻腾沸滚。真有神应也。〔家僮云〕怎么这里水滚。那海水也滚起来。难道这锅儿是应着海的。〔长老慌上云〕老僧石佛寺长老是也。正在禅床打坐。则见东海龙王。遣人来说道。有一秀才。不知他将甚般物件。煑的海水滚沸。急得那龙王没处逃躲。央我老僧去劝化他。早早去了火罢。原来这秀才不是别人。就是前日借俺寺里读书的潮州张生。想我石佛寺贴近东海。现今龙宫有难。岂可不救。只得亲到沙门岛上劝化秀才。走一遭去也呵。〔唱〕
　　【正宫端正好】一地里受煎熬。遍寰宇空劳攘。兀的不慌杀了海内龙王。我则见水晶宫血气从空撞。闻不得鼻口内干烟炝。
　　【滚绣球】那秀才谁承望。急煎煎做这场。不知他挟着的甚般伎俩。只待要卖弄杀手段高强。莫不是放火光。逼太阳。烧的来焰腾腾滚波翻浪。纵有那雷和雨也救不得惊惶。则见锦鳞鱼活泼剌波心跳。银脚蟹乱扒沙在岸上藏。但着一点儿就是一个燎浆。
　　〔做到科云〕来到此间。正是沙门岛海岸了。兀那秀才。你在此煑着些甚么哩。〔张生云〕我煑海也。〔正末云〕你煑他那海做甚么。〔张生云〕老师父不知。小生前夜在于寺中操琴。有一女子前来窃听。他说是龙氏三娘。小字琼莲。亲许我中秋会约。不见他来。因此在这里煑海。定要煎他出来。〔正末唱〕
　　【倘秀才】这秀才不能勾花烛洞房。〔带云〕好也啰。〔唱〕却生扭做香水混堂。大海将来升斗量。秀才家能软款。会安详。怎做这般热忽喇的勾当。
　　〔张生云〕老师父。你不要管我。你且到别处化缘去。〔正末唱〕
　　【滚绣球】俺也不是化道粮。也不是要供养。我则是特来相访。〔张生云〕我是个穷秀才。相访我有甚么化与你。〔正末唱〕俺本是出家人便乞化何妨。〔张生云〕若得见那小娘子。肯招我做女壻。便有布施。〔正末唱〕则为那窈窕娘。不招你个俊俏郎。弄出这一番祸从天降。你穷则穷道与他门户辉光。你那里得熬煎铅汞山头火。你那里觅医治相思海上方。此物非常。
　　〔张生云〕老师父。我老实对你说。若那夜女子不出来呵。我则管煑哩。〔正末云〕秀才你听者。东海龙神。着老僧来做媒。招你为东床娇客。你意下如何。〔张生云〕老师父。你不要耍我。这海中一望。是白茫茫的水。小生是个凡人。怎生去的。〔家僮云〕相公。这个不妨事。你只跟着长老去。若是他不渰死。难道独独渰死了你。〔正末唱〕
　　【脱布衫】俺实丕丕要问行藏。你慢腾腾好去商量。将这水指一指飜为土壤。分一分步行坦荡。
　　【小梁州】直着你如履平原草径荒。〔张生云〕到那海底去。莫不昏暗么。〔正末唱〕却正是日出扶桑。〔张生云〕小生终是个凡人。怎敢就到海中去。〔正末唱〕虽然大海号东洋。休谦让。〔带云〕去来波。〔唱〕他则待招选你做东床。
　　〔张生云〕小生曾闻这仙境有弱水三千丈。可怎生去的。〔正末唱〕
　　【幺篇】便休提弥漫弱水三千丈。端的是锦模糊水国鱼邦。〔张生做望科云〕我看这海有偌般宽阔。无边无岸。想是连着天的。好怕人也。〔正末唱〕你道是白茫茫。如天样。越显得他宽洪海量。我劝你早准备帽儿光。
　　〔张生云〕既如此。待我收起法宝。则要老师父作成我这桩亲事。〔家僮云〕那小姐身边。有一个侍女。须配与我。不然我依旧烧起火来。〔正末唱〕
　　【笑和尚】去去去向兰阁到画堂。俺俺俺这言语无虚诳。〔张生云〕是真个么。〔正末唱〕你你你终有个酸寒相。他他他女艳妆。早早早得成双。来来来似鸳鸯并宿在销金帐。
　　〔张生云〕这等我就随着老师父去。则要得早早人月团圆。休孤旧约也。〔正末唱〕
　　【尾声】则为你佳人才子多情况。諕得他椿室萱堂着意忙。你貌又轩昂才又良。他玉有温柔花有香。意相投姻缘可配当。心厮爱夫妻谁比方。似他这百媚韦娘。共你个风流张敞。〔带云〕去来波。〔唱〕须将俺撮合山的媒人重重赏。〔同张生下〕
　　〔家僮云〕你看我家东人。兴匆匆的跟着长老入海去了。留我独自一个。在这海岸上。看守什么法宝。若是他当真做了新郎。料必要满了月方纔出来。我看那小行者。尽也有些风韵。老和尚又不在。不如我收拾了这几件东西。一径回到寺里。寻那小行者打閛閛去也。〔下〕
　　〔音释〕
　　橹音鲁　铛音撑　镰音廉　相去声　难去声　炝妻相切　当上声　汞乌拱切　兴去声　閛铺蒙切
　　第四折
　　〔外扮龙王引水卒上诗云〕一轮红日出扶桑。照耀中天路杳茫。虽然弱水三千里。只要无私自可航。吾神乃东海龙王是也。有小女琼莲。曾于夜间到石佛寺游玩。见一秀才抚琴。其曲有凤求凰之音。他两个暗面关情。遂许中秋赴会。某家说道他是凡人。怎生到的俺这水府。不想秀才遇着上仙。授他三件法宝。被他烧的海水滚沸。使某不堪其热。只得央石佛寺法云禅师为媒。招请为壻。早间已将花红酒礼。款待那做媒的去了。如今设下庆喜的筵席。兀那水卒。请出秀才和女孩儿来者。〔正旦同张生上〕〔正旦云〕秀才。前厅上拜俺父母去。〔张生云〕是。〔正旦云〕秀才。我和你那夜相别。谁想有今日也。〔唱〕
　　【双调新水令】则为这波涛相间的故人疎。我则怕黑漫漫各寻别路。受了些活地狱。下了些死工夫。海角天隅。须有日再完聚。
　　〔张生云〕这龙宫里面。都是些甚么人物。〔正旦唱〕
　　【驻马听】摆列着水里兵卒。都是些鼋将军鼍先锋鳖大夫。看了这海中使数。无过。是赤须虾银脚蟹锦鳞鱼。绣帘十二列珍珠。家财千万堆金玉。〔张生云〕是好富贵也。〔正旦唱〕你自喑付。则俺这水晶宫是一搭儿奢华处。
　　〔做行礼拜科龙王云〕你二人在那里相会来。〔正旦唱〕
　　【滴滴金】趁着那绿水清波。良辰美景。轻云薄雾。霜气浸冰壶。可则是玉露泠泠。金风淅淅。中秋节序。正值着冷清清人静更初。
　　〔龙王云〕你与这秀才素非相识。况在夜静更初。怎么就许他婚姻之约。你试说我听。〔正旦唱〕
　　【折桂令】俺去他那月明中信步阶除。听三弄瑶琴。音韵非俗。恰便似云外鸣鹤。天边语鴈。枝上啼乌。他待觅莺俦燕侣。我正愁凤只鸾孤。因此上要识贤愚。别辨亲疎。端的个和意同心。早遂了似水如鱼。
　　〔龙王云〕秀才。谁与你这法宝来。〔张生云〕量小生是个穷儒。焉有此法宝。偶因追赶令爱。到海岸上遇着一位仙姑。把与我来。〔龙王云〕秀才。则被你险些儿热杀我也。我想这事都是我女孩儿惹出来的。〔正旦唱〕
　　【鴈儿落】不想这火中生比目鱼。石内长荆山玉。天边有比翼鸟。地上出连枝树。
　　〔张生云〕若非上仙法宝。怎生得有团圆之日。〔正旦唱〕
　　【得胜令】你待将铅汞燎干枯。早难道水火不同炉。将大海扬尘度。把东洋列焰煑。神术。煅化的为夫妇。几乎。熬煎杀俺眷属。
　　〔东华仙上云〕龙神。听俺分付。〔龙王同张生正旦跪科东华仙云〕龙神。那张生非是你女壻。那琼莲也非是你女儿。他二人前世乃瑶池上金童玉女。则为他一念思凡。谪罚下界。如今偿还夙契。便着他早离水府。重返瑶池。共证前因。同归仙位去也。〔众拜谢科〕〔正旦唱〕
　　【沽美酒】待着俺辞龙宫离水府。上碧落赴云衢。我和你同会西池见圣母。秀才也抵多少跳龙门应举。攀仙桂步蟾蜍。
　　〔东华云〕你二人若非吾来指引。岂得到瑶池仙境也。〔正旦唱〕
　　【太平令】广成子长生诗句。东华仙看定婚书。引仙女仙童齐赴。献仙酒仙桃相助。愿普天下旷夫。怨女。便休教间阻。至诚的一个个皆如所欲。
　　〔东华云〕你本是玉女金童。投凡世淹留数载。石佛寺夜月弹琴。凤求凰留情殢色。许佳期无处追寻。走海上失精落彩。遇仙姑法宝通灵。端的有神机妙策。配金丹铅汞相投。运水火张生煑海。则今朝返本朝元。散一天异香杳霭。〔正旦同张生稽首科〕〔正旦唱〕
　　【收尾】则今日双双携手登仙去。也不枉鲛绡帕留为信物。闲看他蟠桃灼灼树头红。撇罢了尘世茫茫海中苦。
　　〔音释〕
　　间去声　卒从苏切　玉于句切　喑音荫　淅音昔　俗词疽切　鹤音豪　术绳朱切　煅端平声　属绳朱切　重平声　蜍音除　欲于句切　殢音腻　物音务
</div>
    <div class="pagination">
<a href="元曲选_page62.html">上一页</a><span>...</span><a href="元曲选_page58.html">58</a><a href="元曲选_page59.html">59</a><a href="元曲选_page60.html">60</a><a href="元曲选_page61.html">61</a><a href="元曲选_page62.html">62</a><span class="current-page">63</span><a href="元曲选_page64.html">64</a><a href="元曲选_page65.html">65</a><a href="元曲选_page66.html">66</a><a href="元曲选_page67.html">67</a><a href="元曲选_page68.html">68</a><span>...</span><a href="元曲选_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
