<!DOCTYPE html>
<html>
<head>
    <meta charset="UTF-8">
    <title>六十种曲八义记 - 第 5 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲八义记 - 第 5 页/共 8 页</h1>
    <div class="content">
　　【园林好】吿哥哥听咨拜启。〔外〕贤弟甚事。〔末〕那屠贼挟权使威。把赵府一家杀取。〔外〕驸马如今在那裏。〔末〕吾驸马已逃避。我程婴已脱离。 
　　【前腔】〔外〕听伊言敎吾惨凄。恨奸臣狐假虎威。想赵氏忠良七世。一旦受这寃屈。说将起泪交颐。 
　　【川拨棹】〔末〕无依。拟望哥哥留贱躯。这恩德决不忘之。这恩德决不忘之。那其间衔环报伊。恨权奸罔欺。 
　　【园林好】〔外〕听言词令人转悲。贤弟。在吾家胡乱权时。屠贼那厮呵。任你节生毒计。须有个报寃日。说将起泪交颐。 
　　〔外〕奸佞当权主见偏。　　　　〔末〕忠言逆耳受寃愆。 
　　思之刺骨言难尽。　　　　欲报深仇知甚年。 

　　第二十五出　宫掖幽思 
　　【女冠子】〔旦上〕爹娘一旦生嫌弃。更不念女孩儿。恁谗臣媒孼生奸计。直交打散鸳鸯侣。〔占〕公主不必多忧虑。算别离事皆前注。〔旦〕但只愁目下怀身孕。看看满月如何是。 
　　〔旦〕春来。我眼中不见老相公驸马程婴。不觉又是四个月日。并不知驸马程婴消息。〔占〕公主低声。如今左右皆是屠岸贾之人。若有一些动静。他必知之。休言驸马事体。〔旦〕春来。若不是你说。几乎误了事。〔占〕妾如今只愁公主怀娠之事。多在此月分娩。 

　　【石榴花】〔旦〕思量那日宫中受荣贵。谁知道有今日。懊恨爹娘直恁信谗语。全不念自家儿壻。更不思七世有大功。宠谗臣害却忠直。〔合〕复将亲儿女囚宫。寃屈事对谁说与。 
　　【前腔】〔占〕他当时使计遣鉏麑。一心要坏恩主。事做不成重设计。不知前世有甚寃对。到如今兀自气未息。想吾主怎生得理会。〔合前〕 

　　【解三酲】〔旦〕记夫主那日分离。分付我日来如是。又不知近日程婴底。又不知他用心着意。又不知怀却男和女。又恐怕奸雄人报知。〔合〕如何是。只得吿天怜念周庇。 
　　【前腔】〔占〕想目下程婴须探知。只恐屠贼令人来守取。那奸雄弄权挟主势。每出入仗雄威。宫中从人都是新选入。只怕落在屠贼谋计裏。〔合前〕 

　　【光光乍】〔旦〕纔过了上元时。举目又寒食。顷刻端阳朱明至。如今败叶飘阶砌。 
　　【前腔】〔占〕当初在驸马宫。媚景多欢聚。怎知今日遭奸计。终须有日重相会。 
　　【尾声】一心靠着天和地。早得分身一个儿。子母团圆作道理。 
　　〔旦〕倘得分身一个儿。　　　　〔占〕恩家必有再归期。 
　　〔合〕休言常在秋江上。　　　　也有收罾罢钓时。 

　　第二十六出　程婴归探 
　　【千秋儿】〔末上〕人生富贵如春梦。我恩家直恁当风。遭着那奸雄。奔西走东驸马共程婴逃出府门。被军卒赶紧不知去踪。 
　　程婴那日自与驸马逃出府门。被军卒赶紧。各逃性命。更不知驸马下落。我投奔公孙杵臼家安身。不觉又是四个月了。家中想必事冷。当时驸马临别之时。交我打听娘娘分娩。扮作草泽医人入宫。藏出孤儿。如今分娩之际。怎敢忘恩人之语。不免辞了公孙杵臼。归家走一遭。想我的妻子在外家。亦该此月分娩。甚是挂心。待哥哥出来。说与他知道。 

　　【玩仙灯】〔外〕村落守桑麻。有谁人冷淡似我。 
　　兄弟。何故今日眉头不展。面带忧容。莫非为待你不周。〔末〕哥哥说这话。兄弟人非草木。谢哥哥看承四个月日。岂不知感。如今朝中想已事冷。欲辞哥哥回家。探公主分娩的消息是如何。 

　　【驻马听】〔末〕听诉因依。〔外〕敢是想家。〔末〕非是程婴思故里。〔外〕为甚么。〔末〕为着恩人公主。禁在宫中未知消息。又兼程婴家裏有妻房。奈何目下怀娠孕。因此要回归。欲辞兄长他日再来至。 
　　【前腔】〔外〕听我说与。非是痴迷留住伊。闻知村郭。画影图形捕捉伊主。恐那谗臣身畔认得伊。我心疑虑不放伊回去。未可便回归。淹留几日再作区处。 
　　【前腔】〔末〕那日分离。驸马叮咛嘱付与。候他分娩之际。扮作医人暗入宫裏。今朝未卜事何如。怎生违却恩人语。只得且辞归。别却兄长他日再来至。 
　　【前腔】〔外〕欲报恩主。不敢十分留恋你。须是使人来此。怕有吉凶讨个消息。我虽然无计救着你。也须谨避奸雄贼。未可便回程。俺留几日却得再区处。 
　　〔外〕你去须当改了名。　　　　〔末〕这回怎敢叫程婴。 
　　〔合〕惟有感恩幷积恨。　　　　万年千载不生尘。 

　　第二十七出　唤嘱收生 
　　【玩仙灯】〔净上〕当初若不用机谋。怎得今朝这荣贵。 
　　智过禽获得禽。智过兽获得兽。赵盾恃功欺我。初令鉏麑刺之不遂。鉏麑反自触槐而死。复用神獒一计。把他一家杀尽。只走了赵盾。不知存亡。当时已奏晋侯。把宫娥美女一齐换了。如今左右上下皆我心腹之人。有些动静。吾必知之。自公主禁于宫中。不觉五个月日。今日入朝。有人道公主怀身。在此月分娩。见物不取。便是呆汉。若生女也罢。生男必要杀了。庶绝后患。削草不除根。萌芽依旧发。叫左右。〔末〕珍珠帘下忽闻声。碧玉堂前听使令。老爷有何分付。〔净〕今日入朝。有人说公主怀孕。此月分娩。不知是男是女。你去府前叫个收生婆来。〔末〕收生婆走动。 

　　【前腔】〔丑〕老妇收生几年。每出入府衙庭院。 
　　收生婆叩头。〔净〕婆子。我叫你无别事。这几日进宫去么。〔丑〕方纔宫中出来。〔净〕德安宫主几时分娩。〔丑〕只在目下。〔净〕若生男儿也来报。若生女也来报。我定然重重赏你。 

　　【玉交枝】伊当留意。到宫中须探养的。是男是女传消息。若瞒眛罪及于汝。眞详报吾多赏给。些儿隐讳不饶恕。〔合〕见傍人休言是非。倘人知漏泄事机。 
　　【前腔】〔丑〕尊承台旨。妾如今径入禁闱。倘分身生下男和女。忙趋报不爽毫厘。令行山岳谁敢违。威扬海宇人钦畏。〔合前〕 

　　〔净〕不是今朝是明日。　　　　〔末〕我每望你说端的。 
　　〔丑〕正是眼望旌捷旗。　　　　〔合〕果然耳听好消息。 

　　第二十八出　灵輙留朔 
　　【凤凰阁】〔生上〕秋来萧索。败叶滴溜旋落。闷怀途路先寂寞。天外孤鸿。似我一身飘泊。便纵有音书怎托。 
　　旅次好恓惶。道路悠悠愁断肠。挑包带伞促行装。回首桂花香。故国恁风光。珠履金钗列两行。今朝何事这凄凉。几时归故乡。赵朔自与程婴同出府门。各逃性命。不觉在路五六个月。那日程婴忙报说。我亲父得遇桑间饥人。背负逃走。我曾记得二月十五在翳桑济饥饿人之名为灵輙。他说住于首阳山。知今我不免寻到此处。天若见怜。见父亲一面。多少是好。 

　　【锦纒道】路中人。果然是劳落苦辛。昔日在宫庭。那曾识巉岩峻山高岭。最苦是脚儿又疼。麻鞋和黑伞伤情。欲待奔他城。提兵领将除却那佞臣。不道寃还报。万民都道我不仁。 
　　【前腔】入山深。路崎岖屈曲怎行。没一个打柴人。但闻得山鸡野鸟声声。听猿啼鹤唳惨凄。灵輙的住那村。只得吿神明。相哀相念令吾见父亲。远观山林下。呀。却原来是所土堆坟。 
　　前面一所坟墓。有一牌在上面。写着数行字。〔念介〕晋国上大夫赵正卿之墓。呀。原来父亲死在此处。苦恼呵。 

　　【东瓯令】寻思起痛伤情。万苦千辛指望来见恁。谁知死在荒郊径。罪重逆天命。有谁烧陌纸钱银。〔合〕敎我珠泪倾。 
　　【前腔】〔丑〕灵輙去打柴薪。且往坟头拜母亲。旣拜母亲。还要拜恩人。赵老爷。恩人冷落谁偢问。愁及言难尽。恩山义海痛难伸。 
　　〔合前生叫〕灵輙哥。〔丑〕你是何人。〔生〕我是赵朔驸马。〔丑〕有鬼有鬼。〔生〕非是鬼。我是赵朔居方。〔丑〕是人是鬼是何神。灵輙何曾害汝身。岸贾是你寃家主。今日缘何吓小人。〔生〕赵朔居方是我身。遍处搜寻我父亲。五六月前谢得周坚替我死。汝莫猜疑不是眞。〔丑〕是人一声高一声。〔生叫介丑〕虽然是鬼。是我恩人。相见何妨。 

　　【哭相思】〔合〕昔日桑间相会。今朝又得相逢。 
　　〔生〕灵輙。我父亲在你家么。〔丑〕驸马老爷早来三日。也得见老相公。如今死了。〔生〕好苦恼。我父亲为何死了。〔丑〕老相公令我去城中探驸马消息。都道赵府三百口都被杀了。驸马自刎了。公主禁在冷宫中。归报相公。一时哽咽而亡。此间就是老相公坟墓。 

　　【孝顺歌】〔生〕忒忠直。我父亲。谁知内有奸佞臣。屠贼起私心。将恶犬害忠臣。灵輙若非你谁救我爹行脱离他境。那屠贼呵。妄遣军兵。把我一家杀尽。 
　　【前腔】〔丑〕灵輙病。多蒙赐米银。归家谁料丧母亲。思量我恩人。特来剖方寸。怎知公相遭着奸佞。背负归山。不知驸马音信。 
　　【前腔】〔生〕谢周坚死。替我身。与程婴两两出府门。一时奔前程。劳落受艰辛。乡村遍经。半载风霜有谁投奔。不道爹行。葬此孤坟。 
　　〔丑〕且请驸马到灵輙家住下。再作理会。〔生〕我爹爹亏你殡葬。无恩可报。我在此三不可住。〔丑〕如何不可住。〔生〕一不可住。要报三百口寃仇。二不可住。不知俺公主的消息。三不可住。盘缠使尽。不当扰你。〔丑〕驸马道三不可住。灵輙道三可住。此处山深树远。地广人稀。一可安身。灵輙不时入城买卖。探听消息。二可安身。灵輙家中粗茶淡饭。略可充饥。三可安身。〔生〕这话却好。恐生受你。〔丑〕驸马差矣。你是灵輙恩人。何出此言。 

　　〔丑〕紫绶金章为正卿。　　　　今朝葬在土堆坟。 
　　〔生〕正是未归三尺土。　　　　果然难保百年身。 

　　第二十九出　定计杀孤 
　　【逍遥乐】〔净上〕荡淡金风细。送过木穉香。〔老旦〕娇黄嫩白惹蜂忙。另有一般佳况。 
　　〔净〕夫人。今日恁英雄。不是岸贾逞自功。带剑入朝文武惧。杀得赵盾一家不见踪。〔老旦〕休使一帆风。暗想人生如梦中。凡事只宜退一步。寃寃只怕又相逢。 

　　【金衣公子】〔净〕今世我和伊。更奢华尤富贵。眼前簇拥皆珠翠。伊家貌美。吾官位极。满朝文武皆惊畏。〔合〕且传杯。开怀畅飮。撇却是和非。 
　　【前腔】〔老旦〕人事有兴衰。得饶人且放去。位高职险从来是。年华捻指。时光过隙。休得用心结寃对。〔合前〕 

　　【刘泼帽】〔丑〕我们夜来蒙分付。入宫中探取消息。未知相公怀何意。不说男儿只说是女。 
　　〔见老旦介〕收生婆回了。〔老旦〕公主生男生女。〔丑〕是男儿。〔老旦〕禁声。相公面前只说是女儿。〔净〕夫人那裏去了。〔丑跪〕收生婆回话。〔净〕德安公主生出甚么。〔丑〕是个女儿。〔净〕好了。生下女儿。寃家之患罢了。叫做甚么。〔丑〕叫做丫头。〔净〕把那婆子拶起来。好好说饶你。〔丑〕叫做孤儿。〔净〕却原来。放了拶子。〔净〕幼而无父曰孤。赵朔驸马与德安公主分别之言。你到瞒我。拿收生婆去砍了。 

　　【簇御林】〔净〕当初道杀已尽。只留他公主的。如何削草根不去。至令得今日萌芽起。怎留伊。如今定计。杀却赵孤儿。 
　　【前腔】〔老旦〕他公和父文武惧。尙不能脱汝计。纔生孺子三两日。纵然长大何足虑。且饶伊。不须定计。饶却赵孤儿。 
　　〔净〕夫人。削草不除根。萌芽依旧发。叫张百户分付张千李万韩厥李海。好生把守前朝后宰门。不许奸细之人入宫。隐出孤儿自取累。〔内应介〕 

　　〔净〕前朝后宰都把守。　　　　〔老旦〕孤儿只在宫中有。 
　　〔合〕假饶插翅也难飞。　　　　便是腾云飞不久。 

　　第三十出　医人揭榜 
　　〔丑上〕妙药难医寃债病。横财不富命穷人。自家晋侯宫中一个内侍官。一月前公主生下孩儿。产后冒风。症候难医。紫金医官医治不好。除官减俸。如今出榜。召草泽医人。若医得好。有官加官。无官充本部职。不愿官者赏银三百两。只恐药能医假病。不能医死命。不免在此等候。多少是好。〔末〕踏破铁鞋无觅处。得来全不费工夫。榜文还挂。不免在此试读一遍。 

　　【大圣乐】一女幽在宫中。数月前产后惊风。如今四肢无力浑不动。赎药饵更无功。紫金医官绝无效。特召草泽医人定有功。〔合〕医得效也。赐黄金百两。官上加封 
　　〔净上〕谁揭榜。〔末〕草泽医人。〔净〕我问你。紫金医官医治不好。你识得甚么病。 

　　【前腔】〔末〕公主犯产后惊风。论医科非一种。四物汤加减随时用。加官桂与防风。黑沈散把汤来送。管一服交他定见功。 
　　〔合前净〕医得好。有官有禄。医不好。险道人剥了矮道人衣服。大家做一场话靶。 

</div>
    <div class="pagination">
<a href="六十种曲八义记_page4.html">上一页</a><a href="六十种曲八义记.html">1</a><a href="六十种曲八义记_page2.html">2</a><a href="六十种曲八义记_page3.html">3</a><a href="六十种曲八义记_page4.html">4</a><span class="current-page">5</span><a href="六十种曲八义记_page6.html">6</a><a href="六十种曲八义记_page7.html">7</a><a href="六十种曲八义记_page8.html">8</a><a href="六十种曲八义记_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
