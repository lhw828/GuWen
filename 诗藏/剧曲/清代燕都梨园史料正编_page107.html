<!DOCTYPE html>
<html>
<head>
    <meta charset="UTF-8">
    <title>清代燕都梨园史料正编 - 第 107 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清代燕都梨园史料正编 - 第 107 页/共 134 页</h1>
    <div class="content">

●瑶台小録

长洲王韬撰 东莞张次溪辑


○瑶台小録（上）

南朝金粉，徒揽愁怀；北地胭脂，空劳梦想。京洛绮纷之地，侲童婉娈之场。争妍取怜，别标风格。所谓赏识于牝牡骊黄之外，品题在须眉巾帼之间。仆也素衣未染缁尘，车辙不踰；折木得之耳食，略识二三。侧闻冀阙风高，燕台月冷，才人不偶，游子离乡。旗亭画壁，唱『黄河远上』之篇；铁板铜琶，歌『乌鹊无依』之曲。清樽沓置，童冠偕来。鞠■〈月卺〉而前，偎肩而坐。觥筹交错，逸兴遄飞。招手成令，善心为窈。人来日边，警敏无匹。语妙天下，忍俊不禁。杂以俳谐，恣其欢谑，滑稽多辩，标弄百端。尟仓庚之疗妒，怕鹦鹉之多言。齿喜梅酸，性忘桂辣。即看铺歠，亦自风流。大有牢愁，都堪陶写。华酌琼浆，何减蓬池之脍；网轩凉吹，几疑化人之居。时复刻烛题诗，烹茶说饼。一枰坐隐，五弦手挥。检滕王蛱蝶之图，仿逸少惊鸿之格。抑亦雅人之深致，达士之闲情。洎乎酒阑灯炧，月落参横。良会不常，离怀斯轸。回风送远，三迭《阳关》；珍重临歧，一声《河满》。因而吮毫濡墨，镂月裁云。咏周生之圆颐，忆定子之睡脸。山木相悦，澧兰有思。白眼穷途，犹胜老兵共饮；紫微仙吏，傥为杜秋写愁。以抑塞磊落之才，成哀感顽艳之什。柯亭之笛声欲裂，渔阳之鼓挝如闻。问心期以谁亲，抚骨体而不媚。此余友叆叇轩主人《瑶台小録》之所由作也。公交车南还，出以示余。余谓此中人才殊复难得，岂秀气独锺于男子，而风怀偏托之美人哉？顾其品汇，厥有数端：公子裼裘，佳人修竹，手玉同色，智珠孕胸。琪花照世，众芳皆歇。桃李成蹊，不言自馨。此一流也；清词霏屑，吹气胜兰，鸣琴在床，晴波生指。桓伊三弄，柳公双锁，文楸响答，时出疏帘。更或写黄筌之折枝，静女分香；学茂漪之笔法，仙娥顾影。此一流也。靡颜腻理，敷粉凝脂。望若璧人，宛如处子。夷姤自喜，昳丽可鉴。濯濯春柳，深色荡魂；娟娟秋荷，微波通欵。此一流也。奏阳阿发激楚，唱曹子于兜铃。效少年为拍弹薛仿之声，潜气内转韩娥之讴。余音绕梁，不抗不幽，亦雅亦郑。此一流也。英姿飒爽，对酒当歌，星眸善窥，风气日上。作皮里之阳秋，笑目论之下士。羞同儿女徒解人颦，别具肺肝兼知援手。又一流也。借吹嘘以生翅，经盼睐而成饰，爱则加膝，口所偏肥。芙蓉镜下居然及第，樱桃宴中推为上宾。传观千佛之经，压倒羣芳之谱。喜《霓裳》之同奏，异名纸之生毛。又一流也。至如柔曼倾意，寻梁契集，朅来城北，偷嫁汝南。灵狸之体，惆怅东平。共枕之树，托生上界，风斯下矣。亦一流也。今将就此编，依次録之。非曰好事，聊以怡情。

秀春主人顾曜曜，字玉仙，小名寿儿。吴人，庚辰文榜第一。纨质蕙心，温厚如玉。花城酒国，泛岂随波。处华缛而独厌风尘，工吐属而不离文字。我行天下，仅见斯人。赠以五律一首云：『花史出瑶台，奇花耀碧瑰。情多憎蝶媚，语巧任莺猜。兰茝三湘赋，蒲桃百合杯。春明门外骑，为尔久低徊。』

韵秀孙寿荃。寿荃，字梅云，小字顺儿，顺天人。师尉迟喜儿，色艺俱胜。性敏慧，善伺意旨。缠绵往复，常使人有去后思。以彼其才，阶之仕宦，谅亦飞黄之上选，荐白所揄扬矣。天南遯叟云：闻梅云近已别树一帜，称韵春主人，初次花榜，名列第四。赠以七律云：『天与温柔一段春，当筵疑现宰官身。相逢草草都成忆，小语喁喁解昵人。供以幽花知有韵，冻将明镜更无尘。真灵别籍谁刊定，祗恐文章累洛神。』

德春少主人杨德云，字蕙仙，小名四儿，顺天人，杨桂庆之子也。桂庆有假子曰贵云，字朶仙，以冶名震都下。德云与之异趣，英爽豪迈，不事修饰，其生质然也。多与燕市酒徒交，而时人恒不喜之，殆涂泽者易为工欤。庚辰武榜名列第五。演《李存孝》一出最工。赠以四絶句：『璧月琼花岁岁新，杨家有儿名德云。生小娥娙谢脂粉，不曾学系石榴裙。』『圆瞳如漆见神姿，飞虎山前挟槊时。何事纷纷竞蛮触，竟忘帐下有奇儿。』『将军大树久知名，军律森严斗酒兵。似此英姿来搏战，也应高筑受降城。』『九衢香雾隐重重，谁识元成妩媚容。我欲举头天际望，置君七十二高峰。』时在癸未之夏，毷氉中忽闻法越之警，心窃忧之。适蕙仙以纨扇索书，因成四絶，盖别有所感也。

忠华王蓉蓉，字畹云，昆山人。师杨月楼，歌喉冠一部。论者谓他日足继王九龄也。登癸未武榜，人争以武状元目之。而畹云殊不自异，天怀卓荦，等富贵如浮云；雅意缠绵，纳胏肺于皎日。身在尘外，天下英雄，微使君孰当之者。畹云丰肌腻理，人或以赵合德比之，谓此乃汉成之温柔乡也。述之于叆叇轩主人，玉遐独曰：『否否！合德一淫妪耳，柔乡一言，有识齿冷。若值此天人之姿，将合十顶礼之不暇，敢复堕邪师见哉？』赠以三絶句：『畹云之生情所锺，有意无意如云浓。长风吹空浩无极，有时还掩青芙蓉。』『畹云情态如花娇，肌理媚极难可描。若使生逢汉成帝，柔乡魂魄更谁销。』『我爱畹云非以姿。独怜伉爽异羣儿。读书美女簪花格，为赋幽并侠士诗。』

熙春陈杏云。杏云，字文仙，小名七儿，顺天人。色艺为诸曹冠。性情孤洁，与俗多乖。故年已十七八，犹未能鸿飞冥冥云。庚辰文榜名列第七，时论为之不平。文仙今已脱籍，名其堂曰春林。赠以七律一章：『欲咽还幽寄意深，碧云无际影沉沉。朱颜人惜临鸾镜，青眼谁输市骏金。媚月嫣花争炫采，高山流水自弹琴。风尘知已今谁是？我为孤吟感不禁。』

景和郑蕙蕙，字丽芬，一名艳云。先世亦吴人，师梅慧仙。抱质雅素，冲怀自芳。又写兰，尝以一枝贻人，拱璧不啻也。赠以五律云：『秀骨如兰媚，天然写一枝。我将空谷隐，为尔赋新诗。逝水年当惜，孤芳世岂知。娟娟风露底，独系楚臣思。』

春馥陈禄禄，字秦云，吴人。年十二，风仪华美，无小家子气。以色艺骤列癸未初次文榜第一。同曹或心忌之，因有更易名第之举。然秦云天怀澹漠，视升降殊不介意。巾影衫痕，风流自赏，其风度正当在魏晋之间也。其师秀兰，夙有名誉。赠以四絶句：『藉甚金鳌顶上人，多生福慧列羣真。蓝桥女伴闲相问，犹有云英未嫁身。』『问年刚是十三余，早向樱桃花下居。莫倚郁轮袍一曲，冰寒于水更何如？』『抡选终知有定评，古今人物半虚名。一从大雅沦徂后，不薄开元以下声。』『气自清华韵自娇，天生典重似琼瑶。涂脂百辈齐梁语，风味知谁近六朝。』

景春少主人朱荣贵。荣贵，字穉芬，小名三儿，吴人，朱莲芬延禧之子也。庚辰文榜第二。其评语云：『纡徐为妍，笃雅有节』，可以知其人矣。穉芬与雨花散人交最密。尚未缔姻，而渴思得妇。赠以五絶四首：『莲渚满西风，莲花非昔红。莲房结莲子，怜子复莲侬。』『亭亭十六七，情如春草生。含情问春草，无雨更多晴。』『缠绵复缠绵，饮子碧筒酒。好为连理花，持荷得成藕。』『团圆匣中镜，中有古时春。照出如花意，依依独语人。』

近信少主人陈瑞麟。瑞麟，字璧人，又字穉芬，小名狗儿，顺天人。于诸伶中齿最穉。征色考艺，雅倍以长者，莫能过焉。璧人生甲戌，年甫十龄，而歌声遏云，真英物也。近隶韵秀。赠以五律一章：『性巧珠同慧，神清玉作姿。天生好标格，当此妙龄时。我已嗟沦落，君休及暮迟。母如薛车子，但系转喉思。』

景善少主人徐寳芳。寳芳，字剑华，小名才儿，顺天人。年十一。身甚短小，而气格如二十许人。貌略逊穉芳。其能歌则相伯仲也。举止庄雅，尤不失先正典型。

寳芳同门之兄，曰寳荃者，亦雅材也。与芳皆善病。寳荃近脱籍，为粤游，主于黄氏，名噪一时。赠以七絶二首：『瑜亮同时有瑞麟，髫年头角露嶙峋。朅来翡翠筵边立，湘几居然矮似人。』『闻说工愁兼善病，阿兄憔悴亦如斯。从来天意怜幽草，愿化轻阴与护持。』

同兴裘寳奎。寳奎，字英华，又字笙华，顺天人，《鞠台集秀録》作天津人，非也。年十四，善歌。风标玉立，眉目间有惨淡之色。与人言，疑远疑近，不可方物，而低徊往复，如不胜情。论其姿致，抑亦畹云之亚也。赠以二絶：『高格依稀以畹云，此声天上又重闻。絶无画角描头态，自有回肠荡气文。』『似颦非颦不言际，无情有情相见时。道是温存又疏略，更无消息与人知。』

嘉颕少主人李官保。官保，字小妍，顺天人。父德华字妍农，有盛名。官保承其学，年甫十四，色艺俱絶。仪表端贵，望之如神仙中人。赠以二絶云：『絶艺还须让后生，词场小李又知名。渊源毕竟尊家学，遮莫匆匆唱渭城。』『风流如见旧乌衣，标格真宜玉带围。我向花中论气魄，等闲裙屐似君稀。』嘉颕朱桂元。桂元，字霭芬，顺天人。貌不越中人，结束登场，宛有锺郝风范。歌声清袅，足遏行云，为并时侪辈所莫及。其纤婉之态，不在十五女郎下也。霭芬今为颕春主人，年甫十八九，左手常着金约指。赠以二絶云：『楚楚腰支弱不禁，轻罗小扇出花阴。倦来学作银屏倚，微露纤纤约指金。』『抗坠悠扬出苦辛，全从幽靓见精神。余生善病琴香老，乐府分明有替人。』金砚芬、时小福皆以色艺擅名，霭芬之前辈也。

忠华王招招，字畹如，广陵人。与畹云同师杨月楼。慧心灵性，恒为举座所欢。畹如长畹云一岁。杨氏厮养辈称之为大相公。今闻已返南中，亦未甚得志也。赠以二絶：『畹云豪宕畹如清，定子当筵有盛名。我亦随声相附和，大郎风致更倾城。』『轻如飞燕堕瑶襟，婉若流莺语碧林。骰子玲珑见侬意，灯花开落替侬心。』

莲贵小主人王联桂。联桂，字小琴，天津人。能歌杂剧，而不甚见知于时。盖以小琴来自析津，故未为时流所赏。叆叇轩主颇识小琴，而酒座恒不相接。丙戌入都，问小琴，己不知何往矣。乃知酒旗歌板间，具有前缘，遇不遇，亦有不可预期者也。赠以二絶：『亦是芳闺绰约姿，众中眉黛未逢时。伤心九品论资格，何处堪求国士知。』『惭愧平生说护花，此花咫尺类天涯。请回俗士三年驾，重迓佳人七寳车。』

佩华刘燕芗。燕芗，字幼芳。先世亦吴人。年十三，姿韵楚楚，能不失庄姝之度，最为高阳令君所眷。而目论者恒失之。赠以二絶：『温文体格幽闲性，腼觍情怀婀娜姿。莫以轻盈猜碧玉，可知王谢未同时。』『谁探仙籍叩层城，幸有飞琼识姓名。争奈彩云偏易散，花前闲煞紫鸾笙。

以上十有六人，是为正编。


○瑶台小録（中）

景和二主人梅凌云。凌云，字肖芬，小字二琐，广陵人，名优梅慧仙巧玲之子。年十四，明慧白晳。工写兰，有板桥道人风致。言词温婉，雅度恂恂，使晋人见之，当亦叹支公之神骏矣。肖芬在歌场中为小生，善昆曲。近岁昆山曲子，几如广陵散，不能无望于肖芬也。赠以五律一首：『不有诗书气，何缘意度温。清标殊俗卉，雅志拟芳荪。巾影销脂艳，湘烟淡墨痕。故家零落尽，法曲赖君存。』国兴李寳顺。寳顺，字咏华，顺天人。貌极清弱，以能歌著称。其宛转沉着处，论者谓不在吴霭仙之下。癸未秋，曾于裘英华座间见之，纔胜衣耳。别后数年，而所诣已如此，殆昔人所谓进德之美者与。闻今为复华主人，赠以二絶句：『莫向东风感岁华，能通一艺即名家。南皮高会如重续，定有人惊薛仿车。』『无言默默倚金波，倩影分明怯袖罗。一种闲情谁省识，露桃枝上晚凉多。』

熙春朱素云。素云，字雅仙，小字四牛，后改名澐，吴人，前咏秀朱小元之子也。年九龄，即隶熙春为弟子。癸未夏见之，意度温朗如裴叔则一流，中心叹赏，颇以未入是年花榜为恨。及丙戌入都，则素云已裒然举首，声气隆隆，始知若曹名誉为有凭也。葹心小禅室主赠以诗词，极揄扬之不遗余力。癸未，偕其南下，为余言之津津。赠以七律一首：『昔年曾共葹禅主，马背船唇论素云。蕊榜不应遗姓氏，新诗聊与致殷勤。春花秋月仍无恙，艳色香名更有闻。今日状元声价定，世间余子漫纷纷。』

颕秀主人吴顺林。顺林，字霭仙，一字如云，顺天人。初隶春茂，脱籍后，从学时小福，操青衫，艺甚工，几有青胜于蓝之势。貌弱而文，性和以介。情意缱绻，不斤斤以货财为重。人谓其师所不能及。余于宾朋雅集时，从未与霭仙相遇，而爱慕之心，出诸自然。此亦佛家所谓前因也。赠以二絶句：『未敢怜君转念君，亦庄亦雅亦温文。天风夜半吹瑶瑟，叶叶罗衣欲化云。』『法曲飘零漫引商，词场老辈渐沦亡。新声征到青衫子，让与吴郎一国狂。』

熙春孙怡云，字雅仙，小名祥儿，顺天人。端丽如静女，时于言笑中见真性情。丙戌文榜第二，年甫十二三耳。赠以五律一首：『筝柱数华年，依依共绮筵。兴来非有忤，小极倍生怜。逸性宜书画，雏音泥管弦。相逢频掷果，芳思落谁边。』

春馥小主人郑瀚云。瀚云，字杏衫，小字三儿，吴人，香兰次子也。绮龄弱质，柔婉可念。丙戌文榜第三。秀兰之徒，以秦云最为有声。年十七。尚未脱籍，与杏衫堪伯仲。赠以二絶：『阆苑曾看扫落花，春风取次到儿家。餐霞自有神仙种，莫误人间泛月槎。』『秋菊春兰各自芬，因君弥复念秦云。相思怕有人消瘦，好爇金炉护夕熏。』

瑞胜和部田际云，定州人，世所称『想九霄』者也。幼隶某巨公门下，为小优。巨公出镇滦阳，际云乃随其师某之上海，改习秦腔，时年甫十四五耳。姿韵幽娴，音调清脆，与凡为秦声者不同。顾南士多守雌，蔽所习见，寻常征逐，率謟事妖姬姹女，尽态极姸，反谓明僮一流不足挂齿。际云愤甚，遂于弱冠后复之京师。至则结束登场，发吭引声，一座尽惊叹。于是贵人达官，下至贩夫驺卒，无不啧啧『想九霄』者。或偶觌一面、接一语，则视轩冕圭组之荣不啻过之。一时声誉所流，遂远胜沪渎十倍。呜呼盛矣！论者谓：际云设当盈盈十五时，即翩然以翔于日下，不知羣公倾倒当更作何等状？乃骊齿未暮，而伯乐终逢；梁云早飞，而韩娥始叹。然则孰谓软红尘土中，无真衡鉴哉？玩赏不足，为诗以张之，赠以五律三首：『天与娉婷质，嗔宜笑亦宜。衣香飘綷縩，钗影压琉璃。碎步提鞵际，浓歌郄队时。移情刚一瞥，消息到今疑。』『凤钥隔迢遥，思君暮复朝。瑶台一相见，藉以永今宵。对影难为语，闻声未可招。元经空独抱，谁解子云嘲。』『奇质不可閟，声华辇下高。我携磨镜具，来听郁轮袍。毷氉原吾分，飘零又尔曹。春申江上月，相照莫辞劳。』际云屡往来于京都、歇浦之间，曾为丹桂班主，折阅数千金，然后决然舍而之京，声华藉甚。闻近已为内庭供奉矣。辛巳岁，叆叇轩主客上海，夜必出郭观田郎演剧，虽大风雪不阻。人或疑有他遇，几无以自明。

绮春少主人时德保。德保，字奎芳，吴人，时琴香小福之子。琴香以青衫擅名，奎芳则为正生色。年十二三即登场，奏技倾其座人。性婉挚，目微短视。毕止间，弥见春容之度。赠以六言两章：『半温半冷性格，十三十五年华。剧谈大似名士，读曲羣推世家。』『勒马英姿飒爽，转喉逸韵苍凉。借问乌纱银铠，何如翠羽明珰？』

韵秀少主人尉迟笛云。笛云，小字三儿，顺天人，尉迟韵卿之子。年甫十三四，能演诸杂剧。尽态极姸，如置身于其际，由是有声歌场中。盖幼承其父之教，殚以诣力，名即随之。世固未有苦心而不获者也。韵秀诸徒以梅云、绮云为冠。

绮云，小名长儿，顺天人。曲艺甚精，性情亦真挚可近。今梅云已别树一帜，韵秀惟绮云、笛云称巨擘矣。赠以二絶：『炼出当年姹女身，狂情冶思总疑真。写声绘影知何限，沉着文章让此人。』『韵秀人材最郁囷，梅云婉娩绮云真。绮云不共梅云去，与尔同撑斗室春。』

颖和主人李丽秋。丽秋，小名官儿，顺天人，朱霞芬霭云之弟子也。霞芬本吴人，幼师景和梅巧玲。温丽庄雅，为近十数年之冠。师承授受，具有渊源。故丽秋年越髫龀，已声誉鹊起。及稍长，岀籍别居，又从诸名优讨论杂剧。性本聪慧，诣复精进，遂几与杨朶仙、吴燕芳诸人相埒。亦庶乎能卓然自立者矣。叆叇轩主撰癸未第三次花榜，评丽秋曰：『龙跳虎卧，莺娇蝶芳。』此八字自谓能尽其妙。赠以七律一章：『水样温柔记弱龄，亦能狡狯亦娉婷。金樽酒满常延月，碧汉槎通早渡星。顾影自怜垂柳舞，伤春愁损瘗花铭。蝶莺龙虎真奇论，谁问无形证有形。』

安义郭春元。春元，字梅仙，顺天人。白晳善歌，当壬癸间，与王畹云、裘英华辈齐名。今畹云久以病废梅花，英华亦罕登氍毹奏技。一刹那间，人事屡变，不能不动盛衰之感也。赠以二絶：『巾扇风流又此时，华灯明月照相思。难忘十五盈盈候，高唱黄河远上词。』『王生抑塞今何处？剩我凄吟感旧篇。俊骨由来易摧折，愿君珍重惜华年。』

春馥陆华云。华云，小名喜儿，吴人，与锡庆陆小芬为昆弟。癸未武榜第三，葹心小禅室主所定也。性情温厚，曲艺亦工，时誉颇以为重。美人迟暮，今尚居弟子之班，正与偃蹇名场者同其郁结矣。赠以四絶句：『我曾龀岁识芳名，想见车前掷果迎。今日因君感憔悴，文章尤命竟难更。』『樱桃花底坐缄愁，心事凭谁问蹇修。笑指寻常梁上燕，衔泥容易近朱楼。』『两字依人是网罗，蛾眉謡诼古来多。相如也有挥金愿，奈此成都四壁何。』『月子团栾自有时，莫因愁绪损芳姿。玲珑帘外看秋水，除郄同心更孰知。』

以上九人，是为续编。


○瑶台小録（下）

朱素云，名澐。岁已丑，重见于京师时刚脱籍。身世之感，有不能自遣者。神闲意瘁，言愁始欲愁矣。为赋《浣溪纱》词赠之：『生本华严十种仙，茫茫抱月又飘烟，最无聊赖是情天。应有雄心偿怨抑，已成瘦骨奈愁煎，愿君珍重过韶年。』

郑杏衫，名瀚云。杏衫今年十四，高情朗韵，有薛车子之声；慧舌灵心，擅黄翻绰之辩。京洛雅材，此其冠矣。赠以七律：『炼尽精华有此人，休言造物赋才贫。豪情欲暖三冬日，妙语能生四海春。似尔英名驰绮岁，惊人余技动梁尘。不知挟策纷纷者，可有衣冠得比伦。』

云和姚丽蕖。丽蕖，字芙初，小名元儿，天津人。性情闲婉。每会饮，拇战甚豪，有力敌万夫之概。赠以二絶：『依约湘君旧姓姚，手扶灵气下丹霄。众中不敢多言说，纔者秋波意也消。』『美人如剑气如虹，入座泱泱赋大风。拇战直赢三百盏，漫言优孟不英雄。』

梅肖芬凌云。三年不见，肖芬貌益丰硕。虽时赴歌场奏技，而儒气且益。深言动雅，则令人可观而不可狎。吾目中所见无第二人也。赠以二絶：『儒行何妨以墨名，彼苍原未限豪英。姸姿冶骨从夸艶，谁似梅郎水样清？』『黄金台圮已多时，侥幸人间国士知。我向风尘求骏骨，欲烦高唱籋云词。』

德厚朱桂秋。桂秋，小名八子，吴人，朱莲芬之子。艺工齿穉，歌声遏云。其安雅之度，异乎以姚冶为入时者。赠以五律一首：『裘冶非无子，东南固有人。伟哉天地力，锺毓到伶伦。筵月频相照，园花取次新。元音终不沫，记取绮年身。』

韵春主人孙梅云。癸未识梅云，因自号叆叇居士，盖取云为偏旁也。己丑入都，颇闻孙氏诸宾，有大相错迕者，而不详所以致此之由。已而相遇，且日疏，益莫可究诘。或谓有物焉间之，在梅云亦不能自主。其然与否？吾不敢知。然而婉娩之容，便慧之性，当世终无以过之也。复为二诗以续前咏：『东鲽西鹣眷此生，苦抛心力误多情。恩山怨海须臾事，毕竟谁赢薄幸名。』『词令风华四座倾，燕兰谱里魏长生。相逢未恨相知晚，我亦曾聆唱渭城。』

馥云主人陈秦云。秦云事母甚孝，与人酬酢无贫富之见，恒十余年不衰。昔睹其人，今知其行。赋以补前诗之未备：『陈郎煦煦得春气，天性尤征孺暮时。独以艰难谋菽水，不徒游冶恋花枝。眼前富贵浑闲事，心上温馨有故知。闻说玉台新下聘，好凭双笑慰乌慈。』

韵秀郑二奎。二奎，字盼仙，丽芬之弟也。姿神妍逸，某太史以状元目之，声誉遂满日下。赠以二絶：『费尽胭脂画牡丹，何如本色任人看。花王自有真风格，只是人间品藻难。』『略似韶年郑丽芬，心香意蕊共氤氲。相逢为诵今原句，知有寒温系雁羣。』

复春主人陆华云。丙戌赋华云诗，颇以未脱樊笼为恨。今兹重见，已立家室，声誉亦鼎鼎。乃知蠖屈之士，毋甘自菲薄为也。赠以二絶：『竟有英雄自立时，当年深慨美人知。因君转悟穷通理，不向人间赋感知。』『豪饮狂歌得几人？相逢落落建儿身。郄怜绮席难回避，犹自香车碾细尘。』

云和张春生。春生，字茘衫，顺天人。娴雅能歌，专习昆曲，独冠一时。己丑文榜第二。赠以二絶：『今日花丛谁俊物？吾独属目二三人。风流尽说张公子，罗绮天然娇好春。』『寳兰韵秀琐儿歌，才上毹氍奏采多。雅曲自希空独抱，更无人赏待如何。』

王蓉，字畹云，苏州人。色艺冠其曹，为王桂芬之子。桂芬以艺名海上，垂三十年尚未退老。而畹云近以杨月楼为师，其名益噪。顾其隶三庆部为优，非其本志，祗以家贫亲老，不得已而岀此。其性贞介絶俗，常怀以色事人之恨。后忽患痘毁容，殆天之有以全之也。继而瘖不能歌，依某伶以活。名优下梢如是，可慨也夫！

顾玉仙，自号怀玉山人。自言与叆叇轩主为文字交。酷嗜书画，每见必论及之。告以作书须先从事隶楷，因示以法，且戒以勿习院体书。及爱写兰，乃倩姜子宜轩为写兰谱一册。旅中馈遗，自楮墨管城子外，无他物也。赠以七律二章：『澄怀如水意如云，文字缘深我共君。柿叶写书芟伪体，蕙兰留影挹清芬。磨人未可兼金惜，透纸须同运甓勤。他日艺林驰骏誉，料应次第策殊勋。维摩示疾强登筵，脉脉情怀尚未宣。螺岫列眉通极浦，凤城回首隔遥天。未酬一愿虚前日，从此相逢又一年。只有加餐珍重语，与君相劝更相怜。
</div>
    <div class="pagination">
<a href="清代燕都梨园史料正编_page106.html">上一页</a><span>...</span><a href="清代燕都梨园史料正编_page102.html">102</a><a href="清代燕都梨园史料正编_page103.html">103</a><a href="清代燕都梨园史料正编_page104.html">104</a><a href="清代燕都梨园史料正编_page105.html">105</a><a href="清代燕都梨园史料正编_page106.html">106</a><span class="current-page">107</span><a href="清代燕都梨园史料正编_page108.html">108</a><a href="清代燕都梨园史料正编_page109.html">109</a><a href="清代燕都梨园史料正编_page110.html">110</a><a href="清代燕都梨园史料正编_page111.html">111</a><a href="清代燕都梨园史料正编_page112.html">112</a><span>...</span><a href="清代燕都梨园史料正编_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
