<!DOCTYPE html>
<html>
<head>
    <meta charset="UTF-8">
    <title>元曲选 - 第 102 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 102 页/共 133 页</h1>
    <div class="content">　　【满庭芳】俺也曾寻花恋酒。鸾交凤友。燕侣莺俦。俺也曾躭惊怕人约黄昏后。〔柳云〕元来老兄也深晓风月中趣味的。〔正末唱〕俺也曾使的没纔学的滑熟。〔双云〕这等。你也曾做子弟哩。〔正末唱〕我是个锦阵花营郎君帅首。歌台舞榭子弟班头。〔云〕咱三个都有个比喻。〔柳云〕你说。俺试听咱。〔正末唱〕双秀才你是个豫章城落了第的村学究。柳秀才你是个丽春园除了名的败柳。〔双笑云〕足下。你却如何。〔正末唱〕我王焕是个百花亭坠了榜的镴鎗头。
　　〔柳云〕元来你就是风流王焕。久闻久闻。多承训教。俺两个谢了茶。别处闹去也。〔打闹下〕〔王小二上云〕那前面的不是王舍。我且不与他这■〈闲〉帖儿。看他想贺家大姐也不想。我则说些野话咱。〔做见科云〕官人支揖哩。我想天下聪明。再无有胜如官人的。〔正末唱〕
　　【上小楼】折莫是捶丸气球。围棊双陆。顶针续麻。折白道字。买快探阄。锦筝搊。白苎讴。清浊节奏。知音达律磕牙声嗽。
　　〔小二云〕这个谁比的你。但不知你九流三教。诸子百家。可都通晓么。〔正末唱〕
　　【幺篇】折莫是诸子百家。三教九流。作赋吟诗。说古谈今。曲尾歌头。洒银钩。夺彩筹。攧兰攧竹。更身材十分清秀。
　　〔小二云〕我想官人这等风流。翠绣红乡。整片段受用。可不该的。〔正末唱〕
　　【普天乐】水晶球。铜豌豆。红裙中插手。锦被里舒头。金杯浮蜡蚁春。红炭灸肥羊肉。惜玉怜香天生就。另一种可喜风流。淹润惯熟。玲珑剔透。软欵温柔。
　　〔小二云〕想官人与贺家大姐相处。正是天生一对。虽然那贺家大姐。被别人娶了。他一心儿为着官人忘飡废寝。减玉消香。洛阳城中。谁不知道。官人王焕躭下这场风月。却也不枉了。〔正末云〕小二哥。我当初也曾和他作伴来。岂知有今日也呵。〔唱〕
　　【十二月】则为我攀花折柳。致令的有国难投。止望待天长地久。谁承望雨歇云收。他为我胭憔粉瘦。我为他绿惨红愁。
　　【尧民歌】呀。恰便似一江春水向东流。谁想俺锦鸳鸯翻做了浪中鸥。只落得十分人带九分愁。〔云〕我想贺姐姐原与小生恩爱深厚。今日又嫁了高将军。〔唱〕正是一家儿女百家求。休也波休。也是官差不自由。泪揾湿春衫袖。
　　〔小二云〕官人休要烦恼。小人今日承天寺里卖查梨条。正见贺家大姐正在那里思想官人。好生憔悴。见了小人。告诉不尽。有一小柬着我寄与官人哩。〔做与末喜接科云〕不知是梦里睡里。兀的不欢喜杀我也。〔做读科词云〕朝相思。暮相思。朝暮相思无尽时。奉君肠断词。生相思。死相思。生死相思两处辞。何由得见之。右调寄长相思。拜奉檀郎知音几前。词不尽言。言不尽意。保爱珍重。保爱珍重。〔做捻土科云〕待小生捻土焚香咱。〔唱〕
　　【快活三】这书词是亲手修。重新把密情兜。也不枉我虚名赢的上青楼。早展放双眉皱。
　　〔做拜科云〕我试拜告天地咱。〔唱〕
　　【鲍老催】我这里展脚舒腰忙顿首。引的我口角顽涎溜。我只道姻缘簿消除一笔勾。又谁知今日还能彀。这书词则是纸摄人魂的下帖。摘人心的公案。追人命的勾头。〔王小二云〕官人。你愁除病减。都在这封书上。早则喜也。〔正末唱〕再休题愁除病减。花成蜜就。叶落归秋。
　　〔云〕小二哥。假若我要见贺家姐姐。怎生入的承天寺里去。你替我怎生出一个计策。〔小二云〕官人似恁的聪明。文武两全。颠倒问俺这等人求计。〔正末云〕我为那贺家姐姐。烦恼的小生计穷智短了也。〔做跪科云〕小二哥。你看同姓之面。求的一计。日后必当重报。〔小二云〕官人请起。俺小人有便有个见识。只怕你做不得。〔正末云〕你有什么计策。快道来。〔唱〕
　　【耍孩儿】我便似被困围的败将专求救。哎。高君也咱两个棊逢对手。也不索推轮捧毂。筑坛台专仗你那妙策神谋。则你是添兵减灶齐孙膑。唤雨呼风蜀武侯。将巧计亲传授。这一番若得贺氏逢王焕。便似织女见牵牛。
　　〔小二云〕小人有一计。可使官人与贺家大姐相见。只要官人不惜廉耻。权做下流。将小人头至下脚至上浑身衣服。并这个查梨条篮儿。都借与官人。打扮做卖查梨条的。纔入的那承天寺去。〔正末谢科云〕高见高见。多承见爱。将你这一弄儿都借与我。就传与我叫的腔儿咱。〔小二云〕待小人叫与官人听。查梨条卖也。查梨条卖也。〔正末学叫科云〕可也像么。〔小二云〕官人倒做的小人的师父哩。〔正末唱〕
　　【随尾煞】皂头巾裹着额颅。斑竹篮提在手。叫歌声习演的腔儿溜。新得了个查梨条除授。则这的是郎君爱女下场头。〔同下〕
　　〔音释〕
　　捻尼蹇切　令平声　当去声　曾音层　僝锄山切　僽音骤　苫声占切　熟常由切　捶吹上声　陆音溜　阄音鸠　磕音可　竹音肘　豌乌官切　肉柔去声
　　第三折
　　〔净扮高常彬上诗云〕两军旗皷倒也好相当。单则三寸东西不易降。因此无心演习孙吴法。专在花柳丛中作战场。某姓高名邈。字常彬。原在京城做着个管城门的官。今升在陕西延安府经略相公麾下办事。奉经略的令。将着十万贯钞。来这洛阳收买军需。分给沿边将士。到此月余。私将二万贯钞娶了个妇人。是上厅行首贺怜怜。权借这承天寺里住下。拨几个心腹牢子把守寺门。一个闲人也不许放他入来。只有梅香一人伏侍。今日洛阳府官请我赴席。伴当每鞴马。我吃酒去也。〔下〕〔旦引盼儿上云〕昨日央王小二将着一柬寄与王郎。不知下落。今日那厮赴席去了。我在房中闷坐。盼儿门首觑者。等王郎来时。报覆我知道。〔盼儿云〕理会的。〔正末提查梨条从古门叫上云〕查梨条卖也。查梨条卖也。纔离瓦币。恰出茶房。迅指转过翠红乡。回头便入莺花寨。须记的京城古本老郎传流。这菓是家园制造。地道收来也。有福州府甜津津香喷喷红馥馥带浆儿新剥的圆眼荔枝。也有平江路酸溜溜凉荫荫美甘甘连叶儿整下的黄橙绿橘。也有松阳县软柔柔白璞璞蜜煎煎带粉儿压匾的凝霜柿饼。也有婺州府脆松松鲜润润明晃晃拌糖儿捏就的龙缠枣头。也有蜜和成糖制就细切的新建姜丝。也有日晒皱风吹干去壳的高邮菱米。也有黑的黑红的红魏郡收来的指顶大瓜子。也有酸不酸甜不甜宣城贩到的得法软梨条。俺也说不尽菓品多般。略铺陈眼前数种。香闺绣阁风流的美女佳人。大厦高堂俏倬的郎君子弟。非夸大口。敢卖虚名。试尝管别。吃着再买。查梨条卖也。查梨条卖也。〔做叹科云〕王焕。这个是做子弟的下场头也呵。〔唱〕
　　【商调集贤宾】若论妆孤苦表俺端的夺了第一。〔带云〕说起风流王焕四个字呵。〔唱〕这洛阳郡有谁知。较文呵有贾马班杨藻思。较武呵有孙吴管乐神机。王焕也空学的文武双全。培养得材能兼备。指望待整乾坤定江山安社稷。辅皇家救困扶危。似恁的名标莺燕集。几时勾身到凤凰池。
　　【逍遥乐】若论着十八般武艺。弓弩鎗牌。戈矛剑戟。鞭炼挝槌。将龙韬虎略温习。方信道风月无功三不归。刬的着俺不存不济。则为俺半生花酒。躭阁尽一世前程。枉受了十载驱驰。
　　〔做叫科云〕查梨条卖也。查梨条卖也。生长在京城古汴。从小里拜个名师。学成浪子家风习惯。花台伎俩。专伏侍那些可喜知音的公子。更和那等聪明俊俏的佳人。假若是怨女旷夫。买吃了成双作对。纵然他毒郎狠妓。但尝着助喜添欢。春兰秋菊益生津。金橘木瓜偏爽口。枝头干分利阴阳。嘉庆子调和脏腑。这枣头补虚平胃。止嗽清脾。吃两枚诸灾不犯。这柿饼滋喉润肺。解郁除焦。嚼一个百病都安。这荔枝红蠲烦养血。去秽生香。长安岁岁逢天使。这查梨条消痰化气。醒酒和中。帝城日日会王孙。查梨条卖也。查梨条卖也。〔唱〕
　　【挂金索】松阳柿全别。滋润能清肺。婺州枣为魁。细嚼堪平胃。嘉庆子家风。制度实奇美。枝头干流传。可口真佳味。
　　〔做叫科云〕查梨条卖也。查梨条卖也。歌姬未起。客馆先知。查梨条卖也。查梨条卖也。一声叫入珠帘去。慌杀梳妆镜里人。〔唱〕
　　【山坡羊】梨条清致。金橘无对。荔枝圆眼多浇些蜜。这枣子要你早聚会。这梨条休着俺抛离。这柿饼要你事事都完备。这嘉庆这场嘉乐喜。荔枝。离也全在你。圆眼。圆也全在你。
　　〔做叫科云〕查梨条卖也。查梨条卖也。俺那姐姐。知他在那里。入的这承天寺来。好是清幽也呵。〔唱〕
　　【梧叶儿】俺只见舍利塔侵云汉。罗汉堂煞整齐。人静悄景幽微。那孙飞虎声名大。小红娘识见低。闪的我张君瑞自惊疑。天也知他这普救寺莺莺在那里。
　　〔盼儿云〕俺姐姐着我在这门首等着俺姐夫。怎么这早晚还不见来。〔正末做见科云〕梅香姐。我来了也。〔盼儿云〕姐夫。你怎么这般模样了也。这是甚么打扮那。〔正末唱〕
　　【金菊香】木瓜心小帽儿齐抹着卧蚕眉。查梨条花篮在我手上提。细麻鞋紧绷轻护膝。白苎衫花手巾宽系着腰围。我也是能骑高价马惯着及时衣。
　　〔盼儿云〕你快过来。见俺姐姐去。〔正末见旦科云〕姐姐。我来了也。〔旦做悲科云〕解元。我为你胭憔粉悴。玉减香消。你刬的这般模样。可怎生是了也。〔正末云〕姐姐。小生今日也则是出于不得已。〔唱〕
　　【醋葫芦】闻知你粉香残消素体。金钏松减玉肌。一天愁都是为他谁。不由我不行忘思食忘饱睡卧忘了梦寐。消磨尽五陵豪气。屈沉杀八面虎狼威。
　　〔旦云〕解元。我别得你几时。刬地这般模样。兀的不羞杀我也。〔正末唱〕
　　【后庭花】熬煎的你愁似织。想念着我意似痴。因此上酝酿就蜂儿蜜。调和成燕子泥。费心机。恨不的钻天掘地。则图个得见你。生这般穷智识。做这般贼所为。妆这般乔样式。
　　【双鴈儿】王焕也到如今犹兀自说兵机。得道也。夸经纪。东行不见西行利。为风月。担是非。惹英雄皆笑耻。
　　〔旦云〕大丈夫不以功名为念。几时是你那峥嵘发达的时节。〔正末唱〕
　　【青哥儿】有一日功成功成名遂。那时节耀武耀武扬威。云路鹏程九万里。气吐虹霓。志逞风雷。宫花飘曳。御酒淋漓。我不是斗筲之器。粪土之泥。则恐怕等闲间泄漏了春消息。因此上用脱壳金蝉计。
　　〔旦云〕解元。我为你朝烦暮恼。放心不下。你可知道么。〔正末唱〕
　　【醋葫芦】姐姐你烦恼除我知。我烦恼除你知。再休说坐儿不觉立儿饥。常言道海深须见底各办着个真心实意。这的是有情谁怕来年期。
　　〔高凈引祗从做醉上云〕多饮了几杯酒。俺可醉了也。这是承天寺门首。左右。接了马者。〔祗从云〕牢坠镫。〔高凈云〕梅香。你说去。我来家了也。〔盼儿报云〕姐姐。高将军来家也。〔正末做慌科唱〕
　　【金菊香】諕的我手忙脚乱紧收拾。意急心慌没整理。〔高凈云〕甚么人在此。好无礼也。〔正末唱〕可正是船到江心补漏迟。只着我魄散魂飞。〔做叫科云〕查梨条卖也。查梨条卖也。〔唱〕我则索向前来陪着笑卖查梨。
　　〔高凈云〕兀那厮。你在这里做甚么。左右拿过来。〔祗从拿科〕〔喝云〕跪着。〔正末唱〕
　　【醋葫芦】俺也是文齐福不齐。你正是官不威牙爪威。〔高凈云〕兀那厮。敢来俺这里胡厮哄。〔祗从喝科〕〔正末唱〕只听的一声高叫若轰雷。〔旦做慌科〕〔正末唱〕諕的那黄莺儿怎敢向上林啼。抵多少惊回绿窗春睡早。难道爱月夜眠迟。
　　〔高凈云〕我不在家。你做甚么哩。〔旦云〕我恰纔闷坐。正要剥果子吃些儿。你又撞将来搅我。〔高凈陪笑科云〕既然奶奶要剥果子儿吃。我怎敢搅了奶奶。我醉了也。我睡去也。你自在这里剥好的吃也。留着些儿等我醒来吃。〔下〕〔旦云〕解元。这厮领着西延边上经略的十万贯钞。来这洛阳买办军需。他将二万贯官钱娶了我。带我西延边上去。他的罪过不轻。盗使官钱。强夺人妻女。失误边关军务。都是该死的。解元。你休要挫了志气。如今延安府经略相公招募天下英雄豪杰。剿捕西夏。我想你文武双全。乘此机会。可往延安府投托经略麾下。建立功勋。以遂平生之志。那时节告一纸状。说高常彬强夺人家妻女。他带我上边。若叫将出来。我诉说妾身原是王焕之妻。他盗使官钱娶我。失误边机。应得死罪。咱夫妻定有团圆之日也。解元。则要你着志者。〔正末云〕大姐放心。〔唱〕
　　【金菊香】凭着俺驱兵领将万人敌。稳情取一举成名天下知。俺怎肯做男儿有身空七尺。任他人夺去娇妻。将比翼两分飞。
　　〔旦云〕那厮的罪犯非止一桩。你则谨记在心者。〔正末唱〕
　　【醋葫芦】这逆贼。好没礼。盗军赀误军务失军期。他所犯那桩儿不是有条划的罪。还待向婆娘行孝当竭力。则着他得便宜翻做了落便宜。
　　〔旦云〕解元。妾身上有这付金头面。钏镯俱全。与你做盘缠去。〔正末云〕如此多谢。〔旦云〕妾口占小词一首。调寄南乡子。赠君行色。休得见哂。〔词云〕勉强赠行装。愿尔长驱扫夏凉。威震雷霆传号令。轩昂。万里封侯相自当。功绩载旗常。恩宠朝端谁比方。衣锦归来携两袖。天香。散作春风满洛阳。〔正末云〕姐姐放心。王焕此一去。必不落于人后。〔唱〕
　　【浪里来煞】则今朝别了玉人。多感承谢了盘费。〔旦云〕解元。你也姓王。那王魁也姓王。则愿你休似王魁。负了桂英者。〔正末做悲科唱〕怎将我王焕比做王魁。我向西延边上建功为了宰职。你管取那五花诰夫人名位。则不要你个桂英化做一块望夫石。〔同下〕
　　〔音释〕
　　降奚汪切　邈音冒　将去声　鞴音被　倬音卓　一音以　思去声　稷将洗切　戟巾以切　习星西切　刬音产　长音掌　蠲音娟　使去声　蜜忙闭切　绷音崩　膝丧挤切　酝音韵　酿尼降切　识伤以切　式伤以切　曳音异　息丧挤切　拾绳知切　轰音烘　募音暮　剿精小切　勋与勋同　应平声　敌丁梨切　尺音耻　贼则平切　划音画　力音利　镯音浊　哂身上声　强欺养切　职张耻切　石绳知切
　　第四折
　　〔外扮经略官引卒子上诗云〕少年锦带佩吴钩。铁马西风塞草秋。一片雄心扶社稷。功名不为觅封侯。老夫姓种名师道。方今大宋钦宗皇帝即位。改元靖康。老夫官拜征西马步禁军都元帅。正授延安府等处招讨经略使。为西凉土番作乱。朝廷命老夫招集天下英雄豪杰。征讨土番。招募得十节度使。直杀过相思河。将西凉平定。那为首获功者洛阳王焕也。其人文武全才。智勇兼备。老夫举保他做先锋西凉节度使。尚有贼人余党未尽。着他剿捕去。早间已有捷报来了。军政司准备筵席伺候。还有一件。前者为西延缺少军需。着高邈往洛阳收买。将带十万贯钞去。内中却擅用了二万贯娶个妇人。每日饮酒作乐。迟了限次。误了边关重务。已曾着人勾提去了。未见回报。小校。辕门首觑着。〔卒子拿凈旦上云〕我是勾提高邈的军士。连他娶这个妇人都勾到了。见元帅咱。〔押凈旦跪科〕喏。报的元帅得知。高邈拿到了也。〔经略云〕兀那厮。着你收买军需。接济边庭。刬地将官钱盗使了。终日花酒。失误军期。依律处斩。兀那妇人。你明知官钱不合接受。亦该死罪。〔旦云〕老爷暂息雷霆之怒。略罢狼虎之威。听妾身告诉衷曲。妾身原有丈夫。被高常彬倚恃官势。将钱买转母亲。强娶妾身到此。只望明镜鉴察。〔经略云〕你母亲在那里。〔旦云〕近日亡化过了也。〔经略云〕你丈夫是谁。〔旦云〕丈夫是洛阳王焕。到西延边来投军。此后不知下落。〔经略云〕哦。原来是王焕之妻。王焕乃国家有功之臣。这就是功臣之妇了。也还未知虚实。且将二人押下。待王节使来时。便见端的。小校。且押在一壁者。〔卒子云〕理会的。〔正末领祗从上云〕某乃王焕是也。自到延安府。见了经略大人。充为马前头目。累次立功。今为西凉节度使之职。奉元帅将令。再过相思河。剿平余党。先着捷书报知辕门去了。今班师回程。军马行动者。王焕。谁想有今日呵。〔唱〕
　　【双调新水令】起蛰龙吐云雾上天时。下河西第一阵节使。威风驰海外。名誉播京师。端的个男儿。不枉了四方志。
　　【驻马听】引领羣师。罚其罪赏其功无徇私。募招猛士。攻必取战必胜决雄雌。常??着马革裹残尸。生图他麟阁题名字。不信呵观古史。大都来豪杰皆如是。
　　〔云〕可早来到也。左右接了马者。〔祗从云〕牢坠镫。〔正末云〕令人报复去。道有王焕来了也。〔卒子报科云〕王将军到。〔经略云〕快有请。〔做见科〕〔经略云〕节使战敌劳神。〔正末云〕王焕上托元帅虎威。下赖将士戮力。侥幸克敌。何劳之有。〔唱〕
　　【鴈儿落】据元帅雨不将伞盖搘。寒不把重裘试。兵不择少共多。敌不避生和死。
　　〔经略云〕凡为将者须要深习兵书。广看战策。方纔得功成万里。名著千秋。也非是容易博来。的〔正末唱〕
　　【得胜令】笑孙武少神思。病白起不仁慈。赛韩信十功立。胜孔明八阵施。无半点瑕疵。展万里鲲鹏翅。真一表英姿。建千年龙虎祠。
　　〔正末做跪科云〕元帅在上。可怜见王焕有纸状告着一个人。乞赐分理。〔经略云〕节使。你告甚么人。老夫与你做主咱。〔唱〕
　　【风入松】高常彬差使洛阳时。有多少过犯公私。克军需盗把官钱使。恋烟花艳质娇姿。强夺人他妻我妇。成就他燕子莺儿。
　　〔经略做接状科云〕节使请起。高常彬已勾追到了也。左右。拿将过来。〔卒子云〕犯人当面。〔凈旦跪科〕〔经略云〕高邈。你怎敢盗使官钱。强娶有夫之妇为妻。〔高凈云〕元帅不要听人谎状。这是贺妈妈接了我的财礼钱。嫁与我为妻来。〔经略云〕这钱钞是那里来的。〔高凈云〕是高邈平日积儧下稊气钱二万贯。〔经略怒云〕兀那厮。刬地胡说哩。你见王节使么。〔正末跪云〕这妇人正是王焕之妻。〔高凈云〕他是你的浑家。我若是知道。早早的抬一乘轿子。送到你家里多时了。〔正末唱〕
　　【乔牌儿】这厮逞权豪忒放肆。不想正遇着敌头至。〔高凈云〕节使休怪。我实是不知。误娶了他。〔正末唱〕直待闻钟始觉山藏寺。〔经略云〕军政司。与我查那高邈所犯。当得何罪。〔正末云〕他盗使官钱。失误军期。强娶有夫之妇为妻。那一桩儿不是该死的。〔唱〕贼也这的是罪当刑无怨死。
　　〔高凈做叹科云〕嗨。我止望娶他做个夫人。不想道今日撞着原主儿。眼见的要还他去了。可知道我这两日有些眼跳。〔正末唱〕
　　【水仙子】你可待碧梧栖老凤凰枝。谁承望东岳新添速报司。早则西风了却黄花事。今日个雪消也见死尸。祸临头有甚嗟咨。使不的你论黄数黑。遮不的你夺朱恶紫。快招成罪犯无辞。
　　〔经略云〕则唤贺氏上来。和他折证。〔卒子云〕贺氏靠前。〔旦跪上指末云〕大人。这个是妾身的丈夫王焕。〔经略云〕高邈。你怎么说。〔高凈云〕干使了二万贯向钞。既然说是他的。便等他领去了罢。〔正末唱〕
　　【殿前欢】这的是证明师。决撒了也春风骄马五陵儿。可不道不知命无以为君子。则索退而自省其私。〔高凈做叫屈科云〕这妇人明明是我娶到的媳妇哩。怎当他官官相为。强断与王节使去。可不冤屈也。〔正末云〕噤声。〔唱〕这里是经略府军政司。又不比风月所莺花市。错认做洛阳地面承天寺。花费了些精银向钞。收买些腻粉胭脂。
　　〔经略云〕一行人听我下断。高邈盗使官钱。失误边关军务。强娶有夫妻女。依律处斩。推出市曹。量决一刀。着悬首辕门示众。贺氏原系王焕之妻。被伊母爱钱改嫁。仍还本夫完聚。如今西凉平定。军中旧例。合该椎牛飨士。做个庆赏的筵席。这功劳王焕为首。老夫一来就与他贺加升节使之荣。二来就贺他夫妻重谐之喜。〔词云〕只为高常彬盗使官钱。误军期强纳婵娟。明正罪依律处斩。仍枭首号令军前。王节使从军征讨。立功勋名播西延。贺怜怜五花官诰。永偕老夫妇团圆。〔旦换装束〕〔正末同拜谢科〕〔唱〕
　　【鸳鸯尾煞】从今后美恩情一似调琴瑟。泼生涯再不窥构肆。共立琼筵。满酌金巵。唱道是绝胜新婚。休夸燕尔。咱两个喜气孜孜。这眷爱如天赐。也不枉费尽相思。早证果了卖查梨那风流少年子。
　　〔音释〕
　　种音冲　累上声　蛰音辄　榰音支　重平声　瑟生止切
　　题目　赏名园贺氏千金笑　
　　正名　逞风流王焕百花亭
　　逞风流王焕百花亭杂剧终

《元曲选》　玎玎珰珰盆儿鬼杂剧　（明）臧晋叔 编
　　玎玎珰珰盆儿鬼杂剧　　（元）无名氏 撰
　　●玎玎珰珰盆儿鬼杂剧目录
 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
　　　〔音释〕 
　　第四折 
　　　〔音释〕 
　　题目　咿咿哑哑乔捣碓　正名　玎玎珰珰盆儿鬼 
　　楔子
　　〔冲末扮孛老杨从善上诗云〕暑往寒来春复秋。夕阳西下水东流。少年莫恃容颜好。不觉忙忙白了头。老汉汴梁人氏。姓杨名从善。有个孩儿。唤做杨国用。今蚤到长街市上。寻个相识去。到这蚤晚。怎么还不见回来。只索等待他波。〔正末扮杨国用上云〕自家杨国用是也。今蚤到长街市上。本意寻个相识。合火去做买卖。营运生理。遇着一个打卦先生。叫做贾半仙。人都说他灵验的紧。只得割舍一分银子。也去算一卦。那先生刚打的卦下。便叫道怪哉怪哉。此卦注定一百日内。有血光之灾。只怕躲不过去。我问道。半仙。你再与我一算。看可还有什么解处。那先生把算子又拨上几拨。说道。只除离家千里之外。或者可躲。我待要走。他又唤转来说道。这一百日之期。一日不满。一日不可回来。切记切记。我因此心下慌张。只得到我表弟赵客家借了五两银子。置些杂货。就躲灾避难去。恰好今日是个好日辰。回家辞过父亲。便索长行也。〔做入见孛老科〕〔孛老云〕孩儿。你回来了。〔正末云〕孩儿来了也。〔孛老云〕你往那里去来。〔正末云〕父亲。孩儿在长街市上撞见一个贾半仙。是打卦的先生。算孩儿命里有一百日血光之灾。除千里之外可躲。孩儿心下好生惶惑。只得和表弟赵客处借了五两银子。置办些杂货。做买卖去。就今日辞别了父亲。只等到百日之后。躲过灾难。便回家也。〔孛老云〕孩儿。便好道阴阳不可信。信了一肚闷。老汉眼睛一对。臂膊一双。只觑着你哩。不争你去了呵。可着谁人养活老汉。孩儿。你不去罢。〔正末云〕那先生人都叫他做贾半仙。宁可信其有。不可信其无。孩儿去意已决。若留在家。也少不得害出场病来。只要父亲省忧虑。姑待百日无事。孩儿便回家也。〔做拜别科唱〕
　　【仙吕赏花时】似这般少米无柴怎?划。因此上背井离乡学买卖。将着那些少养家财。一来是躲灾二来是做客。〔孛老云〕孩儿。你是必蚤些儿回来也。〔正末唱〕我若是躲过呵可兀的早回来。〔下〕
　　〔孛老云〕孩儿去了也。我只索收拾些酒食。送孩儿上路走一遭去。正是〔诗云〕心去意难留。留下结冤雠。任他前路去。得利自无忧。〔下〕
　　〔音释〕
　　?音摆　划胡乖切　客音楷声
　　第一折
　　〔丑扮店小二上诗云〕别家做酒全是米。我家做酒只靠水。吃的肚里胀膨脝。虽然不醉也不馁。在下店小二的便是。在这上蔡县北关外十里店。开着个小酒务儿。但是南来北往。推车打担。做买做卖的。都到俺小铺来买酒吃。晚间就在此安歇。今日好晴明天气。早些起来。收拾铺面。定下些新鲜的案酒菜儿。挑出这草稕儿去。看有甚的人来。〔下〕〔正末挑担儿上云〕俺杨国用。自从离了家乡。辞别了父亲。出来做买卖。不觉三月期程。俺是乍出外。不曾行得惯。这路途吉丁疙疸的。蚤蹅破我这脚也呵。〔唱〕
</div>
    <div class="pagination">
<a href="元曲选_page101.html">上一页</a><span>...</span><a href="元曲选_page97.html">97</a><a href="元曲选_page98.html">98</a><a href="元曲选_page99.html">99</a><a href="元曲选_page100.html">100</a><a href="元曲选_page101.html">101</a><span class="current-page">102</span><a href="元曲选_page103.html">103</a><a href="元曲选_page104.html">104</a><a href="元曲选_page105.html">105</a><a href="元曲选_page106.html">106</a><a href="元曲选_page107.html">107</a><span>...</span><a href="元曲选_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
