<!DOCTYPE html>
<html>
<head>
    <meta charset="UTF-8">
    <title>元曲选 - 第 79 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元曲选 - 第 79 页/共 133 页</h1>
    <div class="content">　　【醉中天】你是五霸诸侯命。一品大臣名。干打哄胡厮哝过了半生。〔郑恩云〕你说我是个五霸诸侯。我如何瞎了一目。〔正末唱〕注定你不带破多残病。命中有愁甚眼睛。兀那明朗朗羣星虽盛。怎如的孤月偏明。
　　〔赵云〕请问先生高名大姓。何处仙居。今日之言。他年倘或应口。必须物色。以共富贵。不敢忘也。〔正末云〕贫道陈抟。隐居西华山中。不求人间富贵。无烦酬谢。但愿二公保重者。〔唱〕
　　【金盏儿】投至我石枕上梦魂清。布袍底白云生。但睡呵一年半载没干净。则看您朝台暮省干功名。我睡呵黑甜甜倒身如酒醉。忽喽喽酣睡似雷鸣。谁理会的五更朝马动。三唱晓鸡声。
　　【赚煞】治世圣人生。指日乾坤定。〔赵云〕天下果有平定之时。那时节拜请先生下山。共享太平之福。〔正末唱〕何须把山野陈抟拜请。〔指郑科唱〕若久后休忘了这青眼相看旧弟兄。不索重酬劳卖卦先生。从今后罢刀兵。四海澄清。且放闲人看太平。我又不似出师的孔明。休官的陶令。则待学那钓鱼台下老严陵。〔并下〕
　　〔音释〕
　　蓍音尸　爇如夜切　营音盈　鞓音汀　醑须上声　哝音农　兄虚迎切
　　第二折
　　〔外扮使臣引卒子捧砌末上云〕小官党继恩是也。乃太尉党进之子。今奉官里诏书。将着安车蒲轮。币帛玄纁。向西华山请那陈抟先生。此系王命。不可怠慢。须索走一遭去者。〔下〕〔正末上云〕贫道自从汴梁竹桥边算了那两个君臣之命。归到山中。醒时炼药。醉时高眠。倒大快活清闲也呵。〔唱〕
　　【南吕一枝花】我往常读书求进身。学剑随时混。文能匡社稷。武可定乾坤。豪气凌云。似莘野商伊尹。佐成汤救万民。扫荡了海内烽尘。早扶策沟中愁困。
　　【梁州第七】从逢着那买卦的潜龙帝主。饶了个算命的开国功臣。便实时拂袖归山隐。全不管人间甲子。单则守洞里庚申。降伏尽婴儿姹女。将炼成丹汞黄银。思飘飘出世离羣。乐陶陶礼圣参真。想他那乱扰扰红尘内争利的愚人。更和那闹攘攘黄阁上为官的贵人。争如这闲摇摇华山中得道的仙人。一身。驾云。九垓八表神游尽。觑浮世暗中哂。坐看蟠桃几度春。岁月常新。
　　【隔尾】则与这高山流水同风韵。抵多少野草闲花作近邻。满地白云扫不尽。你与我紧关上洞门。休放个客人。我待静倚蒲团自在盹。
　　〔末盹睡科使臣上云〕这些时不觉来到华山。端的是好山也。则见云台观中。一缕白云。上接丹霄。想必是那先生隐居的去处。我不免将金钟撞动。使那先生知道。〔撞钟末醒接使臣科〕〔唱〕
　　【牧羊关】我恰才游仙阙。谒帝阍。惊的我跨黄鹤飞下天门。为甚的玉节忙持。金钟煞紧。又不是纸窗明觉晓。布被暖知春。惊的那梦庄周蝶飞去。尚古自炊黄粱锅未滚。
　　〔相见科使臣云〕下官党继恩。奉官里勅旨。领着安车蒲轮。币帛玄纁。敬到仙山。来请先生下山。圣人甚是怀念。望先生蚤些收拾行者。〔正末云〕贫道物外之人。无心名利。望天使回朝。方便奏咱。〔唱〕
　　【红芍药】开基创业圣明君。舜德尧仁。玉帛万国尽来尊。一统乾坤。眼见得灭狼烟息战氛。早则是泽及黎民。又待要招贤纳士礼殷勤。币帛降玄纁。
　　【菩萨梁州】特遣天臣。把贤良访问。当今至尊。重酬劳卖卦山人。虽然是前言不忘是君恩。争奈我烟霞不忆风雷信。琴鹤自有林泉分。想名利有时尽。乞的田园自在身。我怎肯再入红尘。
　　【隔尾】俺只待下碁白日闲消困。高枕清风睡杀人。世事无由恼方寸。则除你个继恩。使臣。方便向君王行奏得准。
　　〔使臣云〕方今圣人在上。乾坤一统。万国来宾。山间林下。并无遗贤。况先生乃天子之故人。天下之高士。自当归朝。以慰圣人之意。〔正末唱〕
　　【牧羊关】既然海岳归明主。敢放巢由作外臣。怎望您吊千年高冢麒麟。谁待要老去攀龙。则不如闲来卧云。试看蓬莱寻药客。商岭采芝人。天下已归汉。山中犹避秦。
　　【贺新郎】我往常鸡鸣舞剑学刘琨。看三卷天书。演八门五遁。我也曾遍游诸国占时运。则为卖卦处逢着圣君。以此的入山来专意修真。看猿鹤知导引。观山水爽精神。大都来性于远习于近。则这黄冠野服一道士。伴着清风明月两闲人。
　　〔使臣云〕久闻先生有黄白住世之术。不知仙教可使凡夫亦得闻乎。〔正末云〕神仙荒唐之事。此非将军所宜问也。〔唱〕
　　【牧羊关】则你这一身拜将悬金印。万里封侯守玉门。现如今际明良千载风云。怎学的河上仙翁。关门令尹。可不道朝中随圣主。却甚的林下访闲人。既受了雨露九天恩。怎还想云霞三市隐。
　　〔使臣云〕先生既如此说。何不仕于朝廷。为生民造福者。〔正末唱〕
　　【哭皇天】酒醉汉难朝觐。睡魔王怎做的宰臣。穿着这紫罗袍似酒布袋。执着这白象笏似睡馄饨。若做官后每日价行眠立盹。休休休枉笑杀凌烟阁上人。有这般疎庸愚钝。孤陋寡闻。
　　【乌夜啼】幸然法正天心顺。索甚我横枝儿治国安民。我则有住山缘那里有为官分。乐道安贫。谁羡画戟朱门。丹砂好炼养闲身。黄金不铸封侯印。我其实戴不的幞头紧。穿不的朝衣坌。倒不如我这拂黄尘的布袍。漉浑酒的纶巾。
　　〔使臣云〕天恩不可辜负。请先生就车。即便行者。〔正末云〕既蒙天使到来。圣恩不敢违背。必须下山走一遭去也。〔唱〕
　　【黄锺煞】也不索雕轮冉冉登程进。也不索骏马骎骎践路尘。既然是圣旨紧。请将军休固恳。尽教山列着屏。草展着裀。鹤看着家。云锁着门。只消的顺天风坐一片白云。煞强似你那宣使乘的紫藤兜轿稳。〔同下〕
　　〔音释〕
　　纁音熏　降奚江切　姹疮诈切　汞乌拱切　哂身上声　盹敦上声　阍音昏　氛音纷　分音奋　琨音昆　坌滂闷切　漉音禄　骎音侵
　　第三折
　　〔赵改扮驾引侍臣上诗云〕两手揩摩新日月。一番整理旧乾坤。殿廷聚会风云气。华夏沾濡雨露恩。寡人宋太祖是也。数年之前。曾与汝南王兄弟在竹桥边买卦。遇见陈抟先生。被他拨开混沌乾坤。指出太平天子。寡人临御以来。好生想他。昨差使臣物色访问。喜的他不弃寡人而来。今在寅宾馆中。尚未朝见。寡人欲拟其官爵然后召他入朝。他又百般不受。且先加他道号希夷先生。赐鹤氅金冠玉圭。待朝会间。那时再作计较。黄门官领旨。去寅宾馆请那先生来者。〔侍臣领旨科下〕〔正末上诗云〕家舍久从方外地。布袍重惹陌头尘。道人原不求名利。名利何曾系道人。贫道陈抟。下的西岳华山。来到东京汴国。见了尘世纷纷。浮生攘攘。想我此行。实非本意也呵。〔唱〕
　　【正宫端正好】下云台。来朝会。不听的华山里鹤唳猿啼。道人非为苍生起。只是报圣主招贤意。
　　【滚绣球】俺便是那闲云自在飞。心情与世违。可又不贪名利。怎生来教天子闻知。是未发迹。卦铺里。那时节相识。曾算着它南面登基。〔使臣上云〕陈先生恭喜。官里赐来衣冠道号。望阙谢恩。〔正末拜谢科唱〕因此上将龙庭御宝皇宣诏。赐与我鹤氅金冠碧玉圭。道号希夷。
　　〔使臣云〕先生在那隐居处山野荒凉。得如俺这朝署中这般富贵么。〔正末唱〕
　　【倘秀才】俺那里草舍花栏药畦。石洞松窗竹几。您这里玉殿朱楼未为贵。您那人间千古事。俺只松下一盘棋。把富贵做浮云可比。
　　〔使臣云〕官里一心等着先生。请先生早些入朝者。兀的又有使命到也。〔驾上立住科〕〔正末唱〕
　　【滚绣球】不住的使命催。奉御逼。便教咱早趋朝内。只是野人般不知个远近高低。至禁帏。上凤池。近临宝砌。列鹓鸾帘卷班齐。玉阶前风摆龙蛇影。金殿上风吹日月旗。天仗朝衣。
　　〔见驾打稽首科〕〔唱〕
　　【倘秀才】无那舞蹈扬尘体例。只打个稽首权充拜礼。〔驾云〕故人别来无恙。今蒙不弃。喜慰平生。就在殿廷赐坐。好叙间阔。〔正末唱〕愿陛下圣寿齐天万万岁。如今黄阁功臣在。白发故人稀。见贫道自喜。
　　〔驾云〕希夷先生。今日得见仙颜。寡人喜不自胜。愿侍同朝。以为臣民之望。不知先生意下如何。〔正末云〕贫道山野懒人。不愿为官。〔唱〕
　　【叨叨令】向那华山中已觅下终焉计。怎生都堂内纔看旁州例。议公事枉损了元阳气。理朝纲怕搅了安眠睡。贫道做不的官也么哥。做不的官也么哥。不要紫罗袍只乞黄紬被。
　　〔驾云〕先生如何做不的官。〔正末云〕听贫道说来便见。〔唱〕
　　【倘秀才】我但睡呵十万根更筹转刻。七八瓮铜壶漏水。恨不的生扭死窗前报晓鸡。休想我惜花春起早。爱月夜眠迟。这般的道理。
　　〔驾云〕先生若肯做官。寡人与先生选一个闲散衙门。除一个清要的官职。无案牍劳形。必不妨于政事。〔正末云〕贫道怎做得官也呵。〔唱〕
　　【滚绣球】贫道呵爱穿的蔀落衣。爱吃的藜藿食。睡时节幕天席地。黑喽喽鼻息如雷二三年唤不起。若在那。省部里。敢每日画不着卯历。有句话对圣主先题。贫道呵贪闲身外全无事。除睡人间总不知。空教人■〈目占〉眼舒眉。
　　〔驾云〕先生为己则是矣。但未知大人之道。大人以四海为家。万物一体。无我无人。勿固勿必。所谓君子周而不比。先生当扩其独乐之怀。普其兼善之量也。替寡人整理些朝纲。可不是好。〔正末唱〕
　　【倘秀才】陛下道君子周而不比。贫道呵小人穷斯滥矣。俺须索志于道依于仁据于德。本待用贤退不肖。怎倒做举枉错诸直。更是不宜。
　　〔驾云〕先生休要推辞。似这朝中为官。却不强如山中学道也。〔正末云〕这为官的好处。贫道也尽知了。〔唱〕
　　【滚绣球】三千贯二千石。一品官二品职。只落的故纸上两行史记。无过是重裀卧列鼎而食。虽然道臣事君以忠。君使臣以礼。哎。这便是死无葬身之地。敢向那云阳市血染朝衣。〔带云〕贫道呵。〔唱〕本居林下绝名利。自不合刬下山来惹是非。不如归去来兮。
　　〔驾云〕你说为官不好。可说那学仙的好处。与朕听者。〔正末唱〕
　　【倘秀才】道有个治家治国。索分个为人为己。不患人之不己知。石床绵被暖。瓦钵菜羹肥。是山人乐矣。
　　【三煞】身安静宇蝉初蜕。梦遶南华蝶正飞。卧一榻清风。看一轮明月。盖一片白云。枕一块顽石。直睡的陵迁谷变。石烂松枯。斗转星移。长则是抱元守一。穷妙理。造玄机。
　　【二煞】鸡虫得失何须计。鹏鷃逍遥各自知。看蚁阵蜂衙。龙争虎斗。燕去鸿来。兔走乌飞。浮生似争穴聚蚁。光阴似过隙白驹。世人似舞瓮酰鸡。便博得一阶半职。何足算。不堪题。
　　〔驾云〕先生。你有甚么便宜处。也说来者。〔正末唱〕
　　【煞尾】俺那里云间太华烟霞细。鼎内还丹日月迟。山上高眠梦寐稀。殿下朝元剑佩齐。玉阙仙阶我曾履。王母蟠桃我曾吃。欲醉不醉酒数杯。上天下天鹤一只。有客相逢问浮世。无事登临叹落晖。危坐谈玄讲道德。静室焚香诵秋水。滴露研朱点周易。散诞逍遥不拘系。赴召离山到朝里。央及陈抟受宣勅。送上都堂入八位。掌管台衡总百揆。御史台纲索省会。六部当该各详细。攘攘垓垓不伶俐。是是非非无尽期。好教我战战兢兢睡不美。〔下〕
　　〔音释〕
　　濡音如　氅音敞　唳音利　迹将洗切　识伤以切　畦音奚　逼兵迷切　刻康美切　蔀音剖　食绳知切　贴音占　比音币　德当美切　直征移切　石绳知切　职张耻切　国音鬼　为音位　蜕音税　一音以　造音操　鷃衣涧切　酰音希　只张耻切　易银计切　勅音耻　揆音跪
　　第四折
　　〔郑恩扮汝南王引色旦上诗云〕平生泼赖曾为盗。一运峥嵘却做官。使尽机谋常是饱。锦衣纨袴不知寒。自家郑恩。官封汝南王之职。便是某幼年间与今上圣人为八拜之交。患难相同。鎗刀不避。不想今日。也同享富贵。今奉官里之命。领着御酒十瓶。御膳一席。宫中美女十人。去寅宾馆管待希夷先生。他如今尚未出朝。不免打发美女进去。安排供具。我且躲在一壁。待那先生来时。再作计较。您每好生在意者。〔色旦云〕理会的。〔同下〕〔正末上诗云〕上林无兴看花开。春色何人送的来。处士不生巫峡梦。空烦云雨下阳台。贫道陈抟。早朝见上。蒙圣人念旧。待我甚是欢喜。但是我云水之身。山林之鸟。难在这等尘凡之中也呵。〔唱〕
　　【双调新水令】半生不识晓来霜。把五更寒打在老夫头上。笑他满朝朱紫贵。怎如我一枕黑甜乡。揭起那翠巍巍太华山光这一幅绣帏帐。
　　〔色旦上侍直云〕妾等官里送来。与先生作传奉。愿侍枕席之欢。〔正末唱〕
　　【驻马听】白酒罇傍。闲慰眼金钗十二行。误了我清风岭上。不番身恶睡一千场。您则待泛桃花到处觅刘郎。我委实画蛾眉不会学张敞。好没酌量。出家儿怎受闲魔障。
　　〔色旦妆醉戏末科云〕先生休拿出那道人铁面皮。怎么脸上和刮霜的一般。俺每都是未放的官花。谁曾经这等折挫。望先生少要弃嫌。〔正末云〕你每靠后者。你怎知我出家人的道心。〔唱〕
　　【步步娇】折末胡厮缠到晨钟撞。休想我一点狂心荡。〔色旦云〕你来。我与你有句话说。〔正末唱〕唤陈抟有甚勾当。命不快遭逢着这火醉婆娘。干误了我晚夕参圣一垆香。半夜里观干象。
　　〔色旦云〕俺与先生奉一杯酒咱。〔正末云〕俺道人每从来戒酒。不用他。〔色旦云〕我与先生奉一杯茶。先生试尝这茶味何如。〔正末云〕是好茶也。〔唱〕
　　【沉醉东风】这茶呵采的一旗半鎗。来从五岭三湘。泛一瓯瑞雪香。生两腋松风响。润不得七碗枯肠。辜负一醉无忧老杜康。谁信您卢仝健忘。
　　〔云〕您每各自安置。我待睡也。〔做睡色旦扯末科云〕俺每都陪先生。怎敢舍的先生孤孤恓恓凄凄冷冷的。〔正末唱〕
　　【搅筝琶】你好是轻薄相。我又不寂寞恨更长。干把那蝶梦惊回。多管葫芦提害痒。早则是卧破月昏黄。直睡到日出扶桑。慌忙。猛听得凈鞭三下响。又待要颠倒衣裳。
　　〔郑恩上云〕好个没理会的先生。待我自家过去。〔相见科云〕下官退朝较晚。乞恕探望来迟之罪。〔正末云〕多谢大王不忘故旧。〔郑恩云〕先生好神算也。当日竹桥边先生曾许我是个五霸诸侯。今日果应其言。〔正末唱〕
　　【雁儿落】曾道你官封一字王。位列头厅相。那里是有官的我预知。也则是你没眼的天将降。
　　〔郑恩云〕那宫女每好生歌舞。我奉劝先生一杯。〔正末云〕又教这个大王傒幸杀我也。〔唱〕
　　【川拨棹】恰离高唐。躲巫娥一壁厢。客舍凄凉。仙梦悠扬。只想着邯郸道上。原来在佳人锦瑟傍。
　　〔色旦劝酒科〕〔正末唱〕
　　【七弟兄】这场。厮央。不相当。你便有粉白黛绿妆宫样。茜裙罗袜缕金裳。则我这铁卧单有甚风流况。
　　〔郑恩云〕先生。圣人有云。食色性也。好色之心。人皆有之。又云。吾未见好德如好好色者。先生独非人乎。独无人情乎。〔正末唱〕
　　【梅花酒】你可也忒莽撞则道你燮理阴阳。却惜玉怜香。撮合山错了眼光。就儿里我也仓皇。您休使着这智量。俺乐处是天堂。
　　〔云〕贫道从来贪眠。我且盹睡片时。大王休怪。〔做睡科〕〔郑恩与色旦背云〕须索如此如此。〔郑作关门科云〕我把这门儿来带上者。随时且作窗前月付与梅花自主张。〔下〕〔正末惊觉科唱〕
　　【收江南】呀。你敢硬将咱送上雨云场。则待高烧银烛照红妆。出家儿心地本清凉。怎禁得直恁般闹攘。便是一千年不见也不思量。
　　【水仙子】我恰纔神游八表放金光。礼拜三清朝玉皇。不争你拽双环呀的门关上。缠杀我也瞎大王。惊的那下三山鹤梦翱翔。俺只待丹鼎内降龙虎。谁教咱锦巢边宿凤凰。枉羞杀金殿鸳鸯。
　　〔云〕只因我轻易下山。惹起这番勾当。倒惹那山灵见笑也。〔唱〕
　　【太平令】现如今山鬼吹灯显像。野猿抡笔题墙。怕腐烂了芒鞋竹杖尘没了蒲团纸帐。纵有那女娘。艳妆。洞房。早盹睡了都堂里宰相。
　　〔郑恩上云〕天已明了。我把这门来开者。呀。好个古■〈忄敝〉先生。还在那壁披衣据床。秉烛待旦哩。〔正末云〕大王。教你傒幸杀我也。〔郑云〕惭愧惭愧。我即奏官里。宫中盖一道观。使先生住持。封为一品真人。〔正末唱〕
　　【离亭宴带歇指煞】把投林高鸟西风里放。也强如衔花野鹿深宫里养。你待要加官赐赏。教俺头顶紫金冠。手执碧玉■〈闲〉。身着白鹤氅。昔年旧草庵。今日新方丈。贫道呵除外别无伎俩。本不是贪名利世间人。则一个乐琴书林下客。绝宠辱山中相。推开名利关。摘脱英雄网。高打起南山吊窗。常则是烟雨外种莲花。云台上看仙掌。
　　〔音释〕
　　峥音澄　嵘音横　袴与裤同　行音杭　夕星西切　辜音姑　相去声　离去声　邯音寒　郸音丹　茜阡去声　燮音屑　翱音敖　■〈忄敝〉音鳖　鹤音豪　俩音两
　　题目　识真主汴梁卖课念故知征贤勅佐　
　　正名　寅宾馆天使遮留西华山陈抟高卧
　　西华山陈抟高卧杂剧终

《元曲选》　张孔目智勘魔合罗杂剧　（明）臧晋叔 编
　　张孔目智勘魔合罗杂剧　　（元）孟汉卿 撰
　　●张孔目智勘魔合罗杂剧目录
 
　　楔子 
　　　〔音释〕 
　　第一折 
　　　〔音释〕 
　　第二折 
　　　〔音释〕 
　　第三折 
</div>
    <div class="pagination">
<a href="元曲选_page78.html">上一页</a><span>...</span><a href="元曲选_page74.html">74</a><a href="元曲选_page75.html">75</a><a href="元曲选_page76.html">76</a><a href="元曲选_page77.html">77</a><a href="元曲选_page78.html">78</a><span class="current-page">79</span><a href="元曲选_page80.html">80</a><a href="元曲选_page81.html">81</a><a href="元曲选_page82.html">82</a><a href="元曲选_page83.html">83</a><a href="元曲选_page84.html">84</a><span>...</span><a href="元曲选_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
