<!DOCTYPE html>
<html>
 <head>
  <meta charset="utf-8"/>
  <title>
   晩清文学丛钞小说戏曲研究卷 - 第 46 页/共 64 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晩清文学丛钞小说戏曲研究卷 - 第 46 页/共 64 页
  </h1>
  <div class="content">
   说见本书第三回陆孝廉访艳金阊门节中。菶如说及褚爱林有一方汉朝妃子的玉印，肇廷卽答言：「莫非是赵飞燕的玉印？那是龚定盦先生的收藏，定公集里还有四首诗纪载此事。」云云。 

　　仁和吴印臣昌绶所编《定盦先生年谱》载：「道光五年乙酉十二月十九日，得汉凤钮白玉印一枚，文曰『緁伃妾娋』。印故明李竹懒日华六砚斋旧藏，后归文后山鼎，流转入先生手。仁和赵晋斋以为芝英篆，先生定是飞燕物，喜极，因赋四律，并征寰中作者和咏。」 

　　龚诗小序云：「乙酉十二月十九日，得汉凤纽白玉印一枚，文曰『緁伃妾赵』，旣为之说，载文集中矣，喜极赋诗，为寰中倡，时丙戌上春也。」诗曰： 

　　寥落文人命，中年万恨幷。天敎弥缺陷，喜欲冠平生。掌上飞仙堕，怀中夜月明。自夸奇福至，端不换公。入手销魂极，原流且莫宣。姓疑钩弋是，人在丽华先。暗寓拚飞势，休寻《德象篇》。定谁通小学？或者史游。〔自注：孝武钩弋夫人，亦姓赵氏，而此印末一字为鸟篆，鸟之啄三，鸟之趾二，故知隐寓其号矣。《德象篇》，班緁伃所作。史游作《急就章》，中有「绠」字碑，正作「緁」；史游与飞燕同时，故云尔。〕夏后苕华刻，周王重璧台。姒书无拓本，姬室有荒苔。小说寃谁雪？灵踪閟忽开。更经千万寿，永不受尘埃。引我飘飖思，他年能不能？狂胪诗万首，高供阁三层。拓以甘泉瓦，然之内史灯。*1东南谁望气？照耀玉山棱。*2又平湖朱为弼茮堂《蕉声馆集》《咏文后山所藏汉赵緁伃玉印序》云：「印径汉虑俿尺一寸三分，凫纯白，旁有朱斑半黍，缪篆四字曰『緁伃妾赵』。案《汉书》，飞燕、合德皆曾为婕妤，此印难定为谁所佩。第其篆法古浑媚逸，非后人所能作者。矧玉泽温润，入手凝脂，洵奇宝也。又『婕』字作『緁』，足校班书矣。」诗曰： 

　　后山雅似文三桥，阁开淸閟邻紫桃。紫桃轩中一方印，入手换却靑琼瑶。当年姊妹联春宴，娇殊赤凤无人见。何时手截素鹅肪？鸟体绸缪似飞燕。燕子飞来风自芳，纤腰携佩杂明珰。细看小点黏红粉，曾写新歌钤绿章。歌筵捉搦舞裙骋，凫恰仿鸳鸯颈。扶寸瑶华透骨香，平分蛤采缠菭冷。我来雅翫剧伤情，如看鲛绡玉体横。安得金釭与相见，昭阳旧侣话深更。 

　　又钱塘汪远孙小米《借闲生诗》《论印六绝句》之一： 

　　苕华小印汉宫春，尧母门开赐号新。底事文人工傅会？仓琅啄矢尔何人？〔自注：龚定？得汉玉印，文曰「緁伃妾赵」，「赵」字带鸟篆形，遂以为飞燕物。余曰：「属之钩弋，不较足重耶？」〕 

　　又仁和高锡恩古民《友石斋诗》《赵飞燕玉印歌》：「印藏龚氏定盦家，文四字曰『緁伃妾赵』，『赵』左作鸟篆，端木氏子彝决为飞燕物。考之《汉书》：『永始元年四月，封婕妤赵氏父临为成阳侯；六月丙寅，立皇后赵氏，则是印盖飞燕未为后时物也。爰为作歌」。歌曰： 

　　汉家玉玺崩一角，老妇临朝泪双落。岂知兆乱在当年，燕燕飞来姿绰约。玉颜昔日承恩奢，紫泥小篆鲜如霞。深情艳逸此四字，肯使泯灭归尘沙？妾身本出江都尉，歌舞长安偕阿妹。一朝被宠入深宫，夜夜君王自沈醉。紫茸云气流苏帐，绿琉璃隔晶屛望。未并金螭虎纽尊(汉制：后？金螭虎纽)，巳超列嫔羣妃上。君王与妾心相印，白璧阑前对明镜。绣裙小袖妹还来，五采组文作符信。一家姊妹眞婵娟，沈香豆倾温泉。中宫正位自永始，瑚枕畔明珠圆。香螺巵与文犀箸，玉玦金彄不知数。想偕此印并时藏，百宝摩挲极珍护。闲来何物堪消夏？桃印当门日凝赭。更有端阳朱索悬，牙簟花光倍艳冶。摇摇太液千人舟，仙乎欲去谁为留？梦余射鸟忆前事，歌成赤凤传新讴。君王躭此温柔乡，累累之印环诸王。忠臣槛折亦何益，皇孙啄尽眞堪伤。摩挲此印长太息，玉质玉颜应一色。当日擎思纤手柔，此时看拟琼肌晳。银钩鸟篆工安排，是姊是妹休疑猜。漫将元后石玺比，合配郞官私印来(谓世所传董贤玉印)。我闻高帝创业初，刻印销印无踟躇。暮年亦复恋女子，遂使人彘堪嗟吁。又闻武皇好方士，王母来时捧灵玺。求仙无效悔心生，钩弋匆匆赐环死。岂知祸水非龙漦，汉家火德于焉衰。坐看刚卯制新莽，难将倒印追前非。流传片玉能完善，回首西京梦痕短。卯金八宝坠难寻，此印千秋抵金盌。 

　　右辑诸诗，不仅龚时和作，卽在文氏时所作亦为采入，藉资印证。 

　　又按嘉兴鲍昌熙《金石屑》第三册，李竹懒记曰：「汉宫赵飞燕緁伃时印，不知何年流落人间。嘉靖间曾藏严氏，后归项墨林，又归锡山华氏。余爱慕十余载始购得，藏于六砚斋，为一奇品，永为至宝。若愿以十五城岂能易也？」又张叔未记曰：「昨与几山连床夜话，知后山近获此印，翌日往同观，各印一纸携归，并互录李跋，以志一时淸兴云。嘉庆壬戌初冬记。」又田恩厚跋曰：「李氏藏后，为阮文达所得。闻龚定盦亦有此印，归何子贞，何转售粤东潘某，得价五百金。某之弟凤岐孝廉公交车北上，知其事者，询之而信，但未知龚氏所藏，卽出于阮氏否？此朱印本获于张叔未家，今钩模付梓。」(案田跋语多未晰，文亦繁猥。此印无归阮文达事，故节录其文而附辨之。) 

　　又钱塘韩泰华小亭《无事为福斋随笔》：「赵緁伃印归粤东潘氏。」又江标曰：「标见赵印在《金石屑》橅本，『緁』从『系』旁，『伃』从『人』旁，『赵』字则从『女』旁，文极工。『肖』前缀作『？』，定盦所云『寓飞燕意』也。戊子在粤，尙见潘氏藏印檀匣，四面刻字几满，然印则不知何属矣。」又郑文焯曰：「飞燕印，余曾于石埭徐氏见一拓本，篆文奇古，『赵』字确像鸟形，绸缪其体，想见当年宜主风流。曩题四绝句，今不复省措矣。此印诸家考核綦详，惟归海山仙馆后，则不知属谁。江建霞戊子岁在岭南，已有去珠留椟之槪。兹遇潍县陈受先生曾孙理臣别驾，始知光绪初叶，有估客何伯瑜携自粤东，以三百金归诸簠斋，今存理臣处。因属其邮寄拓本，为识流传本末，亦艺苑之美谭也。」 

　　又《栖霞阁野乘》载有龚定盦轶事一则，与年谱所载稍有出入，兹亦附摘如下云：「定盦官京曹时，得赵飞燕印，狂喜赋诗。诗载入集中，而不详其缘起及印之形状，李伯因谓龚为人欺。观吴石华集中有题此印诗，所纪甚详，特录如下，以为艺林添一故实。其序云：「玉印径寸厚五分，洁白如脂，纽作飞燕形，文曰『緁伃妾赵』四字，篆以秦玺，似独以鸟迹寓名。嘉靖间藏严分宜家，后归项墨林，又归锡山华氏及李竹懒家，最后为嘉兴文后山所得。仁和龚定盦舍人，以所藏宋拓本《娄寿碑》相易，并益以朱提五百，遂归龚氏。此册乃何梦华所拓也。』」诗云： 

　　碧海雕搜出汉宫，回环小篆字尤工。承恩可似绸缪印？亲蘸香泥押臂红。不将名字刻苕华，体制依然复内家。一自宫门哀燕后，可怜孤负玉无瑕。黄门诏记未全诬，小印斜封记得无？同首故宫应懊悔，再传重问赫蹏书。锦里檀熏又几时，摩挲尤物不胜思。烟云过眼都成录，转忆龚家《娄寿碑》。 

　　闻此印后归潘德畬方伯，今不知流落何所。历参各书所载，此印已由龚氏出而转入粤中潘氏矣，谅不至尙为爱林所窃，或者先由爱林携出，后再流入估贩之手，而始转售诸潘氏乎。此中年代，亦相隐符。 

　　二关于孽海花以前及以后傅彩云历史之证闻 
　　（甲）幼逢李世忠蒋志范《淸朝逸史》称傅彩云有幼年逢李世忠（长寿）事云：「余于昔年，亲闻诸表戚郑镜南茂才荣缵：郑少年时颇豪纵，当光绪初年，与吴门世家子潘某等在苏狎游。时三茅阁巷有一妓寮，傅氏姊妹在焉。彩云有姊曰朝云，时已噪艳名，彩云犹雏龄耳。一夕，郑与潘等方小叙于朝云之卧房，忽闻门外有一武夫昂然入，踞坐中室，从者七八人，提灯侍立，皆赳赳有威猛气。武夫大声呼鸨曰：『来！』鸨到，卽叮宁问讯，声细不易辨，示意为朝云来也。朝云匿身房中不肯出。彩云娇小，于门侧探首窥之，猝为武夫所见，便连声呼曰：『来来！大好，大好！』彩云自幼聪慧，与语，随问随答，齿牙伶俐，武夫大赞美焉。俄于袖中出金条脱珍珠手串各一，置案上，笑颜对鸨曰：『此些些赠他作见面钱，我明日有事往扬州，不久再来，便当宿此，并要纳他为妾。』鸨愕顾不知所为，潜入内室，密吿坐客。有客急摇手曰：『此必不可受也！』鸨喩意，返其物，婉词以谢之。武夫嚄唶大怒曰：『汝视我为何人耶？殆瞧不起我耶？』继又大笑曰：『我将来一定要娶他，此区区者何足数！』仍掷置案上，大踏步出，从者随去。时阖座疑骇，不识武夫来历。潘某恍悟曰：『是必李世忠也。颇闻其近日潜来江苏，此其是矣。』急使仆尾而侦之，见其飞舆出阊门，登一满江红船，若将开驶他往者。鸨闻信慌甚，爱惜彩云不释手，曰：『是将奈何！』客为之计曰：『急宜移家以避之。』乃于次日深夜，乘人不觉，迁居僻巷中，销声匿迹，而暂留一老妪守旧屋。不久，武夫果复至，入室空无人，见老妪，诘之，则曰：『早日迁居别处矣。』问迁何处，曰：『不知。』武夫咆哮，连掴妪面而去。鸨乃重酬妪，后亦无他祸。盖是时李已在革职递解回籍之后，虽气焰如昔，而势力远不逮从前，无能为役矣。而彩云之声价，始见重于此。又久之，迁居大郞桥巷，而艳名乃大着。」 

　　（乙）樊山前彩云曲(并序)傅彩云者，苏州名妓也。年十三，依姊居沪上，艳名噪一时。某学士衔恤归，一见悦之，以重金置为簉室，待年于外。祥琴始调，金屋斯启，携至都下，宠以专房。会学士持节使英，万里鲸天，鸳鸯并载，旣至英，六珈象服，俨然敌体。英故女主，年垂八十，雄长欧洲，尊无与并，彩出入椒庭，独与抗礼。尝偕英皇并坐照像，时论奇之。学士代归，从居京邸，与小奴阿福奸生一女；学士逐福留彩，寖与疏隔。俄而文园消渴，竟夭天年。彩故与他仆私，至是遂为夫妇。居无何，私蓄略尽，所欢亦殂，仍返沪为卖笑计，改名曰赛金花。苏人公檄逐之，转至津门，虽年逾三十，而艳名不减畴昔。己亥长夏，与客谈此事，因记以诗。先是学士未第时，为人司书记，居烟台，与妓爱珠有啮臂盟。比再至，已魁天下，遽与珠绝。珠寃痛累月，竟不知所终。今学士已矣，若敖鬼馁，燕子楼空，唱《金缕》者出节度之家，过巿门者指状元之第，得非霍小玉冥报李十郞乎？余为此曲，亦如元相所云，甚愿知之者不为，而为之者不惑耳。 

　　姑苏男子多美人，姑苏女子如琼英。水上桃花知性格，湖中秋藕比聪明。自从西子湖船往，女贞尽化(一作「化为」)垂杨树。可怜宰相尙吴绵，何论红红兼素素。山塘女伴访春申，名字偷来五色云。楼上玉人吹玉管，渡头桃叶倚桃根。约略鸦鬟十三四，未遣金刀破瓜字。歌舞常先菊部头，钗梳早(一作「注」)入《妆楼记》。北门学士素衣人，蹔踏球场访玉眞。为丽华轻故剑，况兼苏小是乡亲。海裳聘后寒梅喜，待年(一作「侍中」)居外明诗礼。两见泷冈暮草靑(一作「草墓文」)，鸳鸯弦上春风起。画鹢东乘海上潮，凤凰城(一作「队」)里并吹箫。安排银鹿？迟暮，打迭金貂护早朝。深宫欲得皇华使，才地容斋最淸异。梦入天骄帐殿游，阏氏含笑听和议。博望仙槎万里通，霓旌难得彩鸾同。诗赋环球知绣虎，钗钿横海照惊鸿。女君维亚乔松寿，夫人城阙花如绣。河上蛟龙尽外孙，房(一作「虏」)中鹦鹉称天后。使节西来(一作「持」)娄奉春，锦车冯嫽亦倾城。冕旒七毳瞻繁露，盘敦双龙(一作「宫」)赠宝星。双成解(一作「雅」)得西王意，出入椒庭整环佩。妃主(一作「子」)靑禽时往来，初三下九同游戏。妆束潜随夷俗更(一作「潜将西俗娇」)。)语言总爱吴娃媚。侍食偏能餍海鲜，报书亦解翻英字。凤纸宣来镜殿寒，玻璃取影御林(一作「床」)宽。谁知坤媪山河貌，留(一作「祗」，又一作「曾」)与杨枝一例看。三年海外双飞俊，还朝未几相如病。香息常敎韩寿闻，花头每与(一作「许」)秦官并。春光漏泄柳条(一作「枝」)轻，郞主空嗔梁玉淸，祗许大夫驱便了，不敎琴客别宜城。从此罗帷怨离索，云蓝小袖知谁托？红闺何日放金鸡？玉貌一春锁铜雀。云雨巫山枉见猜，楚襄无意近阳台。拥衾总怨金壻，连臂犹歌赤凤来。玉棺画下新宫启，转盼(一作「鹿」)王郞长已矣。春风肯坠绿珠楼，香径还思苎萝水。一点奴星照玉台，樵靑婉娈渔僮美(一作「喜」)。繐帷尙挂郁金堂，飞去玳梁双燕子。那知薄命不犹人，御叔、子南后先(一作「先后」)死。蓬巷难裁北里花，明珠忍(一作「肯」)换长安米？身是轻云再(一作「惯」)出山，琼枝又落(一作「逐」)平康里。绮罗丛里脱靑衣，翡翠巢边梦朱邸。章台依旧柳，琴操禅心未许参。杏子衫痕学宫様，枇杷门牓换冰衔，吁嗟乎！情天从古多缘业，旧事烟台那可说！微时管蒯得恩怜，贵后萱芳都弃掷。怨曲争传紫玉钗，春游未遇黄衫客。君旣负人人负君，散灰扃户知何益。歌曲休歌《金缕衣》，买花休买马塍枝。彩云易散玻璃脆，此是香山《悟道诗》。 

　　（丙）后彩云曲(幷序)光绪己亥，居京师，制《彩云曲》，为时传诵。癸卯入觐，适彩云虐一婢死。婢故秀才女也。事发，到刑部，问官皆其相识，从轻递籍而已。同人多请补记以诗，余谓其前随使节，俨然敌体，鱼轩出入，参佐皆屏息鹄立。陆军大臣某时为舌人，亦在行列。后乃沦为淫鸨，流配南归，何足更污笔墨？顷居沪上，有人于夷场见之，盖不知偃蹇几夫矣。因思庚子拳董之乱，彩侍德帅瓦尔德西居仪鸾殿，尔时联军驻京，惟德军最酷，留守王大臣皆森目结舌，赖彩言于所欢，稍止淫掠，此一事足述也。仪鸾殿灾，瓦抱之穿窗而出。当其秽乱宫禁，招摇市廛，昼入歌楼，夜侍夷寝，视从某侍郞使英、德时尤极烜赫。今老矣，流落沪滨，仍与厮养同归，视师师白发靑裙，就檐溜濯足，抑又不逮。而瓦酋归国，德皇察其秽行，卒被褫谴。此一泓祸水，害及中外文武大臣，究其实，一寻常荡妇而已。祸水何足溺人，人自溺之，出入靑楼者，可以鉴矣。此诗着意庚子之变，其它琐琐，槪从略焉。 

　　纳兰昔御仪鸾殿，曾以宰官三召见。画栋珠帘霭御香，金床玉几开宫扇。明年西幸万人哀，桂观蜚廉委劫灰。虏骑乱穿驿道走，汉宫重见柏梁灾。白头宫监逢人说，庚子灾年秋七月。六龙一去万马来，柏灵旧帅称魁杰。红巾蚁附端郡王，擅杀德使董福祥。愤兵入城恣淫掠，董逃不获池鱼殃。瓦酋入据仪鸾座，凤城十家九家破。武夫好色胜贪财，桂殿秋淸少眠卧。闻道平康有丽人，能操德语工德文，状元紫诰曾相假，英后珠施并写眞。柏灵当日人争看，依稀记得芙蓉面。隔越蓬山十二年，琼华岛伴邀相见。隔水疑通银汉槎，催妆还用天山箭？彩云此际泥秋衾，云雨巫山何处寻？忽报将军亲折简，自来花下问靑禽。徐娘虽老犹风致，巧换西装称人意。百环螺髻满簪花，全匹鲛绡长拂地，鸦娘催上七香车，豹尾银枪两行时。细马遥遵辇路来，？罗果踏金莲至。历乱宫帷飞野鸡，荒唐御座拥狐狸。将军携手瑶阶下，未上迷楼意已迷。骂贼翻嗤毛惜惜，入宫自诩李师师。言和言战纷纭久，乱杀平人及鸡狗。彩云一点菩提心，操纵夷獠在纤手。胠箧休探赤侧钱，操刀莫逼红颜妇。始信倾城哲妇言，强于辩士仪、秦口。后来虐婢如虺蝮，此日能言赛鹦鹉。较量功罪相折除，侥幸他年缳首。将军七十虬髯白，四十秋娘盛钗泽。普、法战罢又今年，枕席行师老无力。女闾中有女登徒，笑捋虎须亲虎额。不随盘瓠卧花单，那得驯狐集金阙。谁知九庙神灵怒，夜半瑶台生紫雾。火马飞驰过凤楼，金蛇舕？燔鸡树。此时锦帐双鸳鸯，皓躯惊起无襦袴(见古乐府。)小家女记入抱时，夜度娘寻？坯处。撞破烟楼闪电窗，釜鱼笼鸟求生路。一霎秦灰楚炬空，依然别馆离宫住。朝云暮雨秋复春，坐见珠盘和议成。一闻红海班师诏，可有靑楼惜别情？从此茫茫隔云海，将军也有连波悔。君王神武不可欺，遥识军中妇人在。有罪无功损国威，金符铁券趣消毁。太息联邦虎将才，终为旧院蛾眉累。蛾眉重落敎坊司，已是琵琶弹破时。白门沦落归乡里，绿草依稀具狱词。世人有情多不达，明明祸水褰裳涉。玉堂鹓鹭愆羽仪，碧海鲸鱼丧鳞甲。何限人间将相家，墙茨不扫伤门阀。乐府休歌杨柳枝，星家最忌桃花煞。今者株林一老妇，靑裙来往春申浦。北门学士最关渠，《西幸丛谈》亦及汝。古人诗贵达事情，事有阙遗须拾补。不然落溷退红花，白发摩登何足数？ 

　　樊山自评云：「近作《后彩云曲》，自谓视前作为工，然俗眼不知。惟沈子培云：『的是香山，断非梅村，亦不是牧斋。』眞行家语。」又平等阁主人《咏赛金花》诗云：「售意输情本惯家，联欢毕竟赖如花。银骢拥出仪鸾殿，争认娉婷赛二爷。」赛于庚辛之际，时作男子装束，骑怒马出入各处，此诗字字纪实。旋因事构讼，递解回安徽原籍(本书中本载明为皖人。)居恒郁郁不得意，嫁一沪宁铁路车站之卖票人，近闻尙寓居沪上。然自燕京来者，往往尙问讯及之。噫嘻！是诚祸水哉！ 

　　（丁）袁小偁《赛娘曲》袁祖光《赛娘曲》十首，其咏彩云隐事颇详，可与樊山《彩云曲》参阅，以证傅脱离某氏以后之身世。曲云： 

　　十五盈盈碧玉姿，状元夫壻定情时。蓝桥霜杵盟无准，记取前身负阿儿。万里风帆共泛槎，雪儿慧舌解聱牙。等闲学得天魔舞，碧眼争瞧蕚绿华。雪满貂冠护送归，天河曾记访支机。浣沙姊妹争相妬，娇贵新披一品衣。曾说凭肩誓女牛，秋风肠断思悠悠。敎成歌舞黄金尽，惆怅尙书燕子楼。优昙现后渺难寻，谁许鸳鸯觅故林？我自恨恨我，琵琶不解白头吟。艳帜重张十丈红，渔阳鼓震戏场空。天敎老作臙脂虎，保障金城第一功。风紧桐花徒凤窠，南山鸟入北山罗。珍珠鬻尽衣全赭，新鬼揶揄恶呓多。飞絮沾泥太可怜，网开一面释前愆。秋官毕竟多情种，不要儿家买命钱。金闾门外卷秋涛，商妇船归月正高，信有欢场小收煞，张筵老却郑樱桃。回首春风黯自伤，三生禅劫话沧桑。都将孽海情天事，诌唱江南老赛娘。 

　　（戊）小名之多彩云幼时，小名傅二？。旣及岁，将随姊应客，乃始倩人取名，曰倩云。按之《？苑？谈》所载（某氏简俄、德、奥、荷钦使，纳名娟傅倩？，？之航海。路出伦敦，英皇请公使夫人赴燕，傅盛妆而往。维多利亚颇加靑眼，曾用电摄法与之合留小影，故樊云门方伯增祥《彩云曲》中有「可怜坤媪山河貌，曾与杨枝一例看」之句），可证其确。盖彩云之名。其始实系「倩云」二字口头沿读之误。或谓傅旣归某学士，学士以「倩」字虽较「彩」字雅驯，然与「云」字联属取名，则反不若「彩」字典丽，因易以彩云之名云。迨某学士谢世，彩云旣出府为下车冯妇，后复三易其名，一曰傅钰莲，二曰赛金花，三曰曹梦兰，人又称之为赛二爷。由北之南，由南之北，时往来京、沪间，仍作沾泥之飞絮。惟自庚辛外交时代以后，闻又两易其名矣。 

　　（己）公使夫人时之煊赫相传某氏出使时，要江阴缪君为其参赞，盖缪本当时知名士，而先已奉派赴出洋游历之命者也。一日，由俄赴奥，巍然为公使夫人之傅彩云，方盛妆上火车。故事：公使夫人启行，参赞随员例须站班伺候。缪固名士，不屑向龌龊妇行折腰礼者，因号于众曰：「此班诸君能站，我缪某独不能站。」于是一倡百和，诸人各纷然散。后事闻于某氏，某氏大恚，至期满，不为保举。缪往俄京游历，某亦不为具咨文护照。缪因之衔之刺骨，蓄意必报。旣而知某氏画帕米尔界图有谬误处，缪得间，乃著书立说，尽情攻击。自是与某氏有隙者，遂据此参劾，弹章纷纷，日凡数起，某氏卒以此郁伊而亡。呜呼！追原寻根，讵非此一泓祸水实阶之厉哉！虽然，某氏实自取焉。设当时不以此细事芥蒂于胸，而无重姬妾轻掾僚之私心，则亦何至受祸如斯之险哉！然而彩云当时，则固已煊赫显冕，逾于古人所谓大丈夫得志于时之所为矣。 

　　三龚孝琪投降外人及主张火烧圆明圜之证闻 
　　说见本书第三回中贝效亭在梁聘珠家席上所言，及回末薛淑云与吕顺斋在大餐馆所谈 

　　龚孝琪卽龚孝拱，或作孝栱。考《定盦年谱》，孝拱为定盦长子，原名橙，字昌匏，旣而更名公襄，乃改字曰孝拱。孙静庵《栖霞阁野乘》《龚半伦传》称：「初名公襄，继更名曰刷刺，曰橙，曰太息，曰小定，曰昌匏者，其先后间倒置有误。试读定盦集《己亥杂诗》中自注，多称「儿子昌匏」云云，可知定公未殁以前，龚固未尝改名与字也。迨晚年又自号半伦，半伦者，盖谓君臣、父子、夫妇、兄弟、朋友之五伦俱无，而尙爱其妾，故祗有半伦也。」考《栖霞阁》称：「半伦初居京师日，与灵石杨墨林善。杨素豪富，爱其才，所以奉之者无不至，日挥千金无吝色。杨死，半伦失所恃。中年，益寥落，至以卖书为活。旅居沪上，与粤人曾寄圃稔。是时英使威妥玛方立招贤馆于上海，延四方知名之士佐幕府，曾以半伦荐。威与语，大悦之，旅沪西人由是呼半伦为龚先生而不名。凡半伦所至，辄饬捕者护卫之，月致万金为修脯。庚申之役，英以师船入都，焚圆明园，半伦实同往，单骑先入，取金玉重器以归，坐是益为人诟病。效亭所谓投降外国人者，卽指此也。」 

　　《栖霞阁》又称：「人传孝拱于英夷烧圆明园事为之谋主，海内羣指为汉奸。岂知当时英人欲径攻京城，赖孝拱力止之，言圆明园珍物山积，为中国精华之所萃，毁此亦可以偿所忿矣。是保全都城，孝拱实与有功焉。」又云：「定盦子孝拱，为英人巴夏礼客，导英、法兵焚圆明园，世多以为诟病。然此时民族主义尙未发达于吾国，且孝拱用意固别有在，不得以中行说之流槪之。」据此二说，则主张火烧圆明园之举，不为无据矣。 

　　四褚爱林眞名及前身之考索 
　　褚事略见本书第三回中梁聘珠家席上过、陆诸人所述 

　　褚爱林为孝拱逃妾，本书中固已明言，然恐读者犹未能证其确。解人向闻褚爱林为孝拱二妾之一，本名褚畹香，通书翰词墨。旣以孝拱益颓放落魄，乃携其所藏书稿骨董而亡。先潜迹西湖某尼庵中，继卽挟其所有至苏州求售，并改今名，作卖笑生涯。兹考《定盦文集》曹序后按语云：「曾有人在西湖尼庵见孝拱手抄先集稿本，与今本互有异同；又词一卷，为孝拱手录，与今本亦异。（中略）西湖某尼乃孝拱之妾，而遁入空门者。所藏孝拱手写本，有三十余种之多，曾挟至吴门，索値百元求售，今不知何往矣。文字之显晦，固有定耶！」又《定盦年谱》（道光七年丁亥）所载「藏有叶小鸾眉纹诗砚」句下，郑筱圃注云：「小鸾眉子砚，余见之石埭徐子静案上，谓于海上得之先生冢子孝拱家。石已中断，别有旧搨本，名流题咏殆徧。光绪初，余游吴门，犹及见孝拱之妾褚畹香。询以龚氏遗迹，则云：『有书百余箧，？尽售之海客矣。』」参阅此两则，则褚爱林之前身，确为褚畹香无疑。其行踪事迹，亦与作者所闻暗合。至流入北里一层，二说虽均未及，已可于言外得之。盖二说均系附刊龚集者，安得不为孝拱讳？卽如赵飞燕印之辗转入粤中，而得归诸潘德畬方伯者，当亦于此际流入海客之手焉。至《栖霞阁》《半伦传》所载「威妥玛死，半伦益颓放不自振。居恒好谩骂人，视时流无所许可，人亦畏而恶之，目为怪物，往往避道行。旧所藏书画古玩，斥卖略尽。始纳一姬，宠之专房，继又购二姬，则其宠渐移，久之，二妾竟同遁去」云云，则仅及其逃遁，而于余事均未详尽，历观各书所纪，则褚爱林之前身，已不劳考索而可知也。 

　　五倭艮峯上疏谏阻同文馆之考证 
　　说见本书三回冯景亭所举引 

　　考《东华录》，同治二年癸亥春二月，设立同文馆于京师，朝议选阁部翰林官年少聪颖者，入馆学习各国语言文字，及天文、算学、造船、制器诸法。大学士倭仁上疏，力言其不可。御史张盛藻希倭仁旨，遂奏称：「天文算学，宜令钦天监天文生习之；制造工作，宜责成工部督匠役习之。文儒近臣，不当崇尙技能，师法夷裔。」疏上，都下一时传诵，以为至论。于是词馆曹郞，皆自以下乔迁谷为耻，竟无一人肯入馆者。寻朝旨故命倭仁在总理衙门行走，并管理同文馆事，冀以间执其口，倭仁屡以疾辞。至六年夏，会因旱求言，候选隶州知州杨廷熙，请都察院代奏撤销同文馆以弭天变，并痛诋各部院王大臣。上谕指为倭仁授意，着仁假满后卽行赴任。倭仁不获已，先策骑莅馆，迨中途故坠马，遂以足疾请急假。朝廷知其意不可回，亦不再强之。噫！如倭仁者，非当时所推为一代理学名臣者欤！而其见解顽固如是，宜乎国之不竞也。 

　　六毕嘉铭与孙汶联络，及哥老、三合、兴中三会联盟之考索 
　　说见本书第五回叙述广东靑年会得陈千秋长电事 

　　本书所述革命党开秘密会议于广东，会员有史坚如、杨云衢、欧世杰、何大雄等诸人。按史坚如确系眞名，惨死于广东，年仅十八；英人摩尔肯亦确有其人，而为吾中国革命党奔走者：皆为人所共悉。其杨云衢或卽杨飞鸿，亦为党中领袖；而哥老会总头领毕嘉铭者，当是毕松琥。考《孙逸仙》(书名)第三章载：「湖南同志毕松琥以书至，云：『将率哥老会头目数人至香港。』陈白乃止滔天入内地，以待其来。继哥老会之头目至，而毕不来，唯有一书以绍介于陈白及滔天。书中附有略传，说其人物。旣入，风貌有古色，实与读书辨论之士异趣。曰：『世运大开，国情异昔，岂吾党独守故态耶？吾徒之来，正所以乞诸君之敎也。』语次，略漏将三合、兴中、哥老三会合而为一，卽举孙君为统领之意。且曰：『当今之世，不通外情而漫欲揭竿者，恐贻不测之祸于百年之后。而吾徒之中能通外情者，仍深属望于孙君，愿待毕君之来共议之。』陈白等闻之皆喜，且谓是会良非偶然，乃南万里前年作湖南游，得交毕君，而毕君为此缘也。继毕松琥以赀乏困于上海，陈白等济之，以促其来。旣而毕来，合同之议未开，师中吉、刘□□二人亦至自上海，共为哥老会之股肱。惟众皆疑师内通康派，谋摈斥之。旣而师去，乃开联合会之议。与议者总十二人，为哥老会山主，哥老会之股肱，及三合会头目，兴中会领袖等四种人物。议成，卽推孙君为统领，改会名，并奉大统领之印章于孙君。」云云。据此，则松琥当卽嘉铭之眞名无疑。惟本书所述年代，先后稍有不同，此则作者之故为参差也。 

　　七淸流党之考证 
　　说见本书第六回叙述庄仑樵得意时之京朝状况 

　　按恽学士《光绪帝外传》称：「光绪初年，承穆庙中兴之后，西北以次戡定，海宇无事，想望太平。两宫励精图治，弥重视言路。会俄人渝盟，盈廷论和战，惠陵大礼议起，一时棱棱具风骨者咸有以自见。吴县潘祖荫、宗室宝廷、南皮张之洞、丰润张佩纶、瑞安黄体芳、闽县陈？琛、吴桥刘恩溥、鎭平邓承修尤激昂，喜言事，号曰淸流（解人按：他书或以二张、宝廷、黄体芳、王先谦、刘恩溥六人并举，称淸流六君子）。而高阳李文正公当国，？为之魁。疏入，多报可，弹击不避权贵；白简朝入，鞶带夕褫，举朝为之震竦。松筠庵谏草堂，明杨椒山先生故宅也，言官欲有所论列，辄集于此，赤棒盈门，见者惊相传，次日必有文字。侍郞长叙、布政使葆亭，以国忌日嫁娶，鎭平素服往贺，座客疑且诧，俄而弹章上，两亲家罢官矣。尙书寿演皇杠，过琉璃厂宝名堂茗话，诸公合数人之力倾之，至摭拾暧昧为罪案，卒罢去。惟二张蒙眷注尤厚，南皮以阁学抚晋，丰润以庶子摄都堂，知癸未科贡举，骎骎大用矣。」读此，则当时气焰熏天，公倒屣，本书所谓闹得鸡犬不宁，烟云缭绕者，泃非虚语矣。 

　　八钱冷西眞名之考实 
　　说见第六回袁尙秋讨钱冷西檄文 

　　雯靑在庄寿香书室中得见尙秋所书「钱狗来，吿尔狗」云云之一段游戏文字，解人读之，屡经摸索，迄不知钱冷西为何人。近读志范蒋先生《淸朝逸史》第三卷，乃憬然悟，知卽归安钱司业。司业名振伦，字楞仙，道光戊戌翰林，官至国子监司业，卽引嫌绝意仕进，年仅四十。其所以早岁卽归隐者，因司业为常熟翁心存相国之壻，翁壻沆瀣颇洽，因忌者有「钱某有所凭借，不久将登显秩」之？言，故司业引为大辱，遂？迹于翁氏之门。未几，以丁内艰归，卽隐居不出。继乃入张文襄幕中，因事与袁昶有隙云。司业着有《示朴斋稿》，其弟竾仙仪部振常亦长于词章，二人同笺释义山诗文集，颇为士流珍守焉。 

　　三孽海花二十四回中人物故事考证续 

　　强作解人辑证 

　　九祝宝廷因纳江山船伎自劾去官之考实 
　　说见本书七回追叙学臣狎妓弃微官之一节 

　　祝宝廷为宗室。宝廷字竹坡，已见本书索隐表。按宝侍郞又号偶斋，着有诗稿曰《宗室八旗名士草》，亦名《偶斋诗草》。本书谓在浙江学政任内，纳娶江山船妓珠儿为妾，自行检举，奉旨革职一节，悉与实事相符，惟著者故以福建主考改为浙江学政耳。考《东华录》纪光绪九年春正月，革礼部右侍郞宝廷职。略谓宝廷以宗室名翰林，遇事敢言，屡有陈奏，多见采择施行。然当时朝班不靖，邪枉丑正，实繁有徒。宝廷默烛机先，渐萌退志。七年十月，特擢今职，卽疏辞，不许。上年十二月，以典试福建，归舟抵淸江浦，以途中买江山船人女汪氏为妾，上疏自劾，请从重惩责，盖假词以自乞耳。奉旨交部严议，至是罢官。《艺苑丛话》亦谓，或疑宝平日颇自谨饬，今忽一反其所为，及见其题壁诗，曰「位高遭谤易，恩重退官难」，始知宝盖借此以遂其归田之乐也。又郑苏戡先生《怀座主宝竹坡侍郞》诗中，有「休官竟以诗人老，祈死应知国是非。小节蹉跎公可惜，同朝名德世多讥」等句，亦此意也。 

　　十庄小燕出身之略史及百石斋 
　　说见本书九回雯靑拆看小燕送行诗，及十九回河西务客店中庄稚燕与鱼阳伯细谈《长江万里图》之一节 

　　光绪朝侍郞张荫桓，初本从九未入流出身，积资捐保至道员，以阎敬铭、李鸿章之保举，得召京内用，补太常寺，入总理衙门，旋升至侍郞，两宫均隆宠异常。当时固名声颇大，虽在野者无不震其名，亦无不知其为布衣出身，故雯靑称之曰：「不愧白衣名士。」惟格于旧例，又忌者众，故不得为尙书。李岳瑞《春冰室野乘》云：「南海张樵野侍郞荫桓，起家簿尉，粗识字，中岁始力学，四十后卽出持使节，入赘总署。而騈散文诗，皆能卓然成家，余力作画，亦超俊绝尘，眞奇材也。生平作事不拘绳尺，且以流外官致身贰，辇下诸贵人尤疾之。故毁多于誉，然干局实远出诸公上。」观此则当时「白衣名士」之称，褒中犹不有贬。而十九回稚燕口中所述「他老爷子因没有巴结上一个正途功名，心里常常不平，碰着正途上的名公巨，事事偏要争胜」等语，确将乃父心事活活画出矣。 

　　《春冰室》又云：「侍郞富名迹，收藏石谷卷轴至多，尝建百谷斋以储之。自被祸后，恒玄寒具，遂成云烟之散没矣。」又樵野遣戍西行时《奉答廉祭酒》诗中，亦有「百石斋随黄叶散，两家春与绿杨虚」之句。然则稚燕吿诉阳伯所称其父「立了一个愿，专收王石谷的画，先把书斋的名儿叫作了百石斋，见得不到百幅不歇手」等语，亦确系当时实事也。 

　　十一庄小燕袖中进呈西洋玩意之不确
  </div>
  <div class="pagination">
   <a href="晩清文学丛钞小说戏曲研究卷_page45.html">
    上一页
   </a>
   <span>
    ...
   </span>
   <a href="晩清文学丛钞小说戏曲研究卷_page41.html">
    41
   </a>
   <a href="晩清文学丛钞小说戏曲研究卷_page42.html">
    42
   </a>
   <a href="晩清文学丛钞小说戏曲研究卷_page43.html">
    43
   </a>
   <a href="晩清文学丛钞小说戏曲研究卷_page44.html">
    44
   </a>
   <a href="晩清文学丛钞小说戏曲研究卷_page45.html">
    45
   </a>
   <span class="current-page">
    46
   </span>
   <a href="晩清文学丛钞小说戏曲研究卷_page47.html">
    47
   </a>
   <a href="晩清文学丛钞小说戏曲研究卷_page48.html">
    48
   </a>
   <a href="晩清文学丛钞小说戏曲研究卷_page49.html">
    49
   </a>
   <a href="晩清文学丛钞小说戏曲研究卷_page50.html">
    50
   </a>
   <a href="晩清文学丛钞小说戏曲研究卷_page51.html">
    51
   </a>
   <span>
    ...
   </span>
   <a href="晩清文学丛钞小说戏曲研究卷_page47.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
