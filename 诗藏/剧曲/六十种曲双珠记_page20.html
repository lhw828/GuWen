<!DOCTYPE html>
<html>
<head>
    <meta charset="UTF-8">
    <title>六十种曲双珠记 - 第 20 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲双珠记 - 第 20 页/共 21 页</h1>
    <div class="content">
第四十四出
僧榻传音

【抛诵子】〔末扮僧上〕天理人心心有天。天人相应岂虚言。人生祸福皆天理。莫道人心果可瞒。

南无无量寿佛。小僧法名悟眞。乃荆湖道郧县禁子叶淸的便是。只因绞罪犯人王楫在监。见他娘子生得娇美。图他为妻。早晚供给。那王楫感激。许说死后将这娘子嫁我。不想这娘子心性如火。节操如冰。听得丈夫此言。就把孩儿卖与陜西商人去了。径往太和山上投渊自尽。可惜可惜。这是李克成张有德同谋陷害。谁知天道昭昭。那两个都被天雷打死。两家又被天火烧尽。后来王楫遇赦免死。改调剑南。正是善恶到头终有报。只争来早与来迟。小僧追想当初。见了王娘子。只因我一念之贪。王楫一言之错。遂使母子二人生离死别。我之罪过。必遭恶业地狱。故此发心。出家为僧。来到西岳华山下正觉庵中栖住。修行度日。免堕轮回。不免诵些眞言。消磨灾障者。 

【抛诵子】生死轮回在眼前。何须拜佛与求仙。只耕方寸心田好。广结三千世上缘。

南无无量寿佛。〔小生背包裹行上〕 

【似娘儿】跋涉一空囊。形潇洒意气洋洋。云山缥缈椿容远。不知甚日得同还。

路历三千里。肠回十二时。思亲无尽日。惟有泪沾衣。王九龄。弃了官职。别了婆婆母亲。前往荆湖寻问爹爹下落。背着包裹。行了一日之程。身子疲倦。此间是个僧院。不免进去借宿则个。〔相见介末〕小官人何来。〔小生〕小生从京都来。欲往荆湖探亲。今夜敢借上刹一宿。明早奉谢。〔末〕十方所在。随意稳便。只是简慢。安敢望谢。〔小生〕黄昏打搅。甚为不当。〔末〕天晚不及奉茶。请安歇罢。正是禅灯澄性地。客榻断魂时。〔下小生睡介〕曲肱而枕。权宿一宵。再作区处。〔起坐介〕我精神虽倦。情思可伤。如何睡得去。好生恼人也。 

【祝英台序】事参商。心悒怏。岐路苦亡羊。我爹爹被人诬陷呵。狐媚妄侵。鵰喙交攻。蓦地祸生萧墙。〔哭介〕堪伤。那些儿公道天开。端的是罗钳吉网。我爹爹是个大儒。指望立身行道。今遭此患难。那有出头之日。这时节难道是当刑而王。〔末上〕 

【前腔】休怆。你是少年郞。远道旅宿有何嚷。〔小生〕有些心事伤感。不觉惊寝。长老休怪。〔末〕当此居静夜阑。月白风淸。怎不梦熟黄粱。〔小生〕家事关心。故生饶舌。长老。你若长夜无眠。可来坐讲一讲。〔末〕同讲。欲聆世界尘缘。暂撇瞿昙经藏。恁心事乘闲

为何出家在此。〔末〕只因李克成张有德害了令尊令堂。都有果报呵。 

【前腔】影响。感皇天祸福无差。疾速报明彰。〔小生〕恶有恶报。感应之常。〔末〕善有善报。谁料你一家呵。骨肉再完。爵禄兼隆。乃见吉人天相。老爷。令尊是个大儒。令堂是个烈妇。堪仰。都是盘根错节经来。利器光芒明朗。从今后表表名盈霄壤。

〔内鸡叫介〕小生说话烦多。不觉林鸡报晓。天色将明。就此吿别起程。〔末〕此去径往剑南。相见令尊。乞多致意。〔别介〕 

邂逅僧房叙客踪。



得闻消息辨西东。

人生异地能相遇。



大海浮萍一叶逢。 

第四十五出
月下相逢

【浪淘沙】〔左右引生小外贴旦行上〕应召觐君王。行色匆忙。登山涉水苦风霜。城带斜阳闻鼓角。且息油幢。

〔生〕百折驰驱度画轮。〔小外〕经行终日不逢人。〔贴旦〕雨晴潮没汀洲远。〔左右〕日落荒烟草树深。〔生〕妹丈。我们自剑南起程。行了数日。才到此处。不知是何地方。〔小外〕舅舅。你看那边像个馆驿。天色已晚。可就此歇罢。〔左右〕禀老爷知道。这是汉中嘉陵驿了。〔生〕旣到馆驿。分付驿丞。抄关应付。〔左右介内应〕上房铺陈。天字号禀给。一应随行人役口粮。俱已完备。〔生〕左右的各自回避。〔左右介〕候馆送迎千万客。邮亭匍匐二三更。〔下小外〕阿呀。你看金波摇水。玉鉴挂林。客路之中。有此明月。可喜可喜。〔生〕连日贪趱路程。未得片时宁息。今夜月明。我与妹丈卸了冠带。出外闲步一回。妹妹可先安歇。〔贴旦〕哥哥与相公旣去闲步。奴家且未安歇。坐待回来罢了。〔小外〕如此更好。〔合〕正是天倾蓬岛十洲外。人在浮黎一黍中。〔并下小生上〕 

【前腔】猿啸暮天长。景色凄凉。盘回百里路苍茫。林外寺钟催倦鸟。雾润蟾光。

云涌横山紫翠氛。未投荒店日先昏。今宵只傍梅花宿。赢得分淸入梦魂。下官前日遇着叶淸和尙。知了父亲调卫消息。径往剑南寻取。只因贪趱路程。不觉天光已暮。〔叹介〕我以孤独之身。走荒芜之地。前不逢村。后不着店。怎生是好。你看前边有两人行来。问他觅个宿处也好。〔生小外上〕暂解冠裳轻宦况。聊凭风月慰离愁。〔步介生〕妹丈。你看流天素彩。至净无尘。〔小外〕舅舅。可知盈手冰光。虽寒不湿。〔小生〕当此境界。果然身世两忘。〔生〕此生甚有曾点气象。想亦是吾道中人。迎他一话如何。〔小外〕孔门之乐。不拘物我。相与少叙。料无不可。〔相见介小外〕好古怪。此生面貌甚与舅舅尊容相肖。〔生〕孔子且似阳虎。何足多讶。〔小生〕素与二位。未尝荆识。为何邂逅之初。遂蒙私议。〔生〕适见尊容。与下官相类。故尔偶谈。其实无他。〔小生背介〕看他自称下官。必是缙绅流品。我且问他。〔问介〕乍瞻雅范。颇露官仪。二位莫非微服过宋者乎。〔小外〕旣承洞察。焉敢韬藏。〔生〕下官初授平虏将军。今升枢密右佥。〔小外〕下官初授靖虏将军。今升枢密左佥。〔小生揖介〕未通交际。殊失企瞻。恕罪恕罪。二位先生情无隐教。下官理合明言。〔生小外〕愿闻愿闻。〔小生〕下官瀛洲夺锦。翰院谈经。得接丰仪。自知欣幸。〔生小外揖介〕久慕辉光。未承动履。今夕之遇。岂曰偶然。〔小生〕二位何来。今将焉往。〔生小外〕来自剑南。往京赴任。〔小生〕旣在剑南历宦。得闻纩衣寄诗之事否。〔小外〕事属奇遇。人皆喜谈。殿元之问。亦为是欤。〔小生〕非也。此女与下官有些瓜葛。乃敢求教。〔生介〕人固可疑。言亦可骇。待我先问他来历。便知分晓。〔问介〕殿元。你既擢大魁。已属台望。为何寒夜独行到此。〔小生〕一言难尽。〔生小外〕闲中偶叙。愿悉其详。〔小生〕下官与二位。所仕虽非同途。斯文原是一脉。且听乱言相吿。〔悲介〕 

【琐窗郞】念椿庭补伍荆江。被奸谋陷禁墙。〔生〕尊翁被人诬陷在狱。问何罪名。〔小生〕虚招刃杀。抵罪应偿。〔生〕罪该抵死。可向问官诉辩。〔小生〕一切是罗钳吉网。〔生〕问官不明。枉了性命。〔小生〕幸朝庭忽然宣制蒙疏放。得减死戍边壤。

〔小外〕旣调边卫。是何地方。〔小生〕一向不知。近遇僧房借宿。始知调在剑南。〔小外〕父亲事情。怎么近日方知。〔小生哭介〕有个缘故。未赦之先。家母将谓家父必死。欲图自尽。那时把下官呵。 

【前腔】螟蛉与陕地王商。十余年蒙敎养。〔小外〕靑春几何。某年及第。〔小生〕弱龄二八。侥幸宾王。卽愿得辞官寻父。表章连上。奈朝廷不准呵。径自轻身长行。至中途逢僧夜话知方向。今转足剑南往。〔生向小外轻悲介〕 

【前腔】乍听他诉罢行藏。骤令人意惊惶。〔小外〕李下整冠。嫌疑当辨。〔生〕待我细问他。〔问小生介〕明通姓氏籍贯居方。〔小生〕下官王九龄。涿州人。〔生〕寻骨肉有何色仗。〔小生出珠介〕有明珠在此。家父自能相认。〔生〕殿元。借我一看。〔看珠哭介〕天那。这原是萱亲赠别妻抛漾。今复覩旧形像。

〔向小外介〕妹丈。此人有些古怪。下官心忍至痛。言不成声。你为我问他一个端的。〔小外〕舅舅且免愁烦。待我再问。〔问介〕殿元今庚一十六岁。已别父母十。有余年。据此论之。则去陕西之时。止可四五岁耳。你离别长久。 

【前腔】恐椿萱讳氏将忘。〔小生〕这个都记得。家父讳楫。字济川。家母郭氏。〔小外〕两年庚知少长。〔小生〕这个也记得。家父年四十一。家母年三十九。〔小外〕你有无重庆。苦乐存亡。〔小生〕祖父弃世久矣。祖母盛氏。遭安禄山之乱。飘流数年。今与家母萍聚在京。〔小外〕殿元。你说要寻尊翁。若如此何须遥访。〔小生〕不去遥访。怎得见我家父一面。〔小外〕今日裏管敎骨肉胥无恙。〔小生悲介〕敢是先生晓得家父下落。〔小外〕或可得慰伊想。

〔小生〕请问先生。上姓贵表。仙乡何处。〔小外〕下官陈时策。忝为殿元同乡。〔小生〕贵表是献夫否。〔小外〕然也。〔小生〕认得孙天彝否。〔小外〕是吾故友。殿元何以知之。〔小生拜介〕老叔正我父执也。孙叔与小侄同榜。官授监察御史。在京相叙。常诵盛德。〔生〕孙天彝也中了。可喜可喜。袁天纲之言。于此甚验〔小外〕天彝中式。未足为奇。但与此君同榜。可见数皆前定。〔小生〕二位道及袁天纲之事。甚合区区所闻。必知家父住向。可赐明言。〔小外〕殿元。你果要寻尊翁。我先问你一个亲戚。可认得否。〔小生〕是谁。〔小外〕适承所问纩衣寄诗宫女。在殿元有何瓜葛。〔小生〕小字慧姬。家父的妹也。〔小外〕旣是这等。你要见尊翁。〔指生介〕此公便是。〔小生惊介〕果然。〔小外〕天亲不可以人为。岂容误耶。〔小生跪介〕天那。眞个是我爹爹。〔生〕好苦。果是我孩儿。〔抱哭介合〕 

【十二时】流离彼此如迷瘴。谁料阳乌仍昶。怎禁得悲喜交相。

〔小生拜介〕恩分襁褓。定省旷于十年。地阻江山。音问疏于千里。孩儿不孝之罪。惟爹爹矜恕。〔生〕情出仓皇。事成苟且。虽由我之不幸。实汝母之失裁也。可怜可怜。〔小外〕令姑在宫寄诗。正被下官所得。特蒙圣恩赐配如今见在驿中。请过相见。〔小生〕向者姑娘在途失落明珠。仍被婆婆所得〔出珠介〕今带在此〔小外〕如此请行。〔叫介〕夫人有请。〔生〕妹妹快些出来。〔贴旦应上〕 

【秋蕊香】徙倚栏杆悬望。何遽欢呼厮嚷。〔二生小外合〕连年骨肉嗟离旷。今日相逢翻掌。

〔贴旦〕哥哥与相公闲步回来。为何欣欣然俱有喜色。〔生〕妹妹。你母亲嫂嫂都有下落了。〔贴旦〕谢天地不尽。有谁说来。〔生〕孩儿过来。拜了姑娘。〔贴旦看介〕郞君面貌。甚类哥哥。莫非九龄侄儿么。〔小生拜介〕姑娘。正是小侄。〔贴旦悲介〕十余年之别。不意又有今日。你婆婆母亲今在那裏。〔生〕孩儿。你把婆婆母亲细说一番。〔小生〕爹爹听孩儿吿禀。 

【五更转】夺龙旗。魁虎榜。身羁在玉堂。〔贴旦〕且喜侄儿高中。又做美官。〔小生〕思亲无替空凄怆。每握明珠。自伤凋丧。左右一个健儿。见孩儿啼哭。忽有不忍之色问其缘故。他说曾在剑南途中。拾珠一颗。是一老妪赠女入宫。与此无异。〔小外出珠贴旦看介〕此珠正是奴家所遗。〔小生〕那时孩儿不信。就把此珠付与他。忙比对。果同样。这健儿回话。婆婆母亲都在那裏。虽如此。孩儿不识面貌。将信将疑。又承孙叔同去。相逢细认殊非妄。〔合〕母祖重欢幸终禄养。〔贴旦悲介〕 

【前腔】聆此语。情怅惘。澘然泪两行。我那母亲嫂嫂当初只料死无葬身之地。不想今日再逢滴血相依傍。缺月重圆。昏云开障。悲喜幷。互笑啼。难消畅。人生可信萍浮浪。〔合〕此夕形神如酣醇酿。

〔小生〕请问爹爹向来动履。〔生〕 

【前腔】荷恤诏。脱覆盆。剑南历战场。〔小生〕何由得此大官。〔生〕不料你姑夫先已在彼从军。蒙他带挈。去杀虏得胜。同功拜命为名将。西府荣升。趋承仙仗。邂逅间。亲父子眞天降。犹疑似梦还疏爽。〔合〕赖此明珠。机灵影响。

〔小生〕姑夫何为先往剑南〔小外〕 

【前腔】自那日。兵戈攘。勤王效奋扬。下官方在军门用事。只见你爹爹呵。蒙恩改调同营帐。汗马联勋。皆膺殊赏。〔小生〕旣授显爵。又与姑娘连姻。可喜可喜。〔小外〕制纩衣。藏雅句。堪嘉尙。玉音特赐谐随唱。〔合〕是岂人为。定由天相。

〔小生〕前日经过西岳华山。偶遇郧县禁子叶淸。在彼为僧修行。言及爹爹之事。故知改调来此。〔生〕此人是我恩家。此去先将俸银百两相送。待后另行酬答。 

浩荡风尘阻雁鱼。



相逢骨肉共欷歔。

眼前跋涉劳无怨。



膝下从容乐有余。 

第四十六出
人珠还合

</div>
    <div class="pagination">
<a href="六十种曲双珠记_page19.html">上一页</a><span>...</span><a href="六十种曲双珠记_page15.html">15</a><a href="六十种曲双珠记_page16.html">16</a><a href="六十种曲双珠记_page17.html">17</a><a href="六十种曲双珠记_page18.html">18</a><a href="六十种曲双珠记_page19.html">19</a><span class="current-page">20</span><a href="六十种曲双珠记_page21.html">21</a><a href="六十种曲双珠记_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
