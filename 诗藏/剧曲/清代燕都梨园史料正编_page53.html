<!DOCTYPE html>
<html>
 <head>
  <meta charset="utf-8"/>
  <title>
   清代燕都梨园史料正编 - 第 53 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清代燕都梨园史料正编 - 第 53 页/共 134 页
  </h1>
  <div class="content">
   杨法龄，字熏卿。当日所称『三法司』之一也。早脱乐籍，买屋石头胡同，杜门郄埽，不蓄弟子。曰：『吾备尝种种苦趣，受无量恐怖、烦恼，幸得解脱，登清凉界。彼呱呱小儿女何辜，柰何复忍遽令着炉火上耶？』壬辰春，予从友人访之。言论风采，如太阿出匣，色正芒寒，令人不可逼视。觉扶风豪士在人目前，一洗金粉香泽习气。既而南枝兴思，一舸翩然竟归。人亦谓其此行作五湖长，不复出来矣。未几，复来京师。则所挟数千金，已尽散诸宗族亲戚闾 之贫者。慨然曰：『吾十余岁，家贫无所得食。父母卖我，孑身入京师。幸而载数千金以归，念吾宗族亲戚闾 之贫者，犹吾昔日也。不周之，吾昔日之事保不复见于今日。今日孑身入京师，固十年前故我。吾舌尚存，何害？』呜乎！由前之说佛也，由后之说侠也，若法龄者，今之古人哉。梅禹金作《青泥莲花记》记北里人，取周茂叔《爱莲说》『出淤泥而不染』意也。亭亭净植，中通外直，不蔓不支。所谓『太华峯头玉井莲，花开十丈藕如船』，惟斯人足以当之。吾尝谓含生之俦，是有六等：人也、鬼也、神也、仙也、佛也、侠也。六者性情举止，种种各异。《石头记》中人品格：寳钗，人也；黛玉，鬼也；探春，神也；湘云，仙也；尤三姐，侠也。惟佛至今思之无可拟者，顺德胡赤石谓邢岫烟具有佛性，似近矣。然未敢定。附记于此，与世之有心人商之。【四喜部寓玉皇庙，传经堂刘，移居石头胡同。】

熏卿居京师，从士大夫，长揖不拜。伧父颇用相訾謷。惟龚定庵礼部议论与余合。此正汲长孺所谓：『大将军有揖，客顾不重耶。』小蟾居春元堂，亦援熏卿例，见客长揖不拜。然熏卿既脱乐籍，终不畜弟子。超然蝉蜕，吸露吟风。其品格清高，岂凡流所能貌似？余又案：诸伶见客，皆屈膝请安。惟入诸王府承值，则必长跪。如尚书郎谒八座及藩邸，皆止请安，惟见阿哥则跪安。此亦梨园仪注小掌故也。因论法龄事附记于此。《金瓶梅》西门庆与客品论小优儿曰：『如此色艺，若使为妇人，早令其入座，不使捧壶侍立矣。』是明时伶人侑觞，惟以竹肉供奉，赏心缠头，惟在歌喉。至于觞纠酒録，非其职也。今为狭邪游者，犹不得挟优入平康里。其必不得已携与偕往者，入门必先呼『干阿奶』云。

宋全寳，字碧云。太湖人。安次香诗书弟子，世所称籁声阁主人也。次香曰：『道光朝、桐仙称文人。』不知碧云在嘉庆间早擅清名。而胸次洒落过之。尹、邢相见，几于小巫见大巫矣。所居深山堂，主之者曰余老四。乾隆五十五年，三庆徽入都祝厘时，卽主其班事。弟子颇多，惟碧云有翛然出尘之致。道光朝，四喜部渐不竞，三庆与春台代兴而竞爽。传经堂由四喜转入春台，如楚有材而晋用之。碧云在三庆部乃如匡庐独秀。次香诒之楹帖曰：『有铁石梅花意思，得美人香草风流。』品题殊当。弟子知名者二人：小云以温润、妙云以潇洒，并是可人。殊有青蓝之誉。颜延之言：『测得臣文，竣得臣笔』。具体而微，象形惟肖。每与坐对，犹觉虎贲俨然中郎。故知斵梓染丝，非偶然也。二人皆能从文士游。入其室无绮罗芗泽习气。司空表圣《诗品》曰：『坐中佳士，左右修竹』、『落花无言，人淡如菊。』每咏杜老《咏怀古迹》诗：『摇落空知宋玉悲，风流儒雅亦吾师』，辄令人想其标格不置。妙云、小云既皆相继自拔脱籍。碧云忽耽禅悦，欲游方以外，就长春寺斋僧九百五十余人。日日治衣钵、蒲团，皇皇如不及。次香规之曰：『等闲休为出家忙』。每一诵之，令人失笑。既浩然思归，治移家船。为范少伯，为张志和。茗椀、香炉、笔床、茶灶，与所蓄法书、名画、钟鼎、彝鬲，杂然满载，携妻子飘然归五湖烟水间。赏萧子云有松石间意，望苏子瞻如神仙中人。『秋风江上，莼菜鲈鱼』，一赋遂初，便可浣京华尘土矣。于是诸名土饮饯赠言，为四册子。征诗安十二次香、为之序，且赋七言六律。诗甚佳，今録之：『相逢日下正华年，一见心倾喜欲颠。子不读书真可惜，生能爱酒亦堪传。美人香草春如海，桦独红妆月满天。撒手便归归正好，无愁衣食是神仙。』『日落金台此送行，夜凉何处不秋声。频看老大真狂客，又见人间太瘦生。上乘禅宜参大隐，如来心卽是多情。长门丰调梅花赋，一样风流擅薄名。』『此去齐梁次第过，吴头楚尾泛烟波。沙平大野归鞍稳，枫落寒江得句多。一雁南飞冲碧汉，羣山东界走黄河。来时记得题名处，不是当年旧客何。』『因前因后事茫茫，此日回头卽故乡。无事便应成佛去，等闲休为出家忙。江南到处莲花界，湖上千秋水月场。我亦现身来说法，一心生灭自清凉。』『三十尘缘悟已迟，萧萧禅榻鬓如丝。花飞绮阁三生梦，雪压严装万首诗。游戏烟云添画本，神仙眷属载燕支。男儿此际无多让，百战功成退足时。』『画堂遥夜惜悤悤，骊唱苍凉听未终。月色依然千里共，天涯剩有一樽同。田园晚岁输陶令，丝竹中年感谢公。无限含情每南望，暮云春树大江东。』【三庆部，寓韩家潭深山堂。】

双桂，字韵兰。画兰欵署『袁煊』者是也。道光初年擅盛名者，曰『二双』『三法』。『三法』者，杨法龄熏卿、胡法庆小云，余皆与之游，王法寳则识之迟暮之年。在传经堂中，如浔阳琵琶妇，憔悴江潭，四弦掩抑，殆不自胜。惟『二双』皆三生石上无一笑缘。然于双桂曾望见颜色，且最早，盖在道光七八年间，余尚未入都也。是时粤中名部，曰『绮春』、曰『桂华』。有松林者，已弱冠矣，负冠絶一时名。而珠儿珠女之隶福寿部者，若阿来【双凤小名】、若阿苏【双寳小名】，并能以昆山调呜其伎，不徒颜色照人。元和陈观察厚甫方应抚军成果亭先生聘，主越秀书院讲席。暇则召诸郎弹丝品竹，陶写哀乐，如谢傅蹑屐东山。时双桂新从京师来，声色既逈出辈流，出其余技，复足惊座人，于是时望翕然归之。赤城霞起，光景万变，殆不足喻。而德化相国方由楚帅持使节移督两广军，颇眷双桂，遂入侍相公起居。侯门深如海，外间人真乃如海上望三神山。山在虚无缥渺间，但见云气往来，可望而不可卽矣。壬辰，德化相戍新疆。闻双桂执鞭弭、属櫜鞬，从荷戈周旋万里。至赐环，乃复间关从入玉门关。昔秋帆尚书谪西邮，李桂官杖策相随，论者谓桂官加人一等，不在前之具眼识英雄，而在后之患难不渝。所谓『岁寒知松柏』，贯四时而不改柯易叶。此在公门桃李，犹难言之，况杨花轻薄，顾安敢望其为冬青郁郁哉？呜呼，是诚不可及已。丁酉夏，翰林待诏武清杨四【廷栋】贻我韵兰画一幅，为双钩芝兰、水仙、盆石直幅。笔墨娟秀，想见其为人。欵题『庚寅春日作』。则是在珠江时也。暇日闻桐仙言：桐仙始为韵兰弟子，韵兰出赴粤东，乃转而师小云。盖桐仙笔札之传，强半受之韵兰。其渊源固自可溯。又记：吴中女子林秋娘，名双桂。石氏青衣也。有小青、柳儿之憾。芳姿团扇，乃同遗骆仲，容人种未许骑驴。桃根击檝，留幻想于南部。枣花持脯，空着録于西河。有题壁诗流传。许兵部金桥，属戴中允醇士为画《悲秋图》册子，征诗画，作枯桂二株，在石栏干外。秋声秋色，顾影自怜。以云可悲，诚可悲矣。以视明人传奇所云『秋香亭得遇六如居士』者，同一侍儿也。而愉戚菀萃之间，相去岂可同年而语。戴中允复填〔满庭芳〕词二调，题于画册，作蝇头小楷，书之精妙，如文衡山。一时名流咸有歌咏。其事亦在庚寅，又以其名与韵兰偶合，因附记于此。乙未春夏间，葛太史蓬山，邀余同作和醇士韵词，适以杂事纠纷，未及命笔。孤此佳题，至今思之犹呼『负，负！』

邱三林，字浣霞。皖人。初入西班，后乃归徽班。春和堂卢禄驭弟子也。禄驭弟子有三人，一曰三才，字秋棠，其甥也。一曰方三林，字竹春，其妻兄弟之子也，与胖双喜演《十全福》，般妙玉得名，今自居春晖堂，得小秀兰为弟子，辉光日新矣。其一则邱三林，亦禄驭内戚也。三三并有声歌楼，而浣霞尤色艺双絶，倾动都人士。维时敦素堂潘巧书之徒曰：『陈金彩、汪双林、孔德喜皆擅时名，与春和堂诸人并入时品，各擅盛场。』至今十余年后，谈之者尚觉津津然齿颊有余芬。当日风流，令人神往。此中人今惟陈金彩享盛名，拥厚资。卽今三庆部掌班，寳善堂主人，小名『小元寳』者是也。浣霞与安次香为莫逆交。禄驭与宋全寳辈尝戏言：『梨园中文献，近日当推次香。嘉庆以还旧闻轶事，能言之累累如贯珠。』浣霞与游久，耳目濡染，亦能多所记忆。部中诸父老谈往事，往往呼浣霞印证之。辄就所闻者条举以对，可拟之为行秘书。他日次香在乐部俎豆不祧，则浣霞当分配享一瓣香矣。浣霞娶妇名玉卿，容光四照，朗朗如玉山，使望见颜色者魂消心醉，北方佳人也。后来惟国香堂芙蓉女儿仿佛其艳丽。当年侪辈中殆无其匹。婉娈燕好，双宿双飞，鹣鹣比翼，禽名并命，羣艳羡之。闻浣霞没后，玉卿抱琵琶过别船矣。癸甲之间，有劝我学河西聘曼殊者，或以玉卿为言。同人多来怂恿。余笑谢曰：『深山大泽实产龙蛇，自维凉德薄福，殆不足以当尤物。固知其非书生耦也。』遂罢。【三庆部，寓韩家潭春和堂。】

陈金彩曩在敦素堂，隶乐籍，名曰『小元寳』。既掌三庆班事，乃更今名。其门下亦颇有佳伶。虽未能遽称大家、世家，与敬义堂、光裕堂抗颜行，然亦往往援盾拔戟，足以自成一队矣。高三庭玉言：『春台班有王元寳者，手挥霍数十万金，好摴蒱六博，每入场辄散数百金。金缠臂跳脱数十双，但供投壶一笑。所谓刘真长一掷百万，有其豪举。其妻苦谏，不见听。乃固要还乡。京城所有舍宇、店肆，贱价鬻之，尽室以行。元寳不获已，随之归。健妇持门，固犹不失为田舍郎。多牛为富，足谷称翁，亦足以豪也。归无何，不惯家食，复来京师，住旅店。裘马翩翩，甚丽都，好摴蒱六博如故。未几，博进负多，泻囊货骑，尽偿戏债。甲午、乙未间，竟展转为饿莩。其妇在南中固犹未之知也。「可怜无定河边骨，犹是春闺梦里人。」锦绣万花谷中亦有此耶？』此高三目击其事，且曾以数缗钱赒之，故最得其详。盛衰荣悴，回首何堪。茵溷云泥，谁能遣此。因与寳善堂主人同小名，附记于此。

桂喜，居松秀堂，杨寳林螟蛉子也。寳林为三槐堂王福林女夫，与吴正田子为僚婿。既得桂喜为嗣，以色艺倾动都人士。一时游狭子弟竞饰厨传，积金钱愿纳交，惴惴然惟恐不得。当期年间，累四五万金。歌楼望桂喜如神仙中人。人人羡叹，桂喜亦风流自赏。顾不得于其继母。帅采林者，故其师也。有息女及筓矣，擎如掌上珠。琼林玉笋中相枚举，无足当意者。独许桂喜为可儿，以爱女归之。雀屏中目，鸿案齐眉。有时诩璧人之一双，无事偿聘钱之十万。其侪偶诸郎少年，相与羡极而妒。亦方谓良辰美景、赏心乐事居然得兼，真天上人间第一美满事矣。漏三商而委禽，歌二章而弋雁。玉睢之好伊始，爽鸠之乐未央。夫何方喜乘龙，遽闻赋鹏。子归刺耳，姑恶惊心。托芘松柏之阴，柰何部娄；岂识楸枰之乐，但有勃溪。奉倩不哭而伤神，申生无辞而卽世。合卺共牢，式饮式食者，乃在阿芙蓉膏。汉庐江小吏焦仲卿夫妻，千古伤心第一事，乃今复见之矣。新郎才十六，新妇才十五，结褵才百日耳。哀哉！安次香改月老祠楹帖挽之曰：『愿天下有情人，都学他愚夫妇，烈夫妇；此前生注定事，不知是好因缘，恶因缘。』一时传诵，以为妙于语言。帅采林在和春部居福泰堂。其徒玉凤改福安堂。其子玉桂又改安泰堂。玉凤字瑞卿，以『小尼姑』得名，后入三庆为福云堂，畜弟子颇有佳者。而安泰堂迄今门风不振，惟玉林妻兄弟清香字篆卿者，入春台差强人意。后别居素安堂，卽常桂玉皇庙旧居也。【桂喜在四喜部，寓樱桃斜街松秀堂。清香在和春部，寓李铁拐斜街福泰堂，转入春台部移居臧家桥玉皇庙素安堂。玉桂、玉林仍在和春部，寓李铁拐斜街安泰堂。玉凤在和春部，寓李铁拐斜街福安堂，转入三庆部，寓陜西巷福云堂。】

吴金凤，更名今凤，字桐仙。聪颕特达，文而又儒。近日文人所称『吴下阿凤』是也。其师小云，名法庆，故四喜部名辈，桐仙既入春台部，遂有出蓝之誉。风格洒然，谈谐笔札，色色精妙。所与游多当世文士，性复苦溺于学，故朱蓝湛染，厥功甚深。又能出其余以教其弟子。弟子曰小桐，《长安看花记》所推为压卷牡丹花者也。所居曰玉连环室，又有竹如意斋，插架皆精册帙，几案间错列旧铜瓷器数事，咸苍润有古色。过其门者，或闻琴声泠泠出户外，皆曰此中有人。诸名士以春秋佳日集其家，阄题分牌，桐仙必与参一席。墨痕淋漓襟袖间，与酒痕相间也。尤工绘事，师袁琴甫，学瓯香馆写生法，作没骨折枝花卉，殊有生趣。而酬应过繁，怱遽中往往金静川、安次香诸君为之捉刀。故外间兰亭颇多临本。然非曹洪倩人之比也。所作韵语，楚楚有致。暇复倚声学填长短句，亦自可诵。每于觥筹交错之时，偶出一语，指事类情，一坐尽倾。好从诸文士游，诸文士亦乐与之游也。以故年逾弱冠，而寻春车马犹烂其盈门云。先达中，乙丑一科人赏识桐仙者最多，往往以门生畜之。学作小楷，书殿试卷子，高积盈尺。我辈过夏，举人且逊其勤苦。行草书亦皆秀润流利，不似时过然后学者。兹事虽关人工，殆亦由天授也。王子猷性爱竹，所居辄植之，曰『何可一日无此君』。东坡居士诗：『宁可食无肉，不可居无竹。无肉令人瘦，无竹令人俗。』吴大帝言：『顾公在坐，使人不乐。』而晋人又言：『坐无车，公不乐。』人亦可以审所自处矣。若桐仙者，可封潇洒侯。菖蒲下拜，甘蕉许弹。坐对此君，自尔翛然意远。【春台部。寓五道庙春泉堂，移居陜西巷延陵光裕堂。】

桐仙先画《对菊图》，自题五絶句，和者甚众。后又画《三友图》，征诗，自叠前韵为倡。诸题咏者尚多，和其自题《对菊图》五诗韵云。周太史艾衫，为作小品四六文序。工致秀韵，雅称才人吐属。以冷金笺书之，作《麻姑仙坛记》，楷法精妙絶伦。丁酉，桐仙乞题于余，未及命笔而难作。明年春，出戍湖南。友人为我料理行李者，遽收入箧衍。间关万里，相随来五溪。五溪人不识桐仙者，一展册如见其人。此亦香火因缘也。影里画中，如何如何。

王常桂，字蕊仙。壬癸之间，与韵香、冠卿鼎足而立，名在第二，目之曰蕊榜。是时韵香为广大教化主，是国香也，以韵胜；蕊仙，牡丹也，为艳品；冠卿，梅也，为清品。冠卿清不知秋，无复人间烟火气，标格过蕊仙，而风度不及。然蕊仙所以逊韵香者，亦正以美而艳为累，不得不让上界仙人出一头地耳。蕊仙丰容盛鬋，严妆袨饰，往复进退，光动左右。求之凡女子，殆无其匹。想见当日王明君，结束提琵琶，出汉宫，上殿辞别，光艳照人时。唐人呼太真为『解语花』，又曰『海棠睡未足』。而元微之《会真记》之状莺莺，则曰『娇羞融冶，力不能运肢体。』写美人浓艳凝香，千载下犹令人神往。不意蕊仙乃以一身备之。当日于锦绣万花谷中，如火如荼，压倒羣芳，独占春光九十，使观者沈酣其中，目不给赏，岂浪得名哉。【春台部，寓李铁拐斜街余庆堂，移居臧家桥玉皇庙槐庆堂。】

庄福寳，字春山。三庆部郁大庆弟子也。后乃自居玉照堂。色艺不过中人，而语言妙天下。其为觞纠酒録也，座中无虑数十人，人各有性情、有面目、有技艺、有志趣、有喜忌，或动、或静、或默、或语，裙屐杂沓，觵斝横飞。春山从容酬答，或迎其意以发之，或导其意以达之，或如其意以偿之，或助其意以足之，莫不欣然开口而笑，各得其意以去。信乎春山为如意珠，虽取诸其怀而予之，不是过也。有时名流宴集，洗砚磨墨，折笺蘸笔，选香而添，掷花而润。当之者往往如张长史见担夫与公主争道，忽悟草书意势，触处洞然，风发泉涌，汨汨其来，不可方物矣。又如说评话，斗险语，径路既絶，风云未通，诸名士方且摇玉柄麈尾、擎铁如意，瞪目哆口如木鸡，春山往往于辞理将屈之时，如谢道韫施青丝步障为小郎解围，或竟如玉环妃子见皇帝博道已失，径放玉色猧子乱局，一笑而罢。生平对客，不为危言激论，而对之者未尝不意也消。谈言微中，可以解纷，春山有焉。曩家居时，见父执叶教习星曹，书赠六蓬船中人，集句云：『秋菊有佳色，春兰如美人。』今日国香服媚，非韵香莫足当之。至若东篱把酒，坐对南山，伴柴桑旧宰，独占秋光，翛然世外，絶无点尘，幽香逸韵，自足千古，春山庶几近之矣。文盛堂弟子，在春山以前者，有萧玉林，字雪珊。后别居文林堂，予不及识其人。闻其色艺俱佳，当年与梅卿、浣霞、竹春、秋棠诸郎，皆诗品中人。老辈中论道光初年人物，必举及之。其得名在春山先，固不愧卢前王后也。迩来脸玉犹润，喉珠不圆，退处玉照堂中，日倾三蕉，自取酕醄。惟二三旧相识招邀谈宴，筹花喝月，媵谑贡欢，相与倾倒。暇或与其侪偶中知已数人，沈李浮瓜，亲戚情话，如说开元、天寳盛时。不复锦帕缠头，作曩日狡狯事。卽或偶遇后生年少，兴高采烈，揎袖脱帽，汹汹拳拳，不过付之一笑。唐人《咏班倢伃》曰：『总向春园里，花间笑语声。』其超然远引，不欲多上人，为不可及也。郑秋江尝谓《莺花小谱》有曰：『反舌已声干。舞东风，兴未阑。筵前笑语司空惯。』刻毒哉斯言，闻之者能无痛哭？予识春山最迟，问其年曰二十。呜呼，乾隆年间，魏长生年廿七始自蜀来京师耳。比其入双清部享盛名，已当壮年。今日成功者退，乃在弱冠时，否者羣起而姗笑之。乌知阿婆三五少年时，亦曾东涂西抹来哉？噫！【三庆部，寓大外廊营文盛堂。郁福寳出居玉照堂，初在王广福斜街，后移居石头胡同。玉林出居文林堂。】

张双庆，字莲舫。扬州人。初入京，在寳善堂与小天禄、天寿、天然同居。隶嵩祝部。后入玉庆堂，亦隶嵩祝。其师吕胖子，故春台部小凤、小翠之师也。莲舫既聪颕异常儿，又得名师循循善诱，演《失约日月图》一出，声名即大噪。辛卯百花生日，卽脱弟子籍，距客岁冬日长至登场，甫三月耳。后辈小蟾、小香，皆十五岁自立门户。梨园中拟之少年科第，弱冠衡文，令人艳说。如张柬之跪奉干佛名经，顶礼膜拜，慨然有成佛生天之想。以视莲舫，乃又如李长源以神童侍禁籞，总角婉娈，即厕身玉堂，读中秘书，恩遇无与为比。是真天仙化人，飞行絶迹，又非下界尘凡所敢望其肩背者矣。莲舫以道光十年二月来都下，期年而业成名立，家室完好。畜弟子三人，有齿长于其师者。师徒跳荡嬉戏，笑声日吃吃不休。是时莲舫年才十三耳。求之古名将中，如淮阴少年，一旦登坛拜将，将百万兵，指挥如意，一军皆惊。无论李广不侯，自叹数奇者，徘徊仰企，歆羡无已；即百战功成，图画凌烟，河山带砺，爰及苗裔，而劳逸难易，迥乎不侔。盖此事自有天授，殆非人力所能与矣。其居室在小安南营，曰莲舫堂。即长春旧室也。余识之稍迟，以阿芙蓉故，弢光敛采，几如李夫人转面向壁时，令人不禁有美人迟暮之感。然长身玉立，意思翛然，神采清澈，有蔬笋味而无酒肉气。如铁梗海棠，虽届春深，终不与芍药肥浓同争俗艳。固犹不失为清品也。初出师时，在三庆园演剧。方盛暑，部中人戏谓莲舫：『盍饷我辈西瓜消渴？』则笑而应曰：『诺。』百余人恣啖，顷刻尽卅余千。时甫自维扬逆其母至，大駴曰：『费金钱虽无几，然此儿如此豪举，吾恐其它日难为继也。』至今歌楼中犹能道其事。当日豪华跌荡，光辉四映，彼委琐龌龊儿，对之能无汗颜？』【嵩祝部，寓韩家潭寳善堂，转入小李纱帽胡同玉庆堂。出师后自居小安南营莲舫堂。】

天禄，檀姓，或云默斋教授之孙也。元时有歌伎真真，自言建宁人，西山后裔。姚牧庵为翰林学士承旨，于玉堂开宴日见之，为白丞相三寳奴，落其籍，以妻小史黄康。明德之后，门户陵替，遂乃往往有此，可为浩叹。今天禄与殷采芝、陈四同掌春台班事，闻人言给孤寺西夹道望江会馆亦天禄掌馆，则其部署固自可观。顺林者，字砚香，【或作艳香】天禄族人也。幼随其父入都，居国安堂，与天禄所居国香堂为辈行。二人皆名门，而后起殊无足数者。天禄有女曰芙蓉，明慧艳冶，有长安丽人之目。都人士闻声倾想，红襟小燕，入幕窥帘。思窃比西家宋玉者，以千方百计得玉香为快婿。于归之夕，催妆却扇，喜可知也。于时日下羣公衮衮，识两家者咸会丰玉堂、国香堂两地，笙歌灯火，极一时之盛。花天月地，又添一段佳话矣。先是天禄畜一弟子，学唱武小生，颇秀慧。一日，酒楼演剧，座中有入觐刺史，怪其神情不类优儿，有所枨触。亟还寓，召之来，细诘姓氏、里居，及坠落之由。则从子八九岁时迷失道，为人略卖者也。刺史大恚恨，鸣之官。禄多方夤缘，乃得薄谴，论城旦。舂岁满复归京城，依然傅粉登场，聚徒教歌舞，意气扬扬，甚自得也。余尝有诗云：『茵溷无端堕落悲，幼芳狼藉有银儿。酒边更读王郎曲，天禄生还喜可知。』昔宋南渡时，伎薛幼芳为朱道学文公先生所窘，无服辞，但曰：『不可以吾污士大夫。』乾隆间，陈渼碧被逮，荷校以徇，逐还四川。而国初苏州王紫稼，重入都，谒龚太常，竟为汪南枝御史杖杀。薄命遭逢，又有幸、不幸焉。顾黄公有《读梅村〈王郎曲〉》题杂感絶句，自注序述王郎事甚详。所云『广柳纷纷赴盛京』，又云『争拍冰轮上马行』，皆指顺治丁酉科场事，吴汉槎诸君东戍宁古塔者而言也。旧与天禄齐名者，天寿。徐娘虽老，风韵犹存。今出临红氍毹，固犹得天禄之上也。顺林近日惟与旧相识数人往来，偶携弟子赴歌楼，亦不复酬应，盖已鬑鬑颇有须矣。【天禄住春台部，寓朱家胡同国香堂。顺林在三庆部，寓百顺胡同国安堂。】

长春，字纫香。春福堂主者。道光年所称『状元夫人』是也。乾隆初，毕秋帆先生春试报罢，留京师，李桂官一见倾倒，固要主其家。起居饮馔，供给精腆。昕夕追陪，激厉督课，如严师畏友。庚辰，秋帆尚书以第一人及第。时溧阳史文靖公重宴琼林，来京师，笑谓诸君曰：『闻有状元夫人者，老夫愿得一见。』一时佳话流传至今。随园诗所谓『合使夫人让诰封』者，正指此事也。皇都春色，百花争放，秋芙在羣芳中如紫微善笑，又如蔷薇多刺。品格固未是高，然尚不至如『颠狂柳絮随风舞，轻薄桃花逐水流』也。北人呼长春花为『土抹丽』。其花见日则敛，向夜复开，四时不断。而托根滋蔓，生不择地。既少芬芳，又复旦暮变易。当万葩竞秀时，培植妙卉，寸土尺金，顾容此无足重轻之小草蔓延庭阶，大是恨事。若长春者，其品格在百花中乃适如其所自名耳。海盐朱九朶山，以癸酉拔萃为户部郎。眷长春甚，几于非是食不饱、寝不安。英四相公筦度支，朶山兼捐纳房。于时长春长袖善舞，筑室畜弟子、教歌舞，赚游狭儿金自娱乐。而朶山于乙酉、丙戌联捷，廷对魁天下。世遂以状元夫人目长春。无何，捐纳房书吏雕印假照事发，诸曹郎失察者获谴甚众。朶山亦以此事罣吏议，罢归。岁甲午，乃复出山，仍为户部郎。自此踪迹亦疏矣。方朶山官尚书郎日，令叔虹舫学士有侍儿，曰『多姑娘』。美而艳，且慧警。朶山大有芳姿团扇之意。自书楹帖曰：『一心只念波罗密，三祝惟祈福寿男。』学士笑谓曰：『他日能得鼎甲者，当以此儿赐汝。』未几，朶山竟以第一人及第。多姑娘竟不愿为状元小妻，强之不得，遂罢。《板桥杂记》载：旧院伎刘元，遇一过江名士，不为礼，恚曰：『若不知我为名士耶？』元笑曰：『名士是何物，能值几文钱？』雅俗之间相去乃真不可以道里计。【余尝以刘元二语填词，为〔水调歌头〕起句。】朶山之于长春也，非长春能识朶山，朶山自爱长春耳。宜其重来，而踪迹遂疏也。长春有弟子曰联柱，字小蟾。自别居春元堂。高视阔步，落落寡合。余目为伶侠，以尤三姐拟之。方其初脱籍时，一切草草。谒其师，有所假贷，乃德色谇语，不可向迩，且固一毛未尝拔也。阿蟾衔之甚，往来遂絶。嗟夫，见金夫不有躬，长春则诚有之矣。若云具眼识英雄，则固逊其弟子百倍。此事本不足置齿颊，顾『状元夫人』得名，已久无识者，或艳称之。恐致惑世诬民，不能不辨。长春肌肤不甚白晳，当时轻薄者有煤炭揑成一联。余载之《琐薄》。至所云太仆仇人，则或讳之。其详不可得闻也。【春台部，寓李铁拐斜街春福堂。】

庆龄能弹琵琶，名『琵琶庆』。男子中夏姬也。嘉庆间即擅名，至今几三十年。年过不惑，而韶颜穉态，犹似婉娈。为男子装，视之纔如弱冠。至若垂鬟拥髻，扑朔迷离，真乃如卢家少妇，春日凝妆。岂楞严十种仙中，固有此一类耶？酒人中推为大户。巨觵到手，如骥奔泉，未尝见其有醉容。又吸阿芙蓉膏，日尽两许。世传此为罂粟液合诸药所制，能铄肌肤、损颜色，服之者容光鋭减。庆龄吸此廿余年，而面目丰膄润泽，视畴昔少好时，容华不少衰。洵是奇事。或谓其得斟雉之术，理或然也。演《宛城》，作张绣叔姆，余未及见。见其《荡湖船》小曲，抱琵琶出临歌筵，且弹且歌，曼声娇态，四座尽倾。烛影摇红之下，钏响钗光，鬟丝鬓影，无不入媚。盖其平居，入夜辄卧对一灯，往往申旦。朝曦已上，始拥被酣睡。亭午犹息偃在床。酒楼指名坐索，必俟日晚始徐徐而来。故茶园征歌，久不与列。而酒后灯下看美人，适得其妙，几忘其为东涂西抹阿婆矣。三庆后来之秀，林立庭阶。若论彼中人名辈，大半皆其孙、曾行。当其轻拢慢捻，流盼送媚时，偷睨场后小儿辈，骈肩窥帘，喁喁私语，往往吃吃笑不能自禁。故其当场意态，都无一定，随所感触，如风水相遭，自然成文，非他人所能及也。近日法林《荡湖船》亦擅时名，然颇似燕赵佳人，眉梢眼角时露劲气，不称吴娘肢体。福林态度温柔，而碧玉破瓜之年，未省人事。虽云绰约，终少妩媚。故至今三庆演此剧，终无以易庆龄也。娶妻妾，畜弟子。而弟子苦无佳者，以至门风不振。至于大妇、小妻，分曹列艳。鸳鸯七十二，花叶自相当。庆龄处其中，如豹仙紫云销魂。春娘换马，习为常事。款款蜻蜒，深深蛱蝶，秦宫一生花底活，不数金钗十二行矣。所营菟裘，曰遇源堂。其狡穴颇多。小妻居小椿树胡同者，为天人装。璎珞垂胸，绣袍綷地，见者惊犹鬼神。大妇旧住石头胡同，新移王广福斜街。南国佳人，风流自赏。吾曾见其小女。年纔十岁余，娇鸟恋巢，慧丽柔媚，在枇杷花下扑蝴蝶、捉迷藏，殊有姿致。洛阳女儿，难得此宛转如意者。掌上夜光，珍重护惜，宜矣。太初山樵《燕兰小谱》以魏长生为殿，余作《长安看花记》以小天喜为殿，今此録复以庆龄为殿，同一例也。【三庆部，庆龄居遇源堂，一在小椿树胡同，一在石头胡同，移王广福斜街。法林寓韩家潭春和堂。】

大五福，字畴先。皖人。保定佳伶也。上谷为直隶省会，距京城三百三十里。日下歌楼淘汰簸扬，往往以余波润三辅。其间色艺稍可观、有声名者，又辄扬去，入长安。惟畴先始终居保定，凡十年。道光壬辰、癸巳间，表叔颜鲁舆制府，为方伯世兄阮小云观察摄廉访。余来迭主二公幕。时士大夫方以簿书期会勤职业。昔乾隆、嘉庆朝，合浦李海门太守，以县令起家，至郡将与吾乡涿州牧徐公用书，及余太岳祁州牧叶石亭先生并有好士名。公交车北来者，恃为东道主，供行李，无困乏。豪华跌宕，照映一时。今问诸父老，已鲜有能言前辈风流者。琦静庵通侯【善琦】方由蜀帅移节总督畿甸，风规峻烈，驭属吏严。戒诸长吏非檄召无得辄离职守。诸郡守、牧令，惴惴然几于非公事不敢至行省、谒上台。商贾坐阛阓，无由近利市三倍。于是会城客宿阒无人，乐部中人几口不言钱矣。尔时保定伶人分为二队：曰长庆部、曰三台部。长庆部既高自位置，不屑屑来悦庸俗人耳目。三台部则苟图足衣食，委曲婉转为容悦。以故长庆部益寥落不自存，多入三台部。畴先慨然谓部中诸父老日：『吹律不竞，吾不复能抱琵琶弹《郁轮袍》，为诸父老羞。』于是敛笙、笛、鼓、板，不复与诸郎竞。畴先昔既以色艺倾倒都人士，又其行义高如鲁仲连。诸顾曲者心重之。所居曰金丝胡同，邻□叔先生祠堂。余以谒祠日从友人访之，温润如陈玉琴，潇洒如杨法龄。天半朱霞，云中白鹤，有超然出尘之致，亦不觉心重之也。又有小五福，字寿先。扬州人。隶三台部。自言小时与秋芙同舟北来，所演杂剧亦多与秋芙同。在保定诸伶中颇有声，亦庸中佼佼者。然其举动乃大似《红楼梦》中夏金桂。以视畴先，未免有名相如之谯。特以其名相同，如京师大小清香之例，故连类及之，附记于此。实则拟非其伦也。小五福闻秋芙出师事，意怦怦动。好事者复嗾之，承谳者又憪然以古押衙自任，遂开笼纵之出。然诸与相识者，咸心惕惕然，待之如京伶赵悬郎，相对有戒心焉。【大五福在保定长庆部，寓金丝胡同。小五福在保定三台部，寓唐家胡同。】

《辛壬癸甲録》终


《清代燕都梨园史料正编 长安看花记》

（清）蘂珠旧史（杨懋建） 撰



●目录
长安看花记


●长安看花记

蕊珠旧史

我生也晚，不及见乾隆、嘉庆间人。比来长安，四喜部诸人又多转入春台、三庆部矣。辛壬癸甲以来，淹留京邑。洛阳名园，日涉成趣。青衫尘满，翠袖寒多。回首前尘，但唤柰何。丙申夏五，适遇韵琴新来保定，皇州春色尚能言之。然所识已大半道光十六年内所生人矣。嗟夫！此中人不过五年为一世耳。仆北来曾几何时，已不胜风景不殊之感。金尊檀板，翠海香天。坐享盛名，消受艳福。爽鸠之感，乐果未渠央耶？仆旬日后将仍入春明门，輙篝灯记此，以授韵琴。他时良辰美景、赏心乐事，能念及软红十丈中，尚有人低徊慨叹，如桓大司马者在否也。佛说因果，曰：去、来、今。今仆说现在法，故但据目前为断。缀《莺花小谱》《听春新咏》《日下看花记》之后，与之别行。蕊珠旧史掌生记。于时，荷花生日，有约避暑古莲华池上，以使君五马所驻踟蹰，竟不果往。

汤临川自题所填南北曲云：『玉茗堂开春翠屏，新词传唱《牡丹亭》。伤心拍遍无人会，自掐檀痕教小伶。』嗟夫！解人索难，自古已然。小伶自教，固犹愈于执涂人而语之。不然而西子骇麋，其不遭按剑者几希？阿掌醉后又题。

暇尝集《世说新语》，得二事曰：《桓子野闻歌唤奈何》《王伯与为情终当死》，典午风流，令人神游心醉。世传俞华首大夫中考功法，其劾语曰：『稍有晋人风度，全无汉官威仪。』俞闻之笑曰：『全无汉宫威仪，似我矣。晋人风度何止稍有？是非真知我者。』嗟夫，世岂真有此人哉？吾固将买丝绣之。

丁酉中秋，记于小霞所居梦侠情禅室。


秀兰，范姓，字小桐。吴人。今日之牡丹花也。美艳绰约，如当年蕊仙，而品格过之。风仪修整，局度闲雅。金粉场中，艳而能静。拟之《石头记》中人，大似蘅芜君。天香国色，艳冠羣芳，故应一时无两。尝演马湘君画兰，于红氍毹上，洒翰如飞，烟条雨叶，淋漓绢素。或作水墨，或作着色没骨体，娟秀婀娜，并皆佳妙。顿觉旗亭壁间，妙香四溢。诸游冶少年，争就场头乞得，珍重装池，锦带玉轴，什袭藏弆。有不能致小桐手迹者，自惭为不登大雅之堂，自惭为不韵。其见赏时誉如此，洵佳话也。师吴今凤，字桐仙，为小云高第弟子。小云者，故四喜部名辈胡法卿也。桐仙既别入春台部，自立门户，日从土大夫擅九能者游。文釆照映，声施烂然。又得小桐，美而慧，比之如意珠矣。所演杂剧，如《葬花》《折梅》《题曲》《雨词》《瑶台》《渡泸》，皆有可观。动止藴藉，妙于酬答。对之者未尝见其有疾言遽色，而神韵渊穆，令人自尔倾倒。当日呼玉妃太真为『解语花』，其态度宛然在人心目中。所居曲房小室，张自画兰蕙小幅。袁琴甫为补缀盆石，韩春卿为题八絶句。緑窗人静，空谷生香。游人入『服香小坞』者，如置身李贞美十娘家。洗桐倚竹，言笑宴宴，逈非凡境。梨园中以光裕堂为第一世家，有以也。丙申暮春二十三、四日，小桐于北孝顺胡同燕喜堂张筵召客。光裕堂既以三世擅盛名，小桐又以『和气汤』醉天下人心。于时窦霍豪家、五陵游侠、荐绅贵介、过夏郎君，莫不骏奔麋至，来会者六七百人。妙选春台、三庆、四喜、和春、嵩祝五部佳伶，合为一班。试云想之衣裳，奏锦城之丝管。卜昼卜夜，欢乐未央。笙歌灯火，极一时之盛。酒半，小云、桐仙、小桐率诸郎以次前，捧觞为客寿。客莫不欣然釂三爵。自乾隆丙午，陈渼碧为海门太守祖席，召客宜庆堂，五十年来复见今日。洵太平盛事也。犹忆春初元夕，同人小集五和楼。小桐即席乞镌『服香小坞』印，余时已被酒，车中携有青田，佳冻扶醉，仿曼生法，奏刀砉然，颇有汉人刻玉意。是夕，集玉连环室，复为桐仙作『竹如意斋』画印。围炉烧烛，铁笔纷披，狂奴故态，不堪回首。吾友赵友竹，贻我纨扇，画小桐小影，神情态度，无一不肖，命之曰『国香秀影』。凤翎尝乞填〔国香慢〕词，题所画兰。诺之，久未命笔。后检《樊榭山房集》，有咏素心兰〔国香慢〕一调，即以移赠。端居多暇，乃按谱依韵和厉太鸿词，题扇头小桐像。画中人自足千古矣。【春台部，寓陜西巷延陵光裕堂】。

△桐仙画《三友图》，自命为松，闰桐为梅，而以竹目小桐。余作帝城花样，命桐仙曰：修竹今乃移赠小桐，拟人必于其伦，桐仙所品题似觉未当也。图绘各半身，行看子分装为三巨册，遍征诸名士为诗歌。小桐一图像，形固不甚肖。以视友竹所画，展向春风，似曾相识。是耶？非耶？下笔有神耶？妙画通灵耶？方写真时，固未尝刻意摹仿，极力求肖，而传神写照，恰在阿堵中。好本天成，妙手偶得之。绘事何莫不然。余对簿日，书笈寄友人家。比就道，简行李，则友竹画扇不知谁何胠箧攫之去矣。年来在五溪戍所，殊有江州黄芦苦竹之感。每当风月娟好，花酒流连，坐忆故人，輙咏江文通赋。曰：『黯然销魂者，惟别而已』。余又有《春灯问字图》册子，乃余及内子小像，亦并攫去之。盗亦有道，可为喷饭。


鸿翠，俞姓，字小霞。初名绮文，更名雯。画兰款署『吴下阿蒙俞雯』是也。与韵香同里、同师。故其行动举止，都无俗韵。标格如水仙一朶，在清泉白石间。余尝以初度，夏偕友人访之。芍药已过，樱桃初熟。文窗四拓，帘波如水。柳緑竹影中，微扬茶烟一缕。径造其室，则小霞方独醉一壶。手黄■〈广外吾内〉堂《香屑集》，曼声讽咏。令人想见谢镇西夜泊牛渚，闻袁临汝郎隔舫咏史情事。见客初不甚酬对，而谈言微中，使人之意也消，洵佳士也。昔韵香居传经堂，以第一仙人为广大教主，望之者如藐姑射神人。嵩祝部一时声誉顿起，尔时虽有蟾桂、鸿喜同居，无能为役也。韵香既没，传经堂转入春台部，得小霞，乃殊有太原公子裼裘而来之概。昔郗公谓其门生：王氏诸郎，羲之最佳，正谓其能不自束缚耳。后来之秀，位置第二，乃拜虎贲，非认鲁公也。玉溪生诗云：『月没教星替』。若小霞者，神明玉映，可谓长庚伴月，又非三心五噣比矣。【春台部，寓韩家潭传经堂刘。转入四喜部，寓石头胡同内羊毛胡同咏霓堂。】

△小霞，吴中旧家子。父故隶廵抚使者麾下，为材官。有男子，子八人，小霞行第三。以嘉庆二十五年庚辰生，故小名阿龙。晋人言『阿龙超阿龙，故自超』，此之谓矣。余曩遇阿龙，殊落落，故《看花记》为立传，着语殊寥寥。丁酉春，小霞既脱弟子籍，仍寄居传经堂，乃与余过从日习。秋七月，余以顺天科场事，逮系诏狱。小霞职纳槖饘焉。先是余效唐人曹尧宾体，作游仙诗十五首，述乾隆、嘉庆间轶事。一咏黄县丞仲则景仁云：『琼箫金管集莺簧，广乐钧天奏未央。亲见生天黄仲则，淋漓粉墨又登场。』一咏罗山人两峯聘云：『两峯鬼趣渚犀然，孤竹俞儿在眼前。岂是不能画鸡犬，薄他舐药便登仙。』小霞每以为戒曰：『以子才华，如日在东。奈何效唐子畏、杨升庵、康对山诸公失意所为？窃恐文人无福，不幸言而中也』。嗟乎！言犹在耳。所谓楚王子围不能自克，以及于难。天实为之，谓之何哉！小霞能画兰蕙。水墨淋漓，落纸輙数十幅。其人胸次洒落，品格翛然。故笔墨超脱，非诸郎所可及。丁酉夏秋间，长日无事，界绢素作乌丝阑格子，为余写诗。日以七百字为率。或白日无暇，夜分归来亦必补足之。然对客无咬文嚼字态，所谓高出桐仙诸人上也。与许兵部金桥交最厚。后以金麟故，踪迹遂疎。丙申中秋，闻金桥为债家所逼，日向夕，亟驱车载数百千钱为偿之。先是小霞私蓄几二千金，供金桥挥霍尽，及出师，既成约，说金钱不能遽集。乃别筹，迟之又久，自秋徂春，始得蒇事。而金桥于暮春伤寒七日，不汗死矣。陈东阜鸿逵赠楹帖曰：『常将肝胆酬知己，小占温柔即美人』，可谓知小霞者。小霞尝自题画兰曰：『可怜一样庭阶种，流落人间当草看。』盖自庚寅入都，为弟子者凡十年。其师初令裹头为女子装，般《摇会》诸剧。不愿。乃改为小生。其遇可悲，其志可嘉也。丁酉秋八月，移居羊毛胡同，余为作汉碑额篆，榜所居曰『梦侠情禅室』，书大门曰『华首堂』。祝小阜兵部改题曰『咏霓堂』。戊戌春，率其弟子秀芸入四喜部。或者四喜部殆将复兴乎？


凤翎，陈姓，字鸾仙。菊部中推弦索好手。演《花大汉别妻》，弹四条弦子，唱五更转曲，歌喉与琵琶声相答。琵琶在金元时本用弹北曲。鸾仙齿牙喉舌妙出天然，媚而不纤，脆而不激，圆转浏亮，如珠走盘。真觉遏云绕梁之音，今犹未歇，非他人所能及。丰仪朗澈，笑语俊爽。双瞳人湛湛如秋水，一笑百媚。当之者莫不色授魂与。余每戏呼为『玫瑰花』，以其英气逼人，大似探春也。仲云涧填《红楼梦》传奇，《葬花》合《警曲》为一出。南曲抑扬抗坠，取贵谐婉，非鸾仙所宜。然听其〔越调斗鹌鹑〕一曲，哀感顽艳，凄恻酸楚，虽少缠绵之致，殊有悲凉之慨。闻者自尔惊心动魄。使当日竟填北曲，鸾仙歌之必更有大过人者。丙申二月二十九日移居藕香堂。联升旧居也。余为作小篆题榜曰『紫桐花馆』。鸾仙饮量不宏，而意态甚豪。能画着色兰蕙，虽不及小桐，亦自饶疎秀。拈毫弄翰，时时堆纸盈几案。所恨酬酢太繁，征逐日多，作辍不常，湘帘棐几往往孤负耳。春试报罢，余与黄镜生苦无聊赖。日日眠瓮头，卧垆侧，取浇磊块。与阿鸾日益习。一夕醉归，见余持六角白团扇，欣然把笔，仿瓯香馆写生法，作素兰一丛曰，将乞填〔国香慢〕一调。此梦窗自度腔，沧浪咏桂之作。所谓夷则商犯无射宫者也。余案：梦窗甲稿《玉京謡》自注亦云『夷则商犯无射宫』。私测制腔之意，因夷则商、无射宫皆用『凡』字煞，故合写其声也。思之未得其理，不敢贸然点笔。日月匆匆，不快于怀。顷在卢龙，忽检《樊榭山房词集》，有〔国香慢〕一阕，咏素兰。其落句云：『白凤梳翎，写影云窗』。名字事实，隐然相合。恍然忽悟此调乃周公瑾自度曲。薲洲渔笛谱自注夷则商，是与《白石集》《霓裳中序第一》正同。管色俱用『凡』字煞。与〔国香慢〕用『凡』字煞者亦同。且不犯无射宫，即以蔡元定毕曲之说证之，亦合也。樊榭老人百年前填词，一似预为今日题鸾仙此画而作者。文章有神，良足异矣。得意之极，不觉拍案狂呼，为浮大白。余有《紫桐花馆画扇记》详述其事。词繁不载，撮记其大略如此。【三庆部，寓韩家潭敬义堂，移居小李纱帽胡同藕香堂陈。】

△鸾仙近日作画，大有进境。气韵不及小霞，而姿致殊胜小桐。作双钩渲染，尤娟秀可爱，所谓士别三日，便当刮目相待。鲁子敬惊非吴下阿蒙矣。天下事惟在有心人好自为之，岂独绘事小道为然。旧岁所持六角团扇，今夏在小有余芳园为友人强纂去矣。


玉香，潘姓，字冠卿。后起中前辈也。亭亭玉立，秋水为神。《聊斋志异》所谓『艳如桃李而冷如冰雪』，斯人近之。顾梁汾《咏梅 浣溪纱》云：『物外幽情世外姿，冻云深护最高枝，小楼风月独醒时。

一片冷香惟有梦，十分清瘦更无诗，待他移影说相思。』空山流水，冰弦一抚，清清泠泠，令人萧然意远。目为槛外人妙玉，可谓神情毕肖。暗香疎影，故应在孤山伴逋仙偕老矣。然其《掬月》一出，为韩国大姨，以瑶池之品，写金屋之姿。天上风光，迥非凡艳。而举体皆媚，柔若无骨。回翔旋折，飘飘欲仙。观者几欲使无方持衣裙，恐其因风而去。固宜瑶台独步。演杨妃春睡，旖旎翩跹，尤非人意想所到。《瑶台》《藏舟》诸剧皆其余事也。夙与韵香、蕊仙齐名。韵香已如优钵曼殊，昙花一现；蕊仙亦如春深芍药，顾影自怜。惜美眷之如花，惊流年之似水。今惟冠卿，风致犹存耳。娶妇名芙蓉，为国香堂爱女。璧人一双，一时称快，往往举以骄人。丙申四月十三日，花烛之夕，余为赋〔贺新郎〕。昔康熙朝汪蛟门舍人纳姬，徐方虎、王西樵、周雪客、陈纬云诸公斗险韵，同用此调。今輙依其韵谱之。不和迦陵云郎新婚之作者，嫌太熟也。词云：『一桁帘衣卷。藕花中，并蒂移花，羊车初遣。莫笑一生花底活，未许露华轻泫。况红药，留春如茧。一笑并肩人镜里，问近来，眉样今深浅？紫云曲，谱亲展。国香服媚名逾显。记索郎，飞白瑶台，亲题禁扁。为检河魁翻秘笈，不吠琅嬛白犬。许平视，磨砖幸免。不碍二分春似水，算长安，添数看花典。圆月照，华灯翦。』曩于甲午初秋，闲坐丰玉堂大清香旧宅也，南海劳四谔士属为署额。因忆张南山司马《玉香亭词》《咏白莲》〔浣溪纱〕有『银塘风定玉生香』之句。当日南山以此词得妇，絶妙好词也。因命之曰『白藕花吟舫。』香山鲍太史逸卿，以冷金笺书之，揭楣端。故词中及之。【三庆部，寓韩家潭敬义堂，移居李铁拐斜街荥阳丰玉堂。】


双寿，钱姓，字眉仙。吴人。嘉庆以还，梨园子弟多皖人，吴儿渐少。岂灵秀所锺，有时销歇耶？眉仙如初日芙蓉，韶令天然。论者拟之以邢岫烟。神情态度，幽闲典雅，庶乎近焉。嘉庆二十年后所生人，道光十年后擅一时名者，韵香、蕊仙、冠卿、鸾仙、小蟾、小云次第脱身去。秋芙最后，亦于丙申夏初自立门户。小桐亦已有成说。惟眉仙、管霞犹作笼中鹦鹉。二人皆居韩家潭。管霞居极西道北，曰春和堂。眉仙居极东道南，曰三和堂。相去数十弓。两恨人望衡对宇，亦恨事也。眉仙既郁郁不得志，眉黛间常有怨恨之色。幽微掩抑，不能自胜。每诵『瘦影自临春水照，卿须怜我我怜卿』。『人间亦有痴于我，岂独伤心是小青』之句，清泪如铅水，往往以之洗面矣。

道光初年，京师有集芳班。仿乾隆间吴中集秀班之例，非昆曲高手不得与。一时都人士争先听睹为快。而曲高和寡，不半载竟散。其中固大半四喜部中人也。近年来，部中人又多转徙入他部，以故吹律不竞。然所存多白发父老，不屑为新声以悦人。笙、笛、三弦，拍板声中，按度刌节。韵三字七，新生故死。吐纳之间，犹是先辈法度。若二簧、梆子，靡靡之音，《燕兰小谱》所云『台下「好」声鸦乱』，四喜部无此也。每茶楼度曲，楼上下列坐者落落如晨星可数。而西园雅集，酒座征歌，听者侧耳会心，点头微笑，以视春台、三庆登场，四座笑语喧阗，其情况大不相侔。部中人每言：我侪升歌，座上固无长须奴、大腹贾。偶有来入座者，啜茶一瓯未竟，闻笙、笛、三弦、拍板声，輙逡廵引去。虽未敢高拟阳春白雪，然即欲自贬如巴人下里固不可得矣。眉仙尝演《红楼梦 葬花》，为潇湘妃子。珠笠云肩，荷花锄，亭亭而出，曼声应节，幽咽缠绵，至『这些时，拾翠精神都变做了伤春证候』句，如听春鹃，如闻秋猿，不数一声『河满』矣。余目之曰幽艳。尝论红豆村樵《红楼梦》传奇盛传于世，而余独心折荆石山民所撰《红楼梦》散套为当行作者。后来陈厚甫在珠江按谱填词，命题皆佳。【余最爱《画蔷》一出。《绣鸳》一出情景亦妙。】而词曲徒砌金粉，絶少性灵。与不知谁何所撰袖珍本四册者，同为无足重轻。故歌楼惟仲云涧本传习最多。散套则有自谱工尺，故旗亭间亦歌之。然琐琐余子，无堪称作潇湘馆主人者。虽有佳品，非过于秾，即失之劲。盖冷艳幽香，固自与夭桃郁李不同。惟眉仙差能近似耳。《疗妬羹 小青题曲》一出，为小桐擅场，惜不令眉仙演之。三和堂主者曰叶老四，太湖人。其弟子在眉仙前者，有皖人丁春喜，字梅卿，后别居浣香堂。其面目性情皆与眉仙絶相似。安详静穆，对之令人躁释矜平。晋宋人所谓『春日携双柑，斗酒听黄鹂，可以为俗耳针砭，诗肠鼓吹』，正谓斯人。当时评者，以春喜为诗品中神品。所云『不着一字，尽得风流』者也。吾闻其语，未见其人，每对眉仙，辄起虎贲之思。【四喜部，寓韩家潭三和堂，双寿移居石头胡同椿年堂，春喜移居浣香堂。】

△丁酉初夏，余在通州书眉仙此传，装潢讫，入都即授之。而眉仙已别居石头胡同椿年堂矣，为之一快。传中写出幽忧情状，自谓颇能绘影绘声，不忍弃置，仍使张之壁间。时管霞亦已脱籍，仍居春和堂。凡眉仙一辈人，皆自立门户矣。惟小桐屡有成说，卒不能自拔。古乐府曰：『泻水置平地，各自东西南北流。』杂花生树，羣莺乱飞；飘茵堕溷，各有因缘。命也如此，夫复何言！


陈玉琴，字小云。此碧桃花也。拟之《石头记》中人，极似寳琴。眉目肌理，意态言笑，无一不媚。而安雅闲逸，温润缜密，有时神明焕发，光照四座。对之如坐春风，如饮醇醪。古人称温柔，惟小云足当此二字。比德于玉，无愧璧人。好从文士游。讲论申旦，娓娓不倦。风韵固自不凡。其同居者，曰桂香，字妙云。色艺未是佳品，而举止殊有大方家数。亦好从文士游。盖俱为碧云弟子。碧云当日，温文尔雅，妙擅清誉。二人同师，家法固在也。《玉簪记 茶叙 问病》，雨初演之，能状其痴情一点；小云演之，则慧心四暎。可谓各得妙姑之一体。小云之为人，癯不露骨，丰不余肉，香而不腻，圆而不甜，风流藴藉，无纤毫俗韵。将来此中人福泽，当以小云为最，他人不及也。昔无锡清微道人所居曰『福慧双修庵』，人间天上，二者难兼，若小云者，其庶几乎！妙云，吴人。小云，皖人，其父机匠也。碧云既南归，妙云仿处深山堂，小云别居辉山堂，即四顺堂旧宅也。自南中迎其父母偕新妇来，并携幼伶七八辈。正拟聘师起科班，而小云遽中法。丁酉冬夜，有管库吏及户曹掾，招转饷官饮其家。从者误触廵城御史车。遂并逮小云，付秋曹。以所司钱谷出纳事，『羣饮聚谋』，祸且不测。或为宛转维持，始得从薄谴。坐以吸食鸦片烟，论城旦，舂徒迁安。【此狱山东司承谳诸郎官有曾为侍御史者，颇以恶谑作剧供笑乐，当之者几不能堪。迁安尉刘君勋鼎，河南人，平日玉楼金埒，踪迹颇勤。金铃十万，余乃以故意望之。杜牧湖州十年，乞宫上笺者，亦具有因缘也。】然已狼藉如薛幼芳矣。时同坐系者，有伍兰凤，字韵秋，张绪当年，亦佳伶也。先是四顺堂以男女混杂，累北部尉及丞罢官。越一年，而小云又及于难。或谓宅相不吉，理或然欤？然余所评福泽之说，遂已不验。天下事不可料如此。噫？【三庆部，寓韩家潭深山堂，玉琴移居辉山堂，妙云仍居深山堂。】


翠霞，字青友。初居鸿喜堂，后为桐仙弟子，更字闰桐。桐仙于丙申画《三友图》册子，谓小桐、闰桐并已而三也。闰桐既出名门，渐渍熏陶，亦能作小幅着色兰蕙，娟娟楚楚如其人。吴伶王若兰，自言入都为教师十三年，所教小郎二百余辈，惟翠霞足当丽人之目。余从蓬山识青友。方蓬山壬辰举贤书时，青友纔十三、四。娟秀艳冶，肌理细腻，殆无比伦。古人所称『柔荑凝脂』，乃信有之。性尤警敏，殆真能以目听，以眉语。『金陵十二钗』正册诗，末首云：『情天情海幻情身。』当日可卿兼美，偶现色身说法，遂能使绛洞花主于怡红快緑中，心醉欲死。其风姿令人梦寐见之。在羣芳中品第是秋海棠。当碾冰为土，玉为盆，深贮之银屏珠箔中。灯红酒碧，茶熟香温，使按红牙低唱柳郎中『今夜酒醒何处也，杨柳岸晓风残月』，真乃有瑶台梦醒，天上人间之感矣。丙申天中节，偕金静川访之玉连环室。长身玉立，居然伟男。然恂恂犹如处子。弥令人回忆灵和殿前风流。吾尝谓：后来之秀，惟翠香意态融冶，是好女子。乙未冬，同友人为销寒之会，迭为宾主。日在香天翠海之中。一夕，扶醉送玉仙归日新堂。烧灯更酌，迟客未至。玉仙既不胜酒力，余亦玉山倩人扶矣。温伊初方携瑶卿执茶瓯就灯下商北曲〔赏花时〕工尺，闻余欠伸，遽揭帐肘余起坐曰：『子亦忆香雾空蒙之诗乎？香暖春酣，较之石凉花睡，当何如？』是日压轴子玉仙方演《醉归》，情景尤切。伊初因笑谓余：『昔载园先生为陈渼碧画《西川海棠图》，今日当为此儿补画「海棠冬睡图」矣。』宋人词『少年听雨歌楼上，中年听雨客船中』，诵之辄为怃然。玉仙迩来颇有声，然以视闰桐当年，固不免蒹葭倚玉树之叹云。【嵩祝部，寓燕家胡同鸿喜堂，转入春台部，寓陕西巷延陵光裕堂。】

△丁酉春，桐仙遣闰桐复归鸿喜堂。所谓『三友』者，风流云散矣。每诵唐人《题长安酒家壁》诗，辄为废书三叹。嗟夫！悠悠行路，世情大都如此，于若辈乎何尤？


小兰，字韵秋。初居永发堂，后入敬义堂。梨园中以光裕堂为世家，敬义堂为大家。主之者曰：董秀蓉故出耕斋门下，以小生擅名。冠卿、鸾仙、小香，咸出其门。韵秋入门，适际盛时，余识之最早。壬辰二月，征鞍甫卸，春服既成，同人小集如松馆，为余洗尘。韵秋，芙蓉女儿，明秀无匹。姗姗来迟，媚不可言。坐对名花，遂至沈醉。绛蜡高烧，海棠睡未醒。予与周福门、韩季卿、冯竹生，茘生、余静川、朱子良诸君子，重房复室中环守之，至夜分乃相将送之归。乙未冬，在广和楼，即康熙时查家楼也。小兰演《藏舟》一出，声情幽咽，听者但唤奈何。日昳相携访之，雨鬓风鬟，江潭憔悴，灵和殿前风流，不堪回首。是夕，冠卿、鸾仙俱集。酒酣，冠卿更唱〔山坡羊〕二曲。璧月如水，银云不流。双笛吹凡字调和之，不能压其声。昔人谓『丝不如竹，竹不如肉』，信然。小兰自愧弗及，涕泗浪浪，弥不自胜。为咏『芙蓉生在秋江上，不向东风怨未开』之句以慰之。瑶台梦醒，天上人间。归路马蹄踏月，弥忆壬辰春夜、红烛笼纱时情事不能置。【三庆部，寓朱家胡同永发堂，转入韩家潭敬义堂。董秀蓉初在百忍胡同耕斋，移唇韩家潭敬义堂。】


福龄，钱姓，字绮人。眉仙同怀弟。近日推大有堂桂云为嵩祝部首座，实非绮人比也。绮人娟娟少好，顾影徘徊，嫣然媚絶，而无姚冶之态，可谓『静女其姝』。买姬扣扣，寄辟疆小札，用江文通『见红兰之受露』语，大为称赏。坐对绮人，令人殊有光风转蕙泛崇兰之想。自韵香去后，一枝翘秀，实难其选。绮人乃如隔水桃花，自然明媚。柳阴竹外，人面春风，寻春裙屐，不觉成蹊矣。眉仙在四喜部虽擅一时名，而居恒对影，郁伊善感，日念绮人不去怀。虽同在花天月地中，固不能对床欢语。每见客，必探绮人近状。有过观音寺前者，必寄声问讯。割一味之甘，赌五纹之佩。至情至性，感动旁人。呜呼，读棠棣之诗，孝弟之心可以油然生矣。其同师者，曰遐龄，字绮仙。如金在矿，如银在铅。光辉犹未发，越然婉约安详，无浮嚣习气。小子有造，与绮人共居。熏而善良，固应尔尔。其北则鸿喜堂在焉，翠霞所居也。同居者，曰翠云。以青友故，过客亦熏沐而登之，然未免有续貂之诮矣。【嵩祝部，寓燕家胡同福升堂。】
  </div>
  <div class="pagination">
   <a href="清代燕都梨园史料正编_page52.html">
    上一页
   </a>
   <span>
    ...
   </span>
   <a href="清代燕都梨园史料正编_page48.html">
    48
   </a>
   <a href="清代燕都梨园史料正编_page49.html">
    49
   </a>
   <a href="清代燕都梨园史料正编_page50.html">
    50
   </a>
   <a href="清代燕都梨园史料正编_page51.html">
    51
   </a>
   <a href="清代燕都梨园史料正编_page52.html">
    52
   </a>
   <span class="current-page">
    53
   </span>
   <a href="清代燕都梨园史料正编_page54.html">
    54
   </a>
   <a href="清代燕都梨园史料正编_page55.html">
    55
   </a>
   <a href="清代燕都梨园史料正编_page56.html">
    56
   </a>
   <a href="清代燕都梨园史料正编_page57.html">
    57
   </a>
   <a href="清代燕都梨园史料正编_page58.html">
    58
   </a>
   <span>
    ...
   </span>
   <a href="清代燕都梨园史料正编_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
