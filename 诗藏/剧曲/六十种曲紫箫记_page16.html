<!DOCTYPE html>
<html>
<head>
    <meta charset="UTF-8">
    <title>六十种曲紫箫记 - 第 16 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六十种曲紫箫记 - 第 16 页/共 19 页</h1>
    <div class="content">
〔善才〕六娘郡主且住。待俺报与秋娘。〔报介〕秋娘。郑六娘郡主到来。〔秋娘惊喜介〕他自不出门。怎的来此。〔出见悲介〕 

【哭相思】燕燕差池不定。可怜还见卿卿。

姐妹相随二十年。别来消息两茫然。王孙一去春零落。此际定应谁可怜。六娘和郡主到此来也。到王母殿上烧些香。〔六娘〕秋娘。你还不晓。俺小女已招了新科状元李益。官拜翰林。见今朔方参军去了。老身伴小玉来仙院烧香祈保。幷来问候秋娘。〔秋娘〕这等可喜。门楣得人。老身去替你祝赞。〔行介〕六娘郡主拈香。待老身祝赞。〔拈香介秋娘祝云〕霍王府侍姬郑六娘。同女小玉。拜祝西王母娘娘殿下。小玉为丈夫李益新中状元。朔方参军。敬爇心香。伏祈仙力。保护李益在外平安。高迁河海之勋。平步星辰之履。六娘郡主。自家再伸片词。〔六娘小玉拜介〕 

【亭前柳】儿壻本书生。释褐事横行。托身锋刃表。寄信下番兵。〔合〕还仗王母晖灵。看游子功成。歌舞入瑶京。

〔善才〕待俺小女冠和郡主再祝。 

【前腔】闺阁正娉婷。夫壻去专征。愿持身透梦。愿作影随行。〔合〕还仗王母晖灵。看连理恩情。玉树满阶生。

〔秋娘〕祝完了。请到茶堂淸叙。〔行介秋娘〕六娘。令女壻李益是那裏人。〔六娘〕陇西人。就是做人日登高宜春令之曲的李益。〔秋娘〕果然名下无虚。是谁为媒。〔六娘〕鲍四娘。〔秋娘〕原来是四娘。他近日安否。〔六娘〕十分憔悴了。〔秋娘〕俺和你三人上下年纪。如今都已憔悴了。正好郡主们及此靑年。讨些快活。六娘。休说俺脸儿不似往时。手也不似了。〔六娘〕怎的来。〔秋娘〕久不搊弹。前日聊按仙宫一曲。指尖银甲弦子三件。都不相管着了。〔六娘〕秋娘。你往日间。妙手辄轻前辈。蛾眉不让他人。二十年间。还堪忆省。〔秋娘〕六娘。俺少不晓事。长有娇妬之心。谁料一声河满。双泪君前。今昔相看。眞成一梦。六娘听说。俺当初呵。 

【山坡羊】翠丝丝鎝头排定。闷绷绷珠囊决迸。碎猩猩晓啼蛮月。乱莺莺竹裏间关应。遶银灯。照人还照声。如今呵。朱丝咽灭堪谁听。犹记君王问小名。猛惊。白发宫娥唱道情。泪盈。话着当年百感生。

〔六娘〕说起宫中故事。曾有霓裳一舞。如今略记些。 

【前腔】烂晶晶钩阑碧映。佩珊珊搀弹接应。站襜襜散遍慵飞。拍纷纷中序才饶兴。舞衣轻。曲终长引声。如今呵。霓裳十二难重省。赢得中丞旧日名。闲评。花落银床半已倾。闲情。会管能弦看后生。

〔善才〕若说后生。俺善才也还不老。莫说二位当时弦索。便是善才。五陵年少。推为酒纠。也是当筵绝唱。 

【前腔】〔善才〕俺困腾腾冠儿不正。忒煞煞傻家情性。醉喧喧叶子花筹。飒粞粞打压占相令。晓妆晴。砑罗裙上声。无端蘸出多娇病。还向眞娘问曲名。如今呵。飘零。王母前头结伴行。俜停。何处香风绕袖生。

〔小玉〕善才姐。你做了仙娥。消瘦甚的。俺说道院淸楚。胜却人间多少。 

【前腔】软霏霏龙绡恰称。辉闪闪粉霞高■〈巾登〉。冷飘飘鹅管轻吹。响丁丁碧落新斋罄。步金经。流云学水声。张娟李态徒娇靓。怎挂得仙娥籍上名。宁馨。何羡玲珑和玉淸。无凭。半为风流误此生。

〔秋娘〕郡主点点年纪。说这般话。眞是蕊珠仙品。六娘俺把明威法箓受过几度。便向华山去访老霍王殿下。〔六娘〕去时约俺同去。〔秋娘〕俺道院中没人来往。你住红楼。想霍嗣王处长有老殿下音信〔六娘〕府裏长着人问候。他那裏全然不寄一耗。眞是无复人间之想。〔秋娘〕莫说老殿下。就是老身也罢想人间了。 

【好姐姐】焚香拜临仙圣。翠交关几曲银屛。隔烟遥望。霏微一片靑。浑无兴。花边影过空闻燕。柳外声来不见莺。

〔六娘〕天晚。月色将上。 

【前腔】〔郑六娘小玉〕檐前柳昏花暝。啅低枝乳雀栖鸣。月风吹露。松云弄玉笙。帘栊静。卢金摆却风流性。碧玉抛留笑语情。

〔六娘〕吿辞了。〔秋娘〕道院止有淸茶谈话。更无余物可相陪奉。慢过郡主了。 

【刘泼帽】〔郑六娘小玉合〕淸谈乍觉迷魂醒。破寒云绿茗风轻。便十香春瓮何为敬。玉壶冰较洗得尘心静。

〔六娘〕闲时接秋娘和善才姐过红楼消遣。〔善才〕俺这般妆束。还到人间怎的。只是六娘郡主闲时相过便了。 

【前腔】〔秋娘善才合〕仙装懒得游人境。问双弯肯自闲行。笑人生聚合常难定。凤凰城。恨咫尺无缘并。

【尾声】双鸾啼罢月冷冷。离别后桐阴满径。〔六娘〕秋娘。你怎生便舍得姊妹们。不到城中走走。〔秋娘〕六娘。俺到府裏来。见些旧房子旧女伴。也只是添凄楚了。俺今日送六娘郡主到此门外呵。也是二十年来姊妹情。

香风引入大罗天。



月地云阶拜洞仙。

共话人间惆怅事。



不知今夕是何年。 

第三十出
留鎭

【宝鼎儿】〔众拥杜黄裳上〕明堂占气色。太甲云高。旄头宿落。匣剑老辘轳绣涩。边烽冷桔槹苔卧。幸好淸时留节鎭。永日簟醪扇喝。〔合〕正绿写蒲桃。淸衔顿逊。翠浮桑落。

蒲桃淸酒白波浮。雪岭冰寒五月秋。尽日满城丝管沸。行人不信在边头。自家杜黄裳。出将入相。鎭守朔方。喜天威鎭压。远夷奔逃。昨日与参军李君虞出塞千里。不见虏而还。正值阴山入夏。冰雪未逢。逡巡避暑之期。留连河朔之飮。已分付军中。沈李浮瓜。与李参军投壶欢畅一会。想参军已到。堂候官。门外伺候。 

【胡捣练】〔十郞上〕玉关投笔事高奢。河源一缕通秦华。记取长安西日下。绿窗娇映石榴花。

〔堂候官禀介〕李老爷已到。〔黄裳起迎相见介十郞〕旦夕附靑云。〔黄裳〕君才自不羣。〔十郞〕玉兵今已偃。〔黄裳〕丝管日纷纭。〔十郞〕辕门昼静。方当展翫兵钤。不知相国有何见召。〔黄裳〕老夫凭借皇灵。兼资羣力。斥地千里。推毂几年。常有夜行之悲。未遂昼游之乐。徘徊杜曲。留滞河源。想朝家诏召无期。与学士周旋有日。对此熏弦。聊开冻飮。〔十郞〕老相公西鎭雄高。乍掌北门之钥。南征借重。还开东阁之筵。下官婉婉幕中。惭无石昼。悠悠塞上。曲有铜鞮。叨陪樽俎之欢。敬伫衮衣之咏。便借相公之酒。先献一杯。〔黄裳〕老夫营内。参军便是客了。堂候官。酌酒。〔把酒介〕 

【驻马听】玉帐淸和。细柳营中簇绮罗。时候楝花飘砌。竹粉筛金。萱草成窠。游鱼出荇摆新荷。流莺接叶窥朱果。绿酒淸歌。绿酒淸歌。似陈王多暇。嫩苔生阁。〔十郞〕 

【前腔】书偃金戈。永日何妨狎芰萝。暗想苹风乍起。葵露新抽。梅雨轻过。黏天翠霭练烟和。横峯黛色奇云抹。雪岭嵯峨。雪岭嵯峨。凤林葱碧。遥分紫逻。

〔黄裳〕参军。老夫今当垂白之年。略着丹靑之效。当息阴西岭。步反南冈。老夫便欲东山。足下须留北落。及此会聚。还进数杯。 

【前腔】正自婆娑。剩却凌烟老伏波。何事舞红犹架。慢绿生遮。艳翠微酡。琅玕素簟隐凉波。潇湘画轴生烟幙。指点仙螺。指点仙螺。笑纶巾何处。北窗堪卧。

〔十郞〕老相国方和戎赐乐。燕镐言归。下官不才。也愿随碣石之鸿。再造班行之鹭。今日呵。 

【前腔】息马金河。夏屋深浓散玉珂。幸好合欢鸾扇。蘸帛龙涎。渌水云和。舞楼人去落花过。歌梁燕蹴香泥堕。朱袚蹉迤。朱袚蹉迤。倚红莲幕府。从军差乐。

〔驿官上〕关月夜连秦塞紫。羌河流入汉家淸。禀老爷。勑使到。〔黄裳〕香案迎接。〔内云〕圣旨已到。跪听宣读。皇帝诏曰。朕纂属玉策。竚想金提。眷章武之旧臣。念弘文之学士。咨尔丞相邠国公杜黄裳。气宇天人。风谋云将。朕已宗师黄石。臣妾乌珠。西顾元臣。久劳于外。将从宪乞。用遣安迎。参军李益。同归玉堂。侍掌纶笔。朔方一切边情。暂付左将军郝玭。右将军阎朝。协力经理。诏到星驰。慰朕虚侧。望阙谢恩。〔黄裳〕暂请勑使大人皇华驿安顿。下官分付片时。卽便起行。参军。朔方重地。原当吐蕃回纥兵冲。先帝西顾。命老夫以相国行边。君以翰林淸贵。参理朔方。二虏开之。消息重大。不敢窥边。如今俺二人一旦俱还。虏人闻之。有轻朔方之心。郝玭阁朝二位将军。忠勇有余。文奏不足。下官意思。今夜起行。托重参军。还住半月。调停二将。酌理边情。待下官入了长城。将人接取。参军尊意何如。〔十郞〕相国有命。敢不敬从。〔黄裳〕堂候官。请郝将军阎将军来。〔郝阎二将上〕戍久风尘色。勋多意气豪。但须鸣玉剑。何用誓金刀。二将见。〔黄裳〕二位将军请起。郝将军筑临泾之塞。西戎不敢近边。吐番王铸一金人。与将军一般长大。购取将军。又把将军名字怖止儿啼。此李牧之兵也。阎将军独守沙州一城。虏合重围。唐援路绝。十年不下。士无叛志。此臧洪之守也。朝廷委二君留后。足称干城。老夫今夜南还。留李参军在此调停半月。老夫进到长城。回军接取。只是朔方重地。全仗二位将军了。〔二将云〕丞相稳心。管取二虏不得过朔方而南向。〔黄裳〕二君旧日豪雄。自可销除狄人。〔对郝介〕 

【斗黑麻】你控虏临泾。沙场牧马。名怖儿啼。等身金价。〔对阎介〕沙州戍。英雄杀。十载鏖围。孤军挺架。〔合〕龙泉出匣。冲星聊自拔。看万里封侯。百年图画。

【前腔】〔十郞〕庙算投壶。军威振瓦。豹额麟符。飞腾战伐。吾当去。君驻箚。勑勒歌残。铜鞮舞罢。

〔合前黄裳〕俺行了。到了长城。差人迎接参军。俺前归报与霍府。二将不得离局远送。〔内报介〕受降城中诸夷长送杜老爷。〔黄裳〕分付番落。不须远送。只一心奉事中朝。不侵不叛。便见忠诚。〔行介〕 

【回朝欢】归朝去。归朝去。万里鸣沙。秦川雨。杜陵花。关山月。关山月。横笛淸笳。送将归。两鬓华。羌浑脱帽休悲咤。东归绣衮催黄发。星宿河边转帝车。

秦时明月汉时关。



绣纛人看相国还。

但使龙城飞将在。

</div>
    <div class="pagination">
<a href="六十种曲紫箫记_page15.html">上一页</a><span>...</span><a href="六十种曲紫箫记_page11.html">11</a><a href="六十种曲紫箫记_page12.html">12</a><a href="六十种曲紫箫记_page13.html">13</a><a href="六十种曲紫箫记_page14.html">14</a><a href="六十种曲紫箫记_page15.html">15</a><span class="current-page">16</span><a href="六十种曲紫箫记_page17.html">17</a><a href="六十种曲紫箫记_page18.html">18</a><a href="六十种曲紫箫记_page19.html">19</a><a href="六十种曲紫箫记_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
