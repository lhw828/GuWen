<!DOCTYPE html>
<html>
<head>
    <meta charset="UTF-8">
    <title>古今词话-清-沈雄 - 第 14 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今词话-清-沈雄 - 第 14 页/共 21 页</h1>
    <div class="content">　　《词统》曰：多丽有平仄二韵，柳屯田赋之，词调少异。卓人月曰，多丽张均妓名，善琵琶者也。
　　胡元任曰：中秋词自水调歌头一出，馀词尽废。其後岂无佳词，如晁次膺绿头鸭殊为清婉，尊俎间以其篇长惮唱，故无闻焉。
　　黄玉林曰：惟聂长孺於李良定席上，赋多丽词，才情富赡矣。其“露洗华桐，烟霏细柳，绿阴摇曳，荡春一色”，则又玉中之拱璧，珠中之夜光也。每一诵之，抚玩无攵。
　　杨用修曰：石次仲金谷遗音，有西湖晚一词。按次仲於宋未著名，而清奇宕逸如此。此宋之填词：犹晋之字，唐之诗，不必名家而皆可传也。
　　○哨遍
　　卓人月曰：般涉调曲，龟兹部语，於华言为五声。五声羽声也，羽於五音之次为五。东坡、稼轩为三叠词。
　　东坡序曰：予於雪堂之上，同张毅夫语及哨遍，为般涉羽音，居慢词之最。毅夫喜拈是曲。予乃隐括归去来辞，使就於声律以遗之，毅夫为之阁笔。
　　○兰陵王（高冠军）
　　南濠诗话曰：兰陵王入阵必先，言其勇也。按北齐史，高长恭破周师，勇冠三军，封兰陵王，一名高冠军，见本传。清真之作“应折柔条过千尺”，尽人以为咏柳也，殊不知别李师师而作，更觉离愁在目。师师为道君皇帝述之，遂传遍都下。
　　辛稼轩兰陵王纪梦自序云：已未八月，夜梦有人以石砚见饷，光润如玉，中有一牛靡角作斗状。云湘潭里张难敌者，多力善斗，与人搏偶败，忿赴河死。三日浮水上，则牛耳。自後并水之山，往往有此石，或得之里中，辄不利。梦中为作诗数言，皆取古之怨愤变化异物等事，觉而忘其诗，赋词以识，亦此调也。
　　○六州歌头
　　古今词谱曰：歌头本大石调，六州歌头，又鼓吹曲也。六州者：伊州、梁州、甘州、石州、胡渭州、氐州也。宋之大祀、大恤用此，良不与艳词同科者。乐府多以兴亡事实之，别有绝句体，不入教坊记。
　　词律曰：宋李冠、刘仲芳词，俱作二叠，辛稼轩词作二叠，亦不甚异。
　　江尚质曰：张翥咏梅云：“孤山岁晚，石老树嵯岈。逋仙去。谁为主。自疏花。破冰芽。乌帽骑驴处。近修竹，侵荒藓，知几度。踏残雪，趁晴霞。空谷佳人，独耐朝寒峭，翠袖笼纱。甚江南江北，相忆梦魂赊。水绕云遮。思无涯。又苔枝上，香痕沁，么凤语，冻蜂衙。瀛屿月，偏来照，影横斜。瘦争些，好约寻芳客，问前度，那人家。重呼酒，摘琼葩。插鬟鸦。唤起春娇扶醉，休辜负，锦瑟年华。怕流芳不待，回首易风沙。吹断城笳。”卓蕊渊谓其有飞鸿戏海，舞鹤游天之势，信然。 
　　●词评上卷
　　◎唐  五代  宋
　　○李白
　　郑樵通志曰：李白草堂集，白蜀人，草堂在蜀，怀故国也。菩萨蛮、忆秦娥二首为百代词曲之祖。
　　尊前集曰：李白有连理枝，黄锺宫曲。
　　遏云集曰：李白清平乐令应制四首，如禁庭春昼，禁闱秋夜，脍炙人口。杨慎曰：後二首无清逸气，逸之。
　　○张志和
　　《乐府纪闻》曰：张志和，自称烟波钓徒，尝谒颜真卿於湖州，愿为浮家泛宅，往来苕间，撰渔歌子词。
　　竹坡丛话曰：唐肃宗赐张志和奴名渔童，使捧钓收纶，芦中鼓。婢名樵青，使苏兰薪桂，竹里煎茶。赐号玄真子，属和渔歌子者无算。
　　罗湖野录曰：张志和，字子同，金华人，放浪江湖。其兄张松龄即以渔歌子招之云：“乐在风波钓是闲。草堂松桂已胜攀。太湖水，洞庭山。风狂浪急且须还。”後家莺ㄕ湖旁仙去。吴人为建望仙亭犹存。
　　○韦应物
　　《乐府纪闻》曰：韦官左司郎中，历苏州刺史，晓音律。夜泊灵壁舟中，闻笛声，谓酷似天宝梨园法曲，李所吹者。询之为李外甥许云封也。韦授以李笛吹之，遂吹六州遍，一叠而裂。
　　唐诗纪事曰：韦苏州性高洁，所在焚香扫地，惟愿况、皎然辈，得与唱酬。其小词不多见。沈雄曰，今惟三台令、转应曲流传耳。
　　○刘禹锡
　　耆旧续闻曰：刘禹锡字梦得，太子宾客，累官苏州刺史。李司空罢镇日，慕其名招至之，出妓佐觞。刘赋“春风一曲杜韦娘，恼乱苏州刺史肠”，司空呼妓归之。竹枝最著。
　　竹枝叙曰：刘禹锡，中山人，贞元进士。在沅湘日，以里歌俚鄙，乃依骚人九歌，作竹枝九章，教里中，由是盛於贞元、元和之间。
　　○白居易长庆集
　　唐诗纪事曰：白字乐天，自号香山居士。作诗每询一老妪，解则录之。以所业谒顾著作郎，因为延誉，名大振。贞元中进士，出知杭州，以尚书致仕，有长庆集。
　　花庵词客曰：白乐天长相思，望江南，缛丽可爱，非後世作者可及。花非花一首，又缠绵无尽。
　　○王建
　　花庵词客曰：王建字仲初，颍州人，大历进士。以宫词百首著名，三台令、转应曲，其馀技也。
　　○徐昌图
　　词品曰：徐昌图，唐人，木兰花一词，缛丽可爱。今人草堂之选，然莫知其为唐人也。
　　《古今词话》曰：尊前集有徐昌图临江仙、河传二首，俱唐音也。按徐昌图为肃宗时进士，至宋太宗时，世次遥遥，而必欲屈之为博士，以列於宋人，不可解也。或曰是两人。
　　○韩香奁集
　　唐诗纪事曰：韩字致尧，小字冬郎。父瞻，李义山同门也。常即席为诗相送，义山喜赠之，有“十岁裁诗走马成”及“雏凤清於老凤声”句。生杳子二首，风致过人。
　　全芳备祖曰：韩冬郎浣溪沙，绝非和鲁公之嫁名者，亦以香奁名词。
　　○温庭筠金荃集
　　北梦不凡言曰：温字飞卿，旧名岐。“以鸡声茅店月，人迹板桥霜”句知名。才思敏捷，入试日，凡八叉手而八韵成，多为邻铺假手。沈询知贡举，别施一席试之。或曰，潜救八人矣。有金荃集，盖取其香而软也。
　　《乐府纪闻》曰：唐宣宗爱唱菩萨蛮，令狐相公假温手撰二十阕以进。戒勿泄，而遽言於人。且曰，中书内坐将军，以讥其无学也，由是疏之。宣宗一日微行，遇於逆旅，温不识而故为傲语，谪为方城尉，流落死。
　　○和凝红叶稿
　　花间集曰：和凝少时，好为曲子，布於汴洛。洎入相，契丹号为“曲子相公”。有集百卷，自镂板以行世。识者非之曰，此颜之推所谓讠令痴符也。
　　《乐府纪闻》曰：和成绩每嫁名於韩，因在政府讳之也。又欲使人知之，乃作游艺集，叙曰：予有香奁、赢金，不传於世。
　　○孙光宪橘斋词
　　花间集曰：孙字葆光，蜀之资州人。为荆南高从诲记室，後官秘书。兵戈之际，以金帛购书数万卷，著北梦琐言。词见橘斋、蓉湖诸集。
　　孙巨源曰：小词有绝无含蓄，自尔入妙者，孙葆光之浣溪沙也。
　　花庵词客曰：孙葆光“一庭花雨湿春愁”，佳句也。
　　○韦庄浣花集
　　《乐府纪闻》曰：韦庄字端己，著秦妇吟，称为“秦妇吟秀才”。举乾宁进士，以才名寓蜀。蜀主建羁縻之，夺其姬之善词翰者入宫。因作谒金门“空相忆，无计得传消息”云。後相蜀，有浣花集。
　　尧山堂外纪曰：韦端己思旧姬，复作荷叶杯、小重山二阕。流传入宫，姬闻之，不食死。
　　○牛峤
　　《古今词话》曰：牛峤字松卿，乾符中进士，事蜀为给事中。其杨柳枝词“不忿钱塘苏小小，引郎松下结同心”，见推於时。
　　姜尧章曰：牛峤望江南，一咏燕，一咏鸳鸯，是咏物而不滞於物者也，词家当法此。
　　陆放翁曰：牛峤定西番为塞下曲，望江怨为闺中曲，是盛唐遗音。及读其“翠娥愁，不抬头”，“莫信彩笺书里，赚人肠断字”，则又刻细似晚唐矣。
　　○顾
　　尧山堂外纪曰：蜀通正初，为内直小臣。命作亡命山泽赋，有“到处生草”句，一时笑传。後官太尉，小词特工。
　　蓉城集曰：顾太尉诉衷情曲：“换我心为你心，始知相忆深。”虽为透骨情语，已开柳七一派。
　　○欧阳炯
　　尧山堂外纪曰：炯事孟蜀後主，时号五鬼之一。曾约同僚纳凉於寺，寺僧可朋作耘田鼓歌以刺之，遂撤饮。炯始作三字令。欧阳彬作生杳子者，其弟也。
　　蓉城集曰：欧阳炯首叙花间集者，每言愁苦之音易好，欢愉之语难工。其词大抵婉约轻和，不欲强作愁思者也。
　　○冯延巳阳春集
　　《乐府纪闻》曰：冯延巳字正中，广陵人。唐元宗以优待藩邸旧僚，自记室至中书侍郎入相。词最富，有阳春集。
　　蓉城集曰：“宫瓦数行晓日，龙百尺春风”，殊有元和气象。阳春词尚饶蕴藉，堪与李氏齐驱。
　　《柳塘词话》曰：陈世修云：冯公乐府思深语凡，韵逸调新，有杂入六一集中者。余谓其多至百首，黄山谷、陈後山犹以庸滥目之。然诸家骈金俪玉，而阳春词为言情之作。
　　○张泌
　　《才调集》曰：江南张泌字子澄，为李後主内史。以江城子二阕得名。国亡仕宋，与钱亻叔谥议，泌每奏驳其人。少与邻女浣衣善，经年不见，夜必梦之。女别字，泌寄以诗云：“多情只有春庭月，犹为情人照落花。”浣衣流泪而已。
　　花间集曰：子澄时有幽艳语，“露浓香泛小庭花”是也。时遂有以浣溪沙为小庭花者。
　　○皇甫松
　　花庵词客曰：皇甫松为牛僧孺甥。以天仙子著名，终不若摘得新二首，为有达观之见。
　　元遗山曰：皇甫以竹枝、采莲排调擅长，而才名远逊诸人。花间集亦止小令短歌耳。
　　○牛希济
　　尧山堂外纪曰：希济，峤兄子，仕蜀王衍为中丞。同光三年降唐，唐主令蜀旧臣王锴等赋诗。希济作一律云：“满朝文武欲朝天。不觉邻师犯塞烟。唐主再悬新日月，国王还却旧山川。非关将相扶持拙，自是君臣数尽年。古往今来亦如此，几曾欢笑几潸然。”唐主曰：希济不忘忠孝也，赐缎百。词亦富赡，载花间集。
　　伊山村曰：牛公临江仙，芊绵温丽极矣，自有凭吊凄怆之意，得咏史体裁。
　　○尹鹗
　　张玉田曰：後唐尹鹗，官参卿，其词以明浅动人，以简净成句者也。
　　《古今词话》曰：尹鹗秋夜月，颇觉遵古，而非正赏之音。杏园芳，更多颓唐之句。
　　《柳塘词话》曰：尹鹗杏园芳第二句“教人见了关情”，末句“何时休遣梦相萦”，遂开柳屯田俳调。再检临江仙云：“西窗乡梦等闲成。逡巡觉後，特地恨难平。”又“昔年於此伴萧娘。相偎伫立，牵惹叙衷肠”流递於後，令作者不能为怀，岂必曰花间、尊前句皆婉丽也。
　　○魏承班
　　元遗山曰：魏承班俱为言情之作，大旨明净，不更苦心刻意，以竞胜者。
　　《柳塘词话》曰：魏承班词，较南唐诸公，更淡而近，更宽而尽，尽人喜效为之。愚按，“相见绮筵时，深情黯共知。难话此时心，梁燕双来去”，亦为弄姿无限，只是一腔摹出。至“好天凉月尽伤心”，“为是玉郎长不见，少年何事负初心”，“泪滴镂金双衽”，有故意求尽之病。
　　○毛熙震  齐东野语曰：蜀人毛熙震，官秘书监，其集止二十馀调，中多新警而不为猥薄者也。
　　《柳塘词话》曰：毛熙震词：“象梳欹鬓月生云，玉纤时急绣裙腰。晓花微敛轻呵展，袅钗金燕软。”不止以浓艳见长也，卒章情致尤为可爱。其後庭花云：“伤心一片如月，闲锁宫阙。”清平乐云：“正是销魂时候，东风满院花飞。”南歌子云：“娇羞爱问曲中名，杨柳杏花时节几多情。”试问今人弄笔，能出一头地否。
　　○毛文锡
　　《古今词话》曰：文锡词大致匀净，不及熙震。其所撰纱窗恨可歌也。
　　叶石林曰：毛词以质直为情致，殊不知流於率露，致令诸人之评庸陋词者，必曰，此乃仿毛文锡之赞成功不及者乎。逮览其全集，而咏其巫山一段云，其细心微诣，真造蓬莱顶上。
　　○李琼瑶集
　　茅亭客话曰：梓州李，其先波斯人，事蜀主衍。妹为衍昭仪，亦能词，有“鸳鸯瓦下忽然声”句。有诗名，秀才预宾贡，国亡不仕，有感慨之音。
　　周草窗曰：李辈俱蜀人，各制南乡子数首以志风土，竹枝体也。
　　○鹿虔
　　《乐府纪闻》曰：鹿为永泰军节度使。初读书古祠，见画壁有周公辅成王像，期以此见志。国亡不仕，词多感叹之语。
　　倪元镇曰：鹿公高节，偶尔寄情倚声，而曲折尽变，有无限感慨淋漓处。
　　○欧阳修六一词
　　《名臣录》曰：仁宗景中，欧阳为馆阁校理。两宫之隙，奏事帘前，复主濮议，举朝倚重。後知贡举，为下第刘辉等所忌，以醉蓬莱、望江南诬之。
　　《乐府纪闻》曰：欧阳永叔中岁居颍日，自以集古一千卷，藏书一万卷，瑟一张，棋一局，酒一壶，公以一翁老於五物间，称六一居士，有《六一词》。
　　罗泌序曰：公常致意於诗，温柔敦厚，诗教也，所得多矣。吟咏之馀，溢为词章，平山堂集盛传於世。公所作在三上者，枕上，马上，厕上也。
　　《尧山堂外纪》曰：钱惟演宴客後园，一官妓与永叔後至，妓对以失钗故。钱曰，乞得欧阳推官一词，当即偿汝。永叔即席云：“柳外轻阴池上雨，雨声滴碎荷声。小楼西角断虹明。阑干倚遍，留待月华生。  燕子飞来栖画栋，玉钩垂下帘旌。凉波不动簟文平。水晶双枕，旁有堕钗横。”清绮自好，非不作艳词者。
</div>
    <div class="pagination">
<a href="古今词话-清-沈雄_page13.html">上一页</a><span>...</span><a href="古今词话-清-沈雄_page9.html">9</a><a href="古今词话-清-沈雄_page10.html">10</a><a href="古今词话-清-沈雄_page11.html">11</a><a href="古今词话-清-沈雄_page12.html">12</a><a href="古今词话-清-沈雄_page13.html">13</a><span class="current-page">14</span><a href="古今词话-清-沈雄_page15.html">15</a><a href="古今词话-清-沈雄_page16.html">16</a><a href="古今词话-清-沈雄_page17.html">17</a><a href="古今词话-清-沈雄_page18.html">18</a><a href="古今词话-清-沈雄_page19.html">19</a><span>...</span><a href="古今词话-清-沈雄_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
