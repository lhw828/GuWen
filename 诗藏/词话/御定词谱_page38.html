<!DOCTYPE html>
<html>
<head>
    <meta charset="UTF-8">
    <title>御定词谱 - 第 38 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定词谱 - 第 38 页/共 108 页</h1>
    <div class="content">　　【此词不间入仄韵前后结各摊破作上四字一句下五字一句异至换头第二句何似二字即连下句如衬字法亦一格也按京词别首骑气乗风也作等闲游句法又与此有别因注明不另録】
　　又一体【双调六十字前段五句三平韵后段五句两平韵】　陈允平
　　慵拂妆台嬾画睂【韵】此情惟有落花知【韵】流水悠悠春脉脉【句】闲倚绣屛【句】独自立多时【韵】　有约莫教莺解语【句】多情却妒燕于飞【韵】一笑蔷薇辜旧约【句】载酒寻欢【句】因甚嬾支持【韵】
　　【此与京镗词体同惟后段第二三句减二字作七字一句异　按周紫芝瑟调相思引亦名定风波令校此调前后段各少第三句七字因巳编入琴调相思引故不类列】
　　破阵子【唐敎坊曲名一名十拍子陈旸乐书云唐破阵乐属兹部秦王所制舞用二千人皆画衣甲执旗斾外藩镇春衣犒军设乐亦舞此曲兼马军引入塲尤壮观也按唐破阵乐乃七言絶句此盖因旧曲名另度新声元髙拭词注正宫】
　　破阵子【双调六十二字前后段各五句三平韵】　　　晏　殊
　　海上蟠桃易熟【句】人间秋月长圆【韵】惟有擘钗分钿侣【句】离别常多防面难【韵】此情须问天【韵】　蜡烛到明垂泪【句】熏鑪尽日生烟【韵】一防凄凉愁絶意【句】漫道秦筝有剰弦【韵】何曾为细传【韵】
　　【此调始自此词宋词俱照此填　前段起句晏词别首湖上西风斜日湖字斜字俱平声又一首忆得去年今日去字仄声第二句陆游词放教昨夜浮名放字昨字俱仄声第三句程垓词簇定熏鑪酥酒软簇字仄声熏字平声第四句苏轼词醉里无何即是乡醉字仄声赵善扛词陌上晴光收翠岚收字平声第五句晏词别首歌长粉靣红歌字平声粉字仄声后段起句晏词别首巧笑东隣女伴东字平声女字仄声又斜日更穿帘幕斜字平声第二句晏词别首采桑径里逢迎采字仄声程垓词歌声轻度红儿轻字平声第三句晏词别首疑怪昨宵春梦好疑字平声昨字仄声第四句晏词别首元是今朝鬬草赢元字平声赵善扛词梦绕清江江水南下江字平声第五句晏词别首笑从双脸生笑字仄声双字平声谱内可平可仄据此】
　　金蕉叶【此调始自桞永因词有金蕉叶泛金波霁句取以为名袁去华蒋防词皆从桞词减字乐
　　章集注大石调元髙拭词注越调】
　　金蕉叶【双调六十二字前后段各五句四仄韵】　　　桞　永
　　厌厌夜饮平阳第【韵】添银烛【读】旋呼佳丽【韵】巧笑难禁【句】艳歌无间声相继【韵】准拟幕天席地【韵】　金蕉叶泛金波霁【韵】未更阑【读】巳尽狂醉【韵】就中有个【句】风流暗向镫光厎【韵】恼徧两行珠翠【韵】
　　【桞词此体无别首可校】
　　又一体【双调四十八字前后段各四句四仄韵】　　　袁去华
　　江枫半赤【韵】雨初晴【读】鴈空绀碧【韵】爱篱落【读】黄花秀色【韵】带零露旋摘【韵】　向晩西风淡日【韵】髪萧萧【读】任从防侧【韵】更莫把【读】茱茰叹息【韵】且更持大白【韵此校桞词前段起句减三字后段起句减一字前后段第三四句各减四字两结句又减一字　按集此调四十八字者三首其一首前段第二句调停得似饧似蜜调字平声得字仄声第三句试一饮风生两腋一字仄声结句更烦襟顿失襟字平声后段第三句覻得他烘地面赤他字平声地字仄声又一首试纤手清泉戏掬纤字平声结句看风动槛竹风字平声动字仄声谱内可平可仄据此至前后两结俱作上一下四句法三首皆然元髙拭越调词正与此同】
　　又一体【双调四十六字前后段各四句四仄韵】　　　袁去华
　　行思坐忆【韵】知他是【读】怎生过日【韵】烦恼无千万亿【韵】诮将做饭吃【韵】　旧日轻怜痛惜【韵】却如今【读】怨深恨极【韵】不觉长吁叹息【韵】便直恁下得【韵】
　　【此与前词同惟前后段第三句各减一字异】
　　又一体【双调四十六字前后段各四句三仄韵】　　　蒋　防
　　云褰翠幕【韵】满天星【读】碎珠迸索【韵】孤蟾阑外照我【韵】看看过转角【韵】　酒醒寒砧正作【韵】待眠来【读】梦魂怕恶【韵】枕屏那更画了【句】平沙断鴈落【韵】
　　【此与行思坐忆词同惟前后段第三句不用韵异其两结句亦不作上一下四句法】
　　渔家傲【明蒋氏九宫谱目入中吕引子　按此调始自晏殊因词有神仙一曲渔家傲句取以为名如杜安世词三声叶韵蔡伸词添字者皆变体也外有十二个月鼓子词其十一月十二月起句俱多一字欧阳修词云十一月新阳排夀宴十二月严凝天地闭欧阳原功词云十一月都人居暖阁十二月都人供暖箑此皆因月令故多一字非添字体也】
　　渔家傲【双调六十二字前后段各五句五仄韵】　　　晏　殊
　　画鼔声中昏又晓【韵】时光只解催人老【韵】求得浅欢风日好【韵】齐揭调【韵】神仙一曲渔家傲【韵】　緑水悠悠天杳杳【韵】浮生岂得长年少【韵】莫惜醉来开口笑【韵】须信道【韵】人间万事何时了【韵】
　　【此调以此词为正体宋元人俱如此填若周词之叠韵杜词之三声叶韵蔡词之添字皆变体也　按宋杜安世词前段第一二句每到春来长如病玉容痩与薄妆称如字平声薄字仄声结句奈向后期全无定向字仄声期字平声后段第二句花间众禽愁难听禽字平声第三句天赋多情翻成恨成字平声每句俱作拗体又元凌彦翀词前段起句采芝步入南山道芝字平声步字入字俱仄声俱与此词平仄全异又晏词别首前段起句幽鹭慢来窥品格幽字平声欧阳修词第二句叶笼花罩鸳鸯侣叶字仄声花字平声后段起句愁倚画楼无计奈愁字平声画字仄声第二句乱红飘过秋塘外乱字仄声第三句肠断楼南金锁户肠字平声杜安世词第四句有谁道有字仄声俱与此词平仄小异谱内可平可仄据之余叅所采诸词句法同者】
　　又一体【双调六十二字前后段各五句四仄韵一叠韵】　　周紫芝
　　遇坎乗流随分了【韵】鸡虫得失能多少【韵】儿軰雌黄堪一笑韵堪一笑【叠】鹤长鳬短从他道【韵】　防度秋风吹梦到【韵】花姑溪上人空老【韵】唤取扁舟归去好【韵】归去好【韵】孤篷一枕秋江晓【韵】
　　【此与晏词同惟前后段第四句用叠韵异见竹坡词采入以备一体】
　　又一体【双调六十二字前后段各五句两平韵三叶韵】　　杜安世
　　疎雨才收淡净天【韵】微云绽处月婵娟【韵】寒鴈一声人正逺【叶】添幽怨【叶】那堪往事思量徧【叶】　谁道绸缪两意坚【韵】水萍风絮不相縁【韵】舞鉴鸾肠虚寸断【叶】芳容变【叶】好将憔悴敎伊见【叶】
　　【此调用三声叶夀域词二首皆然其一首前段第四句春色尽色字仄声第五句蜡梅枝上樱桃嫩枝字平声后段第二句熏余乍厌锦衾温熏字平声乍字仄声第三句消减玉肌谁与问消字平声玉字仄声谱内可平可仄据此　此词一先韵本部三声叶而逺怨断三字间通十四愿十五翰者以元寒先古韵本通也别首十二文本部三声叶而间通十一轸十四愿者亦以真文元古韵本通耳与曲韵平仄互叶者不同】
　　又一体【双调六十六字前后段各六句五仄韵】　　　蔡　伸
　　烟锁池塘秋欲暮【韵】细细荷香【句】直到双栖处【韵】并枕东窗听夜雨【韵】偎金缕【韵】云深不见来时路【韵】　晓色朦胧人去住【韵】香覆重帘【句】密密闻私语【韵】目断征帆归别浦【韵】空凝竚【韵】苔痕緑映金莲步【韵】
　　【此见友古集校晏词前后段第二句各添二字摊破作两句名添字渔家傲其调近蝶恋花惟以前后多第五句三字为分别也】
　　苏幙遮【唐敎坊曲名按唐书宋务光传比见都邑坊市相率为浑脱队骏马戎服名苏幙遮又按张説集有苏幙遮七言絶句宋词盖因旧曲名另度新声也周邦彦词有鬓云防句更名鬓云防令金词注般涉调】
　　苏幙遮【双调六十二字前后段各七句四仄韵】　　　范仲淹
　　碧云天【句】黄叶地【韵】秋色连波【句】波上含烟翠【韵】山映斜阳天接水【韵】芳草无情【句】更在斜阳外【韵】　黯乡魂【句】追旅思【韵】夜夜除非【句】好梦留人睡【韵】明月楼髙休独倚【韵】酒入愁肠【句】化作相思泪【韵】
　　【此调秪有此体宋元人俱如此填　前段第三四句梅尧臣词乱碧萋萋雨后江天晓乱字雨字俱仄声第五句苏轼词一局选仙逃暑困一字选字俱仄声第六七句苏词笑指尊前谁向清宵近笑字仄声谁字平声后段第三句张先词回首旗亭回字平声第四句苏词谁敢争先进谁字平声第五句杜安世词独上髙楼临暮霭独字仄声杨泽民词溪上故人无恙否故字仄声第六七句张先词天若有情天也终须老两天字俱平声有字仄声谱内可平可仄据此若花草粹编无名氏词前段起二句与君别情易许别字仄声此亦偶然不必従】
　　摊破南乡子【太平乐府中原音韵俱注大石调髙拭词注南吕宫太和正音谱注小石调亦入仙吕宫赵长卿词名青杏儿又名似娘儿翰墨全书黄右曹词有夀堂巳庆灵椿老句名庆灵椿中州乐府赵秉文词有但教有酒身无事句名闲闲令】
　　摊破南乡子【双调六十二字前后段各六句三平韵】　程　垓
　　休赋惜春诗【韵】留春住【读】説与人知【韵】一年已负东风痩【句】説愁説恨【句】数期数刻【句】只望归时【韵】　莫怪杜鹃啼【韵】真个也【读】唤得人归【韵】归来休恨花开了【句】梁间燕子【句】且教知道【句】人也双飞【韵】
　　【此词前后段一二三句近南郷子与丑奴儿无涉自宋黄庭坚集误刻丑奴儿元好问仿其体加以促拍二字词律相沿遂编入丑奴儿体今照乐府雅词改定　此调以此词为正体宋元人俱如此填若赵词之摊破句法注中向词之添字皆变体也　前段第二句邓光廌词海棠花开未开间海字仄声花字开字俱平声第三句刘辰翁词不记去年今夕梦记字夕字俱仄声年字平声邓词莫言春色三分二春字平声第四五句赵秉文词今年花谢明年花谢两花字俱平声后段第一句邓词侯印旧家氊侯字平声第二句早大边飞诏催归早字仄声天字边字俱平声第四五句赵词有花也好无花也好有字仄声无字平声也字仄声第六句赵词选甚春秋选字仄声谱内可平可仄据此余叅下词】
　　又一体【双调六十二字前段六句三平韵后段五句三平韵】　赵长卿
　　最苦是离愁【韵】行坐里【读】只在心头【韵】待须作个巫山梦【句】孤衾展转【句】无眠到晓【句】和梦都休【韵】　梦里也无由【韵】谁敢望读真个绸缪【韵】暂时不见浑闲事【句】只愁桞絮杨花【句】自来摆荡难留【韵】
　　【此亦程词体惟后段第四五六句摊破四字三句作六字两句异　按向镐有六十六字词一首前段结句那厎都是虗脾后段结句看俺麽裸而归校程词多四字因词俚不録】
　　明月逐人来【按能改斋漫録云李持正自撰谱盖因词有晧月随人近逺句故名】明月逐人来【双调六十二字前段六句五仄韵后段六句四仄韵】
　　李持正
　　星河明澹【韵】春来深浅【韵】红莲正【读】满城开徧【韵】禁街行乐【句】暗尘香拂靣【韵】晧月随人近逺【韵】　天半鼇山【句】光动凤楼西观【韵】东风静【读】珠帘不巻【韵】玉辇待归【句】云外闻弦管【韵】认得宫花影转【韵】
　　【此调自此词外秖有张元干词可校张词前段第四五句輭红影里谁防王孙意影字仄声谁字平声防字仄声孙字平声后段第二句五夜春风鼔吹五字仄声春字平声鼓字仄声第四句鳯帏未暖帏字平声暖字仄声结句更问隂晴天气天字平声谱内可平可仄据此】
　　甘州徧【按唐教坊大曲有甘州凡大曲多徧此则甘州曲之一徧也】
　　甘州徧【双调六十三字前段六句三平韵后段八句五平韵】　毛文锡
　　春光好【句】公子爱闲游【韵】足风流【韵】金鞍白马【句】雕弓宝劔【句】红缨锦襜出长秋【韵】　花蔽膝【句】玉衔头韵寻芳逐胜欢宴【句】丝竹不曾休【韵】美人唱【读】揭调是甘州【韵】醉红楼【韵】尧年舜日【句】乐圣永无忧【韵】
　　【按花间集毛词别首与此平仄如一惟后段第四句往往路人迷上往字仄声第七句凤凰诏下鳯字仄声谱内可平可仄据此】
　　别怨【调见惜香乐府因词有翻成别怨不胜悲句取以为名】
　　别怨【双调六十三字前段五句四平韵后段六句三平韵】　　赵长卿
　　骄马频嘶【韵】晓霜浓【读】寒色侵衣【韵】凤帏私语处【句】翻成别怨不胜悲【韵】更与叮咛嘱后期【韵】　素约谐心事【句】重来了【读】比看相思【韵】如何见得【句】明年春事浓时【韵】稳乗金騕褭【句】来烂醉【读】玉东西【韵】
　　【宋词只此一体无别首可校】
　　麦秀两岐【唐教坊曲名碧鸡漫志云属黄钟宫】
　　麦秀两岐【双调六十四字前后段各七句六仄韵】　　和　凝
　　凉簟铺斑竹【韵】鸳枕并红玉【韵】脸莲红【句】睂桞緑【韵】胸雪宜新浴【韵】淡黄衫子裁春縠【韵】异香芬馥【韵】　羞道交回烛【韵】未惯双双宿【韵】树连枝【句】鱼比目【韵】掌上腰如束【韵】娇娆不禁人拳局【韵】黛睂微蹙【韵】
　　【此调见尊前集句短韵促无他首可校其平仄当遵之】
　　献衷心【唐教坊曲名】
　　献衷心【双调六十四字前段九句四平韵后段八句四平韵】　欧阳炯
　　见好花顔色【句】争笑东风【韵】双脸上【句】晩妆同【韵】闭小楼深阁【句】春景重重【韵】三五夜【句】偏有恨【句】月明中【韵】情未巳【句】信曾通【韵】满衣犹自染檀红【韵】恨不如双
　　燕【句】飞舞帘栊【韵】春欲暮【句】残絮尽【句】桞条空【韵调见花间集宋元人无照此填者在唐词中亦秖有顾敻添字一体故谱内可平可仄即叅之】又一体【双调六十九字前后段各九句四平韵】　　　顾　敻
　　绣鸳鸯帐暖【句】画孔雀屏敧【韵】人悄悄【句】月明时【韵】想昔年欢笑【句】恨今日分离【韵】银釭背【句】铜漏永【句】阻佳期【韵】　小鑪烟细【句】虚阁帘垂【韵】防多心事【句】暗地思惟【韵】被娇娥牵役【句】魂梦如痴【韵】金闺里【句】山枕上【句】始应知【韵】
　　【此与欧阳炯词同惟前段第二句第六句添一字后段第一二句及第三四句各添一字皆衬字也观此知唐时已开衬字法门】
　　黄钟乐【唐敎坊曲名】
　　黄钟乐【双调六十四字前后段各五句三平韵】　　　魏承班
　　池塘烟暖草萋萋【韵】惆怅闲宵含恨【句】愁坐思堪迷【韵】遥想玉人情事逺【句】音容浑是隔桃溪【韵】　偏记同欢秋月低【韵】帘外论心花畔【句】和醉暗相携【韵】何事春来君不见【句】梦魂长在锦江西【韵】
　　【词见花间集无别首可校】
　　醉春风【赵鼎词名怨东风太平乐府中原音韵俱入中吕类太和正音谱注中吕宫亦入正宫又
　　入双调蒋氏十三调注中吕调】
　　醉春风【双调六十四字前后段各七句四仄韵两叠韵】　　赵徳仁
　　陌上清明近【韵】行人难借问【韵】风流何处不归来【句】闷【韵】闷【叠】闷【叠】回鴈峰前【句】戏鱼波上【句】试寻芳信【韵】夜永兰膏烬【韵】春睡何曾稳【韵】枕边珠泪防时干【句】恨【韵】恨【叠】恨【叠】惟有窗前【句】过来明月【句】照人方寸【韵此调秖有赵鼎词可校若元人王实甫马东篱軰于前后段第三句俱叶平韵毕竟是曲故不附録按赵词前段第三句鱼书蝶梦两消沈蝶字仄声第五句结尽丁香结字仄声后段第二句罗巾空泪粉巾字平声泪字仄声第三句欲将逺意托湘弦逺字仄声第六句昼帘悄悄上悄字仄声谱内可平可仄据此】握金钗【梅苑无名氏词名忧金钗】
　　握金钗【双调六十四字前后段各七句四仄韵】　　　吕渭老
　　风日困花枝【句】晴峰自相趁【韵】晩来红浅香尽【韵】整顿腰肢晕残粉【韵】弦上语【句】梦中人【句】天外信【韵】　青杏已成双【句】新尊荐樱笋【韵】为谁一和销损【韵】数着佳期又不稳【韵】春去也【句】怎当他【读】清昼永【韵】
　　【此词前后段第二三四句例作拗句吕词二首皆然若梅苑词则惟第四句作拗体故不叅校平仄　按吕词别首前段起句向晩小妆匀向字仄声第四句开尽繁花又春晚间字平声后段第三句见来无计拘管无字平声第四句心似芭蕉乍舒展心字舒字俱平声谱内可平可仄据此】
　　又一体【双调六十四字前后　梅苑段各六句四仄韵】无名氏
　　梅雨破春寒【句】春来何太早【韵】轻傅粉【读】向人先笑【韵】比并年时较些少【韵】愁厎事【句】十分清痩了【韵】　影静野塘空【句】香寒霜月晓【韵】风韵减【读】酒醒花老【韵】可煞多情要人道【韵】疎竹外【句】一枝斜更好【韵】
　　【此与吕词同惟前后段第三句俱添一字作上三下四句法第六七句俱减一字作五字一句异】侍香金童【金词注黄钟宫又黄钟调按开天遗事王元宝常于寝帐牀前雕矮童二人捧七宝
　　博山鑪自暝焚香彻晓调名取此无名氏词即咏其事也】
　　侍香金童【双调六十四字前后段各六句四仄韵】
　　【乐府雅词】无名氏
　　宝台蒙绣【句】瑞兽髙三尺【韵】玉殿无风烟自直【韵】迤逦傍怀盈绮席【韵】苒苒菲菲【句】断处凝碧【韵】　是龙涎凤髓【句】恼人情意极【韵】想韩夀【读】风流应暗识【韵】去似彩云无处觅【韵】惟有多情【句】袖中留得【韵】
　　【此调有蔡伸赵长卿二词可校此词后段第三句八字蔡伸词则前段第三句八字赵长卿词则前后段第三句皆八字余俱同可平可仄即叅二词　按金词注黄钟宫者本此填惟换头仍作四字一句五字一句】
　　又一体【双调六十四字前后段各六句四仄韵】　　　蔡　伸
　　宝马行春【句】缓辔随油壁【韵】念一瞬【读】韶光堪重惜【韵】还是去年同醉日【韵】客里情怀【句】倍添凄恻【韵】　记南城锦迳【句】名园曾徧厯【韵】更桞下【读】人家如织【韵】此际凭阑愁脉脉【韵】满目江山【句】暮云空碧【韵】
　　【此与梅苑词同惟前段第三句八字后段第三句七字异】
　　又一体【双调六十五字前后段各六句四仄韵】　　　赵长卿
　　一种春光【句】占断东君惜【韵】算秾李【读】韶华争并得【韵】粉腻酥融娇欲滴【韵】端的尊前【句】旧曾相识【韵】　向夜阑酒醒【句】霜浓寒又力【韵】但只与【读】氷姿添夜色【韵】绣幙云屏人寂寂【韵】只许刘郎【句】暗传消息【韵】
　　【此亦与梅苑词同惟前后段第三句俱作八字异按金词注黄钟调者本此填惟换头仍作四字一句五字一句】
　　缑山月【蒋氏九宫谱目入正宫引子】
　　缑山月【双调六十四字前段七句四平韵后段七句三平韵】　梁　寅
　　急雨响岩阿【韵】隂晴暗薜萝【韵】山中春去更寒多【韵】纵柴门不闭【句】花满迳【句】苍苔润【句】少人过【韵】　兰舟曽记兰汀宿【句】牵恨是烟波【韵】而今林下和樵歌【韵】看风风雨雨【句】从造物【句】时时变【句】总心和【韵】
　　【按九宫谱所载元词前后段第三句校此词各多一字第五六七句作四字两句换头作六字句虽句读小异其源实出于此词也但宋人无填此调者故可平可仄无从叅校】
　　喝火令【调见琴趣外篇】
　　喝火令【双调六十五字前段五句三平韵后段七句四平韵】　黄庭坚
　　见晩情如旧【句】交疎分巳深【韵】舞时歌处动人心【韵】烟水数年魂梦【句】无处可追寻【韵】　昨夜镫前见【句】重题汉上襟【韵】便愁云雨又难禁【韵】晓也星稀【句】晓也月西沈【韵】晓也鴈行低度【句】不防寄芳音【韵】
　　【此词无他首可校后段句法若准前段则第四句应作星月鴈行低度今叠用三晓也字摊作三句当是体例应然填者须遵之】
</div>
    <div class="pagination">
<a href="御定词谱_page37.html">上一页</a><span>...</span><a href="御定词谱_page33.html">33</a><a href="御定词谱_page34.html">34</a><a href="御定词谱_page35.html">35</a><a href="御定词谱_page36.html">36</a><a href="御定词谱_page37.html">37</a><span class="current-page">38</span><a href="御定词谱_page39.html">39</a><a href="御定词谱_page40.html">40</a><a href="御定词谱_page41.html">41</a><a href="御定词谱_page42.html">42</a><a href="御定词谱_page43.html">43</a><span>...</span><a href="御定词谱_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
