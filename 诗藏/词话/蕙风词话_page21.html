<!DOCTYPE html>
<html>
<head>
    <meta charset="UTF-8">
    <title>蕙风词话 - 第 21 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>蕙风词话 - 第 21 页/共 23 页</h1>
    <div class="content">
　　吴草庐（澄）《临江仙》词：九日舟泊安庆城下，晚歇临江水驿。于时月明风清，水共天碧，情景佳甚。与徐道川、方复斋、况眉吾、方清之，驿亭草酌。以“殊乡又逢秋晚”分韵，得“殊”字：“去岁家山重九日，西风短帽萧疏。如今景物几曾殊。舒州城下月，未觉此身孤。　　胜友二三成草草。只怜有酒无茱。江涵万象碧霄虚。客星何处是，光彩近辰居。”有元一代吾宗故实尤少，亟记之。 

　　○与叔问联句 

　　辛卯、壬辰间，余客吴门，与子芾、尗问，素心晨夕，冷吟闲醉，不知有人世升沉也。某夕，漏未三滴，招子芾燕集，不至。尗问得《浣溪沙》前四句，余足成之。“□样词人天样遥。翠衾贪度可怜宵。（芾姬人名翠翠。）未应笺管换钗翘。　　破面春风防粉爪。（问）画眉新月恋香毫。柳颦花笑奈明朝。（笙）”翼日，有怡园之约，故歇拍云云。今子芾墓木拱矣。王逸少所谓“俯仰之间，已成陈迹。”成容若所谓“当时祇道是寻常”也。 

　　○陈大声戏仿月令 

　　陈大声《草堂余意》不可复得，甚恨事也。大声一字秋碧，精研宫律，当时有乐王之目。又善谑，尝居京师戏仿《月令》二月云：“是月也，壁虱出，沟中臭气上腾，妓鞾化为鞵。”见顾起元《客座赘语》。又有《四时曲》，秋碧与徐髯僊联句。 

　　○玉梅后词 

　　玉梅后词《临江仙》云：“妍风吹坠彩云香。”彩云丽矣，而又有香，且是妍风吹坠，七字三层意。 

　　○杨泽民和清真 

　　杨泽民和清真《蓦山溪》云：“平生强项，未肯轻鱼水。”余亦云然。 

　　○注明宫调词辑 

　　宫调之学，失传久矣。尝欲辑两宋人词注明宫调者，都为一帙。取其相同之调，参互比勘，当有消息可寻。惜尘冗，苦无暇也。 

　　○蓼园词选 

　　余女兄三，某仲适黄，名俊熙，字吁卿。吁卿之曾祖蓼园先生，有词选梓行。（词选无先生名，名待考。）起玄真子《渔歌子》，讫周美成《六丑》，都二百二十四阕。并浑雅温丽，极合倚声消息。每阕有笺，征引赡博。余年十二，女兄于归，诒余是编，如获拱璧。心维口诵，辄仿为之。是余词之导师也。先生选词若是之精，断无不工填词之理，顾所作迄未得见。可知吾粤词人，湮没不彰者伙矣。（黄氏家祠内有《偶彭楼词》，举版贮其上，并可登眺城西山色。女兄以余幼故，请登楼勿许，当时为之惘然。至楼名何，则至今不知）。［以上见《香东漫笔》］ 

　　○后庭花破子 

　　《后庭花破子》，李后主、冯延巳相率为之。“玉树后庭前。瑶草妆镜边。去年花不老。今年月又圆。莫教偏。和月和花，天教长少年。”单调三十二字，见《古今词话·词辨》卷上引陈氏《乐书》。王恽、邵亨贞、赵孟俯并有此词。万氏《词律》不收，谓是北曲，不知南唐已创此调也。（按：宋陈旸《乐书》无此词。） 

　　○贺方回小梅花 

　　贺方回小梅花“城下路”一阕前段，《词综》作金人高宪词，调名《贫也乐》，于“家”韵分段。半塘云：或沿明人选本之讹。（按：《词综》本元好问《中州乐府》。） 

　　○宋谚入词 

　　宋谚：“馋如鹞子。懒如堠子。”稼轩《玉楼春》：“心如溪上钓矶闲，身似道旁官堠懒。”又云：“谢三娘不识四字，罪之头。”吕圣求《河传》：“常把那、目字横书，谢三娘、全不识。” 

　　○杨妹子题画词 

　　杨娃亦称杨妹子，宋宁宗恭圣皇后妹，以艺文供奉内廷。题马远《松院鸣琴》小幅《诉衷情》云：“闲中一弄七弦琴。此曲少知音。多因澹然无味。不比郑声淫。　　松阴静，竹楼深。夜沉沉。清风拂轸。明月当轩。谁会幽心。”按杨娃词各选本未着录，此阕见《韵石斋笔谈》。（按：此首乃宋张抡词。） 

　　○胡与可百字令 

　　黄子由尚书夫人胡氏与可，号惠斋，元功尚书之女也。有文章，兼通书画。尝因几上凝尘，戏画梅一枝，题百字令云：“小斋幽僻，久无人到此，满地狼籍。几案尘生多少憾，玉指亲传踪迹。画出南枝，正开侧面，花蕊俱端的。可怜风韵，故人难寄消息。　　非共雪月交光，这般造化，岂费东君力。只欠清香来扑鼻，亦有天然标格。不上寒窗，不随流水，应不贴宫额。不愁三弄，只愁罗袖轻拂。”按夫人有《满江红灯花词》，见《花草粹编》及《词统》。此阕见董史《皇宋书录》。 

　　○坡词出处 

　　东坡词：“春事阑珊芳草歇。”升庵《词品》引唐刘瑶诗：“瑶草歇芳心耿耿”，《传奇》女郎王丽真诗“燕折莺离芳草歇”，谓是坡词出处。不知谢灵运有“芳草亦未歇”句。此条见古虞朱亦栋《羣书札记》。 

　　○升庵失考 

　　又坡词“游人多上十三楼”，《词品》云：用杜牧诗“婷婷袅袅十三余”句也。案《咸淳临安志》：“十三闲楼在钱塘门外大佛头缆船石山后，东坡守杭时，多游处其上，今为相严院。”又见《武林旧事》、《梦梁录》。郭祥正、陈默并有诗，见《西湖志》。升庵岂未考耶？（按：陈鹄《西塘集耆旧续闻》卷二引东坡此词，已云：“十三闲楼在钱塘西湖北山。”） 

　　○赵意孙词 

　　“僵卧碎璚呼不起，看繁星、历乱如棋走。”赵意孙《舍怀玉题张仲冶雪中狂饮图》《金缕曲》句也。情景逼真，非老于醉乡者不能道。 

　　○怎奈向 

　　淮海词：“怎奈向欢娱，渐随流水。”今本“向”改“何”，非是。“怎奈向”宋时方言，它宋人词亦有用者。 

　　○女词综 

　　《文选楼丛书未刻稿本待购书目》二册，有《女词综》，此书未之前闻。 

　　○清词人生日 

　　曩与筱珊、半塘，约为词社，月祝一词人，合为一集。嗣筱珊有湖北之行，因而中止。考出词人生日，录记于此，它日克践斯约，尚当补所未备。正月初四日黄仲则（景仁）生（见年谱）。十一日李分虎（符）生（见本集）。三月十二日蒋京少（景祈）生（见《罨画溪词》题）。二十五日王西樵（士禄）生（见《名人年谱》）。五月初二日厉樊榭（鹗）生（见本集）。初四日彭羡门（孙遹）生（见《延露词》题）。二十二日项莲生（鸿祚）生（见汪远孙《清尊集》）。六月二十九日李武曾（良年）生（见本集）。七月初七日周稚圭（之琦）生（见《年谱》）。八月二十一日朱竹垞（彝尊）生（见《年谱》）。闰八月二十八日王阮亭（士正）生（见《年谱》）。十月二十八日蒋苕生（士铨）生（见《名人年谱》）。十一月二十二日王德甫（昶）生（见《年谱》）。十二月十二日纳兰容若（成德）生（见高士奇《蔬香词》题）。 

　　●附录 

　　○蕙风词话诠评（不归按：人文本《惠风词话》无此评，乃唐圭璋作。） 

　　临桂况舍人夔笙，最善于论词。虽其所作之词，亦不能尽符其论词之旨，要其所论，类多名言。兹择其《蕙风词话》中之有关作词旨要者，加以扩充阐明。其所说未惬吾意者，亦加以辨正。 

　　作词有三要：曰重、拙、大。南渡诸贤不可及处在是。又曰：重者，沉着之谓在气格不在字句。又引半塘云：“宋人拙处不可及，国初诸老拙处亦不可及。” 

　　按况氏言，重、拙、大为三要，语极精粲。盖重者轻之对，拙者巧之对，大者小之对，轻巧小皆词之所忌也，重在气格。若语句轻，则伤气格矣，故亦在语句。但解为沉着，则专属气格矣。盖一篇词，断不能语语沉着，不轻则可做到也。一篇中欲无轻语，则惟有能拙，而后立得住，此作诗之法。一篇诗，安得全是名句。得一二名句，余皆恃拙以扶持之，古名家诗皆如此也。名家词亦然。北宋词较南宋为多朴拙之气，南宋词能朴拙者方为名家。概论南宋，则纤巧者多于北宋。况氏言南渡诸贤不可及处在是，稍欠分别。况氏但解重拙二字，不申言大字，其意以大字则在以下所说各条间。余谓重、拙、大三字相连系，不重则无拙大之可言，不拙则无重大之可言，不大则无重拙之可言，析言为三名辞，实则一贯之道也。王半塘谓“国初诸老拙处，亦不可及”。清初词当以陈其年、朱彝尊为冠。二家之词，微论其词之多涉轻巧小，即其所赋之题，已多喜为小巧者。盖其时视词为小道，不惜以轻巧小见长。初为词者，断不可学，切毋为半塘一语所误。余以为初学为词者，不可先看清词，欲以词名家者，不可先读南宋词。 

　　张皋文、周止庵辈尊体之说出，词体乃大。其所自作，仍不能如其所说者，则先从南宋词入手之故也。大凡学为文辞，入手门径，最为紧要，先入为主，既有习染，不易涤除。取法北宋名家，然后能为姜、张。取法姜、张，则必不能为姜、张之词矣。止庵谓问涂碧山，歴梦窗、稼轩，以还清真之浑化，乃倒果为因之说，无是理也。 

　　词中求词，不如词外求词，词外求词之道，一曰多读书，二曰谨避俗。俗者，词之贼也。 

　　多读书，始能医俗，非胸中书卷多，皆可使用于词中也。词中最忌多用典故，陈其年、朱彝尊可谓读书多矣，其词中好使用史事及小典故，搬弄家私，最为疵病，亦是词之贼也，不特俗为词之贼耳。 

　　词笔固不宜直率，尤切忌刻意为曲折。以曲折药直率，即已落下乘。昔贤朴厚醇至之作，由性情学养中出，何至蹈直率之失。若错认真率为直率，则尤大不可耳。又曰：词能直，固大佳。顾所谓直，诚至不易，不能直，分也。当于无字处求曲折，切忌有字处为曲折。诗境以直质为上，词境亦然。此云直，当谓直质也。直质者，真之至也。曲直之直，又是一义。此二条措辞甚不明白，当分别说之，方能明显。 

　　词笔不宜直率，尤忌刻意为曲折。以曲折药直率，即已落下乘，曲折须出之自然也。 

　　词求曲折，当于无字处求之。切忌有字处为曲折。曲折在意，不在字句间也。 

　　词能直质为上乘，顾大不易，昔贤朴厚醇至之作，由性情学养中出，故真率之至。真率乃直质也，不可误直率为真率。 

　　如此分别，则语意明显。 

　　词中转折宜圆。笔圆，下乘也。意圆，中乘也。神圆，上乘也。又曰：词不嫌方。能圆见学力，能方见天分。但须一落笔圆，通首皆圆。一落笔方，通首皆方。圆中不见方易，方中不见圆难。 

　　转折笔圆，恃虚字为转折耳。意圆，则前后呼应一贯。神圆，则不假转折之笔，不假呼应之意，而潜气内转。方者，本质，天所赋也。圆者，功力，学所致也。方圆二字，不易解释，梦窗，能方者也。白石、玉田，能圆者也。知此可悟方圆之义。方中不见圆，盖神圆也，惟北宋人能之。子野、方回、耆卿、清真，皆是也。 
</div>
    <div class="pagination">
<a href="蕙风词话_page20.html">上一页</a><span>...</span><a href="蕙风词话_page16.html">16</a><a href="蕙风词话_page17.html">17</a><a href="蕙风词话_page18.html">18</a><a href="蕙风词话_page19.html">19</a><a href="蕙风词话_page20.html">20</a><span class="current-page">21</span><a href="蕙风词话_page22.html">22</a><a href="蕙风词话_page23.html">23</a><a href="蕙风词话_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
