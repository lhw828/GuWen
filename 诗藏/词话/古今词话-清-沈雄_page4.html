<!DOCTYPE html>
<html>
<head>
    <meta charset="UTF-8">
    <title>古今词话-清-沈雄 - 第 4 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今词话-清-沈雄 - 第 4 页/共 21 页</h1>
    <div class="content">　　○元宫老妪制词
　　兰雪轩序曰：元起沙漠，宫掖事无足采者。永乐元年，赐周宪王一穿宫老妪。妪为元后乳母之女，久居内庭，通书翰。王访之，具陈所以，有史氏不载，外人不得闻者，因制词百首。别有张昱辇下曲，来复燕京杂咏各百首，得补其阙略。昔人谓纪胜国之事迹者，迁、固最号博洽，後葛洪辈三辅皇图等书，又迁、固之所未及，何也。
　　○清平乐宫词
　　沈雄曰：余读宪王兰雪轩词，张昱辇下曲，来复燕京杂咏各百首，皆有注。余因节取一二故实，汇成清平乐宫词十首。今录其六阕，聊为述事云耳。词云：“部前争幸。手捧黄鹅进。象背驼峰幄殿近。纳钵归来交庆。迎銮曲奏南宫。贤王谏猎从容。双手来松腰带，黄呈共挂乌弓。”“合香殿下。优谏传声罢。蓦把明妃真又挂。学抱琵琶调马。静瓜约闹新年。和茶和乳张筵。重进关卿院本，男跪拜当前。”“文殊曲会。参佛声歌脆。昨进女真千户妹。可可十三入队。雷坛教舞天魔。背翻莲掌婆娑。国老传教抛纸，女官亲自提炉。”“球场身凑。又促安鹑斗。打马呼卢步辇後。旁赌牙筹两袖。就中喝采争窥。一声圣口无违。狼藉珠玑满地，红竿雉帚轻挥”。“盘龙衣敞。乍尚高丽样。一口钟衣争想像。好使身陪貂帐。粉脂分例尝匀。恩教暂假探亲。罟罟高冠新样，耍耍小姐声声。”“端门锁掣。叭名香。自打练椎光辫发。与只孙衣并列。宫名各派鲜花。何来教习巫家。会唱阿喇喇好，抠衣笑倒哈嘛。”
　　○马祖常宫词
　　《柳塘词话》曰：元有浚仪可温氏，名马雍古祖常者，制词云：“金炉宝熏流篆云。花间百舌啼早春。五方戏马赛争道，传宣催赐十流银。”又，“日边宝书开紫泥。内人珠帽步辇齐。君王视朝天未旦，铜龙漏转金鸡啼。”词统列於竹枝，而余辩为宫词也。元人小说中，称其乐府纤艳胜人，惜乎未见。
　　○元人竹枝
　　《柳塘词话》曰：有阿鲁温掌机沙者，竹枝云：“南北峰头春色多。湖山堂下来棹歌。美人荡桨过湖去，小雨细生寒绿波。”其张掖人燕不花者，竹枝云：“湖头水满藕花香。夜深何处有呜榔。郎来打鱼三更里，零乱波光与月光。”其回回别里沙者，竹枝云：“凤凰岭下月色凉。无数竹枝官道旁。东家为爱青青竹，截作参差吹凤凰。”虽云中原文教之远，又皆象胥之所不载也。
　　○石刻风流子
　　《词品》曰：昔於临潼骊山之温汤，见石刻无名氏一词云：“三郎年少客，风流梦，绣岭蛊瑶环。渐娇汗发香，海棠睡暖，笑波生媚，荔子浆寒。况此际，曲江人不见，偃月事无端，羯鼓三声，打开蜀道，霓裳一曲，舞破潼关。马嵬西去路，愁来无会处，泪满关山，空有罗囊遗恨，锦袜传看。叹玉笛声沉，楼头月下，金钗信杳，天上人间。几度秋风渭水，落叶长安。”语语为太真纪恨，按之为大石调风流子也。再过之，石已磨为别刻矣。
　　○古壁休洗红
　　《艺林学山》曰：於古壁无名氏号沼者，书乐府休洗红一首云：“休洗红，洗多红在水。新红裁作衣，旧红翻作里。回黄转绿无定期。世事反覆君所知。”今在蜀栈间，纪年则至正年号也。
　　○九张机
　　《乐府雅词》曰：元女子有咏九张机者，其词云：“四张机，鸳鸯织就欲双飞。可怜未老头先白，春波碧草，晓寒深处，相对浴红衣。”此与王秋涧之平湖乐，邵清溪之凭栏人，不便与词并传者也。而女子之黠慧可惜矣。［（案乐府雅词不可能收元人词。）］
　　○无名氏天净沙
　　《老学丛谈》曰：无名氏有作天净沙者，其一云：“枯藤老树昏鸦。小桥流水平沙。古道西风瘦马。夕阳西下。断阳人在天涯。”其二云：“平沙细草斑斑。曲溪流水潺潺。塞上清秋早寒。一声新雁。黄云红叶青山。”每见元人作金字经、迎仙客、乾荷叶、天净沙等曲，因其无一定之律，欲删去之。殊不知马字亦叶平声者，则何所不通也。
　　○吴中棹歌
　　《艺苑卮言》曰：宋之词、元之南北曲，凡几变而失其旨趣矣。唯吴中棹歌，虽俚语不能离欲，而得古风人遗意。如陆文量所记：“约郎约到月上时。只见月上东方不见渠。不知奴处山低月上早，又不知郎处山高月上迟。”即即使子建、太白降格为之，恐不能过。然是田女红作劳之歌，长年樵青，山泽相和，一入城市间，愧汗塞吻矣。
　　○周德清著中原音韵
　　《柳塘词话》曰：周德清，字挺斋，著中原音韵。元人词曲势必本此，使作者通方，歌者协律，亦一代词曲功臣也。况德清有曰：“关马郑白，一新制作，韵共守自然之音，字能通天下之语。”又曰：“诸公已矣，後学莫及，盖不悟声分平仄，字别阴阳故也。”此数言者，乃作词之膏肓，用字之骨髓，皆不传之妙也。
　　○南北曲之异
　　《艺苑卮言》曰：词之变者曰曲，金元入主中国，所用音乐，嘈杂凄紧，词不能按，更为新声以媚之，则有南北曲。北字多而调促，促处见筋。南字少而调缓，缓处见眼。北则词情多而声情少，南则词情少而声情多。北力在弦，南力在板。北宜和歌，南宜独奏。北气易粗，南气易弱。此吾论曲三昧语。然元人有曲而鲜词，虞、赵诸公不免以才情属曲，而以气概属词，词所以亡也。
　　○元曲情致不减於词
　　《柳塘词话》曰：余阅元曲，关汉卿商调集贤宾云：“裙染榴花，睡损胭脂皱。钮结丁香，掩过芙蓉扣。线脱珍珠，泪湿香罗袖。杨柳眉颦，人比黄花瘦。”郑德辉越调圣药王云：“近芦花。揽钓槎。有折柳衰蒲绿蒹葭。遥望见、烟笼寒水月笼沙，我只见茅舍两三家。”白仁甫题情阳春曲云：“笑将红袖遮银烛。不放才郎夜读书。氐不过迭应举。及第待何如。”王和甫别情尧民歌云：“自别後遥山隐隐。更那堪远水粼粼。见杨柳飞绵滚滚。对桃花醉眼醺醺。”其情致不减於词也。徐士俊曾叙余词曰：“上不类诗，下不类曲者，词之正位也。”余欲力崇词格，特究心於曲调如此。
　　○赵孟ぽ词得骚人之遗
　　尧山堂外纪曰：赵孟ぽ，字子昂，宋宗室秦王德芳之後。以程钜夫荐，仕元为翰林承旨。元主以其仪观非常，恐为众望所归，至馆阁，相其背曰，秀才官耳。後有虞堪题其所画苕溪图曰：“吴兴公子玉堂仙。写出苕溪似辋川。回首青山红树下，那无十亩种瓜田。”邵复斋曰：“公以承平王孙，而遭世变，黍离之悲，有不能忘情者，故长短句得骚人之遗。”
　　○詹天游赠粉词
　　《乐府纪闻》曰：故宋都尉杨震，招詹天游宴，出诸姬侑觞。天游属意名粉者，口占浣溪沙“不曾真个也消魂”，杨遂赠之，曰：“请天游真个消魂也。”时传天游以艳词得名，所游俱狭邪一径，有送童瓮天齐天乐一阕，正伯颜下江南之日。兵後归杭，全无黍离之感。元时士习，一至於此。
　　○张弘范词
　　《梅墩词话》曰：元史载张弘范，字仲畴，後封王。其围襄阳也，赋鹧鸪天，俱属夸语逸之。录其临江仙、点绛唇二阕，以见元之武臣有能词者。
　　○刘秉忠乾荷叶
　　《柳塘词话》曰：胡应麟笔丛，驳辨杨慎词品极多，但不娴於词而言词，当必有误。如刘秉忠之乾荷叶，杨谓其自度曲，胡则不能悉其非词也。两首亦非一体，如第二首吊高宗词，杨固疑其助元凶宋，而肯吊之乎。秉忠为南渡後人，少为僧，随其师海云入见世祖留之耳。时人称为聪书记。其三奠子之俚浅不及遗山，而蒋一葵过誉之也。
　　○拜住词
　　《乐府纪闻》曰：元人小说，孛罗有杏园，春时诸女秋迁为戏，拜信立马墙头见之，求婚焉。令赋秋迁寄菩萨蛮，咏莺寄满江红，词意可喜，许之。按安童孙曰，拜住，延中少年平章也。
　　○鲜于伯机自书三辱
　　《词统》曰：鲜于伯机中年刻意读书，号困学翁。翁自书一幅以警策曰，登公卿之门，不见公卿之面，一辱也。见公卿之面，不知公卿之心，二辱也。知公卿之心，而公卿不知我之心，三辱也。丈夫宁受万死，不可三辱。有选其八咏楼一阕者。
　　○杨铁崖作老妇吟
　　《柳塘词话》曰：元时完颜泽领修史事，诏修辽金元三史。杨维桢作正统辨，司徒欧阳玄义之。年未七十休官，驾春水宅，往来九峰三泖间。明兴，复辟修元史，杨铁崖作老妇吟以见意。竹枝盛于元季，铁崖集之，自制亦至五十馀首。作客日多，时又有一铁崖者，假其名折柬至止。相见次，饮酒赋诗，才思不减，绝无赧容，不受津愧而去，铁崖为叹息久之。
　　○王稚登题倪瓒墓
　　《柳塘词话》曰：倪瓒人称倪迂。钱唐黄冠张伯雨与之游。倪尽弃家赀与之，两人俱得名，後终茅山。明王稚登题其墓云：“一А蝉蜕葬寒云。天上神仙地上坟。香骨化为辽海鹤，华阳洞口侍茅君。”其词有与班彦功、仇山村次答者。
　　○明本行香子
　　《柳塘词话》曰：余经莺ㄕ湖殊胜寺，挂壁有中峰明本国师题词，後书至正年号，乃行香子也。“短短横墙。矮矮疏窗。一方儿、小小池塘。高低叠嶂，曲水边旁。也有些风，有些月，有些香。日用家常。竹几藤床。仅眼前、水色山光。客来无酒，清话何妨。但细烘茶，净洗盏滚烧汤。”“阆苑瀛洲。金谷琼楼。算不如、茅舍清幽。野花绣地，莫也风流。却也宜春，也宜夏，也宜秋。酒熟堪刍。客至须留。更无荣无辱无忧。退闲是好，著甚来由。但倦时眠，渴时饮，醉时讴。”若不经意出之者，所谓一一天真，一一明妙也。
　　○赵管唱和
　　尧山堂外纪曰：管夫人道，常和外赵子昂词。一日赵欲纳姬，以一曲调管夫人云：“我为学士，你做夫人。岂不闻，陶学士有桃叶桃根。苏学士有朝云暮云。我便多娶几个吴姬越女何过分。你年纪也过四旬，只管占住玉堂春。”管亦以一曲答赵学士云：“你侬我侬，忒煞情多。情多处热似火。把一块泥，捏一个你，塑一个我。将咱两个。一齐打破。用水调和。再捏一个你，再塑一个我。我泥中有你，你泥中有我。与你生同一个衾，死同一个椁。”调笑甚工。
　　○滕玉霄百字令
　　词品曰：滕玉霄赠宋六嫂百字公云：“柳颦花困。把人间恩爱，樽前倾尽。何处飞来双比翼，直是同声相应。寒玉嘶风，香云卷雪，一串骊珠引。元郎去後，有谁著意题品。谁料浊忌清商，繁弦急管，犹是馀风韵。莫是紫鸾天上曲，两两玉童肩并。白发梨园，青山老傅，试与流连听。可人何处，满庭霜月清冷。”六嫂小字同寿，元遗山有赠篥工张嘴词，即其父也。宋与其夫合乐，妙入神品。盖宋善讴，其夫能传其父之艺云。
　　○金德淑望江南
　　《乐府纪闻》曰：章丘李生至元都，对月歌曰：“万里倦行役，秋来瘦几分。因看河北月，忽忆海东云。”夜静闻邻妇有倚楼而泣者，明日访之，则宋宫人金德淑也。询李曰：“得非昨暮悲歌人乎。”李曰：“歌非己，有同舟人自杭来吟此，故记之耳。”金泣曰：“此亡宋昭仪王清惠所寄汪水云诗。”因自举其望江南云：“春睡起，积雪满燕山。万里长城横缟带，玉街灯火已阑珊。人立玉楼间。”後遂委身於生。
　　○卫芳华木兰花慢
　　《乐府纪闻》曰：延初，永嘉滕穆寓临安聚景园，月夜遇一丽人，自言宋理宗宫人卫芳华也。命侍女翘翘设茵席，陈酒果，制木兰花慢，有云：“繁华总随流水，叹一场春梦杳难圆。废港芙蓉滴露，断堤杨柳垂烟。”又“平生玉屏金屋，对漆灯无焰夜如年。落日牛羊冢上，西风燕雀林边”。留翘翘守宅而随生焉，三年告别。
　　○柳含春与竺月华
　　留青日札云：元季明州女子柳含春年十六，祷於神祠。一少年僧竺月华窥其姿而悦之，戏以其姓作咒诵云：“江南柳，嫩绿未成阴。攀折尚怜枝叶小，黄鹂飞上力难禁，留取待春深。”女怒，归告其父，讼於方国珍，捕僧至，欲投之江。竺月华诉曰：死分也，乞申一词。复吟云：“江南月，如镜亦如钩。如镜未临红粉面，如钩不展翠帏羞。空自照东流。”国珍知其以名为答，一笑释之。
　　○元词忌堆砌
　　范荀鹤曰：元词忌堆砌，亦不仅以纤艳为工。元人之妙，在於冷中藏谑，所以老优能制，少妇善讴。即当日院本，昔人以被之丝肉者，何等清新流丽。噫，昔律一道，无关理学，何苦复驱之为学究。
　　◎明词话
　　○明仁宗与周宪王词
　　兰皋集曰：盛明两祖列宗，好学不倦，染翰俱工，如仁宗凤栖酲赋九月海棠云：“烟抹霜林秋欲褪。吹破胭脂，犹觉西风嫩。翠袖怯寒愁一寸。谁传庭院黄昏信。明月羞容生还恨。施摘馀娇，簪满宫人鬓。醉倚小阑花影近。不应先有春风分。”如周宪王鹧鸪天赋绣鞋云：“花簇香钩浅ネ尘。轻风微露石榴裙。金莲自是悭三寸，难载盈盈一段春。仙已去，事犹存。阳台何处更为云。相思携手游春日，尚带年时草露痕。”
　　○宋金华竹枝
　　沈雄曰：宋金华文集，以大手笔开风气而犹有丽语。如“恋郎思郎非一朝。好似并州花剪刀。一股在南一股北，几时裁得合忄袍。”，“有郎金凤饰花容。无郎秋鬓若飞蓬。侬身要令千年白，不必来涂红守宫”，此鉴湖竹枝也，其小词不及见耳。
　　○刘文成与石末赠答词
　　沈雄曰：刘文成未遇时，便与石末元帅填词赠答。时石末方镇江浙，而文成每以满庭芳、满江红调寄之。若其次和石末沁园春一阕，感愤情词，有足述者。“万里封侯，八珍鼎食，何如故乡。奈狐狸夜啸，腥风满地，蛟螭昼舞，平陆沉江。中泽哀鸿，苞荆隼鸨，软尽平生铁石肠。赁阑看，但云霓明灭，烟草苍茫。不须踽踽凉凉。盖世功名百战场。笑扬雄寂寞，刘伶沉湎，嵇生纵诞，贺老清狂。江左夷吾，隆中诸葛，济弱扶危计甚长。桑榆外，有轻阴乍起，未是斜阳。”石末亦有次文成者，不及载也。文成集二百二十三首，堪采者多。
　　○青田词妙丽
　　江尚质曰：青田生杳子云：“蜘蛛网画檐，一日丝千转。红烬落寒缸，心死无由见。”谒金门云：“风弱弱。吹绿一庭春草。”转应曲云：“秋雨秋雨。窗外白杨自语。”青门引云：“相怜自有明月，照人肺腑清於水。”渔家傲云：“乱鸦啼破楼头鼓。”花犯云：“馀香怨绣被。”踏莎行云：“愁如溪水暂时平，雨声一夜依然满。”渡江云云：“定巢新燕子，睡起雕梁，对立整乌衣。”山鬼谣云：“离魂常在郊树，月深星暗苍酲远，化作杜鹃归去。”皆妙丽入神句。
　　○瞿宗吉鞋杯词
　　《乐府纪闻》曰：瞿宗吉父士衡与杨铁崖为友。铁崖至，父命宗吉以鞋杯行酒，铁崖遂以沁园春调赋鞋杯属其填词。宗吉词云：“一掬娇春，弓样新裁，莲步未移。笑书生量窄，爱渠尽小。主人情重，酌我休迟。酝酿朝云，斟量暮雨，能使曲生风味奇。何须去，向花尘留迹，月地偷期。风流到手偏宜。便豪吸雄吞不用辞。任凌波南浦，惟夸罗袜，赏花上苑，氐劝金卮。罗帕高擎，银屏低注，绝胜翠裙深掩时。华筵散，奈此心先醉，此恨谁知。“铁崖大喜，为之延誉。
　　○朝鲜苏世讠襄与西域锁懋坚词
　　《梅墩词话》曰：朝鲜苏世让与华使君倡和集，其忆王孙赋残春云：“无端花絮晓随风。送尽春归我又东。雨後岚光翠欲浓。寄征鸿。家在千山万柳中。”又西域锁懋坚於成弘间作乐府有声，其菩萨蛮赋残春云：“晓钟若到春偏过。一番日永伤迟暮。谁送断肠声。黄鹂知客情。山光娇靥湿。仍带伤春泣。绿酒泻杯心。卷帘空抱琴。”即此可以见盛明文教之远。
　　○明人自度曲
　　曹秋岳曰：乙丑夏日集澄晖堂，江子丹崖问，明词去取以何为则。余曰，自花间至元季调已盈千，安得再收自度。如王世贞之怨朱弦，小诺皋。杨慎之落灯风、灼灼花。屠隆之青江裂石、水漫声。丹崖平日留心古调，询及明词如此。至若滕克恭有谦斋稿，陈谟有海桑集，俱元人而入明者。小词仅一二见，故亦不收也。
　　○杨慎词富赡
　　《乐府纪闻》曰：成都杨慎所著书百馀种，号为博洽。金华胡应麟嫌其熟于稗史，不娴於正史，作笔丛以驳之。然杨所辑百明珠，词林万选，王州亦谓之词家功臣也。因辨礼谪戍永昌，暇时红粉傅面，作双丫髻插花，诸妓捧觞以行，了不为怍。有以书规之者，答云：“文有仗景生情，诗或托物起兴。如崔廷相临阵，则召田僧拓为壮士歌。宋子京史，使丽竖耗椽烛。吴元中起草，令远山靡俞糜，是或一道也。走岂能执鞭古人，聊以耗壮心，遣馀年耳。知我者不可以不闻此言，不知我者不可以不闻此言。”诗有“罗衣香未歇，犹是汉官恩”句，故词亦富赡。
　　○夏桂洲严介溪陆俨山词
　　钱允治曰：词至夏桂洲、严介溪，俱以百字令、木兰花慢为赠答之什。如陆俨山、周白川，亦无不效之。但悉遵旧人之韵，千篇一律，了无旨趣。若桂洲闺艳小令脍炙人口，则又嫁名於无名氏。集中三百九十阕，应酬居多。介溪往来词调，纷纷於扇面画幅，相见辄用以媚之。其留心於和大僚以饰己过也如此。至与陆俨山百字令半阕云：“氐今遥指江云，重吟海树，高兴依然发。四十年来同宦海，不觉飚驰星灭。槐省垂鱼，凤池鸣玉，相对俱华发。君恩报了，五湖重访烟月。”此正奸雄之语也，余岂以人废言耶。
　　○夏公谨工於长短句
　　《柳塘词话》曰：余师钱宗伯云：“夏公谨工於长短句，草稿未削，已传播都下。殁未百年，花间、草堂而後，无有及公谨名氏者。求如前代号为曲了相公而不可得。”余对曰：“少曾读书於大姓家，曾见其书踏莎行四阕，後题桂洲字。旧刻又嫁名於无名氏，及检桂洲集有之。”
　　○伯温用修公谨词
　　《艺苑卮言》曰：我明以词起家者，伯温纤有致，去宋尚隔一尘。用修好入六朝丽字，似近而远。公谨最号雄爽，比之稼轩，觉少精思。
　　○衡山水龙吟
　　沈雄曰：衡山待诏性本方正，不与妓接。吴门六月廿四，荷花洲渚，画舫弦歌咸集。祝枝山、唐子畏，匿二妓人於舟尾邀之，衡山又面订不与寻席。唐祝私约酒阑，歌声相接，出以侑觞。衡山愤极欲投水，唐祝急呼小艇送之。其水龙吟题情亦是婉丽，但其声调错落，句读参差，稍为正之。词云：“依依落日从西下，池上晚凉初足。太湖石畔，丝丝疏雨，芭蕉簇簇。院落深沉，帘栊静悄，阑干幽曲。猛然间，何处玉箫声起，满地月明人独。风约轻纱透肉。掩酥胸，盈盈新浴。一段风情，满身娇怯，恍然寒玉。青团扇子，欲举还垂，几番虚扑。向夜阑独笑，红裆自解，灭银屏烛。”
　　○衡山端方亦咏闺情
　　曹尔堪曰：余性不喜艳词，亦惟笔性之所近而已。曾闻衡山先辈端方之至，不受污亵。而水龙吟、风入松、南乡子诸调，复咏吴阊丽人及闺情之作，想亦词用情景有必然者。乃知欧、晏虽有绮靡之语，而亦无关正色立朝之大节也。
　　○唐祝词不甚精警
　　《柳塘词话》曰：唐子畏素性不羁，及坐废，益游于酒人以自娱。宸濠礼之，子畏见有异志，裸形箕踞以处，得遣归。又传其鬻身梁学士家以求美婢，见诸剧戏。祝枝山尝傅粉墨，从优伶入市度新声，多向挟邪游。所著有掷果、窥帘、醉红、金缕诸曲，皆言情之作。好负逋债，出则群萃而呼责之者踵相接也。两人同滥笔墨，每多谐谑，而人争重之。唐有踏莎行、行秋岁引，祝有凤栖梧、浪淘沙。不甚精警，故逸其词而叙其人。
　　○王世贞以诗文词名世
　　《柳塘词话》曰：王世贞自称州山人。於帖括盛行之日，而独以诗古文鸣世。词家亦皆不痛不痒篇什，而能以生动见长。以故汪道昆、李攀龙辈俱逊之。即州自谓意在笔先，笔随意往，法不累气，才不累法，有境必穷，有证必切。匪独诗文为然，填词末艺，敢於数子云有微长。晚年学道，王稚登以书讽之，州答曰：“仆晏坐澹然无营，子嘲我未焚砚，笔砚固当焚，但世无士衡，以此二物少延耳。”
　　○李边词不足存
　　梅墩词话曰：李于鳞怀宗子相诗云：“卧病山中生桂树，怀人江上落梅花。”边庭实怀李献吉诗云：“四海酒杯形影外，十年诗草梦魂馀。”时推作者。而李有八声甘州边有踏莎行，俱不足存，何也。
　　○一泉公三台令
　　柳塘沈雄曰：王父一泉公过姚山访白阳山人，白阳赠以诗云：“重重烟树钅巢招提。野客来寻路不迷。才过石桥尘又隔，落花无数鸟争啼。”作擘窠书，并得咏松浣溪沙双为寿。一时好赋六言，王父作客至三台令以答之云：“酒在孤斟不醉，客来共憩哗。薄业垂杨江岸，一声横竹渔家。”今阅丧乱後，而得手迹於大觉僧家，幸也。
　　○何元朗小鬟唱时曲钱牧斋曰：孝坊李节筝歌，何元朗品为第一。金陵全盛时，顾东桥必用筝琶侑觞。相传武宗南巡，乐工顿仁随驾，学得金元杂剧，何元朗小鬟尽得其曲而用之。比时词调犹作引子过曲，今供筵所唱类其时曲，并无人问及词调。则倚声之被管弦者，殁未百年而竟成广陵散矣。
　　○词体明辨舛讹特甚
　　《柳塘词话》曰：徐师曾鲁庵著词体明辨一书，悉从程明善啸馀谱，舛讹特甚。如南湖图谱，仅分黑白。庵明辨亦别平仄，但衬字未曾分析，句法未曾拈出。小令之隔韵换韵，中调之暗藏别韵，长调之有不用韵，亦未分明。较字数多寡，或以衬字为实字。分令慢短长，或以别名为一调。甚则上二字三字，可以聊下句。下五字七字，可以作对句。过变竟无聊络，结束更无照应，成谱岂可以如是。此我邑先辈著书最当，谅必为人所忄吴也。
　　○沈天羽别集有流弊
　　词衷曰：沈天羽四集中有别集，自谓有捶肠镂肾之妙。吾最喜其意致相诡，言语妙天下数语，为诗馀开却生面。然亦有刻念纤巧，致离本旨，不无奇过得庸，深极反浅之病。岷源滥觞，不得不归咎别集二字。
　　○钱牧斋竹枝词
　　沈雄曰：“花信楼头风暗吹。红栏桥外雨如丝。一枝憔悴无人见，肯与人间绾别离。”“离别经春又隔年。摇青漾碧有谁怜。春来羞共东风语，背却桃花独自眠。”此钱牧斋宗伯竹枝词也。宗伯以大手笔，不趋佻俭而饶蕴藉，以崇诗古文之格。其永遇乐三四阕，偶一游戏为之。
　　○词以艳冶为正则
　　孙执升曰：顾宋梅常言词以艳冶为正则，宁作大雅罪人，弗带经生气。词至施子野花影集，旖旎极矣，宋梅独痛删之。良以词之视曲，其道其远，词之去曲，其界甚微，又不能不为词家守壁耳。
　　○郑婉娥念奴娇
　　《乐府纪闻》曰：洪武中，吴江沈韶游九江，闻月下歌声，乃访琵琶亭。见一丽姝，二小姬前导，韶拜问之。曰汉主陈友谅之婕妤郑婉娥也，年少死，殡此亭旁。二侍女一名钿蝉，一名金雁，亦当时殉葬者。共饮亭中，歌念奴娇以自述云：“离离禾黍。叹江山依旧，英雄尘土。石马铜驼荆棘里，阅遍几番寒暑。刘戟灰飞，楼船鸟散，只今空说西楚。憔悴玉帐虞兮，灯前掩面，双泪飞红雨。凤辇羊车行不返，九曲愁肠漫苦。”且歌一诗云：“凤冒龙舟事已空。银屏金屋梦魂中。黄芦晚日烘残垒，碧草寒烟锁故宫。隧道鱼灯油欲尽，妆台惊镜匣为封。凭君莫话兴亡事，泪湿胭脂损旧容。”系伪宫词。
</div>
    <div class="pagination">
<a href="古今词话-清-沈雄_page3.html">上一页</a><a href="古今词话-清-沈雄.html">1</a><a href="古今词话-清-沈雄_page2.html">2</a><a href="古今词话-清-沈雄_page3.html">3</a><span class="current-page">4</span><a href="古今词话-清-沈雄_page5.html">5</a><a href="古今词话-清-沈雄_page6.html">6</a><a href="古今词话-清-沈雄_page7.html">7</a><a href="古今词话-清-沈雄_page8.html">8</a><a href="古今词话-清-沈雄_page9.html">9</a><span>...</span><a href="古今词话-清-沈雄_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
