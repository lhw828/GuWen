<!DOCTYPE html>
<html>
<head>
    <meta charset="UTF-8">
    <title>词旨 - 第 4 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>词旨 - 第 4 页/共 4 页</h1>
    <div class="content">    雁风吹裂云痕，小楼一缕斜阳影。残蝉抱柳，寒蛩入户，凄音忍听。愁不禁秋，梦还惊客，青灯孤枕。未更深，半是梧桐泣露，那更度、兰宵永。空叹银屏金井。醉乡醒、温柔乡冷。征尘卷扑，闲花谩舞，何心管领。葱指冰弦，蕙怀春锦，楚梅风韵。怅芙蓉城杳，蓝云依黯，锁巫峰瞑。
    清阴一架，颗颗蒲萄醉花碧。［前人，六么令。］
    词未见
    画船尽入西泠，闲却半湖春色。［周草窗，曲游春，西湖。去病案：胡本作前人，而逸其词，并云词未见，非也。考洲渔笛谱有此作，虽字句微异，而实系一词，特录如下：
    禁苑东风外，暖丝晴絮，春思如织。燕约莺期，恼芳情偏在，翠深红隙。漠漠香尘隔。沸十里乱丝丛笛。看画船，尽入西泠，闲却半湖春色。柳陌。新烟凝碧，映帘底宫眉，是上游勒。轻暝笼寒，怕梨云梦冷，杏香愁幂。歌管愁寒食。奈蝶怨良宵岑寂。正满湖碎月摇花，怎生去得。
    ○乐笑翁警句凡十三则
    和云流出空山，甚年年净洗，花香不了。［南浦，春水。］
    波暖绿粼粼，燕飞来，好是苏是才晓。鱼没浪痕圆，流红去，翻笑东风难扫。荒桥断浦，柳阴撑出扁舟小。回首池塘青欲遍，绝似梦中芳草。和云流出空山，甚年年净洗，花香不了。新绿乍生时孤村路、犹忆那回曾到。馀情渺渺。茂林觞咏如今悄。前度刘郎归去後，溪上碧桃多少。
    写不成书，只寄得相思一点。［解连环，孤雁。］
    词见乐笑翁奇对。
    才放些晴意，早瘦了梅花一半。也知不做花看，东风何事吹散。［探春慢，雪霁。去病案：事一作处。］
    银浦留云，绿房迎晓，一抹墙腰月淡。暖玉生烟，悬冰解冻，碎滴瑶阶如霰。才放些晴意，早瘦了梅花一半。也知不做花看，东风何事吹散。摇落似成秋苑。甚酿香春来，怕教春见。野渡舟回，前村门掩，应是不胜清怨。次第寻芳去，灞桥外，蕙香波暖。犹妒檐声，看灯人在深苑。
    见说新愁，如今也到鸥边。［高阳台，西湖感春。］
    莫开帘。怕见飞花，怕听啼鹃。［同上。］
    词见乐笑翁奇对。
    醒醉一乾坤。［真珠帘，近雅轩即事。］
    茂树石床同坐久，又却被、清风留住。［同上。去病案：胡本脱却字，今据本集补。］
    词见乐笑翁奇对。
    须待月，许多清、都付与秋。［声声慢，西湖。去病案：胡本脱附注五字。］
    词见乐笑翁奇对。
    几日不来，一片苍云未扫。［扫花游，高疏寮东野园。］
    词见乐笑翁奇对。
    春风不奈垂杨柳，吹却絮云多少。［台城路，杭友抵越，适湖渔舍会饮。］
    春风不奈垂杨柳，吹却絮云多少。燕子人家，夕阳巷陌，行人野畦深窈。筹花斗草。记小航寻芳，断桥初晓。那日心情，几人同向近来老。销忧何处最好。夜游秉烛，犹是迟了。南浦歌阑，东林社冷，赢得如今怀抱。吟暗恼。待醉也慵听，劝归啼鸟。怕搅离愁，乱红休去埽。集本作春风不暖垂杨树。
    带天香，吹动一身秋。［甘州，赵文升索赋散乐妓桂卿。］
    隔花窥半面，带天香、吹动一身秋。叹行云流水，寒枝夜鹊，杨柳湾头。浪打石城风急，难系木兰舟。未了笙歌梦，倚棹西州。重省寻春乐事，奈如今老去，鬓改花羞。指斜阳巷陌，都是旧曾游。凭寄兴采芳俦侣，且不须、容易说风流。争得似，桃根桃叶，明月妆楼。
    忍不住低低问春。［庆宫春，都下寒食。］
    词见乐笑翁奇对。
    不知能聚愁多少。［霜叶飞，毗陵宅中闻老妓歌。］
    绣屏开了，惊诗梦、娇莺啼破春悄。稳将谱字转清圆，正杏梁声绕。看帖帖、蛾眉淡扫。不知能聚愁多少。叹客里凄凉，尚记得他年，雅音低唱还好。同是流落殊乡，相逢何晚，坐对真被花恼。真元朝士已无多，但暮烟芳草。未忘得春风窈窕。却怜张绪如今老。且慰我留连意，莫说西湖，那时苏小。
    ○词眼凡二十六则
    燕娇莺姹。［潘元质，倦寻芳。］
    兽环半掩，鸳无尘，庭院潇洒。树色沈沈春尽，燕娇莺姹。梦草池塘青渐满，海棠轩槛红相亚。听箫声，记秦楼夜约，彩鸾齐跨。渐迤逦，更催银箭，何处贪欢，犹系骢马。旋剪灯花，两点翠眉谁画。香灭羞回空帐里，月高犹在重帘下。恨疏狂，待归来，碎揉花打。
    绿肥红瘦。［李易安，如梦令。］
    昨夜雨疏风骤。浓睡不消残酒。试问卷帘人，却道海棠依旧。知否。知否。应是绿肥红瘦。
    宠柳娇花。［前人，壶中天。］
    萧条庭院，又斜风细雨，重门须闭。宠柳娇花寒食近，种种恼人天气。险韵诗成，扶头酒醒，别是闲滋味。征鸿过尽，万千心事难寄。楼上几日春寒，帘垂四面，玉阑干慵倚。被冷香消新梦觉，不许愁人不起。清露晨流，新桐初引，多少游春意。日高烟敛，更看今日晴未。去病案：黄叔云，前辈称易安绿肥红瘦为佳句，予谓宠柳娇花语亦甚奇俊，前此未有能道之者。
    笼灯燃月。［周美成，意难忘，美人。］
    衣染鹅黄。爱停歌驻拍，劝酒行觞。低鬟蝉影动，私语口脂香。荷露滴、竹风凉。拚剧饮沐浪。夜渐深，笼灯燃月，细与端相。知音见说无双。解移宫换羽，未怕周郎。长颦知有恨，贪耍不成妆。些个事、恼人肠。待与说何妨。又恐伊寻消问息，瘦减容光。
    醉云醒雨。［吴梦窗，解蹀躞，别情。］
    醉云又兼醒雨，楚梦时来往。倦蜂刚著梨花，惹游荡。还做一段相思，冷波叶舞愁红，送人双桨。暗凝想。情共天涯秋黯，朱桥锁深巷。会稀投得轻分，顿惆怅。此去幽曲谁来，可怜残照西风，半妆楼上。梦窗甲稿作醉云又兼醒雨。词旨原本皆作醉云醒月，因上笼灯燃月而误作雨是也。下句云楚梦时来往，则上句自以云雨言矣。
    挑云研雪。［王碧山］
    词佚。
    柳昏花暝。［史梅溪，双双燕。］
    词见警句。
    翠阴香远。［方千里，过秦楼，春思。］
    柳洒鹅黄，草揉螺黛，院落雨痕才断。蜂须雾湿，燕嘴泥融，上细风频扇。多少艳景关心，长苦春光，疾如飞箭。对东风忍负西园清赏，翠深香远。空暗忆、醉走铜档敲金镫，倦迹素衣尘染。因花瘦觉为酒情锺，绿鬓几番催变。何况向人，眉黛供愁，娇波回倩。料想思此际，浓似飞红万点。
    玉娇春怨。［高竹屋，齐天乐。竹屋词及各选本皆作玉娇香怨。去病案：别本正作香怨。］
    词见属对。
    蝶凄蜂惨。［杨守斋，八六子，牡丹，次白云韵。］
    怨残红，夜来无赖，雨催春去。但暗水新流芳恨，蝶凄蜂惨，千秋嫩绿迷空。那知国色还逢。柔弱华清扶倦，轻盈洛浦临风。细认得凝妆，点脂匀粉，露蝉耸翠，蕊金团玉成丛。几许愁随笑解，一声歌转春融。眼朦胧。凭阑干、半醒醉中。
    柳腴花瘦。［杨西村，甘州。］
    摘青梅荐酒，甚残寒犹怯苎萝衣。正柳腴花瘦，绿云冉冉，红雪霏霏。隔屋秦筝依约，谁吕春词。回首繁华梦，流水斜晖。寄隐孤山山下，但一标饮水，深掩苔扉。羡青山有思，白鹤忘机。怅年华不禁搔首，又天涯弹泪送春归。销魂远，千山啼，十里荼蘼。
    绾燕吟莺。［前人，□□□。］
    词未见。
    渔烟鸥雨。［李秋崖，青玉案，题草窗词卷。］
    燕昏莺晓。［同上。去病案：晚一作晓。］
    吟情老尽江南句。几千万、垂丝缕。花冷絮飞寒食路。渔烟鸥雨。燕昏莺晓，总入昭华谱。红依妆倩凉生渚。环碧斜阳旧时树。拈叶分题觞咏处。荀香犹在，庾愁何许，云冷西湖赋。
    翠颦红妒。［王可竹，齐天乐，长安客赋。］
    词见警句。
    愁烟恨粉。［□□□□□□去病案：烟一作胭。］
    词未见。
    月约星期。［楼君亮，玉漏迟。去病案：阳春白雪为赵闻礼作。］
    絮花寒有
    絮花寒食路。晴丝挂日，绿阴吹雾。客帽欺风，愁满画船烟浦。采柱秋千散後，怅尘锁、莺帘燕户。从间阻。梦云无准，鬓霜如许。夜永绣阁藏娇，记掩扇传歌，剪灯留语。月约星期，细把花枝频数。弹指一襟幽恨，谩空趁、啼鹃声诉。深苑宇。黄昏杏花微雨。此词亦见吴梦窗稿。然周草窗绝妙好词选及词旨皆以为楼君亮作。周陆二公与君亮同时，不应有误。盖收梦窗藁者，失检点耳。
    雨今云古。［玉田，长亭怨，别陈行之。］
    跨匹马、东瀛烟树。转首十年，旅愁无数。此日重逢，故人犹记旧游否。雨今云古。更秉烛浑疑梦语。衮衮登台，叹野老、白头如许。归去。问当初鸥鹭。几度西湖霜露。漂流最苦。便一似、断蓬飞絮。情可恨，独棹扁舟，浩歌向、清风来处。有多少相思，都在一声南浦。
    恨烟颦雨。［张东泽，祝英台近。］
    竹间棋，池上字。风日共清美。谁道春深，湘绿涨沙嘴更添杨柳无情，恨烟颦雨，却不把扁舟偷击。去千里。明日知几重山，後朝几重水。对酒相思，争似且留醉。奈何琴剑，而今心事，在月夜杜鹃声里。］
    燕窥莺认。［钟梅心，步蟾宫。］
    词见警句。
    愁罗恨绮。［公处静，水龙吟，雪霁登吴山。］
    画楼红湿斜阳，素妆褪出山眉翠。街声暮起，尘侵镫户，月来舞地。官柳招莺，水荭飘雁，隔年春意。黯梨云，散作人间好梦，琼箫在、锦屏底。乐事轻随流水。暗兰消作花心计。情丝万轴，因春织就，愁罗恨绮。昵枕迷香，占帘看夜，旧游经醉。任孤山剩雪，残梅渐赖，跨东风骑。
    移红换紫。［张寄闲，瑞鹤仙。］
    词见警句。
    聊诗换酒。［周草窗，三犯渡江云。去病案：换集作唤。］
    冰溪空岁晚，苍茫雁影，浅水落寒沙。那回乘夜兴，云雪孤舟，曾访故人家。千林未绿芳信，暖玉照霜华。共凭高，联诗换酒，瞑色夺昏鸦。堪嗟。澌鸣玉佩，山护云衣，又扁舟东下。想故园、天寒倚竹，袖薄笼纱。诗筒已是经年别，早暖律、春动香葭。愁寄远，溪边自折梅花。
    选歌试舞。［前人，露华。］
    暖消蕙雪，渐水纹漾锦，云淡波溶。岸香弄蕊，新枝轻弱条风。次第燕归将近，爱柳眉桃靥烟浓。鸳径小，芳屏聚蝶，翠渚飘鸿。六桥旧情如梦，记扇底宫眉，花下游骢。选歌试舞，连宵恋醉珍丛。怕里早莺啼醒，问杏钿谁点愁红。心事悄，春娇又入翠峰。
    舞句歌引。［前人，月边娇。］
    酥雨烘晴，早柳盼颦娇，兰芽愁醒。九街月淡，千门夜暖，十里宝光花影。尘凝步袜，送艳笑、争夸轻俊。笙箫迎晓，翠幕卷、天香宫粉。少年紫曲疏狂，絮花踪迹，夜蛾心性。戏丛围锦，镫帘转玉，拚却舞句歌引。前欢漫省。又辇路东风吹鬓。醺醺倚醉，任夜深春冷。
    三生春梦。□□□□□□
    词未见。［去病案：上四则胡氏均称词未见。今除三生春梦不可考，馀均从草窗词补入。］
    ○单字集虚凡三十三字
    单  看  正  待  乍  怕  总  问  爱  奈  似  但  料  想  更  算  况怅  快  早  尽  嗟  凭  叹  方  将  未  已  应  若  莫  念  甚
    ○两字集虚
    文缺。
    ○三字集虚
    文缺。
    词源云：词与诗不同，词之语句有二字三字四字至八字者。堆叠实字，读且不通，况付之雪儿乎。合用虚字呼唤，单字如正、但、甚、任之类，两字如莫是、还又、那堪之类，三字如更能消、最无端、又却是之类。此等虚字，却要用之得其所。若能尽用虚字，语句自活，必不质实，观者无掩卷之诮。案陆辅之本词源之说，列虚字近雅者，以示人也。明刻单行本，尚存两字集虚、三字集虚之目，其文全缺。说郛本并目缺之矣。今依明本存其目，缺其文焉，不复补之，以意逆志，自能得之矣。词用虚字贵得所，雅则得所耳。当时俳体颇俗，屯田最甚，清真不免时见。白石、玉田，无不雅者也。
    ○词旨畅旧序
    词旨一卷，元陆辅之撰。序云：“余从乐笑翁游，命韶暂作词旨。”是辅之名韶也。汪玉珊瑚网云：“汾湖居士陆行直辅之，有家妓名卿卿者，友人张叔夏赋清平乐赠之。後二十一年，行直官翰林典籍归，叔夏、卿卿俱下世，作碧梧苍石图，书叔夏词於卷端，且和其韵。”则是辅之名行直矣。明刻本词旨又题陆友仁撰，是之又名友仁也。杨廉夫东维子集云：“元松陵陆子敬，居汾湖北，垒石为山，树梅成林，取姜白石词语，名其轩曰旧时月色。”则辅之又字子敬。顾嗣立元诗选癸集云：“陆行直，字季道，一字德恭，一作季衡，吴人，居於甫里，自号湖天居士。翰林典籍，致政归，善画。有别墅在淞江之南，分湖之东。”所谓韶以友仁二名，与夫子敬辅之二字皆不及称，所书三字，又自殊异。今详核之，盖本名韶，故字德恭。改名友仁  ，故字辅之。後名行直，故字子敬。其名屡更，字因名立，诸书记载，随举不备，不足怪也。辅之生平，足见涯略矣。词旨为书，皆述叔夏论词之旨，与叔夏词源同条共贯。计论词七则，言简意明，能撮其要。采时流词中偶句工炼者，名曰属对，凡三十八则。而乐笑翁奇对二十三则次之。名词之意远辞隽者，名曰警句，凡九十二则。而乐笑翁警句十三则次之，以著受学之源也。又词眼二十六则，示人炼字之法。单字集虚三十三字，教人用虚字，须择近雅者，不可太俗也。词肇於唐，盛於五代，时皆小令。北宋之时，慢曲乃作，字句较多，行气通脉，全仗虚字。时人又杂以俳体，虚字流入鄙俗。玉田言之於前，辅之所由力为防闲也。共凡七类，篇帙无多，词之矩范，不出此也。流览是编，取词源注之，所列词句，取原词缀於下，俾前人精神，辅之微意，轩豁呈露，阅者事半工倍矣。所列词有已佚者，卷中详之。刊讹补脱写定字增，分为二卷，题曰畅者，言畅其旨也。杨雄有言，雕虫小技，壮夫不为，言赋也。赋且然，况词乎。然小道可观，必先利器，雄不长辞赋，必不能作是言。舍法以求，虽耄耋不能雕一虫，又乌可轻其技耶。辅之具苦心於前，不可任其没灭，为此以益方来。孟子曰：“大匠诲人，必以规矩。”斯亦良工之苦心也夫。光绪二十二年丙申三月，胡元仪序。
</div>
    <div class="pagination">
<a href="词旨_page3.html">上一页</a><a href="词旨.html">1</a><a href="词旨_page2.html">2</a><a href="词旨_page3.html">3</a><span class="current-page">4</span>
    </div>
    <div class="pagination"><a href="index.html">返回目录</a></div>
</body>
</html>
