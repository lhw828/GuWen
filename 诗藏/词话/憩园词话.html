<!DOCTYPE html>
<html>
<head>
    <meta charset="UTF-8">
    <title>憩园词话 - 第 1 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>憩园词话 - 第 1 页/共 3 页</h1>
    <div class="content">憩园词话 [清]杜文澜撰
    ●卷一
    ○论词三十则
    说词之书，宋世至为繁富，类皆散见於杂著中。惟明人杨升庵始以词话名书。康熙四十六年，御选历代诗馀，附词话十卷，自唐迄明，网不荟萃类列。并采录词人姓氏里秩，别汇为篇，可谓集词话之大成，备骚坛之盛事矣。近人词说，皆评白唐、宋旧词，所辑近词甚少。又皆详於话而略於词，载全阕者尤罕觏。余闲居无俚，就同人所谱新词，或已刊行，或存稿本，均为摘录数阕，自遣吟怀。其人这字籍宦途及平时交谊，亦备书之。更有同辈商榷之词，及平生游历有涉於长短句者，附为纪述。积有月日，汇集成编，暇时展观，如亲故人，如游旧地，诚闲中之乐事也。第近来词学海内风行，即以江、浙二省计之，何虑数千百家，而所录止此，盖既未实具鉴裁之识，何敢虚存采辑之心。其人苟非所知，其词即无从欣赏。昔人选诗词每惧漏，今所录只万中之一二，更无漏之足云。结契多疏，持论更拙，管窥蠡测，知不免贻方家笑也。
    词学肇自隋、唐、盛於两宋。崇宁间设大晟乐府，命周美成等诸词人讨论古今，撰集乐章，每一调成，即可播之弦管。於时有五声八音十二律七均八十四调，後增至百馀，换羽移商，品目详具。迨南度之末，张叔夏已有旧谱零落之叹。至元季盛行南北曲，竞趋制曲之易，益惮填词之艰，宫调遂从此失传矣。有明一代，未寻废坠，绝少专门名家。间或为词，辄率意自度曲，音律因之益棼。我朝振兴词学，国初诸老辈，能矫明词委靡之失，铸为伟词。如朱竹、陈迦陵、厉樊榭诸先生，均卓然大雅，自成一家。阳羡万氏红友，独求声律之原，广取唐、宋十国之词，折衷剖白，精撰词律二十卷。虽不免尚有遣漏舛误，而能於荆棘之内，力辟康庄，实为词家正轨。我圣祖既选历代诗馀，复御制词谱，标明体调，中分句韵，旁列平仄，俾承学之士有所遵循，词书於是大备。倘能从此审定调律，讨论宫商，庶几可得乐章之遗，冀复大晟之旧。故今之为词者，必依谱律所定字句，辨其平仄，更於平怕中分为入声所代，上声所代，於仄声中分为宜上、宜去、宜入，音声允洽，始为完词。若谓既不能谱入管弦，何妨少有出入。藉宋、元、明人之误声误韵，以自文其失律失谐，则且贻误後人，不如勿作。今录友人近词，专以协律为主。稍一背驰，虽有佳词，亦从割爱。
    万红友作词律，不收明人自度腔，极为卓识。词谱列调已多至八百二十有六，加以东泽绮语喜以旧调改立新名，更觉不可究诘。明人知音者少，率意命名，遂无底止。昔金冬心先生有自度曲一卷，序云：“予之所作，自为已律。家有明童数辈，皆擅歌喉。每曲成，付之宫商，哀丝色竹，未尝乖於五音而不合度也。”余谓既无宫调足据，又无工尺可循，恐不免英雄欺人，不敢引以为据。颇思构求十二律八十四调旋相为宫之法。惟近见宝山蒋剑人敦复所著乐律指南，能辟四清声六变律之谬。惜其人已逝，不获与之考求。窃谓世多好学沉思之士，如能一遇，当师事之。［剑人此书初稿，余曾见之，名宫调谱，後乃改名。其书於十二律逐一分按，既而又更改错换，自以初稿为误也。当时余颇疑剑人自歧其说，尚涉游移，未曾细读。迄今思之，意剑老必有所据，惜未与讨论，殊悔疏忽矣。钟瑞参］
    同治癸酉春，吴县潘伯寅侍郎祖荫，重刻道光间周止庵先生济所选宋四家词选，抉择极精。四家者，以周、辛、王、吴为冠，以晏同叔等四十三人附之。其论深得词中三昧。摘录止庵原序云：“清真集大成者也。稼轩敛雄心，抗高调，变温婉，成悲凉。碧山餍心切理，言近旨远，声容调度，一一可循。梦窗奇思壮采，腾天潜渊，返南宋之清Г，为北宋之挚。是为四家，领袖一代。馀子牵牵，以方附庸。夫词非寄不出，一物一事，引而伸之，触类多通。驱心若游丝之飞英，含豪如郢斤之斫蝇翼，以无厚入有间。既习已，意感偶生，假类毕达，阅载千百，謦弗违，斯入矣。赋情独深，逐境必寤，酝酿日久，冥发妄中。虽铺叙平淡，摹缋浅近，而万感横集，五中无主。读其篇者临渊窥鱼，意为鲂鲤，中宵惊电，罔识东西。赤子随母笑啼，乡人缘剧喜怒，抑可谓能出矣。问途碧山，历梦窗、稼轩，以还清真之浑化，予所望於世之为词人者盖如此。”此序示人从学之径，为阅历甘苦之言。虽所选以韩、范、欧、苏等列为附庸，不免骇俗，然但论其词，原非论其人也。
    止庵先生论词高下各有所见，不能从同。其论用字则有当恪守者，如云：“韵上一字最要相发，或竟相贴，相其上下而调之，则铿锵谐畅矣。”又云：“红友极辨上去是已，上入亦宜辨。入可代去，上不可代去。入之作平者无论矣。其作上者可代平。平去是两端，上由平而之去，入由去而之平。”又云：“上声韵，韵上应用仄字者，去为妙。去入韵则上为妙。平声韵，韵上应用仄字者，去为妙，入次之。叠则聱牙，邻则无力。”［诗韵以一闰敌上去入三声。词韵以一云敌平上入三声，此语前人已发之。余按古人之词，凡於极紧要处，从无用代声。其以入代平等字，多在不甚紧要处，偶一用之耳。此语似尚未经人道过。叠则聱牙，邻则无力，二语至精至当。钟瑞注］余谓此数说均极恳挚。惟入可代去一语，则不宜从。又凡应用去上应用去平，各调皆有定格，似亦不能概论也。［浅学者拈调填词，但知此叶平韵，此叶仄韵，不知仄韵中上去与入正自有辨。仄声之不辨，又何论阴平、阳平之分耶。钟瑞注］
    宋张玉田撰词源，审音释律，深抉本原。所惜言之未详，宫调未能显播。今为江都秦敦甫太史刊入词学丛书矣。词源中最妙者，为杨守斋作词五要。第一择腔。如塞翁吟之衰飒，帝台春之不顺，隔浦莲之寄煞，斗百花之无味，是也。第二择律。律不应月则不美，如十一月调须用正宫，元宵词必用仙吕为宜。第三填词按谱。自古作词能依句者已少，依谱用字者百无一二。若歌韵不协，奚取焉。或谓善歌者融化其字则无疵。殊不知不详制作转摺，用或不当，即失律。正旁偏侧，凌犯他宫，非复本调矣。第四随律押韵。如越调水龙吟、商调二郎神，皆合用平入声韵。古调俱协去声，所以转摺怪异，成不祥之音。第五要立新意。若用前人诗词意为之，则蹈袭无足奇。须自作不经人道语，或翻前人意，便觉出奇。或能炼字，诵才数过，便无精神。更须忌三重四同，始为具美。按守齐名缵，字继翁，又号紫霞翁，深於律吕。周草窗、张叔夏诸词人，皆就以正拍。草窗之木兰花慢咏西湖十景，皆其订正。此五说皆要言不烦，可资法守。
    词调中宜平宜仄，及可仄可平，词谱、词律均已旁注详明，自可遵守。惟仄声中有分别，万红友词律但於各调附注去声之妙，尚未知用去上有定律也。今之歌曲工尺，於上声字则由高而低，去声字则由低而高，即是此理。词用去上，取其一扬一抑，得顿挫之音。凡属慢词，必有用去上处，小令亦间有之，是须留意省察。第取宋人名词同调数阕互观之，如数词同用去上，即是定律。闲尝体认，凡上下句有韵，而中一句四字亦协韵者，必用去上，如齐天乐前後段皆有之。又後结用两仄声住，而非入声韵者，亦必用云上。盖词之韵即曲之拍，三句连协，中为短拍，非抑扬不能起调。末拍为曲终，以去上作煞，则诵之自悠然有馀韵矣。虽宋词未必全如是，而名词则无不如是。作者宜从其同，勿沿其误。
    凡协韵原可任人择拣，第勿用哑音，及庸俗生涩之字而已。然韵上一字，亦有定律。如调中有应用去上处，自须协上声。而如醉太平、恋绣衾、八六子等平调，韵上之仄声字，必须用去声，方是此调声响。即周止庵先生所谓“平声韵上仄声字，去为妙”也。但取本调名词多读数过，自能体会，盖有天籁存焉。仄声调之韵，原可上去入三声通用。亦有宜分别者，如秋宵吟、清商怨、鱼游春水等调，宜用上声韵。玉楼春、菊花新、翠楼吟等调，宜用去声韵。壶中天、琵琶仙、惜红衣、淡黄柳、凄凉犯、暗香、疏影、兰陵王等调，宜用入声韵。乃其宫调如是，入声韵尤严不可紊也。又如齐天乐、花犯等调，用去上者多，不可协入声韵。虽可以入代上，而音节究不谐鬯。昔陈西麓好以仄韵改平韵，而所作入声韵，盖秘宫调相同，寓以入作平之意。大约仄调宜用入声韵者，十居五六。白石自度曲十七阕，协入声者过半，其故可知。［以入作平者，入声可以融化。上声即不尽然，而去声尤甚。作词固最重去声。最要留心。钟瑞注］平上入三声，间有可以互代。惟去声则独用。其声激厉劲远，转折跌荡，全系乎此，故领调亦必用之。又宋人所用去上声，与现行官韵颇有异同。如酒、静、水、杜、似等是上声字，宋人可作去声用，易致误认。更有素娴四声，而各习方音，间有上去互误者，是宜随时考正也。
    宋词暗藏短韵，最易忽略。如惜红衣换头二字，木兰前慢前後段第六七句平平二字，霜叶飞起句第四字，皆应藏暗韵。此外似此者尚少，换头二字尤多。虽宋词未必尽同，然精律者所制，则必用暗韵。吴西林先生颍芳言：“词之兴也，先有文字，从而宛转其声，以腔就辞者也。洎乎传播通久，音律确然，继起诸词人不得不以辞就腔，必遵前词字脚之多寡，字面之平仄，号曰填词。或变易前词，仄字而平，平字而仄。或前词字少而多之，融洽其多字於腔中。或前词字多而少之，引伸其少字於腔外，皆与音律无碍。盖当时作者述者皆善歌，故制词度腔，而字之多寡平仄参焉。今则歌法已失其传，音律之故不明，变易融洽，引伸之技何由而施。操觚家按腔运词，兢兢尺寸，不易之道也。”按此论专为近之作词者而发。从知宋词中有同体而字数有多寡者，即融洽引伸之故。所为兢兢尺寸，专就字之多寡言之。余更为进一解，凡名词之四声，亦应极意摹仿。试观方千里、杨泽民、陈西麓、王碧山等和清真词，四声相同者十居七八，此中即寓定律。宋人多明宫调，其谨慎尚如是。今去古益远，安可不恪遵之。
    近见江苏书局重刻周止庵先生词辨，原书十卷，不戒於火，今刻止二卷矣。所选唐、宋名词各家，均有论断，备载刊本。今摘录介存斋论词杂著数则，以公同好。如云：“两宋词各有盛衰，北宋盛於文士而衰於乐工，南宋盛於乐工而衰於文士。”“词有高下之别，有轻重之别。飞卿下语镇纸，端已揭响入云，可谓极两者之能事。”“近人颇知北宋之妙，然终不免有姜、张二字横互胸中。岂知姜、张在南宋亦非世擘乎。论词之人，叔夏晚出，既与碧山同时，又与梦窗别派，是以过尊白石，但主清空。”“学词先以用心为主，遇一事，见一物，即能沉思独往，冥然终日，出手自然不平。次则讲片段，次则讲离合。成片段而无离合，一览索然矣。次则讲色泽者节。”“感慨所寄，不过盛衰，或绸缪未雨，或太息厝薪，或己溺己饥，或独清独醒，随其人之性情学问境地，莫不有由衷之言。见事多，识理透，可为後人论世之资。诗有史，词亦有史，庶乎自树一帜矣。”“初学词求空，空则灵气往来。既成格调求实，实则精力弥满。初学词求有寄，有寄则表里相宣，斐然成章。即成格调，求无寄，无寄则指事类情，仁者见仁，知者见知。”以上六则，持论极高，阅之自增见地。初，戈顺卿论词吴中，众皆翕服。独长洲孙月坡茂才麟趾与龃龉。长洲宋铭之茂才云：“窃谓守戈氏之界，可以峻词体。游孙氏之字，可以畅词趣。二者皆是，不可执一，愿与同侪通两家之驿可乎。”同人韪之。余则谓词仍当以韵律为主，未可越戈氏之范围，不敢附和月坡也。且月坡词说有少游庸俗之病，惟所作词径数则，有可采者。如云：“梦穿足医滑易之病，不善学者便流於晦。词中之有梦窗，如诗中之有长吉。篇篇长吉，阅者生厌。篇篇梦窗，亦难悦目。”“作词须择调，如满江红、沁园春、水调歌头、西江月等调，必不可染指，以其音调粗率板滞，必不细腻活脱也。”［必不可染指一语，似太偏。月坡词即尚流利者，虽不至竟如曲，而已在界限之间。钟瑞注］“作词尤须择韵，若有一韵牵强，一字未妥，通体为之减色。”“学问到至高之境，无可言说。词之高妙，在气味不在字句。”“近人作词，尚端庄者如诗，尚流利者如曲，不知词自有界限，越其界限即非词。”“牛鬼蛇神，诗中不忌，词则大忌。运用故典须活泼。”“无才固不可作词，然逞才作词，词亦不佳。须敛才炼意，而以句调运之。”“词中四字对句最要凝炼，如史梅云：‘做冷欺花，将烟困柳’，只八个字，已将春雨画出。”“阅词者不独赏其词意，尤须审其节奏，节奏与词意俱佳，是为上品。”“尝取古人拗句诵之，初上口似拗，久之觉非拗不可。盖阴阳清浊之间，自有一定之理，妄易之，则於音律不顺矣。”按以上十则，皆切脉近理，深造有得之语。
    宋词用韵有三病，一则通转太宽，二则杂用方音，三则率意借协。故今之作词者，不可以宋词用韵为据。现行词韵，如晚翠轩、学宋斋，皆非善本，即秦氏所刻之べ斐轩，虽非伪造，实为曲韵，亦难引用。惟戈顺卿手定词林正韵，考订精详，洵可传世。［余友刘辰孙，尝言词林正韵所注反切多误，面叩之，知其於韵学实浅。然则其中可议者，正非一端，惟其正定各韵，实胜旧书。钟瑞注］然其中亦尚有可议者。余谓填词非五七言、长排可比，用韵无多，即至长之莺啼序，亦止用十八韵，尽可择明显者用之。何必涉疑似之间，供人指摘哉。
    两湖行销淮南纲盐，时由湖南委丞ヘ牧令一员，至汉镇稽收水程，名曰南程委员。道光末，委者为宋于庭司马，长洲老名士也，名翔凤，嘉庆庚申举人。官湖南新宁县，後擢宝庆丞。时余在楚督幕中，与为忘年交。丐题西泠读书图五古一首，语甚卓雅，惜乱後失之。今见所作乐府馀论一卷，沿渔隐丛话、能改斋漫录之旧，泛论宋词，语皆精。内有分别词曲一则，节录之。论云：“宋、元之间，词与曲一也，以文写之则为词，以声度之则为曲。”又云：“北宋所作，多付筝琵，故单缓繁仲而易流。南渡以後，半归琴笛，故涤荡沈渺而不杂。白雪之歌，自存雅音。薤露之唱，别增俗乐，则元人之曲，遂立一门。弦索荡志，手口忄舀心，於是度曲者但寻其声，制词者独求於意。古有遗音，今成绝响，在昔钱唐妙伎，改画阁斜阳。饶州布衣，谱桥边红叶。文章通丝竹之微，歌曲会比兴之旨。使茫昧於宫商，何言节奏。苟灭裂於文理，徒类啁啾。爰自分驰，所滋流弊。兹白石尚传遗集，玉田更有成书。点画方迷，指归难见。惟先求於凡耳，籍通四上之原，还内度於寸心，庶有万一之得。”
    又有分别小令、中调、长调之说，极明晰。如云：“诗之馀先有小令。其後以小令微引而长之，於是有阳关引、千秋岁引、江城梅花引之类。又谓之近，如诉衷情近、祝英台近之类，以音调相近，从而引之也。引而愈长者则为慢。慢与曼通。曼之训，引也，长也。如木兰花慢、长亭怨慢、拜新月慢之类，其始皆令也。亦有以小令曲度无存，遂去慢字。亦有别制名目者。则曰令者，乐家所谓小令也。曰引、曰近者，乐家所谓中调也。曰慢者，乐家所谓长调也。不曰令、曰引、曰近、曰慢，而曰小令、中调、长调者，取流俗易解，又能包括众题也。”
    近人每以诗词词曲连类而言，实则各有蹊迳。古今词话载周永年曰：“词与诗曲界限甚分明，惟上不摹香奁，下不落元曲，方称作手。”又曹秋岳司农云：“上不牵累唐诗，下不滥侵元曲，此词之正位也。”二说诗、曲并论，皆以不可犯曲为重。余谓诗、词分际，在疾徐收纵轻重肥瘦之间，娴於两途，自能体认。至词之与曲，则同源别派，清浊判然。自元以来，院本传奇原有佳句可入词林，但曲之迳太宽，易涉粗鄙油滑，何可混羼入词。乃宋人有俳优一体，降格而甘比於伶官，误人非浅。如词律所列黄山谷望远行、少年心各一阕，鼓笛令二阕，石孝友惜奴娇二阕，庸恶陋劣，非猥亵几似淫词，怫心刺目。故於重刊时注明删除，免误後人，兼为二公解秽。
    词之五字偶句有可入诗者，如徐昌图临江仙词两结句，前云：“澹云孤雁远，寒日暮天红。”後云：“残灯孤枕梦，轻浪五更风。”上句可入诗，下句则断非诗矣。诗之幽瘦者，宋人均以入词，如“曲终人不见，江上数峰青”一联，秦少游直录其语。若是者不少，是在填词家善於引用，亦须融会其意，不宜全录其文。总之，词以纤秀为佳，凡使气使才，矜奇矜僻，皆不可一犯笔端。
    词之纥那曲、罗曲，是五言绝名。怨回纥是五言律诗。生碴子是仄韵五律。小秦王、清平调、采莲子、杨柳枝、八拍蛮、Ы乃曲，是七言绝句。瑞鹧鸪是七言律诗。渔隐丛话云：“唐初歌舞多是五七言诗，後渐变为长短句。”盖唐人熟於宫调，诗皆可叹，故亭以之赌唱。後人变体，诗词判分。如填所列各调，须深味词旨，勿使人误以为诗，方为合格。
    每於近人集中，留意论词序跋，绝少发明宫调格律者。屡询同人，亦云罕遘。近惟姚梅伯孝谦为人作序，微露律吕旨归。又冯柳东太史集中，有辨明工尺高低之语。惜皆未详。已於所选词後备录之，以资启迪。
    四库全书克斋词提要云：“考花间诸集，往往调即是题。如女冠子则咏女道士，河渎神则为送迎神曲，虞美人则咏虞姬之类。唐末五代诸词，例原如是。後人题咏渐繁，题与调始不相涉。”余按今人标题作本意者，即是就调为题。此外多与题无涉，或竟相犯者。如以春霁咏秋情，以秋霁秋春景，皆非所宜。故凡即景言情，必先选定词调。虽难尽合题旨，亦必与本题略有关合为佳。［又如满江红、水调歌头之类，调本雄壮，而强纳之于香奁。如三姝媚、国香慢之类，调本细腻，而故引之为豪放，均为不称。故拈题犹贵择调也。钟瑞注］
    宫调须合月令，如黄钟为十一月之律，大吕为十二月之律，正月则太簇，二月则夹钟，以此类推，至十月应钟为止。其用法亦各有所宜。如雍熙乐府云：“十六调，黄钟宫宜富贵缠绵，正宫宜惆怅雄壮，大石调宜风流蕴藉，小石调宜旖旎妩媚，仙吕宫宜清新绵邈，中吕宫宜高下闪赚，南吕宫宜感叹伤惋，双调宜健捷激枭，越调宜陶写冷笑，商调宜凄怆怨慕，林钟商宜悲伤宛转，般涉羽宜拾掇坑堑，歇指调宜急并虚揭，高平调宜涤荡漾，道宫宜飘逸清幽，角调宜典雅沈重。”此虽曲之元声，亦可为词之取调。又按古今词谱亦如乐府，依次分列，至第十六调，则名散水而无角调，疑散水或即角调之别名。谱增正平、平调、琴调，合为十九调。此专为杂剧言也。填词者各就悲欢所感，相题用之。何调属何宫，词谱及乐章集、白石道人歌曲等，均有分注者。
    校书遇费解语，百思不得，迨以善本校出，有令人失笑者。如校词律，秦少游雨中花慢词，上句“满空寒”三字，下句“皇女明星迎笑”六字。万氏注云：按律少一字。余又觉“皇女”二字不可解。及得淮海集校之，乃上句为“寒白”，下句为“玉女”。钞时误钞“玉”字一点，与白字并作皇字，此与俗传羊血仓仓笑柄正相偶矣。凡校书昔人比之扫落叶，愈扫愈集。纵有佳刻，而陶阴焉马之讹，亦不能免。自问校颇有精意，每写样时，批改数度，迨成书後，仍负疏漏入惭，司梨枣者，可不慎哉。元人周德清有作词十法，王州谓不切者可删。其第四条辨阴阳，如同一东韵，东钟松冲之类，轻者为阴。同戎龙穷之类，重者为阳。极为明晰。又第八条分上去，第九条依定格，此元人中能得两宋法律者。
    王州艺苑卮言附录云：“词者乐府之变也，须宛转绵丽，浅至儇俏，挟春月烟花於闺内奏之。一语之艳，令人魂绝，一字之工，令人色飞，乃为贵耳。”又云：“温飞卿所作词曰金荃集，唐人词有集曰兰畹，盖皆取其香而弱也。然则雄壮者固次之矣。”余论词不敢主苏、辛之豪浑，此二说实获吾心。
    张玉田云：“词之语句若堆叠实字，读且不通，况付雪儿乎，合用虚字呼唤。单字如正、但、甚、任、况、又之类，两字如莫是、又还、那堪之类，三字如更能消、最无端、又却是之类，即要用之得其所。”此数言，见於词源。吴江沈偶僧古今词话引之，另标题为衬字。而万氏红友则又极论词无衬字。余以为皆是也。衬字即虚字，乃初度此调时用之。今依旧填词，自不容再有增益。万氏盖恐衬字之名一立，则於旧调妄增，致碍定格耳。玉田所云虚字，今谓之领调，所列皆去声。其二三字之首一字，亦须去声。莫是之莫字虽入声，宋人通作暮音也。
    词多平仄声兼叶。惟长调内哨遍、戚氏等，有平上去三声兼叶者。盖本之葩经蔓草诗零露溥、清扬婉、我愿，彤弓诗受言藏、中心贶、一朝飨也。至元人叶儿乐府所载乾荷叶、平湖乐等小令，亦复统叶三声。则词之流入於曲，宋人所无。余校刊万氏词律脱误一二字甚多，已逐字详注。其脱三字以上者，虽曾注明，今复按目次汇列之，俾未见新刻者，藉资考订。长相思，扬无咎词後结，脱“莫负清秋”四字。上林春，扬无咎词“正暖日如熏芳袖”句下，脱“流莺恰恰娇啼，为劝百觞进酒”二句十二字。伊川令，范仲胤妻词“人情音信难”句下，脱“鱼雁成搁”五字。梁州令叠韵，晁补之词，“过尽南归雁”句下，脱“江云渭树”四字。茶瓶儿，石孝友词“来无计”句下，脱“闷恹恹”三字。归田乐，晏几道词前结，脱“飞花又春”四字。倾杯乐，柳永词後结，脱“恨难销、和梦也多时间隔”十字。又一阕“惨黛”二字下，脱“蛾盈盈无绪，共黯魂销，重携纤手语”三句十五字。杏花天，卢炳词後结，脱“起看三白年丰瑞气”八字。于飞乐，张先词“怎恐教”三字下，脱“花解语”三字。下水船，晁无咎第二首词後结尾，脱“情何寄”三字。望云涯引，李甲词“暮云凝碧句”下，脱“危楼静倚”四字。长寿乐，柳永词“临轩亲试”句下，脱“对天颜咫尺”六句二十九。八六子，李滨词“小桃朱户”句下，脱“旧时芳陌”四字。玉京秋，周密词“晚蜩凄切”句下，脱“画角吹寒”四字。宣清柳永词“命舞燕翻翻”句下，脱“歌珠贯串”五句二十四字。珍珠帘，吴文英词第二句，脱“层帘卷”三字。白苎、蒋捷词换头“忆昨”二字下，脱“听莺柳畔”四字。凡谱以上诸调者鉴之。尝读元吴文正草庐先生答孙教谕书云：“风、雅、颂乃乐章之名，其音节各异，如今慢词、小令之分，虽以彼为此，以此为彼而不可得。”此为公说诗义之语，从可悟作词界限。小令，风也，触景言情，不宜间以质实。慢词，雅、颂也，述怀咏物，慎勿徒取虚神。惟引与近，今所谓中调者，则可情景虚实兼用之耳。
    嘉兴有俗传反切之法，於等韵见溪群泥，及孙炎字母空谷传声之外，别具一途，而法则相通，学亦极易。有洞庭切，自吴门传来，故名。又有三翻、二翻、细切，共四种。洞庭切，如书字作赊朱，［赊，土音如琐之平声。］江字作觉阳。［觉，作平声。］三翻，书字作申真朱，江字作金因阳。二翻即减三翻之中一字。细切稍难，须以本字之谐声，合三翻之上一字，如书字作申如，江字作金央之类。乡曲小儿，往往习为笑乐。余五六岁，先大夫初教四声，即与邻童私习。以数目之十字口授切音，各诵十馀过，或数十过。脱口而出，自合四声，盖实由天籁也。按宋景文笔记云：“孙炎作反切，语本出於俚俗，谓就为卿溜，谓团为突栾，谓孔曰窟笼。”正与洞庭切相合。可见自古之凡为父兄者，於群儿嬉戏时，何妨以此善诱，互为问答。使旁人不能通晓，童稚必矜为神奇。专心习之，纵汉有四种全通，但解洞庭切一门，为用已溥。每见词人去上声易误，附此为刍荛献焉。
    ●卷二
    ○周稚中丞词
    国朝词人最工律法者，群推纳兰容若、顾梁汾、周稚圭三家。纳兰侍卫饮水词，顾典籍弹指词，均已采入词综。惟稚圭中丞金梁梦月词，流传未广，亦无选录。中丞名之琦，河南祥符人。嘉庆戊辰进士，累官至湖北广西巡抚。余生虽晚，犹得於楚幕中望见颜色。所选心日斋十六家词，专取唐、宋，而以元之张蜕岩殿焉。其论曰：“词之有令，唐五代尚矣。宋惟晏叔原最擅胜场，贺方回差堪接武。其馀间有一二名作流传，然皆专门之学。自兹以降，专工慢词，不复措意令曲，其作令曲，仍与慢词声响无异。大抵宋词闲雅有馀，跌宕不足。长调则有清新绵邈之音，小令则少抑扬抗坠之致。盖时代升降使然。虽片玉、石帚，不能自开生面，况其下者乎。”其论如此，取迳可知。余求其词集不可得。今从各友抄存者摘录十二阕，浑融深厚，洵为盛世元音，足资後学津梁，坛坫弁冕也。菩萨蛮云：“映门衰柳无颜色。长条一夜西风急。人倚小红楼。阑干天际愁。愁来天又暮。艇子冲波去。打桨问鸳鸯。鸳鸯秋梦长。”又风蝶令云：“琴语回瑶轸，帘波暗玉钩。芳心一寸镇难留。销得三分病与七分愁。药裹抛仍在，苔笺卷未收。薄寒无赖倚罗。可是禁愁禁病又禁秋。”又踏莎行云：“勤客清尊，催诗画鼓。酒痕不管衣襟污。玉笙谁与唱销魂，醉中只想瞢腾去。绮席频邀，高轩惯驻。闷来却觅栖雅鸦语。城头一角晋阳山，怪他青到无人处。”又丑奴儿慢，望都县城外事云：“轻尘倦马，酒醒今宵何处。最愁说，琼箫花外，半壁储胥。恨入初程，剑歌声悄壮心孤。围棋乘兴，迟回命屐，一著先输。鼓吹未闲，凄凉官烛，憔军符。更谁向、平原飞骑，笑挽雕弧。废叠秋笳。怨吟曾到帐中无。伤心休问，辽空唳鹤，残月鸣狐。”又月下笛，晨出钱塘门乘小舟沿溪至苏公祠云：“野艇摇烟，生衣蘸渌，镜波圆折。湖菱翠贴。最苦新凉犹怯。话难愁，髯仙未知，雨花露蕊凄步さ。渐娇云堕砌，芳魂冉冉，暗窥窗月。柔乡恋否，枉荐鞠泉荒，冷香凄蝶。三生净业。试与长眠人说。算年来红尘倦游，好山画里缘再结。黯销凝，又早芦湾、梦落秋江雪。”又瑞鹤仙，出都小憩芦沟桥偶述云：“柳丝征袂绾。试锦羽初程，玉骢犹恋。铜街佩声远。向天边回首，故人如面。藤阴翠晚。但怪得琴尊梦短。有游蜂、知我心期，刚是褪红曾见。还看珠巢题字，墨晕初乾，酒痕微泫。晴云乍展。春已在驿桥畔。问柔波，一样仙源流下，为底人间较浅。要重寻、京邑尘香，素襟漫氵斡。”又天香咏水仙花云：“水艳吟香，花清眷梦，湘皋记共游冶。盏侧涂金，簪横削玉，雾带碧痕低亚。能辞试，问甚日、仙魂初化。翠羽明珠不见，依然冷云凝夜。银缸旧愁自写。倚冰签、薄寒吹麝。一掬茜窗清泪，粉妆慵卸。还恐春风唤起，又暗忆、扁舟古祠下。素袜无尘，凌波去也。”又三姝媚，咏樱桃云：“垂檐红半。渐饧箫吹残，荼蘼开过。乍启唇朱，趁小腰蛮舞，玉颜初破。禁苑偷衔，怜蘸雨、莺簧初ネ。记忆妆楼，闲折娇春，粉香千朵。还对珍丛婀娜。问霞液承盘，为谁轻堕。翠笼分携，送锦鞍归去，闷拈珠颗。寄远年年，将恨与鲛绡俱里。怕谁停杯婪尾，繁阴梦锁。又应天长云：“莺花近甸，鸿雪去程，依稀梦境堪觅。记否那回携手，汀波恋馀碧。垂虹影，还自直。有几许、倩魂销得。画眉冷，走马人来，鸥鹭曾识。回念别离时，陌上香院，罗带为谁拭。怕说绣チ行处，鞭丝堕秋色。前踪认、如过翼。尽唤起、暮愁千尺。断桥外，细雨恹恹，重问村驿。”又解连环，和片玉韵云：“雨笺休。诉幽襟忍见，赋情绵邈。耐昼水、闲拂蛛尘，但锦羽梦孤，翠绡缘薄。似水春阴，总化作、残秋萧索。对厌厌病枕，闷损镜妆，谁寄灵药。芳尊自开亦若。带颦蛾酒晕，犹倚阑角。枉盼断、淮上青山，渺天际黛痕，等闲迷却。浪迹依然，把柳絮、看成桃萼。劝清游，半睛半雨，趁花未落。”又瑞龙吟，拟周清真云：“吟香路。重认泪点娟筠，唾痕芳树。依然咫尺天涯，断魂絮影，知他甚处。信音伫。还是坠珠尘网，半捎窗户。无聊强摺红笺，醉来试倩，流莺寄语。惆怅雕阑犹在，晚花羞眄，垂杨慵舞。应想旧时堂前，巢燕非故。琴心赠别，颠倒闲词句。何曾见、珠帏夜消，银屏微步。佩解人归去，帕罗尚绾，愁丝怨绪。帘底波千缕。空负我、西窗秋衾凉雨。话残梦里一镫谁絮。”又多丽，杭州北新关道中云：“古钱唐。翻成此日凄凉。薤歌中，灰飞纸蝶，翩翩吹上牙樯。峭帆风，迎来柳た，离筵语、递入椒浆。绿蜡凝愁，素帷搴怨，更夫人影到船窗。叹吾谷旧山云树，归计苦参商。经行过，女坟湖水，泪洒吴阊。问从今，关河万里，可堪重著思量。鲍家诗、繁台夜雨，江淹恨、岭峤秋霜。西去啼乌，南征哀雁，断肠容易便分行。愿留取，镜盟钗约，心字各焚香。尘缘了，与君携手，片月金梁。”以上十二词皆谐音协律，真意独存，耐人寻味。
    ○戈顺卿典簿词  戈顺卿典簿载，江苏吴县人，由诸生官国子监典簿。以词学提倡江南北者三十年。所著词林正韵三卷，取李唐以来韵书，以校两宋词人所用，博考互证，辨晰入微，足补べ斐轩之遗，永为词家取法。又选宋七家词，采取精当，核律亦严。惟宋词用韵太宽，往往不分四呼七音，而以乡音意为通转。选中有佳词韵误者，辄改其韵。未免自信过深，招人訾议。余拟就所选各词，改还原文，注明出韵，俾後人知所弃取。更以宫调注於眉端，以便观览。甫脱稿，尚未付刊。典簿所撰翠薇花馆词多至三十九卷，专主审音协律，致真意转漓。今摘录小令、长调各数阕，皆其真面目也。相见欢，舟次横塘感旧云：“兰桡一棹横塘。拂垂杨。依旧楼阴，斜枕绿波长。梦痕远。歌声断。恼人肠。只有落花流水冷残阳。”又菩萨蛮云：“画屏遮断行云路。莺呼残梦飘香去。丝雨湿阑干。杏花天气寒。钿筝斜倚玉。谁理同心曲。检点旧罗襟。泪痕深不深。”又惜红衣，皇甫墩观荷云：“鹭浴新凉。鸥盟旧梦，泫红摇碧。载酒寻芳，清香沁瑶席。西风未老，还自媚、歌裙游屐。凝立。斜照晚烟，对一蓑渔笛。惊鸿瞥影，环佩珊珊，凌波素罗湿。吹箫柳外，旧贡采莲识，可惜粉云香露，不是故乡秋色。问九峰螺黛，知否碧城消息。”［“凌波素罗湿”句“波素罗”三字音触，责备贤者，似尚可议。钟瑞参］又山亭宴，秋晚游天平山憩白云寺外停车小燕云：“半山已觉山无路。遍林坳，冷枫红舞。螺黛远含颦，翠屏绕、明霞千缕。西风卷叶，送秋声，带松壑流泉飞去。古寺白云深，听缓缓疏钟度。冶春画出浓眉妩。记闲游，钿车如雾。秋意澹林峦，便冷落，歌朋啸侣。把杯一笑，问山林，谁似我、孤吟愁句。倚树映酡颜，又雁外斜阳暮。”又垂杨，题白门杨柳图云：“青青甚处。是汉南旧稿，江南新谱。乱扑香绵，翠阴搀入丝丝雨。六朝山色今何许。暮鸦在，依然终古。有情人、凝望斜阳，搅乱愁无数。侬亦频年寄旅。记烟暗画桥，玉骢嘶去。醉梦如尘，梦魂犹忆章台侣。天涯无限相思苦。漫留得、鹃啼莺语。伤心一幅，春风千万缕。”又春霁柳影用草窗词体云：“眠醒柔魂，向斜澹处，荡然无力。浅锁眉低，倦支腰瘦，晴光别样萧瑟。阑干晕碧。燕莺都似惊鸿疾。更远隔流水，板桥浓霭暗春色。琼疏倚醉，绣径遮香，暗惹游丝，翠梳飘入。卷长亭、怨痕碎缕，凉云和雾半庭积。梦绕章台寻旧迹。画秋千畔，奈他残月凄风，薄寒迷晓，絮云狼籍。”又兰陵王，和周清真韵云：“画桥直。明镜波纹皱碧。轻烟绕，歌榭舞楼，一派迷离黯春色。东风遍故国。吹老关津怨客。长堤畔、千缕翠条，时见流莺度金尺。萍踪半陈迹。记侧帽题襟，香霭瑶席，天涯今又逢寒食。叹携手人远，俊游难再，飞花飞絮散旧驿。送潮过江北。悲恻。乱愁积。对孤馆残镫，无限凄寂。青禽望断情何极。乍依枕寻梦，怕闻邻笛。那堪窗外，更细雨、夜半滴。”按兰陵王第六句清真原词云：“谁识京华倦客。”识字是协短韵。方千里和词亦云：“曾识倾城幼客。遍考宋词协与不协皆有之，第既用其韵则不可不协。典薄为讲律名手，不免疏漏，拈笔者可不慎与。”［所采各词，洵是翠微花馆集中佳作。兰陵王一首，既用周韵，宜同周协，憩园之言极是。此定是翁偶误耳。惟意在宋词，似可不拘，否则垂杨一首，尾句伤心上应加一字。词律收日湖一调与此同，而不知日湖之啼鹃上原有纵字也。此正与稚圭月下笛後起，只有四字相同，不应於此加字，於彼不加也。钟瑞参注］
    ○谢默卿观察词
    忆余咸丰辛亥初夏，以佥判初至两淮。维时官淮南监制同知者，为谢默卿观察元淮，湖北松滋人。後氵存升广西左江道，未之官，归老楚中，享上寿以终。观察时学甚深，亦作长短句，名海天秋角词。又刻碎金词谱，仿白石道人歌曲旁注工尺，谱虽甚精，恐不免如冬心先生之自度曲以意为之，未敢遽信。［数年前余购得默卿碎金词韵一书，套板分色刻印均极精致。既而又收得碎金词谱，两书遂称合璧。然所为韵与谱者皆未详备，诚如憩园之言，不敢引以为据也。钟瑞参注］初见时，以余幕游楚北最久，依依有桑梓情，曾赠诗词各集。迨癸丑春，粤逆陷扬郡，全付劫灰。今於黄韵甫大令所辑国朝词综续编中见其二词，能守律法，录一阕以存故人之谊。调寄雨中花慢，雪後咏梅云：“萼坼冰檐，枝梢月榭，忍寒独与寻春。又雨花淅沥，云叶缤纷。未入罗浮幻梦，何来姑射仙人。阑干遍倚，一番偃蹇，几日温存。记从西碛，曾住东山，支筇野店江村。容易得闲题碧落，静对黄昏。滴滴娇红欲泪，沉沉冷翠无痕。韶光已半，莺声犹寂，可奈销魂。”按此调，苏、辛、秦、柳句法，各有参差，想可不拘也。韵甫大令，名燮清，一字韵珊，海盐人。以誊录得县令，需次湖北。少年时即笃学好古，文誉日隆。所著倚晴楼诗词集，及帝女花、桃雪各传奇，脍炙人口。嗣又继王兰泉侍郎续词综之後，纂成续编，得词五百八十六家，都为二十四卷。会遭寇乱，转徙流离，此编失於逆旅。赖其女夫宗子城太守景藩，冒险往搜，竟得完璧。韵甫亡後，子城商之张鹿仙、胡月樵两观察，诸迟菊孝廉为之校订，同治癸酉刊於武昌。是编之传，盖有隐为呵护者。余先以乙丑春督销淮鹾至楚，与子城有一面缘，心重之。旋闻韵甫在彼籍，龚慕九主改为之介绍，欲与谈词。而韵甫已病，余旋去楚，遂不获见。并韵甫之词亦未及抄录，殊慨交壁失之。
    ○姚稚香大令词又一则
    姚稚香大令辉第，一字子箴，河南辉县人。弱冠与道光戊戌科进士，以知县即用发江苏，一权上海县，以催科被议。复官後，抑郁而终。所著菊寿庵词四卷，其婿吴槎仙司马为付梓，属余校订。其词摹仿二窗，深得玉田三昧。抒情咏物，小令、慢词，无不美备。录其减兰，吴江晓竹云：“垂虹灯火。夜色冥迷画舸。廿五秋钲。★枕篷窗听到明。邮签漫散，晓梦摇摇随雁橹。红叶飘箫。水阔烟寒十四桥。”又踏莎行，题嫩寒春晓图云：“泪翦啼痕，香拖梦尾。晓风吹白窗儿纸。金铃迢递海棠阴，十三楼上天如水。篝翠犹温，阑朱漫倚。汀洲只在垂杨里。春来不是怕钩帘，钩时怕带春愁起。”又前调，申江舟中题张次柳词稿云：“照夜神珠，压囊奇锦。风流再见张三影。把君行卷过吴淞，春愁满载瓜皮艇，挑尽虫，烹残凤饼。箫声吹得鸳鸯醒。船娘贪听断肠词，推篷忘却梅花冷。”又满庭芳，金阊城东王府基吊张吴故宫云：“老木归雅，残萁马，女墙迤逦斜阳。梧宫片月，何苦照兴亡。休怨沼吴西子，千载後、又几沧桑。君不见，秋风坏圃，菜叶为谁黄。红羊销劫火，银镫换梦，翠幄移香。便金迷纸醉，往迹都荒。多少愁烟恨水，当日是、画槛珠廊。还留得，篱花一角，蛩语说凄凉。”又琐窗寒，春雪和定甫云：“筝柱凝寒，帘纹弄晓，试镫风紧。压檐云重，又做一番凄冷。怕孤他、璇闺絮才，阑干吹乱杨花影。想辛盘荐後，蔬畦未翦，甲红偷沁。飞尽。愁重省。看才叠银床，旋消金井。横塘梦好，料理探梅芳讯。渐青青、春满灞桥，萧郎归约浑未准。试凭伊，遮断蘼芜，万一天涯近。”又龙山会，游灵岩暨毕氏旧园和施梦玉韵云：“玉沼窥青鬓。寥落吴宫，满目兴亡恨。鲸钟云外，冷幽寻处，一杵楼阴催近。不见采香人，尚留得、蘼芜寒径。倚回阑，晓风似翦，乱红吹尽。平泉花木依然，燕子重来，不是当年姓。邯郸凭唤醒。松风语、似为青山招隐。归骑莫，问抛却烟鬟谁忍。送轻帆，随人片月，玉钩春影。”又声声慢，游虎阜云：“霞横暮绮，波翦纹罗，芳塘画桨轻回。尚爱青山，满林蝉磬相催。斜阳渐移帘影，带苍烟、暝入楼台。凉意好，早茶樯酒幔，都载花来。漫想吴泾多丽，怕娥妒影，宝镜全开。桂古蟾今，几番留客衔杯。沉吟玉箫何处，倚雕阑、难说秋怀。归棹晚，采花、人在水涯。”又水龙吟，咏芦花云：“几重撩乱云，筛琼碾玉秋无缝。红桥糁恨，画船织瞑，霜融月冻。拟雪还轻，如尘较软，压愁偏重。正老渔醉卧，烟蓑懒脱，和万点、秋心拥。比似离情千种，趁归帆、带寒遥送。微茫一水，萧骚万叶，做成凄讽。纸阁编帘，柴门缚帚，山家清供。更谁将、布被匀装，絮裹砚鸳梦。”又八归，南屏看红叶晚归，舟次纪游云：“荇奁销翠，荻绵吹梦，无限芳事消歇。多情惟有斜阳影，还照万山霜树，艳堆红。闲煞珠楼人不到，更莫问冰弦银拨。记得载酒花边，曾此话离别。可惜听莺旧路，而今重过，换了绿阴时节。荒烟步さ，晚风移棹，归去半船黄叶。叹尘襟未氵，明日轻帆又催发。凄凉夜，镫昏古驿。倦柳千丝，带愁梳冷月。”
    稚香咏物，心思极细，深入显出，所谓成如容易却观辛也。如绮罗香、咏珠兰云：“洗手浇花，梳头待月，人在晓凉深院。十二珍丛，碧缕蜡珠齐绽。扶瘦影、湘竹髹红，拥幽芳、楚纱粘茜。记琼娘，初下云阶，鬓丝风里一枝颤。钗头还讶桂粟，碎细零金，叶底星星吹满。十斛认量，错把小名低唤。蠲俗韵、香屏芸炉，窨秋心、梦圆茶串。裹鲛绡，寄向天涯，泪痕千万点。”同在社中，曾拈此题，颇难雅切，始叹其工。
    ○陈实庵太史词又二则
    陈实庵太史元鼎，钱塘人。丁未翰林，困顿都门，穷愁抑郁而卒。所著鸳鸯宜福馆吹月词，美人香草，寄遥深。而韵律谨严，尤为近所罕观。其词一焚於邻火，再毁於粤氛。壬戌之秋，始约略记忆，重刻二卷。自序云：“烽烟满目，故乡满目，故乡已沦为贼薮。家室飘摇，埋骨更不知何地。半生结习，敝帚自珍，有白江州其人乎，或听商妇琵琶而为之青衫泪湿也。”其语如是，亦可悲矣。余於辛未秋，自吴门乞假归里，金眉生帘访安清检以见赠，时置研右，暇即歌之。今各录小令、慢词数阕，皆足资观摩者。醉垂鞭，湖舫即事云：“翠湿柳丝低。湖云冷，湖烟静，秋水没渔矶，蓼花红上堤。清尊携艳赏，笙歌舫、画桥西。归路夕阳微。昏钟鸦外飞。”又菩萨蛮云：“苔ブ绣软芳尘腻。一庭暖日浮花气。花掩小楼高。锦屏春梦遥。东风吹不绿。柳叶双蛾蹙。检点缕金箱。旧时罗带长。”又谒金门云：“风乍定。吹碎一窗花影。锦帐香温春睡静。燕归人未醒。帘外夕阳红。帘内嫩寒犹凝。昨夜雨声谁共听。小楼银烛冷。”又踏莎行云：“睡鸭烟霏，翔鸳月拥。碧芜庭院新寒重。一双鱼钥锁春深，夕阳红在阑干空。闷里杯衔，闲中笛弄。销魂时节无人共。冷香吹泪落池塘，东风不醒垂梦。”又浣溪沙云：“红退阑干廿四桥。旧时明月旧时箫。旧游人到总魂销。欢绪空怜浓似酒，归期却待信于潮。一江烟浪暮迢迢。”又卖花声，魏塘舟宿云：“新水短长桥。帆影迢迢。绿杨阴里惯停桡。春梦零星流不去，多事回潮。冷雨又飘萧。酒醒香消。清词琢就更无聊。卷起海红帘底月，独自吹箫。”又满江红月下老人白云祠神弦曲云：“箫管重湖，看一带、烟波画船。神来矣。素霓黄鹤，星袂翩跹。蝴蝶梦中新眷属，鸳鸯牒上旧因缘。但小姑、居处尚无郎，空自怜。为佳耦，丝暗牵。为怨耦，石难填，笑喁喁儿女，顶礼花前。矍铄翁如无量佛，氤氲使在有情天。奏艳歌、翻谱尽双声，迎送弦。”又绮罗香，小有天园寻南宋宫人葬处云：“镜碧埋鸾，衫红化蝶，巫梦长抛荃土。燕诔鹃铭，残碣都无寻处。流恨字、沟叶随波，染啼痕、野花飞雨。听钟声、一杵南屏，恍疑催起景阳曙。招魂惟有夜月，空照残山水，佩环谁主。小队毯车，犹胜琵琶胡语。怜马嵬、锦袜难留，叹萤苑、玉钩同苦。望六陵、尽冬青，草深磷暗舞。”又声声慢，舟中听雪云：“江空人定，漏涩镫残，孤篷一片潇潇。乍密还疏，寒意暗逼窗寮。猜疑是风是雨，是流澌、却是回潮。夜又永，吠路寂，警雁程遥。独客情怀更苦，问煎茶埽径，何处今宵。未卜征鸿，泥印甚日能消。朝来舵楼望远，好山、玉琢琼雕。到梦里，梦梅花，香过断桥。”
    近人能恪守万红友词律，已不可多得。至深追南北宋矩者，尤难其人。实庵太史集中，无不推敲尽致。如醉太平小令韵上一字宜全用去声，句云：“浇愁醉乡。埋愁睡乡。愁人已是凄凉。况零鸿碎づ。花正芳。炉熏暗香。等闲一样昏黄。到天涯夜长。”有人谓首二字宜藏暗韵，在宋词中亦仅见，不必从也。又花犯长调，应用去上声最严。实庵久病初起，盆梅正芳，词云：“琐窗深，芳姿弄晚，盈盈谢罗绮。自然姝丽。疑暗瑶台，姑射仙袂。画屏袖薄娇同倚。香尘随步起。似慰我，药炉茶鼎，春来刚病里。烟斜雾横夜黄昏，双栖稳、帘外青禽知未。江路冷，东风远，一枝谁寄。相携手、岁寒伴侣，官鬓拥、无言明月底。但怪得、笛声楼上，销魂人去矣。”此调以周美成、王碧山及和片玉诸作细校，凡用去上十二处，无不相合，始知用心之专。
    词中刻画数目，为文人游戏，亦有极工巧者。实庵沁园春，咏八字云：“试数番风，谁为三分，花前预期。记晨妆对镜，眉刚画就，宵吟倚槛，手惯叉时。短律调音，长歌按节，更上层楼便九迷。相思久，把湘屏四扇，题了还题。鸾锵待谱新词。配三五明星数恰宜。正云横锦褥，样裁尺小，日窥宝帐，影度砖迟。斗贮才华，酒招仙侣，梦入坐峰四面低。交重缔，但离开文字，第一怜伊。”此调不难於贴切，而难於自然连贯，非曾为所窘者不知其妙。
    ○沈问秋别驾词
    沈问秋别驾鸿，会稽人，需次南河。咸丰庚申春，捻逆袁浦，骂贼死。数日贼退。其至秀亭司马炳为之殡殓。诗词稿均失，惟萍绿词中有题十三楼吹笛图一阕，与实庵太史之作，异曲同工，因附录之。谓寄金缕曲云：“廿四桥头。早勾消、十年一觉，梦随春去。四敞轩窗三面水，六曲屏凉护。正鸥外、玉龙低诉。十二阑干和闷倚，更红牙、一管秋垂露。九还炼，四声具。双丁伯仲才名著。数吹埙珠穿，一一九宫无误。年少周郎工藻语。五色邱迟锦付。总输与八音谐处。我亦强填花十八，似二分、月隐三霄雾。娉袅女，曲难度。”此词刻画工妙，少惜重字多耳。俞荫甫太史樾，德清人，庚戌翰林。督学中州时，以命题新颖为言路文致。性本淡於名利，罢官後养亲不出，日事著述。已刻书二百五十卷，嗣出正未有艾。倚声为最不经意之作，亦成三卷，绝不求工，自能合拍。如虞美人四阕序曰：“杭谚云：‘晴湖不如雨湖，雨湖不如月湖，月湖不如雪湖。’余以主讲诂经精舍，晴雨月雪，随时领略，各赋小词纪之。”晴湖云：“晓烟乍破青山醒。镜里明妆靓。迷离金碧楼台。不信人间此外有蓬莱。画船箫鼓时来往。绿水春摇荡。迟迟听彻凤林钟。要看斜阳一抹上雷峰。”雨湖云：“乱珠点点抛来疾。山气浓於墨。眼前何处认南屏。但见空远水接天青。兰桡整日堤边歇。谁更携游屐。烟蓑雨笠坐孤篷。只好红衣画个老渔翁。”月湖云：“一轮乍透疏林缺。洗尽人间热。湖心亭上倚阑干。便觉琼楼玉宇在尘寰。树阴满地流藻。夜静逾皎。天心水面两相摩。时有银刀拨刺跃金波。”雪湖云：“青山一夜头都白。大地琼瑶积。玉龙百万戏长空。只红墙半角是行宫。何人载酒来相就。要与严寒斗。堤边几树老槎牙。误认疏疏落落尽梅花。”此四词清空一气，风趣可知。其长调乘兴挥洒，不为四声所缚，而无不宛转入律。如花犯序曰：“连日风雨凄然，一阳生矣，而阴晦殊甚，倚此破寂。忆竹樵翁曾与余言，此调用去上字者十二处，不可紊乱，於律最细，欲为之而未果。余成此调，惜竹翁方入都述职，未克与之商定也。”词云：“问春光、何时来也，荒凉此园圃。晓来烟雾。讶凤管将调，阳气犹Ё。绮崖绣云如絮。瞢腾无意绪。只乱洒，绿窗外，廉织寒夜雨。庭前老梅两三枝，梅魂远，尚在罗浮深处。空寄想，孤山冷麓香千树。霜华老，玉人未醒，幽梦起，黄昏无翠羽。且迟尔，百花头上，风流天付与。”又薄媚摘遍二阕，第一阕序曰：“余不谙音律，旧曾刊行词二卷，意未慊也，遂亦不拟复作。而竹樵方伯喜填词，频与唱和，又积成一卷。今年检点所著书，已刻者一百九十九卷矣。因以此卷付手民，合成二百卷，率题此阕於词尾。”词云：“玉笙残，铜半涩，斑管抛荒久。浪传钞词两卷，原非秦七黄九。苏完才子，［原注：竹樵为苏完氏。］管领苏台，为政最风流。兴往情来，琼瑶赠我报之玖。拌作词场凭妇，齿冷屯田柳。重检点，箧中书，刊成百卷还又。花开婪尾，尖合浮屠，赖有此编留。买菜求添，沾沾可笑否。”［原注：流字留字两韵，自来皆不叶。余谓宜叶平声，据赵虚斋词用园字宽字，皆叶平韵也。］第二阕序曰：“前词甫脱稿，闻竹樵方伯行至安肃，笙鹤来迎，为之投笔泪下。因又成此一首，嗣後词兴阑阑珊矣。”词云：“凤城春，燕市酒，才唱阳关引。［原注：余赋帝台春词，关君入觐。］怪无端风雪里，传来消息悲哽。临歧催赋，白海棠词，此意已凄清。翰墨留题，苏完两字识先定。［君姓苏完瓜尔佳氏，及任苏藩，意有嫌於苏完二字，每题姓名，改作苏垣。］我本吟豪枯冷，不是张三影。朝竹屋，暮梅，凭君助我清兴。★榈仙馆，［君所居苏署室曰★榈馆，余为书榜。］花犯新词，［君欲赋花犯调，未就。］此後有谁赓。掷笔凄然，空斋暮色暝。”竹樵方伯为余受知师，忝附唱酬之列，读引如见西州门，老泪涔涔矣。薄媚摘遍调，万红友词律所无。徐诚庵大令采入拾遗，今汇列余校刊词律後。
    ○俞荫甫太史词又二则附吴子述茂才词
    词家有福唐体，一名独木桥体，始於黄山谷之阮郎归，全用山字韵。辛稼轩之柳梢青，全用难字韵。荫甫太史亦有采桑子四阕。录其一阕云：“闲中检点闲功课，死是禅心。活是仙心。一样工夫两样心。
    闲中领略闲滋味，苦是诗心。辣是文心。两样精神一样心。”一意转折，确切不移，真绝世聪明语。近又见钱塘吴子述茂才承勋，有鬓云松令，作堆絮体云：“掩纹纱，开宝鼎。一树梧桐，一树梧桐影。络纬啼烟秋欲暝。翠玉楼前，翠玉楼前井。凤衾寒、鸳帐冷。好梦无端，好梦无端醒。离别团栾今夜并。愁倚阑干，愁倚阑干等。”词颇修洁。堆絮体可与福唐体同备一格。隐括古人之文而为词者，有苏东坡之括归去来辞，黄山谷之括醉翁亭记。後又有高疏寮采屈子东皇太一之歌，成莺啼序。今荫甫太史读欧阳子秋声赋，亦掇其文，谱戚氏词云：“老欧阳。书斋宵读，兴方长。忽听西南，有声萧瑟，惹愁肠。推窗。夜茫茫。呼童出户更端详。童言皎洁星月，在天横亘有银潢。四顾寥落，人声都寂，忽闻树内声藏。竟奔腾骤至，风雨飘忽，金铁铮从。公乃太息徨。余识比矣，此气出金方。秋声也，律调夷则，乐合清商。俨戎行。一夜万骑，腾骧所至，凛冽非常。草兮绿缛，木也葱茏，到此都付伤。草木无情物，人非草木，不可思量。万事劳形不已，若凭持智力，逞雄强。试思有动於中，岂能自主，精气旋摇荡。早镜中、白发三千丈。非复是、当日容光。念我生，谁贼谁强。笑童儿，未解此悲凉。只闻庭内，虫吟唧唧，助我沾裳。”此於原赋括无遗，校屯田所谱，平仄全合，虽属游戏笔墨，而中寓感诲，却非钝根人所能为。
    ○潘功甫舍人词
    吴县潘太傅文恭公，以殿撰居首揆，勋业福德之隆，世无与匹。著述等身，而词无刊本。其诸子群从，竞为倚声，各有专集。长公功甫舍人曾沂，以嘉庆丙子孝廉，入为内阁中书，旋归吴门，不赴计偕。所居凤池园旧第，有水石之胜，闭户读书，勉乡人为善事，孜孜不倦，绝不与冠盖相往还。中间两游西湖桐庐，一泛洞庭，往浮渡山寻前身涅处，故一字小浮山人。扁舟往来，无一人识其姓氏。过鄂渚时，为楚督林文忠公访知，屏仆从，独造舟次，纵谭移晷，欲留住信宿不可，飘然挂帆去。洎归时，并文忠亦不之知矣。故序其楚游诗云：“尝读回仙诗云：‘独自行时独自坐。无限世人不识我。惟有城南老树精，分明知道神仙过。’君固今之回仙，而余自分与城南老树相去又奚若耶。”即此数言，其风概可想。从值兵乱，先一年已归道山，盖能悟澈去来者。所著有放猿桐江及江山风月三集，附船庵词一卷。船庵者，图南有精室如船，为修持处。其词多湘月之调，皆不食人间烟火语。录三阕。一题曰：蓼花黄色者，向於京师中省书见之，觅其种二十年不得。今绂庭三弟得之典籍厅阶下寄归，因属抱冲写药阶黄蓼图，自题其後寄三弟。词云：“白断处，听蛩吟渐远，丛林归兴。去日池塘，早换了、一种苍苔诗景。古道蒙阴，疏花茆店，下马无人省。旧巢痕老，掖桓别忆清境。堪叹水月栖禅，香苏沐鬓，误流光鞭影。阁下文章，算只有、数点秋ヶ闲静。琐碎糖金，摆摇对照，臣比黄花冷。［原注云：糖金山在萧山湘湖中，其地产黄蓼。萧然清坐，［东坡先生尝云：子由劝不读书，萧然清坐。］子由待我蔬径。”一题曰：宝笙过蔓庵因赠。词云：“绿阴过了，记园林首夏，萝蔓幽境。［今年四月，宝笙自京师归，有绿阴赠答之作。］就菊还来，看不到、几叶萧疏闲冷。书寄朝云，卷归秋柳，烟雨菱花影。［近题余西湖秋柳词卷，有“菱花镜冷已凝霜”之句。］双桥如画，渡头夕照吹暝。［宝笙昨从双桥归。］从古善眼皆仙，多情是佛，碎虚空烟景。酒入愁肠，［范希文词句。］肯信有、十里珠帘清兴。羌管频吹，燕然未勒，［亦见范希文词。］世事闻鸡省。商量今古，翦裁自熟心径。”［杜樊川诗，遇事知裁翦撷芳，两君皆有之，倘亦治平心径熟耶。］一题曰：玉泉四弟寄归长柄葫芦，蔓庵故物也，调此志喜。词云：“引杯刻烛，有前番别语，君尚三省。［原注云：“偶共引杯收剑气，慢将刻竞诗名。”前赠别句也。玉泉因名其所居，曰说剑论诗之室。］半舫炉边，正忆得、一大葫芦闲冷。［己亥携以入都，汶上道中有句云：“三斤供行脚，一大葫芦缚破帏。”］依样归来，当心捧至，驴背天涯影。赵州东壁，举头错拟悬镜。［“赵州东壁挂戎芦”，明福州懒禅师语也。］堪羡一种天亲，论年最小，瞩园林清影。［初瞩园林，楞严语也。亦见蔓前赠诗。］跳入仙壶，更不问、海鸟巢居谁定。［玉泉来扎云：系之腰间，可以渡海。］长柄缠花，细腰嵌雪，付与清蛇证。许多藤蔓，竹间自去开径。”［到了不干藤蔓事，葫芦自云缠葫芦。当为萝蔓峰主作一转语也。］此三词自有一种逸情道味，其为五戒转世无疑。又按林文忠所引回仙诗，见岳阳风土记。老树精，谓古松也。
    ○潘星斋侍郎词附戴文节公词
    星斋侍郎曾莹，为太傅仲子。辛丑翰林，丁未御试翰詹，擢庶子，数年间氵存升吏部侍郎。癸丑主试礼闱，正值太傅重宴琼林，海内传为盛事。所著小鸥波馆诗集十卷，附诗馀一卷，多清丽芊绵之作，不为律缚。与同里戈顺卿、朱酉生相唱酬，深得宋人三昧。姚梅伯孝廉序其词曰：“绳尺之中，自有天籁。羽宫所在，能移我情。”诚为笃论。录其阮郎归题画楼春晓图云：“烟翠绿杨丝。梨云梦影迟。红阑干外立多时。画楼人未知。帘乍卷，著罗衣。镜边红折枝。销魂滋味耐寻思。玉骢花下嘶。”又浪淘沙云：“春色上蘼芜。春影难摹。春风吹透绿窗虚。可惜花阴香梦醒，一半模湖。锦毯傍花铺。偎暖奴。昨宵微雨湿阶除。却笑花枝新病起，也要人扶。”又柳梢青，为陈原写晓风残月图并题云：“疏柳斜斜。风尖月冷，略有啼鸦。一角烟痕，几丝秋影，如此天涯。何人拍断红牙。记酒醒镫残那家。桃叶三生，杨花前度，春梦些些。”又暗香，暮泊维扬寄怀酉生、闰生、顺卿诸君云：“暮帆烟湿。指绿杨城郭，断云凝碧。廿四画桥，多少西风作寒色。一片蘼芜惨绿，又谁问玉钩遗迹。蓦记得，十里香尘，春影绣帘侧。人寂。暗愁积。更枯树乱鸦，做成萧瑟。梦添堠驿。杜牧年来倦游历。望里青山何处，早盼断、雁鸿消息。但诉与，明月下，一声长笛。”侍郎精绘事，随笔辄题长短句，有浣溪沙一阕，题桃花便面。附有戴文节公醇士侍郎熙和词云：“记得年时忽地逢。粉墙西畔画楼东。一春无雨又无风。印枕霞痕撩鬓角，背镫酒晕上眉峰。那回曾戏可怜红。”文节词不多见，附录以尝一脔。以公之风节，而有此旖旎香艳之作，正如六一居士之水昌双枕畔句也。
    ○潘绂庭侍读词
    绂庭侍读曾绶，太傅叔子伯寅尚书尊人也。庚子孝廉，内阁侍读。尚书既贵，颐养京邸，书画自娱。有睡香花室词、秋碧词、同心室词、忆佩居词、蝶园词、花好月圆词，凡六种。脆而能清，清而能涩，哀感顽艳，得楚骚之遗。自定稿极严，仅存九十馀篇。今只录五阕，更为二十分中之一矣。柳桃青初为吴梅梁给谏招饮同游陶然亭因念江南香雪海云：“帽影鞭丝。旧游熟处，载酒来时。绿雪烹茶，红冰试砚，合赋新诗。暗香消息谁知。曾记得、疏篱旧枝。明月三更，春风十里，又触相思。”又浪淘沙题补之弟花径填词图云：“曲径踏芳尘。多少春痕。浓香吹软一窝云。指点花桥花似海，围住词人。一桁翠帘新。蝶舞莺嗔。夕阳庭院最销魂。记得红牙低唱处，瘦了残春。”又念奴娇，咏芦花和查又山侍御用陈西麓平韵体云：“四无人处，惯萧萧瑟瑟，做出秋声。秋士从来头易白，相看那免心惊。冷织轻云，碎摇疏雨，低扑水盈盈。丹枫何意，锦衣偏诩新晴。犹记野馆听潮，江亭踏月，客思正悬旌。一片西风来太急，倚阑渺渺愁生。梦雪鸥边，寻秋雁外，难残老渔盟。夜寒揉絮，钓船灯火分明。”又齐天乐，咏鸦声云：“江村一夜霜风恶，呜呜冒寒惊唤。野火丛中，荒烟古堡，小阵盘空纡缓。衫痕泪满。正酒醒天涯，数群飞乱。冷柝声搀，白门秋色画天半。羁怀共谁细语，黑云千万点，凝望先倦。枯木生寒，斜阳向暝，同诉关山离怨。柔肠寸转。叹消瘦红颜，背镫魂断。噪尽垂杨，故宫春梦短。”又疏影，咏水仙用姜白石原调韵云：“娟娟色玉，是花中冷艳，明月同宿。仙骨轻盈，小影徘徊，残年伴梅竹。无端梦到瑶台路，浑不辨、山南山北。梦醒时，已够魂销，又见凌波人独。偏爱风鬟雾鬓，碧沙翠石畔，吹瘦蛾绿。绝世丰姿，如此清寒，位置吟窗幽屋。十三弦上愁难说，欲谱出、断肠新曲。却暮云。朵朵飞来，试写生绡盈幅。”集中无体不备，此长调皆录咏物，以其寄无痕，自然名隽，尤足为近词取则云。
    ○潘季玉观察词又一则
    季玉观察曾玮，太傅公季子。由太常寺博士，奉特旨赏员外郎，补刑部奉天司，升福建司郎中，督办团防回籍。与顾子山、吴平斋两观察，倡泰西会防之议。航海入都，商之政府，始得力保上海。又会商吴晓帆方伯，筹款二十馀万金，税轮船赴皖，以迎李伯相之师，江南所由底定也。苏城初复，英将戈登几为变，急棹小艇躬往说之，理喻万端，尽一昼夜，始欣然受赏去。积功赐之花翎，布政使衔，记名道台。乃淡於名利，筑草堂於苏城之百花巷，颜曰养闲，其志可见。少年时，即好为词章，诸兄科名鼎盛，群君翩翩裙屐，诗酒徜徉，尤专心於意内言外之学。伯仲之词，间有不肯害意而出入者，君独恪守律吕，同人诩为白眉。所刊玉氵全词百馀阕，阳湖张仲远观察录三十阕刊入同声集中。今录菩萨蛮七阕云：“芙蓉帐外烧银烛。画屏双坐人如玉。相见定成欢。此时明月圆。好春容易度。只怕春光去。海燕正孤飞。妒他双影栖。”又“轻云冉冉笼残月。横风吹散梨花雪。香梦已阑珊。觉来惊晚寒。尊中春酒绿。惆怅阳关曲。门外送君行。别离无限情。”又“登楼一望伤心碧。行人不见关山隔。清泪湿罗衣。忍看双燕飞。离愁千万缕。帘外风还雨。野水涨红桥。怎教魂不销。”又“相思不语香闺里。时光虚度如流水。惜别又经年。岁寒霜雪天。琐窗人寂寂。欲问无消息。心事诉谁知。一钩新月迟。”又“东风吹醒桃花浪。双堤一夜痕长。何日是归程。盼将春水平。欲归仍未得。依旧长相忆。遥望玉门西。可怜人迹稀。”又“征鸿不到边城远。迢迢万里音书断。脉脉倚熏笼。烛销残泪红。别时曾记否。记得春将暮。春去又春回。望君君未归。”又“邻家同戍辽阳转。昨宵犹说瓜期缓。底事苦淹留。忆君愁复愁。香销银篆冷。恨也无人省。梦影不分明。月华何处清。”此七阕寄遥深，缠绵宛转，与握兰金荃集之二十首，同一机杼。其前後结第三字均用平声，尤得方山尉遗意。又集中有洞仙歌咏叶词十二阕，皆沈雄之语。戴文节公极激赏，以为可成一代巨手。惜限於篇幅，不甚备录。其长调，如此江山和人画兰之作云：“天涯休怨同心少，湘花可怜幽靓。院宇风清，阑干月瘦，都做十分清冷。依稀倩影。怕谢览丰姿，对伊难称。付与豪端，者回愁绪更思省。知音珍重有几，忆黄瓷贮好，芳意消领。楚佩痕遗，瑶琴韵远，不与绮罗人并。香魂唤醒。共脉脉无言，几番销凝。漫诉飘零，画中春自永。”又忆旧游，题啸筠游仙别录云：“记香天跨蝶，蕊府食珠，小梦游仙。别有瑶琴曲，听天风环佩，仙韵珊珊。玉京醉落何许，双袖拂寒烟。惜丽景如尘，华年如水，能几留连。缠绵。但成恨忏，绮业情根，九品台前。兰麝心香，护痴云依槛，圆月当筵。招来半空鸾鹤，重话碧城缘。莫说与维摩，纷纷散作花满天。”此二词抑扬如意，无纤尘犯其笔端。如此江山用去上声三处，忆旧游後结第四字用入声，勘律之细，尤为近所罕★。此外长调、小令，悉可播之管弦，自足寿世。季玉未刊词稿，尚裒然成帙。顷见和恩竹樵方伯七夕词二阕，调寄诉衷情云：“仙家岁月异人间。弹指便经年。一年一度相见，小别即团栾。尘世里，盼良缘。会常难。争如天上，今夕双星，并驾双鸾。”“耕慵织懒此时情。银汉鹊桥平。世间竞设瓜果，乞巧向中庭。新月瘦，彩云停。碧天澄。合欢楼上，戏赌穿缄，若个聪明。”此为酬应之作，走笔而成，其天趣自不可及。俞荫甫太史评云：“第一首前阕，无人道过，压倒古今矣。”此词和者甚众，惜皆无存，亟录之以志一时雅兴。
    ○潘顺之太史词
    顺之太史遵祁，太傅公三松老人之孙，理斋编修之子。乙巳进士，点庶常，丁未留馆，授翰林，年甫四十即谢病归。於三松堂之西辟小园曰西圃，吟啸其中。复於邓尉山近祖茔处，葺香雪草堂。春秋佳日则留宿堂中，而遍游玄墓铜坑诸胜。在苏历主各讲席，杜绝尘俗，人亦飘飘欲仙，老而弥健。所著西圃集十卷，附词六十馀阕。忆江南，题叶渔庄五湖渔庄图四首云：“渔庄好，一带绿阴遮。絮影搓烟摇水阁，莼丝涨雨腻春差。香国白鸥家。”“渔庄好，镜槛照湖心。几树疏罾斜日挂，一枝横笛晚凉吟。人住碧云深。”“渔庄好，秋讯忆鲈乡。隔浦蓼花扶蟹簖，全湖菱叶盖鱼箱。诗在洞庭双。”“渔庄好，凫鹭旧同盟。钓雪虹亭闻款霭，翦镫蠡浦话零星。闲理种鱼经”。又唐多令，题陈秋同年花影吹笙纨扇云：“玉鸭篆烟残。冷宵翠袖单。悄银灯、背了屏山。吹出花闲新月子，扶影上、小阑干。花月斗婵娟。双声ㄓ紫鸾。一重门、轻掩铜环。花底雏鬟浓睡醒，刚说是、夜深寒。”又寿楼春，雨後同人坐掬月亭同星斋弟作兼寄补之弟云：“垂阴湘帘。又芭蕉绿了，围住疏檐。後煞碧纱窗外，晚花红嫣。微雨後，夕阳天。正玉池新荷田田。更诗思飘来，嫩凉无那，风递一丝蝉。冰壶映，瑶琴眠。指旧时蟾影，照我尊前。各样酒怀深浅，暗愁谁牵。花月梦，烟波缘。待峭帆西风吹还。向芦雪寻伊，秋江鹭莺飞钓船。”又眉妩，题功甫兄西湖秋柳诗卷云：“恁丝丝风减，叶叶霜搓，秋冷段桥早。卅载重回首，添蝉外、吟鞭曾指斜照。澹烟瘦袅。似翠楼、憔苏小。计传唱，弄碧吹香句，倩蛩蝶凭吊。无数江潭摇落，［协去］酒垆伤旧，邻笛催老。我亦惊秋惯，君休忆、天涯萍点多少。闭门稿。伴鹭鸾题遍红蓼。问谁管春来，湖上路，黛眉扫。”又买陂塘，补之弟自广陵寄示游平山堂词倚声和之云：“悄无端，一镫如醉，乱愁飞上吟幌。别离容易将春误，不道江梅偷放。君独往。料拍遍阑干，还倚东南望。红桥画桨。问浅载诗心，低摇客梦，谁与共惆怅。风波恶，昨夜金焦吹涨。布帆赢得无恙。亭长堠短前头路，从此天涯惝恍。侬暗想。有几点模糊，鸿爪堪重访。瞢腾近况。正檐铎风尖，蒜钩月小，疑是驮铃响。”诸作皆游行自在，天趣盎然。如寿楼春调叠用平声，每易聱牙生硬。此作无一字不锻炼和平，宜其清福独隆，今寿七旬，矍铄如壮年也。
    ○潘补之舍人词
    补之舍人希甫，为顺之太史介弟。乙未孝廉，官内阁中书，惜不永其年，勋业未展。余采河阳昆仲词，惟舍人花隐庵词未得见，仅於词综续编中见小令二阕，洵推作手，全录之，虞美人，燕南道中寄内云：“马头铃语冲寒瘦。襟上痕翻酒。窥帘斜月梦西窗。新见玉人无语背银。一缄锦字相思句。要写无头绪。记曾花底送行时。分付天涯春去莫题诗。”又蝶恋花云：“又是天涯春云後。和梦和愁，情绪浓於酒。如水嫩寒帘底逗。更谁替把鸳衾覆。滴尽铜壶窗曙否。推枕徘徊，起倚银屏久。别院玉箫声似旧。刺桐花外凉蟾瘦。”
    ○潘椒坡大令词
    余录潘补之舍人词，深惜其少。今得读其长君椒坡大令所作晓梦春红词，为之一快。椒坡名介繁，壬子孝廉，以大令需次楚北。幼年即承家学，词赋俱工，出语必惊其长老。词虽刊刻，已付劫灰。精力方强，造诣正未可量。即此引商刻羽，白石不得专美於前矣。菩萨蛮云：“周斜掩银屏烛。{髟}云软贴沈香褥。生小不知愁。挣筝楼上头。十三年纪小。十六容颜好。背立泣春风。杜鹃花自红。”又醉落魄，和公谨云：“春寒病怯。驼钩漫把犀帘揭。睡情浓压金蕤褶。瓶里残梅，还是个人折。闲愁欲说和谁说。乱鹦回扑衣如雪。喃喃不管不离别。贴月栖烟，花下妒眠蝶。”又苏幕遮云：“掩银缸，支画登。睡起恹恹，暗把相思省。紫玉钗横备未整。强褪奁衣，憔菱花影。雨初晴，风又横。中酒心情，伤别伤春并。花落闲阶人语静。西月昏黄，背却屏山等。”又江城子，临平道中寄怀吴江旧游云：“啼鹃瘦尽不堪听。短长亭。水边程。一路青山，相送过临平。明日垂虹桥下泊，应折赠，柳条青。落帆风里乱鸦鸣。酒初醒。月初生。咫尺江城。烟树夜盈盈。柔虏双枝摇梦去，还记否，玉箫声。”又琵琶仙，题曰“春晓湖堤，绿阴如梦，画船散尽，水风萧寥，赋黄钟商一解，谱以短箫，唏其感矣。”词云：“才有莺啼，已吹满、绣陌杨花如雪。芳树难觅嫣红，帘栊正愁绝。春渐老、画阁，怕听取、脆弦弹切。十里柔波，萦青缭白，都付凄。漫回首、珠箔银缸，恨奁粉、螺痕化冰缬。多少惜花心事，与圆蜍同说。刚话起、梨云梦影，被笛声、远浦催别。只天未相思，断偷折。”又望梅，题曰：“秋将老矣，泊舟垂虹亭下，微黄著柳，烟景迷离，感逝波，曼声度此。”词云：“去时能几。已荒芦败荻，者般憔。怎近来、懒赋红情，带一半闲愁，二分残醉。背手西风说，我也凄凉身世。又津亭向晚，古木寒烟，换尽空翠。桥边玉箫漫倚，怅词仙跨鹤，缄恨重寄。柰霎时、瘦了长条，有无限心情，雁声勾起。水驿镫昏，更蛩语、絮人无睡。冷清清，一丸晓月，照侬独自。”又摸鱼子，鸳湖夜泛云：“正朦胧月钩飞上，菰芦闲渚风紧。湖波袅袅前头路，一塔船唇斜引。摇梦稳。指隔水人家，镫火初更近。菱歌渐隐。任独扣红弦，微吟浅酒，双桨晓潮趁。楼空在，烟雨何堪更问。寻芳旧约无准。秋虫怪底如雨，那管客怀愁损。侬暗省。惜稚柳横波，不似年时俊。凉云一寸。便薏子香中，花秋里，消受此乡尽。”
    ○汪监斋观察词
    数年前，与吴县汪秉斋部郎锡缔交。临其丧，甚悼惜。潘季玉观察因言如见其弟鉴斋，更不知若何倾倒，惜早亡矣，并细述其品概。鉴斋名藻，一字箫珊，辛丑进士，即用河南知县，改工部屯田司郎中，以道员用，加运使衔。善诗书画三绝，尤工倚声。翩翩丰致，见者不识为已得科第之人。乃未握麟符，遽骖鹤驾，戚族交惜之。所著绣ア词五卷，钱楞仙少司成为之序云：“研律造微，而渐臻乎澹永，敛才入浑，而时出以苍凉。”其韵度可想。［绣蝶词已刻。钟瑞注］今从友人抄本中录得六阕。鹊桥仙，七夕云：“银河耿耿，金风瑟瑟，莲漏三更刚转。经年只此可怜宵，悔多事、当初一见。萤兜罗扇，蛛封钿盒，痴绝针楼女伴。要他早把聘钱偿，便替织、鸳机也愿。”又蝶恋花，题吴辛生秋花蝴蝶画扇云：“一簇秋花偎废井。搀著香魂，飞过秋千影。白玉装成团扇柄。霎时好梦都惊醒。粉褪脂残临晚镜。印上生绡，幽恨无人省。消受那边风露冷。疏红拣尽栖难定。”又满庭芳，题曰：“潘麟生表弟用余题玉氵全词韵，惠题拙稿，并出示所著香禅词，爰再叠韵答赠。”词云：“约燕评愁，呼鹦谭梦，尽销心字香痕。花浓人澹，谁与共金尊。每日凭楼凝望，青山外、柳暗烟昏。春将暮，留春不住，及此谱残春。邀君。凌碧落，天风缥缈，拍月吹云。问何事年来，瘦了吟身。便把并刀快翦，情千缕、泪已г巾。生生誓，桓伊笛里，惊断落梅魂。”又暗香，题朱建卿梦入梅林图云：“半胧寒月。正纸窗悄闭，银缸明灭。静忆故园，但觉吟魂恋晴雪。江北江南信杳，偏不隔、屏山重叠。把近日、多少相思，还与素娥说。清绝。冻云拨。只几点灵淞，沁来诗骨。好春漏泄。铜笛吹残共谁折。知我游踪甚处，还算有、罗浮双蝶，又怪底、推枕起，吟香旋歇。”又念奴娇，咏白秋海棠云：“蛩寻蝶抱，乞秋阴一角，凉痕如水。别院娇妆犹弄晚，怎说胭脂都洗。月碎魂摇，露零泪滴，离唤梨云起。闲抛纨素，玉儿风韵无比。偏是碧藓无情，凭他狼藉，多少愁根寄。半冷吟怀应更澹，不袭春风馀绮。绿蚁尊空，红娥烛烬，难把冰丝理。何堪霜鬓，断肠人更憔。”又过秦楼和马头驿女子题壁原韵云：“月碎杯圆，香温袖冷，闲倚屏山无睡。黄金待冉，紫玉终抛，怎解百般愁味。想见一缕柔情，拌翦并刀，怕翻云被。有啼痕在壁，意长词短，伤心人耳。堪笑我半冷情肠，半消侠胆，晓梦霎时惊起。青尊未竭，红蜡先灰，今古怆怀同此。只合镫边枕边，子细思量美人名士。向天涯魂断，呜咽杜鹃声里。”
    ○张仲甫舍人词
    才人福薄，今古同悲，如吾乡张仲甫舍人，垂老孤穷，抑郁以殁。差幸逾八秩，耳聪目明，得鹿鸣重宴，或所谓将寿补蹉跎耶。舍人名应昌，由归安籍改归钱塘，为兰堵中丞次君。孝友驯谨，无贵介气。嘉庆庚午举於乡，时中丞抚闽疏谢，奉仁庙朱批，有览奏欣慰之谕。援例为内阁中书，将补官，疾作，幡然南归，键户著述。有春秋属辞辨例编六十四卷，夏子松侍郎疏呈乙览。此外辑录甚夥。诗集名彝寿轩，附烟波渔唱词四卷。君之子若孙均先逝，遇寇乱，依兄子惕斋太守於江西。未一年，惕斋又故，不得已客苏州。当道怜之，延主平江书院，修羊甚微。余以世执得相往还，手赠诗词集。今舍人亡已数年，重读所作，辄复悲之。其词绵缈幽折，而言顺律协，不蹈旧习。如四字令韵上一字应仄者，用去声。平调满江红前後结三字，用平去平。齐天乐三用去上声。八声甘州後结上一句，中二字相连。忆旧游结句第四字用入声。皆按律之细察者。［忆旧游结句七字，宜用平平去入平去平，如“东风尽日吹露桃”是也。仲南先生作极准。钟瑞注］因各摘录一阕。四字令云：“蝉云翅低。螺山黛微。阿娘家住耶。在苏村正西。红楼梦迷。乌丝字题。通心一点灵犀。量明珠换伊。”又满江红，题曰：“宿焦山遇雨，祷江神，倘晴，当如白石故事以平韵满江红词为酬。俄倾而霁，遂登绝顶。”词云：“樯涛飞，送一叶、扁舟海门。小楼底、和风和雨，碎打云根。弦管无人吹黑月，江流拥梦入黄昏。梦泠然、呼起老仙灵，倾玉尊。江妃笑，升晓暾。山容展，明黛痕，更荡胸绝顶，苏踏萝扪。横波一绳峨め小，衔枚万马落潮奔。又、蓬峤引风还，瓜步村。”又齐天乐，咏梅花帐额云：“一痕香云笼幽梦，人眠玉梅底。栩栩蘧蘧，寻寻觅觅，还隔烟绡霞绮。搴帏睡起。正倦眼初抬，靓妆争丽。错认巡檐，绿英飞近两蛾际。依稀林下旧影，对啁啾翠羽，前事犹记。夜月玲珑，春风袅娜，扫黛云鬟开腻。韶华又几。怎横幅当窗，绣鸾憎倚。清浅黄昏，簟纹空映水。”又八声甘州，饯秋云：“正轻寒薄暖袷衣时，秋未去人间。甚黄花傲影，乌衣作客，清梦阑珊。芦浦枫江斜日，冉冉到鸥边。无限栖迟意，红叶青山。玉碗葡萄细酌，爱云深古径，霜满遥天。劝龙车驻饮，悲赋采萧篇。记春归醉酣婪尾，算者番、心绪更凄然。西风里，有征鸿唳，飞过楼前。”又忆旧游，题曰：“花朝日雨後，登韬光，携梁学士书普圆院碑墨本奉藏庵中，感怀吴君我欧云。”“趁山楼雨歇，石宝泉生，乱踏云梯。尽洗青螺髻，荡江光海色，一片琉琉。万竿翠摇空湿，飞上苎萝衣。怪做暝笼寒，春光一半，都付鸠啼。凄迷。俊游伴，感旧梦黄垆，新草苏堤。寂寞寻秋约，记笋峰苔径，曾共扶藜。胜缘漫夸文字，研墨独留题。待结社禅关，招魂夜月西涧西。
    ○沈西观察词
    吾乡宦裔凋零，以沈西观察为甚。观察名涛，一字匏庐，嘉兴籍，嘉庆庚竿举人。由江西知县，官至福建兴泉永道。罢官後，以其次子健亭刺史需次江苏，侨居泰州，旋终旅邸。观察幼有神童之誉，精赏鉴，富收藏，酷好碑刻。长子花溆大令宰吴江日，曾为姜石帚建祠於垂虹桥侧，亦有风雅名，惜早逝。观察老年穷困，所藏及身，已有散失。健亭继卒，家室荡然。赖同里张少渠大令敦古谊，为求佳传，列入新修府志中。［念慈案：观察所著说文古本考，伯寅尚书己为锓板於都门。］其诗词稿无人为之刊刻。余与往还日，已不复能谈文墨矣。今於词综续编中见词二阕，亟录存之。玉女迎春慢，咏雪美人云：“银液调成，前身是、绰约藐姑仙女。倚竹寒生袖薄，欲倩轻罗相护。盈盈无语，浑不解、弄佯妒。拌教消受，残月晓霜，休怨迟暮。还疑袜兜鞋，闲阶伫立，夜深风露。合是人天小谪，只有琼楼堪伫。夕阳红处。洒点点、梦云飞雨。絮果难留，早已捧花归去。”又月华清，咏秋虫云：“古苔荒，空阶月冷，一声声伴吟苦。吊梦歌离，掩抑向人低诉。已难禁、杜老吟怀，还更续、庾郎愁赋。无绪。孤镫凉晕，乱摇窗户。似怨岁华迟暮。奈金井铜铺，断烟零雨。絮到更残，客鬓已无丝处。叹半闲，夕阳消沉，都付与、乱莎荒圃。延伫。更满庭落叶，万家哀杵。”此二词尚非观察杰作，惜所撰州唱和词，不得见矣。［州词，三十年前曾见之。又有与同人唱和之词，匏庐观察所作亦不少，则乱後犹曾及见也。钟瑞注］
    ○恩竹樵方伯词
    恩竹樵方伯锡，满洲正黄旗人。由一品荫生分刑部，出这东鲁，陈臬院江，擢奉天府尹。旋开藩吴下，使护苏抚，署漕督。丁丑冬，述职入都，薨於安肃旅次。勋业彪炳，吴人感之不忘。公素工於诗，刻有蕴兰吟馆集，并附诗馀。初未讲求律法，莅苏後，以余为皖营受知弟子，垂睐益笃。与同校刊万红友词律，遂细意考证，常以一句一字，推敲数四始定。新词甚多，惜未并刻。度其嗣秋堂太守当续刊也。公记其念奴娇，咏胭脂井云：“一条修绠，竟轻轻弃了，陈朝基业。千载胭脂留艳迹，有杜鹃啼血。玉树歌残，碧桃花谢，过此人凄绝。荆榛埋处，几经蟾兔圆缺。休道结绮临春，珠帘宝帐，香梦迷胡蝶。韩贺师来天险失，好似风催霜叶。石烟封，寒泉雨咽，四顾人踪灭。银瓶谁汲，但看山翠重叠。”此词笔意雄健，却有句勒，不涉粗豪。窥豹一斑，可知全体。
    ●卷三
    ○李眉生廉访词
    李眉生廉访鸿裔，一字香严，四川中江人。由拔萃科中顺天己亥榜，为兵部主事。以鄂抚胡文忠公奏调赴楚，复参曾文正公幕府，擢淮徐道，升江苏按察使。年甫三十余，以微疾引退。侨寓吴门，购网师园重葺之，易名苏东邻。盖园在苏了美沧浪亭之东，子美固蜀人也。名园栖息，书书自如。慷慨乐施，捐晋豫赈以万数千金，不留姓氏。远嚣习静，深味禅悦。素工书，尤长於诗古文辞，而词则不多作。光绪戊寅四月，嘉善金眉生谦访造偶园落成，广招二三百里内友人，作文酒之会。潘季玉观察首唱满江红数阕，同人迭为赓和。索廉访词，走笔次韵云：“何以家为，老去也、一廛始筑。门外见、松毛亭子，便堪医俗。浩荡鸥天楼梦稳，参差燕侣窥帘熟。对云林、二十五峰奇，挥珠玉。万顶带，非为福。五鼎食，蛇添足。趁西园樱笋，举杯相属。为月圆迟迎社火，防花睡云歌仙曲。甚春愁、鹤发老犹狂，无拘束。”此词出，即能道主人心迹，情景俱到，始知才人无乎不可。其於词，盖不为耳，非不能也。
    ○吴平斋观察词
    吴平斋观察云，归安人，一字退楼，六十岁後，更号愉庭。以名诸生官江苏，历任宝山金柜各剧邑，氵存升监司，守镇江、苏州各郡。咸丰庚申，粤寇陷苏，时正绾郡篆。以先奉徐中丞庄愍公箭檄，赴上海商调泰西兵，遂为薛觐唐中丞挽留在沪，总司军务，兼督巡防捐各局。迨粤逆围逼，岌岌可危，避难官绅商民数十万，各务舟车为窜逸计。平斋倡议，籍泰西兵力以定人心。遂与潘季玉、顾子山两观察商於吴晓帆方伯，力白薛中丞，设立会防局。往议如约，张示通衢，人心大安，贼亦退窜。嗣子山观察自楚归，议迎楚师，亦平斋一人维持而调合之。後以长君广庵成进士，补太仓州，就养吴门。素性酷爱收藏，聚禊帖至二百馀种，故又名<百百>禊室。金石碑版，书画古玩，无不收庋，富而且精，手自著录成书，足为东南之冠。尤工书，求者户外屡常满。年近七秩，犹日有书，课此不疲也。为余挚友，订交三十年，同居者十载，手足无以逾之。客冬送余归禾，颇难为别。今夏四月，与李眉生谦访、潘季玉观察，远自吴门访余於李，同应金眉生之招，欢聚累日。平斋向工诗而不喜作词，同人嬲之，亦次韵和满江红云：“旧日园林，天付与、重新加筑。最好是、匠心结扌，回殊流俗。运甓精神牢落久，种瓜岁月经营熟。喜一湾流水绕门前，清如玉。人老矣，健为福。欢乐事，须知足。看楼台镫火，笙歌相属。苍狗白云凭变幻，鸿飞鹤举谁能束。待重来风月细评量，抒衷曲。”脱口而出，风趣自佳。且久未倚声，恰能於律舞舛，尤见精力弥满。福寿之徵，读之狂喜。
    ○许玉年世伯词
    咸丰癸丑春，粤逆跨扬州。余与吴平斋、许缘仲两观察，共事萸湾军中，初事司糈台，继总营务。三人出则并辔，入则联床，意气相投，情等骨肉。是秋，平斋为雷藿郊侍郎，聘往城东万福桥营。余与缘仲随查耕麓廉访师文经，移营城南陈家巷。十一月二十五日夜，同奉差至湾头水营，凌晨驰返。甫渡沙河，贼骤至，赖缘仲老仆陈燮先行，遇黄旗，知为贼，勒马亟退。再至渡口，逃勇坌集如涌潮，比拽登渡船，从骑俱失。余与缘仲以一马轮骑十馀里，同脱於难。缘仲名道身，钱塘人。时为直刺史，後氵存升广东高廉道，加布政衔，逝於位。民间为之挂孝，罢市而哭。建专祠，吊祭诗文厚至寸许，其为政可知。本世家子，伯叔八人，并登甲科。其伯青士京卿，叔滇生尚书，信臣中丞，为尤著。今星叔光禄卿，即其胞弟也。少时应小试，曾得首列。素亦爱诗词，迨纳粟为江苏大令，励精求治，遂弃笔墨。尝言其尊人玉年世伯名乃，辛巳孝廉，书画文辞，为世传诵，终於甘肃敦煌县。在杭时，曾有一韵事，约同人诣孤山，重建林和靖祠，补梅数百树。有买陂塘词纪事，为余诵之。词云：“暮苍苍、断垣衰草，无人来吊和靖。山中眷属空梅鹤，满目斜阳凄冷。君试省。算七百馀年，旧迹依稀。重来系艇。想一角添楼二分宜水，位置到疏影。红尘境。仕隐都难自定。不如沉醉无醒。买山有愿非虚语，笑指西湖为证。高处凭。把去住心情，诉与先生听。梦来雪岭。更挈我登临，随君歌啸，月下西山应。”即此一事一词，并堪千古。宜缘仲昆仲蒸蒸日上，正未有艾矣。
    ○顾子山观察词又二则
    丙子丁丑间，吴中文燕，多在顾子山观察之怡园。观察名文彬，字子山，自号艮庵，江苏元和人。乙未举人，辛丑进士，由庶常改刑部，以知府简发湖北，参楚督官秀峰揆伯军事。积功锡花翎，补武昌盐法道，加布政使衔。旋以忧归。时家陷贼中，挈眷侨居上海。咸丰庚申岁暮，粤寇逼，势濒於危。与潘季玉、吴平斋两观察，倡议设会防局。事甫定，官文恭招之赴楚，仍欲任以军务，固辞得归。道出皖垣，备知曾文正公军威之盛，遂与潘、吴二君密商於吴晓帆方伯，税轮船以迎李伯相之师，肤功克集，实其首谋也。苏城既复，清故业，抚助族姻，不复作出山计。至友劝之，始北上。到都数月，即授宁绍台道，三载即引疾归。其叔子骏叔司马，先於铁瓶巷宅後购地二十馀亩，建武陵宗祠、春荫义庄。辟其东为园，以颐性养寿，颜之曰怡。骏叔胸藏邱壑，善於经营，各书家之秀石奇峰，悉为所得。园内有岁寒、草庐、拜石轩诸胜。因得东坡旧琴，又葺坡仙琴馆，凡十六景，同人分咏。夫人则一景一诗一词，并集苏诗为绝句二百四十四首。又创作怡园词一千二百馀阕，还存六百馀阕，皆望江南调也，刊传於时。观察素喜收藏，骏叔亦好古如饥渴。先有过云楼，藏庋已夥，数年来苦心招集，遂冠吴中。其为词集名眉绿楼，厚寸许，长调短令，无不丰神潇洒，出笔欲仙，不拘一格，而自能入律。且才气丰溢，每一题一调，辄叠赋不已。如道光、咸丰间，於都中举秋词社，拈百二十题，各限一调，自作三十馀阕。以碍於篇幅，只录大小调各数阕。秋词亦仅录咏柳一阕，以用韵尤幽峭也。近人作词，谓古人只忌三重四同，每多重字，余则不敢有复。今读此集，有同心焉。点绛唇，用梦窗韵云：“晓月迷，片时归梦金阊路。酒醒何处，虫絮窗纱雨。如羽年华，独客长安住。心期误。雁来鸿去。潮信空江暮。”又浣溪沙云：“静掩铜铺数漏签。画梅纸帐晚寒尖。不曾病酒也恹恹。养穗成花销绛蜡，裹衾如茧学红蚕。雁声拖梦到江南。”又好事近云：“晴碧雁天高，霜缬渐欺吟袖。落日平台孤倚，拍阑千呼酒。断鸦写暝墨无多，萧瑟著烟柳。柳外一眉山影，越秋深越瘦。”南乡子云：“凄绝话分携。漏水难量漏雨丝。若要勾消离别恨，除非。东去江流忽向西。千里两心知。金石还嫌有泐时。虚幌何时同倚月，休提。欲问归期未有期。”又垂杨，咏秋柳云：“风霜逐渐。自萍飘絮泊，更无花糁。江渚危桥，暝烟微露青旗。垂条折赠清阴减。怕还有、泪痕浓染。料红闺、寻梦春前，怨玉关人赚。莺燕重来凄黯。怅张绪、近时绮怀都忏。恨满江潭，镜漪愁碧眉峰敛。隋堤日暮荒鸦点。早肠断、白门秋泛。哀蝉唤起，离魂斜照闪。”又一萼红，题潘补之花隐龛填词图云：“卧云龛。写兰因絮果，半偈万花参。雁外吟チ，鸥边画楫，孤他燕幕莺帘。尽倚柱、微哦红叶，恨西堂、春草梦痕纤。水样流年，鬓丝憔，羞对华参。我亦天涯倦旅，潇潇暮雨，肠断江南。笛谱苍凉，酒垆寥落，旧人谁是何戡。待重赋、垂虹秋色，挂西风、无恙峭归帆。好借莼波一派，同浣征衫。”又忆旧游，题曰：“明月扬州，旧游历历。自经兵燹，纡道避之，感而赋此云。”“记虹桥贳酒，萤苑寻诗，惯泊雷塘。烽火迷瓜步，叹六朝金粉，劫惨红羊。二分月子来照，瓦砾万家霜。把仙观琼花，歌楼玉树，一炬荒凉。帆樯。渺天末，似避弋惊鸿，寥廓回翔。远浦推篷望，恨乱鸦残堞，遮断垂杨。料得玉钩斜畔，鬼唱咽寒づ。便骑鹤人来，萧声寂寂应断肠。”又金缕曲，自题眉绿楼填词图云：“一酸辛泪，怪年来、筝云笛雨，总含商气。香草美人今古恨，半付江蓠沅芷。半诉与、湘君山鬼。待向旗亭重赌曲，酒徒稀、冷落长安市。蛩絮壁，助吟思。危楼で城阴倚。对遥岑、西风幔卷，瘦蛾颦翠。望极斜阳烟柳外，莽莽荆榛万里。恨天坏、埋愁无地。只合移家图画住，指青山、一发江南是。乡梦断，角声起。”前录俞荫甫太史集，有隐括秋声赋词。今子山词中，有隐括古乐府一卷。序曰：“词者，古乐府之变曲也。唐词最为近古。五代十国犹有古音。至南北宋始极其变，然去古渐远。洎乎国初，以迄今日，由宋词而推衍之，几於尽态极妍，而古意浸微矣。夙好倚声，亦苦囿於近习。偶括唐人乐府，得词若干首，名之曰古乐新声。此体宋人已有为之者，固非创作也。其词视乐府之长短，以长调小令配之，摘录数阕。长相思括本曲云：“长相思。金井阑干络纬啼。簟寒霜更凄。灯一帷。月一帷。海思云愁彼美兮。关山魂梦飞。”又点绛唇括乌栖曲云：“乌欲栖时，美人沉醉吴宫夕。舞酣歌。山半衔残日。漏水丁丁，终夜金壶滴。江波碧。月轮西匿。不觉东方白。”又采桑子括采莲曲云：“采莲人隔荷花语，水底斜阳。倒影新妆。两袂风飘夹岸香。谁家游冶郎三五，乌帽丝缰。掩映垂杨。花落人归空断肠。”又好事近括关山月云：“东望玉门关，人在雪山西北。万里朔风寒劲，把月轮吹出。白登青海战征多，生还几人得。戍客思归颜苦，况高楼今夕。”又齐天乐括相逢行云：“相逢秀色谁家子，云陌头归缓。玉勒徘徊，金鞭指点，疑是来从天半。真珠慢卷。已斜日频催，俗愁肠断。婀娜轻盈，下车人似落梅倩。衔杯还共笑语，叹情深意密，何似初见。彩扇春风，罗帏暮雨，无复孤眠凄怨。相思缱绻。有青鸟传言，景光如电。珍惜佳期，莫教丝鬓短。”又买陂塘括采莲归云：“采莲归，芰衣初制，秋风凫雁飞舞。兰桡桂棹频来往，玉腕更摇轻虏。凝望处。无奈是、吴越吹相思苦。洼期暗数。叹叶翠羞眉，花红晕颊，艳冶凭虚度。西津远，还忆当时别绪。曾经投佩交甫。芙蓉并蒂枝连理，欲寄故情何许。东上住。任浩荡江风，江月谁为主。相逢旧侣。问千里关河，朝潮夕汐，双鲤未应阻。”
    子山观察长於集句，所藏书画卷册自题者，大半集宋人词。别有百衲琴言一卷，述情叙事，如无缝天衣，诚推绝技。有南浦一调，咏春水多至三十六国，内十阕杂集宋、元人词。此外二十六阕，则专集二十六家之句，如苏、黄、辛、柳诸家词多者，或尚易成。乃周少隐、侯彦周、仇山村、石次仲等，亦各就其词集成一调，其用心亦良苦矣。今录四阕。集张子野云：“天意送芳菲，柳飞绵、已怅野桥风便。人影鉴中移，湖边路、何况酒醒梦断。寒潮弄月，乱丝残絮东风岸。不管离心千万叠，程入花远远。生涯泛梗飘萍，被婵娟误我，泪沾歌扇。何处可魂销，啼莺到、佳树阴阴池院。琵琶流怨。画船横倚烟半。可惜歌云容易去，日落采春晚。”集姜白石云：“香染茜裙归，倚兰桡、渐为寻花来去。桃叶渡江时，花前後、长记曾携手处。汀洲自绿，甚春却向扬州住。三十六陂人未到，难翦离愁千缕。故人清沔相逢，拥青云黄鹤，缓移筝柱。惊起卧沙禽，湘江上、水佩风裳无数。玉妃起舞。绿丝低拂鸳鸯浦。只恐舞衣寒易落，化沙沙边烟雨。”集陈西麓云：“双燕别春泥，倦寻芳、草色池塘碧软。波影浸书床，东风外、时见飞红数片。半蒿香梦，梅妆欲试芳情懒。门外湖光清似玉，不识愁深愁浅。翠桡才舣西冷，尽酒怀诗抱，倩花排遣。时节又闻莺，阑干曲、二十四桥凭遍。片帆浪暖。六波烟黛浮空远。肠断驿亭离别处，隔浦乱钟吹晚。”集吴梦窗云：“移酒小垂虹，记年时、画舫游情如雾。花隘斗春容，临影、一镜万妆争妒。送人双桨，桃根桃叶当时渡。不约舟移杨柳系，还系鸳鸯不住。夜分馆渔镫，算江湖幽梦，云消萍聚。三月灞陵桥，呜咽风前柔虏。天低远树。越山青断西陵浦。千尺晴虹卧水，半掩长娥翠妩。”
    ○勒少仲中丞词
    勒少仲中丞方，一字悟九，江西新建人。初名人壁。丁酉选拔用小京官，癸卯北闱副车，甲辰中式，由刑部主政转员外郎，充秋审处总办、京察一等。出守广西南宁，调桂林首郡。旋闻杭州陷，以老母在彼，辞官近亲，归江右。乃奉讳，曾文正公檄调皖营，总司糈台，保江苏道员。需次几及十年，始补甯盐巡道，即抉苏臬。迨入觐，复升苏藩，特旨护理苏抚。今又开府闽中，补道缺未四年。中丞精於词，手选宁佳词入律者千首。慢词长调，皆诵如流，宋词之舛误者，历历可指数。同治戊辰，余权苏藩司，中丞正绾臬篆，偶与谈词，至相得。知所著洲词，为陈心泉观察代刊，意破未惬，不出以示人。因其工小楷，曾以素求书旧作，得三阕。一翦梅，送别云：“买断韶光直万千。满树榆钱。满院苔钱。好花初艳月初圆。花下开筵。月下开庭。剑胆诗心付冷禅。君是中年。我是中年。晓风吹上木兰船。春水连天。春草连天。”又齐天乐题曰：“元夜泊荐潭，风雨交作，怅然赋此，时被命出守广西南宁。”词云：“茧蓬蜡炬愁芳夕，连汀又吹寒雨。浪卷珠衣，云飘翠叶，想得鱼龙欢舞。萧条梵宇。送一阵风铃，误听箫鼓。怅望层宵，素娥深闭广寒府。殊乡清兴易减，叹吟梅咏柳，空记前度。禁苑青灯，岩关夜酒，并作江湖心绪。年华暗数。怪著破征裘，远游何苦。晓梦惺忪，翦波鸣瘦虏。”又金缕曲香，冢词社中人瘗花处云：“一片苔碑翠。叹芳华、销沉万古，夜台深闭。流水斜阳空写怨，多少红兰白芷。又况是、东园桃李。玉斧荒唐灵树杳，问蓬莱、谁是司香尉。怜旧赏，感尘世。三生细忆添憔。最愁人、搴枝弄叶，影娥池里。锦帐池里。锦帐蘅芜惊梦短，悄向风前洒泪。意、哀歌山鬼。冷碧吹烟罗月暗，把啼鹃、唤得春魂起，归骑晚，酒重酬。”以上三词，皆极沉著，偶忆及书之，俟得刊本，当续编。
    ○应敏斋廉访词
    应敏斋廉访宝时，永康人，甲辰孝廉，就职州佐。莅江苏，以规画军事，镇抚彝情，屡膺剡章，补授苏松太道。旋擢苏臬，加布政使衔，前後六署藩篆。精练吏治，鞫狱如神，平反命盗案情重者数十起。力持纲纪，凡吴中名臣祠墓，及五百名贤祠，皆所倡捐修葺，造神於江南北不浅。所尤经画者为三吴水利，苦心孤诣，察委穷源，确勘形势。竭四五年之力，周历海塘河道及支河氵义港，疏澹深通。历遇江湖异涨之年，下游无积涝之患，则以消泄灵也。自苏至浙，驿路桥梁，咸加建复，行旅便之，故乡亦被其泽。余需次苏省，迭承其乏，日与商榷政治，无暇谈及词章。後君因亲老不能入都，陈情乞养，侨寓杭州，始得畅谈艺事。知有射雕山馆词集，屡致书索得之。长调取法苏、辛，能屏绝粗豪之气，寄中抱负自见。小令则丰神旖旎，情致缠绵，有玉树风前之概。集中洞仙歌一调，历叙艳怀，十二首如一首，惜难备录。今钞其浣溪沙二阕云：“芳草重门曲径通。桐华吹满碧池风。玉人睡起出帘栊。几叶罗衫弹淡墨，一纟呙绿发挽春葱。夕阳庭院晚妆慵。”“手弄花枝绣枕旁。一襟秋晕箭蚪凉。寻思何事遣悉肠。照镜似怜眉共瘦，移镫试比爪谁长。此时微觉口脂香。”又菩萨蛮云：“霜华夜逼香篝冷。红轮晓射书窗静。睡少醒时多。宵长人奈何。间阶苔色老。叶落西风扫。镇日小门开。乡书不见来。”又卜算子，获嘉客感云：“芳草接平沙，都是来时路。日落城头噪晚鸦，愁入离亭树。昨日恼春来，今日怜春去。何苦春风去不回，吹满天涯絮。”又少年游，题余丰农西湖乏月图云：“一丸冷月，一枝柔橹，荡漾碧天空。茶梦初醒，琴心乍透，摇过藕花丛。江山一鉴无今古，美景惜。秉烛情怀，扣舷风调，都在图画中。”又减兰，初发永康口占云：“一程小雨。穿入深林深处去。屈曲弯环。老树根盘大道边。青山四面。遮住西湖山不见。终胜他乡。一片平沙万里黄。”又青玉案石门道中寄紫香云：“行行已是愁难数。更经著从前路。中自依然人自去。城头粉堞，湾头芳草，都是相携处。何时共把离愁诉。一望离亭尽烟树。怕见杨花吹作絮。凭谁寄语，青衫憔，剩有销魂句。”又清平乐，题曰：“周存伯大令以校门女校书兰小帧见赠，跋语凄惋，有‘明年今日，不知又在何处’之句，字亦秀劲，为题此解。”词云：“竹红花素。媚眼疑啼露。杀粉调铅知几度。消得周郎一顾。当年江上琵琶。而今画里兰花。莫管秋娘在否，何人不是天涯。”又百字令，题沈材寒江钓雪图云：“柳州吟罢，寒江蓑笠，何人重领。独有吴兴名下士，解识当年画景。グ乘来，鹭莺飞去，不觉羊裘冷。一竿在手，满天风雪都静。闻道今日城东，酒连谈次，曾许神交订。可惜转蓬身莫系，早又吟鞭端正。忆煞家山，鲈鱼味好，归计终难定。长安途远，甚时同醉三径。”又满庭芳云：“百尺愁城，一条情路，此中人最无限。片帆斜挂，落日倚危桥。回首烟空水阔，长天外、归路迢迢。推篷望，远山几点，青不到眉梢。当时闻别语，含颦忍泪，偷鲛绡。奈西风杨柳，不管魂销。何事留人不住，尽人去、折尽长条。柳须记，明年此日，必定放归桡。”又於菊帮词集中，见其题辞一阕，词寄高阳台云：“珠雪团窗，琼冰涤盏，天涯人共萧骚。旧恨新愁，一齐载上寒潮。青衫各有伤心泪，度新腔、谁ㄓ红箫。扣轻桡。碧海西流，脉脉魂销。还君词卷低回绝，似当时公瑾，许醉醇醪。埋怨梅花，无端邓尉相招。彝楼镫火留难住，趁仙人、翠羽飘。问天高。明月何年，同放鸾绦。”即此酬应之作，而落笔故自不同。
    ○曹艮甫廉访词又一则
    曹艮甫廉访坚，江苏吴县人。道光戊子举人。壬辰进士，选常改刑部主政，保送御史，转给事中。疏纠术士薛执中邪慝，声望大著，外擢至湖北按察使。所著昙云阁诗五卷，词一卷，皆手自定稿，刊版无存。光绪元年，恩竹樵方伯以曾与同官秋曹相唱和，取其集重刻之，属余校订，得窥其全。中有风怀二百韵，闲情三十律，风流蕴藉，可为曝书亭替人。其词悉宗南宋诸人，於玉田尤肖。字字稳惬，文生於情。如点绛唇云：“巷冷斜阳，乍归不识江南路。乱烟深树。梦踏杨花去。回首天涯，旧恨知何许。双栖处。画帘依护。又是潇潇雨。”又鹊桥仙云：“鸥乡波小，雁程风稳，迤逦江村烟岸。青山也怕送愁来，看隔岸、行人渐远。心情漂絮，芳华逝水，回首都成凄黯。归家已是落花时，正打点、一湖弦管。”又风入松，西湖感赋云：“鸭头波浅蘸晴霞。风蹙荇丝斜。落红吹作相思泪，倩啼鹃、说与桃花。处处饧箫巷陌，年年燕子人家。楼阴如雾细横纱。鬟影翠屏遮。钿车不碾西冷土，绕垂杨、几点昏鸦。懊恼春归时候，隔墙谁诉琵琶。”又琵琶仙，辛丑九月彭咏莪宗丞招饮云：“霜叶吹空，宦情冷、奈我栖迟京国。衰鬓还对黄花，西风最萧戚。秋渐老、江亭怕倚，为经了、几番离席。月桂缘迟，烟萝梦窈，心事谁识。再休负、红烛开尊，且同把双螯醉今夕。看到翠荒苔古，早蛩づ声寂。星ウ间关河雁去，想戍楼、尽是寒色。试问莼脆鲈香，甚时归得。”又瑞鹤仙，题陶凫芗前辈客舫填词图云：“替湖天写影。记六柱船窗，画阑闲凭。蓬莱换清境。有条铃深护，槐厅人静。鸥自等。诉相思、垂杨弄暝。对题纨、红烛乌纱，苦忆暮潮烟艇。还问褰帏冀北，拥节荆南，几多名胜。词仙管领。应添个、翠微登。又春明重话，银尊谁劝，先把玉梅唤醒。料寒江、吹尽霜芦，絮摇万顷。”
    集词调名作诗词，难於融洽贯串，拙刻中亦有之。今见艮甫廉访所作小令二阕甚工稳。唐多令云：“绣带解连环。风流忆少年。占春芳、如此江山。陈那柳腰簇水，深院月，小阑干。金盏惜馀欢。呈红翦牡丹。望云涯、引醉花间。十二时无愁可解，春去也，怨朱颜。”又蝶恋花云：“揉礁花笺新念别。别怨阳关，一半罗衣湿。庭院深深春草碧。辘轳金井芙蓉月。河传东风齐著力。绿意红情，锦帐春消息。楼上玉人歌白雪。珍珠绣带丁香结。”词中各字，或借实作虚，或因难见巧，缘极灵妙。
    ○姚子箴九秋社词
    同治癸亥春，镇江扬州水陆各军，以饷缺将溃，金眉生廉访承薛觐唐中丞会檄，驰驻泰州，设筹饷局，以安军心。三五月间，竟得爬梳就绪。乃以公暇广招才士，大开词坛。时乔鹤侪中丞师都转两淮，复能主持风雅，文墨之盛，远近所传，无殊王渔洋、卢雅雨之在扬州也。比有军中九秋词社，为秋角秋堞等题，同作九人，今眉生与钱揆初观察、黄子香太守、黄琴川刺史、姚子箴、张子和两大令、蒋鹿潭参军，均归道山。仅宗湘文太守及余存耳，可胜黄垆之感。拙作秋灶已刊入采香词，馀未存稿。昨见子箴菊寿庵词中，有疏影调咏秋堞一阕，正社中作也，录之以存故事。词云：“弯环雉堞，认丹楼碧瓦，那处城阕。渺渺斜阳，一角愁红，飞鸦数点明灭。秋心绿遍天涯草，向望里、千阑百折。待谯门、夜火悬星，又听断茄凄咽。客路鞭丝慢指，女墙掩映处，烟树重叠。野菊丛边，蝶瘦づ慵，孤负登高时节。十年梦绕居庸翠，记冷挂、秦时明月。甚西风、响蝶寒パ，卷下半天黄叶。”
    ○汤雨生都督词
    汤雨生都督贻汾，江苏武进人。祖及父均殉台湾之难，荫云骑尉，官至乐清协镇。解组归，卜居秣陵，筑琴隐园。後又构别墅，曰狮子窟，饶有幽泉峭石之致，啸咏其间。书画诗文名满天下。粤寇陷白下，时年逾七旬，赋绝命诗，从容投荷池以殉。事闻，赐谥贞愍，国史馆立传。忠义大节，照耀千秋。其诗词稿，为李子禄名鹾参军从间道携出。旧友吴平斋，其戚曹恺堂诸君，重为刊刻。诗三十六卷，所附画梅楼倚声四卷，皆能抒情合度，绝无叫嚣靡曼之音，得词之正轨。今录四阕。於明月生南浦调，知其澹於荣利，为政风流。於虞美人、好事近二调，见其天性多情，聪明绝世。而金缕曲并序言，尤觉飘飘欲仙矣。余未到江南，即耳公名，过白门访之未遇。後识禄名於邗上，始读公之诗词。夫公岂藉诗词传哉，仅摘录言情诸作，使未识公者如见风概耳。明月生南浦，小引曰：“余守官江上，暇乘小艇，辄信所之。风日佳时，往往吟啸竟夕，笠冠蓑袂固未尝为天械所抱也。扣舷以歌，聊抒逸兴。”词云：“莲叶舟轻和鹤载。流下前，昨日桃花在。谢却人间诗画债。萧然一笠烟波外。信口闲吟鸥鹭解。绿柳村边，自把新醪买。醉便横眠无碍。醒来已是斜阳矮。”又虞美人咏杨花云：“断桥西畔横塘路。难挽离踪住。闹红庭院昼冥冥。不信繁华时候舍飘零。东风吹去还吹转。帘莫无人伴。今生散了聚来生。只怕来生不是此浮萍。”又好事近云：“小病郁春心，心碎一庭疏雨。红豆谁能剖得，把相思分去。归期稳在菊花天，缄书慢相许。只怕蒲帆生懒，费高楼凝伫。”又金缕曲，序曰：“蔚州尉徐子容，与余相而未识。余为罗浮道士，黄冠相访，以诗代刺。子容一见留饮，欢极生平。会爨奴灵邱人私识余，密白子容。次日，迹余城东酒肆，相视大笑。复与遍游古寺，狂醉竟日。余以游罗浮所制逍遥巾为别，因作逍遥巾杂剧，书此自题。”词云：“回道蓬莱隔。记当年、鹿巾鹤氅，仙家主客。哀哀红尘天万里，误了青鸾消息，又谁与、烟霞同癖。白草黄沙冰雪地，算阳春、脚断游人蛰。何处可，蜡双屐。有人却共莼鲈忆。竟何缘、乡音到耳，花前相觌。只道来时轻跨鹤，细问餐霞真诀。竟同是、哀鸿塞北。脱下星冠浑一笑，并狂歌、痛饮无聊极。游戏也，抵悲泣。”
    ○宋于庭司马词
    老友宋于庭司马所作乐府馀论，已摘录二则。司马著作等身，兵燹後流传甚少，深可慨已。［于庭先生碧云词两卷，沿箫词一卷，余皆从友借得，倩人录副藏之。佳词似不止此。钟瑞参］今於词综续编中得读其香草词二阕。高阳台，次龚定庵韵云：“云叠离情，风牵别绪，过来几个今宵。人在天涯，芳时各帐飘萧。尊前莫唱伤心曲，有年时、种种无惨。怕蹉跎，冷到琼花，咽到琼箫。休憎一水盈盈隔，唤兰舟渡去，瑶想全抛。如此相逢，泪斑总渍冰绡。消愁说是杯中酒，为愁多、酒也难消。又无端，玉颊微侵，却晕红潮。”又满庭芳云：“酒境难寻，歌尘如梦，乐程山路迢迢。谢伊珍重，留我住今宵。春在眼屏一角，何曾见、絮堕花飘。啼红处，春风十里，好认女儿腰。魂销。思此後，晓风残月，野店村桥。有无限离情，暮暮朝朝只愿香痕不散，依然是、豆蔻初梢。隋堤路，重城极目，门掩玉人箫。”
    ○黄鞠人大令词
    黄鞠人大令曾，钱塘人。道光壬辰举人，官直隶知县。性爱山水，遍游江浙名胜，复遍燕赵，西涉河汾，故为词多空灵奇峭之音。考律谨严，自命为第一手。余从顾子山观察，假其瓶隐山房词集八卷读之。小令不多作，摘录二阕，为一脔之尝。慢词推敲入细，为逐阕注之。小令菩萨蛮云：“绿囊消息帘南断。银笙吹涩双鹅管。三九玉梅开。可人期不来。带围惊锐减。愁味今番酽。灰陷小猊炉。被寒成梦无。”又浣溪沙云：“银烛屏空髻影消。量珠不令鸩媒招。春心琴尾一般焦。叶楼前秋似梦，枣花帘外月如潮。无人知是可怜宵。”此二词语皆新颖，妙能自然。慢词徵招，吴门秋感云：“水ヶ开瘦羁人梦，江南又孤佳节。病枕倚新愁，碎高檐鸣铁。清歌飘艳雪。印前度、爪泥踪迹。寸柳西亭，尺波南浦，笛边吹咽。厌。露苔青，秋来味，消磨断蛩零蝶。欲寄已无词，有归鸿能说。重门寒掩弃。望天半、红楼悬绝。空外，一点离情，挂五更残月。”此词所用去上声均协律，换头二字，照白石原唱藏短韵，尤为人所易忽。其清丽绵邈之致，神似玉田。［凡调中应用去上处，押入声韵，则作去入，盖入可作上也。鞠人此首，押入声多以入作上。至每句第一字，及又孤佳节之又，断蛩零蝶之断，皆精细。钟瑞参］又法曲献仙音，与薇客渡扬子江听薇客弹水仙操云：“飞浮天，画鸾翻雪，几叠催成牙调。柱角风涛，镜中弦索，鱼龙听来方悄。正坐理冰丝久，泠泠语怀抱。水云云渺。寄遥情、乍停还鼓，如见有、烟里玉幢翠葆。隐隐袜凌波，莽江声、都在双爪。望极潇湘，写金徽、仙意多少。送轻舟过也，渡口一带青峭。”此词首句第二字，次句第四字，四句第二字，五句第四字，皆用入声方是。此调前余於校刊词律中曾论之。周清真之“蝉咽凉柯”，吴梦窗之“落叶翻霞”四句，均与之同。又齐天乐，南屏晚钟云：“急流疏响林峦外，堤湾渐沉花雾。逼冷慈云，催圆宝月，荡得诗魂无据。烟笼暮宇。借几摺萝屏，半空留住。塔影颓红，不多斜照坠飞杵。湖南春事易了，叹当时社废，飘零如雨。铁笛山空，瑶琴石断，旧韵苍凉谁谱。船摇画橹。百八鲸声，送人今古。佛火黄昏，梵音搀寺鼓。”此词暮宇、画橹、寺鼓，三用去上，均极稳惬。逼冷慈云一联，两仄两平。下句诗无二字，不宜仄声。第八句半留二字，不宜平仄互误。皆其细密处。又惜馀春慢，题姚古芬竹深留客处图云：“径曲通凉，谈芬医俗，啸侣吟俦三五。猗荫坐，戛玉敲帘，摇碎半阶青雨。疑是瑶华路重，中有人兮，但闻烟语。正疏荫飞落，屏湘几，了无尘暑。时伫。遍红字阑干，清风吹屐，惯向苔花深处。翦茶置鼎，断笋携Θ，都入画中新谱。何况幽情，更添寒碧，梢头一蟾初吐。只闲云如客，萧然来往，不曾留住。”此词荫坐置鼎所用去上，人皆以寻常偶句填之。又摸鱼儿，题张丹林春柳盟鸥图云：“阑干、绿阴如许，桥湾长系吟棹。风流想见灵和树，落落是何年少。歌复啸。忽片雪吹来，写入江春稿。柴门翠绕。合柳色鸥光，画成山影，一镜对山照。临流坐，消得花迟月早。清愁平子都扫。莺莺燕燕何堪侣，白水证伊盟好，闲自笑。笑世网浮名，不上烟波钓。幽人梦小。待飞过吴淞，再寻鲈约，秋信誓双鸟。”［原注：鸥一名信鸟。］此词用去上处人皆知之，惟起句绿、如二字，第四句是、年二字，後半第二句花、月二字，在他人每多平仄互误。又清愁平子之清字，多误作仄声也。词中使事，皆暗切张姓，亦妙。闻大令尚有词话，惜未得见。词集发凡中论去上云：“扫花游六见，一枝春八见，花犯十二见。”又云：“作须试难调，如秋霁、露华、绛都春、绕佛阁、氐州第一等阕，宜习之。”用功勤笃如是。
    ○张松溪茂才词
    张松溪茂才秦初，一字安甫，钱塘人，少年英俊，於学无所不窥。尤深於词，得出中白云神髓。守律亦严。幕游袁浦，於时戈顺卿主坛坫，首推服之。讵富於才而啬於遇，复不能永年。其友金眉生廉访，为之营葬抚，二十年如一日。所著横经堂诗馀，一名花影吹笙谱，先刊於杭，兵燹失去，廉访为之重刻。空灵婉约，一往情深。所用四声，校宋词不差累黍，百馀篇皆可传之作。所微不足者，长调似欠凝重，或为玉楼早赴之徵耶。为录八阕。生查子，见柳花有感云：“吹动一春愁，影外斜阳薄。何处送行人，南浦情如昨。深院画，梦逐柔丝落。不敢怨萍踪，怪东风恶。”又春光好，题王芗销恨草诗卷云：“桃花空染啼痕。怅今日、斜阳照门。梦里记翻红豆曲，何处销魂。灯残酒冷香温。更无计、留春送春。槛外杜鹃花又落，如此黄昏。”又柳梢青，春尽日作云：“恼煞离人，风风雨雨，送了残春。飞絮无踪馀寒犹峭，冷落重门。江南烟景销魂。更难觅、情丝梦痕。隔巷鸣蛙，隔窗乱柝，愁过黄昏。”又蝶恋花，记别云：“门外骊驹催别候。今日相逢，明日相思又。秋影可怜容易瘦。短长亭外萧疏柳。憔临歧空执手。斜照西风，不忍重回首。残梦迷离花落後。孤蓬孤枕人依旧。”又念奴娇，旧居太平桥东相传为南宋葬宫人处云：“翠愁红惨，是妆台宝镜，秋风团扇。花压阑干花不语，影里腰肢羞见。玉笛吹残，金针绣罢，好梦偏惊断。闲阶凝立，笑歌何处庭院。谁念缥缈香魂，凄凉情绪，一样飘如线。粉冷香销人云後，冢上秋萤犹恋。白雁声寒，红羊劫尽，几度韶华变。颓垣荒径，月明环佩游遍。”又齐天乐，咏花魂云：“芳姿已怯春寒峭，浓香又怜吹断。一任娇憨，更番困顿，定是东皇情短。寻春意懒。正铃外风酸，倚阑人远。院落深沉，一阶明月更无伴。残云天半已散。怪游丝不系，飘泊无算。香国人归，罗浮曲罢，寂寞华堂弦管，鹃声叫晚。恐倩女亭亭，一腔愁满。旧梦迷离，半庭馀翠藓。”又绮罗香，将赴袁浦丁谔卿置饯，以二歌伶侑觞，酣饮达旦，舟中追述云：“水送歌声，风催笛韵，最是离怀难扫。吟社重寻，共叹昔游人少。翻旧谱、仙曲谁传，寄闲情、生春太早。博今宵，绿酒红灯，客星寥落是参昴。樱桃花下倩影，曾唱阳关几度，撩人颠倒。细语殷勤，听说不如归好。耀华烛、眉黛颦青，倚云屏、颊窝红小。相思，写上瑶笺，教侬情梦绕。”又买陂塘，咏芦花用张蜕岩韵云：“映凉汀，万枝摇暝，吹来风影都软。萧疏不似垂杨岸，要倩夕阳烘暖。轻浪卷。看又是江乡，飞上柴门扇。秋容正婉。有欧梦无痕，鹭拳不定，沙际水纹浅。西溪路，最忆僧寮别馆。舣来游棹归懒。宵深何止霜华重，点点带波纷散。幽渚见。休误了浓香，满地蘼芜苑。渔灯照晚。又黏到竿头，压来篷背，人共野云远。”
    ○王少鹤京卿词
    王少鹤京卿振，广西马平人，原籍山阴县。道光辛丑进士，由主事入枢垣。曾从赛相国於粤西军中，後累擢至通政司副使。引疾归，数年卒。素以古文名，诗词皆擅长。梅伯言、何子贞、宗涤甫诸老宿，交相引重。与曾文正公、张海门、孔绣山诸公，结文社，誉满京洛。其为词以南宋为宗，音律至细，久求其稿不可得。今於张松溪词中见题眉妩一词，亟录之，题曰：“武林晤金眉生廉访，得读蒋鹿潭、杜筱舫、丁保庵诸词集，从是江南肠断句也。兹又以张君松溪所作见示，乃君至交，为刊其遗集，张群可不朽矣。禾中舟次，用陈宝庵太史龠月词中眉妩韵赋此。”词云：“歌传竹屋，酒载樊川，天末几幽素。唤醒江南梦，东风转、飘零愁问纤妩。远山自许。最画楼、孤雁声苦。定何事，夜月成清影，鲍坟爱秋雨。还怅修文同去。［原注：谓海门同年。］叹玉颜骓马，多少尘土。迟我扁舟弄，江春好、红箫志在何处。栗留恨语。料镜波、花月都悟。判寥寂尊前，丝鬓冷、暂投聚。”按此词笔致超妙，清气盘空，凡用去上及应去应入，无不谐协。此调词律所载王碧山词後结，作还老桂花旧影。考之姜白石、张仲举各词，皆作折腰句。盖原是还老尽桂花影，词律钞误。今此词作折腰法，可知究律之细，确为词坛名手。
    ○冯柳东太史词又三则
    先尚书遇徐公墓志铭为查声山太史所书，已钩刻埋幽矣。原迹藏同郡冯柳东太史家，余於同治初年购得之，重为摹刻，嵌入家祠壁间。太史名登府，字云伯，嘉兴人。居朱竹先生故里。一入承明，旋改闽中知县，弃而忽就。精★经学，以馀事为词。有月湖秋瑟、花墩琴雅各二卷，钓船笛谱一卷，总名曰种芸仙馆词。刘金门宫保赠言，谓有白石之清空，无梦窗之质实，洵非虚誉。太史精於宫调，能纠前人之误。於万氏红友尤多微辞，惟不以辨白去上为然，未免千虑之失。录其点绛唇和李篁园咏小云：“杨柳腰身，钱塘门外乡亲是。无多眉子，错认乔家姊。怜也横陈，娇也偏纤细。芳名记。青年纪。有个郎还未。”又浣溪沙杨花云：“雪暖江南愁煞人。绿杨晴絮满金城。东风如梦了残春。流水难消轻薄恨，落花同是别离身。画阑飞遍总无声。”又唐多令，过梅溪老屋感赋云：“老屋狭溪东。颓垣碎雨中。付谁家、燕子西风。一段斜阳深巷里，但认得、板桥红。携火捉秋虫。抛书趁晚钟。三十年、双髻儿童。酒市渔扉都换过，白发、有邻翁。”又忆旧游，京口渡江云：“忽帆移岸走，涛挟山奔，万里长风。一舸频呼渡，如惊沙倏下，乱蹴晴空。三山远排天外，七十二芙蓉。正日浴鼋鼍，云翔鹳鹤，笛吼鱼龙。
    冥。回望处，笑一霎江行。树失千里，便欲乘槎去，认南朝烟绿，东海霞红。江山尊俎非昔，秋色又相逢。渐酒醒潮平，前津已落瓜步钟。”又凤凰台上忆吹箫，秋夜有感云：“修病情怀，悲秋世界，凄凉忽送檐铃。怅冷眠独夜，落叶门扃。孤枕西风楼角，忍敲残、六曲湘屏。思量甚，窗眉月黑，帐额灯青。
    飘零。翦刀声里，想未寄绵衣，玉指难停。惯累他夜雨，不要多听。一自枫根卧後，芳魂断、百唤无醒。重寻梦，十年难记，记也零星。”又如此江山，咏江山船云：“春波不管人离别，一篷载将愁去。画箔低遮，玻璃软荡，共凫欢欧妒。勾留慢许。对柳黛山眉，水魂烟语。听打兰桡，严州不住睦州住。回头七里台远，学青山两髻，奁镜偷注。翠隙传杯。红深度曲，都是曾听伊处。萍圆絮聚。趁好梦轻帆，杨花暮雨。流尽相思，春江催杜宇。”
</div>
    <div class="pagination">
<span class="current-page">1</span><a href="憩园词话_page2.html">2</a><a href="憩园词话_page3.html">3</a><a href="憩园词话_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
