<!DOCTYPE html>
<html>
<head>
    <meta charset="UTF-8">
    <title>历代词话 - 第 24 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代词话 - 第 24 页/共 26 页</h1>
    <div class="content">　◎　周晴川词
　　予於近世诸家乐府，惟清真词犁然有当於心。晴川殊有宗风，雨坐空山，试阅一解，便如轻家骏骑，上下五陵，花发莺啼，垂杨拂面时也。［程钜夫］

　◎　无名氏天净沙
　　无名氏有作天净沙者，其一云："枯藤老树昏鸦，小桥流水平沙。古道西风瘦马，夕阳西下。断肠人在天涯。"其二云："平沙细草斑斑。曲溪流水潺潺。
　　塞上清秋早寒。一声新雁。黄云红叶青山。"每见元人作金字经、迎仙客、乾荷叶、天净沙等曲，因其无一定之律，欲去之，如此曲，"马"字亦可叶作平声者，则何所不至也。［老学丛谈］

　◎　拜住词
　　元人小说，孛罗有杏园，春时诸女秋千为戏，拜位立马，墙头见之，求婚焉。
　　令赋秋千寄调菩萨蛮，咏莺寄调满江红，词意可喜，许之。按安童孙曰："拜住，延中少年平章也。"［乐府纪闻］

　◎　石刻元人词
　　昔於临潼骊山之汤泉，见石刻元人无名氏一词云："三郎年少客，风流梦，绣岭蛊瑶环。渐娇汗发香，海棠睡暖，笑波生媚，荔子浆寒。况此际曲江人不见，偃月事无端。羯鼓三声，打开蜀道，霓裳一曲，舞破潼关。马嵬西去路，愁来无会处，泪满关山。空有罗囊遗恨，锦袜传看。叹玉笛声沉，楼头月下，金钗信杳，天上人间。几度秋风渭水，落叶长安。"语语为太真纪恨，按之为大石调风流子也，再过之，石已磨为别刻矣。［词品］

　◎　天目中峰禅师词
　　天目中峰禅师与赵文敏为方外交，同院冯海粟学士甚轻之。一日，松雪强中峰同访海粟，海粟出赋梅花百绝句示之，中峰一览毕，走笔成七言律诗如冯之数，海粟神气顿摄。尝赋行香子词云："短短横墙。魏矮疏窗。一方儿、小小池塘。
　　高低叠嶂，曲水连旁。也有些风，有些月，有些香。日用家常。竹几藤床。尽眼前、水色山光。客来无酒，清话何妨。但细烘茶，净洗盏，滚烧汤。"又云："阆苑瀛洲。金谷琼楼。算不如、茅舍清幽。野花绣地，莫也风流。却也宜春，也宜夏，也宜秋。 酒孰堪笋。客至须留。更无荣、无辱无忧。退闲是好，蓍甚来由。但倦时眠，渴时饮，醉时讴。"又云："水竹之居。吾爱吾庐，石粼粼、乱砌阶除。轩窗随意，小巧规模。却也清幽，也潇洒，也安舒。懒散无拘。此等何如。倚阑干、临水观鱼。风花雪月，赢得工夫。好炷些香，图些画，读些书。"若不经意出之者，所谓一一天真，一一明妙也。［笔记］

　◎　冯海粟赠珠帘绣
　　冯海粟每临文，必命侍史二三人润笔以俟，酒酣，伸纸疾书，随数多寡，顷刻而尽。尝赋蹋莎行词以赠妓女珠帘绣。［尧山堂外纪］

　◎　黄子常卖花声
　　黄子常卖花声本意云："人过天街，晓色担头红紫。满筠筐，浮花浪蕊。画楼睡醒，正眼横秋水。听新腔，一声催起。 冷红叫白，报得蜂儿知未。隔东西馀音软美。迎门争买，早斜簪云髻，助春娇、粉香帘底。"乔梦符和之云："侵晓园丁，报道娇红嫩紫。巧工夫，攒枝蕊。行歌伫立，洒洗妆新水。卷香风，看街帘起。 深深巷曲，有个重门开未。忽惊他寻春梦美，穿窗透阁，便凭伊唤取，惜花人、在谁根底。"可谓工力悉敌。梦符尝言作乐府有三法：凤头、猪肚、豹尾也。其集名惺惺老人乐府。［尧山堂外纪］

　◎　邵亨贞词
　　邵亨贞有沁园春二首，一咏美人眉，一咏美人目，新艳入情，其单词凭阑人云："谁写江南一段愁。妆点钱塘苏小楼。楼中多少愁。楚山无尽头。"气竭於直，而情亦不赡。［古今词话］

　◎　杨维祯竹枝
　　杨铁崖年未七十休官，驾一舟名春水宅，往来九峰三泖间，东南才俊之士，造门纳屦无虚日。酒酣以往，笔墨横飞，铅粉狼藉。或戴华阳巾，披鹤氅，坐船屋上，吹铁笛作梅花弄。或呼侍儿歌白雪之词，自倚凤琶和之，宾客皆蹁跹起舞，以为神仙中人。竹枝盛於元季，铁崖集之自制亦至五十馀首。时又有一铁崖者，假其名折柬至，止相见之次，饮酒赋诗，才思不减，绝无赧容，不受津馈而去，铁崖为叹息久之。［古今词话］

　◎　徐延徽和竹枝
　　杨廉夫竹枝词，一时和者五十馀人，诗百十馀首。予最爱徐延徽一首云："尽说卢家好莫愁。不知天上有牵牛。抛尤斛胭脂水，泻向银河一色秋。"［词品］

　◎　大痴道人和曲
　　杨铁崖云：往年与大痴道人扁舟东西泖间，或乘兴涉海，抵小金山。道人出所制小铁笛，令余吹筒庭曲，道人自歌小海和之。不知风作水横，舟楫挥舞，鱼龙悲啸也。［太平清话］

　◎　丘处机咏梨花
　　丘长春咏梨花无俗念云："春游浩荡，是年年、寒食梨花时节。白锦无纹香烂漫，玉树琼苞堆雪。静夜沉沉，浮光霭霭，冷浸溶溶月。人间天上，烂银霞照通彻。 浑似姑射真人，天姿灵秀，意气殊高洁。万化参差谁信道，不与群芳同列。浩气清英，仙才卓荦，下土难分别。瑶台归去，洞天方看清绝。"长春，世之所谓仙人也，而词之清拔如此。余尝问好事者曰："神仙惜气养真，何故读书史，作诗词。"答曰："天上无不识字神仙。"余因语吾党曰："天上无不识字神仙，世间宁有不读书道学邪。今之讲道者，束书不看，号曰忘方言观妙，岂不反为异端所笑乎。"［词品］

　◎　元人竹枝
　　元有浚仪可温氏名马雍古祖常者，制词云："金炉宝熏流篆云。花间百舌啼早春。五方戏马赛争道，传宣催赐十流银。"又云："日连宝书开紫泥。内人珠帽步辇齐。君王视朝天未旦，铜龙漏转金鸡啼。"词统列於竹枝，而余辨为宫词也。元人小说中称其乐府纤艳胜人，惜乎未见。有阿鲁温掌机沙者，竹枝云："南北峰头春色多。湖山堂下来棹歌，美人荡桨过湖去，小雨细生寒绿波。"其张掖人燕不花者，竹枝云："湖头水满藕花香。夜深何处有鸣榔。郎来打鱼三更里，成波光与月光。"与回回别里沙者竹枝云："凤凰岭下月色凉。无数竹枝官道旁。东家为爱青青竹，截作参差吹凤凰。"俱极轻丽。［古今词话］

　◎　竺月华词
　　元季明州女子柳含春，年十六，祷於神祠。一少年僧竺月华窥其姿而悦之，戏以其姓作咒诵云："江南柳，嫩绿未成阴。攀折尚怜枝叶小，黄鹂飞上力难禁。
　　留取待春深。"女闻之怒，归告其父，讼於方国珍，捕僧至，欲投之江，月华诉曰："死，分也，乞神一言。"许之，乃复吟云："江南月，如镜亦如钩。如镜未临红粉面，如钩不展翠帏羞。空自照东流。"国珍知其以名为解，一笑释之。
　　［留青日札］

　◎　九张机
　　元女子有咏九张机者，中一首云："四张机，鸳鸯织就欲双飞。可怜未老头先白，春波碧草，晓寒深处，相对浴红衣。"此与王秋涧之平湖乐、邵清溪之凭阑人，不便与词并传者也，而女子之黠慧可想矣。［乐府雅词］

　◎　陈凤仪与刘燕哥词
　　陈凤仪、刘燕哥，皆乐妓也。陈有送别一络索词云："海棠也似别君难，一点点、啼红雨。"刘有饯刘义太常引云："明月小楼间。第一夜、相思泪弹。"皆传唱一时。［古今词话］

　◎　王秋英词
　　嘉靖甲子，福清韩梦云过石湖山前，见遗骸，恻然掩之。夜中梦一丽人，自称王秋英，字澹容，元季兵乱，不辱而死，感君掩骨恩，愿谐伉俪。明年上巳，梦云携鸡酒奠其墓而哭之，秋英出见，歌所制"潇湘逢故人慢"一阕，有"无主泉扃，也能得有情鸡黍"之句，遂与梦云同归。［词统］

　◎　元人乐府
　　元士大夫以乐府名者，奇巧莫如关汉卿、庾吉甫、杨淡斋、卢疏斋，豪爽则有冯海粟、滕玉霄，蕴藉则有贯酸斋、马昂夫。［太平清话］

　◎　元人之妙在於冷中带谑
　　词忌堆砌，亦不仅以纤艳为工。元人之妙，在於冷中带谑，所以老优能制，少妇善讴。即当日院本，昔人以被之丝竹者，何等清新流丽。噫，音律一道，无关理学，何苦复驱之为学究。［元词序］

　　●卷十·明

　◎　明仁宗宣宗词
　　有明两祖列宗，好学不倦，染翰俱工。如仁宗凤栖梧赋九月海棠云："烟抹霜林秋欲褪。吹破胭脂，犹觉西风嫩。翠袖怯寒愁一寸。信传庭院黄昏信。明月修容生远恨。旋摘馀娇，簪满佳人鬓。醉倚小阑花影近。不应先有春风分。"娟秀绝伦。宣宗有醉太平赐学士沈度云："浓云散雨收。花苑内鸣鸠。晓来喜见日光浮。暖融融永昼。麦苗润泽怀清秀。榴花湿映红光溜。田家鼓缶尽歌讴。是处庆、丰年醉酒。"其留心农事如此，不须七月绘豳风矣。［兰皋集］

　◎　周宪王诚斋乐府
　　周宪王遭世隆平，奉藩多暇，留心翰墨，尤精马、贯之学，制诚斋乐府、传奇若干种，音律谐美，流传内府，至今中率索多用之。李梦阳汴中元宵绝句云："中山岗孺子倚新妆。赵女燕姬总擅场。齐唱宪王新乐府，金梁桥外月如霜。"王诗有诚斋录、新录诸集，其竹枝歌云："春风满山花正开。春衫女儿红杏腮。
　　侬家荡桨过江去，为问阿郎来不来。""巴山後面竹鸡啼。巴山前头沙鸟栖。巴水巴山到郎处，闻郎又过石门溪。"复有鹧鸪天咏绣鞋云："花簇香钩浅ネ尘。
　　相思携手游春日，尚带年时草露痕。"［兰皋集］

　◎　刘基感怀词
　　刘基初见明太祖，命赋竹箸诗，有"汉家四百年天下，只在张良一借间"之句。太祖恨相见晚也。其未遇时赋感怀水龙吟云："鸡鸣风雨潇潇，侧身天地无刘表。啼鹃迸泪，落花飘恨，断魂飞绕。月暗云霄， 烟水，角声清袅。问登楼王粲，镜中白发，今宵又添多少。 极目乡关何处，渺青山，髻螺低小。几回好梦，随风归去，被渠遮了。宝瑟弦僵，玉笙指冷，冥鸿天杪。但侵阶莎草，满庭绿树，不知昏晓。"感喟激昂，择木之意见矣。［草堂词评］

　◎　刘基过余阙庙
　　昔文履善过张许庙，作沁园春，词旨壮烈。刘伯温过余阙庙，亦作沁园春以哀之，其词可与履善相匹，今载於此。"生天地间，人谁不死，死节为难。念英伟奇才，世居淮甸，少年科第，拜命金銮。面折奸贪，指挥风雨，人道先生铁肺肝。生平事，扶危济困，拯溺摧顽。 清名要继文山，使廉懦闻风胆工寒。想孤城血战，人皆致死，阖门抗节，谁不幸酸。宝剑埋光，星芒失色，露湿旌旗也不乾。如公者，黄金难铸，白璧常完。"［词苑］

　◎　刘基词妙丽
　　青田生查子云："蜘蛛网画檐，一日丝千转。红烬落寒，心死无由见。"谒金门云："风弱弱。吹绿一庭春草。"转应曲云："秋雨。秋雨。窗外白杨自语。"青门引云："相怜自有明月，照人肺腑清如水。"渔家傲云："乱鸦啼破楼头鼓。"花犯云："馀香怨绣被。"踏莎行云："愁如溪水暂时平，雨声一夜依然满。"渡江云云："定巢新燕子，睡起雕梁，对立整乌衣。"山鬼谣云："离魂常在郊树。月深星暗苍梧远，化作杜鹃归去。"皆妙丽入神句。［古今词话］

　◎　宋濂词
　　宋金华以大手笔开一代风气，而亦有丽语，如："恋郎思郎非一朝。好似并州花翦刀。一股在南一股北，几时裁得合欢袍。""有郎金凤饰花容。无郎秋鬓若飞蓬。侬身要令千年白，不必来涂红守宫。"此鉴湖竹枝也，其小词惜不及见耳。［古今词话］

　◎　杨孟载词
　　杨孟载少时，见杨廉夫，命赋铁笛，歌成，廉夫喜曰："吾意诗境荒矣，今当让子一头地。"当时有老杨、小杨之目，眉庵词饶有新致。［乐府纪闻］

　◎　高季迪宫词
　　高季迪十宫词，思深致远，不仅以典赡见长。即如长门怨云："群明犹不察，妒极是情深。"可以想其情思。青丘乐府大致以疏旷见长，而石州慢又缠绵之极，"绿杨芳草"，"年少抛人"，晏元献何必不作妇人语。［古今词话］

　◎　高季迪题朱竹
　　画家朱竹始於东坡，前此未有所本。宋仲温在试院於卷尾声扫得一枝，笔态甚奇，故张伯雨有"偶见一枝红石竹"之句。管夫人亦写悬崖朱竹一枝。杨廉夫题云："网得珊瑚枝，掷向谷。明年锦衤朋儿，春风生面目。"高季迪扣舷集中，亦有题朱竹画卷水龙吟云："淇园丹凤飞来，几时留得左翼。箫声吹断，彩云忽堕，碧云犹隔。想是湘灵，泪弹多处，血痕都积。看萧疏瘦影，隔帘欲动，浑似落花狼藉。莫道清高也俗，再相逢、子猷还惜。此君未老，几寒犹有，少年颜色。谁把珊瑚，和烟换去，琅千尺。细看来不是天工，却是那、春风笔。"［书画记］

　◎　解缙落梅风
　　成祖於中秋夜，开宴赏月，月为云掩，命解缙赋诗。缙遂口占落梅风一词云："嫦娥面。今夜圆。下云帘。不著群仙见。弃今宵倚阑不去眠。看谁过广寒宫殿。"成祖览之欢甚。又赋长歌，成祖益喜，同缙饮至夜半，月复明，浮云尽散。成祖笑曰；"卿真夺天手段也。"［解缙集］

　◎　瞿宗吉词
　　杨廉夫游杭州，访瞿士衡於传桂堂。士衡之从孙宗吉年十四，见廉夫香奁八题，即席倚和，俊语叠出。其花尘春迹云："燕尾声点波时有韵，凤头踏月悄无声。"黛眉颦色云："恨从张敞毫边起，春向梁鸿案上生。"金钱卜欢云："织锦轩窗闻笑语，采洲渚听愁吁。"香颊啼痕云："斑斑湘竹非因雨，点点杨花不是春。"廉夫叹赏，谓士衡曰："此君家千里驹也。"时席上以鞋杯行酒，即命制词。宗吉赋沁园春云："一掬娇春，弓样新裁，莲步未移。笑书生量窄，爱渠尽小，主人情重，酌我休迟。酝酿朝云，斟量暮雨，能使面生风味奇。何须去，向花尘留迹，月地偷期。 风流到手偏宜。便豪吸雄吞不用辞。任凌波南浦，惟夸罗袜，赏花上苑，氐劝金卮。罗帕高擎，银瓶低注，绝胜翠裙深掩时。华筵散，奈此心先醉，此恨谁知。"廉夫大喜，命侍妓歌以行酒，极欢而罢。［列朝诗选］

　◎　瞿宗吉望江南
</div>
    <div class="pagination">
<a href="历代词话_page23.html">上一页</a><span>...</span><a href="历代词话_page19.html">19</a><a href="历代词话_page20.html">20</a><a href="历代词话_page21.html">21</a><a href="历代词话_page22.html">22</a><a href="历代词话_page23.html">23</a><span class="current-page">24</span><a href="历代词话_page25.html">25</a><a href="历代词话_page26.html">26</a><a href="历代词话_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
