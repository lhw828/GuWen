<!DOCTYPE html>
<html>
<head>
    <meta charset="UTF-8">
    <title>词徵 - 第 1 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>词徵 - 第 1 页/共 9 页</h1>
    <div class="content">词徵   清 张德瀛撰
    ●卷一
    ○古乐递变
    乡饮酒义曰，工入升歌三终，主人献之，笙入三终，主人献之，间歌三终，合乐三终，工告乐备，遂出。此古乐歌也。秦燔乐经，其绪乃绝。六代而後，靡音日兴。迄有唐之世，叠出新响，词肇其端。盖风会递变，若有主之者。王仲淹谓情之变声，即斯意也。
    ○意内言外为词
    词与辞通，亦作词。周易孟氏章句曰，意内而言外也，释文沿之。小徐说文系传曰，音内而言外也，韵会沿之。言发於意，意为之主，故曰意内。言宣於音，音为之倡，故曰音内。其旨同矣。［周易章句，汉孟喜撰。喜字长卿，东海兰陵人，事迹具汉书儒林传。喜与施雠、梁丘贺同受业於田王孙，传田何之易。世以意内言外为许慎语，非其始也。］
    ○词本楚词
    屈子楚辞，本谓之楚词，所谓轩翥诗人之後者也。东皇、太一、远游诸篇，宋人制词，遂多仿效。沿波得奇，岂特马、扬已哉。
    ○乐府之始
    汉书礼乐志云：武帝定郊祀之礼，乃立乐府。自司马相如等讨论八音，河间献王献所集雅乐，後世乐律，於兹为盛。严沧浪谓汉成帝定郊祀，立乐府。王渔洋谓乐府之名，始於汉初，引高祖三侯歌、唐山夫人房中歌为证，二说不同。考孝二年，夏侯宽已为乐府令，则乐府不始於武帝。刘彦和谓武帝崇礼，始立乐府者，盖据汉志言之。［若元微之以仲尼操伯牙流波水仙等操、齐犊沐作雉朝飞、卫女作思归引，为乐府之始，是第穷其源之所自出耳。］
    ○词所自出
    郑夹氵祭曰：古之诗，今之词曲也。胡明仲曰：词曲者，古乐府之末造也。张功甫曰：关雎而下三百篇，当时之歌词也。宋人品藻如是，则知词之所自出矣。
    ○词之准的
    词有毗於阳，有毗於阴。毗於阳，则陂声散，厚声石矣。毗於阴，则回声衍，薄声甄矣。准的无主，二者交讥之。
    ○相和成曲
    词多以相和成曲，巴渝词之竹枝女儿，采莲曲之举棹年少，其遗响也。考相和曲有碧玉歌、懊侬歌、子夜歌诸调，盖创於曲午之世。
    ○陈後主艳歌
    陈後主所制艳歌，玉树後庭花、春江花月夜、黄鹂留、金钗两臂垂、堂堂凡五曲。
    ○艳词所本
    隋炀帝令乐正白明达造新声，创万岁乐、藏钩乐、长乐花、十二时诸曲，遂为後人艳词所本。
    ○闲中好所祖
    南北朝尚书令王肃悲平城诗云：“悲平城，驱马入云中。阴山尝晦雪，荒松无罢风。”祖莹又作悲彭城诗云：“悲彭城，楚歌四面起。尸积石梁亭，血流雎水里。”唐人制闲中好词，其音响实祖二诗。
    ○词之句法本於诗
    乡先辈谓词之句法，皆本於诗，两字成句者本於尝鲨、祈父。其三字以下句法，不一而足。愚按：词有一字成句者，小令如苍梧谣、慢声如哨遍皆然。唐时令狐楚赋山、［同作者凡九八，此概举其一耳。］张南史赋雪，［咏物六首之一。］皆从一字起。文与可丹渊集，亦具兹体。顾徵君谓淄衣章敝字为句，还字亦为句，是词之有一字，实本於三百篇也。
    ○摘曲中语为调名
    古乐府长相思、行路难，摘曲中语为题。毛平词云：“何时解掩云屏。诉衷情。”即以诉衷情名调。［毛并有恋情深，词格同。］芦川词云：“翻成别怨不胜悲。”即以别怨名调。梅溪词云：“换巢鸾凤教偕老。”即以换巢鸾凤名调。词之上承乐府，观此益信。
    ○唐宋词风
    陆务观云：“倚声制词，起於唐之季世。”又云：“诗至晚唐五季，气格卑陋，千人一律，而长短句独精巧高丽，後世莫及。”此亦但究其始耳。实则词至北宋，堂庑乃大，至南宋而益极其变。晚唐五季小词，沾沾自喜，未足言极轨也。转法华勿为法华转，此禅家语也。张叔夏词源云：“使事而不为事所使。”其言洞窥产症结，宜乎於南渡以还，卓然成独至之诣。
    ○沈伯时论作词法
    沈伯时论作词之法，谓音律欲其协，不协则成长短之诗，下字欲其雅，不雅则近乎缠令缠令之体。用字不可太露，露则直突，而无深长之味，发意不可太高，高则狂怪，而失柔婉之意。说最精审，循此以求之，其途正矣。
    ○词与风诗意义相近
    词有与风诗意义相近者，自唐迄宋，前人钜制，多寓微旨。如李太白汉家陵阙，兔爰伤时也。张子同西塞山前，乐志也。王仲初昭阳路断，小星安命也。温飞卿小山重叠，柏舟寄意也。李後主花明月暗，行露思也。韦端己红楼别夜，匪风怨也。张子澄浣花溪上，绸缪之缔好也。冯正中庭院深深，苌楚之悯乱也。潘逍遥岛屿清秋，萧葭路人踪迹也。苏子瞻睡起画堂，山枢劝饮食也。晁无咎陂塘杨柳，伐檀力稼穑也。岳忠武收拾山河，无衣矛戟也。张仲宗梦绕神州，雨雪思携手也。辛稼轩郁孤台上，燕燕慨失偶也。姜白石淮左名都，击鼓怨暴也。毛泽民眉峰碧聚，日出怆怀也。吴梦窗盘丝系缕，桃夭感候也。王碧山玉局歌残，北门告哀也。张玉田傍湖千顷，衡门之远患也。文文山水天空阔，于役之伤难也。曾纯甫寂寞东风，黍离写故宫之忆也。王清太液芙蓉，式微抱中露之戚也。其它触物牵绪，抽思入冥，汉、魏、齐、梁，体而成。揆诸乐章，喁于勰声，信凄心而咽魄，固难得而遍名矣。
    ○词名诗馀
    小令本於七言绝句夥矣，晚唐人与诗并而为一，无所判别。若皇甫子奇怨回纥，乃五言律诗一体。刘随州撰谪仙怨，窦宏馀康骈又广之，乃六言律诗一体。冯正中阳春录瑞鹧鸪题为舞春风，乃七言律诗一体。词之名诗馀，盖以此。
    ○词之六至
    释皎然诗式谓诗有六至：至险而不僻，至奇而不差，至丽而自然，至苦而无迹，至近而意远，至放而不迂。以词衡之，至险而不僻者，美成也。至奇而不差者，稼轩也。至丽而自然者，少游也。至苦而无迹者，碧山也。至近而意远者，玉田也。至放而不迂者，子瞻也。
    ○石刻宋词
    石刻载宋词最夥，唐五代时如李白桂殿秋、蜀主孟昶玉楼春，传者数阕，犹示盛也。若无名氏忆仙姿，则後唐庄宗时掘内苑得之。无名氏後庭宴，则宋宣和间掘地得之。无名氏鱼游春水，［草堂诗馀谓阮逸女作。］则宋政和中掘地得之。
    ○粤东石刻词
    词之见於粤东石刻者，崔清献水调歌头、文信国沁园春，凡二阕。催词有刘介龄跋，今存白云山蒲涧寺，万历丁亥摹勒上石。文词在潮州吴文正韩山书院原先阴，明万历间，章邦翰重立石刻。於过变处有“嗟哉”二字，盖後人所妄增者。
    ○陈尧佐燕词
    五代和凝、明夏言，均称曲子相公，岂运会使然邪。然吕申公致仕，荐陈尧佐以代，後尧佐撰燕词见意，有“为谁归去为谁来，主人恩重珠帘卷”之句，遂使黄阁中添一佳话。
    ○张蜕岩词之所自
    李後主词：“梦里不知身是客，一晌贪欢。”张蜕岩词：“客里不知身是梦，只在吴山。”行役之情，见於言外，足以知畦径之所自。
    ○词有内抱外抱二法
    词有内抱外抱二法，内抱如姜尧章齐天乐“曲曲屏山，夜凉独自甚情绪”是也。外抱如史梅东风第一枝“恐凤靴挑菜归来，万一灞桥相见”是也。元代以後，鲜有通此理者。
    ○不能舍意论词
    段柯古诗：“ㄏ胡云彩落，<疒只>面月痕消。”王半山诗：“青山扪虱坐，黄鸟挟书眠。”句工而实险。宋词如“锦拶云挨，钩帘借月，玉船风动酒鳞红”诸句，若舍意论词，固炜煜而谲诳。杨升庵辈第求之於此，而不寻厥根，斯褊矣。
    ○词宜情景交炼
    词之诀曰情景交炼。宋词如李世英“一寸相思千万绪，人间没个安排处”，情语也。梅尧臣“落尽梨花春又了，满地斜阳，翠色和烟老”，景语也。姜尧章“旧时月色，算几番照我，梅边吹笛”，景寄於情也。寇平叔“倚楼无语欲销魂，长空黯淡连芳草”，情系於景也。词之为道，其大旨固不出此。
    ○康辛词传诵海内
    康伯可制宝鼎现词，传诵海内。蒋胜欲词“笑绿鬟邻女，倚窗犹唱、夕阳西下”，张蜕岩词“楚芳玉润吴兰媚，一曲夕阳西下”，皆指康词而言。又辛稼轩永遇乐词“从头问，廉颇老矣，更能饭否”，故戴石屏词云：“吴姬劝酒，唱得廉颇能饭否。”以一阕之工，形诸齿颊，盖玉以和氏宝，饮以中泠贵矣。
    ○和韵词
    晁无咎摸鱼儿、苏子瞻酬江月、姜尧章暗香、疏影，此数词後人和韵最夥。至周美成词，赵秋晓八用其韵，崔菊坡词，刘後村七用其韵。而方千里、杨泽民并有和清真全词，梦[A102]、陈三聘又有和石湖词。可以想一朝坛坫之盛。
    ○宋人用花非花词
    白太傅花非花词：“来如春梦不多时，去似朝云无觅处。”此二语欧阳永叔用之，张子野御阶行、毛平仲玉楼春亦用之。
    ○词自注所出
    洪忠宣自制江梅引四阕，北人称为四笑江梅引，以每篇皆有笑字也。其一曰忆江梅，二曰访寒梅，三曰怜落梅，而第四篇阕焉。今见於鄱阳者，仅存其一，词之自注所出，繇忠宣始也。［洪容斋笔记谓绍兴初，又有傅洪秀才洪坡词，镂板钱塘。至於“不知天上官阙，今夕是何年”，不能引“共道人间惆怅事，不知今夕是何年”之句。“笑怕蔷薇，学画鸦黄未就”，不能引南部烟花录。如此甚多。］
    ○词叶短韵
    苏子瞻水调歌头前阕云：“我欲乘风归去，又恐琼楼玉宇。”後阕云：“月有阴晴圆缺，人有悲欢离合。”宇、去、缺、合，均叶短韵，人皆以为偶合。然检韩无咎词赋此调云：“放目苍崖万仞，云护晓霜城阵。”仞、阵是韵。後阕云：“落日平原西望，鼓角秋深悲壮。”望、壮是韵。蔡伯坚词赋此调云：“灯火春城咫尺，晓梦梅花消息。”尺、息是韵。後阕云：“翠竹江村月上，但要纶巾鹤氅。”上、氅是韵。乃知水调歌头实有此一体也。
    ○隐括体
    词有隐括体。贺方回长於度曲，掇拾人所弃遗，少加隐括，皆为新奇。常言吾笔端驱使李商隐、温庭筠，常奔命不暇，後遂承用焉。米友仁念奴娇，裁成渊明归去来辞，晃无咎有填庐仝诗，盖即此体。
    ○福唐体
    福唐体者，即独木桥体也，创自北宋。黄鲁直阮郎归用山字，辛稼轩柳梢青用难字，赵惜香瑞鹤仙用也字，均然。朱锡鬯长相思用西字，［红桥寻歌者沈西］柳梢青用耶字，［马上望郎琊山］行香子用娘字，［会席此阕见曝书亭外集］陈其年醉太平用钱字、［咏钱］瓢字，［题孙无言半瓢居］本效宋人。此亦如今体诗之辘轳格、壶卢格，乃偶然兴者，必踵其辙，则为恶境矣。
    ○回文体
    回文有二体：有逐句回环者，晁次膺菩萨蛮是也。有通体回环者，吴礼之西江月是也。毛大可浣溪沙和任二王回环韵，以下一首回前，未详所本。
    ○明清人仿顾体
    顾荷叶杯词，“春尽小庭花落。寂寞。凭槛、敛双眉。忍教成病忆佳期。知麽知。知麽知。”所赋九［以为如梦令者，误也。］曹秋岳词叠留麽留三字，毛大可词叠参麽参三字。
    ○杏花天二体
    紫霞翁云：“木笪人以歌杏花天得名，补教坊都管。”案杏花天有二体，其一体与端正好同，一体与於中好同。
    ○词之句法不同
    柳耆卿乐章集，清平乐词前阕结句云：“那特地柔肠断。”赵秋晓覆瓿集齐天乐词次句云：“渺人物消磨尽。”句法与它家异，後人遂无宗尚之者。
    ○虞美人体
    虞美人词五十六字者是正格。元何介夫有五十四字一体，词云：“三年奔走荒山道。喜说苕溪好。苕溪秋水漫悠悠。载将离恨上杭州。干戈未已身如寄。安乐知何处。青溪溪上钓鱼矶。纵使无鱼、还有蟹螯肥。”向来词谱均未载及此体。
    ○一萼红体
    一萼红一百八字，平侧各一体。吴山尊专赋是调，成一萼红词二卷，然以本调编至四体则未高。
    ○词有扇对
    诗有扇对，词亦有扇对。郑都官诗云：“昔年共照松溪影，松折原先荒僧已无。今日还思锦城事，雪消花谢梦何如。”此诗之扇对也。赵元镇词云：“欲往乡关何处是，正水云浩荡连南北。”後阕云：“欲借忘忧须是酒，奈酒行欲尽愁无极。”此词之扇对也。
    ○集诗句入词
    集诗句入词，惟朱竹蕃锦集篇帙最富。然苏子瞻、赵介庵均列是体，盖宋人已有为之者。其集前人词句，则石次仲金谷遗音载之。
    ○词为曲家导源
    诗衰而词兴，词衰而曲盛，必至之势也。柳耆卿词隐约曲意。至黄鲁直两同心词，则有“女边著子，门里挑心”之语，彭骏孙金粟词话，已言其鄙俚。杨补之玉抱肚词云：“这眉头强展依前锁。这泪珠强收依前堕。”此类实为曲家导源，在词则乖风雅矣。
    ○词必立调
    小徐曰，词之虚立，与实相扶，物之受名，依词取义，此盖谓语之助也。推此而言，则词必立调，而後可以审其节哉。
    ○巴渝词
    巴渝词有十四字者，有二十八字者。旧唐书音乐志云：“巴渝，汉高帝所作也。帝自蜀汉伐楚，以板蛮为前锋，其人勇而善斗，好为歌舞，高帝观之曰：‘武王伐纣歌也。’使工习之，号曰巴渝。渝，美也。亦云巴有渝水，故名之。”
    ○谪仙怨
    谪仙怨，刘文房所创调也。窦私馀云“天宝十五载正月，安禄山反，陷没洛阳。五师败绩，关门不守，车驾幸蜀。途次马嵬驿，六军不发，赐贵妃自尽，然後驾行。次骆谷，上登高，下马望秦川，遥辞陵庙，再拜呜咽流涕，左右皆泣。谓力士曰：‘吾听九龄之言，不到於此。’乃命中使往韶州，以太牢祭之。因上马索长笛吹，笛曲成，潸然流涕，伫立久之。时有司旋录成谱，及銮驾至成都，乃进此谱请名曲，帝谓‘吾因思九龄，亦别有意，可名此曲为谪仙怨’。其旨属马嵬之事，厥後以乱离隔绝，有人自西川传得者，无由知，但呼为剑南神曲，其音怨切，诸曲莫比。谓有贤宰思，乃深为彼美惜耳。”
    ○一点春
    一点春词，相传为隋宫人所制。薛渔思河东记载歌一章，与一点春声响相类，惟用侧韵不同。
    ○忆江南
    忆江南调，原名谢秋娘，本赞皇镇浙西日，为亡姬谢秋娘作也。是调我别名，初寮词亦谓之安阳好。毛大可词话及刘斧青琐集以为是隋炀帝所撰者，误从海山记之言，而未知为後人所伪也。
    ○倾杯曲
    倾杯曲，一云唐太宗时，长孙无忌所撰。一云宣宗善吹芦管，自制此曲，盖宫调也。今词调倾杯令、倾杯乐，犹沿此称。
    ○调笑令
    调笑令，创於唐天宝中，一名宫中调笑。戴容州谓之转应词，五代时谓之转应曲，惟三十八字者，名调笑，初无异称，盖转踏曲也。词前以俪语作引，附古诗八句，多集唐人句。诗繇平至侧，词起句即承诗末两字。附以破子，音响同词。不以诗作引，末以绝句媵焉。毛泽民谓之遣队，洪景伯盘洲集乐章谓之句队，或谓之放队。两宋时多尚此体，亦词之折杨皇也。［其引子如古乐府之艳与和，破子如古乐府之趋与乱。］调笑令一名三台令，并有上皇三台、突厥三台、中宫三台之目。其後三体名则从同，而音响异矣。三台之你，李济翁以为邺中三台，即陆记中所述者。刘公嘉话言高洋筑三台，皆指地言。惟方密之通雅引李涪刊误言榷酒三十，拍促曲名三台。谓三台者，作乐时部首拍版三声，然後管色振作，乃曲名耳。此说近之。
    ○秋霁
    秋霁调，始自李後主，宋胡浩然易为春霁，即此调也。杨升庵词品，谓秋霁词为陈後主所创，盖沿草堂诗馀之误。
    ○月上海棠与瑶台第一层
    月上海棠，徽庙所创调也，见云麓漫钞。瑶台第一层，裕陵所创调也，见后山居士诗话。
</div>
    <div class="pagination">
<span class="current-page">1</span><a href="词徵_page2.html">2</a><a href="词徵_page3.html">3</a><a href="词徵_page4.html">4</a><a href="词徵_page5.html">5</a><a href="词徵_page6.html">6</a><a href="词徵_page7.html">7</a><a href="词徵_page8.html">8</a><a href="词徵_page9.html">9</a><a href="词徵_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
