<!DOCTYPE html>
<html>
<head>
    <meta charset="UTF-8">
    <title>词律 - 第 31 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>词律 - 第 31 页/共 37 页</h1>
    <div class="content">　　又一体【一百五字】　　　　　　　杨无咎
　　炎光欲谢更几日薰风吹雨共说是天公亦嘉神贶特作澄清海宇灌口擒龙离堆平水休问功超前古当中兴防我边陲重使四方安堵　新府祠庭占得山川佳处看晓汲双泉晩除百病奔走千门万户嵗嵗生朝勤勤称颂可但民无灾苦囗囗囗愿得地久天长协佐皇都
　　【灌口以下两四一六与后嵗嵗以下同此即前汤词后段青杏以下三句句法而前后通用之者也尾句都字初疑是误然玩上用佐字则下宜以平字应之此乃又一平仄互用之体也】
　　陌上花【九十九字】　　　　　　　张　翥
　　闗山梦里归来还又嵗华催晚马影鸡声谙尽倦邮荒馆緑笺密记多情事一看一回肠断待殷勤寄与旧游莺燕水流云散　满罗衫是酒香痕凝处唾碧啼红相半只恐梅花瘦倚夜寒谁暖不成便没相逢日重整钗鸾筝雁但何郎纵有春风词笔病懐浑嬾
　　【此词风流婉约在浅深浓淡之间真絶唱也吾安得起蜕岩于九亰而北面事之还又下与后唾碧下同图注起处两六字待殷勤句七字莺燕连下作六字更以香字连上酒字作六字痕凝至相半作九字而又因凝处唾碧四仄乃注凝处二字云可平是苦苦要将好词读壊惜哉】
　　玲珑四犯【九十九字】　　　　　　周邦彦
　　秾李夭桃是旧日潘郎亲试春艳自别河阳长负露房烟脸顦顇鬓点吴霜细念想梦魂飞乱叹画阑玉砌都换才始有縁重见　夜深偷展香罗荐暗牕前醉眠葱蒨浮花浪蕋都相识谁更曽擡眼休问旧色旧香但认取芳心一点又片时一阵风雨恶吹分散
　　【细念想句本七字观徽宗梅溪松山等作皆同而方千里和此词正作顾鬓影翠云零乱其为七字何疑旧谱去一细字各书多仍其误故汲古刻片玉词有按谱宜是六言无细字之注也各家惟竹屋一首六字或亦脱落或有此体然谓有此体则可谓周词六字则不可盖有千里和词为证也又片时一阵应是五字各家皆同旧刻于又字上多一奈字不惟失调于文义亦赘至尾句谱图俱注又片时一阵风雨为七字句恶吹分散为四字句今考方词是仗梦魂一到花月底休飘散是知上句五字于阵字分断下以风雨恶为一句吹分散为一句方词上句于到字佳下以花月底为一句休飘散为一句耳又查草窗结云倚画阑无语春恨逺频回首更可以为据向来原有所疑考至此不觉爽然又思人之所以误读者乃因玲珑四犯又另有四字煞尾一体故人欲彊而同之遂致误耳但览后载史词可知其分别较然矣谱于五字句谓可用平平平仄仄下句可用仄仄平平平仄恶字竟作可平岂不大谬】
　　又一体【九十九字】　　　　　　　吴文英
　　波暖尘香正嫩日轻隂摇荡清昼几日新晴初展绮牕纹绣年少忍负才华尽占断艳歌芳酒奈翠帘蜨舞蜂喧催趂禁烟时　杏腮红透梅钿皱燕归时海棠厮勾寻芳较晩东风约还约刘郎归后凭问栁陌情人比似垂杨谁瘦倚画阑无语春恨逺频回首
　　【前词玉砌都换换字是韵千里亦和之此篇喧字用平不叶徽宗用翔字竹屋用情字亦然还约句比前谁更句多一字比似句比前但认句少一字】
　　又一体【一百一字】　　　　　　　史达祖
　　雨入愁边翠树晩无人风叶如剪竹尾通凉却怕小帘低卷孤坐便怯诗悭念后赏旧曽题遍更暗尘偷锁鸾影心事屡羞团扇　卖花门馆生秋草怅弓弯几时重见前欢尽属风流梦天共朱楼逺闻道秀骨病多难自任从来恩怨料也和前度金笼鹦鹉说人情浅
　　【影字仄草字不叶韵与前二词异几时重见高竹屋作怨恨谁诉恨字亦用去声与前第三句同想亦有此体可从因余同不録　又按史别作于闻道二句云方悔翠袖易分难聚有玉香花笑论语气则当于聚字断句论调格则当于分字句有字豆或谓另一体非也盖此二句一气贯串故梅溪巧笔作此借渡句法本体定当上六下七与前孤坐二句相同勿谓有史词可倚而作两四一五也】
　　又一体【九十九字】　　　　　　　姜　防
　　叠鼓夜寒垂灯春浅匆匆时事如许倦游欢意少俛仰悲今古江淹又吟恨赋记当时送君南浦万里乾坤百年身世惟有此情苦　扬州栁垂官路有轻盈换马端正窥户酒醒明月下梦逐潮声去文章信美知何用谩赢得天涯羇旅教说与春来要寻花伴侣
　　【此与前各体不同乃别是一调故虽九十九字另列于百一字之后　倦游至南浦与后酒醒至羇旅同只江淹句六字文章句七字耳】
　　燕山亭【九十九字】　　　　　　　曽　觌
　　玉立明光才业冠伦汉歴方承休运江左奏功塞垒宣威紫绶几垂金印嵗晚归来望丹极新清氛祲忠愤着挠节朋俦便成嘉遯　千载云海茫茫记举目新亭壮懐难尽蝴蝶梦惊化鹤飞还荣华等闲一瞬七十樽前算畴昔都无可恨休问长占取朱顔緑鬓
　　【冠奏梦三字俱宜用仄声且以去为妙是此调定格观徽宗用数靓地樵隠用夜锦共海野别作用夜乍竞张伯雨用翠素可见图谱俱注可平误江左至忠愤与后蝴蝶至休问同但各家于前紫绶句有用后荣华句法者后则不用紫绶句法也各刻载徽宗裁剪氷绡一首于蝴蝶梦惊句作天遥地逺误也宜作天逺地遥乃合此即同前段之新様靓妆句而图且谓可作仄平平仄相反到底矣余尝谓红拂传竒一江风试语良人道句以平平仄仄平作仄仄平平仄五字皆反令歌者捩折嗓子今见图注此句乃知反古者盖多耳汲古刻樵隠词塞垒下二句云密映窥亭亭万枝开遍乃窥字下脱一字尾句云愁酒醒绯千片亦于绯字上下落一字无此九十七字体也张伯雨第二句作猬肌粟聚与此调异恐不可以为法按徽宗词第三句冷淡胭脂匀注或作微注本六字词统落一字止作冷淡胭脂注误也不可从又此】
　　【调本名燕山亭恐是燕国之燕词滙刻作宴山亭非也】
　　大有【九十九字】　　　　　　　　周邦彦
　　仙骨清羸沈腰憔悴见旁人惊怪消瘦栁无言双眉尽日齐鬭都縁薄幸赋情浅许多时不成欢偶幸自也总由他何须负这心口　令人恨行坐咒断了更思量没心永守前日相逢又早见伊仍旧却更被温存后都忘了当时僝僽便搊撮九百身心依前待有
　　【赋字潘希白作听字图谱读作平声误又以言都縁须令思相为可仄日幸坐待为可平俱非前结潘作十分卫郎清瘦郎字可用平声却更被温存后似应在被字豆而潘词作彊整帽檐欹侧则是六字相连想亦不拘待有应去上声潘作雁后可见九百风魔也金元曲多用之】
　　凤池吟【九十九字】　　　　　　　吴文英
　　万丈巍台碧罘罳外衮衮野马游尘旧文书几阁昏朝醉暮覆雨翻云忽变清明紫垣敕使下星辰经年事静公门如水帝甸阳春　长年父老相语几百年见此独驾冰轮又凤鸣黄幕玉霄平遡鹊锦轻恩事省中书半红梅子荐盐新归来晩待庆吟殿阁南薰
　　【旧文书至星辰与后段又凤鸣至盐新同】
　　紫玉箫【九十九字】　　　　　　　晁补之
　　罗绮丛中笙歌队里眼狂初认轻盈无花解比似一钩新月云际初生算不虚得郎占与第一佳名卿归去那知有人别后牵情　襄王自是春梦休谩说东墙事更难凭谁教慕宋要题诗曽倚寳柱低声似瑶台晓空暗想众里飞琼余香冷犹在小牕一到魂惊
　　【无花以下与后谁教以下同】
　　国香慢【九十九字】　　　　　　　周　密
　　玉润金明记曲屏小几剪叶移根经年　人重见瘦影娉婷雨带风襟零落步云冷鹅管吹春相逢旧京路素靥尘缁仙掌霜凝　国香流落恨正冰绡翠薄谁念遗簪水空天逺应念矾弟梅兄渺渺鱼波望极五十弦愁满湘云凄凉耿无语梦入东风雪尽江清
　　【前后惟起句异余同经年句上六下四水空句上四下六似乎有异然十字语气相连作者句法不妨前后一辙也旧京洛耿无语俱用仄平仄勿误此调惟草窗有之题作彞则商国香慢愚谓彞则商三字乃是宫调非词名也故删之】















　　词律巻十五
　　钦定四库全书
　　词律巻十六
　　宜兴万树撰
　　垂杨【九十九字】　　　　　　　　陈允平
　　银屏梦觉渐淡黄嫩绿一声莺小细雨轻尘建章初闭东风悄依然千树长安道翠云锁玉牕深窈断桥人空倚斜阳带旧愁多少　还是清明过了任烟缕露条碧纎青嫋恨隔天涯几回惆怅蘓堤晓飞花满地谁为扫甚薄幸随波缥缈啼防不唤春归人自老
　　【一声至深窈与后碧纎至缥缈同词极精致声调如此不可乱改平仄盖建章二句几回二句皆七字而建章句与几回句皆束上语依然句与飞花句皆连下相应语此余前注中所谓段落也论其细处则轻尘天涯两平声之下以建几二字顶之故用仄依字飞字语气另起故用平而其下用翠云锁甚薄幸以仄平仄接之妙絶即其七字四句中闭去悄上树去道上怅去晓上地去扫上皆极抑扬谐畅之妙君衡信騒坛高手哉谱注混填俗极】
　　秋宵吟【九十九字】　　　　　　　姜　防
　　古帘空坠月皎坐久西牕人悄蛩吟苦渐漏永丁丁箭壶催晓引凉飔动翠葆露脚斜飞云表因嗟念似去国情懐暮帆烟草　带眼消磨为近日愁多顿老卫娘何在宋玉归来两地暗萦绕摇落江枫早嫩约无慿幽梦又杳但盈盈泪洒单衣今夕何夕恨未了
　　【此词应分三叠第一段于催晓住葢引凉飔以下与首段全同亦双拽头之谓耳此尧章自度曲平仄皆宜遵之幸谱不收不然此结必注改七言诗句法矣】
　　迷神引【九十九字】　　　　　　　晁补之
　　黯黯青山红日暮浩浩大江东注余霞散绮回向烟波路使人愁长安远在何处几防渔灯小迷近坞一片客帆低傍前浦　暗想平生自悔儒冠误觉阮途穷归心阻断魂萦目一千里伤平楚怪竹枝歌声声怨为谁苦猿鸟一时啼惊岛屿烛暗不成眠听津鼓
　　【此调多三字句最为栖咽但后段一千里句应即前回向句疑回字上下落一字怪竹枝歌比使人愁多一怪字亦恐使人上落一字至于几防八字即后猿鸟八字一片八字即后烛暗八字极为整齐且上句近字岛字用仄声下句前字津字用平声正抑扬可爱处如此对仗极易考证而图谱以几防至前浦十六字分作每句四字不但破壊此调而小迷近坞成何丈理旡咎不幸受寃于六百年之后可叹也　觉阮途穷怪竹枝歌乃以觉字怪字领句不可泛作仄仄平平此种处须细心体认才得】
　　无闷【九十九字】　　　　　　　　王沂孙
　　隂积龙荒寒渡雁门西北髙楼独倚怅短景无多乱山如此欲唤飞琼起舞怕搅碎纷纷银河水冻云一片藏花防玉未教轻坠　清致悄无似有照水南枝已搀春意误几度慿栏莫愁凝睇应是梨花梦好未肻放东风来人世待翠管吹破苍茫看取玉壶天地
　　【怅短景至银河水与后误几度至来人世同】
　　又一体【九十九字　　　本集名闺怨无闷】　　　　程　垓
　　天与多才不合更与殢柳怜花情分甚总为才情恼人方寸早是春残花褪也不料一春都成病自失笑因甚腰围半减泪珠频揾　难省也怨天也自恨怎免千般思忖倩人説与又却不忍了一生愁闷又只恐愁多无人问到这里天也怜人看他稳也不稳
　　【大畧与前词同而自失笑句法不同倩人句少一字因用俳体平仄难学作者但依前王词可也选声将不合以下十一字为一句而错以甚字为韵大误不合句四字殢柳句六字分字去声端然是韵前词句法甚明且甚字闭口不应入此为叶盖未深考耳按书舟此词名闺怨无闷今观王词止作无闷则闺怨二字乃所赋之题后人并调名连刻也　自失笑下十三字不比前词乃与后段到这里下同也盖因甚句虽六字天也句虽四字实则一气贯下分豆不拘耳稳也之也字上声可作平用不字亦平　又按梦窗有催雪一调与此全同今录后备考】
　　【催雪　　　　　　　　　　　　吴文英霓节飞璚鸾驾弄玉杏隔平云弱水倩皓寉传书卫】
　　【姨呼起莫待粉河凝晓趂夜月瑶笙飞环佩蹇驴吟影茶烟灶冷酒亭门闸　歌丽泛碧蚁放绣箔半钩寳台临砌要须借东君防陵春意晓梦先迷楚蝶早风戻重寒侵罗被还怕掩深院梨花又作故人清泪此或梦窗以前调赋催雪之词后传其题而逸其调名耳初稿中竟列此调偶因夜长不寐于枕上背】
　　【吟觉有相髣髴者因忆与无闷正同急起呼童吹炉火燃烛改之不然几分两调矣既以自幸又复虑谱中尚有类此者不及检防未免诒讥惟望阅者摘出而驳正之幸甚幸甚丙寅臈八夜附记】
　　十月桃【九十九字】　　　　　　　张元干
　　年华催晚听樽前偏唱冲煗欺寒乐府谁知分付防化金丹中原旧游何在频入梦老眼空澘撩人冷蕋浑似当时无语低鬟　有多情多病文园向雪后寻春醉里凭栏独步羣芳此花风度天然罗浮淡妆素质呼翠凤飞舞斓斑参横月落留恨醒来满地香残
　　【冲煗下与后醉里下同】
　　新雁过妆楼【九十九字】　　　　　吴文英
　　间苑高寒金枢动冰宫桂树年年剪秋一半难破万戸连环织锦相思楼影下钿钗暗约小帘间共无眠素娥惯得西坠阑干　谁知壶中自乐正醉围夜玉浅鬭婵娟雁风自劲云气不上凉天红牙润沾素手听一曲清歌双雾鬟徐郎老恨断肠声在离镜孤鸾
　　【梦窗此调二首字法一一相同作者不可任意更变观其所用诸去声宜学盖其他作亦然必非偶合者按张玉田有瑶台聚八仙一调陈君衡有八寳妆一调查与此脗合今皆录于左幅】
　　【瑶台聚八仙　　　　　　　　　张　炎秋月娟娟人正远鱼雁待拂吟牋也知游事多在第】
　　【二桥边花底鸳鸯深处睡桞隂淡隔里湖船路绵绵梦吹旧曲如此山川　平生几两谢屐便放歌自得直上风烟峭壁谁家长啸竟落松前十年孤剑万里又何似畦分抱瓮泉中山酒且醉餐石髓白眼青天与前词皆同只峭壁谁家平仄稍异想十字一气可以不拘观后陈词可见几两二字可作平用非泛】
　　【然仄声也八寳妆　　　　　　　　　　　陈允平望远秋平初过雨微茫水满烟汀乱葓疎柳犹带数防残萤待月重楼谁共倚信鸿断续两三声夜如何顿凉骤觉纨扇无情　还思骖鸾素约念鳯箫雁瑟取次尘生旧日潘郎双髩半已星星琴心锦意暗懒又争奈西风吹恨醒屏山冷怕梦魂飞度蓝桥不成与前词同旧日潘郎四字与张合　按八寳妆另有一百十字调是名同调异者不可误认查梦窗梦醒芙蓉一首尾云秋香月中初疑是秋月香中今观此蓝桥不成则知此句亦可用平平仄平耳　两调用去声处亦多与吴词相合可见是故意推敲非泛用也　又按以上两词俱以八字为名或采八调合成但不可查订即前新雁过妆楼或系节取未可知】
　　锁牕寒【九十九字】　　　　　　　周邦彦
　　暗柳啼鵶单衣竚立小帘朱戸桐花半亩静锁一庭愁雨洒空堦更阑未休故人剪烛西牕语似楚江暝宿风灯零乱少年羇旅　迟暮嬉游处正店舍无烟禁城百五旗亭唤酒付与高阳俦侣想东园桃李自春小唇秀靥今在否到归时定有残英待客携罇俎
　　【千里和词于亩字用许酒字用羽似叶而非也更阑未休阑字平声桃李自春李字上声可通用不可因仄声而用去声也未字自字则必用去耳汲古刻片玉更字作夜此字用仄不妨自字作经则误矣桐花至窗语与后旗亭至在否同而在字用去声查此字他家有作平声如前段窗字者但千里和词亦用旧字碧山玉田亦用更雁自等字故知用去声者当从也啸余一槩混注切不可依如洒空堦更阑未休作仄平仄仄仄平平有此锁窗寒否前结有作一七字一六字者如箫竹屋怅佳人有约难来绿遍满庭芳草杨旡咎恨迟留载酒期程孤负踏青时是也此十三字语气相贯平仄不异作两句亦无碍故不另列后起暮处二字俱叶是定格萧于起二字叶次三字不叶程先于二字不叶至第五字方叶皆不可从至逃禅竟用忽双眉暗鬭以忽字领句双眉二字相连且双字平声尤不妥矣若梦窗于似楚江句少似字程先于正店舍句少正字及玉田旧时燕归作归燕愁魂正遥作正远皆刻误更于付与句想东园句各多一字以致字数参差今细加订正惟有此一体可从而已　汲古刻梦窗甲集题作琐寒窗元萧允之亦作琐寒窗然查各家俱作琐窗寒今南曲南吕调亦有琐窗寒是琐寒窗乃误倒也】
　　金菊对芙蓉【九十九字】　　　　　康与之
　　梧叶飘黄万山空翠断霞流水争辉正金风西起海燕东归凭栏不见南来雁望故人消息迟迟木樨开后不应悮我好景良时　只念独守孤帏把枕前嘱付一旦分飞上秦楼游赏酒殢花迷谁知别后相思苦悄为伊瘦损香肌花前月下黄昏院落珠泪偷垂
　　【正金风以下与后上秦楼以下同稼轩于把枕前嘱付句作叹年少胸襟平仄全异想不拘】
　　月华清【九十九字】　　　　　　　洪　瑹
　　花影摇春虫声吟暮九霄云幕初卷谁驾冰蟾拥出桂轮天半素魄映青琐牕前皓彩散画栏杆畔凝眄见金波滉漾分辉鹊殿　况是风柔夜防正燕子新来海棠微绽不似秋光只照离人肠断恨无奈利锁名缰谁为唤舞裙歌扇吟玩怕铜壶催晓玉绳低转
　　【谁驾下与后不似下同眄音靣】
　　又一体【一百字】　　　　　　　　蔡松年
　　楼倚明河山蟠乔木故国秋光如水常记得别时月冷半山环佩到而今桂影寻人端好在竹西歌吹如醉望白苹风里关山无际　可惜琼瑶千里有少年玉人吟笑天外脂粉清晖冷射藕花冰蕋念老厺镜里流年空解道人生适意谁防更微云疎雨满空鹤唳
　　【常记得三句与前调异但此处与后脂粉二句宜同或常字误多别字作平时字分句耳作者从前词体可也少年下八字平仄亦异】
　　三姝媚【九十九字】　　　　　　　王沂孙
　　红缨悬翠葆渐金铃枝深瑶堦花少万颗燕支赠旧情争奈弄珠人老扇底清歌还记得樊姬娇小几度相思红豆都销碧丝空袅　芳意荼防开早正夜色瑛盘素蟾低照荐笋同时叹故园春事已无多了贮满筠笼偏暗触天涯懐抱谩想青衣初见花隂梦好
　　【瑶堦至娇小与后素蟾至懐抱同金铃枝深四字平声定格如此查碧山别作用西窗凄凄梦窗一用春衫啼痕一用王孙重来一用清波明眸詹玉用谁家花天皆同各谱收梅溪词烟光摇缥瓦一首此四字作晴檐风袅袅字仄声查梅溪本集原系晴檐多风各书误改袅字耳图谱仍录晴檐多风是矣而注多字可仄亦误若选声则多风二字皆作可仄尤误瑶字则不妨作上去声也梦好二字去上声勿误碧山别作用弄晚梦窗用泪满未起梅溪用暗写俱妙天游作烟雨则调不振矣】
　　又一体【一百一字】　　　　　　　吴文英
　　酣春清镜里照清波明眸暮云愁□半绿垂丝正楚腰纎瘦舞衣初试燕客漂零烟树冷青骢曽系畵馆朱桥还把清尊慰春顦顇　离苑幽芳深闭恨浅薄东风褪香销腻防箑翻歌冣赋情偏在笑红颦翠暗拍阑干看散尽斜阳船市付与娇鸎金衣清晓花深未起
　　【后结多二字余同暮云愁下应是叶韵刻本系敛字讹故缺之诸去声字各家皆同万勿依谱图混用总之调之恊不恊全在平仄古人于平仄无传书其传词即可据也如此篇平仄各家字字俱同岂不可信只梦窗别作于恨浅薄二句云但惟得当年梦缘能短惟字用平然此惟字无理恐是怪字盖此字各家俱去声也最赋情二句云傍海棠偏爱夜浅开宴则浅字乃深字讹刻无疑耳】
　　丁香结【九十九字】　　　　　　　吴文英
　　香嫋红霏影髙银烛曾纵夜游浓醉正锦温琼腻被燕踏暖雪惊翻庭砌马嘶人散后秋风换故园梦里吴霜融晓陡觉晴动偷春花意　还似海雾似仙山唤觉环儿半睡浅薄朱唇娇羞艶色自伤时背帘外寒挂淡月向日秋千地懐春情不断犹带相思旧字
</div>
    <div class="pagination">
<a href="词律_page30.html">上一页</a><span>...</span><a href="词律_page26.html">26</a><a href="词律_page27.html">27</a><a href="词律_page28.html">28</a><a href="词律_page29.html">29</a><a href="词律_page30.html">30</a><span class="current-page">31</span><a href="词律_page32.html">32</a><a href="词律_page33.html">33</a><a href="词律_page34.html">34</a><a href="词律_page35.html">35</a><a href="词律_page36.html">36</a><span>...</span><a href="词律_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
