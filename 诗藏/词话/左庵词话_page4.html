<!DOCTYPE html>
<html>
<head>
    <meta charset="UTF-8">
    <title>左庵词话 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>左庵词话 - 第 4 页/共 5 页</h1>
    <div class="content">    王摩诘诗中有画，画中有诗。词家描景造句，往往堪以入画，尤为工峭，写作丹青，愈令人读之不厌。
    ○人多谓词赋为雕小技，意不屑为。非不屑为，乃不易为也。微论音律奥妙，未易索解，即求诸字句之工，非精心深诣，何能造到恰好地步。彼高谈道学者，固难语此，即谬托风雅者，亦岂足知此。
    ○盛昱词
    宗室伯熙同年盛昱，早负才名，仕至祭酒，引疾卒。遗稿尚待搜辑，兹录其题芙蓉碣传奇，减兰云：“风流子野。一曲阳春谁和者。艳绝才华。江上芙蓉笔上花。茫茫大地。千古难消儿女泪。绿酒银筝。我欲同寻石曼卿。”虽小令一曲，大雅不群之气，已自表表。
    ○续晓泉词
    续晓泉年来约同人结社谈诗，以诗词赓答。有咏法华禅院白桃花绮罗香云：“笑靥凝酥，天姿斫玉，春色武陵初见。梅已埋香，梨蕊欲开还晚。喜重来、前度刘郎，惊不似、去年人面。懒梳妆，早卸铅华，夜深应共素娥伴。坡仙而今渐老，翻被朝云惹恨，不胜清怨。流水无情，断送飞琼何限。肯效他、薄命杨花，恐误了、乍来梁燕。漫消得、禅榻间眠，鬓丝愁更短。”冬日踏雪，同在廷味莼酒楼小饮，用稼轩金缕曲韵云：“往事休重说。问何人、追踪靖节，希风诸葛。幸有青莲招市饮，踏破天街积雪。应笑我、早生华发。豪气元龙真老矣，料今宵、只可谈风月。听榨酒，助萧瑟。排檐滴雨声无别。恰开尊、剪灯夜语，几经离合。难得入关班定远，［味莼甫自军中回。］犹★奇傲骨。正帘外、六花都绝。扶醉归来眠不稳，怅杜陵、老被寒如铁。西风紧，纸窗裂。”晓泉所作，能得词家三昧。惜全稿不自检点，仅寸金尺缣，令人怅惘不置。
    ○词贵首尾声一线
    词贵有意，首尾声一线穿成，非枝枝节节为之。其间再参以虚实、反正、开合、抑扬，自成合作。
    ○词须讲音律
    俗谓作词为填词，此语便谬。填之云者，只视其句之长短，字之多寡，如数填足耳。音律之叶，平上去之调，懵然不讲，安有好词。
    ○艰苦词易好
    韩子云：“欢愉之词难工，艰苦之言易好。”诗文皆然，词亦何莫不然。统观诸作，凡泛泛应酬，空空写景，半属平平。若骚客劳人，俯仰古今，溯洄身世，自罔不情味隽永，令读者百回不厌。
    ○永言之义
    书曰：“诗言志，歌永言。”永者长言之不足，而又嗟叹之。若非音节抑扬抗坠，情意宛转缠绵，何由合永字之义。
    ○词曲相近
    词曰诗余，曲曰词余，诗与词不同，词与曲境界亦难强合。然工诗者未必工词，工词者自可工曲，词曲之间，究相近也。
    ○冯延巳词
    冯延巳词：“风乍起，吹绉一池春水。”自是妙语。南唐后主曰：“干卿何事。”此语便觉含讥讽。
    ○词有巧思
    余尝有句云：“柳阴稀处春星闪。”又云：“蝶也为花愁。偏他不白头。”自谓尚有巧思，愿以质之大雅，未审亦见许否。
    ○八旗词人少
    金粟香来书，谓铁梅庵尚书曾辑八旗诗，成熙朝雅颂集。君曷不辑八旗词，以增盛事。蒙非不有此志，然国朝二百余年，八旗中词人，纳兰成德容若外，以词名者颇罕，搜辑殊非易易，非区区力量所能及也。
    ○俞е轩词
    山阴俞е轩中丞，绘卧游图，遍徵题咏。自题长亭怨慢云：“问何事、家山抛了。十载风尘，那堪吟眺。缔鹭盟鸥，几时重理鉴湖棹。旧游如梦，赢得是、丹青稿。试读向空堂，只枕上、幽寻偏好。烦恼。叹飘蓬泛梗，毕竟不如归早。烟霞啸侣，算帷有少文同调。倘更许、探绝搜奇，应犹认、当年鸿爪。趁一箸秋风，休遣莼鲈香老。”湖山之美，故乡之思，不忘，遂觉一往情深。
    ○俞廷词
    俞廷紫松花馆词，采桑子云：“相思有梦难相遇，郎到儿家。儿到郎家。去路来程各一涯。从今梦也商量作，郎梦儿家。儿梦郎家。夜夜排匀总见他。”妙在故作痴语。
    ○李后主词
    李后主词：“烂嚼红绒，笑向檀郎唾。”李易安词：“倚门回首。却把青梅嗅。”汪肇麟词：“待他重与画眉时，细数郎轻薄。”皆酷肖小儿女情态。
    ○李邴词
    李邴汉宫春咏梅，下阕云：“清浅小溪如练，问玉堂何似，茅舍疏篱。伤心故人去后，冷落新诗。微云淡月，对孤芳、分付他谁。空自赏、清香未减，风流不在人知。”此词为人所忌，仕途遂至蹭蹬。甚矣笔墨失检，乃易贾祸。
    ○白石词
    姜白石玉梅令，下阙：“公来领客，梅花能劝。花长好，愿公更健。便探春为酒，剪雪作新诗，拼一日、绕花千转。”词中寓祝寿意，写来却见语妙意新，与俗手固自不同。
    ○稼轩词
    稼轩千年调词：“左手把青霓，右手挟明月。吾使丰隆前导，叫开阊阖。周游上下，径入寥天一。览元圃，万斛泉，千丈石。钧天广乐，燕我瑶之席。帝饮予觞甚乐，赐汝苍璧。突兀，正在一丘壑。余马怀，仆夫悲，下恍惚。”又粉蝶儿云：“昨日春如，十三女儿学绣。一枝枝、不教花瘦。甚无情、便下得，雨亻孱风亻愁。向园林，铺作地衣红绉。而今春似，轻薄荡子难久。记前时、送春归后。把春波，都酿作，一江Ο酎。约清愁、杨柳岸连相候。”用笔如龙跳虎卧，不可羁勒，才情横溢，海天鼓浪。然以音律绳之，岂能细意熨贴。
    ○玉田词
    玉田绮罗香，红叶煞句：“记阴阴绿遍江南，夜窗听暗雨。”与梅溪春雨词煞尾声，同一机轴。
    ○词与诗无异
    词律中纥那曲、罗曲、生查子，皆五言绝句。塞姑、回波、舞马、三台，皆六言绝句。竹枝、小秦王、采莲子、杨柳枝、阿那曲、Ы乃曲、清平调、瑞鹧鸪，皆七言绝句。与诗无异。乃古乐府可歌者，腔板与诗，要自不同。
    ○草堂诗余不可读
    草堂诗余所录，皆鄙俚，万不可读。舒白香词谱，虽仅百首，调多未备，然皆选佳作，足资规抚。不枉竹当年，向钱遵王家，巧偷得来。
    ○王幼霞词
    临桂王幼霞侍御工词，翻刻名家词集多种。官内翰日，与同人唱和，有薇省联吟词。庚子，京师乱闻，侍御纠二三同志，杜门结词课自遣，必多悲愤苍凉之作。惜不获索读为憾。
    ○翻易安词
    易安词：“窗外芭蕉窗里人，分明叶上心头滴。”句久脍炙人口。或又云：“我自有愁眠未得，不关窗外种芭蕉。”已是翻却旧案。或又云：“愁多禁得雨潇潇，况又窗前窗后，密密种芭蕉。”是则翻而又翻矣。或更云：“斫尽芭蕉吹尽雨。看他还有愁如许。”执此类推，人果善用心思，自有翻空不穷之意。
    ○李白词
    李青莲菩萨蛮云：“平林漠漠烟如织。寒山一带伤心碧。暝色入高楼。有人楼上愁。玉阶空伫立。宿鸟归飞急。何处是归程。长亭更短亭。”忆秦娥云：“箫声咽。秦娥梦断秦楼月。秦楼月。年年柳色，灞陵伤别。乐游原上清秋节。咸阳古道音尘绝。音尘绝。西风残照，汉家陵阙。”二作为此调鼻祖，实亦千古绝唱。谪仙才固自不凡。
    ○词常用词
    词谱长短不下六百余调，同名异体者尚不与。而词家常用，不过一二百调。戚氏三叠，莺啼序四叠，乃最长之调。非层折多，波澜阔，未易相称。岂纤小家所敢弄笔。
    ○东坡词
    东坡哨遍词，运化归去来辞，非有大力量不能。此类后人不易学，亦不必学。强为之，万不能好。
    ○梅溪词
    史梅溪换巢鸾凤调，乃以妾为妻之作，玩其词意自见。亦可为词苑中作一典故。
    ○自度腔
    古词人制腔造谱，各调多自由创，固非洞晓音律不能。今人倘自制一调，世罔不笑其妄者。虽解音理，亦不过依样画胡卢耳。故近日倚声一事，仅以陶瀹灵性，寄兴牢骚。风雅场中，尚遑云协于歌喉，播诸弦管，自度腔所由罕也。
    ○词宜谐宜雅
    词贵音调铿锵，尤贵丰神蕴藉。不谐不可为词，不雅亦不可为词，固应曲子相公，方称通品。
    ○翻东坡词
    东坡词：“春色三分，二分尘土，一分流水。”叶清臣词：“三分春色，二分愁闷，一分风雨。”蒙亦有句云：“十分春色，欣赏三分，二分懊恼，五分抛掷。”用意不同而同。
    ○品令不雅
    品令，前人多作俳词，盖为彼时歌伶语气。如石孝友云：“困无力。几度偎人，翠颦红湿。低低问、几时么，道不远、三五日。你也自家宁耐，我也自家将息。蓦然地、烦恼一个病，教一个、怎知得。”秦少游云：“幸自得。一分索强，教人难吃。好好地、恶了十来日。恰而今、较些不。须管啜持教笑，又也何须织。★倚赖、脸儿得人惜。放软顽，道不得。”此等词，太嫌不雅。
    ○涪翁俳词
    涪翁词，每好作俳语，且多以土字搀入句中，万不可学。此古人粗率处，遗误后学非浅。
    ○竹山词
    蒋竹山虞美人云：“丝丝杨柳丝丝雨。春在冥处。楼儿忒小不藏愁。几度和云、飞去觅归舟。天怜客子相关远。借与花消遣。海棠红近绿阑干。才卷珠帘、却又晚风寒。”亦工整，亦圆脆。
    ○东坡戏作
    东坡皂罗特髻词，叠用采鞭拾翠字，凡七句。或此调有此格，抑坡老游戏为之，无可考证。但此体只可偶作，究属无味。又词中有独木桥体，押一字韵到底，蒙亦不喜，究为偏锋，非正格。
    ○词宜流畅
    词中摸鱼儿、金缕曲等调，最宛转幽咽可听，作者多喜用之，以其写情，自能畅然。
    ○扬无咎词。玉抱肚调，作者不多见。扬无咎词云：“同行同坐。同携同卧。正朝朝暮暮同欢，怎知终有抛。记江皋惜别，那堪被、流水无情送轻舸。有愁万种，恨未说破。知重见、甚时可。见也浑间，堪嗟处、山遥水远，音书也无个。这眉头、强展依前锁。这泪珠、强扌文依前堕。我平生、不识相思，为伊烦恼忒大。你还知么。你知后、我也甘心受摧挫。又只恐你，背盟誓，似风过。共别人、忘着我。把洋澜在。都卷尽与，杀不得、这心头火。”语多俚质似曲，词家不可为式。
    ○东坡水调歌头
    东坡水调歌头：“明月几时有，把酒问青天。不知天上宫阙，今夕是何年。我欲乘风归去，只恐琼楼玉宇，高处不胜寒。”此老不特兴会高骞，直觉有仙气缥缈于毫端。
    ○蜕崖词
    蜕崖词中陌上花，使归闽浙，岁暮有怀云：“关山梦里归来，还又岁华催晓。马影骓声，谙尽卷邮荒馆。绿笺密记多情事，一看一回肠断。待殷勤、寄与旧游莺燕，水流云散。满罗衫、是酒痕凝处，唾碧啼红相半。只恐梅花，瘦倚夜寒谁暖。不成便没相逢日，重整钗鸾筝雁。但何郎、纵有春风词笔，病怀偏懒。”无一字不叶，无一字不工。此等佳作，谁不欣赏，洵非凡手所能趋步。集中好词尚多，不愧元朝冠冕。
    ○令词难作
    作词令曲罗难，似诗之难于绝句。不过十余句，却一句一字间不得。末句尤当留意，有有余不尽之致，始佳。韦庄、温飞卿、冯延巳诸公，多擅长，可取为则。
    ○警句
    词家有作，往往未能竟体无疵。每首中，要亦不乏警句，摘而出之，遂觉片羽可珍。
    如徐臣云：“闷来弹鹊，又搅碎一帘花影。”
    张于湖云：“寒光亭下水连天，飞起沙鸥一片。”
    范石湖云：“花影吹笙，满地淡黄月。”
    又云：“凉满北窗，休共软红说。”
    又云：“惟有两行低雁，知人倚画楼月。”
    刘改之云：“翠销香暖云屏，更那时酒醒。”
    谢静寄云：“燕子不归花有恨，小院春深。”
    洪平斋云：“海棠影下，子规声里，立尽黄昏。”
    徐山民云：“相思无处说相思。笑把画罗小扇、觅春词。”
    又云：“妾心移得在君心。方知人恨深。”
    姜白石云：“波心荡、冷月无声。”
    又云：“冷香飞上诗句。”
    刘小山云：“一般离思两销魂。马上黄昏。楼上黄昏。”
    孙花翁云：“絮飞春尽，天远思深，日长人瘦。”
    史梅溪云：“自怜诗酒瘦，难应接许多春色。”
    高竹屋云：“新愁万斛，为春瘦，却怕春知。”
    又云：“警愁搅梦，更不管、庾郎心碎。”
    张东泽云：“悠悠岁月天涯，一分秋、一分憔悴。”
    又云：“落叶西风，吹老几番尘世。”
    又云：“算只藕花知我意，犹把红芳留客。”
    刘后村云：“贪与萧郎眉语，不知舞错凉州。”
    罗涧谷云：“何处消魂。初三夜月，第四桥春。”
    周啸斋云：“薄幸东风，薄情游子，薄命佳人。”
</div>
    <div class="pagination">
<a href="左庵词话_page3.html">上一页</a><a href="左庵词话.html">1</a><a href="左庵词话_page2.html">2</a><a href="左庵词话_page3.html">3</a><span class="current-page">4</span><a href="左庵词话_page5.html">5</a><a href="左庵词话_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
