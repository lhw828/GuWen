<!DOCTYPE html>
<html>
<head>
    <meta charset="UTF-8">
    <title>历代词话 - 第 25 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代词话 - 第 25 页/共 26 页</h1>
    <div class="content">　　瞿宗吉风情丽逸，蓍翦灯新话及乐府歌词，多偎红倚翠之语，为时传诵。及谪戍保安，当兴安失守，边境萧条。永乐己亥，降佛曲於塞下，选子弟唱之。时值元宵，作望江南五首，词旨凄绝，闻者皆为泣下。［丁湖志馀］

　◎　凌彦渔家傲
　　杨复初筑室南山，以村居自号，凌彦赋渔家傲词寿之云："采芝步入南山道。道深宛似蓬莱岛。闻说村居诗思好。还被恼。苍苔满地无人扫。 载酒亭前松合抱。客来便许同倾倒。玉兔已将灵药捣。秋意早。月华长似人难老。"复初和云："当时承望求仙道。那知薄命如郊岛。留得残生犹自好。多懊恼。尘缘俗虑何时扫。 子已成童无用抱。醉眠任便和衣倒。今岁砧声秋未捣。凉风早。看来只恐中年老。"瞿宗吉亦和云："喜来不涉邯郸道。愁来不窜沙门岛。惟有村居闲最好。无事恼。苔阶竹径频频扫。 有酒可斟琴可抱。长年拟看三松倒。臼内灵砂亲自捣。归隐早。朝廷未放元真老。"宗吉既和此词而复序云："旧谱皆以仄声起，欧公呼范文正为穷塞主首句，所谓"塞上秋来风景异"者，正此格也。
　　他如王荆公之"平岸小桥千嶂抱"，周清真之"几日春阴寒侧侧"，谢无逸之"秋水无痕清儿底"，张仲宗之"钓笠披云青嶂绕"，亦皆如是。今二公皆以平声易之，特著此以俟知音尔。［词品］

　◎　林子羽留别红桥
　　闽人林子羽官员外郎，有题吴江垂虹桥时，"欲借仙家辽海鹤，月明吹笛水晶宫"是也。其妻朱氏赠外之什，亦有"待漏衣沾仙掌露，朝天身惹御炉香"句。
　　时闽中良家女张红桥，平日欲得才如李青莲者事之，林投以诗，红桥称善遂委身焉。林游金陵，作念奴娇留别红桥，有云："软语叮咛，柔情婉娈，尽肝肠铁。
　　此去何之，碧云春树，早晚翠千叠。图将羁思，归来细与伊说。"红桥和答云："还忆浴罢描眉，梦回携手，踏碎梁间月。漫道胸前怀豆蔻，今日总成虚设。桃叶津头，莫愁湖畔，远树烟云叠。寒灯旅邸，荧荧谁与闲说。"一则打算归来，一则商量去後，情事如见。［闲情集］

　◎　马浩澜花影集
　　钱塘马浩澜，号鹤窗，善咏诗，尤工词调。虽皓首韦布，而含吐珠玉，锦绣胸肠，袖然若贵介王孙也。其词名花影集。自序云："予始学为南词，漫不知其要领，偶阅吹剑录中载东坡在玉堂日，有幕士善歌，坡问曰：'吾词何如柳七。'对曰：'柳郎中词宜十七八女郎，按红牙拍，歌"杨柳岸晓风残月"。学士词须关西大汉，执铁板，唱"大江东去"。'缘是求二公词而读之，下笔略知蹊径。
　　然四十馀年仅得百篇，亦不可谓不难矣。法云道人尝劝山谷勿作小艳词。山谷云：'空中语耳。'余欲以空中语名其集，或曰不文，改称花影集。花影者，月下灯前，无中生有，以为假则真，谓为实犹涉虚也。"徐伯龄言鹤窗与陆清溪同出刘菊庄之门，清溪得诗律，鹤窗得词调，异体齐名，可谓盛矣。［词品］

　◎　聂大年词
　　聂大年尝赋卜算子词二首，盖自况也。词云："杨柳小蛮腰，惯逐东风舞。
　　学得琵琶出教坊，不是商人妇。 忙整玉搔头，春笋纤纤露。老却江南杜牧之，懒为秋襄赋。""粉泪湿鲛绡，只恐郎情薄。梦到巫山第几峰，酒醒灯花落。
　　数日尚春寒，未把罗衣著。眉黛含颦为阿谁，但恨从前错。"马浩澜和云："歌得雪儿歌，舞得霓掌舞。料想前身跨凤仙，合作萧郎妇。 颜色雪中梅，泪点花梢露。云巫山十二峰，未数高唐赋。""花压鬓云低，风透罗衫薄。残梦瞢腾下翠楼，不觉金钗落。 几许别离愁，犹自思量著。欲寄萧郎一纸书，又怕归鸿错。"［词品］

　◎　苏世让词
　　朝鲜苏世让与华使君有倡和集，其忆王孙赋残春云："无端花絮晓随风。送尽春归我又东。雨後岚光翠欲浓。寄征鸿。家征鸿。家在千山万柳中。"又西域锁懋坚作乐府有声，其菩萨蛮赋残春云："晓钟若到春偏去。一番日永伤迟暮。论证送断肠声。黄鹂知客情。 山光娇靥湿。仍滞伤春泣。绿酒泻杯心。
　　卷帘空抱琴。"亦可见文教之远矣。［古今词话］

　◎　花纶词
　　杭州花纶，年十八，黄观榜及第第三人。初读卷官进卷，以花为第一，练子甯第二，黄观第三。御笔改定黄第一，练第二，花第三。故南京有"花练黄，黄练花"之语。後人犹以花状元称之，是科题名记及登科录，皆以黄、练二公死革除之难划毁，故相传多误。花有词藻，其谪戍云南日，有题杨太直僵图水仙子云："海棠风，梧桐月，荔枝尘。霓裳舞，翠盘娇，绣岭春。锦衤朋嬉，金钗信，香囊恨。痴三郎，泥太真。马嵬坡，血污游魂。杨柳眉，青颦黛损。芙蓉面，零脂落粉。牡丹芽，翦草除根。"风致不减元人小山、酸斋辈，滇人传唱多讹其字，余为订正之云。［词品］

　◎　三杨优劣
　　宣德中三杨在内阁，有从官出松竹梅来题者，荣题松，溥题竹，後皆书赐进士第，赐进士出身。独士奇起於辟召，乃作题梅词云："竹君子，松大夫。梅花何独无称呼。回头试问松和竹，也有调羹手段无。"盖桂殿秋也，世以此定三杨优劣。［晚香堂清语］

　◎　商毅庵词
　　商毅庵乡会殿试皆第一，负鼎铉重望，而小词明净简练，亦复沾沾自喜。今读其旅情、春暮、秋月、退食诸篇，不堕时趋，自有殊致。其一丛花咏初春云；"东风有信无人见，露微意、柳际花边。"尤觉妥贴轻圆也。［古今词话］

　◎　吴宽词
　　吴匏庵词有"繁花落尽留红药，新笋丛生带绿苔"，名句也。时有赵宽字栗夫，为匏庵所取士，词名半江集，匏庵尝曰："不遇吴宽，争得赵宽。"［耆旧续闻］

　◎　夏言词
　　夏言以议礼骤贵，世庙因正月降雪，命言等作时玉赋。石塘曾铣，夏之内戚，作渔家傲词，互相赓唱，遂起河套之议。故黄泰泉有"千金不买陈平计"之句，盖讥之也。［涌幢小品］

　◎　严嵩词
　　词至夏桂洲、严介溪，俱以百字令、木兰花慢为赠答之什，如陆俨山、周白川亦无不效之，但悉遵旧人之韵，千篇一律，了无旨趣。若桂洲闺艳小令，脍灸人口者，则又嫁名於无名氏。集中三百九十调，应酬居多。介溪往来词调，纷纷於扇面画幅相见，辄用以媚之。尝有寄陆俨山百字令。後半云："氐今遥指江云，重吟渭树，高兴参差发。四十年来同宦海，不觉飚驰星灭。槐省垂鱼，凤池鸣玉，相对俱华发。君恩报了，五湖同访烟月。"此正奸雄之语也。余虽不欲以人废言，亦岂至为其所欺耶。［钱允治］

　◎　严嵩钤山堂集
　　"空得郁金裙。酒痕和泪痕"，舒语也。钟退谷评闾丘晓诗谓："具此手段，方能杀王龙标。"此等语乃出渠辇手，岂不可惜。仆每读严分宜钤山堂集，至佳处辄作此叹。［花草蒙拾］

　◎　夏公谨词
　　夏公谨喜为长短句，当其得君专政，声势ピ赫，长篇小令，草稿未削，已流布都下，互相传唱。殁後未百年，黯然无闻。花间、草堂之集，无有及桂洲氏名者。求如前代所谓曲子相公，亦不可得，可一概也。［钱谦益］

　◎　明词家
　　我朝以词名家者，伯温稼纤有致，去宋尚隔一尘。用修好入六朝丽字，似近而远。公谨最号雄爽，比之稼轩，觉少精思。［艺苑卮言］

　◎　杨慎博洽
　　成都杨慎所著书百馀种，号为博洽。金华胡应麟嫌其熟於稗史，不娴於正史，作笔丛以驳之。然杨所辑百真珠、词林万选，王州亦谓之词家功臣也。因议礼商戍泸州亦谓之词家功臣也，暇时红粉傅面，作双丫髻插花，令诸妓扶觞游行，了不为怍。有以书规之者。答云："文有仗境生情，诗或托物起兴。如崔延伯临阵，则召田僧超为壮士歌。宋子京修史，使丽竖然椽烛。吴元中起草，令远山磨俞縻。是或一道也，走岂能执鞭人，聊以耗壮心，遣馀年耳。知我者不可以不闻此言，不知我者不可以不闻此言。"诗有"罗衣香未歇，犹是汉宫恩"句，词亦富赡。［乐府纪闻］

　◎　杨慎歌词
　　杨用修少时善琵琶，每自为新声度之。及登第後，犹於暑月夜绾两角髻，著单纱半臂，背负琵琶，共二三骚人，携尊酒，席地坐西长安街上，歌所制小词，撮拨到晓。适李阁老早朝过之，听其声异常流，令人询之，则云杨公子修撰也。
　　李为之下车。杨举卮进李曰："朝尚早，愿为先生更弹。"弹罢而火城将熄，李先入朝，杨亦随著朝衣而至。朝退进阁，揖李先生及其尊人。李笑谓曰；"公子韵度自足千古，何必躬亲丝竹，乃擅风华。"自是"长安一片月"，绝不闻杨公子琵琶声矣。［桐下听然］

　◎　杨慎妻黄氏词
　　升庵夫人黄氏寄外诗，有"曰归曰归愁岁暮，其雨其雨怨朝阳"之句，传诵人口。又有满庭芳、巫山一段云诸词，皆为雅丽，或比之赵松雪管夫人，然管工画竹耳，诗词鄙俚不及黄远矣。［晚香堂清语］

　◎　王世贞以伶为师
　　王陂初作北曲，自谓极工，徐召一老乐工问之，殊不见许。於是爽然自失，北面执弟子礼，以伶为师，久遂以曲擅名天下。词、曲虽不同，要不可尽作文字观，此词与乐府所以同源也。［花草蒙拾］

　◎　唐寅词
　　唐子畏素性不羁，及坐废，益游於酒人以自娱。宸濠礼聘之，子畏知其有异志，乃佯狂裸形，箕踞以处，得遣归。又传其鬻身梁溪巨室，以求美婢，见诸剧戏。祝枝山尝傅粉墨，从优伶入市度新声，多为狎斜游。蓍掷果、窥帘、醉红、金缕诸集，皆言情之作。好负逋债，出则萃而呼责之者踵相接也。两人同滥笔墨，多谐谑，而人尊重之。唐词有踏莎行、千秋岁引，祝有凤栖梧、浪淘沙，俱不甚精警。［古今词话］

　◎　陈白阳词
　　子畏，吴下才人，而佳词绝少，踏莎行四时闺词脍炙当世，及读陈白阳集，知俱系陈作。陈集编於其从孙明卿者，谅无传疑，余欲改正。友人曰："倩陈山人彩毫为唐解元点染风流也可，何必认真。"乃不果改。［兰皋集］

　◎　文徵明词
　　文衡山待诏素性高雅，不喜声妓。吴俗六月念四，茶花洲渚，画舫笙歌咸集。
　　祝枝山、唐子畏，匿二妓人於舟尾，邀之同游。衡山先面订不与妓席，唐、祝私约酒阑歌声相接，出以侑觞。衡山愤极，欲投水，唐、祝呼小艇送之。乃其水龙吟题情亦甚婉丽，但声调错落，句读参差，稍为正之。词云："依依落日平西，正池上晚凉初足。太湖石畔，丝丝疏雨，芭蕉簇簇。院落深沉，帘栊静悄，阑干幽曲。猛然间，何处玉箫声起，满地月明人独。 风约轻纱透肉。掩酥胸盈盈新浴。一段风情，满身娇怯，恍然寒玉。青团扇子，欲举远垂，几番虚扑。向夜阑独笑，红裆自解，灭银屏烛。"［古今词话］

　◎　王世贞词
　　王世贞於贴括盛行之日，独以诗、古文鸣世。当时词家亦都尚不痛不痒篇什，而独能以生动见长，以故汪道昆、李攀龙辈俱逊之。即州自谓："意在笔先，笔随意往，法不累气，才不累法，有境必穷，有证必切，匪独诗文为然。填词末艺，敢於数子云有微长。"晚年学道，王犀登以书讽之。州答曰："仆晏坐淡然无营，子嘲我未焚笔砚，笔砚固当焚，但世无士衡，以此二物少延耳。"［古今词话］

　◎　王世贞词出人头地
　　州少好读书，骆行简奇之曰："他日必以文章名世。"汪伯玉曰："诗如孙武、韩信用兵，宫嫔、市人，无不可阵。词则沾沾自喜，亦出人一头地。"李于鳞曰："惟某敢与狎主齐盟，而小词弗逮也。"弟世懋，时人呼为小美，奉常集词仅数首，自谓游江丁後，颇觉有进。［尧山堂外纪］

　◎　何元朗家小鬟
　　教坊李节筝歌，何元朗品为第一。金陵全盛时，顾东桥必用筝琶侑觞。相传武宗南巡，乐工顿仁随驾，学得金元杂剧，何元朗家小鬟尽得其曲而用之。比时词调犹作引子过曲，今供筵所唱，类具时曲，并无人问及词调。则倚声之被管弦者，殁未百年，而竟成广陵散矣。［钱谦益］

　◎　王昂催妆词
　　探花王昂，榜下择婿时作催妆词，寄调好事近云："喜气满门阑，光动绮罗香陌。行到紫薇花下，悟身非凡客。 不须脂粉污天真，嫌怕太红白。留取黛眉浅处，画章台春色。"［词品］

　◎　李攀龙词
　　李于鳞怀宗子相诗云："卧病山中生桂树，怀人江上落梅花。"边廷实怀李国献吉诗云："四海酒杯形影外，十年诗草梦魂馀。"时推作者。而李 八声甘州，边有踏莎行，俱不足存，何也。［今古词话］

　◎　徐渭词
　　徐文长为胡少保幕客，掌书记。督府势严重，文武将吏，莫敢仰视。文长戴敝乌巾，衣白布氵衣，非时直闯门入，长揖就坐，奋袂纵谈。幕中有急需，召之不至。夜深开戟门以待，侦者还报，徐秀才方泥饮大醉，叫呶不可致也。倭既靖，宴将士於烂柯山。文长走笔作饶歌云："接得羽书知破贼，烂柯山上正围棋。"又云："帐下共推擒虎将，江南只数义乌兵。"少保命刻石。词有菩萨蛮咏鞋，鹊花务翻咏走马妓，诸选皆载之。［明诗纪事］

　◎　徐渭咏半面美人
　　文长咏半面美人图词，有"这半面刚被那半面儿相遮"之句，灵慧绝伦。［屠隆］

　◎　林章孤鸾
　　林章溺情一妓，适妓以他事系狱，林日徘徊於外，计欲出之。为赋孤鸾一阕云："为谁抛撇。似海燕初分，林莺乍别。回首天涯，满目云山愁绝。
　　东风不怜春色，把一枝杨花吹折。直恁黏云带雨，更盈盈似雪。 奈梦儿相隔恨难说。想昨夜孤衾，今日双颊。比这青衫上，有几重啼血。一声晚钟动了，又送人、肠断时节。莫把琵琶乱拨，正春江潮咽。"寻为当事所释，欲委身於林，林竟度为女冠，人皆贤之。［乐府纪闻］汤义仍文采风流，照耀一世，出其绪馀，以为填词。如回文菩萨蛮、字昭君怨，皆杰作也。［今古词选］

　◎　俞仲茅小词
</div>
    <div class="pagination">
<a href="历代词话_page24.html">上一页</a><span>...</span><a href="历代词话_page20.html">20</a><a href="历代词话_page21.html">21</a><a href="历代词话_page22.html">22</a><a href="历代词话_page23.html">23</a><a href="历代词话_page24.html">24</a><span class="current-page">25</span><a href="历代词话_page26.html">26</a><a href="历代词话_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
