<!DOCTYPE html>
<html>
 <head>
  <meta charset="utf-8"/>
  <title>
   憩园词话 - 第 3 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   憩园词话 - 第 3 页/共 3 页
  </h1>
  <div class="content">
   ○张玉珊司马词
    李质堂军门朝斌，结发从戎，在曾文公军，由长沙营偏裨，氵存升提督。久为水陆各营统领，战绩彪炳，现任松江提军，已十馀年。与余素交，因识其文委员张玉珊司马鸣珂，因余同里嘉兴人也。由辛酉选拔入军门戎幕，保同知，需次江右，著有寒松阁词稿。仅见其扫花游云：“一声杜宇，唤九十春光，霎时归矣。峭寒未已。又沉沉黯黯，恼人天气。一夜东风，绣出胭脂满地。惹愁起。看枝上雨丝，都化红泪。前度阑更倚。料闷坐妆楼，暗消眉翠。金铃剩系。只开残芍药，一枝堪寄。欲折还愁，怕说将离名字。夕阳里，把鸦锄落花深瘗。”又买陂塘，题五湖烟艇图云：“记年时、讨春消夏，横塘曾系烟艇。怜他湖上鸳鸯鸟，花底一生相并。波似镜。认暖绿粼粼，照过惊鸿影。良期待订。待玉琢双鬟，珠量十斛，来把阿娇聘。鹃啼急，唤却梨云梦醒。萍踪从此无定。幺弦谱出离鸾曲，凄绝那堪重听。须猛省。笑我也疏狂，泪渍青衫冷。十年画饼。叹齿溅梅酸，心尝莲苦，此恨要同证。”司马诗词既工，擅文誉，惜远隔江右，无从觅其集。军门诸公子与同笔研，或“有”存者。
    ●卷六
    ○刘辰孙明经词
    填词家固须讲求格律，而音韵之学，实为格律之原。吴县刘辰孙明经禧延，一字翠峰，廪贡生，精於韵学。曾为薛觐唐中丞，延校龙翰臣方伯所著名韵通说，别为校勘记一卷。又自著中州切韵谱一编。後因避乱，客死申江，著作多遗失。惟有论古韵数则，为雷甘溪广文刻之，曰刘氏碎金。明经於词不多作，而出语则必名贵谐协，盖於抑扬轻浊之间辨之审耳。录得三阕。虞美人，横塘舟次云：“轻风澹日新晴护。棹倚横塘路。垂阳力尽已无绵。别倩芦花替与、点秋烟。清溪绕转疏林缺。侧面山连接。似嫌人看太分明。叠起云罗拥住、碧盈盈。”又，苏幕遮，舟发毗陵，夜行数十里至五牧云：“断霞飞，纤月动。风一丝丝，穿入窗横缝。凉意逼灯愁忄蒙憧。软泪融酥，懒作红冰冻。去程分，归思共。絮语虫多，不放秋宵空。残醉欲醒衾倦拥。怪底行迟，梦压船儿重。”又，齐天乐，芦雁小幅为钱秋潭题云：“风棱刮叶霜声峭。圆沙浪平如扫。梦警初潮，愁催欲雪，冷信吴天吹到。空江路杳。任飞破晴秋，叫残清晓。客艇吟孤，倦游何处放怀抱。惊心岁华渐老。半生成寄旅，空认泥爪。野渡云沉，流波月泻，一幅荒寒图稿。浮踪未了。问菰米无多，甚时能饱。烟水，不如归去好。”
    ○潘子绣茂才词
    潘麟生明经提倡词坛，遇有同人佳词，皆手自钞录。知余有近词之刻，举以见示。所识所知者已分列篇中，兹以社中佳句合律者，各录一二阕，以联翰墨之缘。潘子绣茂才遵敖，为文恭公族子，庚申四月，殉苏城之难。著有香隐词。探芳信，园林小憩云：“步幽窈。正柳眼开初。花魂醒了。算一年芳事，闲中占多少。夕阳楼阁迟归燕，帘卷人偏悄。诉柔情、绝似游丝，向空斜袅。天气嫩晴好。怕谢尽荼蘼，锦书还渺。试问东风，能否把愁扫。阑干曲录同谁倚，泪染红心草。暗销凝，不信嬉春尚早。”又，孟家蝉，咏秋蝉云：“向古槐影里，暮柳阴中，鸣破凉天。慢洒尽齐宫泪，怕抱叶生怜。敲冷一声清磬，还隐约、重理琴弦。最凄然。客鬓蓬松，听彻风前。情牵。问天涯甚处，可觅知音，寄与冰笺。馀恨一襟，应化缕缕苍烟。便有虫吟渐替，算已是、吸露年年。断桥边。暑气销浅，犹诉缠绵。”
    ○张研孙上舍词
    张研孙上舍鸿基，一字仪祖，吴县人。屡困棘闱，游幕而卒。喝火令云：“絮语浓於酒，芳情软似绵。一窗花影月如烟。犹记乍逢时节，今笑拂琴弦。碧恨帷鸳抱，红心蜡凤煎。玉钗敲断枕函边。但愿星期，做了鹊桥仙。但愿暂时别了，有约待来年。”
    ○潘仲超茂才词
    潘仲超茂才牵，长洲庠生。著有锦瑟词。忆旧游，题程序伯秋雨填词图次自题韵云：“纵天香挂雾，絮陌吹云，费了词笺。倘是花时雨，尚招来拾佩，待拂晴烟。那堪又逢秋到，清夜搅人眠。怕短笛江亭，孤灯堠馆，魂断尊边。珊珊。俊游侣，已碎舞零歌，兰约都寒。多少凄凉意，付豪端影，画里枯禅。展图令人枨触，商思入哀弦。况我本工愁，零铃制曲年复年。”
    ○凌荫周茂才词
    凌荫周茂才其桢，吴江人。柳梢青，梅雨连绵翦灯谱闷云：“一粟灯昏，雨丝风片，好梦难温。痴坐窗前，苦吟烛底，尽够销魂。夜深清悄柴门。只添得、相思泪痕。有酒偏愁，未秋先冷，消瘦诗人。”
    ○曹宝甫布衣词
    曹实甫处士毓秀，吴县人。兄弟皆与孝廉，独承家学，为名医，著有桐花馆词。醉太平云：“香消翠屏。灯摇画檠。空阶不住虫声。搅愁人梦醒，三更四更。缸花半明。谁家笛弄凄清。拥秋衾怕听。”又，更漏子云：“画楼深，人影独。灯背屏腰闪绿。鸳被冷，鸭炉熏。闲关胡蝶门。漏初残，宵将半。何处玉箫声远。花气澹，月痕低。绣帘春梦迷。”
    ○曹紫荃孝廉词
    曹紫荃孝廉毓英，与实甫孪生，己未举人。著有Θ梅馆词。生查子云：“病里过清明，一半春归也。无意捉迷藏，闲煞秋千架。几阵雨廉织，乱洒鸳鸯瓦。守到点灯时，又是凄凉夜。”又，柳梢青云：“夜静人稀。玉钩响处，风约帘衣。青粉墙腰，红薇架上，残月丝丝。谁家笛弄杨枝。是替诉、春人怨词。梦里情怀，酒边心事，说也凄迷。”
    ○王彦卿布衣词
    王彦卿布衣复，家贫，为人司记室。尚气节，有不合即拂衣去。咸丰辛酉，在杭州围城中，绝食死。浣溪沙，重经钿云阁感旧云：“风叶翻飞户不扃。只馀檐马骤冬丁。虫声如雨落空庭。乱草长於低绣槛，嫩苔晕上旧纱棂。入帘曾斗小眉青。”按孟家蝉调，宋朱可谈云：“孟氏皇后，京师衣锦画作双蝉，目为孟家蝉。”词律所无，今已补刊拾遗中。
    ○陈小松茂才词
    陈小松茂才彬华，吴县庠生。原名兆元，字元之。素闻其词名，与同郡朱酉生、沈闰生诸君唱和，为吴中七子之一。所著瑶碧词，惜多零落，只录三阕。伤春怨，和王临川韵云：“小鸟双栖树。子夜秋心难数。芳草隔天涯，觅遍香轮无路。几回伤离处。奈是斜阳暮。杨柳短长条，系不住、花骢去。”又，忆旧游，题曰：“子铁取玉田生斜阳亿陌词意，绘册志游，索余倚声。”词云：“记衫痕渍酒，扇影招香，往事魂觥。已是伤心别，又秋风吹怨，身世蓬飘。俊游渐多零落，金粉说南朝。叹衤仆被联吟，布帆寻梦，青鬓重搔。迢迢。最惆怅，是无数春愁，限阻江潮。尽有闲情感，只碧云天末，难遣今宵。甚时夜凉明月，小立听吹箫。更欹枕愁生，敲窗碎叶灯乱摇。”又，梦扬州，梦游平山堂，用淮海韵云：“碧云收。奈梦云萦绕，还是难休。艳冶顿消，瑟瑟芦花摇秋。小雷塘外蘅芜路，那更寻、香软红稠。徘徊处，微凉生袂，二分残月凝愁。犹记清狂胜游。看鬓影衫痕，画舫桥头。载酒听箫，几树残阳句留。一丝重觅昙华影，剩旧时、珠箔珊钩。无赖甚、迷离幻境，空赋扬州。”按此词与淮海原作平仄去上全同，足徵摹仿之工。惟词律於第二句落平仄二字，於第九句落平声一字，此非作者之误，因为补之。
    ○重录汪鉴斋都转词
    汪鉴斋观察词，曾从钞本中录得六阕。今观察嗣铜士茂才，重刻绣蝶词，补钞阕，如梦令，题杨朴庵梦游图云：“云锁山房蝉定。月浸湖楼人静。一鹤恋吟魂，扶起一枝梅影。谁省。谁省。心字香消灰冷。”又，更漏子，悼亡云：“镇纹犀，熏睡鸭。几度空房暗怯。蛩乱诉，乌惊啼。夕阳衰草堤。叶潇潇，风簌簌。堤上秋坟也哭。千絮语，两萍踪。泪痕飘断鸿。”又，忆旧游，题西湖秋景图云：“看觞飞醉月，幔卷延秋，隔着双堤。几处龙吟起，怎一声肠烈，惊断乌栖。那堪满湖凉意，人倚段桥西。纵百尺楼头，清光常满，谁寄相思。依依。晓风岸，有多少垂杨，犹恋云痴。酒醒今宵里，把梦魂吹破，不破凄迷。累他旧时双燕，秋影带蟾飞。叹曲里关山，梅花遍落人未归。”又，望湘人，题曰：“舟中望虞山，欲游未果。忆壬子暮春，与仲兄偕游，有画舫联吟集。今日风景不殊，徒增萧索。”词云：“忆同携米舫，来换笋舆，海虞山色看饱。迹浙春潮，句芜梦草。打叠相思多少。不见何愁，只愁重见，愁眉难扫。算那边、依旧空亭，恋著荒城残照。篷背秋光正好。怎秋云似我，倦随归鸟。再休问秋归，更比往年归早。池娥影减，洞仙踪杳。料得三峰应笑。毕竟是、落叶无情，又送湖边征棹。”
    ○重录吴平斋观察词
    吴平斋观察擅诗书画，亦长於词，独不轻作。同居十年，日共砚席。见余刻拙词，校刊词律，间一指点，辄中肯款。却从未自作一篇，盖以柔旨媚音，恐贬诗格也。上年同游魏塘，始见即席和满江红一阕。今冬复惠题苏楼春眺图，谱买陂塘调，或超逸，或缠绵，悉合雅音。惊非老手不办，已随读随编存之。顷阅此绣蝶庵集，附刻中，又见观察守镇江时，送潘季玉北行，次汪鉴斋金缕曲原韵云：“鞭影挥残照，莽天涯、离亭饯酒，晚烟孤棹。第一江山，分袂处、一片澄波浩渺。看两岸枫林红早。唱罢骊歌频执手，叹人生、知己能多少。说不尽，愁肠绕。元龙湖海同襟抱。想一路、云山匹马，短歌长啸。珍重王程须努力，岁月催人易老。留不住、三春景好。我亦叔惊双鬓改，最相思、後地期偏杳。离别恨，两心晓。”此词谐声协调，意致清超，友谊溢於豪端，增人离群之感。而余廿年至契，今甫见此三词，才不矜才，诚可则仿。
    ○王砚香孝廉词
    王砚香孝廉彦起，为梦楼先生曾孙，由丹徒移籍钱塘，登己未浙榜。著有净绿轩词。於友人集中时见唱酬，未得全读。兹从潘麟生明经钞稿中录三阕。浣溪沙，题曰：“筱江有‘断无人处月来宵’句，深爱之，足成此阕。”词云：“绮阁太寂寥。晚春心绪付琼箫。枣花帘下最魂销。微有情时风过水，断无人处月来宵。梦痕低压海堂梢。”又，临江仙云：“细数绳河低度雁，瓜期无语倚银屏。罗帏闲捣处，不星。愿教连理树，直种到来生。幅幅璇璇回锦字，个中心绪分明。夜深无语倚银屏。罗帏闲捣处，不梦也忪惺。”又，摸鱼子，题凉宵赏月图云：“忽吹来、满天新爽，凉蟾窥近帘罅。曲阑干外明河迥，盼断迢迢良夜。冰镜写。问碧海红尘，可有飞仙下。鸾箫咽罢。证慧业瑶台，清辉玉臂，坐到一灯ㄠ。团圆乍。恰好光阴变夏。银屏秋影如泻。重门寂寞梧桐坠，愁见暗尘凝榭。人静也。正罗袜寒生，髻拥兰翘卸。幽情易惹。又隔院啼蛄，长空待雁，霏露惊鸳瓦。”
    ○陈槐亭司马词
    游西湖时，应敏斋廉访言，现知兰溪县陈槐亭司马家，著一门风雅之誉。因假钞本得读数阕，清词丽名，洵所誉非虚也。司马名钟英，湖南衡山人。道光己酉举人，拣发来浙，历任乌程、嘉善等剧县。今以司马摄县篆，刻有知非斋集。其太夫人氏张，字畹香，著有毓芝室诗词稿。夫人氏赵，字英媛，为余友敬甫、惠甫刺史之姊，著有听蕉雨轩诗词稿。长君伯商孝廉，名鼎，甫冠已登丙子贤书，亦工诗词。因此录未登闺秀，仅录其乔梓同调词各二阕，襟怀韵度，从可知矣。槐亭司马高阳台，咏衰柳云：“驿路荒寒，江潭摇落，风流不似当时。镇日萧疏，柔情若个人知。天涯唱尽阳关曲，未攀条、已自г衣。最难忘，别後眉痕，病後腰围。龙池雨露前番渥，任三眠三起，相见依依。一霎霜风，倡条冶叶都非。斜阳古道空回首，盼青青、可是归期。尽销魂，愁满平桥，恨满长堤。”又，念奴娇，用东坡韵，时在芗道中，立春後二日，除夕前三日也。词云：“空江客路，叹天寒日暮，都无风物。一棹妻孥相对，不异萧然四壁。急雨鸣里，颠风骇夜，岁晚多冰雪。新亭收涕，廓清还望时杰。烽火摇荡惊魂，豺狼当道，正军书驰发。回首云山千万点，耿耿愁思难灭。报国何时，还家无路，两鬓添华发，零丁惶恐，天涯谁共明月。”
    ○陈伯商孝廉词
    伯商孝廉高阳台云：“薄暝添愁，轻寒逼梦，醒来依旧三更。月冷湘帘，流波隔断秋痕。无聊院宇迢迢夜，甚银蟾、还恋重门。梦难期，数遍疏钟，剔尽残灯。高楼终日成凝伫，望离亭杨柳，忒煞青青。骏马频来，鞭丝赠与何人。相思最是西风薄，况寒蛩、又泣黄昏。更休题，一寸回肠，万缕柔情。”又，念奴娇云：“清商一带，又西风卷地，春光草草。无限翦红裁碧意，都在泪中过了。染草成愁，浇花是恨，辜负春多少。阑干扶遍，讶秋何事来早。怅望几点栖鸦，一枝占断，剩有斜阳照。落叶渐疏人渐瘦，烟雨留愁不扫。院落无情，故人何处，欲诉秋怀抱。一声长笛，倚楼谁与同调。”
    ○重录王少鹤京卿词
    前为姚稚香大令校刊菊寿庵词，多与定甫唱和之作，未念定甫为何如人。昨顾子山观察寄示茂陵秋雨词二卷，署名马平王锡振字定甫，亟读之，知即与稚香唱和者。因籍马平，疑为少鹤京卿之伯仲。函询金眉生帘访，始知即京卿之原名旧字。前曾录题张松溪词一阕，求其全稿而不得者，为之深幸。细读其词，如食哀家梨，甘而能脆，有幽瘦者，宜以哑栗吹之，足为金梁梦月替人。摘录长短调各四阕。点绛唇，灯下读张海门同年鸳梦碎语，黯然有作云：“绮陌花时，软红重踏鞭丝缓。与君吟断。鬓影今生短。凭仗东风，吹得春魂转。花。一帘青满。甚觉芳春远。”又，菩萨蛮云：“西风料峭寒づ咽。锦屏花放胭脂湿。悄影暮珊珊。碧云天际看。孤吟还独处。谁问牵直渚。何处玉帘栊。夜阶凉露重。”又，河传云：“春尽。愁病。小窗闲。杨柳恹恹。昼眠。露桃向人愁不鲜。潸潸。泪痕谁处溅。枕上迷离胡蝶影。飞不定。薄劣春寒忍。正模糊。花外呼。提壶。杏花村里沾。”又，南乡子，和人感旧云：“嘶骑慢悠悠。草绿湖南独自愁。惆怅阮郎归去日，孤舟。肠断春风燕子楼。万事付东流。瘗玉埋香一段秋。赢得鹧鸪声里怨，休休。不为伤心也白头。”又，渔家傲，题曰：“范希文军中尝作此调，永安城外，布幄夜寒，绝似在矮屋中光景，书此排闷，书生寒态，讵能万一穷塞主耶。”词云：“浊酒微斟归梦浅。围棋一局文三变。醉倚军符堆叶乱。风幕卷。寒星短炬飘红焰。宛似风檐操寸管。廿年前事瞢腾倦。一样泥金人盼远。春又晚。归期枉说樱桃宴。”又，一萼红，泊盘门，用草窗蓬莱阁韵云：“小篷幽。向寒晚泊，风雨暂时休。病翼蜩残，旅情鸥老，到眼城阙悠悠。倚沙岸、谁家杨柳，替行人、聊系木兰舟。乱絮黏天，飞花卷地，顿惹清愁。谁向姑苏台畔，认乌啼花落，梦影南州。香径云封，剑池风黯，几处明月高楼。奈贺老、琴声倦也，恁江山、寥落负清游。欲问吴娘旧曲，销得沉忧。”又，金缕曲，送顾子山同年出守郢中云：“茧栗梢头雨。正、饯春时节，东风如虎。有客阳关催叠唱，别我一麾西去。奈柳色、今年非故。黄鹤矶头梅花弄，莽旌、乱卷蚩尤雾。云黯黯，落江浒。拂衣醉起花枝舞。笑书生探囊，犹有惊天奇句。上马提戈能杀贼，下马能书露布。待万里、雪山飞度。何况飘零风中箨，好金铙、细琢红笺谱。归教与，泰娘妩。”又，摸鱼儿，军次永州，鹤雏自请夜巡连宵作雨，拈此慰之云：“笑翩翩、令狐笺牍，承平风月何限。锦袍年少神仙骨，不数庾楼词翰。风幕卷。对夜月红灯，绝少如渑宴。相如病懒。耐羽檄星驰，凌云气索，独客早游倦。双凫履，底事宵来飞遍。严城刁半声远。霜街马滑行人少，试觅南山飞箭。良夜旦。料卫霍动名，不在长征战。垂丝鬓短。待归马冲泥，抱关无恙，偕我玉尊浅。”
    ○曾文正公词
    湘乡侯相曾文正公，以名儒为中兴第一名臣，千古所传，无能称颂。余依侍久，公骑箕时，随袭侯︱刚京卿至卧室，检点遗箧，仅见敝衣数袭，兼储旧靴，帷幕萧然，左右罔不深痛。公之著作无意流传，尝自笑云：“将来行状中可云，有挽联一卷行世。”盖素笃友谊，於此最所精意。其诗文不甚裒集，两公子延友襄校，谨刊全集，三载始成，多至数百卷。袭侯携三部至江南，余得其一。以卷帙过钜，门下僚属复众，势不能捆载来也。集中无体不备，惟词绝不留意。兹於顾子山观察得公亲书词六阕，惊为仅见。［曾文正本不以词名，此六阕中，酌存一二阕可矣。钟瑞妄言］虽口占之作，气度迥不犹人。题曰：“辛亥岁除，和胡光伯编修、顾子山比部。”浪淘沙词云：“坐耗尚方钱。饱食安眠。我生清洁不如蝉。作楫济川无实用，空号天船。佳梦五湖边。万苇延缘。一双鸥鸟自飘然。明岁秋风吾去也，明日新年。”“西舍拥金钱。侍妾酣眠。东家宦味薄於蝉。各有心情各道路。北马南船。直者委沟边。曲者攀缘。何从何去两茫然。今夕往从詹尹卜，明日新年。”“记费买春钱。蚕馆三眠。西风忽忽又鸣蝉。暗里年光偷负去，夜半行船。十载帝城边。命与贫缘。媚人五鬼笑嫣然。公等从今宜去矣，明日新年。”“郑监老无钱。雪里安眠。吟声寒似九秋蝉。有个袁安来暖汝，共命同船。自指鬓毛边。返黑无缘。看看朋辈亦皤然。老尽世人天不管，明日新年。”［原注：此首调苗仙簏叟。仙簏与光伯为至交，袁安指光伯也。光伯庚戌岁暮，以小牍示我，曾以袁安自比。］“无一压囊钱。僮仆饥眠。层层自缚不成蝉。苦买残书堆破屋，屋小如船。搜索贩丛边。自诧奇缘。摩挲秘本一忻然。默祝年年收异宝，明日新年。”［原注：此首调袁漱六。漱六於岁暮入各书坊，收买残书，穷日不倦，往往自夸得希世秘本。］“戌卒饱更钱。寒马云眠。八方无事度庚蝉。独有岭南新出帅，下濑楼船。项羽古城边。民与鱼缘。青徐千里浩茫然。明岁灾消兵甲靖，明日新年。”按此题乃仿宋人周晋仙作。［南宋周晋仙文璞著浪淘沙调，以明日新年为押句，张伯雨追和其韵，亦以明日新年为押。後之作者，皆用晋仙韵也。钟瑞注］
    ○重录周缦云侍御词
    周缦云侍御词，前仅录凤凰台上忆吹箫一阕，今又得和除夕浪淘沙四阕云：“还剩画叉钱。且自安眠。炎凉休问雪中蝉。十载软红犹未惯，梦落吴船。亲舍白云边。欲去何缘。黄梅翠柏两依然。料得门闾增倚望，明日新年。”“骢马针连钱。夜枕戈眠。男儿拎贼换貂蝉。火照隔河知有敌，齐上楼船。瘴雨暗穷边。旧忆吟缘。将军横剑勒燕然。夺取昆仑应屈指，明日新年。”“商略买花钱。为破清眠。旧妆落尽夜飞蝉。应有青堪作伴，桃叶江船。消息断钟边。参取尘缘。一蒲团地一灯然。多谢东风吹梦醒，明日新年。”“官好艳多钱。朱户深眠。美人夜理镜中蝉。歌舞尚嫌花漏促，满泛觥船。清冷玉堂边。身世随缘。宦情似我太萧然。不为早期还不觉，明日新年。”闻此题，都中和者数十人，惜所存只文正公及侍御之作耳。
    ○钱子奇大令词
    江都钱子奇大令国珍，以名孝廉出任吾浙安吉县。工诗词，刻有寄庐词存。余并得其友所抄未刊稿，细读之，一意清真，不为格律所拘，而能扫尽绮靡之弊，洵传作也。录其菩萨蛮云：“红楼几日春寒重。香衾频忆鸳鸯梦。怕听晓莺啼。离人何处栖。理妆慵对镜。愁思恹恹病。草绿又今年。春归在客先。”又，蝶恋花，春阴云：“闻说春来春尚早。院落昏黄，尽被梨云绕。一树海堂开未了。轻烟护得香多少。几日东风寒悄悄。锁住春光，不管春心恼。梦醒阑珊疑未晓。窗前唤雨惊啼鸟。”又，长亭怨慢，咏秋柳云：“又吹尽、灞陵风雨。一捻纤腰，能禁愁否。消瘦谁怜。澹烟冷落竟如许。不堪折取。空望断、离亭路。忆昔日风流，记送客、曾经斯处。春去。恁无端别恨，催老鬓丝千缕。尽伊冷眼，偏留得、秋波斜注。问何人、梦到章台，已非复、旧时门户。算只有霜华，不减东风飞絮。”又，琵琶仙，秦淮忆旧云：“潮打空城，有人吊、昔日新亭枯骨。几丝冷垂杨，青溪照明月。向旧巷、乌衣梦杳，更何处、复寻桃叶。裙屐香消，笙歌音断，谁与重说。待追忆、少日游踪，曾买棹、长干弄兰楫。怎奈六朝金粉，付风烟劫。千万片、飞花堕雨，剩杜鹃、枝中啼血。真觉流水无情，繁华消歇。”
    ○朱震伯学博词
    子奇大令词学，得益於其舅氏仪徵朱震伯学博，而震伯则受同县汪冬巢说经之传，皆著词名。余求明经词不得，第见震伯所撰月底修箫谱词选，因录数阕。如梦令云：“香雾细沾衫袖。帘外燕莺亻孱亻愁。须寄锦书来，莫把个侬心负。消瘦。消瘦。又是海棠开候。”又，凄凉犯，秋夜感旧云：“几声落叶西风起，闲庭一片萧瑟。乱蛩入户，孤檠浅照，伴人岑寂。离愁渐逼。早听彻、寒パ响急。度黄昏、敲残冷夜，月色半狼籍。回首芳春路，绿稚红嫣迹。草荒满径，趁凉阴、露华曾湿。几点将零，怕飘作、千行泪滴。倚阑干、触忤旧恨又此夕。”又，长亭怨慢，送春云：“问毕竟、春归何处。梦醒天涯，尚萦南浦。怪底帘垂，更无人到，共谁语。子规声里，看冉冉、斜阳暮。月夜水长流，总不管、离愁来去。芳路。认香红几点，换了几痕香絮。楼高望远，那消得、凭阑心绪。早一霎、度入薰风，算花信、番番都误。只燕燕莺莺，飞过墙头还住。”又，貂裘换酒，春阴云：“借问春何处。算晓来、沈沈院落，半笼烟雾。绿幕低垂炉篆细，一缕游丝挂住。却又被、东风迷误。天锁晴光偏不放，恁瞢腾、过了朝还暮。愁黯澹，悄无语。遥空只有层云护。怎禁他、青迷径藓，绿遮庭树。寒食清明看渐近，已负花朝节序。都荡尽、枝头香絮。慢说千金怜一刻，向谁寻、澹月疏星度。空怅望，渺何许。”
    ○何青耜都转词
    江守何青耜都转光瀛，以名孝廉仁吾浙，氵存升杭嘉湖道最久。多惠政，尤著绩於海塘，今已都转粤东，颂声犹留民口。素擅诗古文辞，所著心词存四卷，不拘一格律，妙趣横生。今从刊本中录其浣溪沙云：“芳讯迢迢阻绿波。秋风团扇掩轻罗。儿家门巷落花多。几度肠回衔石阕，一秋心事诉银河。肯将私语漏鹦哥。”又，愁倚阑令云：“门前杨柳千条。隔不住、声声玉箫。箫外斜阳花外路，人影楼高。相思何处红桥。尽分付、来潮去潮。好梦容易醒，梦远天遥。”又，喝火令，题曰：“斋中山茶花，园丁所赠，廿馀年不见，以词赏之。”词云：“异种夸滇艳，仙根赠曼陀。海红一簇话新罗。记得鹤头犀角，题句有东坡。带草成灰劫，瑶华付刹那。花天重见尔婆娑。比似丹似，比似醉颜酡。比似孤山朱萼，耐得岁寒多。”［原注：外王父家书带草堂前，红山茶一本，最有名。夕照寺瑶华仙室中，白山茶一盆，大如盎，亦仙品也。今外家遭兵燹，而夕照僧松月亦归去，两花皆不可知矣。］又，春从何处来，立春日作云：“试把金尊。问故国梅花。可有春痕。好春如海，随著江云。等闲渡了春魂。甚天涯芳草，却系住、几处王孙。望江南，有烟霞楼阁，杨柳篱门。长安廿年小住，剩梦里青衫，未染红尘。歌舞清狂，文章利市，众中容我吟身。耐情天难老，缠绵煞、絮果兰因。尽春人，办轩眉一笑，花草精神。”又，疏影，用白石韵，咏水仙花云：“琼姿镂玉，似洛滨倩女，闲抱春宿。一水盈盈，凭住花身，寒天更倚修竹。神仙眷属三生梦，好梦到、溪南溪北。缔明、翠羽因缘，不似匏娲星独。何日清溪买棹，看山影缥缈，低罨眉绿。一瓣心香，几许缠绵，慢认人间金屋。凭他绝世丹青手，写不出、柔肠回曲。且细吟、水佩风裳，谱入新词盈幅。”又，金缕曲，咏燕云：“辛苦衔泥燕。尽回翔、朝朝暮暮，雨丝风片。觅得新巢栖息稳，为尔珠帘常卷。却换了、一般庭院。故主恩情还记否，记几番、王谢堂前见。曾舞得，红襟倦。炎凉世事寻常变。见说道、寂寥罗雀，翟公门掩。曲曲雕梁泥落尽，红剩斜阳一线。听枝上，流莺低啭。似诉东邻留滞尔，旧同群、软语含凄怨。秋近矣，莫飞远。”
    ○阚仲韩大令词附女公子词
    安徽合肥阚仲韩大令凤楼，以名诸生屡困场屋。从李伯相军於上海，充营务处委员，积功保知县，需次江苏。咸丰乙丑秋，余奉委总办宁防营务。伯相谕曰：“随办之阚仲韩，精诗古文，复工书画，於吏治公牍烦善勖之。”仲韩遂执弟子礼，乐数晨夕。同官十有馀年，交深无殊手足。而名法之学，有出在幕从游之方者。丁丑仲冬，余罢官归里，仲韩不忍别，远送至境，为冰雪所阻，徒步而归，至今感且歉也。仲韩曾刊骈体数卷，颇行於时。向不作词，与余订交，偶有唱酬，不多存稿。惟记其减兰，辞後踏雪夜归云：“琼瑶碎踏。碎踏琼瑶疑是月。细碾琼瑶。洒入东风软更骄。春城夜悄。醉笠笼头天压小。魄化冰壶。装入冰壶画图。”又，唐多令，悼侧室云衣君云：“鹦鹉罢心经。琵琶废替人。葬梅花、鬓雪添新。依旧无田阳羡买，却海上，失朝云。生死剧伤神。浮沉苦恋名。算才华、已误前程。偏没香舆卿故里，归缓缓，慰平生。”又，凤凰台上忆吹箫，感怀云：“衾冷三年，梦孤千遍，晓窗愁忆双栖。任纸钱金币，莫买归期。时愿偿完婚嫁，游五岳、蜡屐亲携。伤心是，仍开宦眼，未展贫眉。依依。几年问字，千万样黔娄，一概休题。剩宝奁香碗，经卷残诗。聊当朝云民忏，应忏得、垂老情痴。情痴处，还添异乡，一鬓霜丝。”仲韩有女公子名寿坤，号德娴，方氏，诗画均得父传，尤工倚声之学。乃于归後，得一子，即返瑶台。其诗词现已刊行，余以此编中未登闺秀，失此骊珠。乃旋得仲韩柬云：“德嫌遗稿，刊由婿手，此其忆秦娥，调中尚有待正者。”词云：“［（原缺三字）］繁华未了群芳接。君芳接。红楼夜雨，绿窗明月。垂杨絮引秋香蝶。池塘藕换东风雪。东风雪。梅花玉笛，拣花丝缬。”盖垂杨句，仲韩以未细炼，改易数字商余，喜而韪之。
    ○江秋珊二尹词
    江秋珊顺诒，安徽旌德人，屈在衙官，素称风雅。著有愿为明镜室词，惜未获见。从友钞存者录三阕。苏幕遮，和胡杏荪秋海棠云：“澹调脂，浓著粉。一抹斜阳，现出离魂影。荡漾帘栊摇不定。怯怯相思，悄向空阶等。忏情多，惊梦醒。弹泪无痕，红剩残霞晕。花比人娇同薄命。一样秋风，一样心儿冷。”又，甘州，咏芦雪云：“黯空江、搅起一天愁，恰是暮秋时。恼无边萧瑟，西风吹老，双鬓成丝。也有飞花飞絮，冷意总凄凄。慢长空作势，没个人知。休学渔翁蓑笠，向荒洲断渚，把钓竿垂。尽行舟赠远，难折一枝枝。待寻他、青衫红粉，诉飘零、一样是天涯。斜阳晚，看摇寒处，总觉迷离。”又琵琶仙，光绪元夕，风雪交作，偶有所感云：“划地西风，顿吹起、一片寒声呜咽。辛苦飞雁征，姜然数行绝。春已在、垂条柳外，忽弹到、十三弦折。篱外孤梅，频摇疏影，明月都缺。忆前此、雪惨风骄，正消受阳和好时节。为底冻云一霎，逗断肠消息。浑未识、东皇雅意，早半空、乱舞飞雪。恁寥落今宵，凄凉谁说。”
    ○王眉叔广文词
    桐乡严芝僧太史辰，知余有词话之作，寄赠王眉叔笙月词四卷。眉叔名诒寿，山阴人。久熟其名，似闻为广文，未识服官何处。而受细读，颇饶北宋风神。於万红友四声之说，不甚拘泥。慢词多有出入，而姿趣超绝，极近东泽绮语。所附刻花影词一卷，尽言情之作也。今录相见欢云：“芙蓉江上人家。掩文纱。依旧一层秋水一层花。人何处。花无语。夕阳斜。却羡征鸿，飞得到天涯。”又，点绛唇，之官长山郭西小泊云：“一带红桥，酒飞絮垂杨郭。停帆小泊。惆怅成孤酌。烟水茫茫，江戍斜阳薄。东风作。桃花乱落。花外人吹角。”又，菩萨蛮云：“玉篝逗麝罗屏迥。隔窗骄鸟呼人醒。松髻翠盘鸦。绿檀横堕花。倚人香玉软。日影银纱半。春困尚朦胧。晕波双缕红。”又，浪淘沙云：“杨柳短长条。风雨萧萧。别时花片点春潮。容易江天秋叶影。飞上兰桡。何处玉人箫。梦也迢迢。含情才过第三桥。还见澹红楼一角，斜倚林梢。”又，明月生南浦，雨後舟行云：“小雨初收芳草径。绿涨溪桥，红漾斜阳影。两两沙鸥秋梦稳。花香远江波冷。小寺钟声风送近。何处清歌，烟外摇渔艇。新月欲来云卷尽。归鸦几点川光暝。”又，高阳台，与孙彦清宿城西寓楼，拥衾话旧云：“背月邀愁，絮灯索梦，近来越觉销魂。莫问仙山，五云楼阁扬尘，年时一串珍珠泪，剩斑斑、麝帕猩痕。思难禁。枕畔钿钗，掌上罗裙。吴绫重展崔徽卷，尚凤衫渍粉，蛾黛含颦。脉脉无言，相逢花下开门。黄藤酒冷红酥杳，便衔杯、有甚温存。怕吹笙。庭院谁家，花影黄昏。”又，疏影，题曰：“出宣州北门，水石萧瑟，问梅尧臣故墅，无知者。晚归，登谢元晖北楼，倚槛乘兴。发此清响。”词云：“林回径复。趁碧天雨霁，野色新沐。梗稻香中，吠蛤声声，笋奚踏遍烟绿。水西何处诗人宅，但满目、疏花凉槲。更斜阳、雁背驮来，红写几家秋屋。独自行吟归也，孤云带粉堞，斜倚山曲。却被天风，吹上危楼，调彻腰间横玉。馀霞如绮红如练，怅五字、新诗谁续。渐暮笳、飞满江天，灯火依微林麓。”
    ○钱萍工副宪词
    前述顾子山观察於都门集社，分咏秋词百二十阕，同作者数十家，惜多遗佚。今以存者栓齐见示，如钱萍工、金吟香、王雨生、周岷帆、朱小筠五家，皆素未见其词卷，今更录合律者各数阕。钱萍工副宪，名宝青，嘉善人。辛丑进士，由户部主政，入直枢廷，历官至左副都御史。前後曾劾两相国，一尚书，直声震日下。屡掌文稀，惜年甫四旬，遽薨於位，先达中声誉最隆者。著作不多见，今录其迷仙引，秋蕉云：“幽意深缄，争向春风，不展芳绪。翠扇凉生，光阴弹指虚度。算寸心，书未尽，有相思如许。听惯了多少，做愁添恨，萧萧寒雨。落尽樱桃树。梦也无寻处。一片迷离，绿天瘦影将云补。念彼美、伤心日暮。更谁图雪影，华年替驻。”又，百宜娇，［百宜娇调，词律所收吕渭老词，前片结处菊英之菊，红友注作平，後片作钿车二字，钿字去，则炙字乃作去也。此词钿窝字，星催字，宜更酌，此特一丝之差耳。钟瑞参］秋鬓云：“薄不禁凉，乱偏宜睡，今日玉梳慵整。煤晕销烟，枕前湿雾，憔蝉绡香凝。鸦雏颜色，记衬著、单衫红杏。颤黄化、兜损钿窝，寸胶还掠春影。搀几缕、浓愁浅病。绾绿不成云，步摇寒屏。瘦髻螺松，断眉蛾老，各睹钗边清冷。飞蓬谁理，怕换了、青霜明镜。念潘郎、短发星催，况西风警。”又，八犯玉交枝，秋藤云：“乾蝶飘霜，冷虬蟠月，禁得蟪蛄枯抱。薜荔墙阴栏角坏，埋没春时珠挑。湖亭残稿。更伴衰柳荒条，离情难绊痴莺老。依旧女萝凄翠，松梢斜照。一般雨绳烟，软痕瘦拗。苔尖双坐歌鸟。话珊架、蒲菊曾靠。尽担耐、冬心潦草。已拦作、红筇吟料。剡溪仙梦西风扫。同慧业、牵缠铜，谁斩闲懊恼。”又，白苎，秋衫云：“试嫌轻，卸愁冷，霜风太劣。吴绵细擘，忍便熨贴。念春人、一春针线在银缬。飘瞥。酒痕乾，乘坏紫、残襟斜摺。零香亲检，生怕尘黏竹箧。怜画阑、杏黄双袖，伶俜蝶。凄绝。悄立蛩廊，藕丝凉透，碧唾而今未灭。任舞罢深宵，架边闲叠。熏笼恁暖，让知寒半臂，玉烧争。昨夜空房，桂魄停筝，先换铢叶。那更江州，泪老琵琶咽。”
    ○金吟香刺史词
    金吟香名宝树，吴县人。戊戌进士，即用知县。余於楚北见之，政誉炳著。後丁艰，改官安徽，知和州，殉粤逆难。紫玉箫，秋笳云：“秦国娇娥，汉宫才女，近来消瘦朱颜。罗衫影薄，把一枝横玉，吹破凉烟。悄无人处，帘幕底、怨思缠绵。红牙冷，怎禁断肠，双凤幺鸾。饧箫暖过春巷，花雨润莺喉，度曲珠圆。堂舟去杳，剩两头歌管，伴送流年。碧天如水，空怅望、月里飞仙。馀音袅、难忘旧游，廿四桥边。”
    ○王雨生秋社词
    王雨生名家亮，忘其籍隶官秩。塞翁吟，秋塞云：“万帐西风急，催起晓角悲凉。带战血，草先黄。又搀入新霜。征衣盼断关山信，空见雁字成行。一夜梦，尽还乡。恨秋路茫茫。思量。边雪早，铙歌入破，明月白、孤城受降。只今日、封侯骨老，访残碣、木叶前朝，戍垒同荒。琵琶远听，伴醉胡姬，何处飞觞。”步月，秋屐云：“衬叶声乾，妨花步缓，有人移著秋来。萧疏庭院，三径为君开。最难是、今朝风雨，好认取、浅印莓苔。芳村外，莎平草软，何似踏青奚。安排山水具，问君著几两，游遍天涯。别添秋味，凉月转空阶。伴行脚、携归古寺，响回廊、凭吊苏台。西风早，相随一笠称吟怀。”
    ○周岷帆太史词
    周岷帆太史学源，乌程人。咸丰壬子进士，官编修，为缦云侍御介弟。怀才早世，士林同惜之。凄凉犯，秋柝云：“市嚣渐寂。更筹紧、秋城一片零柝。泼寒似水，沉沉巷陌，月明霜薄。风尘暂。有人怨、津关冷落。正朱门、流苏帐结。梦暖未惊觉。蓬转怜余惯，野店鞭停，驿桥帆泊。凄凉倦听，到如今，客怀尤恶。玉漏轻催，几曾见、传书苑鹤。恨声声、欲断未断，和晓角。”又，渡江云，秋帆云：“江空澄匹练，苇花响急，人语暗潮生。一帆烟外影，似有疑焦，界断暮山青。疏林暂隐，又如烟、移过前汀、休误认、冶春箫鼓，锦幔镜中行。飘零。天涯估客，独夜羁俦，荡愁心不定，空自觉、冥冥雨重，猎猎风轻。深闺几许相思泪，忆安稳、细数邮程。谁寄远，莼波未解流情。”又，梦横塘，秋芦云：“嫩凉鸥浦，薄冥鲈乡，望中无限萧屑。病絮疏花，写不尽、昏黄残月。惆怅伊人，溯洄何处，水深波阔。但空江岁晚，一片荒寒，惊青鬓、今如雪。凄凄惟有吟蛩，依枯根幻影，旧恨能说。叶西风，又几度、暗潮呜咽。醒渔梦、扁舟暂系，笛里清商弄秋阕。雁侣相呼，欲栖还怯，顾回塘愁绝。”又，江城子慢，秋城云：“寥天动秋色。霜角晓、金钥向空阔。渐凄凄。凭高望、极目暗伤羁客。念畴昔。杨柳如烟花似锦，笙歌里、香尘迷宝勒。转瞬酒梦微醒，萧条换了芳陌。多情凉蟾一片，尚清宵依旧，飞上孤白。奈岑寂。家家是、催起寒衣刀尺。怎忘得。千里关山萸节近，风和雨、潇潇愁向夕。有人闲依楼头，弄羌笛。”又，送征衣，秋パ云：“满江城。尘低宝马，门掩金蝉，一片都是月明。听霜杵、动烟汀。凄清。思妇恨、青蛾暗结，皓腕微冰。有几许、征衣待寄，向遥夜、写离情。奈年年、容易西风，催刀尺寒生。何况关山秋早，拥铁甲、旅魂醒。殷勤望钱雁字，数遍鼍更。无凭纵繁响，随云去远，不到边亭。剩怨角、疏钟似和，合并就、断肠声。露如珠、翠袖慵敲，连珠泪香凝。”
    ○朱小筠大令词
    朱小筠大令，名锡绶，江苏太仓人，湖北知县。簇水，秋菱云：“谁微波，怜他向夕花开好。芳情孤洁，只伴著、萧疏红蓼。不分相依妆阁。笑靥窥春晓。还妒煞、玉雪般俏。紫丝绕。又忘却、刺人峭角，趁冷露、舒纤爪。红尖一搦，怎比得、凌波小。惯向双星筵上，乞与人间巧。西风急，休共莲房老。”又，孤鸾，秋镜云：“冰魂比软。又病骨惊看，凉蟾才满。瘦尽疏花，委地绿云慵卷。同心泥他对语，冷玻黎、晓来偎暖。小婢潜身窥影，却添衣低唤。记绣窗、重整残妆晚。正醉态斜支，退红衫颤。玉槛无尘，妒煞画眉偷眼。愁写远山一抹，问双蛾、几时同展。洒遍真真啼血，化千秋红苏。”
    ○三录王少鹤京卿词
    王少鹤京卿，潘季玉观察，张海门、东野两太史，钱子奇大令，五公之词，前已摘录。兹复补录秋社词数阕，以纪一时之盛。少鹤京卿谱玲珑玉，秋磬云：“绀宇萧条，怅谁引、竹径云深。霜风戛玉，远天梵响都沉。寂历山空寺古，早塔铃檐马，恨涩愁。孤吟。误苍苔、一片石琴。想得幽禅定转，对兰房澹日，奈院微阴。贝叶飘残，又招来、月满芗林。闲寻青松坛角，记前度、香红软翠，花雨仙岑。梦飞也，剩迷他、烟际露禽。”又，粉蝶儿，秋蛾云：“网脱珠黏，衣偷蝶褪，底事帘阴扑遍。玉消兼粉瘦，况金风催黯。梦影迷离人倦绣，几剔银荷花。夜蟾低向碧纱，又香尘遮暗。缱绻。钗儿斗懒。误轻盈、几个眉痕愁敛。野虫青对死，问凉丝抽断。慢想嬉游元夕闹，到处锦筵飞转。忍伶俜，对霜华、一窝红焰。”
    ○三录潘季玉观察词
    潘季玉观察谱秋霁，本意云：“帘卷西风，喜换了轻阴，顿做晴色。梦蝶惊回，病蝉催起，扫除一天愁墨。有人暗惜。秋心唤醒秋无迹。怕几日。还是、雨昏烟螟变琴曲。小阑韵午，倏忽春痕，访桂盟萝，谁试游屐。采黄花、疏篱曲槛，鲜鲜霜影媚瑶席。飞到一枝青玉笛。冷雪吹破，照见镜里明妆，夕阳红润，数峰横碧。”又，惜红衣，秋荷云：“水殿香吹，云廊酒醒，嫩凉偷入。翠佩霞裳，盈盈倦无力。凌波步窗，疑洛浦、江妃初出。堪惜。三十六陂，送西风消息。啼珠泪湿。愁镜妆残，无情任狼藉。烟疏露冷，骤雨怎禁得。一样管弦声里，偏是个侬萧瑟。听怨歌刚断，鸳侣梦回寒碧。”
    ○重录张海门太史词
    张海门太史谱瑶阶草，秋藓云：“空斋旧尘榻，断梦飘残础。废阁烟苍，又积连夜雨。却看绿净，石妆凉色，堕鬟玉女。可堪寂寥庭宇。慢延伫。竹边莎际，绮钱滴滴疑珠露。坏壁花斑，冷蜗替写幽闷句。古阑败，针挑钗画，重寻都误。况伊ヒ鸳微步。”又，满庭芳，秋草云：“野润铺霜，烧残雨，雨魂曲岸荒亭。西风原上，萧琵暮烟平。废尽年时秀绿，云痕积、乘簇埋星。休吟望，凄凉一赋，寒色暝空城。销凝。残照外，钿车锦埒，前度曾停。奈瘦减萋绵，谁梦香蘅。莫问绡裙茜影，从别後、褪了青青。还重认，搴芳旧路，黄蝶曳伶俜。”又，月华清，秋痕云：“间竹点云，篱花著雨，那将罗帕轻染。鱼墨模糊，剩得一丝烟淡。记当时、题怨双绡，Ё此夜、坠霜千点。阑槛。有纤纤玉指，印馀香&lt;香奄&gt;。又是箫期过半。怅扇摺芳销，帘纹波减。唾碧翻殷，比似泪斑还浅。返春魂、梦影低飘，看冷晕、宫蛾凄敛。重检。只如尘似雾，茜纱屏掩。”
    ○重录张东野太史词
    张东墅太史谱萝玉人引，秋魂云：“翠帘深。记烛影妥，漏声沉。梦短情长，夜阑齐作愁心。瘦不胜扶，化篆烟、兜定香衾。倩影暗窥，又凉月楼阴。断肠花底，和泪堕、唤起却难寻。不信当时，几回销处能禁。散尽痴云缕，催成幺凤吟。正惆怅，蓦西风、捣入残パ。”又，卜算子慢，秋枰云：“松涛隔院，花影在帘，惯受画阑风露。选石频移。界破螟痕凉处。玉声声、并作蛩吟絮。记夜半、敲灯旧约，春人又换心绪。世事难凭据。尽万古输赢，问伊无语。一河山，悄对暮云天宇。傍琼奁、尘梦浮生悟。算小劫、神仙历几，正林梢蟾吐。”
    ○重录钱子奇大令词
    子奇大令谱烛影摇红，秋檠云：“门掩黄昏，个人独对青灯影。西风庭院一星星，耐得凉宵永。寸寸红心挑尽。卜归期、花开无准。相思难已，背了银，梦寻孤枕。隔院谁家，机声恰怀パ声近。三更篝火未曾休，底事辛勤甚。令我中宵自警。忆儿时、回头猛小。何当风雨，短烛深杯，略消清冷。”又，玉山枕，秋枕云：“灯暗人倦。且分付，绡衾荐。芙蓉色澹，鸳鸯香冷，谁向凉宵，偎影相伴。轻扶残醉玉山欹，只一角、碧藤堪恋。待者番、清梦游仙，闭帘栊、属鹦儿休唤。横陈都觉司空惯。春风过，朝云散。绿窗叶落，红闺月静，七宝阑珊。闲了钗钿。忆当时、洛浦香留，便争奈、欢如幻。且教取、甘新装，领清虚、说甜乡非远。”
    ○无名氏秋社词
    又，社中存词，有失注姓氏者，事阅廿馀年，子山观察亦无从记忆，为录二阕。芳草渡，秋渡云：“碧树里，浸一事烟痕，蓼花红遍。有画船闲冷，斜阳自倚霜岸。人影看去远。馀微波清浅。记月夜，独立横塘，望彻愁眼。难遣。旧时桂戢，隔断吴乡春梦短。问桃叶、江头打浆，何时再相见。艳情雨歇，早瘦损、王郎团扇。近水处，日暮愁云正满。”又，惜秋华，秋色云：“画里春痕，又老却，愁红一片。指点旧游，楼头艳阳都换。阑干几曲闲凭，望不了、云山平远。经行处、颓垣废井，凄清庭院。芳讯甚时断。剩垂杨月冷，蘼芜烟短。翠袖暮寒，似约玉人来晚。西风瘦尽黄花，算最是、深杯难劝。休管。看朱颜，镜中须变。”此二词一仿清真，一仿梦窗，平仄全同。惟後半深杯之深字，原作仄，旧词中亦有用平声也。
    ○重录陈小松茂才词
    吴县陈小松茂才词，前已录得三阕。顷又见齐天乐，寄朱酉生云：“年来认遍旗亭路，凉风乱吹枯草。衤仆被黏尘，征衫渍雨，早把俊游闲了。吟怀醉抱。问几许琴尊，故园秋晓。旧日鸥盟，暮云遥忆冷魂悄。刘纲仙侣赠答，翠笺新格子，同写词稿。幕隔灯痕，帘围香气，消领艳多少。江南梦好。怅帽影鞭丝，几番残照。绿上潮寒，过江归计早。”此词深得草窗神味，所用去上声均甚称惬，名人填词，每易忽之，故为补录。
    ○菩萨蛮调重录姚大令蒋参军词
    菩萨蛮与忆秦蛾二调，因有太白词，为诸调之祖。菩萨蛮八句四换韵，其句均如五七言诗。第知前後结第三字用平声，即为入调，是以倚此者最多。然此调正复不易，须一句一意，宛转关生，而语气连贯，末句又留有馀不尽之致乃佳。近见姚稚香鞠寿庵词中一阕云：“绿窗小鸟和烟锁。深苔静院无人过。珠箔泪阑干。海棠帘幕寒。鞋尖金缕凤。踏碎杨花梦。梦短已凄凉。柳丝拖梦长。”又，蒋鹿潭水云楼词续刻，一阕云：“青溪流水宵呜咽。青溪杨柳无枝叶。远客莫相思。江南春信迟。迟君堤上道。堤下多芳草。布谷雨声中。野花肠断红。”此二词皆不著闲字，风趣自足。
    ○玉抱肚调重录应廉访词
    玉抱肚调，词律只收扬无咎一阕，一百四十字，作两段。注云：前短後长，恐不确。应敏斋廉访因考朱竹江湖载酒集，亦载一阕，作三段，长短可配齐。而首段结句三字，中段结句四字，句法不甚合，细讽之，声调亦似未谐。乃以中段四字结句移作末段起句，则每段起句皆四字，首段中段收句皆六字，合双曳头之体矣。又考词谱亦收扬无咎词，後三句云：“把扬澜蠡左。都卷尽，也杀不得者心头火。”盖词律语“扬”作“洋”，并落“蠡”、“也”二字，又多一“与”字，实则一百四十一字也。敏斋所作赠周小园词，并为订正，足资楷模。词云：“风吹秋去。雨留秋住。有天涯壮士羁栖，忽然光景迟暮。听声声画角，吹起了、几阵归鸿向吴楚。隔江一望，尽是短树。重回首、奈何许。我更无聊，相逢後、填胸悲愤，茫茫一齐吐。恨青梅、酒冷无人煮。恨青萍、剑冷无人舞。倦青云、只见霜雕，依旧不换铩羽。请思今古。几人得、万里功名立铜柱。但料吾辈，虎头印、总须取。好假龙、争腐鼠。看是非何据。拌一醉，且领受著者酩酊趣。”此作校订稳惬，笔意笼罩今古，正黄菊人所谓填词须试难调，以励後学也。
    ○八六子调重录姚大令词
    八六子调始於杜樊川，宋人效之。其调後半至三十一字始协韵，初疑有误，历考宋词，始知定格如是。此三十一字中，上十七字以一字领调，以十六字作四偶句。下十四字以二字领调，以十二字作偶联。疑调名八六子，或即因此两偶联也。又此调协仄平者，仄字皆须去声。近人填者甚少，亦易舛误，惟姚稚香鞠寿庵二阕均能合格，录一阕。感旧寄春明诸友云：“七年前。招群订屐，几人青鬓翩翩。记并马闲寻紫曲，呼莺共上金台，飞扬玉鞭。飘然独棹吴船。藉叶一篷寒雨，莼丝十亩秋烟。自赋别江淹，［原注：谓蓉舫妹文。］彩毫梦阻，登楼王粲，［谓定甫民部。］瑶华字蚀，无聊绿蚁，愁开酒，银鸿懒筝弦。恨谁传。明蟾隔花又圆。”
    ○玉京秋调重录顾观察词
    玉京秋调，词律收周草窗之作，於第四句“碧パ度韵”上，落“画角吹寒”四字。戈顺卿所选宋七家词未及校补。又“翠扇恩疏”句落“恩”字，戈选已站。而近人所刊词集中循误者十居七八。後余重刊词律，始遵词谱，照词纬补注五字。盖此调实九十五字，近人作九十字及九十一字皆误也。今见顾子山观察眉绿楼词集，有和草窗之作，与订正者句法全同，足徵考古之密矣。其词云：“秋字阔。纤云度河汉，雁声清切。帘卷斑筠，簟疏碧薤，香销银叶。犹记迟眠倚柱，弄瑶笙、吹碎黄雪。玉尊别。断欢零梦，病鹦慵说。翠扇重题还怯。蠹尘笺、相思字缺。浪迹浮萍，回肠束竹，愁无休歇。冷落春盟，慢寄语、珍重寒花霜节。怨蛩咽。凄和残パ捣月。”
    ○更漏子调重录陈太史潘明经词
    更漏子为小令之易填者，而近词辄有通病。凡诗中句法忌同头并足，词亦如之。此调前後三字八句，最易相犯，惟陈实庵太史吹月词一阕云：“凤罗新，鸾锦旧。都是一丝情绣。今明梦，去来心。去年愁到今。幺弦切。偏弦接。难得声双韵叠。花供养，月扶持。画楼春睡迟。”又，潘麟生明经和汪鉴斋悼亡云：“眷绵情，牵旧恨。一样丝丝秋鬓。形共影，我和卿。苦吟偎瘦檠。当明月。频年别。九十九番圆缺。心宛转，话绸缪。愁人愁复愁。”此二词四偶句，句法各异，与温飞卿、孙孟文诸作均同，可知按律之精。又此调前後结五字句，第三字须平声，飞卿有“空阶滴到明”之句，滴字乃以入作平，後人遂疑为可仄。似此者皆宜慎考，庶不为古人所误。
    ○兰陵王调重录张舍人词
    兰陵王调，余於校刊戈氏宋七家词选中，注明首段谁识之“识”字，词律注叶，引方千里和词，及史梅溪、彭履道所作为证。然考之宋人他作，亦有不叶者，疑为可不拘也。己卯十月，勒少仲中丞赴闽抚任过禾，以余久病初瘳，访於卧室，夜谈及词话。因云：“兰陵王调应改三段为四段，第一段乃双曳头，首句‘柳阴直’与第五句‘登临望故国’下三字相对。‘登临’二字为换头所增，应分二段也。三段之‘闲寻旧踪迹’，与四段之‘凄恻恨堆积’，亦逐句相对。惟後结‘泪暗滴’三字，较上段‘望人在天北’句，少二字耳。”此说甚新，果为双曳头，则“谁识京华倦客”，乃六字句，识字并非叶韵。今见张仲甫舍人烟波渔唱词中，兰陵王调苦雨一阕，於此句作“三迳寒锁却”，亦未协也。其词云：“满地阁。翻墨云垂大幕。灯檐外、银竹万行，雾风丝卷晶箔。高楼梦惊觉。三迳寒烟锁却。屏帏掩、人静漏长，触耳鸡鸣感离索。青山几番约。恨鹊语无灵，莺老非昨。松涛严濑还喷薄。望拍湖水涨，潮打江岸，双峰隐现露半角。对人意寂寞。纷。乱愁作，听鹃苦鸿哀，有酒慵酌。天涯满眼风波恶。怕棹举千里，去帆难落。沉沉双鲤，浪万叠，信误。”
    ○莺啼叙调重录曹廉访词
    莺啼序为词中第一长调，惟吴梦窗有三阕，赵文一阕。後词林万选收黄在轩一阕，句法已有参差。迨杨升庵所作，则字数更有多寡，人遂效之。凡倚声稍多，必作莺啼序，以光全集，舛误更不可究诘。曹艮甫廉访有此作，细为衡比，与梦窗作无一不合，亟录之，以为谱长调之范。题曰：“丙寅夏日，自滇之黔之粤，今又之浙，将以来春归吴下，不一年间，游踪几出万里，酒酣倚声，聊志梗概。”词云：“天涯倦游廿载，对东风暗恼，钓矶稳、家傍鲈乡，几番归梦寻到。送离绪、丝杨舞歇，钩帘一任飞花搅。作长堤，芊碧年年，暮晴芳草。检点蛮装，总染瘴雨，镇羁迟远徼。溯前事、孤枕愁边，冷蛩曾诉凄抱。画阑干、题诗倚遍，算栖燕、如今还晓。指山程，催上吟鞯，夕阳红绕。洲萦拾翠，浦暖沉香，去时换一棹。那更识、绿阴满树，分少欢浅，又听无情，了规啼了。新笺谱恨，零丝弹怨，分明留得冰绡泪，背寒枫、路隔鸳波杳。黄昏水驿，消他几度凉蟾，暗中两鬓催老。征尘暂洗，短戢西泠，趁鹭鸥最好。忆著、孤山斜畔，湿雾凄烟，剩却残梅，冻枝开早。危亭断藓，云廊何处，珠啼香笑浑不见，黯林阴、都入荒鸦吊。伤心休问江南，过得春深，乱红待扫。”
    ○附录纪事词八则
    平生游历所作长短句，未刻居多，或状风景之奇，或述友谊之重，可入词话者凡八则，附纪之。
    道光庚戌初春，湖南新宁县逆民李沅发作乱。余随裕庄毅官太傅师督军於武冈州，委偕署盐道夏憩庭方伯廷樾驰防靖州。余初厕幕府，庄毅公爱若子弟，不令赴外营。方伯以旧好固请，始允檄往。二月五日昧爽同行，初八日夜宿靖州城北二十里之回龙观。谍报贼於上一夕，在城南二十里，劫博提军坐营，折健将七员。时随从仅小队二十馀人，无一骁弁，与憩庭危坐达旦，私议能前入州城，或可筹策防剿。疾行十里，逾老鹰岩，正极劳苦。及山巅，俯视旌旗蔽野，约二千馀人。初颇悚骇。一弁持手版至，知为裘石兰刺史鲲鸣整队来迎，重复喜慰。联辔入城，馆州署春雨山房。次日，侦贼已南退三十里，乃咨商提军，重整旧队，檄镇篁各军追捕之。石兰极风雅，精音律，能以素纸髹漆为洞箫，音甚清越。手赠一枝，因即意谱定风波词，兼以为谢云：“月落星沉赋晓征。渠阳草木正皆兵。策马崎岖才度岭。奇警。俄看戈戟遍郊。刺史教民齐制梃。能整。旌麾铙鼓枉相迎。亲制名箫劳手赠。同听。凤鸣声和凯歌声。”词属口占，向未存稿，念此行惊忧喜慰，顷刻变更，为生平奇境，追录之。庄毅公为余有生第一知遇，是年四月杪，仍招入幕，随侍半载馀。公於诗词之学，洞澈本原，曾口授旧作，惜未录存，追悔无已。今仲嗣乐初将军长善节镇粤东，已近十年，刻有芝隐室集若干卷。季公名长叙，已授少司寇。盖吾师家学渊源，遗泽远矣。
    靖州防务甫缓，奉檄会镇篁中左右三营劲兵三千人，追赴粤西兜剿。时傅军门振邦官中营游戎，督兵先发。余与憩庭方伯於三月望起行，由绥宁而至广西之怀远、义宁，入桂林省。又由西埏大埠头，循大蓉江折回新宁，获李沅发於金峰山顶，大功始蒇。庄毅公於善後疏内附陈云：“粤西伏莽太深，恐後有不忍言者。”未数月，洪逆即於金田起事。先见如是。忆余道出靖州桃花坪正亻人吹芦笙赌唱，自择配偶之时。以日暮天雨而散，颇有佳丽空归者。四望皆苗亻犭令僮结寨，类多因树为屋，屋皆三层，上为栖息，下畜牛羊，中作起坐之所。见官骑过，妇女倚楼争观，露腕阑间，手钏阔至二三寸，耳大若茗盏，有连缀数垂及肩际者。是晚苦无栖址，有官空署借居之听事三楹，蔷薇一架，因篱倒扑地，荒斋幽寂，风雨凄迷，增人羁旅之感。曾口占清平乐云：“笙歌才住。桃花坪下春归去。尽有含愁娇不语。冷落凤靴金缕。休怜遇合难齐。荒衙暂假幽栖。满地落红狼藉，一天风雨凄迷。”此词向未录存，偶忆旧踪，附此以志客中风景。
    山到桂林奇，非亲历不能知。余以庚戌初夏，入粤西省，小住旬日，暇曾游览。如城东渡漓江之栖霞山，城西之老君洞，城中之杭栗园、蝙蝠洞、五咏堂、独秀峰，皆得遍历。惟独秀峰壁立百仞，行至峰半小憩亭，力疲而止。最奇为北城之风洞，一名彩胜山，有寺，甚宏敞。从殿後穿一大石洞出後山，仍在寺内，金碧照耀，不负彩胜之名。士人云：“从旁洞暝行，可渡漓江，达对岸之栖霞。在洞行时，闻顶上篙戢声，盖其石至巨，绵互江上，无罅漏也。”又云：“冬令可行，馀时有虺蜴患，今封闭久矣。”余为谱兀令一阕，未入拙稿，因疏游迹，并录之，以证桂林之奇。词云：“环寺皆山岚翠拥。隔江波动。烟浪摇晴栋。认嘘壁龙蛇，一径通幽洞。乘兴踏遍莓苔，云外天垂缝。又佛楼高耸。听说人穿盘石空。暗风吹送。身似骖鸾凤。早越度栖霞，举首浑如梦。笑我戎马偷闲，随处夸馀勇。恨不曾飞。”词虽浅薄，情景却宛然也。
    忆余入仕之初，第一知遇，为裕太傅庄毅公。次则粤东姚补之观察，番禺籍，讳华佐。由幕而官，初权湖南郴州牧，补凤凰同知，护辰沅道。丁艰後，拣发湖北，补襄阳府丞，总理武昌谳局。时有湖南莠民陈依精等传布青莲邪教，在汉阳府城西设总坛，扶乩惑众，分往各省传徒，虫诱以数万计。府县密捕得之，搜获符字籍两巨箧。余在府幕，年少恃强，竭二昼夜力遍阅之，意在敛资，却无悖逆。从各路书内，备知各省立坛犯住址，列单属居停，禀大府飞咨各封疆饬提，旋皆获办。其本案委观察会武汉二府督审，循故事应由武府幕友主持。观察以余备悉其诡秘，坚邀入局，暂襄其事。曾戏谱满庭芳一词，述可矜意，观察然之。旋有私释教犯者，大府欲治以纵囚律。余曰：“囚者拘系在官之名，彼犯事尚未到官，应称罪人，不得指为囚而重纵者之罪。”争之甚坚。观察愈相引重，遂订忘年交。越半年，署汉阳府，联宾主情，益增款洽。余之得登仁籍，实观察提倡助以成，终身志感。後二年，观察归道班，署安襄郧道，遽以痰喘薨，为之涕Д不止。观察外严毅而内慈祥，以仁心施仁政，故孙权叠掇科第，曾孙已入词垣，其食报如是。余之词未存稿，得诸废簏。词不足录，而感念旧如，不容弃置，且邪教之谬，亦可附儆焉。调寄满庭芳云：“洗马池荒，扶鸾地僻，避人潜渡晴川。［乩坛初设鄂省洗马池，後有知之者，乃移住汉阳西城外。［琴台南畔，深隐炼金丹。［坛在伯牙琴台之南。］偏说乩坛示警，教扃户、日断炊烟。［乩云：“数日内有血光灾，迅锁闭前後门，勿举火。官役往，寂无人，疑为空宅，欲舍去另觅。］谁知有，村童暗指，参合梦中缘。［先有人投匿名状於督辕，语皆梦呓，所指住址，亦言梦中见之。後结犯供，始知具状为张某，先已悔教归湘，因悟乩批示警，盖以得信，不及远，犹神其说，以冀惑众。］锒铛宵就鞫，神迷白梃，口诵青莲。［首犯身怀白木梃，约尺许，名为降魔杵，搜之竟大哭，犹口诵教中经不绝。］道愿投犴狱，敢望鸡竿。［各犯迷惑已深，晓谕百端，甘死不悔。］堪叹愚顽至此，罹天谴、还羡登仙。［其教肇於四川南部县，与白莲教异派同源，以历次到官正法之人，奉为仙祖，已积至二十馀世，故以决罪受戮为登仙。］哀矜处，休簿籍，黎庶怕株连。［余谓首从各犯，应按名咨提，以免遗孽。其所登被诱出钱各簿，请存内署，案结焚之。”］
    吴中觞咏，推拙政园最多，以张子青尚书、鞠太守昆仲为贤主人也。尚书名之万，直隶南皮人。丁酉选拔，庚子举人，丁未大魁天下，历职清要，屡掌文衡。由豫抚升漕督，调抚江苏，後晋闽浙军制。以亲老不能远行，陈情乞养。拙政园为吴中第一名胜，明季王侍御献臣所构，文衡山有记。辗转易主，同治间售作八旗奉直会馆。尚书抚苏，假为衙署，引退後仍居之。太守名之京，己亥孝廉，官湖北知府，亦以养亲告归，同居园内。尚书工书画，太守精丝竹，同善收藏，好植花木，而又并爱交游。消夏消寒，时为文酒之燕，同人亦乐就之。一月辄数集，或弹琴作画，或分韵赋诗，惟不填词，以好者少也。丁丑春，太夫人弃养，八月将归，各有怜别之情，聚会益密。十六日戒行，余与沈仲复廉访，吴平斋广庵乔梓两观察联舟送之。暮泊枫桥，与三君登铁铃关晚眺。次午先抵无锡，同游惠山。入夜尚书昆伸至，始与作别。余谱浦云：“秋水涨横塘，送归人、各泛吴江轻棹。日落铁铃关，扁舟舣、同展枫桥幽眺。群峰渐暝，暮烟深树迷荒草。一幅云林平远画，商略再摹新稿。宵来风顺帆悬，正晨餐乍了，惠山迎笑。蹑屐赋重游，登高、枨触远离怀抱。天涯路杳。相看霜鬓垂垂老。龙吻飞泉初试茗，别泪知搀多少。”作此词时，更深月冷，颇难为怀。後尚书行至淮安，以水涸道艰，为文质夫漕帅挽留，暂住淮城，次春始归。书问往还，眷念不已。今夏，鞠太守因余前患臂痛，以蜀中之风藤钏寄赠，其诚挚如是。天涯知己，再见何时，录而存之，觉别绪离情，犹在笔底。
    西湖山水之秀甲天下，余以浙人生长嘉禾，足迹未能一到，心常然。丁丑春间，觅得咸淳临安志、西湖游览志等书，朝夕展视，以作导师。是冬，罢官旋里，游志益坚，因欲挈眷偕行，居湖上始便。在吴门时，商之俞荫甫太史，许以主讲之诂经精舍相借。恐稍Τ仄，又为另借苏公祠。盖向作孝廉堂书院，山长未莅，可以借居。遂於三月二十三日自嘉郡起程，二十五日抵大关。易小舟至松木场，呼舆历宝石山，过断桥而抵祠内。祠屋甚宏敞，东南有楼，时一登临，湖山在目。住彼旬日，凡灵隐、天竺、法相、理安，名胜之处，排日畅游，默数平生山水之缘，以此为最。自往及返，日课数词，皆成於舟次舆中，无暇修饰，不足存。初往时，太史书云：“代请东坡先生为东道主人。”颇不俗。余则谓：“愧无佳句，不免为髯翁笑也。”今录初至湖上调曲游春一词，以纪胜游。词云：“放浪天涯久，怅故乡名胜，偏未游历。萝熟西泠，认六桥丝柳，似曾相识。堤畔停吟屐。暂假馆、苏公祠侧。念当时、玉局风流，休息再寻陈迹。望极。高峰南北。剩孤云迷，丛树烟幂。徙倚斜阳，听荒庵暮鼓，远村渔笛。归舫冲波急。荡四面、湖光一碧，看万松岭月飞来，夜灯暗壁。”
    游西湖归，螺青叠函细询游踪，盖虑孱躯不耐劳也。螺青双姓金吴，名澜，嘉兴名诸生。幕游江北，与余订交扬州军次，同处十年，金石谊深，骨肉无间。後以明经援例得知县，同官江苏。前江督曾文正公奏调赴直隶治积牍，著优绩。迨回两江任，复请调回，奉部。又自引咎固争，始得请历宰江阴吴江，今补昆山县。廉介持躬，尤以子惠黎元振兴文教为己任，民颂之如慈父母。自余归里，书问益殷，因谱忆旧游以慰之。词云：“记松场系楫，竹市寻舆，西渡红桥。到眼鸥波绿，去苏祠数武，候吏相招。画楼竟容假榻，缘壁挂吟瓢。正春事将阑，亭台如倦，花柳都骄。连朝际晴暖，任小扇轻衫，乘兴游遨。远策云栖杖，看峰围孤塔，江涌回潮。选胜遍探名迹，怀古意难消。逮夜拥兰衾，山光水色勾梦遥。”词愧平庸，却纪实事也。
    前於庚子春，在里居之丁，辟地数亩，累石疏池，小葺亭榭，颜曰憩园，为归老计。至戊寅五月，始得移居园中，以消长夏。闲中无事，念春游西湖之胜，山光云影，尚往来於胸臆间，不可无图以纪之。乃自涂抹大致，函李眉生廉访，转丐吴县顾若波茂才为写图，眉生署检曰苏楼春眺。余自题一词，调寄扫花游云：“小楼纵目，遇骤雨初晴，万山环笑。艳游正好。看苏堤数里。垂杨芳草。十日行吟，遍访名岩胜沼。问啼鸟。自南渡至今，遗恨多少。人去花事杳。倩妙手留香，怕随春老。翠云四绕，向图中认取，燕昏莺晓。尚悔来迟，旧约探梅误了。待重到圣湖边，细寻鸿爪。”自知浅俚，仅能去上无讹，聊志游情，以丐同人珠玉。  壬午五月廿三日，长洲潘钟瑞校读一过，廿四日覆校六卷毕，并志於香祥精舍。
  </div>
  <div class="pagination">
   <a href="憩园词话_page2.html">
    上一页
   </a>
   <a href="憩园词话.html">
    1
   </a>
   <a href="憩园词话_page2.html">
    2
   </a>
   <span class="current-page">
    3
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
