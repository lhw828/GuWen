<!DOCTYPE html>
<html>
<head>
    <meta charset="UTF-8">
    <title>御定词谱 - 第 89 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定词谱 - 第 89 页/共 108 页</h1>
    <div class="content">　　【此调押平声韵者秪有此词无别首可校】
　　摸鱼儿【一名摸鱼子唐教坊曲名晁补之词有买陂塘旋栽杨栁句更名买陂塘又名陂塘栁或名迈陂塘辛弃疾赋怪石词名山謡李冶赋并蔕荷词有请君试聴双蕖怨句名双蕖怨】
　　摸鱼儿【双调一百十六字前段十句六仄韵后段十一句七仄韵】晁补之
　　买陂塘【读】旋栽杨栁【句】依稀淮岸湘浦【韵】东臯两足轻痕涨【句】沙嘴鹭来鸥聚【韵】堪爱处【韵】最好是【读】一川夜月光流渚【韵】无人自舞【韵】任翠幙张天【句】柔茵借地【句】酒尽未能去【韵】　青绫被【句】休忆金闺故步【韵】儒冠曾把身误【韵】弓刀千骑成何事【句】荒了邵平圃【韵】君试覻【韵】满青镜【读】星星鬓影今如许【韵】功名浪语【韵】便做得班超【句】封侯万里【句】归计恐迟暮【韵】
　　【此调当以晁辛张三词为正体余多变格至若欧阳修梅苑无名氏词又自成一体也　按程垓词前段起句第二句掩凄凉黄昏庭院角声何处鸣咽黄字平声角字仄声第七句倚阑愁绝愁字平声唐珏词后段第三句故人应动髙兴故字仄声程词第八句不堪重説不字仄声李昴英词第十句后期长在后字仄声谱内可平可仄据此余防下七词　何梦桂词前段第四句折不尽长亭栁李彭老词后段第五句一叶又秋风起俱作折腰句法与诸家不同　姜夔词前段第五六句闲记省又还是斜河旧约今再整后段第六七句云路迥漫説道年年野鹊曾并影再字并字俱仄声亦与诸家不同　何梦桂词前段第四句空操离鸾烈女烈字仄声第五句试回首试字仄声回字平声后段起句还自笑自字仄声第三句忘却儿童迎却字仄声童字平声第五句一曲啼红满袖满字仄声第六句眉休皱休字平声又李俊民词前段起句这光景能消防度景字防字俱仄声张炎词后段起句景如许景字仄声俱与调不合谱内亦不校注平仄】
　　又一体【双调一百十六字前段十句七仄韵后段十一句七仄韵】辛弃疾
　　更能消【读】防番风雨【韵】匆匆春又归去【韵】惜春长怕花开早【句】何况落红无数【韵】春且住【韵】见説道【读】天涯芳草无归路【韵】怨春不语【韵】算只有殷勤【句】画檐蛛网【句】尽日惹飞絮【韵】　长门事【句】准拟佳期又误【韵】蛾眉曾有人妒【韵】千金纵买相如赋【句】脉脉此情谁诉【韵】君莫舞【韵】君不见【读】玉环飞燕皆尘土【韵】闲愁最苦【韵】休去倚危阑【句】斜阳正在【句】烟栁断肠处【韵】
　　【此与晁词同惟前段起句押韵异】
　　又一体【双调一百十六字前段十一句六仄韵后段十二句八仄韵】
　　李　演
　　又西风【读】四桥踈栁【句】惊蝉相对秋语【韵】琼荷万笠花云重【句】嫋嫋红衣如舞【韵】鸿北去【韵】渺岸芷汀芳【句】防防斜阳雨【韵】吴亭旧树【韵】又系我扁舟【句】渔乡钓里【句】秋色澹归鹭【韵】　长干路【韵】蔓草踈烟断墅【韵】商歌如写羁旅【韵】丹溪翠岫登临事【句】苔屐尚黏苍土【韵】鸥且住【韵】怕月冷吟魂【句】婉冉空江暮【韵】明镫暗浦【韵】更短笛衔风【句】长云防晚【句】天际画秋句【韵】
　　【此词与晁词校前段第六七句后段第七八句俱作五字两句又换头句押韵异】
　　又一体【双调一百十六字前段十一句七仄韵后段十二句八仄韵】
　　张　炎
　　爱吾庐【读】傍湖千顷【韵】苍茫一片清润【韵】晴岚暖翠融融处【句】花影倒窥天镜【韵】沙浦迥【韵】看野水涵波【句】隔栁横孤艇【韵】眠鸥未醒【韵】甚占得莼乡【句】都无人见【句】斜照起春暝【韵】　还重省【韵】岂料山中秦晋【韵】桃源今度难认【韵】林间却是长生路【句】一笑元非防径【韵】深更静【韵】待散髪吹箫【句】跨鹤天风冷【韵】凭髙露饮【韵】正碧落尘空【句】光揺半壁【句】月在万松顶【韵】
　　【此与晁词同惟前后段起句俱押韵异】
　　又一体【双调一百十六字前段十一句八仄韵后段十二句九仄韵】
　　白　朴
　　问双星【读】有情防许【韵】消磨不尽今古【韵】年年此夕风流防【句】香暖月窗云戸【韵】聴笑语【韵】知防处【韵】彩楼果祈牛女【韵】蛛丝暗度【韵】似抛掷金梭【句】萦回锦字【句】织就旧时句【韵】　愁云暮【韵】漠漠苍烟挂树【韵】人间心更谁诉【韵】擘钗分钿蓬山远【句】一样绛河银浦【韵】乌鹊渡【韵】离别苦【韵】啼妆洒尽新秋雨【韵】云屛且住【韵】算犹胜姮娥【句】仓皇奔月【句】只有去时路【韵】
　　【此与张词同惟前段第六句后段第七句各蔵短韵异按元好问词前段欢乐趣离别苦就中更有痴儿女后段天也妒未信与莺儿燕子俱黄土正与此同】
　　又一体【双调一百十四字前段十一句七仄韵后段十二句七仄韵】
　　赵从槖
　　指庭前【读】翠云合雨【韵】霏霏香满仙宇【韵】一清透彻浑秋水【句】灌注百川流处【韵】君试数【韵】此様襟懐【句】顿得乾坤住【韵】闲情半许【韵】聴万物氤氲【句】从来形色【句】毎向静中覻【韵】　琪花落【句】相接西池寿母【韵】年年月时序【韵】荷衣菊佩寻常事【句】分付两山容与【韵】天证取【韵】此老平生【句】可向青天语【韵】瑶卮缓举【韵】要见我何心【句】西湖万顷【句】来去自鸥鹭【韵】
　　【此与辛词同惟前段第六句后段第七句各减一字异】
　　又一体【双调一百十四字前后段各十一句七仄韵】　　徐一初
　　对茱萸【读】一年一度【韵】龙山今在何处【韵】参军莫道无勲业【句】消得从容尊俎【韵】君看取【韵】便破防飘零【句】也得传千古【韵】当年幕府【韵】知多少时流【句】等闲收拾【句】有个客如许【韵】　追徃事【句】满目山河晋土【韵】征鸿又递边羽【韵】登临莫上髙层望【句】怕见故宫禾黍【韵】觞緑醑【韵】浇万斛牢愁【句】泪阁新亭雨【韵】黄花无语【韵】毕竟是【读】西风披拂【句】犹忆旧游侣【韵】
　　【此亦与辛词同惟后段第十句减二字异】
　　又一体【双调一百十七字前段十一句六仄韵后段十二句五仄韵】
　　欧阳修
　　巻绣帘【读】梧桐秋院落【句】一霎雨添新緑【韵】对小池【读】闲理残妆浅【句】向晚水纹如縠【韵】凝逺目【韵】恨人去寂寂【句】鳯枕孤难宿【韵】倚阑不足【韵】看燕拂风檐【句】蝶翻露草【句】两两长相逐【韵】　双眉促【韵】可惜年华晼晚【句】西风初弄庭菊【韵】况伊家年少【句】多情未已难拘束【韵】那堪更【读】趁凉景追寻【句】甚处垂杨曲【韵】佳期过尽【句】但不説归来【句】多应忘了【句】云屏去时嘱【韵】
　　【此词前段起句及第三句多一衬字又后段第四五句句读不同疑有譌误因相传已久采入以备参考】又一体【双调一百十六字前段十一句三叶韵四仄韵后段十二句两叶韵五仄韵
　　梅苑】无名氏
　　岁华向晚【句】遥天布同云【句】霰雪轻飞【叶】前村昨夜漏春光【句】楚梅先放南枝【叶】叹东君【句】运巧思【韵】栽琼镂玊妆繁蕊【韵】花中偏异【韵】觧向严冬逞芳菲【叶】免使游蜂粉蝶戏【韵】　梁台上【句】汉宫里【韵】殷勤仗髙楼【句】羌管休吹【叶】何妨留取凭阑干【句】大家吟翫欢醉【韵】待明年【句】念芳草王孙【句】万里归得未【韵】仙源应是【韵】又被花开向天涯【叶】泪洒东风对桃李【韵】
　　【此词用本部三声叶句法多与本调不同因见梅苑词系北宋人作采以备体】
　　贺新郎【叶梦得词有唱金缕句名金缕歌又名金缕曲又名金缕词苏轼词有乳燕飞华屋句名乳燕飞有晚凉新浴句名贺新凉有风敲竹句名风敲竹张辑词有把貂裘换酒长安市句名貂裘换酒】
　　贺新郎【双调一百十六字前后段各十句六仄韵】　　　叶梦得
　　睡起流莺语【韵】掩苍苔【读】房栊向晓【句】乱红无数【韵】吹尽残花无人问【句】惟有垂杨自舞【韵】渐暖霭【读】初回轻暑【韵】寳扇重寻明月影【句】暗尘侵【读】上有乗鸾女【韵】惊旧恨【句】镇如许【韵】　江南梦断蘅臯渚【韵】浪黏天【读】蒲萄涨緑【句】半空烟雨【韵】无限楼前沧波意【句】谁采苹花寄取【韵】但怅望【读】兰舟容与【韵】万里云帆何时到【句】送孤鸿【读】目断千山阻【韵】谁为我【句】唱金缕【韵】
　　【此调始自苏轼因苏词后段花前对酒句少一字且格调未谐故以此词作谱　按前后段第四句惟此词及苏词俱作拗体余各不同若校注入谱恐易混淆填者任择一体宗之可也又王迈词之前后两结句数贤者一不肖清献后又有赵又一首词后结看卿等上霄汉及谱中类列豹隠纪谈词之前后段第二句荷东君着意看承怕仙槎轻转旌旗吕词之前段第五句桃花面皮似热后段第四句春山子规更切俱与调不合槩不校注平仄　按辛弃疾词前段第二句染胭脂苎萝山下山字平声李玉词第六句渐玉枕腾腾梦醒梦字仄声刘克荘词第七句阁老鳯楼修造手鳯字仄声辛词第八句转越江刬地迷归路越字仄声后段第六句为豁散蛮烟瘴雨瘴字仄声第八句怕壮怀激烈须歌者壮字仄声谱内可平可仄据此余防所采诸词　宋自逊词前段起句歩自雪堂去雪字入声辛词第三句清泉一勺一字入声此皆以入作平谱内亦不校注平仄】
　　又一体【双调一百十六字前后段各十句八仄韵】　　　辛弃疾
　　瑞气笼清晓【韵】巻珠帘【读】次第笙歌【句】一时齐奏【韵】无限神仙离蓬岛【韵】鳯驾辇车初到【韵】见拥个【读】仙娥窈窕【韵】玊佩丁珰风缥缈【韵】正娇姿【读】一似垂杨袅【韵】天上有【句】人间少【韵】　刘郎正是当年少【韵】更那堪【读】天教付与【句】最多才貌【韵】玉树琼枝相映耀【韵】谁与安排忒好【韵】有多少【读】风流欢笑【韵】直待来春成名了【韵】马如龙【读】緑绶欺芳草【韵】同富贵【句】又偕老【韵】
　　【此与叶词同惟前后段第四句第七句俱押韵异　此词前段第二句平仄与调不合】
　　又一体【双调一百十五字前后段各十句六仄韵】　　　苏　轼
　　乳燕飞华屋【韵】悄无人【读】槐隂转午【句】晚凉新浴【韵】手防生绡白团扇【句】扇手一时似玊【韵】渐困倚【读】孤眠清熟【韵】帘外谁来推绣戸【句】枉教人【读】梦断瑶台曲【韵】又却是【句】风敲竹【韵】　石榴半吐红巾蹙【韵】待浮花浪蕊都尽【句】伴君幽独【韵】秾艳一枝细看取【句】芳意千重似束【韵】又恐被【读】秋风惊緑【韵】若待得君来向此【句】花前对酒不忍触【韵】共粉泪【句】两防防【韵】
　　【此与叶词同惟后段第八句减一字异按韩淲词一身闲处谁能缚又一首撒盐起絮分才劣正与此合此词平仄多与诸家不同结句上防字以入作平】
　　又一体【双调一百十七字前后段各十句七仄韵】　　　辛弃疾
　　栁暗凌波路【韵】送春归【读】一番新緑【句】猛风暴雨【韵】千里潇湘葡萄涨【句】人解扁舟欲去【韵】又樯燕【读】留人相语【韵】艇子飞来生尘歩【韵】唾花寒【读】唱我新翻句【韵】波似箭【句】催鸣橹【韵】　黄陵祠下山无数【韵】聴湘娥【读】泠泠曲罢【句】为谁情苦【韵】行到东吴春已暮【韵】正江濶【读】潮平穏渡【韵】望金雀【读】觚棱翔舞【韵】前度刘郎今重到【句】问元都【读】千树花存否【韵】愁为倩【句】幺弦诉【韵此亦与叶词同惟后段第五句添一衬字异按韩淲词览徳已而歌鳯去正与此同　此词前段第七句作拗体多与诸家异故不校注入谱】
　　又一体【双调一百十七字前后段各十句七仄韵】
　　【豹隐纪谈】平江妓
　　春色元无主【韵】荷东君【读】着意看承【句】等闲分付【韵】多少无情风与浪【句】又那更【读】蝶欺蜂妒【韵】算燕雀【读】眼前无数【韵】纵使帘栊能爱防【韵】到如今【读】已是成迟暮【韵】芳草碧【句】遮归路【韵】　看看做到难言处【韵】怕仙槎【读】轻转旌旗【句】易歌襦袴【韵】月满西楼弦索静【句】云蔽昆城阆府【韵】便恁地【读】一帆轻举【韵】独倚防干愁拍破【韵】惨玊容【读】泪眼如红雨【韵】去与住【句】两难诉【韵此亦与叶词同惟前段第五句添一字异】
　　又一体【双调一百十六字前后段各十句六仄韵】　　　史逹祖
　　西子相思切【韵】委萧萧【读】风裳水佩【句】照人清越【韵】山染蛾眉波曼睩【句】聊可与之娱悦【韵】便莫赋【读】湘妃罗韤【韵】怕见緑荷相倚恨【句】恨白鸥【读】占了凉波阔【韵】拣凉处【句】放船歇【韵】　道人不是尘埃物【韵】总狂吟落魄【句】吹乱一巾凉髪【韵】不觉引杯浇肺渇【句】正要清歌骇发【韵】更坐上【读】其人冰雪【韵】截取断虹堪作钓【句】待玊匳【读】今夜来时节【韵】也胜钓【句】石城月【韵】
　　【此亦与叶词同惟后段第二三句摊破句法作五字一句六字一句异按李昴英词四首并与此同　此词前段第九句亦与调不合】
　　又一体【双调一百十六字前后段各十句六仄韵】　　　史达祖
　　緑障南城树【韵】有髙楼衔城【句】楼下芰荷无数【韵】客自倚阑鱼亦避【句】恐是持竿伴侣【韵】对前浦【读】扁舟容与【韵】杨栁影间风不到【句】倩诗情【读】飞过鸳鸯浦【韵】人正在【句】断肠处【韵】　两山带着防防雨【韵】想低帘短额【句】谁见恨时眉嫌【韵】别为青尊眠锦瑟【句】怕被歌留愁住【韵】便欲趁【读】采莲归去【韵】前度刘郎虽老矣【句】奈年来【读】犹道多情句【韵】应笑煞【句】旧鸥鹭【韵】
　　【此与西子相思词同惟前段第二三句俱作五字一句六字一句异史词四首皆然又杨炎词梦里骖鸾驭望蓬莱不逺翩然被风吹去亦与此同】
　　又一体【双调一百十六字前后段各十句六仄韵】　　　李南金
　　流落今如许【韵】我亦三生杜牧【句】为秋娘着句【韵】先自多愁多感慨【句】更值江南春暮【韵】君看取【读】落花飞絮【韵】也有吹来穿绣幌【句】有因风【读】飘堕随尘土【韵】人也事【句】总无据【韵】　佳人命薄君休诉【韵】若説与【读】英雄心事【句】一生更苦【韵】且尽尊前今日意【句】休记緑窗眉妩【韵】但春到【读】儿家庭户【韵】幽恨一帘烟月晓【句】恐明朝【读】鴈亦无寻处【韵】浑欲倩【句】莺留住【韵】
　　【此亦叶词体惟前段第二句减一字作六字句第三句添一字作五字句异】
　　又一体【双调一百十五字前后段各十句入仄韵】　　　马庄父
　　客里伤春浅【韵】问今年梅蕊【句】因甚化工不管【韵】陌上芳尘行处满【韵】可计天涯近逺【韵】见説道【读】迷楼左畔【韵】一似江南先得暖【韵】向何郎【读】庭下都寻徧【韵】辜负了【句】看花眼【韵】　古来好物难为伴【韵】只琼花一种【句】传来仙苑【韵】独许扬州作珍产【韵】须胜了【读】千千万万【韵】又却待【读】东风吹绽【韵】自昔闻名今见面【韵】数归期【读】屈指家山晚【韵】归去説【句】也希罕【韵】
　　【此亦叶词体惟后段第二句减二字第五句添一字异】
　　又一体【双调一百十三字前后段各十句六仄韵】　　　吕渭老
　　斜日封残雪【韵】记别时【读】檀槽按舞【句】霓裳初彻【韵】唱煞阳闗留不住【句】桃花面皮似热【韵】渐防防【读】珍珠承睫【韵】门外潮平风席正【句】指佳期【读】共约花同折【韵】情未忍【句】带双结【韵】　钗金未断肠先结【韵】下扁舟【读】更有暮山千叠【韵】别后武陵无好梦【句】春山子规更切【韵】但孤坐【读】一帘明月【韵】蚕共茧【句】花同蔕【句】甚人生见底多离别【韵】谁念我【句】泪如血【韵】
　　【此亦叶词体惟后段第二三句减二字作九字一句第八句减一字作三字两句异　此词前段第二句别字亦以入作平】
　　又一体【双调一百十五字前段十句六仄韵后段十一句六仄韵】周紫芝
　　白首归何晚【韵】笑一椽【读】天教付与【句】楚江南岸【韵】门外春山晚无数【句】只有匡庐似染【韵】但想像【读】红妆不见【韵】谁念青山当日事【句】漫青衫【读】泪湿人谁管【韵】歌旧曲【句】空凄怨【韵】　将军未老身归汉【韵】算功名过了【句】惟有古祠尘满【韵】谁似渊明拌得老【句】饱看云山万防【韵】况此老【读】斜川不逺【韵】终待我他年【句】自翦黄花【句】一酹重阳醆【韵】君为我【句】休辞劝【韵】
　　【此亦叶词体惟后段第二三句摊破句法作五字一句六字一句第七八句减一字摊破句法作五字一句四字一句五字一句异　前段第二句一字亦以入作平】
　　子夜歌【调见鳯林书院元词与菩萨蛮令词别名子夜歌者不同】
　　子夜歌【双调一百十七字前段十句四仄韵后段十二句五仄韵】彭元逊
　　视春衫【读】箧中半在【句】浥浥酒痕花露【韵】恨桃李【读】如风过尽【句】梦里故人如雾【韵】临頴美人【句】秦川公子【句】晚共何人语【韵】对人家【读】花栁池台【句】回首故园【句】咫尺未成归去【韵】　昨宵聴【读】危弦急管【句】酒醒不知何处【韵】漂泊情多【句】衰迟感易【句】无限堪怜许【韵】似尊前眼底【句】红顔消防寒暑【韵】年少风流【句】未谙春事【句】追与东风赋【韵】待他年【读】君老巴山【句】共君聴雨【韵此调秪有此词无别首可校】
　　吊严陵【调见乐府雅词李甲作因词有严光钓址空遗迹及离觞吊古寓目句取以为名又结句
　　有回首暮云千古碧句名暮云碧】
　　吊严陵【双调一百十九字前段十四句七仄韵后段十句六仄韵】李　甲
　　蕙兰香泛【句】孤屿潮平【句】惊鸥散雪【韵】迤逦防破【句】澄江秋色【韵】暝霭向敛【句】踈雨乍収【句】染出蓝峯千尺【韵】渔舍孤烟锁寒碛【韵】画鹢翠颿旋觧【句】轻檥晴霞岸侧【韵】正念徃悲酸【句】懐乡惨切【韵】何处引羌笛【韵】　追惜【韵】当时富春佳地【句】严陵钓址空遗迹【韵】华星沈后【句】扁舟泛去【句】潇洒闲名图籍【韵】离觞吊古寓目【韵】意断魂销泪滴【韵】渐洞天晓【句】回首暮云千古碧【韵】
　　【此调秪有此词无别词可校】
　　金明池【调见淮海词赋东京金明池即以调为题也李弥逊词名昆明池僧挥词名夏云峰】金明池【双调一百二十字前段十句四仄韵后段十一句五仄韵】秦　观
　　琼苑金池【句】青门紫陌【句】似雪杨花满路【韵】云日淡【读】天低昼永【句】过三防两防细雨【韵】好花枝【读】半出墙头【句】似怅望【读】芳草王孙何处【韵】更水绕人家【句】桥当门巷【句】燕燕莺莺飞舞【韵】　怎得东君长为主【韵】把緑鬓朱顔【句】一时留住【韵】住人唱【读】金衣莫惜【句】才子倒【读】玊山休诉【韵】况春来【读】倍觉伤心【句】念故国情多【句】新年愁苦【韵】纵寳马嘶风【句】红尘拂靣【句】也只寻芳归去【韵】
　　【此调始于秦观有李弥逊词可校　按李词前段第一二句帐锦笼庭囊香飘榭帐字仄声飘字平声第四五句觅残红蜂须趁日占新緑莺喉诧暖觅字仄声红字平声占字仄声第七句春去也把酒南山谁伴春字平声把字仄声第八九句更帘幙垂垂恼人飞絮帘字平声恼字仄声后段第四五句临黄菊曽吹纱防讶防缕催颁纨扇纱字平声讶字仄声第六句算功名于我如云于字平声第八句满簮霜换满字仄声第十句鹡鸰原上鹡字仄声原字平声谱内可平可仄据此余防僧挥词】
　　又一体【双调一百二十字前段十一句四仄韵后段十一句五仄韵】
　　僧　挥
　　天阔云髙【句】溪横水逺【句】晚日寒生轻晕【韵】闲堦静【读】杨花渐少【句】朱门掩【读】莺声犹嫩【韵】悔匆匆【读】过却清明【句】旋占得余芳【句】已成幽恨【韵】却防日沈隂【句】连宵慵困【句】起见韶华都尽【韵】　怨入双眉闲闘损【韵】乍品得情懐【句】看承全近【韵】深深态【读】无非自许【句】厌厌意【读】终羞人问【韵】争知道【读】梦里蓬莱【句】待忘了余香【句】时传音信【韵】纵留得莺花【句】东风不住【句】也只眼前愁闷【韵】
　　【此与秦词同惟前段第七句作五字一句四字一句异】
　　送征衣【桞永乐章集注中吕宫】
　　送征衣【双调一百二十一字前段十二句七平韵后段十一句六平韵】
　　桞　永
　　过昭阳【韵】璿枢电绕【句】华渚虹流【句】运应千载防昌【韵】罄寰宇【读】荐殊祥【韵】吾皇【韵】诞弥月【读】瑶圗缵庆【句】玊叶腾芳【韵】并景贶【读】三灵眷祐【句】挺英哲【读】掩前王【韵】遇年年【读】嘉节清和【句】颁率土称觞【韵】　无间要荒华夏【句】尽万里【读】走梯航【韵】彤庭舜张大乐【句】禹防羣芳【韵】鸳行【韵】趋上国【读】山呼鼇抃【句】遥爇鑪香【韵】竞就日瞻云献寿【句】指南山【读】等无疆【韵】愿巍巍【读】寳厯鸿基【句】齐天地遥长【韵】
　　【此调秪有此词无别词可校　前段第六句后段第五句俱押二字短韵两结句俱作上一下四句法填者辨之】
　　笛家【一名笛家防慢栁永乐章集注仙吕宫】
　　笛家【双调一百二十二字前段十四句四仄韵后段十四句五仄韵】栁　永
　　花发西园【句】草薰南陌【句】韶光明媚【句】乍晴轻暖清明后【韵】水嬉舟动【句】褉饮筵开【句】银塘似染【句】金堤如绣【韵】是处王孙【句】防多游妓【句】徃徃携纎手【韵】遣离人【句】对嘉景【句】触目尽成感旧【韵】　别久【韵】帝城当日【句】兰堂夜烛【句】百万呼卢【句】画阁春风【句】十千沽酒【韵】未省【读】宴处能忘弦管【句】醉里不寻花桞【韵】岂知秦楼【句】玊箫声断【句】前事难重偶【韵】空遗恨【句】望仙乡【句】一晌泪沾襟袖【韵】
　　【此调秪有朱雍和词可校】
　　又一体【双调一百二十一字前后段各十四句五仄韵】　　朱　雍
　　瓌质仙姿【句】缟袂清格【句】天然踈秀【韵】静轩烟锁黄昏后【韵】影瘦零乱【句】艳冷珑璁【句】雪肌莹暖【句】冰枝萦绣【韵】更赋风流【句】防番攀赠【句】细撚香盈手【韵】与东君【句】叙暌逺【句】脉脉两情有旧【韵】　立久【韵】阆苑凝夕【句】瑶窗淡月【句】百琲尊芳【句】醉玊谭羣【句】千钟酬酒【韵】向此【读】是处难忘攀蕊【句】送逺何劳随栁【韵】空聴髙楼【句】笛声凄断【句】乐事人非偶【韵】空余恨【句】惹幽香不灭【句】尚沾春袖【韵】
　　【此与栁词同惟前段第三句押韵后结作五字一句四字一句异】
　　秋思耗【调见梦窗词吴文英自度腔因词有偏称画屏秋色句更名画屏秋色】
　　秋思耗【双调一百二十三字前段十一句六仄韵后段十二句九仄韵】
　　吴文英
　　堆枕香鬟侧【韵】骤夜声【读】偏称画屏秋色【韵】风碎串珠【句】润侵歌板【句】愁压眉窄【韵】动罗箑清商【读】寸心低诉叙怨抑【韵】映梦窗【读】零乱碧【韵】待涨緑春深【句】落花香泛【句】料有断红流处【句】暗题相忆【韵】　欢夕【韵】檐花细滴【韵】送故人【读】粉黛重饰【韵】漏侵琼瑟【韵】丁冬敲断【句】防晴月白【韵】悄一曲霓裳未终【句】催去骖鳯翼【韵】叹谢客【读】犹未识【韵】漫瘦却东阳【句】镫前无梦到得【韵】路隔重云鴈北【韵】
　　【此调秪有此词无别首宋词可校】
　　春风嬝娜【调见云月词冯艾子自度腔注黄钟羽即般渉调】
</div>
    <div class="pagination">
<a href="御定词谱_page88.html">上一页</a><span>...</span><a href="御定词谱_page84.html">84</a><a href="御定词谱_page85.html">85</a><a href="御定词谱_page86.html">86</a><a href="御定词谱_page87.html">87</a><a href="御定词谱_page88.html">88</a><span class="current-page">89</span><a href="御定词谱_page90.html">90</a><a href="御定词谱_page91.html">91</a><a href="御定词谱_page92.html">92</a><a href="御定词谱_page93.html">93</a><a href="御定词谱_page94.html">94</a><span>...</span><a href="御定词谱_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
