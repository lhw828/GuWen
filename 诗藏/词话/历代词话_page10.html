<!DOCTYPE html>
<html>
<head>
    <meta charset="UTF-8">
    <title>历代词话 - 第 10 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代词话 - 第 10 页/共 26 页</h1>
    <div class="content">　◎　宋祁过张先家
　　宋景文过子野家，将命者曰："尚书欲见'云破月来花弄影'郎中。"子野内应曰："得非'红杏枝头春意闹'尚书耶。"［古今词话］

　◎　张先乐府掩诗声
　　张先郎中能为诗及乐府，至老不衰。子瞻尝赠以诗云："诗人老去莺莺在，公子归来燕燕忙。"先和云："愁似鳏鱼知夜永，嫩同蝴蝶为春忙。"为子瞻所赏。然世俗多喜传先乐府，遂掩其诗声，识者皆以为恨。［石林诗话］

　◎　两张先
　　本朝有两张先，皆字子野。一则枢密副使逊之孙，与欧阳文忠同在洛阳幕府，其後文忠为作墓志铭，称其志守端方，临事敢决者。一与东坡先生游，东坡推为前辈，诗中所谓"诗人老去莺莺在，公子归来燕燕忙"，能为乐府，号张三影者。
　　［王明清玉照新志］

　◎　无两张三影
　　天圣间一时有两张先者，皆字子野，俱进士，其能诗、寿考悉同。一博山人，号三影者。一吴兴人，为都官郎中。见齐东野语。愚按"红杏枝头春意闹"尚书欲见"云破月来花弄影"郎中，将命之语，人或疑之。子野自谓：何不谓之张三影。如"娇柔赖起，帘压卷花影"，"柳径无人，坠絮轻无影"，并前句为三影，岂博山人为之乎。且吴兴近杭，子野至，多为官妓作词，常与东坡作六客词，而年最耄，载在癸辛杂识。不闻有两人同号张三影者也。［胡应麟笔丛］

　◎　云破月来花弄影最佳
　　张先以三影名者，因其词中有三影字，故自誉也。然以"云破月来花弄影"为最，馀二影字不及。［词统］

　◎　六客词
　　吾昔自杭移高密，与杨元素同舟，而陈令举、张子野皆从余过李公择於湖，遂与刘孝叔俱至松江。夜半月出，置酒垂虹亭上。子野年八十五，以歌词闻於天下，作定风波令。其略云："见说贤人聚吴分。试问。也应傍有老人星。"座客欢甚，有醉倒者，此乐未尝忘也。今七年尔，子野、孝叔、令举皆为异物，而松江桥亭，今岁七月九日海风驾潮，平地丈馀，荡尽孑遗矣。追思曩时，真一梦耳。
　　［苏轼］

　◎　後六客词
　　吴兴郡圃今有六客亭，即公择、子瞻、元素、子野、令举、孝叔，时公择守吴兴也。东坡又云："余昔与张子野、刘孝叔、李公择、陈令举、杨元素会於吴兴，时子野作六客词，其卒章云：'见说贤人聚吴分。试问。也应傍有老人星。'凡十五年，再过吴兴，而五人皆已亡矣。时张仲谋与曹子方、刘景文、苏伯固、张秉道为座客，仲谋请作後六客词云：'月满苕溪照野堂。五星一老斗光芒。十五年间真梦里。何事。长谀对月独凄凉。 绿鬓苍颜同一醉。还是。六人吟笑水云乡。宾主谈锋论证得似。看取。曹刘今对两苏张。'"［苕溪渔隐］

　◎　张先柳永齐名
　　子野、耆卿齐名，而时论有以子野为不及耆卿者，然子野韵高，是耆卿所乏处。［晁补之］

　◎　秦观情词相称
　　子野词胜乎情，耆卿情胜乎词。情词相称，少游一人而已。［蔡伯世］

　◎　柳永鹤冲天
　　仁宗留思儒雅，务本理道，深斥浮艳虚薄之文。初，进士柳三变好为淫冶曲调，传播四方。尝有鹤冲天词云："忍把浮名，换了浅斟低唱。"及临轩放榜，特落之曰："此人风前月下，好去浅斟低唱，何要浮名，且填词去。"三变由此自称奉旨填词。景中方及第，後改名永，方得磨勘转官。其词曰："黄金榜上。
　　偶失龙头望。明代暂遗贤，如何向。未遂风云便，争教不瓷狂荡。何须论得丧。
　　才子词人，自是白衣卿相。 烟花巷陌，依约丹青屏幛。幸有意中人，堪寻访。
　　且恁偎红翠，风流事、平生畅。青春都一晌。忍把浮名，换了浅斟低唱。"［能改斋漫录］

　◎　柳永望海潮
　　耆卿与孙相何为布衣交，孙知杭，门禁甚严，耆卿欲见之不得，作望海潮词往诣名妓楚楚曰："欲见孙，恨无门路，若因府会，原启朱唇歌之，若问谁为此词，但说柳七。"中秋夜作，楚楚宛转歌之，孙即席迎耆卿入座。词曰："东南形胜，三吴都会，钱塘自古繁华。烟柳画桥，风帘翠幕，参差十万人家。云树绕堤沙。怒涛卷霜雪，天堑无涯。市列珠玑，户盈罗绮，竞豪奢。 重湖叠献清佳。有三秋桂子，十里荷花。羌笛弄晴，菱歌泛夜，嬉嬉钓叟莲娃。千骑拥高牙。
　　乘醉听箫鼓，吟赏烟霞。异日图将好景，归去凤池夸。"［词苑］

　◎　有井水饮处即能歌
　　柳词尝见一西夏归朝官云：世间有井水饮处，即能歌柳词。［叶梦得］

　◎　柳词工於羁旅行役
　　柳词风格不高，而音律谐缓，词意妥贴，承平气象，形容曲尽，尤工於羁旅行役。［陈直斋］

　◎　柳词有唐人佳处
　　人皆言柳耆卿词俗，然如"霜风凄紧，关河冷落，残照当楼"，唐人佳处，不过如此。［苏轼］

　◎　柳词韵不胜
　　耆卿词铺叙展衍，备足无馀，较之花间所集，韵终不胜。［李之仪］

　◎　柳词多杂鄙语
　　耆卿词虽极工，然多杂鄙语。［孙敦立］

　◎　柳词有教坊丁大使意
　　耆卿词有教坊丁大使意。［刘克庄］

　◎　柳永醉蓬莱
　　景中，柳永以登第冀进用，适春天老人星现，左右令永作醉蓬莱词以献，曰："渐亭皋叶下，陇首云飞，素秋新霁。华阙中天，锁葱葱佳气。嫩菊黄深，拒霜红浅，近宝阶香砌。玉宇无尘，金风有露，碧天如水。 正值升平，万几多暇，夜色澄鲜，漏声迢递。南极光中，有老人呈瑞。此辰宸游，凤辇何处，度管弦声脆。太液波翻，披香帘卷，月明风细。"仁宗见之不怿。［太平乐府］

　◎　无名氏眉峰碧
　　宋无名氏眉峰碧词云："蹙损眉峰碧。纤手还重执。镇日相看未足时，忍便使鸳鸯只。 薄暮投村驿。风雨愁通夕。窗外芭蕉窗里人，分明叶上心头滴。"真州柳永少读书时，遂以此词题壁，後悟作词章法。一妓向人道之，永曰："甘於此亦颇变化多方也，"然遂成屯田蹊径。［古今词话］

　◎　露花倒影柳屯田
　　山抹微云秦学士，露花倒影柳屯田。［苏轼］

　　●卷五·宋二

　◎　苏轼水调歌头
　　苏轼於中秋夜宿金山寺，作水调歌头寄子由云："明月几时有，把酒问青天。
　　不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。 转朱阁，低绮户，照无眠。不应有恨，何事长向别时圆。
　　人有悲欢离合，月有阴晴圆缺，此事古难全。但愿人长久，千里共婵娟。"神宗读至"琼楼玉宇"二句，乃叹云："苏轼终是爱君。"即量移汝州。［坡仙集外纪］

　◎　苏轼明月几时有一词
　　"明月几时有"一词，画家大斧皴，书家劈窠体也。［词统］

　◎　苏轼中秋词出馀词尽废
　　中秋词自东坡水调歌头一出，馀词尽废。［苕溪渔隐］

　◎　苏轼洞仙歌
　　仆七岁时，见眉州老尼，自言尝随其师鞭入蜀主昶宫中。一夕，主与花蕊夫人避暑摩诃池上，作词，尼具能道之，今死久矣。仅得二句，暇日为足成之，乃洞仙歌也："冰肌玉骨，自清凉无汗。水殿风来暗香满。绣帘开，一点明月窥人，人未寝，欹枕钗横鬓乱。 起来携素手，庭户无声，时见疏星渡河汉。试问夜如何，夜已三更，金波澹。玉绳低转。但屈指、西风几时来，又不道、流年暗中偷换。"［东坡洞仙歌词序］

　◎　本事曲记钱塘老尼语
　　杨元素作本事曲记，言钱塘老尼能诵蜀主词，云："冰肌玉骨清无汗。水殿风来暗香满。绣帘一点月窥人，欹枕钗横云鬓乱。起来庭户悄无声，时见疏星渡河汉。屈指西风几时来，不道流年暗中换。"温叟诗话如此，与东坡序小异，当以序为正。［词苑］

　◎　苏轼西江月
　　古今词话云：东坡在黄州，中秋夜对月独酌，作西江月词云："世事一场大梦，人生几度新凉。夜来风叶已鸣廊。看取眉间鬓上。 酒贱长愁客少，月明多被云妨。中秋谁与共孤光。把盏凄然北望。"坡以谗言谪居黄州，郁郁不得志，凡赋诗缀词，必写其所怀，然一日不忘朝廷，其怀君之心，末句可见矣。苕溪渔隐曰：聚兰集载此词注云：寄子由。故後句云："中秋论证与共孤光，把盏凄然北望。"则兄弟之情见於句意之间矣。疑是ヘ钱塘时作，子由时为睢阳幕客。若词话所云，则非也。［词品］

　◎　苏轼蝶恋花
　　"别酒送君君一醉。清润潘郎，更是何郎婿。记取钗头新利市。莫将分付东邻子。 回首长安佳丽地。三十年前，我是风流帅。为向东楼寻旧事。花枝缺处馀名字。"右蝶恋花词，东坡在黄州时送潘老赴省试作也。今集不载。［吴虎臣］

　◎　苏轼卜算子
　　东坡先生谪居黄州，作卜算子词云："缺月挂疏桐，漏断人初静。时见幽人独往来，缥缈孤鸿影。 惊起却回头，有恨无人省。拣尽寒枝不肯凄，寂寞沙洲冷。"其托意盖自有在，读者不能解。张右史文潜继贬黄州，访潘老，尝得其详，题诗以志之云："空江月明鱼龙眠。月中孤鸿影翩翩。有人清吟立江边。葛巾藜杖眠窥天。夜冷月堕幽虫泣。鸿影翘沙衣露湿。仙人采诗作步虚。玉皇饮之碧琳腴。"［能改斋漫录］

　◎　苏词高妙
　　东坡卜算子词，语意高妙，似非契烟火食人语。［黄庭坚］

　◎　苏轼卜算子有寄托
　　女红馀志云：惠州温氏女超超，年及笄，不肯字人。闻东坡至，喜曰："我婿也。"日徘徊窗外听公吟咏，觉则亟去。东坡知之，乃曰："吾将呼王郎与子为姻。"及东坡渡海归，超超已卒，葬於沙际。公因作卜算子，有"拣尽寒枝不肯栖"之句。按词为咏雁，当别有寄托，何得以俗情傅会也。［古今词话］

</div>
    <div class="pagination">
<a href="历代词话_page9.html">上一页</a><span>...</span><a href="历代词话_page5.html">5</a><a href="历代词话_page6.html">6</a><a href="历代词话_page7.html">7</a><a href="历代词话_page8.html">8</a><a href="历代词话_page9.html">9</a><span class="current-page">10</span><a href="历代词话_page11.html">11</a><a href="历代词话_page12.html">12</a><a href="历代词话_page13.html">13</a><a href="历代词话_page14.html">14</a><a href="历代词话_page15.html">15</a><span>...</span><a href="历代词话_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
