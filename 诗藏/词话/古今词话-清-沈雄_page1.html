<!DOCTYPE html>
<html>
<head>
    <meta charset="UTF-8">
    <title>古今词话-清-沈雄 - 第 1 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今词话-清-沈雄 - 第 1 页/共 21 页</h1>
    <div class="content">古今词话 [清] 沈雄撰
　　   
　　●词话序
　　填词於文最为末艺，而染翰若有神工。盖以偷声减字，惟摭流景於目前，而换羽移宫，不留妙理於言外。虽极天分之殊优，加人工之雅缛，究非当行种草，所贵旨取花明，语能蝉脱，议论例入鬼趣，淹博终成骨董。在俪玉骈金者，向称笨伯。而矜斗鹤者，未免伧父。用写曲衷，亟参活句。有若国色天香，生机欲跃。如彼山光潭影，深造匪艰。务令味之者一唱三叹，聆之者动魄惊心。所云意致相诡，无理入妙者，代不数人，人不数句。其有造词过壮，则与情相戾。辩言过理，又与景相违。剽似者靡而短於思，臆创者俳而浅於法。剪采杂而颛古者卑之，操作易而深研者病之。即工力悉敌，意态纷陈，要皆糠比，堕彼云雾。不知文馀妙谛，解出旁观。词话一书，似复以庄注郭，以疏钞经。然肇自李唐赵宋，迄於胜国熙朝。辨及九宫四声，断自连章只字。所赖集诸家而为大晟，规摹亦可尽变。综前说而出新编，穿贯即为知音也。岁在乙丑，余来金阊，偶僧沈子出示词话，丹崖江子，力为赞成。惟睹事类，顿入精采，上不牵累唐诗，上不牵累唐诗，下不滥侵元曲者，词之正位也。豪旷不冒苏辛，秽亵不落周柳者，词之大家也。间奉以玉律金科，识法者因之滋忄瞿。即过为标新领异，宏材者抑而就裁。庶倚声有托，会意靡涯矣。亦思舍筏固是良箴，效频未免私议。彼放笔颓唐伸纸敏给者，俱不足当黄绢幼妇之称者也。况沈江二子人可模楷，书能苍蕞。今特质之同人，公之举世。余以是为古今填词者庆。
　　鸳水年家弟曹溶撰 

　　●词话上卷

　　◎唐词话（五代附）

　　○词滥觞於六代
　　曲洧旧闻曰：唐词起於唐人，而六代已滥觞矣。梁武帝有江南弄，陈後主有玉树後庭花，隋炀帝有夜饮朝眠曲。岂独五代之主，蜀这王衍、孟昶，南唐之李景、李煜，吴越之钱亻叔，以工小词为能文哉。如王衍之“月明如水浸宫殿，有酒不醉真痴人”，李玉箫爱赏之，元人用为传奇。孟昶之“冰肌玉骨，自清凉无汗”，东坡复衍足其句。钱亻叔之“金凤欲飞遭掣搦，情脉脉、行即玉楼云雨隔”，为荫祖所叹赏，惜无全篇，而亦流递於後矣。
　　○教坊记载舞曲
　　教坊记曰：开元十一年，初制圣寿乐以歌舞之。所司先进曲名，以墨点者舞，舞有曲，教坊惟得舞伊州、五天重来叠，不虽此两曲，馀悉让内家也。内家舞曲有二，垂手罗、回波乐、兰陵王、春莺啭、半社、渠借席、乌夜啼之属，谓之软舞。阿辽曲、柘枝、黄獐、拂林、大渭州、达摩之属，谓之健舞。此崔令钦所编曲名三百馀调始此。
　　○词调始生於隋炀帝李白
　　《艺苑卮言》曰：昔昔盐、阿滥堆、乌盐角、阿那朋之类，皆歌曲名也，起自羌胡。自昔昔盐排律外，馀多七言绝句，有其名而无其调，隋炀帝、李白，调始生矣。然望江南、忆秦娥，则以词起调者也，菩萨蛮则以词按调者也。
　　○水调河传所自始
　　古今乐录曰：乐府有鼓吹曲，後则有鼓吹、骑吹、云吹之别。建初录曰：列於殿庭者名鼓吹。列於行驾者名骑吹，又名鼓吹。陆则楼车，水则楼船，是名云吹。朱鹭、临高台诸篇，鼓吹曲也。谢眺诗：“鸣笳翼高盖，叠鼓送华舟。”言骑吹也。梁简文帝诗：“广水浮云吹，江风引夜衣。”言云吹也。此水调河传所自始。
　　○阿那回纥所自始
　　沈雄曰：词品所举昔昔盐，梁乐府夜夜曲名也。张祜诗“村俗犹吹阿滥堆”、贺铸词“塞管孤吹新阿滥”，又戴式之乌盐角行“笙歌聒耳乌盐角”，李郢诗“谢公留赏山公醉，知入笙歌阿那朋”，皆曲名也。刘禹锡词“今朝北客思归去，回入纥那披绿萝”，阿那、回纥，亦当时曲名。李郢言变梵呗为艳歌，刘禹锡言翻南调为北曲也，此阿那、回纥所自始。
　　○皇甫松竹枝之所祖
　　玉台新咏载乌夜啼，徐陵云：“绣帐罗帏灯影独，一夜千年犹不足。惟憎无赖汝南鸡，天河未落已争啼。”王建云：“章华宫人夜上楼，君王望月西山头。夜深宫殿门不锁，白露满山山叶堕。”一首转韵平仄各叶，此商调曲也，皇甫松竹枝多祖之。
　　○破阵乐何满子之所祖
　　杨慎曰：唐初风华情致，俱本六朝，长短句即调也。其婉丽者，陶弘景之寒夜怨、王筠之楚妃吟、长孙无忌之新曲也。若陆琼之饮酒乐、王褒之高句高曲，皆六言六句，唐人之破阵乐、何满子皆祖之。
　　○六朝丽语为词家所本
　　沈雄曰：杨用云，填词必溯六朝者，亦昔人探河穷源之意。长短句，如梁武帝江南弄云：“众花杂色满上林。舒芳耀彩垂轻阴。连手蹀舞春心。舞春心。临岁腴。中人望，独踟蹰。”梁僧法云三洲歌，一解云：“三洲。断江品。水从窈窕河旁流。啼将别共来，长相思。”二解云：“三洲。断江口。水从窈窕河旁流。欢将乐共来，长相思。”梁臣徐勉迎客曲云：“丝管列，舞曲陈。含羞未奏待嘉宾。罗丝管，陈舞席。敛袖嘿唇迎上客。”送客曲云：“袖缤纷，声委咽。馀曲未终高驾别。爵无算，景已流。空纡长袖客不留。”隋炀帝夜饮朝眠曲云：“忆睡时，待来刚不来。卸妆仍索伴，解佩更相催。博山思结梦，沉水未成灰。”“忆起时，投签初报晓。被惹香黛残，枕隐金钗袅。笑动林中乌，除却司晨鸟。”王迎神歌云：“{艹逋}草头花柳叶裙。蒲葵树下舞蛮云。引领望江遥滴泪，白风起水生纹。”送神歌云：“枨枨山响答琵琶。酒湿青莎肉饲鸦。树叶无声神去後，纸钱飞出木棉花。”此六朝风华靡丽之语，後来词家之所本也，略辑於此。
　　○唐曲三首
　　沈雄曰：唐词纪为郭茂倩所辑，杨、董御，多收伪词以广之，有以其名同而滥收之者。今取刘禹锡纥那曲云：“踏曲兴无穷。调同词不同。愿郎千万寿，长作主人翁。”按词品阿那、纥那，皆当时曲名。刘禹锡言变南调为北曲，盖随方音而转也。刘采春罗曲云：“莫作商人妇，金钗当卜钱。朝朝江口望，错认几人船。”按曲有三解，一名望夫歌，取其一以存调，且申说之也。无名氏一片子云：“柳色青山映，梨花雪鸟藏。绿窗桃李下，闲坐叹春芳。”按教坊记有此名，乐府解题所不详者。更有琴曲名千金意，始分前後段，起俱三字一音，如音、音、音三字起句，後接心、心、心三字起句，而下俱指法未能格之也。
　　○别见之五言诗
　　今以五言之别见者汇较之，知何满子，已收六言六句矣。兹载薛逢之何满子云：“系马宫槐老，持杯店菊黄。故交今不见，流恨满山光。”按白词有一曲四词，歌八叠句，则此词先有是名者，故张祜诗有“一声何满子，双泪落君前”也。如三台令，已收六言四句矣。兹载李後主之三台令云：“不寐倦长更。披衣出户行。月寒秋竹冷，风切夜窗声。”如杨柳枝，已收七言四句矣。兹载李商隐之杨柳枝云：“画屏绣步障，物物自成双。如何湖上望，只是见鸳鸯。”如醉公子，已收无名氏之五言八句矣。兹载无名氏之醉公子云：“昨日春园饮，今朝倒接罗。谁人扶上马，不省下楼时。”如长命女，已收长短句矣。兹载无名氏之长命女云：“云送关西雨，风传渭北秋。孤灯然客梦，寒杵捣乡愁。”如乌夜啼，已收长短句矣。兹载聂夷中之乌夜啼云：“众鸟各归枝。乌乌尔不栖。还应知妾恨，故向绿窗啼。”知长相思，已收琴调之长短句矣。兹载张继之仄韵长相思云：“辽阳望河县。白首无由见。海上珊瑚枝，年年寄春燕。”又令狐楚之平韵长相思云：“君行登陇上，妾梦在关中。玉箸千行落，银床一夕空。”诸如此类，恐後之集谱者，多以诗句而乱词调也。
　　○别见之七言诗
　　今以七言之别见者略举之，如江南春，既列长短句之小令矣。兹载刘禹锡之平韵江南春云：“新妆宜面下朱楼。深锁春光一院愁。行到中庭数花朵，蜻蜓飞上玉搔头。”又後朝元之江南春云：“越王宫里如花人。越水溪头采白，白未尽秋风起，谁见江南春复春。”按刘梦得为答王仲初之作，仲初与乐天俱赋仄韵，而兹以平韵正之。後朝元又是一种感慨所系矣。如步虚词，已列长短句之双调矣。兹载陈羽之步虚词云：“楼阁层层阿母家。昆仑山顶驻红霞。笙歌往见穆天子，相引笑看琪树花。”如渔歌子，已列长短句之单调、双调矣。兹载李梦符之渔父词二首云：“村市钟声渡远滩。半轮残月落前山。徐徐拨棹却归去，浪叠朝霞碎锦翻。”“渔弟渔兄喜到来。婆官赛却坐江隈。椰榆榴子瘤杯酒，烂煮鲈鱼满盎堆。”如凤归云，已列林锺商之长调矣。兹载滕潜之凤归云二首云：“金井阑边见羽仪。梧桐树上宿寒枝。五陵公子怜文采，画与佳人刺绣衣。”“饮啄蓬山最上头。和烟飞下禁城秋。曾将弄玉归云去，金斜翻十二楼。”他如离别难、金缕曲、水调歌、白苎、各有七绝，杂以虚声，亦有可歌者，总不欲以诗句而乱词调也。
　　○有衬字之采莲曲为词体
　　乐府解题曰：清商曲有采莲子，即江南弄中采莲曲。如李白“耶溪采莲女，见客棹歌回。笑入荷花里，佯羞不出来”。刘方平“落日晴江曲，荆歌艳楚腰。采莲从小惯十五即乘潮”。又王昌龄“乱入池中看不见，闻歌始觉有人来”。张朝“赖逢邻女曾相识，并著莲舟不畏风”。殊有风致，俱不入选。惟收皇甫松、孙光宪之排调有衬字者为词体。
　　○唐人咏六州歌
　　乐府衍义曰：岑参六州歌头云：“西去轮台万里馀。也知音信日应疏。陇山鹦鹉能言语，为报家人数寄书。”注云：“六州，伊、渭、梁、氐、凉也。一作伊、梁、甘、石、胡渭、氐州。王维伊州歌云：“秋风明月独离居。荡子从军十载馀。征人去日殷勤嘱，归雁来时好寄书。”张仲素胡渭州云：“亭亭孤月照行舟。寂寂长江万里流。乡国不知何处是，云山漫漫使人愁。”王之涣梁州歌云：“黄河远上白云间。一片孤城万仞山。羌笛何须怨杨柳，春风不度玉门关。”张祜氐州第一云：“十指纤纤玉笋红。雁行轻度翠弦中。分明自说长城苦，水阔云寒一夜风。”苻载甘州歌云：“月里嫦娥不画眉。只将云雾作罗衣。不知梦逐青鸾去，犹把花枝盖面归。”无名氏凉州歌云：“一去辽阳系梦魂。忽传征骑到中门。纱窗不肯施红粉，图遗萧郎问泪痕。”此皆商调曲也。乐府所收六州歌头，则一百四十三字长短句之三叠者。
　　○江南春与阿那曲
　　钱谦益曰：白乐天江南春词：“青门柳枝软无力。东风吹作黄金色。街前酒薄醉易醒，满眼春愁消不得。”王仲初江南春词：“良人早朝夜半起。樱桃如珠露如水。下堂把火送郎归，移枕重眠晓窗里。”未曾见有律作词者。两首毕竟是词而非诗，阿那曲本此。今录台城妓曲云：“宫前细草红香湿。宫内纤腰碧窗泣。惟有虹梁春燕雏，犹傍珠帘玉钩立。”崔公达女郎曲云：“晴天霜落寒风急。锦帐罗帏羞独入。秦筝不复续断弦，回身掩映挑灯立。”此阿那曲之入选体者。
　　○无名氏回纥曲
　　词品曰：无名氏回纥曲云：“阴山瀚海信难通。幽闺少妇罢裁缝。缅想边庭征战苦，谁能对镜冶愁容。久戍人将老，须臾变作白头翁。”长歌之哀，过於痛哭，必陈隋初唐之作也。沈雄曰：“冯正中别名抛球乐、莫思归，其所制见阳春集。”
　　○闲中好三首
　　沈雄曰：唐人闲中好三首，词品不载。前人斥为三首三体，难入词调，殊不知梓人之误。即古今词谱词隐亦登其二，以为二体。余於旧本按之，其郑梦复云：“闲中好，此趣人不知。尽日松为侣，轻风度僧扉。”觉前此倒置之者，反无旨趣。其段成式云：“闲中好，尘务不关心。坐对床前木，看移三面阴。”其张善继云：“闲中好，云外度钟迟。卷上论题肇，画中僧姓支。”仍然三首一词矣，登之。
　　○元稹樱桃歌
　　《才调集》曰：元稹歌云：“樱桃花，一枝两枝千万朵。花专曾立采花人，破罗裙红似火。”此亦长短句，比章台柳少叠三字，然不可列於古风也，录之为樱桃歌。
　　○大合禅滴滴泉曲
　　《太平乐府》曰：唐时羯鼓录无有能传其法者，开元帝最为绝妙，宋、李皋、裴冕，亦精其理。至宋元中，州一老犹能之，有大合禅、滴滴泉曲。
　　○李白清平调
　　松窗录曰：李白供奉翰林，禁中木芍药盛开。玄宗乘照夜白，贵妃以步辇从。选梨园子弟度曲，李龟年以歌擅名。玄宗曰：“赏名花，对妃子，焉用旧词。”命李白立进清平调三章，玄宗调玉笛倚曲，每遍将换，则迟其声以媚之。
　　○杜秋娘金缕曲
　　客座赘语曰：唐有杜秋娘歌行，相传是金陵女子，为浙西观察使李妾。有阴谋，秋娘时解勉之。尝为制小词云：“劝君莫惜金缕衣。劝君莫惜少年时。有花堪折君须折，莫待无花空折枝。”後叛，籍入宫。此盖名金缕曲，以词隐谏者，见於樊川集中，五十六韵长篇以赋之。唐词选为金缕曲，今尚存金缕巷名，则不独桃叶、桃根，专美於秦淮也。
　　○玄宗好时光
　　开元轶事曰：唐玄宗谙音律，善度曲。尝临轩纵击一曲，曰春光好，方奏时，桃李俱发。又制一曲，曰秋风高，奏之风雨飒然。玄宗曰，此事不唤我作天公可乎。词俱失传。惟好时光一阕云：“宝髻偏宜宫样，莲脸嫩体犹香。眉黛不须张敞画，天教入鬓长。莫倚倾城貌，嫁取个有情郎。彼此当年少，莫负好时光。”
　　○杨太真阿那曲
　　《词统》曰：杨太真亦有一曲，赠善舞张云客者。“罗袖动香香不已。红蕖袅袅秋烟里。轻云岭上乍摇风，嫩柳池边初拂水。”此阿那曲也。
　　○大曲
　　《太平乐府》曰：开元中，大於勤政楼，观者喧聚，莫得鱼龙百戏之音。高力士请命永新出歌，可以止喧。永新出奏曼声，至是广场寂寂，若无一人。大之曲名自此始矣。
　　○雨霖铃曲
　　杨妃外传曰：玄宗幸蜀，霖雨弥旬，栈道中闻铃声。玄宗悼念贵妃，为制雨霖铃曲。
　　○白居易柳枝词
　　唐诗纪事曰：白居易在洛，有妓樊素善歌，小蛮善舞。小蛮方丰艳，白已衰迈，乃作柳枝词云：“一树春风万万枝。嫩於金色软於丝。永丰东角荒园里，尽日无人属阿谁。”有人歌之，闻於宣宗，命移二枝植内庭。白复作词云：“一树衰残委泥土，双枝移植在天庭。定知此後天文里，柳宿光中添两星。”用以识宣宗之知遇也。
　　○温庭筠进菩萨蛮
　　《乐府纪闻》曰：唐宣宗爱唱菩萨蛮，令狐相公假温庭筠撰二十阕以进。令孤戒勿泄，而温言於人，由是疏之。
　　○周德华唱柳枝
　　耆旧续闻曰：周德华尝在崔刍言郎中席上唱柳枝，如刘禹锡之“春江一曲柳千条”，贺知章之“碧玉裁成一树高”，杨巨源之“江边杨柳鞠尘丝”，而不取温庭筠、裴П所作，二人有愧色。
　　○李义山赠韩冬郎诗
　　全芳备祖曰：韩冬郎以诗送李义山，义山喜，赠之，有“十岁裁诗走马成，雏凤清於老凤声”句，更留饮旬日。
　　○昭宗菩萨蛮
　　中朝故事，载乾宁三年，昭宗登城楼作菩萨蛮云：“登楼遥望秦宫殿。茫茫只见双飞燕。渭水一条流。千山与万丘。远烟笼碧树。陌上行人去。何处是英雄。迎侬归故宫。”此李茂贞犯阙後迎归时作也。
　　○昭宗宫人作巫山一段云
　　樽前集曰：唐昭宗宫人作巫山一段云二首，非昭宗作也。其一云：“缥缈云间质，轻盈掌上身。袖罗斜举动埃尘。明艳不胜春。翠鬓晚妆烟重。寂寂阳台一梦。冰眸莲脸见谁新。巫峡更何人。”其二云：“蝶舞梨园雪，莺啼柳岸烟。小池残日艳阳天。苎萝山又山。青鸟不来愁绝。忍看鸳鸯双结。春风一等少年心。闲情恨不禁。”二首各一体，比旧调用六字句换头，而第二调又换韵叶者。
　　○庄宗作一叶落阳台梦
　　北梦琐言曰：唐庄宗自传粉墨为优人之戏。一叶落、阳台梦，皆其所制词也。同光末兵护，登道旁冢上，野人献雉。询其地，曰此愁台也，乃罢饮。一叶落云：“一叶落。褰珠箔。此时景物正萧索。画楼月影寒，西风吹罗幕。吹罗幕。往事思量著。”阳台梦云：“薄罗衫子金泥凤。困纤腰怯铢衣重。笑迎移步小兰丛，金翘玉凤。娇多情脉脉，羞把同心弄。楚天云雨却相和，又入阳台梦。”旧本有改金泥凤字为缝字者。
　　○元宗山花子
　　老旧续闻曰：金陵妓王感化善词翰。元宗手写山花子二阕赐之云：“菡萏香消翠叶残。西风愁起绿波间。还与韶光共憔悴，不堪看。细雨梦回鸡塞远，小楼吹彻玉笙寒。多少泪珠何限恨，倚阑干。”“手卷真珠上玉钩。依前春恨锁重楼。风里落花谁是主，思悠悠。青鸟不传云外信，丁香空结雨中愁。回首绿波三峡暮，接天流。”
　　○元宗罢鼓吹
　　元宗一日乘醉，命奏水调。乐工惟歌“南朝天子爱风流”及“本为战争收拾得，却因歌舞破除休”，再四不易，因罢鼓吹。
　　○后主菩萨蛮
　　南唐书曰：後主菩萨蛮云：“铜簧韵脆锵寒竹。新声慢奏移纤玉。眼色暗相勾。秋波横欲流。雨云深绣户。来便谐衷素。宴罢又成空。梦迷春睡中。”“花明月暗飞轻雾。今宵好向郎边去。袜步香阶。手提金缕鞋。画堂南畔见。一晌偎人颤。奴为出来难。教君恣意怜。”按两词为继立周后作也。周后即昭惠后之妹，昭惠感疾，周后常留禁中，故有“来便谐衷素，教君恣意怜”之语，声传外庭。至再纳后，成礼而已。韩熙载皆为诗讽焉。
　　○潘佑以词谏
　　鹤林玉露曰：南唐张泌、潘佑、徐钅玄、汤悦，俱有才名。後主於宫中作红罗亭，四面栽红梅，欲以艳曲记之。佑应令云：“楼上春寒山四面。桃李不须夸烂熳。已失了东风一半。”时已失淮南，故佑以词谏云。
　　○昭惠后创新声
　　填词名解曰：邀醉舞破，南唐大周后，即昭惠后，尝雪夜酣咽举杯，属後主起舞。後主曰：“汝能创为新声则可。”后即命笺缀谱，喉无滞音，笔无停思。谱成，名邀醉舞破。又恨来迟破，亦昭惠后作。二词俱失，无有能传其音节者。
　　○後主作念家山破
　　填词名解曰：念家山破，後主煜所作，盖旧曲有念家山，後主亲演为破。昭惠后亦作邀醉舞破、恨来迟破，既久而忘之。後主追悼昭惠，询问旧曲，无复晓者。宫人流珠，独能记忆，故三曲复於名传。
　　○念家山之应
　　陈乐书曰：南唐後主乐曲有念家山破。我宋祖开宝八年，悉收其地，乃入朝，是念家山之应也。
　　○後主围城中赋词
　　《乐府纪闻》曰：後主於围城中，赋临江仙未终而城破。其词云：“樱桃落尽春归去，蝶翻金粉双飞。子规啼月小楼西。玉钩牵幕，惆怅卷金泥。门掩官寥人散後，望残烟草凄迷。”後主於此停笔。後有刘延仲补之云：“何时重听玉骢嘶。扑帘柳絮，依约梦回时。”花间集本载有“炉香闲袅凤皇儿。空持裙带，回首故依依”，备记之。
　　○後主附宋後赋词
　　《乐府纪闻》曰：後主附宋，与故宫人云：“此中日夕以眼泪洗面。”每怀故国，词调愈工。其赋浪淘沙有云：“梦里不知身似客，一晌贪欢。流水落花春去也，天上人间。”其赋虞美人有云：“问君能有几多愁。恰是一江春水向东流。”旧臣闻之有泣下者。七夕在赐第作乐，太宗闻之怒，更得其词，故有赐牵机药之事。
　　○後主赐庆奴词
　　客座赘语曰：南唐宫人庆奴，後主以词赐之云：“风情渐老见春羞。到处芳魂感旧游。多见长条似相识，强垂烟穗拂人头。”书於黄罗扇上，流落人间，盖柳枝也。
　　○後主是一词手
　　江尚质曰：後主归宋，作乐，声闻於外，已犯兴王之忌，不应以词召祸。如“故国不堪回首月明中”，“恰似一江春水向东流”，词则佳矣，其如势去何。曾记王州云：“归来休照烛花红。”“待踏马蹄清夜月。”致语也。“小楼昨夜又东风”，“问君还有许多愁”，情语也。後主是一词手。沈去矜曰：後主疏於治国，在词中犹不失南面王，觉张郎中、宋尚书，直衙官耳。
　　○王衍醉妆词
　　北梦琐言曰：蜀主衍裹小巾，其尖如锥。宫妓俱衣道衣，簪莲花冠，施脂夹粉，名曰醉妆。自制醉妆词云：“者边走。那边走。只是寻花柳。那边走。者边走。莫厌金杯酒。”又尝宴於怡神亭，妇女杂坐，自执板歌後庭花、思越人曲。
　　○李玉箫唱王衍宫词
　　五代轶事曰：蜀宫人李玉箫者，爱唱王衍宫词“月华如水浸宫殿，有酒不醉真痴人”，後有以诗纪之者。“云散江城玉漏遥。月华浮动可怜宵。停歌不饮将何待，试问当年李玉箫。”沈雄曰：王衍词惟甘州曲有“画罗裙，能结束，称腰身”三句为最。
　　○韩琮杨柳枝
　　梅墩词话曰：韩琮舍人事蜀主衍，为五鬼之一。杨柳枝二首，特见推於时，词云：“梁苑隋是事已空。万条犹舞旧春风。那堪更想千年後，惟见杨花入汉宫。”“枝斗纤腰叶斗眉。春来无处不如丝。灞陵原上多离别，少有长条拂地垂。”实以此讽谏其君也。
</div>
    <div class="pagination">
<span class="current-page">1</span><a href="古今词话-清-沈雄_page2.html">2</a><a href="古今词话-清-沈雄_page3.html">3</a><a href="古今词话-清-沈雄_page4.html">4</a><a href="古今词话-清-沈雄_page5.html">5</a><a href="古今词话-清-沈雄_page6.html">6</a><span>...</span><a href="古今词话-清-沈雄_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
