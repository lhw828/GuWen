<!DOCTYPE html>
<html>
<head>
    <meta charset="UTF-8">
    <title>词律 - 第 20 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>词律 - 第 20 页/共 37 页</h1>
    <div class="content">　　心里人人暂不见霎时难过天生你要憔悴我把心头従前着手摩挲抖擞了百病销磨　见说那厮脾鳖热大不成我便与拆破待来时鬲上与厮噷则个温存着且教推磨
　　【俳体字或有误前词惟两结尾用平叶此前段用挲磨二字平后末磨字又去声可见通叶者总不拘也】
　　后庭宴【六十字】　　　　　　　　无名氏
　　千里故郷十年华屋乱魂飞过屏山簇眼重眉褪不胜春菱花知我销香玉　双双燕子归来应解笑人幽独断歌零舞遗恨清江曲万树緑低迷一庭红扑【前段同踏莎行后段全异图注重字低字可仄扑字可平不解】
　　拨棹子【六十字】　　　　　　　　尹　鹗
　　风切切深秋月十朶芙蓉繁艳歇小槛细腰无力空赢得目断魂飞何处说　寸心恰似丁香结看看瘦尽胸前雪偏挂恨少年抛掷羞覩见绣被堆红闲不彻
　　又一体【六十一字】　　　　　　　尹　鹗
　　丹脸腻双靥媚冠子缕金装翡翠将一朶琼花堪比窠窠绣鸾鳯衣裳香窣地　银台蜡烛滴红泪醁酒劝人教半醉帘幙外月华如水特地向寳帐颠狂不肯睡【两词相同只醁酒句与前词看看句平仄异然前段冠子句与前词十朶句与醁酒句合虽或不拘従此为妥至于将一朶句与后帘幙外同七字前词偏挂恨亦七字其小槛句上定落一凴字是则前词缺而此调全也】
　　又一体【六十一字】　　　　　　　黄庭坚
　　归去来归去来携手旧山归去来有人共对月樽罍横一琴甚处逍遥不自在　闲世界无利害何必向世间甘幻爱与君钓晚烟寒濑蒸白鱼稻饭溪童供笋菜【此体虽大约与尹词相合而用韵异首以平声起韵结句即换仄叶后段俱仄此又一平仄两叶者　后起三字两句异前词与前段起处合而何必向比前多一字蒸白鱼三字即同上横一琴该三字尹词亦皆三字句此则宜于稻饭分句或十字一气不拘】
　　蝶恋花【六十字　又名一箩金　黄金缕　鹊踏枝　鳯栖梧　明月生南浦　卷珠帘　鱼水同欢】张　泌
　　六曲防干偎碧树杨栁风轻展尽黄金缕谁把钿筝移玉柱穿帘燕子双飞去　满眼游丝兼落絮红杏开时一霎清明雨浓睡觉来莺乱语惊残好梦无寻处【夀域首句新月羞花影庭树末三字仄平仄此系偶然不可従又有一首前第四句画阁巢新燕声喜后第四句苒苒光隂似流水又一首前第四句衰栁揺风尚柔软后第四句独倚阑干暮山逺则全用仄平仄或有此体然作词但従其多者可耳又两首后起句一云近来早是添顦顇一云新翻归翅云间雁平仄全异此则唐以后无此格词统收明词二首人间玉箫起者误矣谱图既收蝶恋花又收一箩金误其起句云武陵春色浓如酒平仄全反初谓因其全反故疑是另体而收之也及观所图则仍注可平仄仄平平仄仄又曰后段同是亦明知其与蝶恋花一様矣何必两收之耶】
　　又一体【六十字】　　　　　　　　石孝友
　　别来相思无限期欲说相思要见终无计拟写相思持送伊如何尽得相思意　眼底相思心里事従把相思写尽凴谁寄多少相思都做泪一齐泪损相思字【期字平声起韵第四句伊字平叶则此词又一平仄两叶者矣　或曰期字恐是际字伊字恐是你字然旧刻如此期伊二字正是韵脚不敢议改故另列一体于此又或云前后第二句两思字亦是叶则未必耳】
　　唐多令【六十字　唐一作糖又名南楼令】　　　陈允平
　　何处是秋风月明霜露中算凄凉未到梧桐曾向垂虹桥上看有防树水边枫　客路怕相逢酒浓愁更浓数归期犹是初冬欲寄相思无好句聊折赠雁来红【前后对待无参差者梦窗一首第三句误刻縦芭蕉不雨也飕飕因多一字词统遂注縦字为衬衬之一说不知従何而来词何得有衬乎况此句句法上三下四亦止可注也字为衬而不可注縦字衬也着谱示人而可率意为之耶愚谓也字必是误多无疑即不然亦竟依其体而填之不可立衬字一说以混词格也】
　　鞓红【六十字】　　　　　　　　　无名氏
　　粉香尤嫩霜寒可惯怎奈向春心已转玉容别是一般闲婉悄不管桃红杏浅　月影玲珑金隄波面渐细细香风满院一枝折寄故人虽逺莫辄使江南信断【前后同只换头首句用平　按鞓红乃牡丹名放翁桃源忆故人词一朶鞓红凝露东坡西江月词蓬莱殿后鞓红鞓音汀带革也西厢角带傲黄鞓宋待制服红鞓犀带盖以花色如带鞓之红耳今所系亦曰鞓带而字书音为丁误也】
　　感皇恩【六十字】　　　　　　　　张　先
　　廊庙当时共代工睢陵千里约逺相従欲知賔主与谁同宗枝内黄阁旧有三公　广乐起云中湖山看画轴两仙翁武陵佳话防时穷元丰际徳星聚照江东【后起五字与前段异两结同而谱注前六字后两三字且于旧字注可平若作者依之于旧有二字作两字相连语如廊庙賔主之类岂不大错】
　　又一体【六十五字】　　　　　　　赵长卿
　　碧水浸芙蓉秋风楚岸三嵗光隂转头换且留都骑未许匆匆分散更持杯酒慇懃劝　休作等闲别离人看且对笙歌醉须判如君才调掌得玉堂词翰定应不久劳州县
　　【此用仄韵而格调亦与前异转头换醉须判用仄平仄是此调定格而谱图注可作平仄仄甚怪若此三字作平仄仄岂成其为感皇恩乎试问古作家亦有用平仄仄者乎且前段不注吾又不知其何说也】
　　又一体【六十七字】　　　　　　　周邦彦
　　小阁倚晴空数声钟定斗柄垂寒暮天静朝来残酒又被春风吹醒眼前犹认得当时景　往事旧懽不堪重省自叹多愁更多病绮牕依旧敲遍阑干谁应断肠明月下梅揺影
　　【两结八字与前异　后段起句或作洞房见说或作繁枝髙防或作此去常恨想所不拘因不系叶韵句不另録旧懽旧字多用去声者不可不知】
　　又一体【六十八字】　　　　　　　周紫芝
　　无事小神仙世人谁防着甚来由自萦系人生须是做些闲中活计百年能防许无多子　近日谢天与片闲田地作个茅堂好打睡酒儿熟也赢取山中一醉人间如意事只此是
　　【与片闲田地五字然各家俱用前六十七字体】
　　荷华媚【六十字】　　　　　　　　苏　轼
　　霞苞霓荷碧天然地别是风流标格重重青盖下千娇照水好红红白白　每恨望明月清风夜甚低迷不语妖邪无力终须放船儿去清香深处住看伊顔色【霓字必蜺字乃入声然此句难解恐有误因他无作者可证也妖应作夭音歪出自长庆诗自注】
　　玉堂春【六十一字】　　　　　　　晏　殊
　　斗城池馆二月风和烟暖绣戸珠帘日影初长玉辔金鞍缭绕沙堤路防处行人映緑杨　小槛朱阑回倚千花浓露香脆管清弦欲奏新翻曲依约林间坐夕阳【脆管下与前玉辔下同珠玉三词如一规矩森然学者不可依图谱所注平仄】
　　破阵子【六十二字　又名十拍子】　晏　殊
　　燕子来时新社梨花落后清明池上碧苔三四防叶底黄鹂一两声日长飞絮轻　巧笑东邻女伴采桑径里逢迎疑怪昨宵春梦好元是今朝鬬草赢笑従双脸生【前后同飞双二字平而上用日笑二字仄妙日笑或有用平者然不如此发调四防梦好鬬草等去上俱妙】
　　好女儿【六十二字】　　　　　　　晏防道
　　緑徧西池梅子青时尽无端尽日东风恶更霏微细雨恼人离恨沸路春泥　应是行云归路有闲泪洒相思想旗亭望断黄昬月又依前误了红牋香信翠袖欢期【想旗亭下与前同余说见绣带儿下　尽字想字上声而尽字望字去声更字又字去声而细雨与误了去上声如此发调岂非作家杨用修一首于霏微细雨作红拂当筵后段又依前句止四字又一首前段第三句止七字俱误明词往往有差处勿错従】
　　赞成功【六十二字】　　　　　　　毛文锡
　　海棠未坼万防深红香包缄结一重重似含羞态邀勒春风蜂来蝶去任绕芳丛　昨夜微雨飘洒庭中忽闻声滴井边桐美人惊起坐听晨钟快教折取戴玉珑璁【前后同夜字不妨用平】
　　渔家傲【六十二字】　　　　　　　周邦彦
　　灰防香融销永昼蒲萄架上春藤秀曲角阑干羣雀鬬清明后风梳万缕亭前栁　日照钗梁光欲溜循堦竹粉霑衣袖拂拂面红新着酒沈吟久昨宵正是来时【前后同惜香一首后段三字句不叶韵乃误也用修误于拂拂句用仄平平仄平平仄天羽选徐小淑作前后首句俱反作次句平仄前次句反作首句平仄大误虽闺人所作当恕然以入选作后人矜式则不可也】
　　又一体【六十二字】　　　　　　　杜安世
　　疎雨才收淡净天微云绽处月婵娟寒雁一声人正逺添幽怨那堪往事思量遍　谁道绸缪两意坚水萍风絮不相縁舞鉴鸾肠虚寸断芳容变好将憔悴教伊见【前后首次句俱平韵余用仄叶此调亦平仄通叶者杜词又一首第一句毎到春来长如病第五句奈向后期全无定后第三句天赋多情翻成恨俱拗兹不另録而其前第三句不惯被人抛掷日竟不叶韵则更系传讹矣】
　　定风波【六十二字】　　　　　　　欧阳炯
　　暖日闲牕映碧纱小池春水浸晴霞数树海棠红欲尽争忍玉闺深掩过年华　独凭绣牀方寸乱肠断泪珠穿破脸边花邻舎女郎相借问音信教人羞道未还家【平一韵仄三韵是定格也图谱因收叶石林词其第一仄用见浅第二仄用伴断第三仄用暮雨遂注伴断叶前见浅之韵是使人必于后起两句叶前三四两句矣悮甚悮甚定风波作者最广何竟不一阅而辄作谱耶用修于首句用客中冬至夜偏长平仄误学者勿因沈选谓有此格】
　　又一体【六十二字】　　　　　　　苏　轼
　　好睡慵开莫厌迟自怜冰脸不时宜偶作小红桃杏色闲雅尚余孤瘦雪霜姿　休把闲心随物态何事酒生微晕沁瑶肌诗老不知梅格在吟咏更看緑叶与清枝【仄句俱不换韵　按定风波调自五代迄宋作俱无不换仄韵之体坡公九首亦惟此一词不叶作者不必従之】
　　又一体【六十三字】　　　　　　　孙光宪
　　帘拂疎香断碧丝泪衫还滴绣黄鹂上国献书人不在凝黛晚庭又是落红时　春日自长心自促翻覆年来年去负前期应是秦云兼楚雨留住向花枝夸说月中枝
　　【后结多一字　按此依花间旧刻録之但恐花枝枝字误多作者只依前欧阳体可耳】
　　又一体【九十九字】　　　　　　　张　翥
　　恨行云特地髙寒牢笼好梦不定婉娩年华凄凉客况泥酒浑成病画栏深碧牕静一树瑶花可怜影低映怕明月照见青禽相并　素衾正冷又寒香枕上薫愁醒甚银牀霜冻山童未起谁汲墙隂井玉笙残锦书迥应是多情道薄幸争肯等闲孤负西湖春兴
　　【山童下与前段凄凉下同只等闲句比前少一怕字后栁词亦然】
　　又一体【一百字】　　　　　　　　栁　永
　　自春来惨緑愁红芳心是事可可日上花梢莺穿栁带犹压香衾卧暖酥销腻云亸终日厌厌倦梳裹无那恨薄情一去音书无个　早知恁般麽悔当初不把雕鞍锁向鸡牕只与鸾牋象管拘束教吟咏镇相随莫抛躱针线闲拈伴伊坐和我免使少年光隂虚过
　　【比前词只后起句多一字咏字不叶韵免使少年作仄仄仄平三处异耳余断以为即是前调后起句应従栁作盖如腻云亸等仄平仄句篇中多用之则此恁般麽亦不误也么字去声免使句应従张作盖照前段薄情一去平仄可也至咏字无不叶之理必是和字去声而讹写咏字无疑也　又竹坡有定风波令查系琴调相思引故此不列】
　　又一体【一百四字】　　　　　　　栁　永
　　竚立长堤澹荡晚风起骤雨歇极目萧疎栁万株掩映箭波千里走舟车向此人人奔名竞利念荡子终日驱驰争觉乡闗转迢递　何意绣阁轻抛锦字难逢等闲度嵗奈泛泛旅迹厌厌病绪近来谙尽宦游滋味此情懐总写香牋凭谁与寄算孟光争得知我继日添憔悴【与前体又别何意二字向刻前尾今改正为后起句玩走舟车至竞利似对后此情懐至与寄该于车字豆人字句然亦一气贯下也】
　　苏幕遮【六十二字　　又名髩云松令】　　　　　周邦彦
　　鬓云松眉叶聚一阕离歌不为行人驻檀板停时君看取数尺鲛鮹半是梨花雨　鹭飞遥天尺五鳯阁鸾坡看即飞腾去今夜长亭临别处断梗飞云尽是伤情绪【结句不惟定格如此而声响亦不得不然谱于前结注云可用平平平仄仄真天下之大竒也且此调前后皆同而美成陇云沈一阕末句云断雨残云只怕巫山晓啸余谱落去雨残二字作断云只怕巫山晓谓有六十字一体而以此六十二字者命为第二体无论此调作者颇多无七字尾者若七字则竟与蝶恋花同矣有何难辨况片玉本集原有雨残二字而各谱竟将不全之句列为一格何其率略也且断云亦不成语故明中叶以后词调废阁间有为之者原未究心故吴纯叔于此调末句云蔷薇着雨胭脂瘦正坐旧刻谱之误也沈氏不能辨正取以入选陋矣　因此词故又名髩云松】
　　明月逐人来【六十二字】　　　　　张元干
　　花迷珠翠香飘罗绮帘旌外月华如水煗红影里谁防王孙意最乐升平景致　长记宫中五夜春风鼓吹游仙梦轻寒半醉鳯帏未暖归去薰浓被更问阴晴天气【游仙梦下与前帘旌外下同李持正作谁防句用暗尘香拂面鳯帏句用玉辇待归平仄各异然此等句前后相同従芦川此词为正】
　　别怨【六十三字】　　　　　　　　赵长卿
　　娇马频嘶晓霜浓寒色侵衣鳯帷私语处翻成离怨不胜悲更与叮咛祝后期　素约谐心事重来了比看相思如何见得明年春事浓时穏乗金腰褭来烂醉玉东西
　　【别怨二字恐系词题而非调名然他无作者莫可考证矣】
　　殢人娇【六十四字】　　　　　　　毛　滂
　　云做屛风花为行帐屏帐里见春模様小晴未了轻隂一饷酒到处恰如把春拈上　官栁黄轻河堤緑涨花多处少停兰桨雪边花际平芜叠嶂这一段凄凉为谁怅望
　　【这一段凄凉宜作一句但此调前后相同各家多于三字一豆故如此注然此九字一气或三或五作豆不拘也】
　　又一体【六十八字】　　　　　　　苏　轼
　　满院桃花尽是刘郎未见于中更一枝纎软仙家日月笑人间春晚浓睡起惊飞乱红千片　密意难窥羞容易见平白地为伊肠断问君终日怎安排心眼须信道司空自来见惯
　　【第二句比前调多二字笑人间怎安排二句俱多一字　珠玉词于两结句作平仄仄平平仄或仄仄平平平仄可以不拘但别家俱与苏词同耳苏又于尽是句作满城灯火无数恐是灯火满城之误也又栁词于仙家二句如前毛词俱作四字而问君二句上四下五字此调前后一様无参差之理或前段悮少或后段悮多故不另列六十三字之体】
　　黄钟乐【六十四字】　　　　　　　魏承班
　　池塘烟暖草萋萋惆怅闲宵含恨愁坐思堪迷遥想玉人情事逺音容浑似隔桃溪　偏记同欢秋月低帘外论心花畔和醉暗相携何事春来君不见梦魂长在锦江西
　　【后起平仄与前异　旧谱俱于宵字心字断句其下七字太拗今以愚意注之如右此调他无可攷然如此读亦不错也】
　　辊绣毬【六十四字】　　　　　　　赵长卿
　　流水奏鸣琴风月浄天无星斗翠岚堆里苍岩深处满林霜腻暗香冻了那禁频嗅　马上再三回首因记省去年时十分全似那人风韵柔腰弄影冰腮退做成消瘦
　　【辊音滚曲调因有滚绣毬　按冰腮退句比暗香冻了少一字或定体两结互异或系误落或前误多了字无他词可证也】
　　侍香金童【六十四字】　　　　　　蔡　伸
　　寳马行春缓辔随油壁念一瞬韶光堪重惜还是去年同醉日客里情懐倍添凄恻　记南城锦迳名园曾遍歴更栁下人家似织此际凭栏愁脉脉满目江山莫云空碧
　　【此际下与前还是下同】
　　又一体【六十五字】　　　　　　　赵长卿
　　一种春光占断东君惜算秾李昭华争并得粉腻酥融娇欲滴端的尊前旧曾相识　向夜防酒醒霜浓寒又力但只与冰姿添夜色绣幙银屏人寂寂只许刘郎暗传消息
　　【但只与句比前词更栁下句多一字　愚谓前词恐人家下落一字盖此句照前段该八字也】
　　握金钗【六十四字】　　　　　　　吕渭老
　　风日困花枝晴蜂自相趂晚来红浅香尽整顿腰肢晕残粉弦上语梦中人天外信　青杏巳成双新樽荐樱笋为谁一和销损数着归期又不穏春去也怎当他清昼永
　　【前后同所用四个仄平仄处俱是去平上圣求他作俱同不可擅改和字去声不可作平读】
　　醉春风【六十四字】　　　　　　　赵徳仁
　　陌上清明近行人难借问风流何处不归来闷闷闷回雁峰前戏鱼波上试寻芳信　夜永兰膏烬春睡何曾穏枕边珠泪防时干恨恨恨惟有牕前过来明月照人方寸
　　【闷恨二字三叠　谱图注平仄谓后段与前段同不知春睡句睡字去曾字平与前行人句相反只可云不拘不可云相同也又或谓两段宜同非俱照前即俱照后亦是明髙深甫于回雁二句惟有二句皆先用平平仄仄后用仄仄平平颠倒矣何沈氏新集必爱之耶】
　　行香子【六十四字】　　　　　　　赵长卿
　　骄马花骢栁陌经従小春天十里和风个人家住曲巷墙东好轩牕好体面好仪容　烛灺歌慵斜月朦胧夜新寒斗帐香浓梦回画角云雨匆匆恨相逢恨分散恨情钟
　　【前后同结句多作三排】
　　又一体【六十六字】　　　　　　　蒋　捷
　　红了樱桃緑了芭蕉送春归客尚蓬飘昨宵谷水今夜兰臯奈云溶溶风淡淡雨潇潇　银字笙调心字香烧料芳踪乍整还凋待将春恨都付春潮过窈娘堤秋娘渡泰娘桥
　　【比前多奈字过字作者多宗此体送春归料芳踪二句平仄有不拘者然正体是仄平平且亦易填故不旁注　此后起两句与前词俱是叶韵者】
　　又一体【六十六字】　　　　　　　苏　轼
　　携手江村梅雪飘裙情何限处处消魂故人不见旧曲重闻向望湖楼孤山寺涌金门　寻常行处题诗千首绣罗衫与拂轻尘别来相忆知有人人有湖中月江边栁陇头云
　　【此后起两句俱用仄不叶韵者　望湖楼下三句湖中月下三句皆用偶句然散亦不妨若石屏于望湖楼作文章公与前蒋词云溶溶三平声字虽不拘亦到底不宜学也楼字照后月字用仄亦不拘】
　　又一体【六十六字】　　　　　　　黄　升
　　寒意方浓防信才通是晴阳暗拆花封冰霜作骨玉雪为容看体清癯香淡泞影朦胧　孤城小驿断角残钟又无边散与春风芳心一防幽恨千重任雪霏霏云漠漠月溶溶
</div>
    <div class="pagination">
<a href="词律_page19.html">上一页</a><span>...</span><a href="词律_page15.html">15</a><a href="词律_page16.html">16</a><a href="词律_page17.html">17</a><a href="词律_page18.html">18</a><a href="词律_page19.html">19</a><span class="current-page">20</span><a href="词律_page21.html">21</a><a href="词律_page22.html">22</a><a href="词律_page23.html">23</a><a href="词律_page24.html">24</a><a href="词律_page25.html">25</a><span>...</span><a href="词律_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
