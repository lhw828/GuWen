<!DOCTYPE html>
<html>
<head>
    <meta charset="UTF-8">
    <title>词律 - 第 9 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>词律 - 第 9 页/共 37 页</h1>
    <div class="content">　　【后起七字用仄与前段异余同迎一作萦】
　　防鸾归令【四十五字】　　　　　　张元干
　　珠履争围小立春风趂拍低态闲不管乐催伊整朱衣粉融香润随人劝玉困花娇越样宜鳯城灯夜旧家
　　时数他谁
　　【后起七字用仄与前段异余同】
　　谒金门【四十五字　又名花自落】　韦　庄
　　空相忆无计得传消息天上嫦娥人不识寄书何处覔新睡觉来无力不忍看伊书迹满院落花春寂寂断
　　肠芳草碧
　　【各家俱从此体独孙光宪后起云轻别离甘抛掷作三字两句因字数叶韵同不另录图谱乃注云孙后起处二字一句四字一句盖错认轻别爲叶韵故云三字句也试问离甘抛掷如何成语寃哉孙少监也又将调名改花自落无谓】
　　忆少年【四十六字　又名十二时】　晁补之
　　无穷官栁无情画舸无根行客南山尚相送只髙城人隔　罨画园林溪绀碧算重来尽成陈迹刘郎鬓如此况桃花顔色
　　【算重来可用平平仄】
　　又一体【四十七字】　　　　　　　曹　组
　　年时酒伴年时去处年时春色清明又近也却天涯爲客　念过眼光隂难再得想前欢尽成陈迹登临恨如此把阑干暗拍
　　【近字暗字用仄不起调不如晁词观从来名作可知因后起八字故另收之然无第二首莫可订正作者但从前体可也词注念字是衬可删但闻曲有衬字未闻词有衬字不知何据也　按朱敦儒有连云衰草一首四十六字题作十二时查与忆少年一字无异故不另收作格说见长调十二时栁词下】
　　占春芳【四十六字】　　　　　　　苏　轼
　　红杏了夭桃尽独自占春芳不比人间兰麝自然透骨生香　对酒莫相忘似佳人兼合明光只忧长笛吹花落除是宁王
　　【此体他无作者想因第三句爲题名】
　　喜迁莺【四十六字】　　　　　　　张元干
　　文倚马笔如椽桂殿早登仙旧游册府记当年衮绣合貂蝉　庆天申瞻玉座鹓鹭正陪班看君稳步过花甎归院引金莲
　　【前后字句同只后起二句先平后仄而不叶韵】
　　又一体【四十七字　或加令字又名鹤冲天　燕归来】　　韦　庄
　　街鼓动禁城开天上探人回鳯衔金榜出云来平地一声雷　莺巳迁龙巳化一夜满城车马家家楼上簇神仙争看鹤冲天
　　【用三韵与前不同唐词皆此体谱图以薛昭蕴金门晩一首爲第一体其后起云九陌喧千门启满袖桂香风细启细二字相叶正与此词化马相叶同谱不注叶韵只作三字句六字句又收毛文锡芳春景一首爲第二体其后起云锦翼鲜金毳软百啭千娇相唤则注软唤二字相叶吾不知软唤可谓相叶而启细不可谓相叶是何故也　按此词末有鹤冲天三字故后人又名此词日鹤冲天是惟此四十七字之喜迁莺方可名鹤冲天也乃今人将一百三字之喜迁莺亦名曰鹤冲天而选声更注云又名鹤冲霄似此展转讹谬岂可不加厘正哉　按张元干又一首用此体汲古不知乃注云向亦作喜迁莺误今改鹤冲天以爲改正而实仄错天下事往往如此而图谱等书收作两体者尤爲无识　又按杜安世栁耆卿别有鹤冲天八十余字者与喜迁莺本调相去悬絶各谱反不收今另列其体于后】
　　又一体【四十七字】　　　　　　　晏几道
　　莲叶雨蓼花风秋恨几枝红逺烟收尽水溶溶飞雁碧云中　衷肠事鱼笺字情绪年年相似凭高双袖晩寒浓人在月桥东
　　【后起首句即换仄韵　一本题作燕归来　沈选新集有于尾句用榴花开欲燃者不能辨反选之可笑】
　　又一体【四十七字】　　　　　　　毛文锡
　　芳春景暧晴烟乔木见莺迁传枝偎叶语闗闗飞过绮丛间　锦翼鲜金毳软百啭千娇相唤碧纱牕晓怕闻声惊破鸳鸯暖
　　【末句不换平韵仍叶仄声】
　　又一体【一百三字】　　　　　　　蒋　捷
　　游丝纎弱谩着意绊春春难凭托水暖成纹云晴生影芳草渐侵裙幄露添牡丹新艳风摆秋千闲索对此景动髙歌一曲何妨行乐　行乐君听取莺啭緑牕也似来相约粉壁题诗香街走马争奈鬓丝输却梦囘昼长无事聊倚阑干斜角翠深处看悠悠几防杨花飞落【此词诸去声字宜玩后起行乐是叶韵不必叠上字谩着意绊春句有作仄平平仄仄露添句梦回句或作仄仄平平平仄故旁注如此以便学者易于填字然其实此三处须依此词方爲得调竹山链字精深调音谐畅乃词家榘矱定宜遵之绿窗绿字亦要仄声用平者亦不足法也】
　　又一体【一百三字】　　　　　　　赵长卿
　　商飚轻透动帘幙飞梧乱飘庭甃瑞气氤氲沈檀初爇烟喷宝台金兽黄花美酒天教占得先他时候诞元老庆有声此夕降生华胃　欢笑宜称寿弦管鼎沸宫商方频奏满捧瑶巵华堂歌舞拍转金钗斜溜朱顔緑鬓殷勤深愿镇长如旧叹滨海道难留指日荣迁飞骤【黄花下朱顔下各十二字皆四字句与前两六字句法不同】
　　又一体【一百四字】　　　　　　　张元干
　　雁塔题名宝津朌宴盛事簪绅常说文物昭融圣代搜罗千里争趋丹阙元侯劝驾卿老献书发轫前列山川秀圜观众多无如闽越　豪杰姓标红纸帖报泥金喜信归来俱捷骄马芦鞭醉垂蓝绶吹雪芳□□月素蛾情厚桂花一任郎君折须满引南台又是合沙时节【此与前调絶异其中恐有误字无可查证姑照旧本録之以存其体】
　　荆州亭【四十六字　又名江亭怨】　　　　吴城小龙女
　　帘卷曲栏独倚江展暮云无际泪眼不曽晴家在吴头楚尾　数防落花乱委扑漉沙鸥惊起诗句欲成时没入苍烟丛里
　　【此原无调名因题在荆州江亭故以名之】
　　万里春【四十六字】　　　　　　　周邦彦
　　千红万翠簇清明天气爲怜他种种清香好难爲不醉我爱深如你我心在个人心里便相看老却春风莫
　　无些欢意
　　【爲怜他二句前后同或谓前段应于好字分句后段应于莫字分句莫即暮字也余云如此则无些欢意说不去】
　　金蕉叶【四十六字】　　　　　　　蒋　捷
　　云褰翠幙满天星碎珠迸索孤蟾阑外照我看看过转角　酒醒寒砧正作待眠来梦魂怕恶枕屏那更画了平沙断雁落
　　【后起去字与前段异余同此体作者甚多平仄俱宜从之况前后森整如外照我过转角更画了断雁落俱叠三仄字而外照更画俱去声我了二字俱上声方是此调音响图谱谓过转角可仄平仄更画了断雁落可平仄仄此何据耶翠碎迸正梦怕等去声字俱妙絶谱俱作可平嗟乎作谱者苦心宛转必欲灭尽古调而后巳是何忍乎】
　　又一体【六十二字】　　　　　　　栁　永
　　厌厌夜饮平阳第添银烛旋呼佳丽巧笑难禁艳歌无间声相继凖拟幕天席地　金蕉叶泛金波霁未更防巳尽狂醉袖中有个风流暗向灯光底恼徧两行珠翠【与前调全异袖中至光底十一字与前段巧笑至相继十一字句豆平仄虽微有不同实则两段句法一般也　后起句有金蕉叶字或因句立名或取名入句此类甚多】
　　朝天子【四十六字】　　　　　　　杨无咎
　　小阁寛如掌占螺浦山川彝旷千竒万状见云烟收放更永夜风生明月上用取真成无尽藏谁共赏徙倚
　　抚危栏吟望
　　【此体作者甚少平仄当依之】
　　忆秦娥【四十六字　别名秦楼月碧云深　　双荷叶】　李　白
　　箫声咽秦娥梦断秦楼月秦楼月年年栁色灞陵伤别乐游原上清秋节咸阳古道音尘絶音尘絶西风残
　　照汉家陵阙
　　【秦楼月音尘絶俱叠上三字灞汉二字必用仄字得去声尤妙今人竟有于伤字及陵阙陵字用仄者大谬沈选王修微竟于年年西风二句作仄仄平平更竒】
　　又一体【四十六字】　　　　　　　孙夫人
　　花深深一钩罗韈行花隂行花隂闲将栁带试结同心日边消息空沈沈画眉楼上愁登临愁登临海棠开
　　后望到如今
　　【用平韵竹屋亦有此体】
　　又一体【四十六字】　　　　　　　石孝友
　　秦楼月秦娥本是秦宫客秦宫客梦云风韵借仙标格相从无计不如休如今去也空相忆空相忆樽前欢
　　笑梦中寻觅
　　【前后俱仄韵独后段起句用平声不叶此又一变格然唯此一首他无作者虽列于此不宜从也】
　　又一体【三十七字】　　　　　　　毛　滂
　　夜夜夜了花开也连忙指防银瓶索酒尝　明朝花落知多少莫把残红扫愁人一片花飞减却春
　　【起韵叠字次句即顶上一字下换三韵　本谱俱以字数少者居前今因青莲词乃爲此调鼻祖故先列李作后及他体】
　　又一体【三十八字】　　　　　　　冯延已
　　风淅淅夜雨连云黒滴滴牕外芭蕉灯下客　除非魂梦到乡国免被闗山隔忆忆一句枕前争忘得
　　【通篇一韵而与李词各异忘字音望】
　　又一体【四十　一字】　　　　　　张　先
　　参差竹吹断相思曲情不足西北髙楼穷逺目　忆苕溪寒影透清玉秋雁南飞速菰草緑应下溪头沙上宿【与冯词同但换头句多一字情不足菰草绿俱用三字】
　　琴调相思引【四十六字】　　　　　赵彦端
　　拂拂轻隂雨麴尘小庭深幕堕娇云好花无几犹是洛阳春　燕语似知懐旧主水生只解送行人可堪诗思和泪渍罗巾
　　【周紫芝有此调竹坡集内刻作定风波令必误也定风波原有本调此只作相思引爲是】
　　清平乐【四十六字　又名忆萝月】　李　白
　　禁闱清夜月探金牕罅玉帐鸳鸯喷兰麝时落银灯香灺　女伴莫话孤眠六宫罗绮三千一笑皆生百媚宸游教在谁边
　　【与清平调无涉　图谱等改清平乐爲忆萝月无谓】
　　望仙门【四十六字】　　　　　　　晏　殊
　　玉池波浪碧如鳞露莲新清歌一曲翠眉嚬舞华茵满酌兰英酒须知献夀千春太平无事荷君恩荷君恩齐唱望仙门
　　【荷君恩三字叠末三字用调名　凡词内用调名者俱与调无干不必用也】
　　西地锦【四十六字】　　　　　　　周紫芝
　　雨细欲收还滴满一庭秋色阑干独倚无人共说这些愁寂　手把玉郎书迹怎不教人忆看看又是黄昬也敛眉峯轻碧
　　【尾用一七一五与前段异】
　　又一体【四十六字】　　　　　　　蔡　伸
　　寂寞悲秋怀抱掩重门悄悄清风皓月朱阑画阁双鸳池沼　不忍今宵重到惹离愁多少蓬山路杳蓝桥信阻黄花空老
　　【此前后相同尾皆四字三句者】
　　又一体【四十八字】　　　　　　　石孝友
　　囘望玉楼金阙正水遮山隔风儿又起雨儿又煞好愁人天色　两岸荻花枫叶争舞红吹白中秋过也重阳近也作天涯孤客
　　【此前后结俱两四一五者】
　　望仙楼【四十七字】　　　　　　　晏几道
　　小春花信日边来氷上江梅先拆今岁东君消息还自南枝得　素衣染尽天香玉酒添成国色一自故溪踈隔肠断长相忆
　　【后起比前少一字】
　　相思儿令【四十七字】　　　　　　晏　殊
　　昨日探春消息湖上绿波平无奈绕堤芳草还向旧痕生　有酒且醉瑶觥更何妨檀板新声谁教杨栁千丝就中牵系人情
　　【与相思引无涉】
　　眉峰碧【四十七字】　　　　　　　无名氏
　　蹙破眉峰碧纎手还重执镇日相看未足时便忍使鸳鸯只　薄暮投村驿风雨愁通夕牕外芭蕉牕里人分明叶上心头滴
　　【末句比前结多一字余同首句用题名】
　　画堂春【四十七字】　　　　　　　徐　俯
</div>
    <div class="pagination">
<a href="词律_page8.html">上一页</a><span>...</span><a href="词律_page4.html">4</a><a href="词律_page5.html">5</a><a href="词律_page6.html">6</a><a href="词律_page7.html">7</a><a href="词律_page8.html">8</a><span class="current-page">9</span><a href="词律_page10.html">10</a><a href="词律_page11.html">11</a><a href="词律_page12.html">12</a><a href="词律_page13.html">13</a><a href="词律_page14.html">14</a><span>...</span><a href="词律_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
