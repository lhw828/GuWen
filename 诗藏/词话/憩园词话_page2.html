<!DOCTYPE html>
<html>
 <head>
  <meta charset="utf-8"/>
  <title>
   憩园词话 - 第 2 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   憩园词话 - 第 2 页/共 3 页
  </h1>
  <div class="content">
   惜琼花调，词律收张子野词，下阕起句脱一汴字。太史集中，有越溪秋思词谱此阕，已证其误。词云：“越溪碧，越女白。问苎萝村里，花隐仙宅。鹭鸶飞破青山色。收钓人来，蓑雨犹湿。画船烟波六尺。转前滩渐失。秋晚归得。花菱叶曾相识。欲采年年，愁思无力。”又於此词下汇纠词律之误，注云：“依张子野体，原词下阕：‘汴河流如梦窄。任轻舟如叶。’词综脱‘汴’字。万氏词律知‘轻’下落一字，不知‘河’字上亦有脱误，今据原本正之。词综脱误甚多，如蔡伸侍香金童，‘更柳下人家似相识’，脱‘相’字。词律另收赵长卿词，多一字为别体。张先于飞乐，‘怎空教花解语，草解宜男’，脱‘花解语’三字。词律不知，而以毛滂多作三字，另立一体。周邦彦荔枝香近，‘香泽方薰遍’句，脱‘遍’字是韵。词律作四字句，而谓自‘舄履’起二十八字直至‘远’字方叶，必无是理，遂误认‘卷’字是韵。柳永斗百花，‘终日扃朱户’，应作换头起句，词综误属上阕，而以‘远恨绵绵’作起。词律不知，收晁补之一调，亦同此误。致疑参差无味。外如蒋捷白苎，‘忆昨’下脱‘听莺柳畔’四字，词律以多此四字为另格。赵以夫角招，‘溪横略彳勺’，脱‘横’字。张先山亭宴，‘问还解相思否’，脱‘还’字。陈允平垂杨，‘纵鹃啼不唤春归’，脱‘纵’字。此类不可缕举，万氏无由考正，沾沾以辨上去为独得，句调之未审，何暇更论音律耶。近日专尚宫徵，而文不逮意，又未免有声无辞之诮。仇山村所谓言顺律舛，律协言缪，俱非本色者也。”按太史此注，所纠词律诸误，惟荔枝香近与余所校不符，馀均先已增入词律。万氏讲求去上声，历考名词，无不吻合。非矜独得之秘，实有津逮之功。太史明於五音，独不信去上之说，故集中合作较少。
    湖月调，戈顺卿谓为中吕商。柳东太史词，则考订为夹钟商，题曰中秋甬江对月，用白石念奴娇鬲南指声双调。按双调乃夹钟商，戈氏胃中吕商，非也。中吕商，小石调也。念奴娇系太簇商，夹钟与太簇相连，太簇商用四字住，用一字结声。夹钟商用一上字住，用上字结声。同是商音，宫位相联，以太簇而兼夹钟，故曰过腔。白石云，鬲指谓之过腔是也。此即十二宫相犯之意，惟相犯之调，所住字同，此则住字位相连，微有办耳。万氏谓念奴娇即湘月，其说之谬，不足致辨。词云：“当头几见，算明州五度，长此清景。李白东游许我，老监湖边乘兴。酒醒潮来，江空人远，一冰壶冷，藕花深处，白鸥自照又镜。谁想老子南楼，胡床坐对，送秋鸿一阵。尊俎宾朋，且莫问、玉帐金灯。佳胜。吹笛关山，踏歌儿女，早话藤萝信。萧萧华发，玉堂旧梦休省。”按此词全用白石原韵，惟冷、阵、信三韵，乃白石通用，非正韵也。
    长亭怨慢，首句向皆协韵。太史有自题杨柳岸图一阕，独不协，题注云：“依白石中吕宫调。按词源，道宫是一字结声，若折则带尺一双声，即犯中吕宫。考白石帝谱，换头及尾结皆用一五，而第一句用尺，非韵也。玉田从之是矣。”词云：“又听到栖鸦时节，冷雨疏枝，秋声来骤。送别年年，乱条攀尽忍分手。销魂短艇，早催度河桥口。柳纵有青时，却不管、离人消瘦。马首。怅残阳千里，倦向西风沾酒。一丝影里，已换了暮蝉亭堠。问冉阝处、夜笛楼头，恐归去、绿阴非旧。但月晓风尖，付与莺亻孱蝶亻愁。”按此调为白石自度曲，首句絮字是韵，宋词协者居多。玉田诸作亦有协有不协。太史谓白石旁谱换头尾结皆用一五，而首句用尺，以为非韵之据。要知此词协韵处，并不皆注一五，似未足凭也。且此词首句如改节作候，既协正韵，意义亦通。至所引词源道宫数语，专正结声之讹，与首韵无涉。”
    ○章次白明经词
    仁和章次白明经黼，以优行贡成均，就养於嗣子辛大令姚江学署。文名著浙江西，词不多作，则矜慎再三，无率意句，考律亦细。刻有梅竹山房词钞，余从盛幼兰茂才假读摘录七阕。清平乐，题友人秋林觅句图云：“霜天澄碧。木落空山寂。雁叫云楼虫絮壁，搅碎诗情无迹。秋心一味萧然。秋光都入吟笺。欲访幽人何处，江南黄叶村边。”又风蝶令，社日偶纪云：“社酒花阴醉，春风蝶梦迷。陌头忽见柳依依。不为封侯、也自怨分离。拾翠游先约，窥帘迹转稀。今朝新燕到楼西。底事双飞，双语怕双栖。”又卖花声，闰花朝日清明云：“春色二分赢。佳节重经。晓来依旧嫩寒生。红雨半帘风约住，花勒香城。翦得彩幡轻。暗惹闲情。出门忽见柳条青。还说寻芳来尚早，忘了清明。”又声声慢，咏春声云：“红襟试翦，绵羽调簧，耳边乍觉春生。一缕东风惯吹，云外瑶筝。香街卖花低史，料红楼、晓梦初惊。西冷路、正钿车歌舫，送暖催晴。如此融和天气，听饧箫隔巷，也逗芳情。墙里秋千，玉人笑语偏轻。还怜子规，啼处残英。堕砌无声吟未了，卷帘看、千树翠横。”又琐窗寒咏桃花云：“露井烟深，香帘梦浅为谁凝伫。华破晓，错认断霞千缕。怯馀寒、宫妆未匀，柳眉杏靥空教妒。恰相逢竹外，嫣然一笑，款春无语。何处寻源误。怅洞口云封，顿迷渔父。生成薄命，莫怨夜来风雨。残红、移上画笺，洒馀醉墨添媚妩。最销凝，立尽斜晖，绛英飘院宇。”又齐天乐，夜宿紫阳别墅南宫舫喜项莲生来出示忆云生词兼怀令兄芝生及许青士昆季云：“萧然一幅南宫画，池痕半移烟艇。就竹钩帘，留云伴榻，词客来时宵静。吟边试茗。想白石前生，玉箫重省。露叶黏萤，未秋凉意逗桐井。长安还忆旧伴，对床曾话雨，乡思孤迥。玉漏声残，琼楼路远，清梦凭谁催醒。西风弄影。待招入天香，小山仙境。缓度新歌，月明环佩冷。”又买陂塘，题张仲甫笛渔图云：“转深溪，绿蓑红雨，笛声何处飘。粼粼细浮孤艇，唼影小鱼争上。移画桨。爱洞口霞明，恰待仙俦访。高歌俊赏。任吹落江梅，敲残海月，那似此闲旷。休惆怅。心濯冰壶夜朗。制鲸身手无恙。幽怀偶寄烟波宅，梦逐野鸥先往。还暗想。想旧谱霓裳，听水同清响。花天气敞。正横玉披云，春风一笑，缥缈紫鸾降。”
    ●卷四
    ○秦澹如观察词
    秦澹如观察缃业，字应华，江苏无锡人。由副贡官浙江候补道，历权司道各篆，声誉卓然。余於吴门贾芸樵观察益谦坐中始识之。後数往还，辄间阻，而勋华雅韵，时熟耳中。所著微词录、虹桥老屋词，秘不示人。从友人处借钞，仅得三阕。蝶恋花，孔绣山属题司马梦素夫人百蝶图云：“活色生香眉乍扫。玉镜台前，想象人双妙。燕燕莺莺都已老。桃花影瘦春魂小。蠹化青陵留旧稿。检点空箱，金粉无多了。咫尺罗浮仙梦杳。东风又绿南园草。”又高阳台，张荔门山人取易安居士醉花阴词意图其小象於扇属题云：“碎玉无声，凌波有影，分明静治堂中。识尽凄凉，纱橱宝枕都空。黄花依旧如人瘦，悄无言、秋上眉峰。问缘何，斗茗熏香，一例疏慵。新词自向乌阑谱，纪录成金石，夫妇同功。散後云烟，怕听雨滴梧桐。风蓑霜鬓添憔悴，怎琴心、老云偏工。莫凭他，野史荒唐，试认惊鸿。”又惜馀春慢，丙子上已皋园禊江小云拈韵填此解越五日招集湖舫依声奉酬云：“才过流杯，未逢淘井，柳已青青如引。千里铺锦，一片蒸霞，春在江郎笔底。唤得烟波画船，泊向芦汀，鹭鸶飞起。感艨艟客远，碧桃无主，小阑孤倚。难得是、烽火全销，湖山无恙，花下那辞同醉。尊前白发，镜里朱颜，休管年华如水。来吊西冷古坟，南北双峰，犹疑横翠。看斜阳塔顶，借问酒人归未。”按此调後结，有照前结作一五字，两四字，分三句者，亦有作五字六字各一字，更有作上七下六两句者，盖各有一体也。
    ○韩薰来大令词
    韩薰来大令闻南，江浦人。官浙江遂安县，政声才誉，远布浙东西。友人寄其所著雪鸿吟馆词，乃甲戌年刊於武林者。序中谓得藻思绮合、艳语纷披二语，信非虚语。今录醉花阴云：“宝镜休嫌眉惯锁。此恨谁知我。无故已销魂，手插瓶花，又见将离朵。也曾深悔关情左。其那春难躲。窗外问啼鹃，待不思量，怎不思量可。”又青玉案，题徐静三自写兰石小巷云：“问天究种情多少。似一缕游丝绕。小劫红尘浑浩淼。旧愁刚卸，新愁重搅。肠断题香草。啼莺又报春将老。词客无端自潦倒。欲记灵山偏又杳。前因才证，他生还早。写个销魂稿。”又如此江山，题潘伯寅大江流汉水孤艇接残春画卷云：“江山题首堪凄哽。烟波画中重省。素袂弹哀，青衫寄怨，想像游踪都冷。夕阳弄影。只嫩柳夭桃，劫灰零。引企长空，碧天曾记系孤艇。销魂昨宵酒醒。欲歌还再读，离披无定。楚雨言怀，燕云感梦，赢得双清人境。新词慢咏。便吟出伤心，问谁同病。片纸征题，言愁愁正永。”按此调前段第六句，後段第七句，及後结三韵，皆应去上声。原刻上作“夕阳零剩”，下作“劫灰弄影”，平仄互错，当为钞误，因僭易之。［“夕阳“何不作”斜阳”，虽“夕”可作平，且在不紧要处，然既易矣，曷更易之。“离披无定”，“披”定应仄，用去最妙。此则宋人词无不如此，而未经指出，想老杜律细，亦偶然疏忽耳。钟瑞妄参］
    ○秦次游司马词
    余表妹倩金丽生澍，本籍隶杭州，幼随其尊人寄司秀水。弱冠游楚北，与余同砚席十馀年，有诗癖而词不耐循律。为言禾中诗友，首推秦次游光第，绝世聪明，书法尤致超妙。余心志之。迨咸丰辛亥，知登浙榜。丽生归杭修墓，代索楹帖，并题西泠读书图，写作皆妙。旋闻其入军幕，保官司马。及余宦游吴郡，则已奉召玉楼，深为悼惜。今丽生求其字迹，仅於精严寺得所书拓本，原石已毁。又小词四阕。捣练子云：“风渐定，月初斜。病起恹恹理鬓鸦。窗下怕惊仙梦，自缄春信寄梅花。”又相见欢，咏剪秋罗云：“满阶碎绵零香。画阑旁。好共褪红罗袖，话风凉。胭脂片。零星溅。晒斜阳。留与秋虫寒蝶，作衣裳。”又鹧鸪天悼亡残稿存二阕云：“独坐缄书泪满怀。思量无计遣悲哀。暂时不见还相忆，一去如何竟不来。操井臼，赖卿才。廿年家事费安排。恨他梅影楼头月，［原注：第家楼名。］犹自团圆照镜台。”“对泣牛衣苦未忘。垂帘愁指旧灯光。案头烟卷题诗稿，屋里尘封送嫁箱。秋杳杳，夜茫茫。天风环好还乡。居然远报登科信，姊妹花前忆北堂。”［原注：辛亥榜前，其表姐于慧云告以梦余获售，叹曰：“我母日望之，竟不及见，恨何如也。”］
    ○孙次公广文词
    丽生诗友，有同里孙次公广文氵融，其诗曾刊行。并有月词，惜已同归劫火。归禾後，访知住小绿坡，双目已瞽。曾因丽生索余分书楹联，潦草应教，欲访晤，遽闻考终。［次公，余老友也。始因王养初以识之，难中会於申江，极燕饮之欢。克复後，犹来苏，目已渐朦，不能翔步矣。然尚爱吟如命。其月楼词，见其所刻同人词选中，有汤雨生、薛慰农、王菽畦诸人，各自为卷。其诗集名始有庐，已刻。钟瑞参］兹从词综续编中，钞得一阕，调寄醉蓬莱，夏斋孤坐云：“看树撑鸭脚，莲放骈头，小庭吟遍。静展桃笙，正昼长人倦。猊篆销残，轻团试罢，爱蝉声清远。夕照沉帘，微风沁枕，嫩凉初荐。晚眺凭高，澄怀天宇，星影流空，玉绳低转。何处檐铃，又十分凄婉。子细听来，那边深院。但依稀窥见，花外红楼，楼头明月，月中纨扇。”此词清空舒展，知诗词之学深矣。兵乱以前，吾乡吟坛，湖海同传。余以远客江南，不获厕名简末。遗编楮，无可徵求，俯仰自惭，兼增怅惘。
    ○潘时轩孝廉词
    近见秦次游之同年潘时轩孝廉诚贵一词，调寄摸鱼子，初秋病中作云：“枕窗阴、芭蕉深处，秋来风雨无冷。湘波帘垂地，吹醒一镫凉晕。眠未稳。听瘦了蝉声，又是蛩声紧。黄昏渐近。拌数遍宵钲，捱残晓漏，扰梦五更尽。罢云薄，天半星河隐隐。银屏香ㄠ盈寸。已凉天气都无赖，况又诗怀病损。愁暗忖。便不是悲秋，也抵伤心困。流光去迅。料疏柳阑干，残荷池馆，初雁已成阵。”此词情韵兼至，织不伤雅，各去上声格律谐协，传作也，特为录存。［时轩，余弟也。补之叔父次子，椒坡之胞弟，惜早卒。而著箬红词，曾镂版，兵乱失之。今其子志颖列贤书，乃掇其诗赋试帖并前词刻之为听香室遗稿，恨不及吴政于杜老矣。钟瑞注］
    ○严问樵太史词
    昔在海陵时，黄子湘太守文涵言，丹徒严问樵太史保庸，由道光己丑庶常，改官知县，放情诗酒，词曲至精。口述小令并书扇长调各一阕。浪淘沙，送妓之杭州云：“花月压轻舟。满载离愁。愿卿此处且勾留。行过吴江三十里，不是苏州。越客解温柔。稳占青楼。西湖风景正新秋。为吊钱塘苏小墓，一点荒邱。”满庭芳，题簪花仕女图云：“燕蹴还低，莺卸欲溜，谢娘池阁黄昏。横斜影好，留住鬓边春。多少零香剩粉，深闺里、苦费温存。须拣之，入时新样，低语画眉人。丰神。难摄取，红情怕怨，绿梦愁温。便蜻蜓飞上，也自消魂。深夜小楼乍卸，潇潇雨、飞度前村。消凝甚，来朝试觅，无那又飘茵。”二词风流蕴藉，一往情深。乃太史後竟无可踪迹，子湘亦傺以终，同可伤已。
    ○徐诚庵大令词
    余校刊万红友词律时，俞荫甫太史言同乡徐诚庵大令，刻有词律拾遗，亟索之。书凡八卷，补调补体，并订正阙讹，颇有绳愆纠缪之功。时诚庵亡矣，家世寒薄，因即购其原板，附校刊词律并行，以副其嘉惠词学之志。遂得读其荔园词。［诚庵是孝廉，偶忘其科分，此“诸生”句当改。诚庵寓与余馆颇近，常与余过从论词。余曾有词调增辑，诚庵从余借观，有补调补体之分，嗣後遂成词律拾遗之刻。而余书因循不就。钟瑞注］大令名本立，德清人。以诸生宰苏之南汇县，一以慈惠临民，颂声时在人口。［诚庵仅一权南汇令，调闱差又不得内帘，无所展布，赍志以终。钟瑞又注］其为词能补红友之遗，守律自细。题辞中有云：“含怀远，孕采幽微。语若吹花，律无爽黍。”颇足状其神致。录其昭君怨，夜泊苏州云：“昨夜筠屏春满。此夜绮窗天远。有梦也难寻。系人心。笛韵楼头呜咽。别语邻舟凄绝。一样可怜生。不堪听。”又阮郎归，宿杨村云：“几声残漏功萧骚。离魂何处销。刘郎风韵沈郎娇。云娘还舞腰。才昨夜，又今宵。明朝路更遥。子规啼後月轮高。孤灯慵自挑。”又桂枝香，试镫日夜雨云：“无情画烛。慢点染韶光，空照幽独。惆怅人生易别，坠欢难续。廉纤向夜愁人雨，盼行云、泪盈鱼目。沈腰瘦也，休传鹦语，怕锁香玉。料日暮天寒倚竹。但蹙黛愁蛾，芳意如束。元夜前游，记否共倾。东风遍是将离草，要银鳞青羽相逐。梦回人远，香销被冷，漏声频逐。”又齐天乐，感怀云：“扁舟野渡知何处。长宵又闻パ杵。旅雁声孤，寒づ韵涩，都向愁边趋赴。秋霖最苦。乍萧瑟江关，酿成凄楚。暂对清醪，醉来独自共谁语。郎当衫袖谩舞。笑频年浪迹，空踏香土。队散霓裳，寒生翠钿，萍泊因缘无据。相思寄与。正枫落吴江，故人修阻。怕听船娘，唱萧萧暮雨。”又绮罗香，游废圃云：“听雨前期，寻花旧径，一片斜阳秋暮。十载重来，犹认惯曾经处。休絮。问鹦鹉帘栊，早零落、秋千庭宇。倚危阑、愁对西风，萧萧梧叶怨高树。空梁频听燕语。如说弓弯，不见苍凉情绪。碧海青天，应念断魂姜楚。再寻短梦模糊，空怅望、暮云修阻。又无端、镜里新霜，鬓丝愁夜雨。”
    ○蒋鹿潭鹾参军词
    蒋麟潭鹾参军春霖，江苏人，寄籍顺天。历署淮南鹾尹，曾练乡团御寇，吏治卓越，商民感之。性好长短句，专主清空，摹神两宋。遇文士必引以作词，娓娓不倦。余权泰州佥判，始与订交，乐数晨夕，曾为代刻水云楼词二卷，以版归之。别数年，余权泰州篆，忽来晤，面目黧黑，黯然神伤，云将赴浙，依宗湘文太守。甫至震泽，亡於舟中，为之堕泪。今录其菩萨蛮秋夜舟次云：“乱云如叶堆荒岸。斜阳无际征鸿断。风急暮天寒。芦花吹满船。梦魂轻似絮。拟向妆楼去。红瘦一窗灯。霜寒眠未曾。”又谒金门云：“人未起。桐影暗移窗纸。隔夜酒香添睡美。鹊声春梦里。妆罢小屏独倚。风定柳花到地。欲拾落红怜素指。卷帘呼燕子。”又虞美人云：“水昌帘卷澄浓雾。夜静凉生树。病来身似瘦梧桐。觉道一枝一叶怕秋风。银潢河日销兵气。剑指寒星碎。遥凭南斗望金华。忘却满身风露在天涯。”又南乡子云：“寒意剩春纤，放燕归来又下仙。蝴蝶渐稀人惭懒，厌厌。满地茶蘼午梦甜。淡日隐重檐。雨气云痕百态兼。睡起却惊天影暗，眉尖。愁似春阴向晚添。”又一萼红，清明前一日散步扬州城北至虹桥买小舟过桃花庵莲性寺云：“趁春晴。［“趁春晴”三字声相触，宋人词中无此。钟瑞参］步前汀未晚，舟小蹙波行。抱树溪湾，眠沙石老，芳草随意青青。乍惊起闲鸥短梦，伴落日、三两棹歌声。鹂苑清簧，虹桥醉笛，那处重听。多少夕阳楼阁，倚阑干不见，空见流莺。玉替云移，锦帆风递，翠华记此重经。自湖上、游仙事杳，问桃花、又过几清明。剩取凄烟楚雨，秋画芜城。”又八声甘州，刘梅史自楚徙吴秋窗话旧云：“怪西风偏聚断肠人，相逢又天涯。似晴空堕叶，偶随寒雁，吹集平沙。尘世几番蕉鹿，春梦冷窗纱。一夜巴山雨，双鬓都华。笑指江边黄鹤，问楼头明月，今为谁斜。共飘零千里，燕子尚无家。且休卖珊瑚玉，看青衫、写恨入琵琶。同怀感，把悲秋泪，弹上芦花。”鹿潭一往情深，性复倜傥，有豪侠气。为词专取神韵，酒酣辄琅琅自歌之。尝为余言，欲采中晚唐佳句入词，冀益深厚。今宗湘文太守续刻其遣词四十九阕，果能不负所约，惟稍务色泽，不免间涉耳。
    ○赵次梅广文词
    同治甲戌秋，余权常镇道篆，丹徒赵次梅广文彦俞秉铎白门，以瘦鹤轩词刊本见投。自序云：“壬戌游海陵，晤蒋鹿潭於客舍，时兴词会。鹿潭与同人作九秋词，强余拈题，得秋角，赋徵招一阕，许以能词。因知己一言，每遇好词，爱不忍释。循声按拍，十载於兹，得词三百八十馀阕，删存一百六首付梓，时年七十有一矣。”阅此，始知即鹿潭所玉成者，其词讲律极精，笔亦秀挺。录愁倚阑令，晚泊茱萸湾云：“东风起，水悠悠。古湾头。尚有旧时残垒在，使人愁。黄昏细雨扁舟。垂杨外、来往一群鸥。灯火寂寥三两处，是扬州。”又高阳台，元夜寒甚独坐有感云：“泪眼模糊，回肠宛转，忍寒犹坐窗西。扑面东风，今宵分外凄凄。满城箫鼓春如海，好光阴、孤负灯期。月初低。匝地霜华，怕听乌啼。中年哀乐都尝遍，指星星白发，往事休题，一梦刚圆，隔墙惊破荒鸡。拈毫懒索销魂句，为笺愁、半属无题。夜何其，检点熏炉，珍重添衣。”皆能清机徐引，意旨缠绵，诗人之词，不愧老而好学。惜鹿潭已住，不及同赏之耳。
    ○张筱峰广文词
    张筱峰广文鸿卓，江苏华亭人。弱岁工词，初效姜、张，後乃扩充於南北名家。有所仿拟，必神似，而尤严於声律。寝馈於此，几四十年。吴门戈顺卿精於倚声，引为同调。同治戊辰，余倡修华亭海塘，倚为董率。每赴工即相见，赏其风雅，初不知深於词也。［筱峰先生曾任元和司训，与余为忘年交。嗣後来苏，秘枉过。乱定，重来郡中，故友凋零殆尽，益官于余，意兴不衰。别则书扎月必再至。诗词橐先曾付刊，乱後重刻者，仅词一卷而已。卷中皆佳构，迨晚年，未免老笔颓唐矣。钟瑞参］越十年，始见绿雪馆词钞，南汇张啸山学博文虎序述如是。读其豆叶黄即景云：“水云凉护白鸥眠。野渚无风堕碧莲。Ы乃一声何处船。板桥边。独树斜阳引暮蝉。”又喝火令云：“雾重莺衣润，烟浓蝶梦迷。片阴催雨上罘ぜ。禁得纱窗闲坐，重忆簸钱时。旧恨风吹絮，新愁茧擘丝。瘦怜伊。带减春衣。越是无聊，越是子规啼急，越是落花飞。”小令不多作，好为长调，如大、穆护砂、三台、宝鼎现等作，皆摹仿入微。尤爱其上已後二日，访春虎阜，用白石琵琶仙调，全仿四声，无一异者。词云：“轻暝收烟，好春在、闷绿慵红时节。莺燕争逐东风，娇吭脆流叶。寻梦影、溪山未隔。又何许、那人兰楫。玉鼎听茶，银屏品竹，前度明月。纵犹有、当日吟俦，但蓬梗、江涯易分别。兜我十年心事，枉欧边重说。斜照里、真娘墓草，替落花、卷起香雪。且更商略新词，洞箫吹彻。”
    ○朱紫鹤布衣词
    与张筱峰广文词并刻者，有万竹楼词选，乃吴县朱紫鹤和义所著也。张啸山序言：“紫鹤祖居莫峰下，而常客松江，郡席故资，他无嗜好，独喜为长短句。常与其乡先辈戈顺卿游，多闻绪论。故其为词，持律甚严，而用意深细。中年得姬香滨，闺房静好，唱和为乐，人谓神仙中人。比遭乱倾覆，姬骂贼死。君逃难奔走，转徙浦江南北，索居凄怆，有不堪回忆者。余始记前在白门，啸山曾为香滨索词，盖即朱君之姬也。词中多佳句，有二事可想见其为人。一则明季广陵妓王修[A134]，色艺双绝，初录乐籍，继悦禅宗，工诗词，兼善丹青。暇日在各选本搜辑，得倚声二十四阕，录成一册，名曰草衣道人词。其中忆秦娥调多情月一首，最为风流蕴藉。依其原韵成两阕，书於册尾。词云：“多情月。嫦娥不忍轻离别。轻离别。金阊亭畔，梦圆月缺。相思怕向人前说。鸣蝉抱树声声咽。声声咽。梅花香里，此心不灭。”［原注云：修微筑生圹於西湖，遍植梅花，有终焉之志。後经吴门，为俗子所窘，乃依许誉卿。後为女冠。］“多情月。名花照澈秋风别。秋风别。骊歌一曲，唾壶敲缺。一生落魄从头说。邀梅与语同心咽。同心咽。飘零卅载，烛销香灭。”［原注云：修微木兰花影语词，有“梅花无雨寒心咽”句。］一则读贺方回词，因其下语雅丽，用韵精严，为北宋一大家。遍购其集不得，就各选本搜得百二十阕，编分两卷付梓，因填梦横塘。词云：“吹残梅雨，路出横塘，组成云锦盈叠。客到江南，写不尽、春情辽阔。思系温柔，气吞江汉，一时英发。算宫商妙理，律细细铢，裁红韵、急豪发。高吟雁後归来，尽闲愁几许，尽感风月。仙骨珊珊，休浪道、鬼头奇绝。慢呼起、吟魂细说。泪渍丁香寸心结。度出金针，艺林传播，唱阳春白雪。”按此调，尽感之感字，不从俗谱，用平声，甚合。细说之字非协。
    ○徐荔庵布衣词
    徐君荔庵，名汉苍，安徽合肥诗人也。亦爱词，有碧琅馆诗馀。殁後，恩竹樵方伯刻其稿，余为校刊。荔庵老年笃学申韩，历名皖中院司幕府。咸丰癸丑十二月，随皖抚江忠烈御粤寇，守庐州。十七日侵晓，城陷，忠烈公投御甲坝薨，荔庵亦被重创，卧伤九十馀日得愈。有鹧鸪天词云：“卧病空山日未晡。三春心绪总模糊。梦中乔木都非故，燕子何常识旧庐。香已烬，酒难沽。楼台遗恨变邱墟。曾邀开府亲筹策，发衰翁痛不如。”即咏失城事也。所作不拘声律，为诗人之词，而老健清空，尚多佳句，备存集中。
    ○丁保庵明经词
    丁保庵明经至和，一字萍绿，江苏江都人。幼即工词，老而益进，垂四十年，昕夕无间。初幕游大江南北，後至六十外，预修扬州志，归住邗江。家本素封，叠被兵灾，夙业荡尽。鳏居半世，仅留一字。今已年近七旬，患头凤疾，不耐擀扌思，然词兴犹未减。所著萍绿词，一名十三楼吹笛谱，初刻於袁公路浦，後在余泰州佥判东台县幕，重为校刊。迨客兴化及回邗，又有再续补遗之刻，载入扬州府新志。其为词寝馈南宋，吸白石之神髓，而又得力於草窗，其佳处有玉田所不及者。协律极细，每拍一解，或十数日而後定，或十数月而後定，斤斤然蕲与古人相吻合，志亦专矣。余素熟其词，择尤爱者录之。浣溪沙，吴江道中云：“依旧烟波十四桥。乱鸦环绕古亭皋。石湖云暗柳萧萧。点染垂虹书雁子，哎哑小艇卖鱼苗。征衫寒恋不曾消。”又谒金门云：“花尽落，一院峭风犹恶。未必踏青逢旧约。画檐长噪鹊。倦倚枕屏金络。私启镜闺银钥。不种当归偏种药。惹人空怨错。”又鹧鸪天，送张溥斋云：“几日琴尊醉未销。忽闻南浦唤歌桡。红侵面桃千片，绿染销魂水一稿。圆缺月，长短桥。相思迢递到今宵。自怜清泪无多少，长为怀人送客抛。”又踏莎行云：“ハ碧捞虾，篝青伺蟹。一声红杏邻东卖。春迟风雪灞桥深，凤靴犹记人挑菜。火冷饧香，花羞鬓改。新来草色生书带。脱裘沽酒问旗亭，吟衫三月馀寒在。”又一斛珠，寄题沈旭庭秋山采药图云：“荒钟乍歇。乱雅踏碎疏林月。一襟秋思垂杨结。满径西风，乾落瘦黄蝶。翠尊芳酝伤离别。艳歌金缕情凄切。窗前定有香红雪。带眼牵愁，遥夜梦魂接。”又扬州慢，过玉勾斜谱石帚自制中吕宫吊之云：“歌扇香云，画桥春月，可怜送断琼箫。记珠帘十里，有小燕斜飘。叹如此情天未补，草心愁醒，吹绿裙腰。近清明、留得馀寒，分上林梢。绛仙唤起，算相如、才思应消。便泪ネ燕支，花缄豆蔻，魂倩谁招。柳外玉嘶尽，残阳恨、说与空潮。但凝成凄碧，年年萤火凉宵。”又扫花游，萼绿窗消寒咏酒帘云：“野篱映碧，又远鞭丝，醉眸斜注。一襟细雨。正孤村、笑指杏花深处。卷上诗魂，荡碎春愁万缕。燕私语。说社後嫩寒，犹在檐树。湖上春已去。记间价当时，个人眉妩。柳阴系虏。照清溪暮影，缓归箫鼓。旧日黄垆，冷落吟香俊侣。耿离绪。叹江南、★尘飘雾。”又忆旧游，与马竹渔夜话湖上旧游云：“记吟衫拂絮，画桨冲烟，买醉虹桥。唾绿湖波腻，荡香尘十里，花雾迢迢。沸云艳歌金缕，飞度一枝箫。看夕照平山，楼台倒影，莺燕都娇。萧条。对流水，想杜牧重来，冶思难消。卧柳堤阴老，问眉痕深浅，今为谁描。翠舷甚时同扣，明月送归期。俚寄语盟鸥，空城断角吹丽谯。”又台城路，咏黄叶云：“晓天霜信疏林早，闲门昼来长闭。薄影云，残妆病酒，寒上斜阳鸦背。青山瘦矣。叹憔秋心，树犹如此。半榻茶烟，记留诗梦付箫寺。哀蝉身世最苦，露凉还自咽，幽怨空寄。故里园荒，沧溟客老，冷却扁舟归思。西楼倦倚。对一碧无情，艳怀都洗。蟹熟橙香、弄吟乘醉里。”又霜叶飞，秋夜怀黄季刚云：“露阑凭遍梧阴老，孤蛩啼碎秋怨。欺寒短发不禁搔，待醉巾重岸。怅荩箧、空留赋卷，谢生双屐清游倦。记梦里相逢，又掩静苔扉，冷云黄叶千片。同是抱影销魂，登临天末，故园难慰心眼。已无一字可留题，况水付无雁。便此後，梅花信暖。征衣铅泪都吹满。正懒把帘钩下，落月东墙，一灯凉翦。”又摸鱼子，咏鸥云：“认苔矶、误吹晴雪，★纹浮破空翠。潇湘练静沙痕浅，幽梦一溪凉碎。花径闭。算古岸柴门，南北皆春水。吴唱起。听弱虏咿哑，斜阳淡沱，拍拍碧云里。寻盟去，还伴天随渔子。西风潮信千里。忘机自领闲中趣，烟外绿杨如荠。吟未已。问天地飘飘，狂客身何似。芙蓉笑指。看潋滟霜翎，呼群游戏。双狎镜波腻。”又再续词内鹧鸪天辛未元旦一阕，时客兴化，年已六十有一矣。词云：“甲子周流得羡馀。风光新又换桃符。水乡寂寞欢情少，卧听荒庵一磬疏。山笑否，燕睇无。辛盘随意杂春蔬。梅花不受朝阳勒，雪里吹香入酒壶。”即此一小令，前结七字，与余函书商榷始改定，其矜慎如此。困於贫病，所成就只此百馀阕佳词，亦可慨已。
    ○丁毓生茂才词
    萍绿母弟毓生名至德，江都茂才。词笔清圆，讲求律法，绝无叫嚣之习。有才不遇，宛转饥驱，久作元瑜书记，发亦垂垂白矣。作词无多，录一阕以存梗概。调寄瑶华咏七夕云：“菱塘雨歇。一味凉生，爱华流新月。佳辰暗数，偏又是、待巧针楼时节。锦机碎字，任缄得、闲愁千叠。想那回私语凭肩，高树晚蝉幽咽。因嗟会少离多，纵未负芳期，难遣凄切。江州泪老，算此恨、枉自年年空结。秋澄如水，怕纨扇、恩疏轻绝。奈晚天，吹起商飚，一霎梦云飞灭。”
    ○张子和大令词
    扬州军中，前後共事者五十馀人，平斋、缘仲二君外，与张子和大令最契洽。子和名熙，一字耔荷，山阴人。以父祖先後官江苏，侨寓白门，於城北筑园曰陶谷，为一时觞咏胜地。有六朝梅一树，词人争赋之。粤逆久跨，遂付劫灰。子和以纳粟官江苏，历署溧阳、宝山、兴化、丹徒各邑。幼即好为倚声之学，其友为刊主客图。後与丁萍绿诸君游，慕两宋风味，乃尽弃旧学，并素所得意句而摧烧之，别成精句为扁舟草数十阕。丁卯秋，余权江甯藩篆，子和自吴门至，穷愁抑塞，各无暇谈风月。旋以感时疾亡，伤哉。其词稿均散失，今以友人所留搜集之，仅得六阕。浣溪沙云：“柳绊花萦总断肠。未灰心似返魂香。春眠初觉倦思量。远树绿迷扬子渡，夕阳红罨丽娃乡。梦中归路也凄凉。”又鹧鸪天，邗江道中云：“小队湾头试玉鞭，东风回首十三年。清时破寺仍钟鼓，野寺春灯自管弦。寒似水，梦如烟。绿杨依旧画桥边。宵来一枕孤篷雨，不是江南一惘然。”又法曲献仙音，邗江小泊怀丁萍绿云：“风荻秋疏，水ヶ烟碧，暮色苍茫如画。故国江南，故人天末，惊寒雁落平野。渺望睫，沧波远，扁舟又东下。慢游冶。叹飘零、岁华如许，归未稳、空盼玉箫春夜。梦杳十三楼，翠衾寒，霜重鸳瓦。画角黄昏，动清愁、铅泪暗洒。念梅边明月，还照旧时台榭。”又解连环题丁萍绿十三楼吹笛图云：“断云天末。望亭皋甚处，暮愁空阔。正雁字、清不胜寒，对乔木荒沟，旧时明月。慢赋离忧，早霜夜、玉龙吹彻。记灯宵酒醒，竹外一枝，翠袖曾折。萸湾冉阝回送别。叹华年似羽，轻付啼。任卷起十里珠帘，剩凉碧摇烟，乱蛩幽咽。彩笔题香，镇盼断、冶春时节。待重来，杜郎渐老，暗添鬓雪。”又潇潇雨云：“烟篷秋水阔，倚寒空、返影入江斜。记维舟故国，沧波梦远，雁集平沙。浅睡一灯人独，霜笛咽芦花。落叶愁题句，流恨天涯。
    盼断琼箫俊约，早丹枫醉舞，客鬓霜华。渺乡云千里，城阙隐悲笳。甚西风、邮亭催晚，黯垂杨、不见旧栖鸦。飘零久，问今宵月，秋在谁家。”又琵琶仙，赵竺芗招同七星岩探梅云：“一卧沧江，早闲了、旧日寻诗双屐。多难偏约登临，层云荡胸臆。烟树外、斜阳一点，渐红破、乱山愁碧。断壑流澌，疏花隐岫，尘梦无迹。甚赢得、身外浮鸥，况都是、江南倦游客。回首石桥横处，黯湖天春色。重唤起、清歌对酒，话小园、雪後消息。好共明月梅边，夜寒吹笛。”子和颖悟，殊异常人，其浣溪沙一阕，神似草窗。鹧鸪天即追咏扬州军中事，清时一联，神来之笔，不可多得。法曲献仙音起二句，用入声处，考律极细，煞费苦心，气脉亦甚深厚。解连环、潇潇雨，一意清空，自有真意，得玉田之神。琵琶仙以老杜诗情写白石词旨，寻味无穷，皆卓然可传。乃所存止此，可为怅惘。
    ○余石庄茂才词
    子和大令宰兴化时，丁萍绿在其幕中，以词酬唱。［子和宰宝山时，孙月坡在其幕中，唱和甚欢，月坡因有海角词之编也。子和与宜储江别有唱和词付刻，当时余曾从丽江乞得一本。钟瑞注］邑中余石庄茂才与萍绿往还，遂亦娴於词学。茂才天性疏懒，不随流俗，而天分极高，有和萍绿木兰花慢、齐天乐二词，刻意求工，镂金错采，多清脆之音。而於藏暗韵，用去上，均甚谐协。後幕游楚中，寄怀萍绿百字令一阕，语尤凝炼。知其离群不废夙学，功力益深矣。并录之。木兰花慢，和灯市云：“装成银世界，半人巧，半天工。看玉海涵星，珠宫射月，曼衍鱼龙。好春信息、算最难、烘染试灯风。飞到一双，吹开万朵芙蓉。香红。留最难，醉花丛。多少恨，玉箫中。怕往事重题，铜驼俟约，紫凤狂踪。街东。乍细雨，步珊珊，知是乡帮松。记取眼波溜处，明朝万一相逢。”又齐天乐和白秋海堂云：“粉墙西畔黄昏月，秋痕夜来惊醒。雨歇闲门，苔荒旧院，多少珊珊夙韵。银河露冷。便泪洗春潮，红断无信。点破秋阴，半奁碎雪剩残印。
    华发怕提旧事，舞裳无恙否，添了绿鬓。梦易成烟，情多化絮，不是当年人影。飘零暮景。是生带愁来，怎教消尽。写入冰绡，画中还细省。”又百字令，客楚中秋夜怀相萍绿扬州云：“湘波浩淼，把江篱吹瘦，晚风萧瑟。远道书来愁尽扫，珍重故人消息。紫蟹黄花，青山白眼，醉弄虹桥笛。知君幽兴，冷蟾长对瑶席。最是老柳江潭，斜阳岘首，肠断登楼客。乌鹊南飞人北去，遗恨萧萧芦荻。楚雨惊秋，吴潮带梦，［时萍绿自吴中归。］诗鬓苍凉极。明年归好，旗亭新句重觅。”
    ○金子石布衣词
    於时又有金子石布衣德辉，籍隶兴化。以画名，亦好为词，字斟句酌，别有风味。录其南乡子，舟泊刘庄紫云山云：“灯火聚桥边。转过双湾即寺前。惊起栖雅三百树，骚然。落叶昏钟堕客船。野水Ё寒烟。秋去冬来又一年。再泊紫云山下路，无眠。老雁一声霜满天。”又绮罗香，咏半臂云：“无袖承化，有襟氵酒，小字衤两裆同唤。玉臂清辉，分与纤鲑衔半赚。锦缠护了宫纱省，刀尺裁馀绣段。最怜他月地凭肩，晓凉姊妹小妆换。多怜奚在善舞，还笑老怀抱背，从伊饷暖。忍冻时拌，空寄情人远。九华绘、官女装新，银鸾蹋、唐儿歌按。莫教忘、汤饼谋初，解衣情意款。”此二词，小令炼句自然，慢词描写尽致，运以柔情，不嫌琐屑。闻其孙冶青，能承家学，词画均佳，惜无所得。忆余在泰州时，晏彤甫廷尉师奏派总办兴化、东台、盐城、阜甯四县团练，往来於兴化数四，有此词人，竟未访得。後闻丁萍绿言，始知之，自惭俗吏，可哂也。
    ○黄季刚布衣词
    与丁萍绿至交，有黄季刚者，名之驯，广东吴川县人。幕游江南，无意求名，以词为性命。初学苏、辛後改而致力於南宋。深慕王碧山，故自号景碧山人，志趣可想。著有宋人词说四卷，切磋三十馀年，选存自作词六十五阕，均未刊。以其兄介存孝廉官山西介休县，复幕游山右，亡时年已六十有九矣。萍绿摘录其词寄示，余谓小令三阕，笔致轻倩。汉宫春、瑶华二阕，咏物无迹，舒卷自如。其择律之精，无俟称述，备录之，以质同赏。相见欢云：“梨花寂寞春残。倚阑干。两道眉痕浅浅、学春山。情甚热。欢无竭。别来难。况是一天风雨、不胜寒。”又临江仙柬友云：“老去逢春多感慨，偏教雾里看花。落红点点逐尘沙。东风知有意，吹送到谁家。鬓鬟欹娇不语，一腔幽怨还赊。有人沦落共天涯。青衫都是泪，不敢问琵琶。”又祝英台近，奉和曼陀罗华阁赋橘云：“荔枝香，梅子熟，秋老汉阳路。客倦游梁，江上植千树。恰宜清晓霜天，髯苏仙去，有谁解、霎时延伫。紫箫侣。记曾共破新橙，浓芳蘸柔素。密意潜怀，襟袖暗香度。只愁冷落樵柯，重寻棋劫，又空剩断云迷雾。”又汉宫春，咏介休中七星槐为介存兄旧治云：“司马门前，自仲文老去，几度沾衣。重巡莎径，一片庭草萋萋。星灵暗淡定伤心，景物全非。对昔日传经旧市，一般都付莺啼。屈指清凉未久，听蝉吟高树，露咽风凄。记得绿阴共醉，花萼留题。瞢腾枕上，送斜阳、冉冉低迷。且莫问、朱轮何似，一枝聊许幽栖。”又瑶华，和萍绿咏白菊云；“冰绡泪陨。挥尽黄金，剩瑶台零粉。琼酥消瘦，休错怨、昨夜西风吹恨。银屏凉透，又新雁、替传霜信。愁漏深，月兔斜窥，暗地玉容偷认。篱边蛱蝶飞来，为贪抱寒香，双梦栖稳。萸杯潦倒，须待得、送酒人来重引。紫桑旧约，已误了、昔年招隐。最可人、渐老徐娘，一段素秋风韵。”
    ○周陶斋大令词
    周陶斋大令作，一字潇碧，湖州人。幼岁游庠，食廪饩，纳粟官南河，擢江苏知县，一署丹徒。卸篆後，因案被劾，人皆惜之。素工书画，尤擅长於词，与丁保庵、蒋鹿潭游，深究格律。余曾索其残稿，录存数阕。鹧鸪天云：“静掩纹疏桂篆消。紫鸾仙梦隔琼箫。柳萦恨绿扶春媚，花蔫花妒镜娇。鸳带减，雁书遥。小楼闲趁可怜宵。西洲见说添啼，一雨酸心度石桥。”又惜红衣，鸥波馆饯春云：“荇带拖晴，莼波涨暖，暮烟空结。路入东风，飞花引游屐。梨云渐冷春又老，汀洲啼凄绝。庭外夕阳，误黄昏消息。文园病酒，不卷珠帘，金猊饱香屑。天涯望久，瘦柳为谁折。猿鹤故山应怨，几日绿阴愁叠。算旧情、都负一阕，玉箫明月。”又三姝媚，送友云：“江蓠摇怨早。认晴帆欹烟，暮林归鸟。旧约炉边，任酒旗飘冷，俊游都少。屐龄莓痕，念糁径、春尘谁扫。碎叠相思，鸥镜波寒，暗吟愁稿。雁影南楼吹杳。记短竹屏，翠深红窈。宽尽征衫，怕重逢山色，乱云环绕。可惜蛮笺天样远，那时怀抱。空卷一帘秋霁，斜阳瘦了。”又齐天乐，感旧云：“絮云吹满南塘路，垂杨又添多少。石岸通潮，津亭载酒。一舸凄凉重到。征尘慢扫。叹歌断帘空，路回书悄。料得妆楼，素鸾临镜怨清晓。秦城无限旧梦，轻误却，还被莺恼。柳下人家，花边笑语，深掩半庭残照。侵阶嫩草。念前度弓弯，恨随香杳。舵尾灯寒，四山空翠绕。”又迈陂塘，咏苔云：“玉阶寒，翠丝微绉，湿阴凄锁深院。东风吹老销魂色，早又落英铺遍。春影乱。剩坏竹荒篱，画出斜阳怨。帘钩慢卷。怕靴凤归来，遗钿背拾，香逐唾痕散。歌尘黯。那日油车望断。蜗涎浓沁凉篆。残碑细剔伤心字，冉冉芳红都变。君不见、正短草铜，寂寞成秋苑。馀烟弄晚。任峭石低笼，枯筇瘦倚，付与冷蛩伴。”
    ○张海门太史词
    往与勒少仲丞论时人之词，最称许平湖张海门太史。谓曾读其绛跗山馆全集，间有失律处，为百中之一二。曾献刍荛，意谓绝艳仙姿，不容稍有铅粉之污耳。余志其语，遍询乡人，後知金眉生廉访旧与缔交，思刻其遗词，求稿未得。今始见於词综续编中。太史名金镛，道光辛丑进士，官编修，负才未展。黄韵甫大令云：“其词清微眇，矜炼之极，归於自然。盖积毕生功力为之，所解悟深也。王少鹤京卿比之清真、中仙，殆非虚语。”惜原选无多，复限於篇幅，仅录六阕。菩萨蛮云：“丝丝梦星星雨。冷鹦爱学伤心语。似说去年阑。今年人影单。峭寒浑未减。云酿春愁酽。胡蝶坐侬衣。茜痕双袖低。”又卖花声云：“丝雨画阑前。莺唤春眠。罗衣晓怯换轻绵。寒勒海棠花一树，不放红蔫。香袅蕙炉烟。镜侧琴边。怜伊生小爱诗篇。艳体西昆三十六，自写鸾笺。”又齐天乐，题黄韵甫帝女花院本纪故明长平公主事云：“铜驼石马凄凉意。沧桑顿惊如许。鹤市烟疏，鸾台镜返，重订月边箫谱。愁颦怨绪。剩九死芳心，泪搀花雨。掩抑悲欢，十三陵上黯云树。仙音谁献法曲。听哀弹宛转，疑对张女。粉泣巾红，香煎篆碧，字字并成酸楚。秦楼凤侣。只冷玉深埋，羽衣黄土。草秋坟，瘦鹃阑夜语。”又忆旧游，重过影梅梦鹤山房云：“甚芙蓉曲榭，薜荔疏阑，蓦地重经。略记湘帘畔，乍俞麋小试，学写黄庭。长怜病身如叶，飘堕晓风轻。只一曲凝云，绕梁几日，犹剩歌声。沤盟渐消歇，便更续芳游，难唤青青。过了春时节，尽梅边吹笛，断韵愁听。旧学怕成新醉，酒梦总零星。有前度冰蟾，信信照客今夜明。”又迈陂塘，题曰：“丙申小除夕，过杨西麓听潮山馆，命酒论词，殊慰契阔，并出饯菊图册索题，怊怅秋绪，低徊昔游，赋此以赠。”词云：“怅分飞，东劳西燕，尊边难得携手。绿痕各叹秋眉换，君尚疏狂如旧。君记否。记江岸残筝，衤仆被孤篷候。春灯韭。看月落杯深，烟啼烛小，良会正非偶。聪明误，悔把灵根参透。生天休问先后。画禅一种无そ意，特借霜风重九。花下酒。便未过中年，也觉漂零彀。空怜敝帚。剩有怨琴丝，不平棋局，题恨遍襟袖。”又贺新凉，题曰：“壬寅四月，因海警避居清风泾，暇日集张氏图，抚景感时，触绪成咏。”词云：“风鹤惊心再。忒忙，药炉茶磨，半船轻载。相约依巢飘零燕，有个开帘人侍。说前度、泥痕还在，卅里烟波盈盈隔，趁浮家、却好偿诗债。寻胜地，解萝带。海山肝想垂杨外。叹无端、虫沙小劫，引杯增慨。却对园亭云林画，一晌且容潇洒。更商略、五湖菜。倘遂他时比邻约，缚香茆、那惜蜗庐隘。聊寄意，寸笺矮。”
    ○张鹿仙太史词
    海门太史介弟鹿仙观察，名炳。丁未翰林，现官湖北候补道，即与黄韵甫大令校刊词综续编者。所著抱山楼词，寄遥深，芬芳悱恻，不愧双丁二陆之誉。录其钗头凤二阕云：“抽如缕。飘如絮。无端堕入非非去。红楼敞。青帘漾。不应凡骨，许窥天上。傥傥傥。添香炷。停针语。翦刀声在深深许。银亮。金钩响。无因得见，绣衾罗帐。况况况。”“相思味。瞢腾地。一双青鸟知人意。回风引。蓬山顶。粉香吹下，芳心暗警。幸幸幸。惊疑际。珊珊至。霞裳水袂分明是。流苏锦。红蕤枕。行云归也，半床灯影。醒醒醒。”又台城路，咏柳花云：“诧根曾在灵和殿，依依旧家风度。点染黄金，纷敷碧玉，艳雪都无重数。琼蕤正吐。问因甚分飞，不随春住。爱逐东风，自家轻薄更谁诉。江南千树万树。子规啼欲断，似唤归去。带雨冥迷，和烟幂ャ，还向绿深深处。栖香净土。也莫化浮萍，再尝凄楚。说与芳魂，短篷吾倦旅。”又南浦，和陈实庵同年联舟京口感赋原韵云：“天半落红江声，甚今宵、觉客怀凄澹。怨曲谱银筝，低徊处、响入遥无云敛。十年前事，互看衣袂京尘染。一枕惊涛眠不得，不为绿凄红惨。底须刻意伤春，叹司勋老矣，带羞围减。昨夜梦扬州，蛾尽瘦、明月二分还欠。愁深醉浅，与君各抱天涯感。却恨催归无杜字，冷落孤篷低掩。”如此和词尤妙。
    ○张东墅太史词
    金眉生廉访以护惜名花旧事，赋归凤曲，绘为图。复画江上数峰青一帧，亦纪其事，索题词。张东墅太史谱琵琶仙一调，用白石韵云：“如画烟波，记前度、打桨频迎桃叶。篷底人艳初花，雏凤恁娇绝。肠已断、琵琶一曲，况听到、晚风题。碧玉新声，黄衫旧梦，幽怨空说。认无恙、江上眉峰，似菱镜、晨妆冉阝时节。惆怅买春期误，费东皇榆。还笑我、江湖小杜，负俊游、十载泥雪。小影何处惊鸿，个人离别。”此词颇得石帚音节，因亦效颦书图内。询眉生，知太史名府，江苏嘉定人，丁未翰林。今又於吴平斋观察扇头，见书忆旧游一阕，音律亦极细密，并录之。题曰：“与家鹿仙六兄，别十年矣。辰寄新词，殷殷念旧。顷予赋北征，闻鹿仙需次在鄂，相逢相别，殆难为怀。湖滨舟次，依韵酬寄，不自知其声之悲也。”词云：“忆软红旧梦，狂醉清歌，十载销魂。世事供谣诼，只灵均有泪，怜我怜君。留得飘萧双鬓，都换镜中春。甚鸡肋凄凉，蚕丝辛苦，同走风尘。天涯忽相见，话耦耕夙约，烟月柴门。负尽青山福，怕离亭短笛，别酒重温。况是哀吟楚些，断雁叫春云。［原注：大兄七兄均下世数岁矣。］怅孤棹湖天，无边草绿烟水昏。”
    ○周缦云侍御词
    曾文正公克复皖城，初开幕府，才俊毕集，招周缦云侍御於沪江。侍御名学，乌程人。道光甲辰第二人及第，官御史，督学广西学政。性至孝，以母老告归。余於同治甲子，奉调至彼，得相往还，见赠金缕曲词，次韵报之。时侍御与李壬叔、张啸山诸学博，迭为赓唱。改金缕曲调名为雪月江山夜，以词中有此五字起句也。克复金陵後，延侍御掌尊经书院。嗣归浙江，历主杭湖各讲席，泉石自娱，绝意仕宦。惜令子小云佥判，亡於扬州，幼孙继夭，桑榆之景不佳。然虽逾六旬，视听犹壮，或再得子，亦未可知。且闻遗腹得孙矣。侍御素工倚声，辨律甚细，熟於宋人词。知余欲重刻戈顺卿所选宋七家词，寓书云：“顺卿好改宋词本字，如梦窗高阳台咏梅结句“叶底青圆”，谓梅子也，改‘青’作‘清’，便失本意。又满江红过淀山湖云：‘浪摇晴栋欲飞空。’语极生动，改‘栋’作‘练’，则索然矣。”属为改正，其细密如是。惜其诗词均未刊行，今於词综续编中见一阕，录之。凤凰台上忆吹箫，题戴铜士西湖访秋图云：“远树匀烟，凉云坠水，好秋知在谁边。甚一湖出翠，也瘦双鬟。尽把华收拾，人影外、如许荒寒。句留处，幽怀慢诉，妙笔能传。流连。旧游尚忆，忆水陌虹梁，小驻吟鞭。共愁荷倦柳，憔频年。算只沙汀鸥鹭，能记我、几度凭阑。何时约，扁舟藕花，共载秋还。”
    ○马竹渔鹾尹词
    两淮鹾政，聚於扬州，需次盐官，多至数百，贵介子弟为多。颇风雅而工长短句者，蒋鹿潭等二三人外，不多遘。余所识马竹渔鹾尹，名书城，山西介休人。性喜填词，无专集。其仲子顺卿大令，今官江苏，或可搜辑，谋寿诸梓。记其月下笛，题萍绿词云：“谁唤词仙，十年一梦，伤心时候。新腔石帚。记曾梅下携手。湖山依约登临过，思往事、不堪回首。问扬州，明月琼箫何处，玉人知否。垂柳还依旧。看画槛珠帘，白鸥飞瘦。春波自皱。酿成春思如酒。天涯已恨双蓬鬓，更夜雨、江南听久。倚阑畔，令人愁，清角黄昏又奏。”又金缕曲，咏机声云：“轧轧知何处。隔窗纱、云鬟欲，盈盈倩女。寸寸相思裁不断，好回文细诉。莫计较、嫁时机杼。几度抛梭浑未肯，怕西风、寒到衣无絮。邻壁外，又敲雨。井阑络纬啼将曙。最关心、征人梦冷，翦刀辛苦。楼角灯青怜夜永，冉阝有春莺对语。却一递、一丝一缕。缕缕都传哀怨意，似柔肠、密密寻端绪。还付与，暮パ去。”
    ○宗湘文太守词
    泰州设筹饷局，时金眉生廉访，延宗湘文太守总理度支，出纳详慎。太守名源瀚，江苏上元人。历掌糈台文案，以知府之浙江，屡署要缺。补严州府，调宁波，政教诞敷，有循良第一之誉。文才博赡，诗学湛深。扬州初克时，有冶春词十二绝，传诵於时。余与共事，极契合。今於眉生归凤曲图中，见所题金缕曲云：“展画浑凄绝。剩茫茫、空江遥夜，者般萧瑟。生小横波娇欲语，宛转双蛾画月。算若个柔魂禁得。一霎惊鸫秋影杳，便栖鸦流水都呜咽。更何处，诉离别。摧花冉阝日罡风恶。曾仗取、扶春妙手，网罗轻脱。郎是桐花侬是凤，心事低徊潜说。怎一夜芳情消歇。长笛苍凉归凤曲，听声声、唱得行云裂。增百感，唾壶缺。”
    ○施梦玉司马词
    江南北利於舟楫，嘉道间牧令实任者，各置坐船，穷极工丽，其船沿俗名曰蒲奚头甚华美。子湘告余曰：“此施梦玉司马旧船也。”司马名燕辰，顺天籍，山阴人。历宰江苏剧县，升同知，引退。性颇豪华，跌荡诗酒，兼工於词。余慕其才，越数年，权篆东台，司马过彼，握手欢然，旋即别去。友人中颇有与之唱和者，仅得一词。霓裳中序第一，重泊惠山寄友云：“溪花翠。艳照行人亭上酒。见说东君去後。更蛱蝶双飞，软帘风昼。珠宫似旧。问彩鸾、幽韵谁偶。春归也，为他愁损，一片冶城柳。青逗远峰回九。任镜里、眉痕争秀。离怀应自亻孱亻愁。叹绣阁灯闲，画云衣皱。槛寒花影瘦。却燕子清明近候。蓬山晚，落英无数，梦雨慢回首。”此词涉笔幽峭，有抗坠之致。惟愁损之愁字宜仄，冶城之冶字宜云声，偶未细检。宋词中亦有似此者，要不失为佳扌。惠山尼庵恶习，於同治戊辰，为丁雨生中丞厉禁，始还乾净土。阅此可想见前之靡丽矣。
    ○姚梅伯孝廉词又一则
    顾子山观察藏萧山任渭长熊画册一百二十帧，专画姚梅伯孝廉诗词，多奇辟幽秀之句。如心狐宝髻朝紫真、披头女孛骑淫虹、天魔种子夜叉相、北固山城暮钟雨、隔墙犬吠卖花翁等，一句一图，设色精采。余与沈仲复廉访、吴平斋观察，各倩林海如茂才临摹数十帧为珍玩，因知梅伯之才。又於潘星斋侍郎昆仲词集中，见其题序，有六朝意。论词旨亦精确。欲求其集不得。今读黄韵甫大令司综续编，始有十馀阕，不知此绘图之百馀佳句，何以未选也。孝廉名燮，一号野樵，江苏镇海人。道光甲午举人，著有疏影栖词稿。［梅伯大梅山馆诗文词集，词凡五卷，曰画边琴趣，曰吴泾唱，曰翦灯夜语，曰石云吟雅，总名疏影楼词，刻於道光癸巳，今尚有印本。以後续集，不知几许。即五卷中，佳词甚多。钟瑞注］续编中称其跌宕新警，如山鸡舞境，顾影自妍，能独树一帜，而不屑屑於模范，洵非虚誉。然读其诸作，虽不模范，而格律仍无一字之讹，弥令叹服。录其浣溪沙云：“叠帐凉云烬凤篝。芙蓉花隔去来愁。冷香如梦荡帘钩。欲种长春天不雨，谁歌子夜月当楼。银河风露浩然秋。”又谒金门，题韵仙女士枕函残梦图云：“花压臂。懒把断云扶起。一发东风知甚意，更吹来细细。怯怯恹恹天气。了了昏昏情味。眼底绿芜千万里。是烟还是水。”又琵琶仙，题曰：“忆余偕王雨耕、史云坪，因钱唐之役，诣舟兰江。时羽鸟怡情，葩花写艳，媚歌靓酌，涤愁荡欢，留连弥旬而别。辛卯三月事也。越岁之秋，孤舫重溯，寻登孙氏水明楼，盼远忆游，怊焉今昔。”词云：“白石重来，总无那、曲里风清消息。江上凉雨微吹，帘钩挂初夕。残柳外、楼台似旧，甚添上、水云愁碧。晚絮驮莺，春弦叶鹧，佳丽空忆。但飞到天角孤鸿，弄秋语、凄寒向芦荻。撩起荻阴渔管，唱西风无力。烟桨远、兜娘去也，倚画阑、目断回汐。又见东岘斜晖，澹黄遥射。”又忆旧游，寄沈东岑吴中云：“记绿桨短，红藕帘疏，共倚春词。”一曲伤离後，问灯云榻雨，梦瘦还肥。只愁画梁如昔，巢燕已全非。莫宿酒痕青，罗襟待氵，又蘸新啼。依稀。那回事，算值得人人，眉楚鬟凄。烟水东流尽，便等身金好，难铸相思。试看女坟湖上，日夕鹧鸪飞。恁一路江南，杨花乱落人未归。”
    余前以万红友不收明人自度腔为有识，盖以宫调失传，恐不能付之歌唱。今韵甫谓梅伯善洞箫，能自按所制曲，因观其自制露华春慢一调小序，说律甚精，决非臆断，特录之。序曰：“五溪桃花，经春辄盛，怡目悦水，妖靡失荡，天台武陵，若无以逾。晴时尝舟诣焉，风景喧寂，因游屡变，忽忽似中感，不能无词，制商调以写之。商调者，即俗之六字调。唐商调曲俱用仕字制音，为商之宫，亻上，商清也。九声宫四商上角尺徵。工羽六，其清声则宫亻四商亻上角亻尺徵亻工，羽之下，即今之合是也。是调以工制音，由低工序而升之，为商之商，盖起於太簇，以夹钟为变宫，姑洗为商，中吕为角也。礼云：商乱则陂。余按箫求之，幸不失正，名曰姑洗清商调。词云：“棹回云壑。又溶溶流水，弼桃照晴萼。小笠短筇，担酒自过横彳勺。斜阳旧时楼阁。恁无人、闭了珠箔。况青山笑浅，黄莺语懒，春气犹弱。慢思昨送昼扇，钿车芳草绣成幄。望断晚霞，依依此情谁著。嫩香乍，小红欲堕，烟起林薄。归云也、倚篷延酌。空回首、乱峰。”
    ○章子善大令词
    人有宿慧者，往往一见即解，一学既能，然非大有作为，即多夭逝，屡见不爽。余婿章子善存元，钱塘人。少孤，为其衣姑丈黄春山佥判纯源抚育，咸丰乙卯夏，余至春山泰坝监制署，闻其书声，呼出问之，年甫十一，貌颇英秀，即定为赘婿。次春，招至海州佥判作所，亲授以经史诗文，入手即能领悟。复先後延家有山明经、张洛如孝廉，教以举业，斐然成文。洛如许以必售，讵甫弱冠，即得咯血疾。援例得知县分江苏，未二年以瘵亡。记其十三岁时，偶及词中小令有十六字者，取蔡友古作示之，次日即成一阕云：“听。隔著黄河ㄓ笛声。西风紧，吹起故园情。”时侨寓王家营也。虽才力薄弱，而能清顺无疵，许其成就，乃竟负所期哉。思之腹痛。
    ○张南山太守词
    粤寇初起，两江陆立夫制军建瀛为钦差大臣，赴楚堵剿。檄余与戚子固观察综理糈台，余兼司笺奏。壬子十二月十五日，自白门启节。祭大纛时，天日惨淡，飞雾满庭。环顾弁兵，无不颜色凄黯，心已讶其不祥。申刻出仪凤门，登舟，风逆不得发。夜间得报，知武昌失守。次早，扬帆西行，迨阻风九江，烽警更恶。余乘红船较宽，同人常来聚谈，相对悲慨。胡珠泉二尹，忘其名，口诵粤东张南山太守维屏一词，调寄阑干万里心云：“九江城外雨如烟。九派茫茫送客船。不听琵琶已黯然。水连天。一夜江声人未眠。”谓与此时情景相似。余谓此是承平时语，今风声鹤唳，销魂情绪，殆又过之。曾有和作。未数日，舟次湖北隆平镇，翼长都督恩长阵亡。制军易舟先归，同人星散。珠泉趋陆路，遇贼戕害。今因录同好词句，忽念前词，觉烽火连江，宛然心目，为之凄然。
    ●卷五
    ○朱酉生孝廉词
    曩在吴门，与顾子山观察谈艺，常称同里朱酉生孝廉词。後校刊曾艮甫廉访词集，多与唱酬之作，意甚倾倒，余心慕之。今始得见知止堂词录残本，知酉生名绶，一字仲环，元和人。道光乙未举人。素工词，根底深厚，小令少而慢调多。盖北宋为小令，重含蓄，继唐诗之後。南宋为慢词，工抒写，开元曲之先。凡专力於南宋人词，每於小令不甚经意。词中声律之细，固不待言，如法曲献仙音调尤为讲律之入微者。今录长调十阕，尚不免有遗珠之感。惜红衣，题曰：“庚辰秋，有西湖之游，琢卿、清如饯别於鸥隐园池上。明日泊舟吴江城外，歌此奉寄，并怀顺卿、功甫。”词云：“巽雨花，飘烟柳直，画秋无色。玉净池塘，渌波映离席。零诗酒，空数遍、霜风消息。今夕。昏树乱鸦，对孤镫荒驿。西泠去客，箫谥琴歌，情怀暗寥寂。良期顿杳，水国暮吹笛。可惜段家桥外，冷浸半湖凉碧。料槲前归缓，三十六鸥能说。”［按：箫谥之谥字，误作谥，此盖引王子渊赋“谥为洞箫兮”字。］又法曲献仙音，题曰：“校定眉仙绣箧词卷，因题是篇。时余移家古墨池图，广也乔木，烟月清真，吟啸其中，或不似人间伉俪也。近词多思亲之作，外姑方就养衡中，楚山湘水，叠见篇章矣。词云：“镜阁悬花，灯帘收月，记约盟鸥前度。净碧吹鱼，冷红依燕，池亭正堪携侣。慢怅望春归早，深宵拥篝语。紫云句。料妆楼、露桐吟遍，应未识、天上玉箫新谱。付与按歌人，误婵娟、颦怨如许。望极湘江，只无聊、愁换眉妩。且浓题蕉叶，静赏一园烟雨。”又凄凉犯，题曰：“夜雨高齐，寒不成梦，怀人天末，言愁始欲愁矣。”词云：“萧萧飒飒，秋声起、帘风悄灭华烛。雁飞过也，人欹病枕，暮愁盈掬。残丝碎竹，度檐际、玲珑片玉。似曾闻、霖铃恨语，啼宇暗催促。闲记歌楼小，浅穗炉熏，暖偎香局。秋鸳梦醒，定朝来、镜蛾颦绿。岁晚天寒，掩罗帐、无言怨独。听疏更，一点二点，断又续。”又玲珑四犯，垂虹桥下用白石体云：“短柳未霜，丛芦初雪，垂虹亭下秋早。客游殊自苦，倚舵看清晓。丝风暗欺破帽。问江郎赋情多少。绮岸花疏，画船灯满，何似旧怀抱。桥湾十年重到。剩揉波翠影，凉映孤棹。玉衫香减尽，薄媚闻歌调。不须艳说吹箫伴，试极目、天涯荒草。人意消凝，有青山梦好。”又琵琶仙，题曰：“接澹怀泰州书，兼寄艮甫两君，皆二年前晨夕过从友也。憔依人，踪迹疏阔。顷於秦淮渡头小聚十馀日，辄又别去。秋风深矣，不能无怀。”词云：“霜色关津，夕阳好、冻柳千行飘折。孤雁飞趁芦花，寒沙散秋雪。吹梦断、箫声暮冷，忆江上、翠尊初别。十幅轻帆一陂废水，心事愁说。但回首、佳丽秦淮，复璧月琼枝易销歇。知有缕金歌扇，向空箱闲叠。十里路、西风夜起，拥败邮、尽是荒叶。漫剩天末怀人，怨弦弹切。”又瑶华，咏寒柳云：“鸦声自急，蝉蜕初零，老前番秋色。危桥纡渚，风乍紧、一片霜条吹直。江空年晚，剩寂寞、孤舟渔笛。恁画楼、犹是春前，怅望玉关消息。当时记拂钿车，有万缕柔丝，催送离席。斜阳似旧，枫叶外、惟有流云凝碧。依依汉上，问泪点、为谁频滴。想暮寒，帽影鞭丝，倦马尚嘶荒驿。”又瑞鹤仙，题曰：“零雨飘风，秋芜被野，顺卿调齐天乐见寄，情辞悱恻，歌不成声，拈花奉答。义闺，旨兼讽谕，亦离骚美人之遗也。”词云：“笑芙凋泪影。早柳外人家，虚檐秋静。妆眉妒明镜。记蘼芜采罢，坠云难整。啼づ诉病。倚寒帱，凄凉自省。旧题纨，碎墨零烟，万点怨红新凝。芳媵。明缄字，换到炉熏，渐销香饼。重帘度暝。斜照外，雨丝冷。叹悲黄书蚀，看朱歌断，几处银瓶恨井。最堪怜、娇稚邻娃，梦欢未醒。”又西河，题曰：“曹艮甫秣陵之游二年矣，秋风归棹，不忘旧欢，歌是赠之，以当古惆怅曲。张叔夏曰：‘燕子寻常巷陌，酒边莫唱西河。’故於斯调亦有取也。”词云：“前度客，今年又理归屐。满城槲叶妥霜红，暮愁共积。慢惊短发渐★★，青衫无恙如昔。搴薜荔，吟蟋蟀，关河多少寒色。离骚二十五篇中，一声怨笛。白门冶柳惯牵情，丝丝翻送离席。百年岁月假过翼。有花枝当摘须摘，莫到无花空忆。听烟鸿，唳遍江南驿。灯火高斋秋萧瑟。”又选冠子，咏琵琶云：“细马妆列，明驼影散，初写汉宫离怨。刳檀木古，ㄌ玉弦高，逻ュ紫槽香满。关塞荒凉，路摇搀入，乡愁一声芦管。正将军、毳帐传歌，沙漠雁行飞断。知甚日。流响江南，钗楼稚小，手语渐成娇软。匀遮半面，侧双鬟，领略酒边灯畔。惆怅萧郎，旧时腰鼓，传来倍添凄惋。算幺弦、拨冷春风，还是曲终人远。”又多丽，题曰：“自来西湖雨雪间作，余与诸君无日不著屐游也。在理安道中，飞泉横流，搴裳徒涉，亦一奇矣。明日将为旋里计，歌此留别。”词云：“听萧萧。风风雨雨朝朝。恁吹寒、还吹薄暖，斜阳惯自迢迢。露亭欹、花迟蝶眷，烟堤暗、柳禁莺捎。绣上香凝，妆楼笑浅，钿车谁过第三桥。忆芳陌、画衫扶醉，缓控玉骢骄。闲回首，十年尘鬓，绮想都消。待山山、霞痕散霁，但须选胜林皋。磴泉飞、翠侵笱屦，云岩转、青泼松瓢。扌耆策情孤，翦灯话冷，勃姑声里唤归桡。便天许、一春中酒，心事总无聊。西溪月，俊游空约，梦稳梅梢。”
    ○范白舫明经词
    余习申韩之学，馆楚北者十有六年。在汉阳府幕十载，同事最久者，为范子彦鹾参军桢，乌程人。时理鹾务，後纳资为盐官，同宦江苏，抑郁未得志。近见词综续编中有范白舫词二阕，即子彦之祖也。余於汉皋曾一修谒。公名锴，字声山，号白舫，湖州老名士。所著有苕渔隐及花笑词，并辱见投，兵乱毁失。公以年高，就养其嗣君小舫丈扬州侨寓，即跨鹤於彼。浣溪沙，客窗晓起云：“石叶香添玉鼎温。深深小院闭重门。昨宵轻雨漾池纹。花怯晓寒如有恨，柳摇春梦已无痕。天涯何处不销魂。”百字令，题湘江归棹图云：“溪藤一幅，写依依树影，渺渺云沉。几曲湘江帆转处，投书谁是知音。水碧鸥边，山青篷底，归送别怀深。扣舷歌罢，曲终人远难寻。同是溷迹生涯，胜游情绪，莫尽长短吟。客子光阴虚换了，鬓霜多少相侵。ㄓ笛吹愁，挑灯照梦，那不动乡心。搴兰披芷，为君谱入清琴。”按百字令，即念奴娇用平韵者，为陈西麓所改。此二词用字用韵，确然大家，若子彦能存原稿，将来可冀重刻，以惠词林。
    ○如冠九都转词
    拙作采香词，初刊於海陵。旋奉曾文正公檄，委赴汉上设督销局，转运淮鹾。因与楚中司道相周旋，得识冠九观察，名如山，满洲厢蓝旗人。道光戊戌进士，官翰林，被议左迁，时已氵存升监司，今为长芦都转。与余一见莫逆，曾为作词序，骈体工丽，今刊续刻三四卷中。余求都转词无所得，今见洞仙歌一阕。题曰：“钱小南符衤乍招同严同樵、彭小山、孙月坡及两校书寓齐小集，时余将客抚州，月坡赋词惜别，予亦继声。”词云：“今番轻别，者销魂谁语。打叠相思付琴谱。为春蚕早死，死了还生，丝尽也，应化一星星雨。明知人易妒。不改初心，断送浓春是归路。我愿作连环，双以携，但去处、随伊同去。便海角天涯又何妨，算浪里流萍，有风吹聚。”都转落落寡交，研精禅悦，故词中多解脱语。曾葬其夫人於杭州法相寺东，自营生圹，作僧伽塔，旷达如此。
    ○宋铭之茂才词
    宋铭之茂才志沂，一字咏春，以浣花日生，又号浣花，长州人。自幼沉静刚介，早岁游庠，文名藉藉，尤工诗词，长老以远大期之。乃遘咸丰庚申之难，无力移家，与父及子三世殉焉。事闻，得恩骑尉世职，以犹子袭之。君诗词稿均前失，赖其友刘泖生太守，就平日所存，录示其弟有年及其高足李彤伯，刻於吴门。词名梅笛庵稿。序谓瓣香白石，取词意题其居，并以名其集。泖生寄余读之，清空幽婉，兼得草窗神味，盖不仅取梅边之笛，更有得於州之谱也。录其点绛唇云：“院落春寒，等闲酿作空阶暝。夜来眠醒。好梦无人省。帘外东风，帘里残灯影。芳心警。绿窗人静。夜雨梨花冷。”又谒金门云：“天又暝。细雨一帘香冷。雨到晴时风不定。月明花颤影。今夜枕边偷省。昨夜镜边笑并。料得画楼人梦醒。晚妆和泪等。”又浪淘沙云：“怅绝可怜宵。冷雨潇潇。雨晴又见落红飘。明月不嫌春寂寞，还照帘腰。昨夜梦无聊。今夜魂销。愁丝声在两眉梢。不解替侬描别恨，侬替花描。”又锦缠道云：“何处莺啼，唤起旧愁如织。掩雕奁、晚妆才毕。镜台斜倚慵无力。顾影成双，背著银忆。甚今宵，月明盈盈如昔。挂花梢、澹烟溶白。怕晓风，还送春来，放隔溪杨柳，又搅波心碧。”又金人捧露盘秋夕云：“听秋声，悲秋气，碎秋心。况梧桐都在墙阴。凭阑半晌，那边黄叶已深深。无情去扫，背斜阳、瘦蝶来寻。冷金炉，沉玉漏，酸画角，咽疏パ。便铁心人也难禁。下帘嫌闷，卷帘又怕嫩寒侵。不如且睡，尽苔阶蟋蟀孤吟。”又长亭怨，和孙月坡秦淮枯柳云：“叹从此、纤腰慵舞。了却秦淮，六朝烟雨。载酒听莺胜游空，空自感孙楚。画阑重倚，香絮远无寻处。往事纵销魂，怕未必、魂销如许。休苦。便青青似旧，怎忍近来愁绪。欢场散尽，更谁识、绿阴门户。待梦里折赠相思，记不起、当时眉妩。剩落叶寒蝉，还带斜阳飞去。”又八声甘州，咏秋柳云：“正天涯落叶簸秋声，西风故惊人。况章台烟冷，隋堤霜重，好梦成尘。可记曾携手处，青琐画楼春。弹指年华逝，添了愁颦。莫问当初萍絮，又丝鬓影，黛减眉痕。剩斜阳一抹，扶住瘦腰身。料今宵、岸边系缆，酒醒时、凉月映黄昏。凝妆处、重回头望，更怕销魂。”又眉妩，题王养初吟碧山馆词云：“奈眠花凉蝶，咽草孤蛩，偏到倚阑处。怕读销魂句。湘帘下，疏灯今夜风雨。翠灯今夜风雨。翠箫按谱。料更无人在庭宇。剩墙角，几树垂杨柳，又飘尽香絮。鼙鼓。江城秋暮。问可曾经惯，如此情绪。休恨相逢晚，早欢、容易销去。俊游旧侣。半梦沉、千里书阻。倘君果工愁，愁一点，愿分与。”
    ○钱心庵佥判词
    梦蝶生词稿四册，戊寅冬亡儿延章自邗上携来，病中未及观，并忘为何人作。今病瘳，重理旧帙，见稿内有题丁保庵萍绿词，注中齿及鄙人云。保庵有十三楼吹笛图，吾乡杜某曾为题词。始知亦秀水人。又见有为金螺青大令写梅词，因函询君之姓品概。得复书云：“君钱氏，名官俊，字心庵，一号爱庐。己酉选拔，由山西知县改佥判，发两淮。素精书画，於诗词亦擅长。与螺青同为葛书山先生高弟，惜上年已归道山。”余始忆及，乃涤香司马所属，因同族而搜其遗稿欲为刊布者。读其词璀璨陆离，涵盖一切。第以心手灵敏，摇笔立成，致字句平仄之间，与词律或有出入。然细校皆别有引证。非恃才独创也。今录八阕。捣练子云：“烟漠漠，雨丝丝。窗外莺啼杨柳枝。远道玉门刚梦到，一声惊觉断肠时。”又清平乐，题画云：“阑干依旧。著意寒香逗。东阁清吟人酬酒。云破月来时候。嫩寒野店山村。依依纸帐香魂。伴我客窗岑寂，能消几个黄昏。”又临江仙，题画云：“卧柳平分两岸，野航恰受三人。一湖飞絮掠船唇。波痕疑燕掠，花影误鱼吞。想见前溪渡口，迷离锦树横阵。桃花依旧笑三春。仙源曾有路，渔父不知门。”又苏幕遮，江乡忆旧云：“木兰双，桃弃渡。春水连天，江上晴云暮。云外青山山外树。一抹斜阳，不见人来处。绿杨烟，红杏雨。天气阴晴，总是离愁做。别後萋萋芳草路。泪血相思，点点花间露。”又木兰花慢，乡思云：“鸳湖花月地，葵笋熟，鳜鱼肥。记席拥桃笙，船移撅艇，烟雨春堤。凄迷。故乡入梦，认楼台、依旧是耶非。风景系怀似昨，亭长亭短依稀。当时。绿鬓共朱衣。ㄓ笛画桥低。忽春花飘尽，秋娘老去，叶落霜飞。堪悲。夕阳逝水，问今朝、谁上钓鳌矶。何日片帆归去，嬉游水驿东西。”又水龙吟，泰安驿听雨有怀云：“山深四月犹寒，点衣又做潇潇意。打窗纸裂，燎装苇湿，荒凉滋味。柝紧残更，灯昏颓壁，酒醒无寐。尽长宵凄楚，一声声滴，滴不尽、愁人泪。叹息尘劳何已。鬓添丝，带围宽几。山回水绕，天长人远，相思迢递。记否乡园，绿蕉时节，黄梅天气。约甚时归去，妻孥一舸，话烟波里。”又台城路，雪夜寄周笃甫云：“雁门寒迥人千里，浮沈雁书无定。茶鼎孤烟，酒樽皓月，客里与谁同兴。扬州梦醒。甚冷落梅花，无人管领。愁思难禁。几回寻梦草窗影。才逢又嗟别後，倚阑凝望处，人远天迥。驴雪溪桥，鹤云亭馆，诗料早应端整。龙团待品。问甚日、来烹一瓯香饮。赋笔词笺，共消清昼永。”又绮罗香，咏黄叶用张玉田咏红叶原韵云：“艳谢题红，阴愁减绿，宫额怕撩秋妒。消瘦词人，正对黄花吟句。度林外、才认僧衣，指向点、昏鸦栖树。话江南、村掩柴门，故乡家在未归去。漂摇愁向倦旅。低颓垣，半ネ泥沙如许。鸭脚阑边，回首嫩簧莺谱。看一意、做弄萧骚，怨杨柳、乱抛金缕。澹斜阳，瘦马疏林，半山声作［去声］雨。”按此词“指几点、昏鸦栖树”句，玉田原作“似花绕、斜归归路”，是路字协韵，并非树字，或传钞各有所本耳。又集中有莺啼序一阕，题曰：“同治九年三月，绍兴府南门外，从空坠一女，年十七八，貌甚都，问姓氏，言语不能通，以手示意索笔墨，与之，自书蜀人，距成都三千里，随母摘花田间，忽狂风吹起，眯目不知所之，瞬息至此。道旁观者如堵，先有一士一农一贾，争欲得之为妇，里长鸣於官。邑令某谓女曰：‘此天假之缘，三人中听汝自择。’女★颜不敢对，固强之，乃指为士者。遂以鼓吹送归士家成礼焉。”元郝文忠公临川集中有天赐夫人词，亦蜀人，与斯事相类，因词艳未录。
    ○惠题苏楼春眺图词
    戊寅春暮，畅游西湖，归绘苏楼春眺图，潢治後因病搁置。今己卯秋，始寄吴门，乞诸挚友题咏。十一月朔，吴愉庭观察还，则珠玑满幅矣。顾子山观察题烛影摇红词云：“西子湖边，故乡无此湖山好。烟雨总相宜，何况春山笑。仙境蓬莱缥缈。劫灰飞、罡风过了，旧时猿鹤，记我前游，承平年少。晚岁重来，六桥又纵凌波棹。我便作归云，别梦西泠绕。一里楼台窈窕。羡司勋凭阑远眺。甚时还觅，烟水欧盟，雪泥鸿爪。”子山为词坛名手，协律炼字，无隙可訾，尤妙在感慨低回，百读不厌。吴愉庭既为书额署检，又题买陂塘云：“步湖堤、好风吹面，轻寒轻暖天气。清游蜡屐人三两，花外山楼同倚。春去未。春尚在垂杨，氵翁绿萦青里。莺娇燕绮。任扌耆杖敲诗，岸巾酤醉，相对万山翠。年时事，桥畔蜻蛉独舣。幽寻踪迹能记。鸥盟鹭约都无恙，慢惜岁华弹指。图画底。认草长裙腰，一碧地。斜阳蘸水。更归骑冲烟，吟衫曳月，波际棹歌起。”余前录愉庭满江红一阕，谓为书画所细，久未倚声，而能按律无讹，喜为福寿之兆。今此词音律更细，宛转移情，与子山皆年已七旬，能作此婉丽佳章，真所谓老子兴复不浅也。
    ○沈仲复观察词附少蓝夫人词
    沈仲复廉访秉成，归安人。由翰林授江苏常镇道，调苏松太道，升河南臬司。未行，调之蜀，遽以微疾引退。侨居吴门，葺耦园与少蓝严夫人啸咏其中，著述并富。夫人为伯雅太守芝僧太史之妹，幼承母教，素工书画诗词，有不栉书生之号。仲复曾得一研石，纹作双鱼形，为比目之祥，因构鲽研庐庋之。绘图徵题，海内钦仰。今各为余题词一阕。仲复调倚买陂塘云：“倚高楼，暮春时节，湖山佳丽如许。波漾绿烟痕澹，映出桃花树树。帘卷处。对葛领雷峰，岚翠飞如雨。疏钟隔坞。早打起黄莺，声声劝客，莫便赋归去。西泠好，多少楼台别墅。少陵题上佳句。何时相约寻鸿爪，同是刘郎前度。还吊古。向苏小坟边，杯酒浇香土。旧游重补。尽裹外湖桥，几株杨柳，一系画船虏。”少蓝夫人调寄柳梢青云：“柳色青青。桃花灼灼，春在西泠。一角红楼，两峰夕照，人倚疏棂。东风大好扬ぎ。携酒向、苏堤听莺。旧日鸿泥，今朝鸥梦，画里分明。”此二词，长调则周真史艳，摇笔随心。小令则鲍俊庾新，其秀在骨。世有贤梁孟，似此才福，能兼几生修到耶。苏楼春眺图，传至吴门太傅第，潘季玉观察赐题买陂塘一阕，盖见图中吴、沈二公皆谱此调也。词云：“好湖山，故乡无此，年来魂梦空绕。游踪曾记西泠路，可惜冷烟衰草。［原注：同治丁卯冬日，偕愉庭范湖舣棹游西湖。］春未到。春只待词仙，乘兴来登眺。闲愁净扫。尽啸傲莺花，评量风月，醉任玉山倒。高楼望，指点天然画稿。萦红浮翠多少。韶华容易随流水，行乐及时须早。君莫恼。君不见斜川韦曲馀残照。吟情未了。仗十样蛮笺，描摹丽景，休便放春老。”循讽数过，情兴兼至，声律和谐，可为拙图增色。
    ○沈闰生孝廉词
    吴中七子词以二生为巨擘，谓朱酉生、沈闰生也。酉生词已摘录，今从顾子山观察觅得闰生词刊本。小传云：“名传桂，字隐之，一字闰生，苏府庠生。嘉庆己卯副榜，道光壬辰举人。两赴礼闱，而未售。遂绝意进取，闭户著书。兼工填词，直与南宋诸老争席。词中爱用夕阳字，又有沈夕阳之名。阅其词，无一字不凝炼，无一句不雕琢，却无一毫斧凿痕。张叔夏谓姜白石词如野云孤飞，去留无迹，正堪移赠。所著曰莺天笛夜新声，曰今雪雅馀，曰兰骚谱，曰小临邛琴弄。又集宋词仿朱竹蕃锦集之例，曰霏玉集，统名之曰清梦★二白词，盖瓣香於太白、白石也。［二白者：白石、白云，盖言姜、张也。非太白之谓。钟瑞注］今录十二阕。南乡子，久雨放晴词以志喜云：”柳外烟平。湿云如絮远天青。草际蜻蜓飞不起。晴矣。楼角曝衣人到未。“又醉太平，题明人金阊晓月画扇云：“垂杨画楼。香魂翠柔。碧华凉浸衣篝。趁飞琼梦游。将秋未秋。弯弯半钩。夜乌啼向城头。照梧宫旧愁。”又杏花天云：“一枝垂柳当风弱。春又晚，絮飘花落。燕楼人去斜阳恶。尘冷隔年帘幕。情默默，飞琼梦错。青镜里，玉颜非昨。愁心慢把冰丝。不是旧时弦索。”又踏莎行，春尽日作云：“帘影流波，砌阴围叶。一腔愁倩啼莺说。绿香吹泪满江城，黄昏微雨孤灯灭。中酒心情，嫩寒时节。踏青人又销魂别。碧烟如梦不开门，门前千点杨柳雪。”又凄凉犯，破窗孤坐，风雪作寒，书寄蒋澹怀云：“翦风送冷重门掩，空城谁弄霜角。绮游倦也，江南梦里，旧欢非昨。愁怀自恶。更无那、天寒袖薄，抵僧寮，单衣暝宿，年少怨漂泊。芳信今宵减，懒赋西窗，罢眠东阁。雨灯醉浅，尽相思、翠帏朱幄。一笛湘波，伴山鬼、孤吟夜壑。正梅花雪影，万点向晓落。”又四犯翦梅花，题曰：“是调为刘龙洲所创，采解连环、醉蓬莱、雪狮儿三调合成，宝即辘轳金井，惟首四字稍异。万氏谓前段起句与解连环全不相似，细按之当以‘水殿风凉’作‘风凉水殿’则合矣。而与辘轳金井平仄亦合。换头句七字，万氏谓误多一字宜去之，是矣。然失注叶韵亦误，盖龙洲词本不精於律也。行经杞县城外，柳株夹道，浓阴蘸衣，隔篱人家小桃一枝，红艳未吐，为填此解，寄里门词社诸君审定焉。”词云：“★尘波腻。背斜阳，树树碧阴垂地。暖翠欹云，倩鬟丝扶起。江南梦里。正春满、画桥烟寺。小院闻莺，长堤试马，少年情事。馀花弄晴未已。更无心认取，旧时纨绮。絮影回风，似漂零身世。天涯燕子，问衔遍、怨红谁寄。戍笛吹寒，征铃送晚，故乡千里。”又月下笛，题曰：“曲阑人静，坐月忘眠，对影流连，不自知绮愁深浅也。”词云：“露蝶秋疏，烟蝉树冷，漏签妆短。花月翠馆。画帘垂地慵卷。婵娟澹写峨眉影，抵一镜、飞琼梦远。罗绡凝伫，凉痕浅沁，藕丝冰腕。深院吹笙伴。定拥髻眠迟，艳怀凄缓。官阶恨满。叶梧还坠歌扇。华灯私语销魂地，总未称、银筝钿管。渐缟夜，欲阑时、愁盼红墙路转。”又双头莲，初夏薄阴独行堤陌间作云“垂柳桥亭，看密叶成阴，冷绵飞满。游丝慢卷。有一半吹入，玉箫庭院。正是梦里人归，认风帘烟幔。愁更远。燕子双扉，寻常扇罗歌断。此地旧有词仙，趁花开昼永，翠尊相款。如今俊伴。更不管、芳草斜阳零乱。十里短陌长堤，任流莺啼怨。情易倦。片绿湖山，闲云自转。”［原注：半字、管字，所为句中韵也。万氏词律失注。］又绕佛阁，江关别思云：“翠堤帐饮，津渡向晚，骊唱凄引。珠泪难忍，片帆细雨，江皋暮潮趁。露程又紧。人去万里，归梦无准。斜照红隐，戍楼ウ起，鸣笳动离恨。故国旧竹乐，醉拥官梅诗语俊。谁念倦途无聊，搔短鬓。但极望天西，关树浓衬。此怀休问。待渭水秋风，飞雁传信。约重来、桂蟾香稳。”［原注：是调应分三叠，与瑞龙吟、秋宵吟、西河诸体同，所为双曳头也。］又台城路，咏柝声云：“萧萧戚戚凄凉意。愁边数声飞坠。乱叶惊窗，尖风动幕，偏是离人无寐。兰闺梦里。正罗帐灯昏，玉缸摇蕊。病枕秋疏，倦寻刀尺夜深理。哀づ尚啼暗苇。冷搀铃铎语，轻送华岁。堠馆荒鸡，津亭去雁，多少天涯憔。谯楼戍垒。趁清角疏钟，带霜敲碎。酒醒香残，月波寒浸水。”又忆旧游，题宋于廷词意图云：“记调莺护暖，簇蝶嬉明，画舫红桥。勾引春人梦，有蛾灯照树，蟾镜迎潮。酒杯注深还浅，花榭罢吹箫。甚妍绿江城，锦波天远，轻唤归桡。清宵。最凄迥，是舞怯歌阑，粉褪金销。浓染相思泪，任离愁如水，兰谁邀。玉骢旧曾游处，雨隔翠楼高。但立尽东风，垂杨竟日香絮飘。”又曲游春，山城春感云：“病起铜壶水，渐翦风香暖，吹动晴陌。泪草颦花，尽销磨诗酒，未成怜惜。细雨鹃啼急。又催近、杏烟寒食。趁镜波、舞棹横塘，重梦故家春色。寂寂梁园倦客。怅如水华年，芳思轻掷。一角残阳，换天涯无数，泫红凄碧。远道关山隔。定何处、玉鞭金勒。恨柳丝、不绾离愁，翠阴自直。”集中佳词十倍，钞之不能尽，凡用去声字，无不入妙，此讲律家所不能到者。绕佛阁调所注，余校刊词律中已及之。双头莲所注，考古至密。四犯翦梅花所注，尤为精到。惟云刘改之以三调合成，则与四犯之义未协，盖未言醉蓬莱两用耳。
    ○重录勒少仲中丞词
    前录勒少仲中丞词仅得书三阕，今读陈心泉观察代刊之洲词四卷，以冷隽之笔，写丽之词，而气度雍和，尤为人所难及。因复录八阕。醉花阴，宝应湖晚泊云：“湖上长堤烟压树。暝色催津鼓。水阔雁声寒，唤起离人，梦落荒洲渡。秋来已是添愁绪。更向天涯去。争得不凄凉，一阵西风，一阵芦花雨。”又鹧鸪天云：“放下帘犀展镜鸾。晓妆微怯袖罗单。红姜脆啜双弓米，绿茗添浇一翦兰。文几净，绣屏闲。手搴露蕊缀香鬟。年来谙尽离愁苦，怕向眉端画远山。”又临江仙，淮东舟次云：“惆怅踏歌杨柳渡，西风斜日潮平。小舟安稳布帆轻。一尊别离酒，十里短长亭。今夜淮东堤畔月，可怜空照凄清。戍楼芦管动秋声。澄湖烟水阔，天外望江城。”又喝火令云：“宝镜工鸾舞，灵钗白燕飞。澹烟双鬓小山眉。长记曲房深幕，含泪诉心期。薄命怜花蕊，芳颜惜柳枝。直饶相见总相思。况是分襟，况是暮秋时。况是越溪孤棹，月冷听猿啼。”又青玉案云：“一绳归雁横云去。渐夕霭，笼江树。征棹参差依近浦。残笳疏角，野亭荒坞。寂寞湘东路。愁吟况是春光暮。萍水何人慰羁旅。冷醉闲眠凝黯处。薇灯垂蕊，蕙香销注。梦醒乌篷雨。”又蓦山溪云：“烟愁水怨，冷透蒹葭浦。情味怕孤灯，更听彻、疏篷细雨。三杯薄酒，对影总荒凉，江南路。兰成赋。今古销魂处。乡关缥缈，隔断寒山雾。何事十年中，竟忍作、天涯羁旅。囊书剑、弹指老英雄，功名误。归心苦。欹枕残更曙。”又摸鱼儿，六如室主人题女史林莲卿小照云：“记尘宵、钱春兰幕，灯筵曾倚琼树。新图省识崔徽面，依约镜中眉妩。君此去。便携得灵娥，稳踏飞仙路。娉婷倩女。把一片清魂，飘烟抱月，吹向画函住。寻前梦，空说元霜玉杵。情丝牵作离绪。天涯回首樱桃宴，愁满雁桥犀浦。重寄语。怕十样花笺，难写相思苦。秋窗夜雨。好对影添香，彩灰芳酒，南岳望鸿御。”又兰陵王，舟次感怀云：“雨声歇。林杪低笼澹月。扁舟系，湖岸冷枫一点残萤坠疏叶。波平暮霭阔。萧屑。芦花雪。荒汀外，嘹唳断鸿，哀入西风镇凄切。惊心素秋节。甚枉送年光，轻赋离别。筝楼琴馆纤歌阕。嗟玉镜空护，绣帷深掩，闲抛针线向荩箧。定红泪盈睫。愁绝。意难说。慢密写蛮笺，重寄鸳牒。幽襟静锁丁香结。望驿路千里，梦魂飞越。孤灯成晕，怅夜永，暗漏咽。”
    ○潘麟生明经词
    余重刊词律，曾介长洲潘麟生明经助校。明经名钟瑞，一字香禅，为太傅文恭公之至孙，伟如人丞介弟。素有声庠序间，性善填词，提倡风雅。著有百不如人室词草。究心律吕，能以清气行乎句间，妍丽尽致。余未得晤言，仅从抄稿中录词八阕。罗敷媚云：“红楼三面依稀见，一面疏窗。一面雕墙。一面回阑故故长。阑长花压楼阴遍，花外垂杨。花里斜阳。人在花边语亦香。”又菩萨蛮云：“冰奁尘榻当年地。断无人记当年事。遣嫁旧青衣。随郎长不归。闷寻秋燕语。偏又辞巢去。暮雨下阶来。断肠花自开。”又忆少年云：“欢无著，离愁莫奈，深盟无信。无因证前事，再歌翻无闷。无恙吟身无限恨。梦无痕，醒无凭准。虚无在何处，访仙山无分。”又南歌子云：“烟暗拖萤尾，风微上燕襟。月波掠入藕花阴。曾否鸳鸯睡处照深深。拨尽金炉炷，迟他玉漏音。沉吟往事到如今。便到如今，依旧是沉吟。”又满江红，栖霞江口口观落日云：“紫盖黄旗，助郁郁、江山气雄。看万丈、彩龙飞下，波浪都红。劲弩中流驰竹箭，乱峰迎面吐芙蓉。遍栖霞、金碧蘸楼台，横半空。皴不就，千树峰。烘不老，六朝松。只满天云气，荡我心胸。客舫追凉招远雁，僧楼摇暝下疏钟。认迷离、几幅锦帆开，浮钓篷。”又烛影摇红，咏烛泪云：“滴滴凝红，苦啼常倚深宵半。花开四照蓦吹残，并蒂芙蓉断。艳颢迷离渐远。闪铜缸、凄风暗卷。拭难乾处，绝似灵芸，唾荧凝满。犹忆年时，绿窗曾共秋烟翦。麝煤热晕，怕心灰、寸寸回肠转。此夕珠流如串。黯瞢腾、更和谁看。绿蛾飞去，且对灯唇，诉将深怨。”又齐天乐，玉山纪游云：“飘然如有凌云想，东风尽催游兴。远寺藏红，深林聚碧，语诉春莺无定。斜阳顾影。看翠滴吟身，曲盘苔磴。遍画眉痕，四山嫣笑似相应。登临还动远目，向岑楼百里，阑畔同凭。秀挹三吴，才怀二陆，文笔高峰孤挺。名心自警。访种玉山人，为谁来肯。俯视林霖，暮烟迷万井。”又望梅，小市桥访红梅阁遗址云：“夕阳西角。看横桥水腻，冶春如昨。记有人、画里消寒，把点点胭脂，细描冰萼。斗韵联吟，更绀雪、乱随风落。喜双飞燕子，早识玳梁，对影栖。孤踪慢寻老鹤。怅吹残玉笛，都付飘泊。算暗香、依旧黄昏，问甚处帘栊，那家楼阁。月下归来，怕凉心、六铢衣薄。况啁啾、翠禽怨语，梦魂易错。”
    ○王养初府吏词
    吴门习尚风雅，不特文人学士好为诗歌，降而商贾吏胥，亦复互联吟社。前在楚中，曾闻郭秀虎茂才，盛称苏州府吏王养初之才，兼工词曲，异而识之。今潘麟生明经以社中名词见示，则有养初之作在，久熟诗名，似故人矣。养初名寿庭，吴县人。为府吏，著吟碧山馆词四卷。咸丰庚申，苏城陷，殉难，稿亦散佚。今录五阕。［养初虽为藩吏，特居其缺，公事悉委之承办案友，而刻意吟咏。所为古今体诗亦隽逸高超，曾刻数卷，皆自为精选者。又十国宫词百首另刻，合词四卷，订吟碧山馆集四本。寇至，养初殉难，刻板无片存，印本亦不复得。余承刘泖生太守以词一本见赠，即采入此编之原本也。余拟与子绣族叔香隐词并遴选而重刻之，奈有志未逮耳。钟瑞注］浣溪沙云：“花影如潮上画棂。一层蝉翼澹烟明。绝无心绪弄瑶笙。绿酒有时成怨泪，黄金无处买痴情。自家肠断底干卿。”又酒泉子，斟酌桥酒楼题壁云：“柳气花气暖。一霎酒风影乱。浅斟细酌画桥边。红闹夕阳天。挣筝人似真娘媚。未尽芳尊心已醉。醉扶归去听春莺。莺外又筝声。”又水龙吟，题曰：“楞伽山塔，隋大业时建，国朝乾隆初毁於火。塔盘隶书二十四字，纪岁月及建者姓氏。元和韩履卿丈得古拓一纸，遍徵题咏，爰述是解。”词云：“法轮纸上回环，华幢七级归何处。斜阳一片，荒苔遗甓，可怜焦土。飞白纵横，硬黄斑，圆乐如许。叹闻根久寂，楞伽山畔，风吹散、檐铃语。莫笑杨花无主。历沧桑，纪年非误。流丹耸翠，繁华曾阅，阿{麻女}歌舞。堤柳鸦疏，苑无萤暗，伤心千古。只盘中数字，能逃劫火，有金仙护。”又南浦，咏春水用张玉田韵云：“三尺艳芳塘，柳阴深，乍听渔榔鸣晓。波面燕双飞，多情甚、还把残红频扫。盈盈惯照。木兰船尾筝人小。南浦伤心君去後，又录几回春草。不教全皱东风，被青青、一半浮萍掩了。知近浣纱村，鸥眠处、时有腻香流到。相思路渺。锦鳞卅六音书悄。新涨阑前依旧碧，只恨倚阑人少。”又贺新凉题曰：“小市桥，寻宋吴殿直红梅阁遗址。按中吴纪闻云：吴感，字应之，有才名。宋天圣间，官殿中丞，家苏之小市桥。有姬曰红梅，善歌舞，因以名其阁，并作折红梅词一阕，盛传於时。今考诸选本词为杜安世作，附志之，以俟博雅诸君子审定焉。”词云：“小市春声满。记年时、莺歌燕畔。姑射仙姿真绝代，霞袂临风悄展。偏误惹、崔郎肠断。疏影暗香依旧好，惯盈盈、拥向灯前看。留绛雪，绮窗暖。重来画阁朝云散。认依稀、苔荒树老，故家池塘。青子绿阴无处觅，何况浓花片片。更何况、花时人面。红煞斜阳浑不语，念繁华、旧梦凭谁唤。风一笛，谱凄怨。”此君词笔清健，颇多怀古之作，洵有心人也。郭季虎名凤梁，杭人。为沈朗亭尚书内弟，侨居苏州。少年倜偿，工四体书。薄游汉上，与汉阳令解州赵静山中丞及余三人，订金石交，旋别去。［郭季虎，吴县人，为桂ぎ太守凤冈之弟。一号菊ぎ，在家亦与人结吟社。并为坡仙介寿，招集燕饮，行书颇似平樾峰太守。钟瑞注］迨中丞开府吴中，季虎早逝。今并其嗣息亦踪迹杳然，附以志慨。又按词题中所云楞伽山塔铭，现为&lt;百百&gt;禊室摹刻寿世。
    ○杨朴庵孝廉词
    丙寅秋，余权江安粮道篆，月课钟山、尊经两书院。诸生中，有江宁老名士杨朴庵长年，为艰深之文，襄校者置下等，颇有不平者。余微闻之，迨再课时，细为研读，实有大家风味。本不易识，特拔之以补前过。後至庚午科，江西高碧湄刺史心夔，以名进士聘司分校，始得中式。来苏执弟子礼，余滋愧焉。今孝廉主上海敬业书院，偶见其三十年前旧词二阕，录之。祝英台近，题曰：“壬子冬日，补重阳於卢龙山馆，兼送张子和大令之吴门。”云：“懒题糕，愁对酒，佳节已孤负。寂寞江村，忽忽岁将暮。问秋归在人先，人归秋後，底还念、满城风雨。料应诉。几年帐望家乡，离情系云树。待赋茱萸，梅香上诗句。那时孤馆凄凉，夜灯引梦，定缭绕旧高处。”又长亭怨慢，题汤雨生将军秋江罢钓图云：“渐红了江边枫树。潮落西风，人辞南浦。抛却渔竿，渡头秋色问谁主。片云舒卷，也本是无心住。莫更羡渔郎，别有个、桃源深处。归去。趁扁舟东下，识得好山无数。蓑衣脱却，任闲煞一天烟雨。只剩得、绕岸芦花，似犹有、依依情绪。好寄语沙鸥，休怨寂寥如许。”
    ○高稚颜司马词
    高稚颜同知望曾，一字茶庵，仁和人。以名诸生援例为司马，发福建，曾摄将乐令。与其配陈子淑夫人均工诗，时人比之郎仙眷。惜夫人於咸丰辛酉殉杭城之难。司马刻茶梦★烬馀词劫後稿，附写糜楼遗词，即夫人作也。余此录无闺秀词，未摘抄，今读司马词，有与蒋鹿潭、郭尧卿诸君唱和，固属同调，其词笔致幽秀，出显入微，洵推作手。录其忆江南云：“春昼永，柳外夕阳★。玉管蘸香图凤子，银团搓粉打鹦哥。一笑晕情波。”又浣溪沙云：“十二阑干曲曲横。小楼梦醒史啼莺。夕阳门巷卖花声。压槛绿云迷宿霭，扑帘红雨逗新晴。困人天气又清明。”又柳梢青，雉城寓斋得氵敕玉书却寄云：“曾记花朝。河桥觞别，柳稚花娇。几日春残，风风雨雨，绿到芭蕉。书来令我魂销。叹萍迹、随波乱飘。一样浮生，不如燕子，犹有香巢。”又蝶恋花云：“楼上春寒眠未稳。楼角莺啼，香梦频催醒。卅六纹窗人语静。半帘斜日扶花影。憔芳姿羞对镜。倦倚妆台，有恨无人省。燕子不来空自等。碧阑干外东风冷。”又法曲献仙音，秋日湖上白石韵云：“颓日沉红，暝烟皴碧，澹得秋无寻处。载鹤同舟，与鸥分席，遥山影落尊俎。看柳色溟里，归鸦自来去。猛回顾。记当初、探春游燕，浮画舫、相对冶歌舞。弹指换流年，叹青衫、憔如许。旧迹重经，愧吟囊、绝少丽句。渐凉喧篷背，坠叶惊飘流雨。”又齐天乐，咏鸦云：“黄云拂破长亭路，城头数声催暝。背日翻金。凌波蘸墨，画出相思无影。盘旋树顶。问检尽寒枝，甚时栖稳。一片呕哑，暮天枫叶四山冷。凭高空写恨字，玉关离思绕，书意谁领。估客危樯，丛祠叠鼓，落寞江村凄景。迷茫度岭。尽数向柴扉，几行斜整。啼入昭阳，悄惊香梦醒。”又探春，南湖怀古云：“流水当门，乱山绕郭，危亭高耸云表。款竹寻僧，穿林访艳，几度吟踪曾到。千里香尘路，更谁识、故侯园沼。一架裟地犹存，粉围香阵都杳。休问平原野老。叹玉照堂虚，空剩斜照。断塔埋烟，残碑蚀雨，满目凄迷荒草。一觉繁华梦，怅回首、劫灰如扫。惟有梅花，迎人依旧含笑。”又一萼红云：“漾帘旌正层阴凄黯，啼破乳鸠声。藓涩墙腰，苔侵屐齿，落英堆满闲庭。休重问，画楼妆晓，懒梳里，人意春酲。燕子归来，小桃门巷，花事飘零。回忆天涯路远，叹萋萋芳草，乱逐愁生。南浦烟帆，西泠风笛，说甚年少心情。尽盼断、斜阳消息，酿馀寒、空外暮烟横。怕听尊前低唱一曲淋铃。”
    ○刘泖生太守词
    江苏书局，倡自粤东丁雨生中丞。初刻资治通鉴，以鄱阳胡果泉中丞影宋本翻雕。戊辰春，余权藩篆时，仅刻末卷数十板，恐非数年不能蒇事。闻贵州莫子徵君友芝言，闻胡氏原板尚存，其後嗣欲出售。余属局中提调刘泖生太守，至江西购纸，因属亲往访之。时任鄱阳为皖北陈遂生大令皖营旧交，致函为介绍，果以千数百金购全板归。所缺六十馀页，正局中已刻者，中丞以为巧遇。惟时应敏斋廉访在苏松太道任，购得毕氏续通鉴原板捐入书局。中丞又令接刻陈氏明纪，与前二书体例相同，遂成全璧。余购东洋白绵纸精印数十部，同人争宝藏之。因是与泖生太守时谈文艺。泖生，江山人。援例得分户部生政，久踬名场。从军江北，积功至知府用，需次苏省。精古文辞，兼工长短句，曾读其鸥梦词。兹因钞集友人新词，复索原稿接录如左。浣溪沙云：“影乱坡塘水蹙罗。蘸窗一碧柳痕搓。东风无赖近帘波。啼鸟意阑催曙早，卖花情重报春多。昨宵有雨标愁何。”又菩萨蛮云：“鸳鸯卅六回文锦。水晶帘底︵儿寝。翠袖两蛾眉。弄妆人起迟。胸前金镜子。恣意怜夫婿。持比月团栾。泪痕斑复斑。”又南歌子云：“胆比眉如柳叶弯。曲阑干外万重山。略觉凤奚兜处，有些寒。筝弱冰遮扇，窗疏月坠丸。不知何事转心酸。只拣纤纤梅子，插云鬟。”又临江仙云：“绣户闲扃金屈戍，心香愁浓春。合欢如梦梦如云。一丝挑怨绪，百结种情根。凤泊鸾漂都有恨，锦衾还倩侬温。落梅风里整销魂。画楼人独自，微雨又黄昏。”又齐天乐，答孙月坡即题其听虏词云：“江湖吟鬓星星白，前游不胜酸楚。露近蛩凉，云遥雁瘦，听否篷窗疏雨。凄凉夜午。只唤起愁心，几声柔虏。泥唱双鬟，载侬箫鼓那边去。垂杨多分惜别，已遮来不见，何况烟树。梦被愁分，眉缘酒放，醒也模糊尔汝。离踪四五。叹烽火乡关，暮年词赋。恰有新诗，翦灯人寄与。”又忆旧游，寄答陈曼寿云：“记扶菱雨碧，浣蓼波红，打桨凉秋。为怕添离思，避垂杨十里，系住征骝。水声乱搀人语，弯绿一痕浮。甚不惯青衫，模糊泪渍，西子湖头。前游。负侬约，耐小病银，孤艳琼楼。暗忆天涯去，递霜风消息，斜定帘钩。莫惜客游岑寂，游好话都休。嘱璧月梧窗，凭他梦识宵恨留。”又摸鱼儿，题潘麟生西湖饯秋图云：“好湖山、者翻重认，迎人鸥鹭俱笑。六桥深处维烟艇，犹记那回曾到。秋正好。有桂子荷花，千里香风绕。征衫换了。又丝鬓星星，朋俦落落，无复旧年少。探幽处，空剩残芜夕照。离亭横笛吹老。南朝纵有词仙在，不是前翻鸿爪。君莫道。道一带垂杨，几个寒蛩吊。情欢意悼。叹白马潮回，红羊劫换，阑夜语凄悄。”此词上年所钞，余因病搁置一载，今重葺至此。闻泖生代理嘉定县，於光绪五年十月朔夜间，在署取小翦自戕。以泖生之恂恂风雅，何至於斯。或谓其尊人曾宝授此邑，别有夙因，亦可哀已。
    ○刘玉叔茂才词
    泖生介弟玉叔茂才观察，著有紫藤花馆词，娓娓言情，一气舒卷，别有隽逸之致，可称小宋。惜早亡矣。录其洞仙歌云：“云愁雨懒，恨旧欢难继。欲觅蓝桥路无际。算衣香鬓影，绮梦如仙，犹记得、昔日桃枝年纪。春风门巷里，幸遇钿车，无奈萧郎已憔。不断是情根，纵忏愁根，怎忏得情根枯死。但洒泪晨昏向吴天，愿此後当筵，更休牵系。”又长亭怨慢云：“悄携酒斜阳庭宇。极目阶前，乱红飞舞。才说看花，那堪花又共春去。燕娇莺姹，犹似欲留春住。去住总无痕，怎渐渐、阑珊如许。凝伫。料玉人晓起，也损镜中眉妩。寻芳倦矣，况捱过、几番风雨。但梦绕、一角青山，恐此日、青山非故。待买个渔舟，拦访桃源仙侣。”
    ○周存伯大令词
    周存伯大令闲，与余同里，少负才艺，载笔遨游。後从其族叔镇军督艇师驻金焦，问以战功，历保知县，留江苏，曾任金山县，误後，侨居吴郡，以笔墨自娱。绘事极工，能为大幅，运以奇气，魄力雄浑，人争宝之。旧居秀水南门内范蠡湖畔，因绘范湖草堂图长卷，自号范湖居士，谱石湖仙调题之。又踵黄九烟虚构将就园故事，以意造鸥巢、匏阁、南间、北等十九景，各题小令一解，遍徵题咏，卷已粗於牛腰矣。余与大令交廿馀年，後其侨寓为张子青尚书拙政园西邻，觞咏时必招之。时遘足疾，坐竹椅，舁至厅事，谈燕相欢，未一年即仙去。其子甫十龄，颇慧，度草堂卷能保守之。所作诗词，随手散失，喜填小铳，亦不可多得。今钞八阕。生查子云：“愁似隔江潮，梦似漫天絮。絮尽梦醒时，愁不随潮去。镜背绿鬟松，人翦红灯语。画阁碧桃花，深掩黄昏雨。”又醉花阴云：“饼子桃花春一树。花里红帘暮。帘卷小楼高，不见相思，见了浑无语。浓寒十日多风雨。苦劝楼头住。昨夜倚圆檠，亲砑银笺，替写销魂句。”又浪淘沙云：“酒醒碧天遥。人倚琼箫。晶帘不卷画楼高。一夜春寒风又雨，落尽绯桃。好梦送兰ザ。催上红潮。销魂愁过谢娘桥。桥畔垂杨三十树，树树长条。”又鹧鸪天，鸳湖归泊云：“一片官旗夕日衔。城湾古闸映青衫。波吟碧★闲移棹，亭是红泥刚落帆。裴岛北，练塘南。渔灯船笛旧曾谙。湖头同买青ぎ去，春雨春烟缝钓衫。”又虞美人云：“弓弓月子绳绳雁。楼上寻常见。画檐人倚小楼窗。何意今宵风露、更凄凉。鸳鸯蜀锦和愁共。付与孤衾梦。不须窗扇闭周遭。好逐江潮流到、秦娘桥。”又蝶恋花云：“花气溟愁几许。愁做浓阴，泪做廉纤雨。阴雨寻常朝复暮。弯环绿尽天涯树。叶叶征帆江上路。帆背春潮，潮背孤城去。城背高楼当远浦。楼头人背东风语。”又远朝归，风雨渡曹娥江云：“重上轻航，正渡头、昏烟欲晚。一江冷雨，风急去，帆零乱。津楼隐隐坐堠吏，鸥边人短。过沙岸。恰遥汀雁浴，残树鸠唤。凭问遗事当年。念孝女祠寒，才人碑断。难停屐齿，空趁望中秋眼。芦花向暝，被吹和、湿云几片。青山畔。慢回首、暮潮天远。”［案词律所收赵耆孙远朝归一调，若照梅苑本，则第二句作三字一读，六字一句，凡九字，与後片合，但後片作一五一四两句耳。词律未全，此词亦尚少填两字。钟瑞妄参］又龙山会，九日越州军中登卧龙山云：“不尽登临兴。从骑西风，簇上群峰顶。四山青欲暝。俯危阁，斜日半阑重凭。百摺望回城，也一样、凡枫霜冷。甚时添，征笳暮响，战旗秋影。当年幕府风流，闻道中原，作赋都英俊。清游空自省。按尘帽、我已萧条霜鬓。莫放酒杯宽，金铃艳、黄花初盛。但东篱、今番又负，故园三径。”按远朝归调，词律登赵耆孙词，第六句落一字，此从梅苑订正。於坐堠吏句，增作七字句，考律甚细。
  </div>
  <div class="pagination">
   <a href="憩园词话.html">
    上一页
   </a>
   <a href="憩园词话.html">
    1
   </a>
   <span class="current-page">
    2
   </span>
   <a href="憩园词话_page3.html">
    3
   </a>
   <a href="憩园词话_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
