<!DOCTYPE html>
<html>
<head>
    <meta charset="UTF-8">
    <title>乐府阳春白雪 - 第 1 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐府阳春白雪 - 第 1 页/共 7 页</h1>
    <div class="content">乐府阳春白雪清 李渔著

序

盖士尝云。东坡之后。便到稼轩。兹评甚矣。然而比来徐子芳滑雅。杨西庵平熟。已有知者。近代疏斋媚妩。如仙女寻春。自然笑傲。冯海粟豪辣灏烂。不断古今。心事天与。疏翁不可同舌共谈。关汉卿。庾吉甫造语妖娇。却如小女临杯。使人不忍对殢。仆幼学词。知深度如此。年来职史稍稍遐顿。不能追前数士。愧已。澹斋杨朝英选词百家。谓。阳春白雪。徵仆为之引。吁。阳春白雪。久亡音响。评中数士之词。岂非阳春白雪也耶。客有审仆曰。适先生所评。未尽选中。谓他士何。仆曰。西山朝来有爽气。客笑。澹斋亦笑。酸斋贯云石序。前集卷一

唱论燕南芝庵先生

窃闻古之善唱者三人。韩秦娥。沈古之。石存符。帝王知音律者五人。唐玄宗。后唐庄宗。南唐李后主。宋徽宗。金章宗。三教所唱。各有所尚。道家唱情。僧家唱性。儒家唱理。大忌郑卫之淫声。续雅乐之后。丝不如竹。竹不如肉。以其近之也。又云。取来歌里唱。胜向笛中吹。近出所谓大乐。苏小小。蝶恋花。邓千江。望海潮。苏东坡。念奴娇。辛稼轩。摸鱼子。晏叔原。鹧鸪天。柳耆卿。雨霖铃。吴彦高。春草碧。朱淑贞。生查子。蔡伯坚。石州慢。张子野。天仙子。也。歌之格调。抑扬顿挫。顶叠垛换。萦纡牵结。敦拖呜咽。推题丸转。捶欠遏透。歌之节奏。停声。待拍。偷吹。拽棒。字真。句笃。依腔。贴调。凡歌一声。声有四节。起末。过度。 簪。扌颠落。凡歌一句。声韵有一声平。一声背。一声圆。声要圆熟。腔要彻满。凡一曲中。各有其声。变声。敦声。杌声。啀声。困声。三过声。有偷气。取气。换气。歇气。就气。爱者有一口气。歌声变件。有。慢。滚。序。引。三台。破子。遍子。扌颠落。实催。全篇。尾声。有。赚煞。随煞。隔煞。羯煞。本调煞。拐子煞。三煞。七煞。成文章曰。乐府。有尾声名。套数。时行小令唤。叶儿。套数富有乐府气味。乐府不可似套数。街市小令。唱尖歌倩意。凡唱曲之门户。有。小唱。寸唱。慢唱。坛唱。步虚。道情。撒炼。带烦。瓢叫。凡歌曲所唱题目。有曲情。铁骑。故事。采莲。击壤。叩角。结席。添寿。有宫词。禾词。花词。汤词。酒词。灯词。有江景。雪景。夏景。冬景。秋景。春景。有凯歌。棹歌。渔歌。挽歌。楚歌。杵歌。凡歌之所。桃花扇。竹叶樽。柳枝词。桃叶怨。尧民鼓腹。壮士击节。牛僮马仆。闾阎女子。天涯游客。洞里仙人。闺中怨女。江边商妇。场上少年。阛阓优伶。华屋兰堂。衣冠文会。小楼狭阁。月馆风亭。雨窗雪屋。柳外花前。大凡声音。各应於律吕。分於六宫十一调。共计十七宫调。仙吕调唱。清新绵邈。 南吕宫唱。感叹伤悲。 中吕宫唱。高下闪赚。 黄钟宫唱。富贵缠绵。 正宫哇。惆怅雄壮。 道宫唱。飘逸清幽。 大石唱。风流酝藉。小石唱。旖旎妩媚。 高平唱。条物滉漾。 般涉唱。拾掇坑堑。 歇指唱。急并虚歇。 商角唱。悲伤宛转。 双调唱。健捷激袅。 商调唱。凄怆怨慕。角调唱。呜咽悠扬。 宫调唱。典雅沉重。 越调唱。陶写冷笑。有子母调。有姑舅兄弟。有字多声少。有声多字少。所谓一串骊珠也。比如仙吕。点绛唇。大石。青杏儿。人唤作杀唱的刽子。有爱唱的。有学唱的。有能唱的。有会唱的。有高不揭。低不咽。有排字儿。打截儿。放衤肯儿。唱意儿。有明衤肯儿。暗衤肯儿。长衤肯儿。短衤肯儿。醉衤肯儿。一曲入数调者。如。啄木儿。女冠子。抛球乐。斗鹌鹑。黄莺儿。金盏儿。类也。凡唱曲有地所。东平唱。木兰花慢。大名唱。摸鱼子。南京唱。生查子。彰德唱。木斛沙。陕西唱。阳关三叠。黑漆弩。凡歌之所忌。子弟不唱作家歌。浪子不唱及时曲。男不唱艳词。女不唱雄曲。南人不曲。北人不歌。凡人声音不等。各有所长。有川嗓。有堂声。背合被箫管。有唱得雄壮的。失之村沙。唱得蕴拭的。失之乜斜。唱得轻巧的。失之闲贱。唱得本分的。失之老实。唱得用意的。失之穿凿。唱得打搯的。失之本调。凡歌节病。有唱得困的。灰的。涎的。叫的。大的。有乐官声。撒钱声。拽锯声。猫叫声。不入耳。不着人。不撒腔。不入调。工夫少。遍数少。步力少。官场少。字样讹。文理差。无丛林。无传授。嗓拗。劣调。落架。漏气。有唱声病。散散。焦焦。乾乾。洌洌。哑哑。口厦口厦。尖尖。低低。雌雌。雄雄。短短。憨憨。浊浊。赸赸。有。格嗓。囊鼻。摇头。歪口。合眼。张口。撮唇。撇口。昂头。咳嗽。凡添字节病。则他。兀那。是他家。俺子道。我不见。兀的。不呢。一条了。唇撒了。一片了。团了。破孩了。茄子了。先唱的金门社。押班的无对。词山曲海。千生万熟。三千小令。四十大曲。大乐

念奴娇坡仙

大江东去。浪淘尽千古风流人物。故垒西边人道是。三国周郎赤壁。乱石穿空。惊涛拍岸。卷起千堆雪。江山如画。一时多少豪杰。 遥想公瑾当年。小乔初嫁了。雄姿英发。羽扇纶巾谈笑间。樯橹灰飞灰烟灭。故国神游。多情应笑我早生华发。人生如梦。一樽还酹江月。商调。蝶恋花苏小小

妾本钱塘江上住。花落花开。不管流年度。燕子衔将春色去。纱窗几阵黄梅雨。斜插犀梳云半吐。檀板轻敲。唱彻黄金缕。望断彩云无觅处。梦回明月生南浦。大石调。鹧鸪天晏叔原纟采袖殷勤捧玉钟。当年扌弃却醉颜红。舞低杨柳楼心月。歌尽桃花扇底风。 从别后。忆相逢。几回魂梦与君同。今宵剩把银钅工照。犹恐相逢是梦中。望海潮邓千江

云雷天堑。金汤地险。名藩自古皋兰。营屯绣错。山形米聚。喉襟百二秦关。鏖战血犹殷。见阵云冷落。时有雕盘。静塞楼头晓月。依旧玉弓弯。 看看。定远西还。有元戎阃命。上将斋坛。瓯脱昼空。兜零夕举。甘泉又报平安。吹笛虎牙闲。且宴陪珠屦。歌按云鬟。未拓兴灵醉魂。长绕贺兰山。春草碧吴彦高

几番风雨。西城不见海棠红。梨花白。底事胜赏匆匆。政自天付酒肠窄。更笑老东君。人间客。 赖有玉管新翻。罗襟醉墨。望中倚阑人。如曾识。旧梦回首何堪。故苑春光又陈迹。落尽后庭花。春草碧。摸鱼子辛稼轩

更能消几番风雨。匆匆春又归去。惜春长怕花开早。何况落红无数。春且住。见说道。天涯芳草无归路。怨春不语。算只有殷勤。画檐蛛网。尽日惹飞絮。 长门事。准拟佳期又误。蛾眉曾有人妒。千金纵买相如赋。脉脉此情谁诉。君莫舞。君不见。玉环飞燕皆尘土。闲愁最苦。休去倚危阑。斜阳正在。烟柳断肠处。双调。雨霖铃柳耆卿

寒蝉凄切。对长亭晚。骤雨初歇。都门帐饮无绪。方留恋处。兰舟催发。执手相看泪眼。竟无语凝噎。念去去。千里烟波。暮霭沈沈楚天阔。 多情自古伤离别。更那堪。冷落清秋节。今宵酒醒何处。杨柳岸。晓风残月。此去经年。应是良辰好景虚设。便纵有。千种风情。更与何人说。大石调。生查子朱淑真

年年玉镜台。梅蕊宫妆困。今岁未还家。怕见江南信。 酒从别后疏。泪向愁中尽。遥想楚云深。人远天涯近。石州慢蔡伯坚

云海蓬莱。风雾鬟鬓。不假梳掠。仙衣卷尽云霓。方见宫腰纤弱。心期得处。世间言语非真。海犀一点通寥廓。无物比情浓。觅无情相博。 离索。晓来一枕余香。酒病赖花医却。滟滟金尊。收拾新愁重酌。半帆云影。载将无际关山。梦魂应被杨花觉。梅子雨疏疏。满江干楼阁。中吕调。天仙子张子野

水调。数声持酒听。午醉醒来愁未醒。送春春去几时回。临晚镜。伤流景。往事后期空记省。 沙上并禽池上暝。云破月来花弄影。重重翠幕密遮灯。风不定。人初静。明日落红应满径。前集卷二

双调。蟾宫曲

俗名折桂令。庾吉甫二段

环滁秀列诸峰。山有名泉。泻出其中。泉上危亭。僧仙好事。缔构成功。四景朝暮不同。宴酣之乐无穷。饮酒千钟。能醉能文。太守欧翁。滕王高阁江干。佩玉鸣鸾。歌舞王阑珊。画栋朱帘。朝云暮雨。南浦西山。物换星移几番。阁中帝子应笑。独倚危栏。槛外长江。东注无还。姚牧庵一段

博山铜细袅香风。两行纱笼。烛影摇红。翠袖殷勤捧金钟。半露春葱。唱好是会受用文章巨公。绮罗丛醉眼朦胧。夜宴将终。十二帘栊。月转梧桐。郑德辉梦中作一段

半窗幽梦微茫。歌罢钱塘。赋罢高唐。风入罗帏。爽入疏櫺。月照纱窗。缥缈见梨花淡妆。依稀闻兰麝余香。唤起思量。待不思量。怎不思量。奥敦周卿二段

西山雨退云收。缥缈楼台。隐隐汀洲。湖水湖烟。画船款棹。妙舞轻讴。野猿搦丹青画手。沙鸥看皓齿明眸。阆苑神州。谢安曾游。更比东山。倒大风流。西湖烟水茫茫。百顷风潭。十里荷香。宜雨宜晴。西施淡抹浓妆。尾尾相啣画舫。尽欢声无日不笙簧。春暖花香。岁稔时康。真乃上有天堂。下有苏杭。张子友一段

画堂深夜宴初开。香霭雕盘。烛焰银台。妙舞轻歌。翠红乡十二金钗。会受用簪缨贵客。笑谁同量卷江淮。祗从安排。左右扶策。月转花梢。试马回来。马九皋一段

天仙碧玉琼瑶。点点杨花。片片鹅毛。访戴归来。寻梅懒去。独钓无聊。一个饮羊羔红炉暖阁。一个冻骑驴野店溪桥。你自评跋。那个清高。那个粗豪。徐容斋赠千金奴一段

杏桃腮杨柳纤腰。占断他风月排场。鸾凤窝巢。宜笑宜颦。倾国倾城。百媚千娇。一个可喜娘身材儿是小。便做天来大福也难消。檀板轻敲。银烛高烧。万两黄金。一刻春宵。盍志学一段

陶渊明自不合时。采菊东篱。为赋新诗。独对南山。泛秋香有酒盈卮。一个小颗颗彭泽县儿。五斗米懒折腰肢。乐以琴诗。畅会寻思。万古流传。赋归去来辞。赵天锡题金山寺一段

长江浩浩西来。水面云山。山上楼台。山水相辉。楼台相映。天与安排。诗句就云山动色。酒杯倾天地忘怀。醉眼挣开。遥望蓬莱。一半烟遮。一半云埋。刘太保四段

盼和风春雨如膏。花发南枝。北岸冰消。夭桃似火。杨柳如烟。穰穰桑条。初出谷黄莺弄巧。乍啣泥燕子寻巢。宴赏东郊。杜甫游春。散诞逍遥。炎天地热如烧。散发披襟。纨扇轻摇。积雪敲冰。沉李浮瓜。不用百尺楼高。避暑凉亭静扫。树阴稠绿波池沼。流水溪桥。右军观鹅。散诞逍遥。梧桐一叶初凋。菊绽东篱。佳节登高。金风飒飒。寒雁呀呀。促织叨叨。满目黄花衰草。一川红叶飘飘。秋景萧萧。赏菊陶潜。散诞逍遥。朔风瑞雪飘飘。暖阁红炉。酒泛羊羔。如飞柳絮。似舞胡蝶。乱剪鹅毛。银砌就楼台殿阁。粉妆成野外荒郊。冬景寂寥。浩然踏雪。散诞逍遥。贯酸斋四段

竹风过雨新香。锦瑟朱纟玄。乱错宫商。樵管惊秋。渔歌唱晚。淡月疏篁。准备了今宵乐章。怎行云不住高唐。目外秋江。意外风光。环佩空归。分付下凄凉。相逢忘却余咱。梦隔行云。尽好诗夸。江上人归。宫中粉淡。明月无涯。从别却西湖酒家。遇逋翁便属仙葩。袜重霜华。春色交加。夜半相思。香透窗纱。问胸中谁有西湖。算诗酒东坡。清淡林逋。月枕冰痕。露凝荷泪。梦断云裾。桂子冷香仍月古。是嫦娥厌倦妆梳。春景扶疏。秋色模糊。若比西施。西子何如。凌波晚步晴烟。太华云高。天外无天。翠羽摇风。寒珠泣露。总解留连。明月冷亭亭玉莲。荡轻香散满湖船。人已如仙。花正堪怜。酒满金樽。诗满鸾笺。阿鲁威十六段

东皇太乙

穆将愉兮太乙东皇。佩姣服菲菲。剑珥琳琅。玉瑱琼芳。烝肴兰藉。桂酒椒浆。扬枹鼓兮安歌浩倡。纷五音兮琴瑟笙簧。日吉辰良。繁会祁祁。既乐而康。云中君

望云中帝服皇皇。快龙驾翩翩。远举周章。霞佩缤纷。云旗晻蔼。衣采华芳。灵连蜷兮昭昭未央。降寿宫兮沐浴兰汤。先我鸾章。后属飞廉。总辔扶桑。湘君

问湘君何处翱游游。怎弭节江皋。江水东流。薜荔芙蓉。涔阳极浦。杜若芳洲。驾飞龙兮兰旌蕙绸。君不行兮何故夷犹。玉佩谁留。步马椒丘。忍别灵修。湘夫人

促江皋腾驾朝驰。幸帝子来游。孔盖云旗。渺渺秋风。洞庭木叶。盼望佳期。灵剡剡兮空山九疑。沣有兰兮沅芷匪菲菲。行折琼枝。发轫苍梧。饮马咸池。大司命

令飘风冻雨清尘。开阊阖天门。假道天津。千乘回翔。龙旗冉冉。鸾驾辚辚。结桂椒兮乘云并迎。问人间兮寿夭莫凭。除却灵均。兰佩荷衣。谁制谁纫。少司命

正秋兰九畹芳菲。共堂下靡芜。绿叶留荑。趁驾回风。逍遥云际。翡翠为旗。悲莫悲兮君远将离。乐莫乐兮与女新知。一扫氛霓。晞发阳阿。洗剑天池。东君

望朝暾将出东方。便抚马安驱。揽辔高翔。交鼓吹竽。鸣箎纟亘瑟。会舞霓裳。布瑶席兮聊斟桂浆。听锵锵兮丹凤鸣阳。直上空桑。持矢操弧。仰射天狼。河伯

邀王侯四起冲风。望鱼屋鳞鳞。贝阙珠宫。两驾骖螭。桂旗荷盍。浩荡西东。试回首兮崑山仑 道中。问江皋兮谁集芙蓉。唤起丰隆。先逐鼋鼉。后驭蛟龙。山鬼

若有人兮含睇山幽。乘赤豹文狸。窈窕周流。渺渺愁云。冥冥零雨。谁与同游。采三秀兮吾令蹇脩。怅宓妃兮要眇难求。猿夜啾啾。风木萧萧。公子离忧。鸱夷后哪个清闲。谁爱雨笠烟蓑。七里严湍。除却巢由。更无人到。颍水箕山。叹落日孤鸿往还。笑桃源洞口谁关。试问刘郎。几度花开。几度花残。问人间谁是英雄。有酾酒临江。横槊曹公。紫盖黄旗。多应借得。赤壁东风。更惊起南阳卧龙。便成名八阵图中。鼎足三分。一分西蜀。一分江东。正春风杨柳依依。听彻阳关。分袂东西。看取樽前。留人燕语。送客花飞。谩劳动空山子规。一声声犹劝人归。后夜相思。明月烟波。一舸鸱夷。动高吟楚客秋风。故国山河。水落江空。断送离愁。江南烟雨。杳杳孤鸿。依旧向邯郸道中。问居胥今有谁封。何日论文。渭北春天。日暮江东。理征衣鞍马匆匆。又在关山。鹧鸪声中。三叠阳关。一杯鲁酒。逆旅新丰。看五陵无树起风。笑长安却误英雄。云树濛濛。春水东流。有似愁浓。烂羊头谁羡封侯。斗酒篇诗。也自风流。过隙光阴。尘埃野马。不障闲鸥。离汗漫飘蓬九有。向壶山小隐三秋。归赋登楼。白发萧萧。老我南州。任乾坤浩荡沙鸥。酤酒寻鱼。赤壁矶头。铁笛横吹。穿云裂石。草木炎州。信甲子题诗五柳。算__________庚寅合赋三秋。渺渺予愁。自古佳人。不遇灵修。卢疏斋四段

碧波中范蠡乘舟。殢酒簪花。乐以忘忧。荡荡悠悠。点秋江白鹭沙鸥。急棹不过黄芦岸白苹渡口。且湾在绿杨堤红蓼滩头。醉时方休。醒时扶头。傲煞人间。伯子公侯。想人生七十犹稀。百岁光阴。先过了三十。七十年间。十岁顽童。十载尪羸。五十岁除分昼黑。刚分得一半儿白日。风雨相催。兔走鸟飞。仔细沉吟。都不如快活了便宜。奴耕婢织生涯。门前栽柳。院后桑麻。有客来。汲清泉。自煮芽茶。稚子谦和礼法。山妻软弱贤达。守着些实善邻家。无是无非。问甚么富贵荣华。沙三伴哥来嗏。两腿青泥。只为捞虾。太公庄上。杨柳阴中。磕破西瓜。小小哥昔涎剌塔。碌轴上渰着个琵琶。看荞麦开花。绿豆生芽。无是无非。快活煞庄家。白无咎百字折桂令一段

弊裘尘土压征鞍。鞭倦袅芦花。弓剑萧萧。一迳入烟霞。动羁怀西风木叶。秋水蒹葭。千点万点。老树昏鸦。三行两行。写长空哑哑。雁落平沙。曲岸西边。近水湾鱼网纶竿钓槎。断桥东壁。傍溪山竹篱茅舍人家。满山满谷。红叶黄花。正是伤感凄凉时候。离人又

在天涯。张小山五段

剑空弹月下高歌。说到知音。自古无多。白发萧疏。青灯寂寞。老子婆娑。故纸上前贤坎坷。醉乡中壮士磨跎。富贵由他。谩想廉颇。谁效常何。沧浪可以濯缨。叹千里波波。两鬓星星。遁迹林泉。甘心畎亩。罢念功名。青门外耘瓜邵平。白云边垂钓严陵。潮落沙汀。月转林坰午醉方醒。剔残灯数尽寒更。自别了莺莺。谁更卿卿。竹影疏棂。蛩声废井。桂子闲庭。淹泪眼羞看画屏。瘦人儿不似丹青。盼杀多情。远信休凭。好梦难成。菊花枝还为谁黄。数尽归期。过了重阳。锦字传情。琼簪留恨。绣枕遗香。夜月冷金钗凤凰。晓霜寒翠被鸳鸯。想像高唐。萦损柔肠。梦见才郎。对青山强整乌纱。归雁横秋。倦客思家。翠袖殷勤。金杯错落。玉手琵琶。人老去西风白发。蝶愁来明日黄花。回首天涯。一抹斜阳。数点寒鸦。双调。湘妃怨

俗名水仙子。卢疏斋西湖四段

湖山佳处那些儿。恰到轻寒微雨时。东风懒倦催春事。嗔垂杨袅绿丝。海棠花偷抹胭脂。任吴岫眉尖恨。厌钱塘江上词。是个妒色的西施。朱帘画舫那人儿。林影荷香雨霁时。尊前歌舞多才思。紫云英琼树枝。对波光山色参差。切香脆江瑶脍。擘轻红新荔枝。是个好客的西施。苏堤鞭影半痕儿。常记吴山月上时。闲寻灵鹫西岩寺。冷泉亭偏费诗。看烟鬟尘外丰姿。染绛绡裁霜叶。酿清香飘桂子。是个百巧的西施。梅梢雪霁月芽儿。点破湖烟雪落时。朝来亭树琼瑶似。笑渔蓑学鹭鸶。照歌台玉镜冰姿。谁僝僽鸱夷子。也新添两鬓丝。是个淡净的西施。马东篱和前四段

春风骄马五陵儿。暖日西湖三月时。管弦触水莺花市。不知音不到此。宜歌宜酒宜诗。山过雨颦眉黛。柳拖烟堆鬓丝。可戏杀睡足的西施。采莲湖上画船儿。垂钓滩头白鹭鸶。雨中楼阁烟中寺。笑王维作画师。蓬莱倒影参差。薰风来至。荷香净时。清洁煞避暑的西施。金卮满劝莫推辞。已是黄柑紫蟹时。鸳鸯不管伤心事。便白头湖上死。爱园林一抹胭脂。霜落在丹枫上。水飘着红叶儿。风流煞带酒的西施。人家篱落酒旗儿。雪厌寒梅老树枝。吟诗未稳推敲字。为西湖捻断髭。恨东坡对雪无诗。休道是苏学士。韩退之。难装煞傅粉的西施。刘时中和前四段

湖山亭下闹竿儿。烂醉韶华三月时。晓来风雨催春事。把莺花撺断死。映苏堤红绿参差。浅绛雪缄桃萼。嫩黄金搓柳丝。风流煞斗草的西施。虾须帘卷水亭儿。玉枕桃笙梦觉时。荷香勾引薰风至。掬清涟雪藕丝。嫩凉生璧月琼枝。鸾刀切银丝脍。蚁香浮碧玉卮。受用煞避暑的西施。西风吹入耍窗儿。一扇新凉暑退时。白苹红蓼多情思。写秋光无限诗。占平湖一抹胭脂。荷缺翠青摇柄。桂飘香金坠枝。快活煞玩月的西施。梅花初试胆瓶儿。正是逋郎得句时。彤云把断山中寺。软红尘不到此。玉模糊老树参差。侵素体添肌粟。妒云鬟老鬓丝。清净煞赏雪的西施。阿鲁威二段

楚天空阔楚天长。一度怀人断肠。此心只在肩舆上。倩东风过武昌。助离愁烟水茫茫。竹上雨。湘妃泪。树中禽。蜀帝王。无限思量。夜来雨横与风狂。断送西园满地香。晓来蜂蝶空游荡。苦难寻红锦妆。问东君归计何忙。尽叫得鹃声碎。却教人空断肠。漫劳动送客垂杨。马九皋集句一段

几年无事傍江湖。醉倒黄公旧酒垆。人间纵有伤心处。也不到刘伶坟上土。醉乡中不辨贤愚。对风流人物。看江山画图。便醉倒何如。张小山五段

茧黄旧纸试银钩。蚁缘新泛玉舟。龙香古饼薰金兽。蔷薇小院幽。春光为我迟留。东里寻芳去。西园秉烛游。醉倚南楼。西山暮雨暗苍烟。南浦春风舣画船。水流云去人空恋。伤心思去年。可怜景物依然。海棠瞿鸟鹆。岩花杜鹃。杨柳秋千。相思诗句满苔墙。合唱歌声静锦堂。合欢裙带闲罗帐。无言倚绣床。怎生人不成双。花间翡翠。钗头凤凰。梅子鸳鸯。山花红雨鹧鸪啼。院柳苍云燕子飞。池萍绿水鸳鸯睡。春残犹未归。掩妆台懒画蛾眉。绣床人困。玉关梦回。锦字书迟。玉纤弹泪血痕封。丹髓调酥鹤顶浓。金炉拨火香云动。风流千万种。捻胭脂娇晕重重。拂海棠梢头露。按桃花扇底风。托香腮数点残红。红指甲。杨澹斋七段

依山傍水盖茅斋。旋买奇花赁地栽。深耕浅种无灾害。学刘伶死便埋。促光阴晓角时牌。新酒在槽头醉。活鱼向湖边买。算天公自有安排。雪晴天地一冰壶。竟往西湖探老逋。骑驴踏雪溪桥路。笑王维作画图。拣梅花多处提壶。对酒看花笑。无钱当剑沽。醉倒在西湖。寿阳宫额得魁名。南浦西湖分外清。横斜疏影窗间映。惹诗人说到今。万花中先绽琼英。自古诗人爱。骑驴踏雪寻。忍冻在前村。闲时高卧醉时歌。守己安贫好快活。杏花村里随缘过。胜尧夫安乐窝。任贤愚后代如何。失名利痴呆汉。得清闲谁似我。一任他门外风波。六神和会自安然。一日清闲自在仙。浮云富贵无心恋。盖茅庵近水边。有梅兰竹石萧然。趁村叟鸡豚社。随斗牛儿沽酒钱。直喫得月坠西边。黄金散尽学风流。学得风流两鬓秋。笑煞那看钱奴枉了干生受。我觑荣华似水上沤。则不如趁中年散诞优游。斟绿酒低低的劝。殢红妆慢慢的讴。醉时节锦被里舒头。灯花占信又无功。鹊报佳音耳过风。绣衾温暖和谁共。隔云山千万重。因此上惨绿愁红。不付能博得团圆梦。觉来时又扑个空。杜鹃声又过墙东。双调。庆东原白仁甫三段

</div>
    <div class="pagination">
<span class="current-page">1</span><a href="乐府阳春白雪_page2.html">2</a><a href="乐府阳春白雪_page3.html">3</a><a href="乐府阳春白雪_page4.html">4</a><a href="乐府阳春白雪_page5.html">5</a><a href="乐府阳春白雪_page6.html">6</a><a href="乐府阳春白雪_page7.html">7</a><a href="乐府阳春白雪_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
