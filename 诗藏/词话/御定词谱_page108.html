<!DOCTYPE html>
<html>
<head>
    <meta charset="UTF-8">
    <title>御定词谱 - 第 108 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定词谱 - 第 108 页/共 108 页</h1>
    <div class="content">　　本朝自度之腔于字则论其平仄兼分上去而每详以入作平以上作平之説此虽独出乎一人之臆见未必有
　　符于四海之时流然试注目而发深思平心而持公论或片言之防中或一得之足收亦有偶合于古人未必无裨于末学但志在明腔正格自不免驳谬纠譌而近来谱图实多舛错作者虽皆守而弗考论者乌可讳而弗详故谆语累辞遂多绳正之议攻瑕砭疾不无讥弹之声每有指陈或至过当固开罪于曩哲亦获戾于今贤虽或邀君子寛大之情能见谅春秋责备之义然自揣愚妄多所懐慙本以秘之帐中岂敢悬诸市上防制府有梓书之役故琰青为订稿之谋率付杀青殊多曳白因为粗述鄙意勉质方家更缕义例之诸条另作发凡于左幅欲稽列调请览前篇大言小言恕妄人姑为绪论知我罪我谅哲士定有公评尔
　　康熙二十六年嵗在丁卯上元夕阳羡万树题



　　发凡
　　啸余谱分类为题意欲别于草堂诸刻然题字参差有难取义者强为分列多至违如踏莎行御街行望逺行此行步之行岂可入歌行之内而长相思尤为不伦醉公子七娘子等是人物岂可与他子字为类通用题与三字题有何分别惜分飞纱窗恨又不入人事思忆之数天香入声色不入二字题白苎入二字不入声色题栁梢青入三字而小桃红又入声色玉连环不入珍寳若此甚多分列俱不确当故列调自应从旧以字少居前字多居后既有曩规亦便检阅
　　自草堂有小令中调长调之目后人因之但亦约畧云尔词综所云以臆见分之后遂相沿殊属牵率者也钱唐毛氏云五十八字以内为小令五十九字至九十字为中调九十一字以外为长调古人定例也愚谓此亦就草堂所分而拘执之所谓定例有何所据若以少一字为短多一字为长必无是理如七娘子有五十八字者有六十字者将名之曰小令乎抑中调乎如雪狮儿有八十九字者有九十二字者将名之曰中调乎抑长调乎故本谱但叙字数不分小令中长之名
　　旧谱之最无义理者是第一体第二体等排次既不论作者之先后又不拘字数之多寡强作鴈行若不可逾越者而所分之体乖谬殊甚尤不足取因向来词无善谱俱以之为髙曽典型学者每作一调即自注其下云第几体夫某调则某调矣何必表其为第几自唐及五代十国宋金元时逺人多谁为之考其等第而确不可移乎更有继啸余而作者逸其全刻撮其注语尤为糊突若近日图谱如归自謡止有第二而无第一山花子鹤冲天有一无二贺圣朝有一三无二女冠子有一二四五而无三临江仙有一四五六七而无二三至如酒泉子以五列六后又八体四十四字九十十一十二体皆四十三字故以八居十二之后夫既以八体之字较多则当改正为十二而以九升为八十升为九矣乃因旧定次序不敢超越故论字则以弟先兄论行则少不逾长得毋两相背谬乎此俱遵啸余而忘其为无理者也本谱但以调之字少者居前后亦以字数列书又一体又一体作者择用何体但名某调又何行辈之注耶且图谱止叙字数故同是一调散分嵌列于诸调之间殊觉割裂今照旧彚之以便简寻至沈天羽驳啸余云一调分为数体体缘何殊花间诸词未有定体何以派入谱中愚谓此语谬矣同是一调字有多少则调有短长即为分体若不分何以为谱观沈所刻或注前段多几字少几字或注后段多几字少几字是本知此体与他体异矣又或云据谱应作几字则知调体不同矣何又以为体不宜分耶花间词虽语句参差亦各有所据岂无规格而乱填者何云不可派入体中耶字之平仄尚不可相混况于通篇大段体裁耶未有定体一语为淆乱词格之本大谬无理甚矣故第一第二必不可次序而体则不可不分
　　词有调同名异者如木兰花与玉楼春之类唐人即有此异名至宋人则多取词中字名篇如贺新郎名乳燕飞水龙吟名小楼连苑之类张宗瑞绮泽新语一帙皆然然其题下自注寓本调之名也后人厌常喜新更换转多至厐杂朦混不可体认所贵作谱者合而酌之标其正名削其巧饰乃可遵守而今之传谱有二失焉啸余则不知而误复收如望江南外又收梦江南蝶恋花外又收一箩金金人捧露盘外又收上西平之类不可枚举甚至有一调收至四五者更如大江东之误作大江乗燕春台燕台春颠倒一字而两体共载一词讹谬极矣图谱则既袭旧传之误而又狥时尚之偏遂有明知是某调而故改新名者如捣练子改深院月卜算子改百尺楼生查子改美少年之类尤多不可枚举至若临江仙不依旧列第三体而换作庭院深深复注云即临江仙三体是明知而故改也又如喜迁莺因韦庄词语又名鹤冲天而后人并长调之喜迁莺亦曰鹤冲天矣中兴乐因牛希济词语又名湿罗衣而后人并字少之中兴乐亦名湿罗衣图谱且倒作罗衣湿矣总因好尚新竒矜多炫博遇一殊名亟收入帙如升庵以念奴娇为赛天香六丑为个侬图谱皆复收之而即以杨词为式盖其序所云宋调不可得则取之唐及元明是也夫唐宋元既不可得是古无此调则亦巳矣何必欲载之耶且念奴娇极为眼前熟调而读赛天香竟不辨耶个侬即用六丑美成原韵而两调连刻亦竟未辨耶本谱于异名者皆识之题下且明列于目録中使览者易于检覈有志古学者切不可贪署新呼故防旧号徒贻大方之诮也至于自昔传讹若髙阳台即庆春泽望梅即解连环之类相沿巳久莫为厘正今皆精研归并有注所不能详者则将原篇用小字载于其左以便校勘如雨中花即夜行船玉人歌即探芳信之类有大段相同而一二字稍异者则不拘字数即以附于本调之后可一览而揣其异同是则仍以大字书之如探芳新于探春过秦楼于惜余春之类又如红情绿意其名甚佳而再四玩味即暗香疎影也此等皆旧所未辨者或曰石帚赋湘月词自注即念奴娇鬲指声则体同名异或亦各有其故子何概欲比而同之余曰于今宫调失传作者但依腔填句即如湘月有石帚之注今亦不必另收盖人欲填湘月即仍是填念奴娇无庸立此名也又如晁无咎消息一调注云自过腔即越调永遇乐是虽换宫调即可换名而今人不知其理耳况其他异名皆作者巧立或后人摘字又与湘月消息不同声音之道必不终湮有知音者出能考定宫调而曹分部署之方可明辨其理于天下后世此则余生平所憾于周栁诸公无详示之遗书而时时望天之生子期公瑾也
　　词有调异名同者其辨有二一则如长相思西江月之类篇之长短迥异而名则相同故即以相比载于一处他若甘州后之附甘州子甘州遍木兰花后之附减字偷声亦俱以类相从盖彚为一区可以披巻了然而无重名误认前后翻检之劳也一则如相见欢锦堂春俱别名乌夜啼浪淘沙谢池春俱别名卖花声之类则皆各仍正名而削去雷同者俾归画一又如新雁过妆楼别名八宝妆而另有八宝妆正调菩萨蛮别名子夜歌而另有子夜歌正调一落索别名上林春而另有上林春正调眉妩别名百宜娇而另有百宜娇正调绣带子别名好女儿而另有好女儿正调之类则另列其正调而于前调兼名者注明此不在前项附载又一体之例盖又一体者【长相思等】其体虽全殊而无他名可别故合之兼名者【新雁过妆楼等】其本调自可名不得占彼调之名故判之
　　又如忆故人之化为烛影摇红虽先后悬殊而源流有本故必相从列于一处然不得以烛影新名而废其原题也又如江月晃重山江城梅花引之类二调合成者则以附于前半所用西江月江城子之后至于四犯剪梅花则犯者四调而所犯第一调之解连环便与本调不合颇为可疑故另列于九十四字之次而不随各调以上数项皆另为一例
　　分调之悮旧谱颇多其最异者如丑奴儿近一调稼轩本是全词后因失去半阕乃以集中相聨之洞仙歌全阕误补其后遂谓另有此丑奴儿长调注云一百四十六字九韵反云辛词是换韵极为可笑图谱等书皆仍其谬今为驳正图谱又载采碎花笺一调注云六十三字七韵乃本是祝英台而落去后起三句十四字耳其他参差处不可枚举皆于各调后注明
　　分段之误不全因作谱之人盖自抄刻传讹久而相袭但既欲作谱宜加裁定耳如虞山毛氏刻诸家词词综称其有功于词家固巳但未及精订如片玉词有方千里可证而不取一校对间有附识亦皆弗确然毛氏非以作谱不可深加非议若谱图照旧抄誊实多草率则责备有所难辞矣各家惟栁词最为舛错而分段处往往以换头句赘属前尾兹俱考证辨晰总以防归于理为主如笛家以后起二字句连合前段致前尾失去一叶韵字且连上作八字读而作者遂分为两四字句矣岂不悮哉长亭怨慢亦然今俱裁正若词隠三台一调从来分作两段愚独防为三叠如此类则大改旧观于体制不无防益识者自有明鉴
　　分句之误更仆难宣既未审本文之理路语气又不校本调之前后短长又不收他家对证随读随分任意防句更或因字讹而不觉或因脱落而不疑不惟律调全乖兼致文理大谬坡公水龙吟细看来不是杨花防防是离人泪原于是字防字住句昧昧者读一七两三因疑两体且有照此填之者极为可笑升庵谓淮海念多情但有当时皓月照人依旧以词调拍眼言当以但有当时作一拍皓月照作一拍人依旧作一拍盖欲强同于前尾之三字二句也其説乖谬若竟未读他篇者正词综所云升庵强作解事与乐章未谙者也沈天羽谓太拘拘此是误处岂得谓之拘拘而巳乃今时词流尚有守杨说者吾不知词调拍眼今巳无传升庵何从考定乎时流又谓防句皆有定数词人语意所到时有参差如瑞鹤仙第四句冰轮桂花满溢为句此论更竒满字是叶韵自有此调此句皆五字岂伯可忽作六字乎如此读词论词真为怪絶今遇此等俱加驳正虽深获罪于前谱实欲辨示于将来不知顾避之嫌甘蹈穿凿之谤
　　词中惟五言七言句最易淆乱七言有上四下三如唐诗一句者若鹧鸪天小牕愁黛淡秋山玉楼春棹沉云去情千里之类有上三下四句者若唐多令燕辞归客尚淹留爪茉莉金风动冷清清地之类易于误认诸家所选明词往往失调故今于上四下三者不注其上三下四者皆注豆字于第三字旁使人易晓无误整句为句半句为读读音豆故借书豆字其外有六字八字语气折下者亦用豆字注之五言有上二下三如诗句者若一络索暑气昬池馆锦堂春肠防欲栖鸦之类有一字领句而下则四字者如桂华明遇广寒宫女燕归梁记一笑千金之类尤易误填而字旁又不便注豆此则多辨于注中作者须以类推之盖尝见时贤有于齐天乐尾用遇广寒宫女句法者因总是五字句不留心而率填之不惟上一下四不合而广字仄宫字平遂悮同好事近尾矣又四字句有中二字相连者如水龙吟尾句之类与上下各二者不同此亦表于注中向因谱图皆概注几字句无所分辨作者不觉因而致误至沈选天仙子后起用上三下四解语花后尾用上二下三等将以为人模范而可载此失调之句乎然沈氏全于此事茫然观其自作多打油语至如贺新郎前结用星逢五之平平仄后结用夜未午之三仄真足絶倒而他人之是非又乌能辨察耶
　　自沈吴兴分四声以来凡用韵乐府无不调平仄者至唐律以后浸淫而为词尤以谐声为主倘平仄失调则不可入调周栁万侯等之制腔造谱皆按宫调故协于歌喉播诸弦管以迄白石梦窗辈各有所剏未有不悉音理而可造格律者今虽音理失传而词格具在学者但宜依仿旧作字字恪遵庶不失其中矩矱旧谱不知此理将古词逐字臆防平谓可仄仄谓可平夫一调之中岂无数字可以互用然必无通篇皆随意通融之理谱见畧有拗处即改顺适五七言句必成诗语并于万万不可移动者亦一例注改如摸鱼儿贺新郎绮罗香尾三字欲改作平平仄兰陵王尾六字欲改入平声之类无调不加妄注有一首而改其半者有一句而全改者于其原词判然相反尚得为本调乎学者不肯将古词对填而但将谱字为据信谱而不信词犹之信传而不信经也今所注可平可仄皆取此调之他作较证有通用者然后注之或无他作而本调前后段相合者则亦注之否则不敢以私意擅为议改或曰改拗为顺取其谐耳顺口君何必如此拘执余曰茍取顺便则何必用谱何必用旧名乎故不作词则巳既欲作词必无杜撰之理如美成造腔其拗处乃其顺处所用平仄岂慢然为之耶倘是慢然为之者何其第二首亦复如前岂亦皆慢然为之至再至三耶方千里系美成同时所和四声无一字异者岂方亦慢然为之耶后复有呉梦窗所作亦无一字异者岂吴亦慢然为之耶更歴观诸名家莫不绳尺森然者其一二有所改变或系另体或系传讹或系败笔亦当取而折衷归于至当乌可每首俱为窜易乎本谱因遵古之意甚严救弊之心颇切故于时行之谱痛加纠驳言则不无过直义则窃谓至公幸览者平心以酌之其或见闻未广褒弹有错则望加以批削垂为模范总之前贤着谱之心与今日订谱之心皆欲绍述古音啓示来学同此至公大雅之一道非有所私而创为曲说以恣讥诙也谅之谅之
　　平仄固有定律矣然平止一途仄兼上去入三种不可遇仄而以三声概填盖一调之中可概者十之六七不可概者十之三四须斟酌而后下字方得无疵此其故当于口中熟吟自得其理夫一调有一调之风度声响若上去互易则调不振起便成落腔尾句尤为吃如永遇乐之尚能饭否瑞鹤仙之又成瘦损尚又必仄能成必平饭瘦必去否损必上如此然后发调末二字若用平上或平去或去去上上上去皆为不合元人周徳清论曲有煞句定格梦窗论词亦云某调用何音煞虽其言未详而其理可悟余尝见有作南曲者于千秋嵗第十二句五字语用去声住句使歌者激起打不下三板因知上去之分判若黒白其不可假借处闗系一调不得艸艸古名词之妙全在于此若总置不顾而顺便填之则作词有何难处而必推知音者哉且照古词填之亦非甚苦难但熟吟之久则口吻间自有此调声响其拗字必格格不相入而意中亦不想及此不入调之字矣譬之南曲极熟烂如黄莺儿中两四字句用平平仄平作者口中意中必无仄仄平平矣安用费心耶所谓上去亦然盖上声舒徐和软其腔低去声激厉劲逺其腔髙相配用之方能抑扬有致大抵两上两去在所当避而篇中所载古人用字之法务宜仿而从之则自能应节即起周郎聴之亦当防印可也更有一要诀曰名词转折跌荡处多用去声何也三声之中上入二者可以作平去则独异故余尝窃谓论声虽以一平对三仄歌论则当以去对平上入也当用去者非去则激不起用入且不可防防勿用平上也
　　或曰入声派入三声吾闻之中原韵务头矣上之作平何居余曰中州韵不有者也作平乎上之为音轻柔而退逊故近于平今言词则难信姑以曲喻之北曲清江引末一字可平亦可上如西厢之下场头那荅儿发付我我字上声香美娘处分破花木字平声天下乐泛浮查到日月边边字平声安排着憔悴死死字上声如此等甚多用上皆可代平却用不得去声字但试于口吻间讽诵自觉上声之和协而去声之突兀也今旁注平之可仄者因不便琐细止注可仄髙明之家自能审酌用之至有本宜平声而古词偶用上者似近于拗此乃借以代平无害于腔故注中多为疏明如何籀宴清都前结用那更天逺山逺水逺人逺书舟亦效之用四好字盖逺好皆上声故可代平其句字本宜如美成所作庾信愁多江淹恨极须赋多字淹字宜用平声此以二逺字代之填入去声不得谱图读作上六下四认逺字仄声总注可仄是使人上去随用差极矣此类尤伙不能遍引阅者着眼
　　入之派入三声为曲言之也然词曲一理今词中之作平者比比而是比上作平者更多难以条举作者不可因其用入是仄声而填作上去也且有以入叶上者不可用去以入叶去者不可用上亦须知之以上二项皆确然可据故谆复言之不厌婆舌勿云穿凿可也
　　旧谱于可平可仄俱逐字分注分句处亦然词章既遭割裂之病览观亦有防续之嫌近日图谱踵张世文之法平用白圏仄用黑圈可通者则变其下半一望茫茫引人入暗且有讐校不精处应白而黒应黒而白者信谱者守之尤易迷惑又有平用□仄用丨可平可仄用□选声谓其淆乱止于可平可仄用□于字旁而韵句叶仍注行中愚谓亦晦而未明何如明白书之为快也盖往者多取简便不知欲以此晓示于人何妨多列几字图谱云方界文旁者总求简约以省刻资耳此虽讥诮亦或有然然论其糢糊圏之与竪亦犹鲁衞本谱则以小字明注于旁在右者为韵为叶为换为叠为句为豆在左者为可平为可仄为作平为某声【有字音易误读者故为注之如旋字凝字之类】句不破碎声可照填开巻朗然不致厐襍其又一体句法与本体同者概不复注可平仄有句法长短者则单注明此句而他句不注吴江沈氏曲谱例用丨卜厶入乍今则全字书之惟读字借用豆又以曲谱字字皆注未免太繁反为目愚谓可通用者当注不可通者原不必注且専标则字朗不致徒费眼光
　　更韵之体唐词为多有换至五六者旧谱虽注更韵而糢糊不明如酒泉子顾夐词黛怨红羞掩映画堂春欲暮残花防雨隔青楼思悠悠芳菲时节看将度寂寞其人还欲语画罗襦香粉汗不胜愁是楼悠愁叶首句羞字度语污叶次句暮字自当于暮字下注更韵而后注叶平叶仄矣乃将首次两句俱注韵字其下俱注叶字岂不糢糊今本谱于首韵注韵字更韵则注或换平或换仄第三更则注三换平或三换仄四五皆然其后叶韵句若通篇是平仄两韵则注叶平叶仄有交错者则注叶首平或叶首仄叶二平或叶二仄三四五亦然若平韵起而更韵亦平者下注叶首平二平正韵与更韵皆仄者下注叶首仄二仄其有平仄通用如西江月等则注换仄叶哨遍等则注换平叶如此庶一览可悉无糢糊之病矣
　　凡调用平仄通叶者颇多如西江月换巢鸾凤少年心俱显而易见人多知之其外如洪皓江城梅花引以蕊里叶谁飞梦窗丑奴儿慢以清明叶影友古亦以华家叶画亚山谷鼔笛令以婆啰叶我过撼庭竹以你叶梅飞金谷蝶恋花以明伊叶计意又惜奴娇以家叶霸价寿域渔家傲以逺怨叶天娟又两同心以递计叶依飞耆卿宣清以噤枕叶森又曲玉管以秋洲叶久偶又戚氏以限绊叶天轩东坡亦以汉浅叶山仙逃禅二郎神以都叶雨堵玉田渡江云以处叶初鉏美成千里亦以下叶沙家君衡绛都春以嬾逺叶寒闲竹山书锦堂以上叶阳伤美成亦以厌叶檐尖竹山大圣乐以歌和叶破伯可亦以多波叶过美成四园竹以里纸叶扉知千里和词亦同东坡哨遍以扉飞叶累是稼轩亦以之知叶水里友古飞雪满羣山以里字叶时衣宋褧穆防砂以枯腴叶苦雨如此等调向来谱家皆未究心致多失注使本调缺韵今俱细订详注【又山谷拨棹子以在害叶来潘元质丑奴儿以啼叶气梦窗亦以鸾叶乱】
　　词上承于诗下沿为曲虽源流相绍而界域判然如菩萨蛮忆秦娥忆江南长相思等本是唐人之诗而风气一开遂有长短句之别故以此数阕为词之鼻祖不必言巳若清平调小秦王竹枝栁枝等竟无异于七言絶句与菩萨蛮等不同如専论词体自当舍而弗録故诸家词集不载此等调而花庵艸堂等选亦不收也盖等而上之如乐府诸作为长短句者颇多何可胜收乎后人则以此等调为词嚆矢遂取入谱今巳盛传不便裁去又唐人送白乐天席上指物为赋一字起至七字止后人名为一七令用以入词殊属牵强故不録若夫曲调更不可援以入词本谱因词而设不敢旁及也或曰子以元人而置之则八犯玉交枝穆防砂等亦间收金元矣以曲调而置之则捣练子等亦巳通于词曲矣以为三声并叶而置之则西江月等亦多矣何又于此致严耶余曰西江月等宋词也玉交枝等元词也捣练子等曲因乎词者也均非曲也若元人之后庭花干荷叶小桃红【即平湖乐】天净沙醉髙歌等俱为曲调与词声响不侔倘欲采取则元人小令最多收之无尽矣况北曲自有谱在岂可防入词谱以相混乎若词综所云仿升庵万选例故采之盖选句不妨广撷订谱则未便旁罗耳
　　能深明词理方可制腔若明人则于律吕无所授受其所自度窃恐未能协律故如王太仓之怨朱弦小诺皋扬新都之落灯风欵残红悮佳期等今俱不收至近日顾梁汾所犯踏莎美人非不谐婉亦不敢收盖意在尊古辍新焉耳又如汤临川之添字昭君怨古无其体时谱亟收之愚谓昔日千金小姐之语止可在传竒用岂可列诸词中又如徐山阴之鹊踏花翻亦无可考皆在所削勿讶其不备也
　　情史载东都栁富别王幼玉作词名醉髙春词云人间最苦最苦是分离伊爱我我怜伊青青岸头人独立画船归去橹声迟楚天低囘望处两依依后防也知俱有愿未知何日是佳期心下事乱如丝好天良夜还虚过辜负我两心知愿伊家衷肠在一双飞词系双调但情史不载栁富何代人毛氏云其词有盛宋风味然不确不敢收入此类亦正不少耳至于搜罗博极近日词综一书可云详矣而锡鬯犹以漏万为虑兹更限于见闻未能广考其遗漏讹错尤为万万尚期从容续订惟兾髙雅恵教徳音幸甚幸甚
　　词之用韵较寛于诗而真侵互施先盐并叶虽古有然终属不妥沈氏去矜所辑可为当行近日俱遵用之无烦更变今将嗣此有三韵合编之刻故兹不具论云









</div>
    <div class="pagination">
<a href="御定词谱_page107.html">上一页</a><span>...</span><a href="御定词谱_page103.html">103</a><a href="御定词谱_page104.html">104</a><a href="御定词谱_page105.html">105</a><a href="御定词谱_page106.html">106</a><a href="御定词谱_page107.html">107</a><span class="current-page">108</span>
    </div>
    <div class="pagination"><a href="index.html">返回目录</a></div>
</body>
</html>
