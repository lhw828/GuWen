<!DOCTYPE html>
<html>
<head>
    <meta charset="UTF-8">
    <title>词律 - 第 30 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>词律 - 第 30 页/共 37 页</h1>
    <div class="content">　　醉蓬莱【九十七字】　　　　　　　吕渭老
　　任落梅铺缀雁齿斜桥裙腰芳草闲伴游丝过晓园庭沼厮近清明雨晴风软称少年寻讨碧缕墙头红云水面栁堤花岛　谁信而今怕愁憎酒对着花枝自疎歌笑莺语丁宁问甚时重到梦笔题诗帊绫封泪向凤箫人道处处伤懐年年逺念惜春人老
　　【对着下与前雁齿下俱同任过称问向诸字定用仄声且须去声方妙歴览古人作者无不如此盖此一字领句必去声方唤得起下面也此亦易明之理况旧词篇篇可证而谱俱注可平一字之讹便失一调之体岂得如此率意乎而庭花憎人等字翻注可仄且将过晓园句不注叶韵啸余旣误图谱再误必欲去此一韵矣此调凡五字句者皆一字领下四字不可上二下三作五言诗句法查杨无咎作有用况是当佳致嵗嵗称眉夀者竟与念奴娇中三语同此乃其误处不可从也梦窗首句作碧天书信断虽或第一句可通用然亦是败笔后起四句毎句四字系定格坡公作此防应须烂醉仍把紫菊茱萸细看重嗅上二句六字下一句四字而醉字又用去声定难协律亦不可从又晁无咎于称少年句作与花争艳乃落去一字非有此体晴字坡作饮绫字坡作我栁作辇上可借作平不得用去声　圣求此词汲古刻本于懐字作　念字上又多一　误】
　　燕春台【九十七字】　　　　　　　张　先
　　丽日千门紫烟双阙琼林又报春回殿角风微当时去燕还来五侯池馆屏开探芳菲走马重帘人语辚辚车幰逺近轻雷　雕觞霞灔翠幙云飞楚腰舞栁宫面妆梅金猊夜暖罗衣暗裛香煤洞府人归笙歌院落灯火楼台下蓬莱犹有花上月清影徘徊
　　【此词疑有讹脱惜无他篇可证愚谓探芳句下或尚有叶韵语盖走马句与重帘人语词意不连也或谓微字飞字归字亦是叶韵词中微灰原通用未知是否　按啸余谱于春字题内收燕台春又于宫室题内收燕春台将下二字颠倒遂收两调又两处所载俱即张子野此篇岂不贻笑千古当日欲作谱示人宁竟未一考邪又于燕春台内少却院落二字至所注之可平可仄两处互异又不必言矣真竒絶竒絶此调沈氏作燕春台图谱作燕台春若作燕春台则燕字当作燕防之燕若作燕台春则是黄金台事】
　　【当作幽燕之燕但旧草堂所载是燕春台合当从之也　又按夏初临一调与此相同即载此后以便考订】
　　夏初临【九十七字】　　　　　　　洪咨防
　　铁瓮栽荷铜彞种菊胆瓶萱草榴花庭户深沈画图低映牕纱数枝竒石谽谺染宣和瑞露明霞于菟长啸风林囗囗霜草先斜　雪丝香里冰粉光中兴来进酒睡起分茶轻雷急雨银篁迸插檐牙凉入琵琶枕帏开又送蟾华问生涯山林朝市取次人家
　　【此词缺二字照后结应是平仄　按此调与燕春台声响句法俱同只染宣和句上三下四与前探芳菲下不同余反覆玩之而断其为一调何也盖前探芳菲下原有阙文今以此相较是走马之下当有二字落去窃恐是归来二字也其词意谓五侯之家同诸闺人出游至暮则探芳菲者走马而归来矣其闺人则在车上帘中将到第宅故帘中有语而其时宅中迎故池馆屛开耳后段则言归后重整筵宴歌舞之景故用夜字灯字月字也若上无归来二字则接不下矣笙歌句必上落一字而下误多院落二字是因笙歌归院落灯火下楼台二句成语而误写耳此句即同前探芳菲句亦宜上三下四盖探芳菲即洪词之染宣和七字□笙歌即洪词之枕帷开七字前后相同也查草堂旧刻止笙歌灯火楼台六字是虽缺上一字而原无院落二字汲古所刻亦同愈可征余说之不谬自啸余收作两调于燕春台内作笙歌灯火楼台六字燕台春内作笙歌院落灯火楼台八字于是沈氏刻仍其八字反注云一本缺院落二字而图谱则竟作八字矣岂不谬欤犹有花上月亦误多一字此即洪词之山林朝市也玩其节奏岂不脗合乎是则前洞府人归句果是叶韵正与凉入琵琶合矣盖他处犹可谓偶同若换头处四字四句断无两调而如此相符者愚见如此然以五六百年后尚论而独创异说其能免于时俗之骇怪乎】
　　又一体【九十八字】　　　　　　　刘　泾
　　泛水新荷舞风轻燕园林夏日初长庭树隂浓雏莺学弄新簧小桥飞盖入横塘跨青苹緑藻幽香朱栏斜倚霜纨未摇衣袂先凉　欢歌稀遇怨别多同路遥水逺烟淡梅黄轻衫短帽相携洞府流觞况有红妆醉归来寳蜡成行拂牙牀纱厨半开月在回廊
　　【旧刻此词俱作小桥飞入横塘沈天羽云飞字下缺盖字愚谓据此调风范小桥句当以六字为正况有前洪词可据但天羽或有所考故收此九十八字体然作者只从洪平斋可耳　此篇霜纨未摇纱厨半开用平平去平比洪词山林朝市句用平平平仄者不同想所不拘也】
　　瑶台第一层【九十七字】　　　　　张元干
　　寳歴祥开飞练上青防万里光石城形胜秦淮风景威凤来翔腊余春色早兆钓璜贤佐兴王对熙旦正格天同徳全魏分疆　荧煌五云深处化钧独运斗魁旁绣裳龙尾千官师表万事平章景钟文瑞世醉尚方难老金浆庆垂裳看云屏间坐象笏堆牀
　　【石城至兴王与后绣裳至金浆同钓字即同后尚字图注可平误垂裳是用韵其别作亦以觞字叶长光等字图失注璜方二字似叶而非观别作后用旦字也　按图谱收其别作腊余二句云豆花初秀雨散暑空洗出秋凉亦于雨字断句正与其后段旧山同梓里荷月旦久巳平章同此正前后相合处如此篇后段景钟二句也上五下七甚明何乃后作上五下七而前则另读为四字三句邪】
　　长亭怨慢【九十七字或无慢字】　　　　　　姜　防
　　渐吹尽枝头香絮是处人家緑深门户逺浦萦回暮帆零乱向何许阅人多矣谁得似长亭树树若有情时不防得青青如此　日暮望高城不见只见乱山无数韦郎去也怎忘得玉环分付第一是早早归来怕红萼无人为主算只有并刀难剪离愁千缕
　　【按此调为白石所创其字句自应守之但前结此字不是韵乃白石借叶者后人不知遂将后起句日暮二字割连前尾如沈氏别集词统图谱等书皆逓相传误加以圏防注其平仄而不知其非也周公谨张叔夏皆南宋人去白石最近其所作长亭怨周词用处字韵前结云叹转眼嵗华如许后起云凝伫张一首是絶字韵前结云谁为主都成消歇后起云凄咽一首是处字韵前结云应笑我飘零如羽后起云同去是端端正正两个韵脚岂可硬判日暮二字连上而使此调前结少却一韵乎但有不可晓者第一是句上三下四周乃作燕楼鹤表半飘零与姜不合而张词则合又谁得似句六字树若句五字张一作浑忘了江南旧雨七字不拟重逢四字一作愁千折心情顿别七字露粉风香四字与姜不合而周词则合此二者又不知何以参差如此后人但依姜填之可耳　枝字周张作仄是处是字张作平暮帆暮字周作平不防只玉第一是早只等字张两首内或作平想不拘也又张一首于首句不起韵阅人句周张俱叶韦郎句张一首叶】
　　黄鹂绕碧树【九十七字】　　　　　周邦彦
　　双阙宠佳气寒威日晚嵗华将暮小院闲庭对寒梅梅照雪淡烟凝素忍当迅景动无限伤春情绪犹赖是上苑风光渐好芳容将煦　草荚兰芽渐吐且寻芳更休思虑这浮世甚驱驰利禄奔竞尘尘纵有魏珠照椉未买得流年住争如引榴花醉偎琼树
　　【平仄照填　或云上苑风光渐好为一句】
　　帝台春【九十七字】　　　　　　　李　甲
　　芳草碧色萋萋遍南陌飞絮乱红也似知人春愁无力忆得盈盈拾翠侣共携赏贝凤城寒食到今来海角逢春天涯行客　愁旋释还似织泪暗拭又偷滴谩遍倚危栏尽黄昬也只是疋暮云凝碧则而今巳了忘则怎生便忘得又还问鳞鸿试重寻消息
　　【宋人作此调者絶少向来谱图相传俱首作三字句以碧字起韵色萋萋作一句遍南陌作一句不知后有暮云凝碧断无复韵之理况春草碧色乃江文通别赋中语此正用之其为色字起韵无疑词综于飞字作暖字也似知人句无似字必有所考但从来旧刻如右故仍之啸余所注平仄皆以意为之遍南谓可平仄至忘则怎生便五字逐字反注盖欲字字改顺几于变尽本来面目矣本谱则不敢也】
　　珍珠帘【九十八字珍一作真】　　　　　　　吴文英
　　蜜沈炉暖余烟袅竚立行人官道麟带压愁香听舞箫云渺恨缕情丝春絮逺怅梦隔银屏难到寒峭有东风垂栁学得腰小　还近緑水清明叹孤身如燕将花频绕细雨湿黄昬半醉归懐抱蠧损歌纨人去久谩泪沾香兰如笑书杳念客枕幽单看春渐老
　　【麟带以下前后相同但东风垂栁与客枕幽单平仄异麟带二句细雨二句虽皆五字但上句是上二下三下句是上一下四不可误作一様】
　　又一体【一百一字】　　　　　　　张　炎
　　云深别有深庭宇小帘栊占取芳菲多处花暗曲房春润几番酥雨见说苏堤晴未穏便好趂踏青人去休去且料理琴书彞犹今古　谁见静里闲心纵荷衣未葺雪巢堪赋醒醉一乾坤任此情如许茂树石牀同坐乆又却被春风留住欲住奈帘影籹楼剪灯人语
　　【比前词多小帘栊三字词家多宗此体去住二字即用上韵此玉田巧笔非必要叠韵也此词用料理琴书帘影籹楼草窗用鲛人织就归时人在平仄相反而前梦窗词前用东风垂栁与周同后用客枕幽单与张同前后互异想亦不拘然他家俱用草窗体可从之坐字竹山作珠字系误刻此字无用平理】
　　又一体【一百一字】　　　　　　　陆　游
　　灯前月下嬉游处向笙歌锦绣丛中相遇彼此知名才见便论心素浅黛娇蝉风调别最动人时时偷顾归去想闲牕深院调弦促柱　乐府初翻新谱谩裁红点翠闲题金缕燕子入帘时又一番春暮侧帽燕脂坡下过料也记前年崔防休诉待从今须与好花为主
　　【彼此知名四字才见便论心素六字比前二词两句五字者不同或以为误渭南又一首亦云掠地穿帘知是竟归何处是知另有此体也其后段首句两字叶韵次句四字叶韵亦与前六字用平者不同其又一首亦云自古儒冠多误　图谱前收珍珠帘后又收真珠帘不知珍即真本是一调也而后起二字句亦失注叶韵】
　　玲珑玉【九十八字】　　　　　　　姚云文
　　开嵗春迟早赢得一白潇潇风牕淅簌梦惊锦帐春娇是处貂裘透暖任尊前回舞红倦柔腰今朝亏陶家茶鼎寂寥　料得东皇戏剧怕蛾儿街栁先鬭元宵宇宙低迷倩谁分浅亚深凹休嗟空花无据便真个琼雕玉琢总是虚飘且沈醉趂楼头零片未消
　　【首句或云五字雪舫曰非也盖因春迟故雨雪耳亚字恐是凸字寂寥未消是定格不可照图谱作平】
　　扬州慢【九十八字】　　　　　　　姜　夔
　　淮左名都竹西佳处解鞍少驻初程过春风十里尽荠麦青青自吴马窥江去后废池乔木犹厌言兵渐黄昬清角吹寒都在空城　杜郎俊赏算如今重到须惊纵荳蔲词工青楼梦好难赋深情二十四桥仍在波心荡冷月无声念桥边红药年年知为谁生
　　【查郑觉斋有此调于淮佳吴乔清吹等字作仄竹十荠去声杜俊梦四等字作平又李彭老于渐黄昬二句作叹而今杜郎还见应付悲春句法平仄皆有异然此系石帚自度腔从之为妥】
　　月下笛【九十八字】　　　　　　　周邦彦
　　小雨收尘凉蟾莹彻水光浮碧谁知怨抑静倚官桥吹笛映宫墙风叶乱飞品高调侧人未识想开元旧谱柯亭遗韵尽传胸臆　阑干四绕听折栁徘徊数声终拍寒灯陋馆最感平阳孤客夜沈沈雁啼正哀片云尽巻清漏滴黯凝魂但觉龙吟万壑天籁息
　　【水光至未识与后数声至漏滴同叶字是以入作平不可泛用仄声字人未识清漏滴定格不可用平平仄并观其所用品字调字片字及尽巻之尽字皆仄可知此句有定格也怨陋籁三字亦不可平他如静映乱最夜正等去声字皆妙宜玩之馆字即前抑字应叶不叶观后陶张二词俱叶可见虽美成如此学者还当用韵为是不然或室字之讹耳图谱注光谁桥风寒平可仄水映品侧想数夜片巻黯可平我所不解】
　　又一体【九十八字】　　　　　　　曽允元
　　吹老杨花浮萍点一溪春色闲寻旧迹认溪头浣纱碛柔条折尽成轻别向空外瑶簪一掷算无情更苦莺巢暗叶啼破幽寂　凝立阑干侧记露饮东园聨镳西陌容消鬓减相逢应是难识东风吹得愁如海谩点染空堦自碧独归晚解说心中事月下短笛
　　【浮萍点只三字认溪头浣纱碛雨三字句柔条句上四下三向空外句丄三下四东风二句亦然后起首句二字次句三字叶韵末句一五一四以丄俱与前不同相逢句平仄亦异】
　　又一体【九十九字】　　　　　　　陶宗仪
　　东阁诗悭西湖梦浅好音难托香销玉削早孤标顿非昨阿谁底事频横笛不道是江南摇落向空堦闲砌天寒日暮病鹤轻啄　情薄东风恶试快觅飞琼共翔寥廓冰魂漠漠谁怜金谷离索有时巧缀双蛾緑天做就宫妆绰约待一点脆圆成须信和问却
　　【西湖句四字同周词余同曽词尾句两三一四与前二体异】
　　又一体【九十九字】　　　　　　　张　炎
　　万里孤云清游渐逺故人何处寒牕里曽记经行旧时路连昌约畧无多栁第一是难听夜雨谩惊回凄悄相看烛影拥衾谁语　张绪归何暮伴冷落依依短桥鸥鹭天涯倦旅此时心事良苦只愁重洒西州泪问杜曲人家在否恐翠袖正天寒犹倚梅花那树
　　【上二词于第四句四字叶韵而此用寒窗下十字大异或曰寒窗里里字误必有两字用韵与前合盖窗里不可云经行路也天涯二句则与前同矣那字去声妙妙陶南村学宋人者故亦用问字至其摇字不若曽词一字自字张词夜字在字两仄声矣盖此二字即周词未字漏字也】
　　三部乐【九十八字】　　　　　　　苏　轼
　　美人如月乍见掩暮云更増妍絶算应无恨安用隂晴圆缺娇甚空只成愁待下牀又嬾未语先咽数日不来落尽一庭红叶　今朝置酒彊起问为谁减动一分香雪何事散花却病维摩无疾却低眉惨然不荅唱金缕一声怨切堪折便折且惜取少年花发
　　【暮字用去各家皆同惟龙川用平应从其多者为是语字用仄亦是定格堪折便折用平仄仄仄各家同数日句各家皆作仄平仄仄抑或另有此体欤事字各家皆平恐是时字】
　　又一体【九十八字】　　　　　　　周邦彦
　　浮玉飞琼向邃馆静轩倍増清絶夜窗垂练何用交光明月闻道官阁多梅趂暗香未逺冻蕋初发倩谁折取特赠情人桃叶　回纹近传锦字道为君瘦损是人都说祅如染红着手胶脱黏发转思量镇长堕睫都只为情深意切欲报信息无一句堪喻愁结
　　【首句不起韵倩谁句比苏词数日句异袄字恐误如字用平可从　按千里和词于闻道句云奈相送行客将归多一字但观梦窗龙川此句皆作七字或此周词偶落一字亦未可知而前苏词亦只六字故不敢擅定至方词于何用句作天际留残月则留字上落一字是人句作到见时难说多一字查此句吴词五字苏词陈词四字未知谁是想不拘也】
　　又一体【九十九字】　　　　　　　吴文英
　　江鶂初飞荡万里素云际空如沐咏情吟思不在秦筝金屋夜潮上明月芦花傍钓簑梦逺句清敲玉翠罂汲晓欸乃一声秋曲　片蓬障雨乗风半竿渭水伴鹭汀幽宿那知暖袍挟锦低帘笼烛鼓春波载花万斛帆鬛转银河可掬风定浪息沧茫外天浸寒緑
　　【夜潮上句伴鹭汀句各多一字后起句用平与前异】
　　云仙引【九十八字】　　　　　　　冯伟寿
　　紫凤台高红鸾镜里馡馡几度秋声黄金重緑云轻丹砂鬓边滴粟翠叶玲珑烟剪成含笑出帘月香满袖天雾萦身　年时花下逢迎有游女翩翩如五云乱掷芳英为簪斜朶事事闗心长向金风一枝在手嗅蕋悲歌双黛颦逺临溪树对初弦月露下更深
　　【无他作可证学者依其平仄可也声一作馨烟如双等字用平乃词中起调处勿循图注可仄之说】
　　芰荷香【九十八字】　　　　　　　赵彦端
　　燕初归正春隂暗淡客意凄迷玉觞无味晚花雨退凝脂多情细栁对沈腰浑不胜衣垂别袖忍见离披江南陌上彊半红飞　乐事从今一梦纵锦囊空在金椀谁挥舞裙歌扇故应闲琐幽闺练江诗就算檥舟宁不相思肠断莫诉离杯青云路穏白首心期
　　【正春隂下与后纵锦囊下同但垂别袖句七字肠断句六字恐无此理必肠断下少一仄声字无疑作者宜照前填之】
　　孤鸾【九十八字】　　　　　　　　马庄父
　　沙堤香软正宿雨初收落梅飘满可奈东风暗逐马蹄轻卷湖波又还涨緑粉墙隂日融烟暖蓦地刺桐枝上有一声春唤　任酒帘飞动画楼晩便指数烧灯时节非逺陌上呌声好是卖花行院玉梅对妆雪栁闹蛾儿象生娇颤归去争先戴取倚寳钗双燕
　　【除两起句外前后皆同旁注照各家查定画字朱敦儒亦用水字时节亦用难寄尢觉发调宜从至正有任便倚等乃领句虚字唤起下语断无用平之理谱图防作可平湖波玉梅二句除首一字外平仄定须如此乃注波可仄又可平涨可平谬甚又涨用平则全然无调矣又谓粉可平蛾可仄同语而异注所不解也】
　　又一体【九十八字】　　　　　　　赵以夫
　　江头春早问江上寒梅占春多少自照疎星冷祗许春风到幽香不知甚处但迢迢满河烟草回首谁家竹外有一枝斜好　记当年曽共花前笑念玉雪襟期有谁知道唤起罗浮梦正参横月小凄凉更吹塞管谩相思鬓华惊老待觅西湖半曲对霜天清晓
　　【自照二句唤起二句俱各五字与前词异谱于正字注可平误祗许句五字应如后段正字领句此不足法】
　　又一体【九十八字】　　　　　　　张　榘
　　荆溪清晓问昨夜南枝几分春到一点幽芳不待陇头音耗亭亭水边月下胜人间等闲花草此际风流谁似有孏窝诗老　且向虚檐淡然索笑任雪压霜欺精神越好最喜庭除下映紫兰娇小孤山好喜旧约况和羮用功宜早移傍玉阶深处趂天香缭绕
　　【后段起处二句与前异但恐误不宜从盖芸窗别一首原与前赵词同也一点二句上四下六同马词最喜二句各五字同赵词又与前异　按一点二句用一四一六与两五者似是各体自宜前后相合前两家可证此篇后段或宜于除字分句便与前同苍崖曰既有赵词在不妨即注两五故从之然作者以照合为妥朱敦儒作谱图俱注前云淡泞新妆浅点夀阳宫额后云试问丹青手是怎生描得前后互异余则断之曰淡泞新妆浅为一句也】
　　昼夜乐【九十八字】　　　　　　　栁　永
　　洞房记得初相遇便只合长相聚何期小防幽欢变作别离情绪况值阑珊春色暮对满目乱花狂絮直恐好风光尽随伊归去　一场寂寞凭谁诉算前言总轻负早知恁地难悔不当初留住其奈风流端正外更别有系人心处一日不思量也攒眉千度
　　【前后段同暮字叶外字不叶山谷一首亦然而栁别作则前后皆叶作者自当皆叶为妥色字别作用平甚拗或误不必从两结各五字二句须知上句如五言诗下句上一下四此二句正如石州慢之结耳】
　　八节长欢【九十八字】　　　　　　毛　滂
　　名满人间记黄金殿旧赐清闲才高鹦鹉赋风凛恵文冠涛波何处试蛟鳄到白头犹守溪山且做龚黄様度留与人看　桃溪栁曲隂圆离唱断旌旗却卷春还襦袴寄余温双石畔唯闻吏胆长寒诗翁去谁细绕屈曲栏干从今后南来幽梦应随月渡云湍
　　【温字宜叶此借韵耳】
　　逍遥乐【九十八字】　　　　　　　黄庭坚
　　春意渐归芳草故国佳人千里信沈音杳雨润烟光晩景澄明极目危栏斜照梦当年少对樽前上客邹枚小鬟燕赵共舞雪歌尘醉里谈笑　花色枝枝争好鬓丝年年渐老如今遇风景空痩损向谁道东君幸赐与天幕翠遮红绕休休醉乡歧路华胥蓬岛
　　【只此一阕平仄宜遵】
　　并蒂芙蓉【九十八字】　　　　　　晁端礼
　　太液波澄向槛中照影芙蓉对蒂千柄緑荷深并丹脸争媚天心眷临圣日殿宇分明敞嘉瑞弄香嗅蕋愿君王寿与南山齐比　池边屡回翠辇拥羣仙赏醉凭阑凝思萼緑揽飞琼共波上游戏西风又看露下更结双双新莲子鬭妆竞美问鸳鸯向谁留意
　　【向槛中至嗅蕋与后拥羣仙至竞美同但前用敞字仄后用新字平想可通用他无可考图谱乃谓太向緑脸眷殿弄夀与屡共又更鬭等字可平芙同丹天分君池边凭西双鸳等字可仄试问据何词而较定邪至嗅字本仄而图作○凝字本平而图作○何邪芙蓉同蒂凭阑凝思必平平平仄殿字分明更结双双必仄仄平平弄香嗅蕋鬭妆竞美必仄平仄仄何得信意改窜更怪者千柄緑荷深与后萼緑揽飞琼同并丹脸争媚与后共波上游戏同皆五字句乃以千柄緑荷深并为六字一句丹脸娇媚为四字一句岂非异事】
　　绣停针【九十八字】　　　　　　　陆　游
　　叹半纪跨万里秦吴顿觉衰谢回首鹓行英俊竝游咫尺玉堂金马气凌嵩华负壮畧纵横王霸梦经洛浦梁园觉来泪流如泻　山林定去也却自恐说着少年时话静院焚香闲倚素屏今古总成虚假趂时婚嫁幸自有湖边茅舍燕归应笑客中又还过社
　　【后段定去也用去去上即与首句叹半纪同次句说着二字作平与前次句秦吴二字亦同前第三句觉字作平与后少年句同是换头只多山林二字耳过字读作平并素二字必用去声】
　　二郎神【九十八字】　　　　　　　吕渭老
　　西池旧约燕语栁梢桃萼向紫陌秋千影下同绾双双凤索过了莺花休则问风共月一时闲却知谁去唤秋隂满眼败红药　飘泊江湖载酒十年行乐甚近日伤高念逺不觉风前泪落橘熟橙黄堪一醉断未负晩凉池阁只愁被僚拨春心烦恼怎生安着
　　【向紫陌至闲却与后段甚近日至池阁同药字刻本作叶叶字非韵今改正或曰上用秋隂非红药时矣余谓不更有桃萼在前乎桃尚是萼春景可知或曰后有橘熟橙黄是又何时余笑曰晩凉池阁又是夏景四时都来极像岭南风景仆亦难以断定请公去与吕家那汉理防】
　　又一体【一百四字】　　　　　　　栁　永
　　炎光谢过暮雨芳尘潇洒乍露冷风清庭户爽天如水玉钩遥挂应是星娥嗟乆阻叙旧约飚轮欲驾极目处微云暗度耿耿银河高泻　闲雅须知此景古今无价运巧思穿针楼上女擡粉面云鬟相亚钿盒金钗私语处算谁在回廊影下愿天上人间占得欢娱年年今夜【乍露冷至欲驾同后运巧思至影下此调与前后体原是各异首句向来传刻皆三字沈氏谓光字下缺初字盖欲添入一字以凑成四字句而不知此字不宜作平声初字之杜撰不辨而自露也且此句必欲彊之使同则后段许多不同处能使之俱同乎古人所谓本无事而自扰之也啸余依本集作炎光谢矣而亦欲凑四字竟将下一字补上作炎光谢过其下只作六字句误失一韵尤为可笑且以露冷风清为四字句庭户至遥挂为十字句盖谓爽天二字相连故又注爽字可平竒极竒极】
　　又一体【一百五字　又名十二郎】　　　　　　汤　恢
　　琐牕睡起闲竚立海棠花影记翠檝银塘红牙金缕杯泛梨花冻冷燕子衔来相思字道玉瘦不禁春病应蝶粉半销鸦云斜坠暗尘侵镜　还省香痕碧唾春衫都凝悄一似荼防玉肌翠被消得东风唤醒青杏单衣杨花小扇闲却晩春风景最苦是蝴蝶盈盈弄晚一帘风静
　　【此为本调正格作者多从之啸余载徐干臣词乱注平仄此篇乃和徐韵者故收之以为证睡字徐用弹乃去声是弹弓之弹意谓鹊本报喜之物今乃无凭凖因以丸弹之故曰闷来弹鹊也此字不可作平声观梦窗首句亦作素天际水是也衔来相思徐云愁端如何谱以其四个平声注何字可仄观梦窗又是宾鸿重来后来字亦平岂徐汤吴三公皆笨伯不能作七言诗一句乎又以记翠檝下作九字句鸦云下作八字句香痕下作八字句悄一下作九字句最苦下作九字句而凡用仄处皆可作平人若依之使一调音响俱索然无味至冻冷唤醒弄晩等去上正同徐词烬冷未醒遍倚所以为妙梦窗亦云过艇照影数防若皆作平仄不成调矣半字亦必仄声末句或于盈盈处豆或于弄晩处豆总之语气相贯可不拘按梦窗此词题曰十二郎图谱不知即此调又续收之首句便作七字读次句作四字读所谓从头差】
　　【起安得不直差到底乎　又马庄父一首记翠檝下九字止作倩说与年年相挽七字其余皆同若谓用前吕词法则其余又与吕不同恐系脱两字不録】
</div>
    <div class="pagination">
<a href="词律_page29.html">上一页</a><span>...</span><a href="词律_page25.html">25</a><a href="词律_page26.html">26</a><a href="词律_page27.html">27</a><a href="词律_page28.html">28</a><a href="词律_page29.html">29</a><span class="current-page">30</span><a href="词律_page31.html">31</a><a href="词律_page32.html">32</a><a href="词律_page33.html">33</a><a href="词律_page34.html">34</a><a href="词律_page35.html">35</a><span>...</span><a href="词律_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
