<!DOCTYPE html>
<html>
<head>
    <meta charset="UTF-8">
    <title>古今词话-清-沈雄 - 第 10 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今词话-清-沈雄 - 第 10 页/共 21 页</h1>
    <div class="content">　　沈雄曰：山谷西江月云：“断送一生惟有，破除万事无过。”似歇後句。“远山横黛蘸秋波”，不甚联属。“不饮旁人笑我”，亦未全该。南宋人谓其突兀之句，翻成语病。
　　○改词
　　张炎曰：词成恐前後不相应，或有重叠句意，又恐字面粗疏，即为修改。少顷再观，必有未稳处，改之又改，方为完璧。急於脱稿，岂能无过。
　　贺裳曰：王次回疑雨诸集，见者沁入肝脾。或云，次回词不多作，善改旧词，有加毫颊上之技。然旧词本有自然而然之妙，反失之透露，失之猥鄙，不如不改之为愈也。
　　温叟诗话曰：李景“手捧真珠上玉钩”，或改真珠为珠帘。舒“十年马上春如梦”，或改为如春梦，皆非知音者。
　　渔隐丛话曰：温飞卿玉楼春：“衰桃一树近前池，似惜容颜镜中老。”欲改近字为ぽ字，映字，便觉一分颓露。词品曰：东坡词“玉如纤手嗅梅花”，俗刻改为玉奴。孙夫人词“日边消息空沉沉”，俗刻改为耳边，败人佳思。或云讹於亥豕，所以书贵旧本。
　　○戏作
　　丘石常曰：词中每多戏赠，曲中谓之诨语。周德清谓庄重之馀，出以诙谐，顾用之者何如。独恨今之以风格笑人者，如陈仲子笑齐人，庄谐皆优，然不如谐者之神明，足以解颐。
　　陈子宏曰：稼轩沁园春止酒词，如答宾戏，解嘲等作，以游戏文章，寓意填词，词所不禁也。
　　沈雄曰：苏长公为游戏之圣，邢俊臣亦滑稽之雄。苏赠舞鬟云：“春入腰支金缕细，轻柔。种柳应须柳州。”盖柳州用吕温嘲宗元诗“柳州柳刺史，种柳柳江边”也。邢作花石纲应制云：“巍峨万丈与天高。物轻人意重，千里送鹅毛。”末用成句，以讽徽宗也。若稼轩之重叠金云：“人言头上发。总向愁中白。拍手笑沙鸥。满身都是愁。”便不成词意。
　　○感遇
　　《柳塘词话》曰：王琪受知於元献，辟置馆职。毛滂受知於东坡，留款法曹。王辅之赏识汉老，汉宫春感旧得名。双溪之标榜玉林，金缕曲尖新特著。虽则一时之胜事，良为不世之奇逢。只如蔡元长之荐晁氏，赵闲闲之党元子，以至游次公有参幕之用，刘改之有求田之资。先辈之在高位，多有为之延誉而成名者。乃若微行觞忤，流落方城，飞卿之数奇也。重扶残醉，一朝释褐，国宝之盛遇也。否亦风前月下，自称奉旨填词。琼海金闺，能识风流学士。雄也薄命谁怜，困学自学，纵不作铁崖之老妇吟，尚能如升庵之熟稗史。无奈仅免公卿三辱，欲续文章九命。三十年来，落落穷途，萧萧白发。谅可期於减字偷声，庶有补於按宫变徵。乃若疏影暗香，小红得以长价。纟呙云棱玉，粉真个消魂。当亦自斥为狂悖云。
　　○词谶
　　《太平广记》曰：韩置柳氏都下，寄以章台柳词：“纵使长条似旧垂，亦应攀折他人手。”後果为沙吒利所劫，人皆以为词谶。
　　《侍儿小名录》曰：钱思公撰木兰花“绿杨芳草几时休，泪眼愁肠先已断”，歌之必泣下，舞鬟惊鸿闻之曰：“相公其将危乎。”果卒於随州。
　　《冷斋夜话》曰：少游既谪方归，尝於梦中作好事近，卒章云：“醉卧古藤阴下，沓不知南北，”果至藤州卒。徐士俊曰：徐渭作鹧鸪天“越溪多少莲舟女，老却朱颜不嫁郎”，为终身下第之谶。
　　○读词
　　徐渭曰：读词如冷水浇背，陡然一惊，便是兴观群怨，应是为亻庸言借貌一流人说法。夫温柔敦厚，诗教也。陡然一惊，固是词中佳境。
　　曹秋岳曰：周雪客云：文章不遇赏鉴家，宁落咸阳一劫，甚为士人之恨。余每读古今填词，非能自振拔，无为呵护者，必不流传。三复斯语，因读无名氏诸杰作，亦思设一法以公之举世也。
　　○传词
　　沈雄曰：昔人词多散逸，而又委巷沿习，宫禁流传者，细心微诣，其精彩有不可磨灭故也。或有暗用刺讥，及太近秽亵者，统曰无名氏。馀亦听其托乩仙，冒鬼吟，题壁上，记梦中而已。且和成绩嫁名於他人，夏公谨讳言其姓氏，必欲指为某某手笔也，迂甚。
　　朱彝尊曰：言词必称北宋，至南宋始极其工，至宋季始极其变。姜白石最为杰出，惜乎乐府五卷，仅存二十馀阕。张东泽绮语债，传亦寥寥。至施乘之、孙季藩，盛以词鸣，沈伯时乐府指迷亦为矜誉，今求其集，不可复睹。周公谨、陈君衡、五圣与，集虽抄传，公谨赋西湖十景，当日属和者众，而今集无之。花草粹编载有君衡二词，陆辅之词旨载有王圣与霜天晓角等调中语。张炎玉田集，汪晋贤所购，合之周雪客所抄，暨虞山吴氏所藏，尚云未尽，可见词之传不传，亦有幸有不幸也。
　　○选词
　　周长卿曰：选词如昭明文选，但一入选，面目相似。不入选者，非无佳词，觉有伥气。选草堂者，小令中调，吾无间然，长调则有出入。非惟作者难，选者亦难也。
　　词综曰：填词风雅，无过石帚一集，草堂之选不登其只字。胡浩然吉席之作，僧中殊咏桂之章，亟载卷中。甚而易静兵要，寓声於望江南。悟真篇什，按调为西江月。选者於此不幸极矣。
　　朱竹坨曰：选家书法不一，先系爵，後书名者，花间集、中州乐府体也。书字於官爵下者，绝妙词选体也。书名者，全芳备祖体也。书字者，草堂体也。冠别字於姓名之前者，凤林书院体也。杨氏词林万选，陈氏花草粹编，或书名，或书字，或书官，或书集，或书地名，或书别字，览者茫茫然於世次人物之间。所以近选宜直书其名，无足怪也，况欲垂之不朽者乎。
　　《柳塘词话》曰，选一家词而以小令始，以长调终者，非通论也。花间、尊前，绝少长调。草堂、花庵，方有慢词。务必拘执字数，分定後先，或赋材尔殊，或托感不一。况当场寄咏，长短皆可悬殊，一调寻思，汗漫亦自无极。大可偏师取胜，何必具体为工哉。近若梅柳争春，百篇两体，春秋分部，终卷一生。是以赠答由兴会所合，势必几处拆开。寄情为种类所分，语亦终成零碎。既不得各人面目，复不合选家旨趣，一成变体，殊为恨事。
　　梅墩词话曰：文人选词，与诗人选词，总难言当行者。文人选词，为文人之词。诗人选词，为诗人之词。等而下之，莽卤者胜，更恐失村夫子面目也。
　　江尚质曰：人文蔚起，名制若林。近披朱竹词综、毛驰黄词谱、邹程村倚声集、蒋京少瑶华集，家玑人璧，评者纷如。得与柳塘沈子，稽古证今，赞成是书。再愿考定谱，公之天下，惟冀名篇典论之惠教耳。 
　　●词辨上卷
　　○十六字令苍梧谣  绛州春
　　按词统，以十六字令始於周邦彦，片玉集中不载，见天机馀锦。句法多讠为，读不一体。词综曰：曾见宋人作苍梧谣，张安国集中三首，蔡伸道集中一首。乃知刻本讹眠字为明字，遂聊下文三字作句起，五字作句叶。或以五字作句起，三字作句叶。今读晴川集，以一字作句起，七字作句叶，如云：“眠。月影穿窗白玉钱。无人弄，移过枕函边。”为是。因考周玉晨为邦彦从子，号晴川，有晴川词，此乃周玉晨所作。元初程钜夫曰：予於近代诸家乐府，惟清真集犁然当於心目，晴川殊有宗风。雨坐空山，试阅一解，便如轻衫俊骑，上下五陵，花发莺啼，垂杨拂面时也。［案周玉晨并非邦彦从子。］
　　○明月斜落日斜
　　唐词纪云：吕仙所制。竹坡诗话云：一名落日斜。
　　《词统》曰：柳永闻妇人歌此曲云：“明月斜，秋风冷。今夜故人来不来，教人立尽梧桐影。”传是女鬼作。後好事者李玉衍为金缕曲云：“月落西楼凭栏久，依旧归期未定。又只恐瓶沉金井。嘶骑不来银烛暗，枉教人立尽梧桐影。”杨慎曰：藉此觉有身分。
　　○南歌子碧窗梦  水晶帘
　　古今词谱曰：南吕宫曲，温庭筠多作单调二十三字，“手里金鹦鹉，胸前绣凤凰。偷眼暗形相，不如从嫁与，作鸳鸯。”张泌调多三字。“岸柳拖金线，庭花映日红。数声蜀魄入帘栊。惊断碧窗残梦，画屏空。”温与裴П有五七言体，裴云：“不识厨中味，安知炙里心。井边银钏落，展转恨还深。”温云：“井底点灯深烛伊。共郎长行莫围棋。玲珑骰子安红豆，入骨相思知不知。”苏东坡“莲子擘开须见薏，楸枰着尽更无期。”注曰：“此效风人体南歌子也。今体收长短句，有双调南歌子，乃南柯子，亦名双蝶令。”
　　○北邙月
　　洞微志载，郑继超遇田参军，赠妓曰妙香，留数年告别，歌北邙月送酒。明日偕过北邙，妓化狐而去。太平广记载，妖女王丽贞赋别词云：“五原分袂真胡越。燕拆莺离芳草歇。年少莺花处处春，北邙空恨清秋月。”义本此。
　　○三台令翠华引
　　三台舞曲，自汉有之，唐王建、刘禹锡、韦应物诸人，有宫中、上皇、江南、突厥之别。教坊记亦载五七言体，如“不寐倦长更。披衣出户行。月寒秋竹冷，风切夜窗声”。传是李後主三台词。“雁门关上雁初飞。马邑阑中马正肥。陌上朝来逢驿使，殷勤南北送征衣。”传是盛小丛三台词。今词不收五七言，而收六言四句。王建词云：“鱼藻池边射鸭，芙蓉苑里看花。日色赭黄相似，不着红鸾扇遮。”故一名翠华引。
　　○花非花
　　杨慎《词品》曰：予爱白乐天花非花一首，虽高唐、洛神不及也。後张子野衍之为御御街行。沈雄曰：近刻有作古风者，唐诗揽香集中收此。
　　○捣练子章台柳  解红歌  柱殿秋  潇湘神  赤枣子  深院月
　　太平广记曰：韩字君平，有友人每将妙妓柳氏至其居。窥韩所与往还皆名人，必不久贫贱，许配之。未几，韩从辟临淄，置柳都下。三岁寄以词：“章台柳。章台柳。昔日青青犹在否。纵使长条以旧垂，亦应攀折他人手。”柳答以词；“杨柳枝，芳菲节。可恨年年赠离别。一夜随风忽报秋，纵使君来岂堪折。”後为番将沙吒利所劫，会入中书，有虞候许俊诈取得之，诏归韩。
　　物外清音曰：曲名解红，相传为吕仙作。余考解红为和鲁公歌童，其词：“百戏罢，五音清。解红一曲新教成。两个瑶池小仙子，此时夺却柘枝名。”鲁公自制曲也。按解红，舞衣紫绯，绣襦银带，戴花凤冠，五代时饰。焉有吕仙在唐季预为此腔耶。唐词载李德裕步虚词，即双调捣练子。捣练子本无双调，词综列为李白桂殿秋二首。李集之考者多矣，不闻菩萨蛮、忆秦娥而下，别有桂殿秋也。吴虎臣得於石刻而无其腔，刘无言倚其声歌之，惟未足信。刘禹锡作潇湘神，起即叠三字一句便是，亦即捣练子，但为迎神送神之词。
　　古今乐录曰：乐府捣衣，清商曲也，分平仄二韵。李後主即咏本意。俞彦曰：“调名不一，宜细辨之。”
　　○望江南谢秋娘  春去也
　　海山记曰，隋炀帝开西苑，中凿五胡北海，相通泛舟，令人歌望江南：“湖上花，天水浸灵芽。浅蕊水边匀玉粉，浓苞天外剪明霞。清赏思何赊。”“湖上月，偏照列仙家。水浸寒光铺玉簟，浪摇晴影走金蛇。恰称灵槎。”“湖上柳，阴覆画桥低。宿雾洗开明媚眼，东风调弄好腰支。烟雨更相宜。”“湖上酒，终日助清欢。檀板轻声银甲暖，醅浮香米玉蛆寒。醉眼暗相看。”本无换头，後强添之，终非六朝人语。古今词谱曰：大石调曲，朱崖李太尉为亡妓谢秋娘作望江南。白居易思吴宫、钱塘之胜，作江南忆。刘禹锡作春去也。李後主作望江梅。冯延巳作忆江南。
　　《词统》载贾人女裴玉娥善筝，与黄损有婚姻约。後为吕用之劫归第，赖胡僧神术，寻复归损。损作望江南曲云：“无所愿，愿作乐中筝。得近佳人纤手子，砑罗裙上发娇声。便死也为荣。”损，僖宗时人。
　　○竹枝（巴渝曲）
　　竹枝本出巴渝，故亦名巴渝词。刘禹锡序曰：岁正月，里中联歌竹枝，吹笛击鼓以应节。歌者扬袂雎舞，以曲多为贵。聆其音声，中黄钟之羽，卒章讦激如吴俞。虽伧伫不可分，而含思宛转，有淇澳之艳。
　　《太平乐府》曰：白居易竹枝云：“瞿唐峡口冷烟低。白帝城头月欲西。唱到竹枝声咽处，寒猿晴鸟一时啼。”刘禹锡竹枝云：“杨柳青青江水平。闻郎江上唱歌声。东边日出西连雨，道是无情也有情。”沈雄曰：作者须不似子夜、欢闻体，亦不得全脱本意，又不可竟作七言绝句，如“盘江门外是侬家”，为不可及。
　　《词统》载：“阿娘拘束好心痴。白玉阑干护竹枝。春色到来抽乱笋，石头缝里迸芽。”“若个郎来讨竹秧。雌雄须得要成双。明年此日春雷发，管取婴脱锦腔”。此田艺衡竹枝，大意不脱本旨，如折杨柳、采莲曲之类。
　　○柳枝寿杯词
　　乐府作折杨柳，为汉饶歌横吹曲，“上马不捉鞭，反拗杨柳枝。蹀坐吹长笛，怨杀行客。”盖边词别曲也。旧词如刘禹锡云：“清江一曲柳千条。二十年前旧板桥。曾与美人桥上别，更无消息到今朝。”一曰寿杯词，如：“千门万户喧歌吹，富贵人间只此声。年年织作平字，高映南山献寿觞。”语意自别。唐无名氏柳枝云：“万里长江一带开。岸边杨柳是谁栽。锦帆落尽西风起，惆怅龙舟更不回。”尽推此曲为第一。然不若薛能杨柳枝云：“汴水高悬百万条。风清两岸一时摇。隋家力尽虚栽得，无限春风属圣朝。”更得大体。
　　蛛敦儒别有一调云：“江南岸，柳枝。江北岸，柳枝。折送行人无尽时。恨分离。柳枝。酒一杯。柳枝。泪双垂。柳枝。君到长安心事违。几时归。柳枝。”绝似长相思琴调曲，而以添声为排调者。
　　○阿那曲（鸡叫子）
　　古今词谱曰：唐人为阿那曲，宋人为鸡叫子，仄韵绝句。唐女郎姚月华歌二曲，即“手拂银瓶秋水冷，烟柳鹊飞去”也。其夫北游，有感於诗而归。
　　“春草萋萋春水绿。野棠开尽飘香玉。绣岭宫前白发生，犹唱开元太平曲。”相传玉川叟所吟，甘露变中，王涯、贾饣束、舒元舆、李训、郑注辈鬼为之，一下第孝廉闻之於喷玉泉，词意近是。
　　朱淑真曾为阿那曲云：“梦回酒醒春愁怯。宝鸭烟销香未歇。薄衾无奈五更寒，杜鹃叫落西楼月。”时有作西楼月调者，宋人有双调鸡叫子。
　　○字字双（宛转曲）
　　《才鬼录》曰：唐中涓宿宫妓馆，见童子捧酒核导三人至，皆古衣冠。相谓曰：“崔常侍来何迟。”俄一人至，有离别意，共联四句为字字双曲：“床头锦衾斑复斑。架上朱衣殷复殷。空庭明月闲复闲。夜长路远山复山。”似非王丽真一人词也，词品竟作王丽真。诸选又以王建词为字字双云：“宛宛转转胜上纱。红红绿绿苑中花。纷纷泊泊夜飞鸦。寂寂寞寞离人家。”意亦近似，而又见一集中为宛转曲，宜从之。
　　○小秦王（丘家筝）
　　《柳塘词话》曰：唐人绝句作乐府歌曲，皆七言而异其名，如无名氏之小秦王，一名丘家筝者。杨慎曰：予爱无名氏三阕，其一：“柳条金嫩不胜鸦。红粉墙头道韫家。燕子不来春寂寞，小窗和雨梦梨花。”其二“雁门关外雁初飞”，为盛小丛三台词。其三“十指纤纤玉笋红”，为张祜氐州第一，乃所举之讹者。
　　《苕溪渔隐》曰：唐人调俱失传，今可歌者，小秦王、瑞鹧鸪耳。瑞鹧鸪依字易歌，若小秦王，必杂以虚声乃可歌也。
　　○清平调（阳关曲  缓缓歌）
　　楚曲有清调、平调、清平相和曲。李供奉乃作清平调三章云：“云想衣裳花想容。春风拂槛露华浓。若非群玉山头见，会向瑶台月下逢。”“名花倾国两相欢。长得君王带笑看。解释春风无限恨，沉香亭北倚阑干。”“一枝稼艳露凝香。云雨巫山枉断肠。借问汉宫谁得似，可怜飞燕倚新妆。”教坊记作阳关曲，即王维送元二使安西“渭城朝雨轻尘”也。冠莱公、苏东坡俱有是曲，又作缓缓歌。
　　屏山集曰：清平调之始也，玄宗曰：“赏名花，对妃子，焉用旧词。”命李白进清平调三章，其一“云想衣裳”，半为赋语，半为公布语。其二“名花倾国”，以人喻物，以物喻人。其三“一枝浓艳”，公布寓於规、美形於刺。於是学士之才情，不啻宠妃之恚恨矣。
　　吴越王妃每岁归临安，王以书遗之云：“陌上花开，可缓缓归矣。”吴人用其语为缓缓歌。苏东坡为易其词歌之，“陌上山花无数开。路人争看翠来。”即名阳关曲，是古清平调也。
　　○Ы乃曲（下泷船）
　　元结於大历中为道州刺史，以军事诣都。还洛日，春水涨溢不得前。作Ы乃曲四首，使舟子歌之，以取适於道路云：“湘江二月春水平。满月和风宜夜行。唱桡欲过平阳戍，守吏相呼问姓名。”
　　词纪云：“下泷船似入深渊。上泷船似欲升天。泷南始到九嶷郡，应绝高人乘兴船。”亦名下泷船。Ы乃，邪许声，注作棹船相应声，即吴中棹歌相和声。
　　○踏歌词抛球乐附
　　词品曰：崔液踏歌词云：“采女迎金屋，仙姬出画堂。鸳鸯裁锦袖，悲悴帖花黄。歌响舞分行，艳色动流光。”体裁藻思俱新，五言四句之後，末以七字作句，三字句叶。近不得其句读，律以五言，又何以别於刘禹锡之抛球乐乎。抛球乐五言六句云：“春早见花枝。朝朝恨发迟。及看化落後，却忆未开时。幸有抛球乐，一杯君莫辞。”
　　○法驾导引
　　古今词谱曰：词氐比望江南多叠一句云：“朝元路，朝元路，同驾玉华君。千乘载花红一色，人间遥指是祥云。回望海光新。”传自绍兴都下，有道人携乌衣女子饮於酒肆，女子歌以侑觞，皆非人世语。或记之以问一道士，道士惊讶曰：此赤城韩夫人所制法驾导引，尘世安得有人歌之。乌衣女子，盖一龙云。
　　○如梦令忆仙姿  古记  比梅  宴桃源
　　古今词谱曰：小石调曲，有传自吕仙者，有传自庄宗者。庄宗於宫中掘得石刻，名曰古记。复取调中二字为名，曰如梦令，所谓“如梦如梦，残月落花烟重”是也。不知先曾有一阕云：“尝记溪亭日暮。沉醉不知归路。兴尽欲回舟，误入藕花深处。争注色。争注色。惊起一行鸥鹭。”传是吕仙之曲。别刻又云无名氏，此非吕仙之词。张宗瑞寓以新词，曰比梅。近选以庄宗曾宴桃源深洞，又名曰宴桃源。
　　○後庭花
　　陈氏乐书曰：本清商曲赋後庭花，孙光宪、毛熙震都赋之，双调四十四字。又有後庭花破子，李後主、冯延巳相率为之，则是“玉树後庭前。瑶草妆镜边。去年花不老，今年月又圆。莫教偏。和月和花，天教长少年”。是单调三十二字，俱与古体玉树後庭花异。非“璧月夜夜满，琼树朝朝新”，为商女所歌也。杨慎云：“无限江南新乐府，君王独赏後庭花。”
　　○天仙子万斯年曲
　　乐府解题曰：龟兹乐也，教坊记有是名。词谱为黄钟宫曲。朱崖李太尉为应制体，花间集多赋天台仙子，单调也，有平仄二体。韦庄词：“金似衣裳玉似身。眼如秋水鬓如云。霞裾玉帔一群群。来洞口，望烟分。刘阮不归春日曛。”和凝词：“洞口春红飞蔌蔌。仙子含愁眉黛绿。阮郎何事不归来，赖烧金，慵篆玉。流水桃花空断续。”又韦庄词：“深夜归来长酩酊。扶入流苏犹未醒。醺醺酒气麝兰和。惊梦觉，笑呵呵。长道人生能几何。”三词俱不一体。其张先所赋“云破月来花弄影”，则又仄韵双调不在此选者。
　　○何满子断肠词
　　杜阳杂编云：文宗宫人沈阿翘，为舞何满子，则一舞曲也。误刻河字，一名断肠词。人传文宗疾亟，目孟才人。孟请歌毕，指笙囊就缢。爰歌何满子，一声肠断而殒。张祜为诗以吊之云：“一声何满子，双泪落君前。”白居易曰：何满子，沧州歌者，开元中进此曲以赎死。因作七言云：“世传满子是人名，临就刑时曲始成。一曲四词歌八叠，从头便是断肠声。”今用长短句，有单调、双调。
　　和凝词：“正是破瓜年纪，含情惯得人饶。桃李精神鹦鹉舌，可堪虚度良宵。却爱蓝罗裙子，羡他长束纤腰。”第二首结句：“却爱薰香小鸭，羡他长在屏帏。”谓却爱下又是羡他，为重叠语病。殊不知羡出於爱，更申明一层语意。
　　○风光好
　　周使陶奉使江南，傲睨特甚。韩熙载为饰妓秦弱兰，以充邮亭卒女，前洒扫。悦之，遂私焉。赠以风光好曲云：“好姻缘。恶姻缘。氐得邮亭一夜眠。别神仙。琵琶拨尽相思调，知音少。待取鸾胶续断弦。是何年。”云巢编又谓，陶惑於任社娘，故有此词。再阅天机馀锦曲云：“柳阴阴。水沉沉。风约双凫立不禁。碧波心。”後有换头，则此曲当以“琵琶拨尽相思调，知音少”，为下段。抑又犯於虞美人影之过变也，似不必为此。
　　○伊川令
　　“西风昨夜穿帘幕。闺院添萧索。最是梧桐零落。迤逦秋光过却。人情音信难托。教奴独自守空房，泪珠与灯花共落。”此伊川令范仲胤妻寄外词也。范为相州录事，久不归，其妻制此词寄之。伊字旁朱写人字，范戏语有“料想伊家不要人”句。妻复答云：“闲将小楷作尹字，情人不解其中意。共伊间别几多年，身边少个人睡。”见词统，毕竟是北宋人语。
　　○长相思（山渐青  双红豆  忆多娇  青山相送迎）
　　乐府解题曰：长相思，古怨思二十五曲之一。本古诗“上言长相思，下言久离别”。又“着以长相思，缘以结不解”。以致缠绵之意。玉台新咏载徐陵、萧淳各有长短句，而非词也。唐词纪载令狐楚五言：“君行登陇上，妾梦在闺中。玉箸千行落，银床一夕空。”张继五言：“辽阳望河县。白首无由见。海上珊瑚枝，年年寄春燕。”皆非词也。止收双调三十六字，如：“深画眉。浅画眉。蝉鬓篷松云满衣。阳台行雨回。巫山高、巫山低。暮雨潇潇郎不归。空房独守时。”此白居易作。花庵词客，称为世人莫及。
　　○醉太平（凌波曲  醉思凡  四字令）
　　按起调以两字藏韵作句，张炎论之最严。龙州词，当改作“情真意真。眉清鬓青。小楼明月调筝。写春风数声。思君忆君。魂凭梦萦。翠绡香爰云屏。更那堪酒醒。”旧见“张颠米颠。书船画船。夫仙妇仙。鸾弦凤弦”等语。辛词只作仄韵云：“态浓意远。眉颦笑浅。剪罗衣窄絮风软。欺鬓云翠卷。南园花树春光暖。红香径里榆钱软。欲上秋迁又惊懒。且归休怕晚。”换头俱异，别是一体。
　　海昌查容氵片翁集，有贺江右人纳双姬者云：“章江贡江。蜂狂蝶忙。桃根桃叶相当。弄明珠一双。深妆浅妆。莺商燕量。巫山巫峡中央。锁芙蓉一双。”但卒章合用一韵为嫌耳。
　　○薄命女（长命女）
　　乐府解题曰：长命西河女羽调曲，唐五言体云：“云送关西雨，风传渭北秋。狐灯然客梦，寒杵捣乡愁。”和凝集中云：“天欲晓。宫漏穿花声缭绕。窗里星光少。冷霞寒侵帐额，残月光沉树杪。梦断锦闱空悄悄。强起愁眉小。”力崇词格者，当不取诗体也。
　　冯延巳别有长命女词：“春日宴。绿酒一杯歌一遍。再拜陈三愿。一愿郎君千岁，再愿妾身长健。三愿如同梁上燕。岁岁长相见。”留为章法，词则俚鄙。
　　○昭君怨
　　《柳塘词话》曰：调本两韵，如苏轼、韩驹、万俟雅言、辛弃疾、郑域、张，俱得体。而明之陈继儒，强为一韵曰：“水上奏琵琶。一痕沙。”遂名之为一痕沙。此老未为知词。换头亦系两韵六字者，万俟雅言春到南楼雪尽一首，换头云：“莫把阑干倚。”前人谓倚字上落一频字，及查蔡伸道、程观过、吴幼清俱有此体。
</div>
    <div class="pagination">
<a href="古今词话-清-沈雄_page9.html">上一页</a><span>...</span><a href="古今词话-清-沈雄_page5.html">5</a><a href="古今词话-清-沈雄_page6.html">6</a><a href="古今词话-清-沈雄_page7.html">7</a><a href="古今词话-清-沈雄_page8.html">8</a><a href="古今词话-清-沈雄_page9.html">9</a><span class="current-page">10</span><a href="古今词话-清-沈雄_page11.html">11</a><a href="古今词话-清-沈雄_page12.html">12</a><a href="古今词话-清-沈雄_page13.html">13</a><a href="古今词话-清-沈雄_page14.html">14</a><a href="古今词话-清-沈雄_page15.html">15</a><span>...</span><a href="古今词话-清-沈雄_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
