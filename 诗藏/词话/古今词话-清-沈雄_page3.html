<!DOCTYPE html>
<html>
<head>
    <meta charset="UTF-8">
    <title>古今词话-清-沈雄 - 第 3 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今词话-清-沈雄 - 第 3 页/共 21 页</h1>
    <div class="content">　　胡应麟曰：天圣间，一时有两张先者，皆字子野，俱进士，其能诗寿考悉同。一博山人，号三影者。一吴兴人，为都官郎中。见齐东野语。愚按红杏枝头春意闹尚书，欲见云破月来花弄影郎中，将命之语，人或疑之，子野自谓，何不谓之张三影。如“娇柔赖起，帘压卷花影”，“柳径无人，坠飞絮无影”，并前句为三影，岂博山人为之乎。且吴兴近杭，子野至，多为官妓作词。常与东坡作六客词，而年最耄，载在癸辛杂识。不闻有两人同号张三影者也。
　　○两苏养直
　　《乐府纪闻》曰；苏养直字伯固，词品讹为名伯固，字养直。东坡有送伯固兄还吴诗。其“属玉双飞水满塘”句，东坡见而喜曰，吾家苏养直。如“醉眠小坞黄茅店，梦倚高城赤叶楼”，便有黄冠气象。传其入罗浮羽化。词综曰：丹阳人，苏庠，字养直，别号後湖，日放浪江湖间。後湖集见推於世。绍圣中，与徐府同召。徐俯赴，苏庠辞，且与康伯可有溪堂之约。作采桑子云：“山阴此夜明如昼，月满前村。莫掩溪门。恐有扁舟乘兴人。”东坡既没，不闻羽化，世数遥遥，恐是两人也。
　　○两朱希真
　　沈雄曰：朱希真名敦儒，天资旷达，有神仙风致。居东都日，作鹧鸪天自述云：“曾批给雨支风券，屡上留云借月章。”有朋侪诣之，闻笛声自烟波起，顷之，棹小舟与客俱归。室中悬琴筑阮咸之属，篮缶贮果实脯醢，皆平日所留意者。南渡後，作鹧鸪天遗兴云：“道人还了鸳鸯债，纸帐梅花醉梦间。”是真素心之士。若名媛集之朱希真，适徐必用，徐商久不归，亦作警悟风情自解。别是一人，岂得同日而语。
　　○晏殊小词未尝作妇人语
　　诗眼曰：晏叔原见蒲传正曰，先君小词，未尝作妇人语。传正云：“绿杨芳草长亭路，年少抛人容易去。”岂非妇人语。叔原曰：公谓年少为所欢乎。因公言，遂晓乐天诗两句，“欲留所欢待富贵，富贵不来所欢去”。传正笑而悟其言之失。
　　○幕士论柳苏词
　　吹剑录曰：东坡在玉堂日，有幕士善歌，因问我词何如耆卿。对曰，郎中词，只好十七八女子，执红牙按歌杨柳岸晓风残月。学士词，须关西大汉铁绰板，唱大江东去。为之绝倒。
　　○柳词有来处
　　江尚质曰：东坡酹江月，为千古绝唱。耆卿雨霖铃，惟是“今宵酒醒何处，杨柳岸晓风残月”，东坡喜而嘲之。沈天羽曰：求其来处，魏承班“帘外晓莺残月”，秦少游“酒醒处，残阳乱鸦”，岂尽是登溷语。余则为耆卿反唇曰，“大江东去，浪淘尽千古风流人物”，死尸狼藉，臭秽何堪，不更甚於袁之一哂乎。
　　○东坡与少游论词
　　高斋计话曰：少游自会稽入都，见东坡。东坡曰：“不意别後，却学柳七作词。”少游曰：“某虽无学，亦不至是。”东坡曰：“销魂当此际，非柳七词乎。”少游惭服。东坡又问别作何词。少游举“小楼连苑横空，下窥绣毂雕鞍骤”。东坡曰：“十三个字，只说得一个人骑马楼前过。”少游问公近著，东坡乃举“燕子楼空，佳人何在，空锁楼中燕”。晁无咎曰：三句便说尽张建封事。
　　○少游踏莎行不必改
　　词品曰：少游踏莎行，为郴州旅舍作也。黄山谷曰：“此词高绝，但斜阳暮为重出。”欲改斜阳为帘栊。范元实曰：只看‘孤馆闭春寒’，似无帘栊。山谷曰：“亭传虽未必有，有亦无碍。”范曰：词本摹写牢落之状，若曰帘栊，恐损初意。今郴州志，竟改作斜阳度。余以斜属日，暮属时，不为累，何必改也。东坡“回首斜阳暮”、美成“雁背斜阳红欲暮”，可法也。
　　○叔原独以词名
　　《太平乐府》曰：程正伯以词名，尤尚书谓正伯之文过於词，此乃识正伯之大者。昔晏叔原以大臣子为靡丽之词，其政事堂中旧客，尚欲其捐有馀之才，以免未至之德。盖叔原独以词名，他文不及也。少游、鲁直，则已兼之。故陈无己之作，自云不减秦七、黄九。夫亦推重其词耳，谓正伯为秦黄则可，为叔原则不可。
　　○林外洞仙歌
　　《古今词话》载有一词云：“飞梁欹水，虹影澄清晓。橘里渔乡半烟草。叹来今古往，物是人非，天地里，惟有江山不老。雨巾风帽。四海谁知道。一剑横空几番到。按玉龙，嘶未断，月冷波寒，归去也，琳宇洞天无锁。认云屏烟壁是吾庐，任满地苍苔，年年不扫。”相传林外作洞仙歌，书於垂虹桥上，道装饮酒而去，人以为仙也，传入禁中，孝宗笑曰：“琳宇洞天无锁，锁与老押，锁音扫，乃闽人也。”访之果然。
　　○岳珂改辛词
　　词钞曰：幼安每开宴，必命侍姬歌所作词。特好歌贺新郎，自诵其中警句：“我见青山多妩媚，料青山见我应如是。不恨古人吾不见，恨古人不见我狂耳。”顾问坐客何如。既而作永遇乐“千古江山，英雄无觅孙仲谋处”，特置酒召客，使妓送歌，自击节，遍问客，必使摘其疵。客逊谢不可，或措一二语不契，又弗答。相台岳珂年少，率然对曰：“童子何知而敢议，必欲如范希文以千金求严陵祠  记一字之易，则晚进窃有议也。”幼安促膝，使毕其说。珂曰：“前篇豪视一世，独前後二警语差相似，新作微觉用事多耳。”於是大喜，谓坐客曰：“夫夫实中予痼。”乃味改其语，日数十易，累月未竟。
　　○文及翁贺新郎
　　尧山堂外纪曰：绵州文及翁，登第後游西湖。或戏之曰：“西蜀有此景否。”及翁即席赋贺新郎以解之，有云：“借问孤山林处士，但掉头笑指梅花蕊。天下事，可知矣。”时贾相行推田之令，及翁作百字令咏雪以讥之。
　　○德太学生百字令
　　湖海新闻曰：德太学生百字令云：“半堤花雨。对芳辰，消遣无奈情绪。春色尚堪描画在，万紫千红尘土。鹃促归期，莺收佞舌，燕作留人语。绕阑红药，韶华留此孤主。真个恨杀东风，几番过了，不似今番苦。乐事赏心磨灭尽，忽见飞书传羽。湖水湖烟，峰南峰北，总是堪伤处。新塘杨柳，小蛮犹自歌舞。”三四谓众宫女行也，五谓朝士去，六谓台官默也，七指太学生上书，八九谓只陈宜中在，东风谓贾相，飞书传羽，北军至也，新塘杨柳谓贾妾。
　　○陈以庄水龙吟
　　尧山堂外纪曰：至正丙子，正月十八，元师至杭，谢、全两太后北行。陈以庄制水龙吟记钱唐之恨。时谢太后年已七十馀矣。故以庄有“金屋难成，阿娇已远，不堪春暮”之句。惜其不能死也。又以秋娘、泰娘比之，有愧於苻登之毛氏，窦建德之曹氏多矣。时有王昭仪清蕙者，题满江红於驿壁，传播中原。文文山读至卒章，“愿嫦娥相顾肯从容，随圆缺”，乃曰：“惜哉，夫人於此少商量矣。”为之代作二首，有云：“算妾身不愿似天家，金瓯缺。”
　　○宋季高节
　　松筠录曰：宋季高节，盖推庐陵、吉水、涂川，亦同一派，如邓剡字光荐，刘会孟号须溪，蒋捷号竹山，俱以词鸣一时者。更如危复之於至元中，累徵不仕，隐紫霞山，卒谥贞白。赵文自号青山，连辟不起，与刘将孙为友，结青山社。王学文号竹涧，与汪水云为友，不知所之。至若彭巽吾名元逊，罗壶秋名志仁，颜吟竹名子俞，吴山庭名元可，萧竹屋名允之，曾鸥江名允元，王山樵名从叔，萧吟所名汉杰，尹间民名济翁，刘云闲名天迪，周晴川名玉晨，皆忠节自苦，没齿无怨者。必欲屈抑之为元人，不过以词章阐扬之，则亦不幸甚矣。
　　○宋祁鹧鸪天
　　词林海错曰：宋祁为学士，一日遇内家车子数辆於繁台街，不及避。中有搴帘呼小宋者，祁惊讶不已，为作鹧鸪天云：“画毂雕轮狭路逢。一声肠断绣帘中。身无彩凤双飞翼，心有灵犀一点通。金作屋，玉为笼。车如流水马犹龙。刘郎已恨蓬山远，更隔蓬山一万重。”传唱达禁中，仁宗闻之，问第几车子，内人自陈。顷宣学士侍宴，召祁从容语之，祁惶惧。仁宗曰：“蓬山不远。”因以内家赐之。
　　○蔡挺喜迁莺
　　曹元宠曰：熙宁中，蔡挺帅平凉，作喜迁莺、霜天清晓云云。示子蒙，偶遗，为应门卒得之，特令笔吏辨之。适郡之娼魁素习之。会赐衣袄中使至，挺开咽，娼尊前执板歌此。挺怒，送狱根治。娼祈哀於中使为援，中使得其本以归。宫女辈争相传授，歌声彻於宸听，乃知挺所制。裕陵即索纸批云：“玉关人老，朕甚念之，枢有缺，留以待汝。”即内召。
　　○韩缜凰箫吟
　　《乐府纪闻》曰：元丰中，韩缜出使契丹，分割地界。韩有姬与别，姬作蝶恋花云：“香作风光浓着露。正恁双栖，又遣分飞去。密诉东君应不许。泪波一洒奴衷素。”神宗知之，遣使送行。刘贡父赠以诗：“卷耳幸容留婉恋，皇华何啻有光辉。”莫测中旨何自而出，後知姬人别曲传入内庭也。韩作芳草词别云：“锁离愁，连绵无际，来时陌上初薰。绣帏人念远，暗垂珠露，泣送征轮。长行长在眼，更重重、流水孤云。但望极楼高，尽日目断王孙。消魂。消魂。池塘别後，曾行处、绿妒轻裙。恁时携素手，乱花飞絮里，缓步香茵。朱颜空自改，向年年、芳草长新，遍绿野，嬉游醉眼，莫负青春。”此凤箫吟咏芳草以留别，与兰陵王咏柳以叙别同意。後人竟以芳草为调名，则失凤箫吟原唱意矣。
　　○柳永以词遭贬
　　《太平乐府》曰：柳永曲调传播四方，尝候榜作鹤冲天词云：“忍把浮名，换了浅斟低唱。”仁宗闻之曰：“此人风前月下，浅斟低唱，好填词去。”柳永下第，自此词名益振。後以登第冀进用，适奏老人星现。左右令永作醉蓬莱以献云：“渐亭皋叶下，陇首云飞，素秋新霁。华阙中天，锁葱佳气。嫩菊黄深，拒霜红浅，近宝阶香砌。玉宇无尘，金风有露，碧天如水。正值平，万机多暇，夜色澄鲜，漏声迢递。南极星中，有老人呈瑞。此际宸游，凤辇何处，度管弦声脆。太液波翻，披香帘卷，月明风细。”仁宗一看渐字便不怿，至“此际宸游凤辇何处”，却与挽真宗词意相合，为之怅然。再读“太液波翻”字，仁宗欲以澄字换翻字，投之於地。
　　○坡公为超超作卜算子
　　梅墩词话曰：惠州温氏女超超，年及笄，不肯字人。东坡至，喜曰：“吾婿也。”日徘徊窗外，听公吟咏，觉则亟去。东坡曰：“吾呼王郎与子为姻。”未几，坡公度海归。超超已卒，葬於沙际。因作卜算子。乃有阳居士错为之解曰：“东坡殊多寓意，缺月刺微明也。漏断暗时也，幽人不得志也。独往来无同类也，惊鸿贤人不安也，回头爱君不忘也，无人省君不察也，拣尽寒枝不肯栖，不偷安於高位也，寂寞沙洲冷，非所安也。”坡公岂为是哉。超超既锺情於公，余哀其能具只眼，知公之为举世无双，知公之堪为吾婿，是以不得亲近，宁死不愿居人间世也。即呼王郎为姻，彼且必死，彼知有坡公也。
　　○贺方回柳色黄
　　能改斋漫录曰：贺方回眷一丽姝，久不相见。姝寄以诗云：“独倚危栏泪满襟。小园春色懒追寻。深恩纵似丁香结，难展芭蕉一片心。”方回即用其语为柳色黄云：“薄雨催寒，斜照弄晴，春意空阔。长亭柳色才黄，远客一枝先折。烟横水际，映带几点归鸦，东风消尽龙沙雪。还记出门时，恰而今时节。将发。画楼芳酒，红泪清歌，顿成轻别。已是经年，杳杳音尘都绝。欲知方寸，共有几许清愁，芭蕉不展丁香结。枉望断天涯，两恹恹风月。”
　　○鲁直赠盼盼词
　　艺苑雌黄曰：黄鲁直过泸，泸帅命宠妓盼盼侑觞。鲁直赠以浣溪沙云：“奴料有心怜宋玉，祗因无奈楚襄何。”而帅不知也。盼盼唱惜春容一曲云：“少日看花双鬓绿。走马章台弦管逐。而今老更惜花深，终日看花看不足。坐中美女颜如玉。为我一歌金缕曲。归时压倒帽檐欹，头上春风红簌簌。”或谓此词即涪翁旧作。
　　○晁无咎下水船
　　能改斋漫录曰：廖明略与晁无咎同为秘书正字，无咎向与丽姝田氏善，约明日早过之。及至，田氏遽起梳掠，匆匆以与客对。无咎以明略故，有意而未达也。为赋下水船云：“上客骊驹系。惊唤银瓶睡起。困倚妆台，盈盈正解罗髻。凤钗坠。缭绕金盘玉指。巫山一段云委。半窥镜、向我横秋水，斜颔花枝交镜里。淡拂铅华，匆匆自整罗绮。敛眉翠。虽有密意。空作江边解。”
　　○何赠惠柔词
　　《乐府纪闻》曰：何字文缜，政和间第一人，靖康中死难名臣也。会饮於贵戚家，侍儿惠柔，慕公丰标，密解手帕为赠，约牡丹时再集。何赋虞美人云：“分香帕子揉蓝腻。欲去殷勤惠。重来约在牡丹时。只恐花枝相妒，故开迟。别来看尽闲桃李。日日阑干倚。催花无计问东风。梦作一双蝴蝶，绕芳丛。”
　　○周美成赠李师师词
　　老旧续闻曰：周美成至汴京，主角妓李师师家，为作洛阳春，师师欲委身而未能也，与同起止。美成复作凤来朝云：“逗晓看娇面。小窗深，弄明未辨。爱残妆宿粉云鬟乱，畅好是，帐中见。说梦双娥微敛。锦衾温、兽香未断。待起难抛舍，任日炙，画楼暖。”一夕，徽宗幸师师家，美成仓卒不能出，匿复壁间，遂制少年游以纪其事。徽宗知而谴发之，师师饯送，美成作兰陵王云：“应折柔条过千尺。”至“斜阳冉冉春无极”，人尽以为咏柳，淡宕有情，不知为别师师而作，便觉离愁在目。徽宗又至，师师归迟，更诵兰陵王别曲，含泪以告，乃留为大晟府待制。
　　○美成瑞鹤仙
　　《挥麈录》曰：周美成晚归钱唐乡里，梦中得瑞鹤仙一阕：“悄郊原带郭。行路永，客去车尘漠漠。斜阳映山落。敛馀红，犹恋孤城栏角。凌波步弱。过短亭、何用素约。有流莺劝我，重解绣鞍，缓引春酌。不记归时蚤暮，上马谁扶，醒眠朱阁。惊飚动幕。扶残醉，绕红药。叹西园，已自花深无地，东风何事又恶。任流光过却，犹喜洞天自乐。”未几，方腊盗起，自桐庐入境。美成方会客，闻之，仓惶出奔，趋西湖之坟庵，次郊外。落日在山，忽见故人之妾徒步，亦为逃避计，约小饮於道旁旗亭，闻莺声於木杪。少焉，抵庵中，尚有馀曛，困卧小阁之上，恍如词中。逾月入城，则故居皆遭蹂践，继得提举洞霄宫以处焉，悉符前作，美成因自记之。
　　○美成风流子
　　《挥麈录》曰：周美成为溧水令，主簿之妾有色而慧，美成每款洽於樽俎间。世所传风流子盖寓意云。“新绿小池塘。风帘动，碎影舞斜阳。羡金屋去来，旧时巢燕，土花缭绕，前度莓墙。绣阁凤巅深几许，听得理丝簧。欲说又休，虑乖芳信，未歌先咽，愁近清觞。遥知新妆了，开朱户、应自待月西厢。最苦梦魂，今宵不到伊行。问甚时说与，佳音密耗，寄将秦镜，偷换韩香。天便教人，霎时相见何妨。”新绿、待月，主簿厅轩名。
　　○徐臣二郎神
　　《挥麈录》曰：徐臣，政和中以知音律为太常典乐，後出知常州。自制转调二郎神云：“闷来弹鹊，又搅碎，一帘花影。谩试着春衫，还思纤手，熏彻金虬烬冷。动是愁端知何向，更怪得，新来多病。嗟旧日沈腰，而今潘鬓，怎堪临镜。重省。别时泪渍罗襟犹凝。料为我恹恹，日高慵起，长托春酲未醒。雁足不来，马蹄难驻，门掩一庭芳景。空伫立，尽日画倚遍，昼长人静。”词成，会李孝寿来牧吴门。李以严治京兆，皆闻风股栗。道出郡下，臣大合乐燕劳之。喻群娼令讴此词，必待其问乃止。娼如戒，歌至再四。李果询之，臣蹙额云：“某顷有一侍婢，色艺冠绝，前岁以亡室不容逐去。今闻在苏州一兵官处，屡遣信欲复来，而主者靳之，感慨赋此。词中所叙多其书中语也。今幸公拥麾於彼，不审能为之地否。”李至苏受谒次，怒斥都监不守封疆，取其供牍待奏。待哀恳，李曰：“且还徐典乐之妾来理会。”兵官解其指，舍之。
　　○美奴小词
　　《苕溪渔隐》曰：陆敦礼侍儿美奴，善口占小词。每丐韵於座客，顷刻成章。按敦礼名藻，北宋人，令美奴掌文翰。作卜算子云：“送我出东门，乍别长安道。两岸垂杨锁暮烟，正是秋光老。一曲古阳关，莫惜金樽倒。君向潇湘我向秦，鱼雁终须到。”如梦令云：“日暮马嘶人去。船逐清波东注。後夜最高楼，还肯思量人否。无绪。无绪。生怕黄昏疏雨。”别有虞美人、玉楼春，皆自赋闺情，曾闻之关子东云。
　　○飞红留春令
　　《娇红传》曰：王娇娘与申纯词章往来，私缔婚。父纳帅子之聘，两俱忧死。且王有妾飞红亦能词，“花底莺踏红英乱。春心重、顿成慵懒。杨花梦断楚云平，更惹起，情何限。伤心渐觉添萦绊。奈愁绪、雨心难绾。深诚计寄天涯，几欲问梁间燕。”乃留春令也，婉媚胜人多矣。
　　○戴石屏妻词
　　桂苑丛谈曰：天台诗人载式之，为江湖四灵之一，有石屏词。薄游江西，有翁妻以女。三年後留之不得，自言有妇。翁怒，女曲解之，并以奁赀赠行，而自投於江。仍有词饯行云：“揉碎花笺，忍写断肠句。道旁杨柳依依，千丝万缕。抵不住一分愁绪。”乃祝英台近也。
　　○左誉赠张稼词
　　王仲言曰：天台左誉字与言，成进士，与妙妓张稼善。如“盈盈秋水，淡淡春山”与“一段离愁堪画处，横风斜雨拖衰柳”，皆为稼作也。当时有“晓风残月柳三变，滴粉搓酥左与言”之称。稼後委身於大将家，相遇於西湖。一人褰帘低语曰：“如君若把菱花照，犹恐相逢似梦中。”左忽领悟为僧，有筠翁长短句。
　　○姜尧章作暗香疏影
　　姜尧章自叙曰：淳熙辛亥之冬，予载雪诣石湖上，匝月，授简索句，且徵新声，作仙吕宫二曲。石湖把玩不已，使工妓隶习之，音节谐婉。乃命之曰，暗香、疏影。小红者，青衣也，色艺俱妙。姜归，以小红赠焉。
　　○尧章百宜娇
　　耆旧续闻曰：尧章久寓吴兴张仲远家，仲远屡出外，尧章作百宜娇云：“看垂杨迷苑。杜若吹沙，愁损未归眼。信马青楼去，重帘下，娉婷人妙飞燕。翠樽共款。听艳歌郎意先感。便摧手，月地云阶里，爱良夜微暖。”相传张室人知书，必先窥来札，尧章以此遗之。仲远归时，竟莫能辨，则受其指扑数损其面，致不能出外云。
　　○张淑芳词
　　西湖志曰：宋元遗事，载张淑芳者，理宗选妃日，贾似道匿为己妾。即德太学生百字令内所指新塘杨柳。有题壁云：“山上楼台湖上船。平章高卧懒朝天。羽书莫报樊城急，新得蛾眉正少年。”淑芳亦知必败，营别业以Т迹焉。木棉之役，自度为尼，鲜有知者。词数阕，今录其浣溪沙云：“散步山前春草香。朱栏绿水绕吟廊。花枝惊堕绣衣裳。或定或摇塘上柳，为鸾为凤月中篁。为谁掩抑锁芸窗。”更漏子云：“墨痕香，红蜡泪。点点愁人离思。桐叶落，蓼花残。雁声天外寒。五云岭，九溪坞。待到秋来更苦。风淅淅，水淙淙。不教蓬径通。”至今五云山下九溪坞尚有尼庵。 
　　●词话下卷
　　◎金词话
　　○海阅柳词图南侵
　　鹤林玉露曰：海陵阅柳永望海潮词，有“三秋桂子，十里荷花”句。遂起立马吴山之志。淳熙中，谢处厚诗云：“谁把杭州曲子讴。荷花十里桂三秋。那知卉木无情物，牵动长江万里愁。”罗景伦曰：“此不足以咎柳永也。惟一时士大夫妆点湖山，流连歌舞，致亡中夏，为恨事耳。”
　　○金主亮咏雪词
　　艺苑雌黄曰：金主亮待月鹊桥仙“停杯不举”一阕，俚而实豪。其咏雪昭君怨云：“昨日樵村渔浦。今日琼川银渚。山色卷帘看。老峰峦。锦帐美人贪睡。不觉天孙剪水。惊问是杨花。是芦花。”是则诡而有致。
　　○金世宗与玄悟唱和
　　法苑春秋曰：金不赐玄悟玉禅师长短句云：“但能了净。万法因缘何足问。日月无为。十二时中更勿疑。常须自在。识取从来无碍。佛佛心心。佛若休心也是尘。”玄悟答云：“无为无作。认著无为还是缚，照用同时。电卷星流已太迟。非心非佛。唤作非心犹是佛。人境俱空。万象森罗一境中。”此减字木兰花也。世宗尝以手心，书非心非佛字示禅师，故及之。
　　○李妃梳妆台
　　如庵小集曰：章宗喜翰墨，与李妃登梳妆台，得句即自书之。李妃亦有妆梳台乐府，不传於世，亦闺と中间气所锺也。
　　○伯坚父子词
　　竹坡丛话曰：按金九主，凡百有一十八年，始宋政和五年丁酉，改元天辅，终宋端平元年。伯坚丞相乐府多入选者，即名吴蔡体者是也。独推其“银屏小语，私分麝月，春心一点”，乃尉迟杯也。其子，字正甫，即萧真卿所谓金源文派，断以蔡正甫为宗者，画眉曲盛传於世。其乐府仅见一江城子，附萧闲公集後，何文人之词阙如也。
　　○吴蔡体
　　金源文派曰：乐府推吴彦高、蔡伯坚为吴蔡体。萧真卿曰：“皆宋儒也，不当於金源文派列之。当断自蔡正甫为宗党，竹次之，赵闲闲又次之。余倡此论，一时无异议云。”
　　○明昌词人
　　元儒考略曰：金源文派，不过诗词家耳，赵周臣尝集党承旨，路司谏、赵黄山、刘之昂、尹无忌、王逸宾、周德卿七人，目为明昌词人雅制，刻本以传。
　　○金人乐府不出苏黄之外
　　中州乐府曰：宇文太学虚中、蔡丞相伯坚、蔡太常、党承旨怀英、赵尚书秉文、王内翰廷筠，其所制乐府，大旨不出苏、黄之外。要之直於宋而伤浅，质於元而少情也。
　　○小齐之昂作上平南词
　　《柳塘词话》曰：宋开禧中，金将纥石烈子仁，驻兵濠梁，命小齐之昂赋上平南书壁，见齐东野语，怪其僭而不录。按子仁破宋兵，史书之矣。何以杨慎词品曰，元将纥石烈子仁也。胡应麟笔丛曰，当在张浚用兵符离时，杨何以指为元将也。又曰，纥石烈姓，金、元人无此姓。胡之说为有据乎否。蒋一葵外纪所载，韩胄欲伐金，金将驻兵濠梁，命小齐之昂作上平南词，非金将作也。且纥石烈即姓也。王世贞宛委馀编曰：金人姓氏，有纥石烈即姓也。王世贞宛委馀编曰：金人姓氏，有纥石烈曰高。胡之不详於稗史，亦等之杨耳。
　　○邓千江望海潮
　　词品曰：金人乐府，推邓千江为第一。其望海潮凯歌一曲，全步骤沈公述上王君贶一词，而繁缛雄丽又过之。
　　○王庭筠好赋梅花引
　　《词统》曰：王庭筠字子端，读书黄华山寺，好赋梅花引。高宪字仲常，庭筠之甥，有舅氏风。泰和三年举进士。亦好赋梅花引，後改名贫也乐。
　　○冯子骏词
　　中州乐府曰：正大末，冯子骏奉命北使，见留不屈，割须髯，羁管丰州二年乃还。天兴初，京城陷，投井死。有临江仙、玉楼春词入选。
　　○吴彦高春从天上来
　　燕谷剽闻曰：吴彦高在会宁府，遇老姬善琵琶者，自言故宋梨园旧籍。有感而赋春从天上来云：“海角飘零。叹汉苑秦宫，坠露飞萤。梦回天上，金屋银屏。歌吹竞举青冥。问当时遗谱，有绝艺鼓瑟湘灵。促胶弹，似林莺呖呖，山溜泠泠。梨园太平乐府，醉几度春风，鬓发星星。舞彻中原，尘飞沧海，风雪万里龙庭。写胡笳幽怨，人憔悴，不似丹青。酒微醒。一轩凉月，灯火青荧。”宁宗庆元间，三山郑中卿，从张贵谟出使北地，有歌之者，归而述之。元遗山闻之曰：曾见王防御公玉述之，句句用琵琶故实，引据甚明，惜不能记忆焉。
　　○李冶双蕖怨
　　《乐府纪闻》曰：大名民家，有男女以私情不遂赴水死。後三日，二尸相抱出水滨。是年此陂荷花无不并蒂。李冶赋双蕖怨云：“为多情和天也老，不应情遽如许。请君试听双蕖怨，方知此情真处。谁点注。香潋滟，银塘对抹胭脂露。藕丝几许。伴玉骨春心，金沙晚泪，漠漠瑞红吐。连理树。一样骊山怀古。古今朝暮云雨。六郎夫妇三生梦，幽恨从来艰阻。须念取。共鸳鸯翡翠，照影长相聚。秋风不住。怅寂寞芳魂，轻烟北渚，凉月又南浦。”此即摸鱼儿，与雁丘词并脍炙人口。
　　◎元词话
</div>
    <div class="pagination">
<a href="古今词话-清-沈雄_page2.html">上一页</a><a href="古今词话-清-沈雄.html">1</a><a href="古今词话-清-沈雄_page2.html">2</a><span class="current-page">3</span><a href="古今词话-清-沈雄_page4.html">4</a><a href="古今词话-清-沈雄_page5.html">5</a><a href="古今词话-清-沈雄_page6.html">6</a><a href="古今词话-清-沈雄_page7.html">7</a><a href="古今词话-清-沈雄_page8.html">8</a><span>...</span><a href="古今词话-清-沈雄_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
