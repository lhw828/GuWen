<!DOCTYPE html>
<html>
<head>
    <meta charset="UTF-8">
    <title>词品 - 第 3 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>词品 - 第 3 页/共 7 页</h1>
    <div class="content">　　仙家称钟离先生者，唐人钟离权也，与吕岩同时。韩涧泉选唐诗绝句，卷末有　钟离一首，可证也。近世俗人称汉钟离，盖因杜子美元日诗，有“近闻韦氏妹，远在汉钟离”。流传之误，遂传会以钟离权为汉将钟离昧矣。可发一笑也。说神仙者，大率多欺世诳愚，如世传沁园春及解红二词为吕洞宾作。按沁园春词，宋驸马王晋卿初制此腔。解红儿，则五代和凝歌童，凝为制解红一曲。初止五句，见陈氏乐书。后乃衍为解红儿慢。岂有吕洞宾在唐，预知其腔，而填为此曲乎。元俞琰又注沁园春。琰虽博学，亦惑于长生之说，而随俗尔。琰子仲温序其父阴符经云，先君七十而逝。由此言之，琰之笃意养生，寿止于此。世有村夫，目不识参同契一字，而年逾百岁，又何必劳心于不可知之术哉。达人君子，可以意悟。
　　解红
　　曲名有解红者，今俗传为吕洞宾作，见物外清音，其名未晓。近阅和凝集，有解红歌云：“百戏罢，五音清。解红一曲新教成。两个瑶池小仙子，此时夺却柘枝名。”乐书云：“优童解红舞，衣紫绯绣襦，银带花凤冠。”盖五代时人也。焉有吕洞宾在唐世　预填此腔邪。
　　白玉蟾武昌怀古
　　白玉蟾武昌怀古词云：“汉江北泻，下长淮，洗尽胸中今古。楼橹横波征雁远，谁见鱼龙夜舞。鹦鹉洲云，凤皇池月，付与沙头鹭。功名何处。年年惟见春絮。　　非不豪似周瑜，壮如黄祖，亦随秋风度。野草闲花无限数。渺在西山南浦。黄鹤楼人，赤乌年事，江汉庭前路。浮萍无据。水天几度朝暮。”此调雄壮，有意效坡仙乎。词名念奴娇，因坡公词尾声三字，遂名酹江月。又恰百字，又名百字令。玉蟾词，他如“一叶飞何处，天地起西风。鳞鳞波上烟寒，水冷剪丹枫”，皆佳句。咏燕子有“秋千节后初相见，祓禊人归有所思”，亦有思致，不愧词人云。
　　邱长春梨花词
　　邱长春咏梨花无俗念云：“春游浩荡，是年年寒食，梨花时节。白锦无纹香烂熳，玉树琼苞堆雪。静夜沈沈，浮光霭霭，冷浸溶溶月。人间天上，烂银霞照通彻。　　浑似姑射真人，天姿灵秀，意气殊高洁。万蕊参差，谁信道，不与群芳同列。浩气清英，仙材卓荦，下土难分别。瑶台归去，洞天方看清绝。”长春，世之所谓仙人也，而词之清拔如此。予尝问好事者曰：“神仙惜气养真，何故读书史作诗词。”答曰：“天上无不识字神仙。”予因语吾党曰：“天上无不识字神仙，世间　宁有不读书道学耶。今之讲道者，束书不看，号曰忘言观妙，岂不反为异端所笑耶。”

　　鬼仙词
　　“晓星明灭。白露点，秋风落叶。故址颓垣，冷烟衰草，前朝宫阙。　　长安道上行客。依旧名深利切。改变容颜，销磨今古，陇头残月。”此五代新说载鬼仙词也。非太白、长吉之流，岂能及此。
　　郝仙女庙词
　　博陵县有郝仙女庙。仙女，魏青龙中人。年及笄，姿色姝丽。采　蘋水中，苍烟白雾，俄失所在。其母哀求水滨，愿言一见。良久，异香袭人，隐约于波渚间。曰：“儿以灵契，托迹绡宫，阴主是水府。世缘已断，毋用悲悒。而今而后，使乡社田蚕岁宜。有感而通，乃为吾验。”后人立庙焉。后有题喜迁莺词于壁云：“汀洲　蘋满。记翠笼采采，相将邻媛。苍渚烟生，金支光烂，人在雾绡鲛馆。小鬟顿成云散。罗袜凌波，不见翠鸾远。但清溪如镜，野花留靥。　　情　睠。惊变现。身后神功，缘就吴蚕茧。汉女菱歌，湘妃瑶瑟，春动倚云层殿。彤车载花一色，醉尽碧桃清宴。故山晚。叹流年一笑，人间飞电。”
　　鹊桥仙三词
　　齐东野语载鸾箕鹊桥仙词咏七夕，以八煞为韵。其词曰：“鸾舆初驾，牛车齐发。听隐隐、鹊桥伊轧。尤云　殢雨正欢浓，但只怕、来朝初八。　　霞垂彩幔，月明银蜡。更馥郁、香焚金鸭。年年此际一相逢，未审是、甚时结煞。”方秋崖除夜小尽生日词曰：“今朝二十九，明朝初一。怎欠个秋崖生日。客中情绪老天知，道这月不消三十。　　春盘缕翠，春缸摇碧。便泥做、梅花消息。雪　边试问是耶非，笑此字原脱，王幼安据秋崖词补。今夕不知何夕。”近时东莞方彦卿后正月六日于俞君玉席上，擘糟蟹荐酒，寿其友人黄瑜，亦依此调。其词云：“草头八足。一团大腹。持螯笑向俞君玉。花灯预赏为先生，生日是新正初六。　　今宵过了，七人八　谷。又七日天官赐福。福如东海寿如山，愿岁岁春盘盈绿。”瑜字廷美，香山人。其孙才伯佐，与予同官，尝为予诵之。
　　衲子填词
　　唐宋衲子诗，尽有佳句，而填词可传者仅数首。其一报恩和尚渔家傲云：“此事楞严尝布露。梅花雪月交光处。一笑寥寥空万古。风瓯语。迥然银汉横天宇。　　蝶梦南华方栩栩。斑斑谁跨丰干虎。而今忘却来时路。江山暮。天涯目送飞鸿去。”其二寿涯禅师咏鱼篮观音云：“深愿宏慈无缝罅。乘时走入众生界。窈窕丰姿都没赛。提鱼卖。堪笑马郎来纳败。　　清冷露湿金　襕坏。茜裙不把珠璎盖。特地掀来呈捏怪。牵人爱。还尽许多菩萨债。”
　　菩萨蛮
　　“牡丹带露真珠颗。佳人折向庭前过。含笑问檀郎。花强妾貌强。　　檀郎故相恼。只道花枝好。一向发娇嗔。碎挼花打人。”此词无名氏，唐宣宗尝称之，盖又在花间之先也。
　　徐昌图
　　徐昌图，唐人。冬景木兰花一词，缛丽可爱。今入草堂之选，然莫知其为唐人也。
　　小重山
　　韦庄小重山前段，今本“罗衣湿”下，遗“新揾旧啼痕”五字。
　　牛峤
　　牛峤，蜀之成都人，为孟蜀学士。其酒泉子云：“紫陌青门，三十六宫春色。御沟辇路暗相通。杏园风。咸阳沽酒宝钗空。笑指未央归去。插花走马落残红。月明中。”杨柳枝词数首尤工，见乐府诗集。
　　日蓦
　　南史王晞诗：“日蓦当归去，鱼鸟见留连。”俗本改蓦为暮，浅矣。孟蜀牛峤词：“日蓦天空波浪急”，正用　晞语。
　　孙光宪
　　孙光宪，蜀之资州人。事荆南高氏，为从事，有文学名，著北梦琐言。其词见花间集，“一庭疏雨湿春愁”，秀句也。
　　李珣
　　李珣，蜀之梓州人。事王宗衍。浣溪沙词有“早为不逢巫峡夜，那堪虚度锦江春”之句。词名琼瑶集。其妹事王衍，为昭仪，亦有词藻。有“鸳鸯瓦上忽然声”词一首，误入花蕊夫人集。盖一百一首本羡此首也。
　　毛文锡
　　毛文锡、鹿虔扆、欧阳炯、韩琮、阎选，皆蜀人。事孟后主，有五鬼之号。俱工小词，并见花间集。此集久不传。正德初，予得之于昭觉僧寺，乃孟氏宣华宫故址也。后传刻于南方云。
　　潘祐
　　潘祐，南唐人。事后主，与徐铉、汤悦、张泌，俱有文名。而　祐好直谏。尝应后主令作小词，有“楼上春寒山四面。桃李不须夸烂熳。已失了东风一半”。盖讽其地渐侵削也。可谓得讽谕之旨。
　　卢绛
　　卢绛，南唐人。梦一人歌菩萨蛮云：“玉京人去秋萧索。画檐鹊起梧桐落。欹枕悄无言。月和清梦圆。　　背灯惟暗泣。甚处砧声急。眉黛小山攒。芭蕉生暮寒。”其名不著，词颇清润，特录之。
　　花深深
　　草堂词“花深深”，按玉林词选，乃李婴之作。今以为孙夫人，非也。
　　坊曲
　　唐制妓女所居曰坊曲，北里志有南曲北曲，如今之南院北院也。宋陈敬叟词：“窈窕青门紫曲。”周美成词：“小曲幽坊月暗。”又“愔愔坊曲人家”。近刻草堂诗馀，改作坊陌，非也。谢皋羽天地间集载孟鲠南京诗云：“愔愔坊曲傍深春。活活河流过雨浑。花鸟几时充贡赋，牛羊今日上邱原。犹传柳七工词翰，不见朱三有子孙。我亦前生梁楚士，独持心事过夷门。”
　　檐花
　　杜诗“灯前细雨檐花落”，注谓檐下之花，恐非。盖谓檐前雨映灯花如花尔。后人不知，或改作“檐前细雨灯花落”，则直致无味矣　。宋人小词多用檐花字，周美成云：“浮萍破处，檐花檐影颠倒。”又云：“檐花红雨照方塘。”多不悉记。
　　十六字令
　　周美成十六字令云：“眠。月影穿窗白玉钱。无人弄，移过枕函边。”词简思深，佳词也。其片玉集中不载，见天机馀锦。案此周晴川词，见花草粹编卷一，词品误作周邦彦词。词统、毛刻片玉词补遗并承其误。
　　应天长
　　周美成寒食应天长词：“条风布暖，霏雾弄晴，池塘遍满春色。正是夜堂无月，沈沈暗寒食。”今本遗条风至正是二十字。
　　过秦楼
　　周美成过秦楼首句是“水浴清蟾”，今刻本误作“凉浴。”
　　李冠词
　　草堂诗馀“朦胧澹月云来去”，齐人李冠之词。今传其词，而隐其名矣。冠又有六州歌头，道刘项事，慷慨悲壮，今亦不传。
　　鱼游春水
　　尾句：“云山万重，寸心千里。”今刻误作“云山万里”，以前段“莺转上林”，林字平声例之可知。又注引李诗“云山万重隔”，为重字无疑。
　　春霁秋霁
　　草堂词选春霁、秋霁二首相连，皆胡浩然作也。格韵如一，尾句皆是“有谁知得”，而不知何等妄人，于秋霁下添入陈后主名。不知六朝焉知此等慢调。况其中有孤鹜落霞语，乃袭用王勃之序。陈后主岂能预知勃文而倒用之邪。
　　岸草平沙
　　草堂词，柳梢青岸草平沙一首，僧仲殊作也。今刻本往往失其名，故特著之。宋人小词，僧徒惟二人最佳，觉范之作类山谷，仲殊之作似花间。祖可、如晦俱不及也。
　　周晋仙浪淘沙
　　周晋仙，名文璞，宋淳熙间人。其字曰晋仙者，因名璞，义取郭璞，故曰晋仙也。能诗词，好奇怪。有灌口二郎歌，为时所称，以为不减李贺。又题　钟山云：“往在秦淮问六朝。江头只有女吹箫。昭阳太极无行路，几岁鹅黄上柳条。”尝云：花间集只有五字佳，“丝雨湿流光”，语意俱微妙。又有题酒家壁浪淘沙一词云：“还了酒家钱。便好安眠。大槐宫里着貂蝉。行到江南知是梦，雪压渔船。　　磐薄古梅边。也是前缘。鹅黄雪白又醒然。一事最奇君记取，明日新年。”其词飘逸似方外尘表。又因字晋仙，相传以为仙也，误矣。晋有徐仙民，唐有牛仙客、王仙芝，岂皆仙乎。甚矣，人之好奇而不察也。然观此则世之所传仙迹，不几类是哉。
　　闲适之词
　　宋传公谋水调歌头曰：“草草三间屋，爱竹旋添栽。碧纱窗户，眼前都是翠云堆。一月山翁高卧，踏雪水村清冷，木落远山开。惟有平安竹，留得伴寒梅。　　唤家童，开门看，有谁来。客来一笑清话，煮茗更传杯。有酒只愁无客，有客又愁无月，月下且徘徊。明日人间事，天自有安排。”黄玉林酹江月云：“吾庐何有，有一湾莲荡，数间茅宇。断堑疏篱聊补葺，那得粉墙朱户。禾黍西风，鸡豚晓日，活脱田家趣。客来茶罢，自挑野菜同煮。　　多少甲第连云，十眉环座，人醉黄金坞。回首邯郸春梦破，零落珠歌翠舞。得似衰翁，萧然陋巷，长作溪山主。紫芝可采，更寻岩谷深处。”又刘静修风中柳云：“我本渔樵，不是白驹过谷。对西山、悠然自足。北窗疏竹。南窗丛菊。爱村居、数间茅屋。　　风烟草屦，满意一川平绿。问前溪、今朝酒熟。幽泉歌曲。清泉琴筑。欲归来、故人留宿。”并吕居仁“东里先生家何在”四词，每独行吟歌之，不惟有隐士出尘之想，兼如仙客御风之游矣。昔人谓“诗情不似曲情多”，信然。
　　骊山词
　　昔于临潼骊山之温汤，见石刻元人一词曰：“三郎年少客，风流梦、绣岭蛊瑶环。渐浴酒发春，海棠睡暖，笑波生媚，荔子浆寒。况此际、曲江人不见　，偃月事无端。羯鼓三声，打开蜀道，霓裳一曲，舞破潼关。　　马嵬西去路，愁来无会处，但泪满关山。空有香囊遗恨，锦袜传看。玉笛声沈，楼头月下，金钗信杳，天上人间。几度秋风渭水，落叶长安。”再过之，石已磨为别刻矣。案此词乃石刻金人词，非元人词。
　　石次仲西湖词
　　石次仲西湖多丽一曲云：“晚山青。一川云树冥冥。正参差烟凝紫翠，斜阳画出南屏，馆娃归、吴台游鹿，铜仙去、汉苑飞萤。怀古情多，凭高望极，且将樽酒尉漂零。自湖上爱梅　仙远，鹤梦几时醒。空留在、六桥疏柳，孤屿危亭。　　待苏堤、歌声散尽，更须携妓西泠。藕花深、雨凉翡翠，菰浦软、风弄蜻蜓。澄碧生秋，闹红驻景，采菱新唱最堪听。一片水天无际，渔火两三星。多情月，为人留照，未过前汀。”次仲词在宋未著名，而清奇宕丽如此。宋之填词为一代独艺，亦犹晋之字、唐之诗，不必名家而皆奇也。然奇而不传者何限，而传者未必皆奇。如唐之胡曾，宋之杜默，识者知笑之，而不能靳其传。盖亦有幸不幸乎。案此词乃张翥作，见蜕崖词。
　　梅词
　　吕圣求东风第一枝词云：“老树浑苔，横枝未叶，青春肯误芳约。背阴未返冰魂，阳梢已含红萼。佳人寒怯，谁惊起，晓来梳掠。是月斜窗外栖禽，霜冷竹间幽鹤。　　云淡澹，粉痕渐薄。风细细、冻香又落。叩门喜伴金樽，倚阑怕听画角。依稀梦里，半面浅窥珠箔。甚时重写鸾笺，去访旧游东阁。”古今梅词，以坡仙绿毛幺凤为第一，此亦在魁选矣。案此词乃张翥作，见蜕崖词。
　　折红梅
　　宋人折红梅词云：“喜轻凘初绽，微和渐入，郊原时节。春消息、夜来陡觉，红梅数枝争发。玉溪珍馆，不似个、寻常标格。化工别与，一种风情，似匀点胭脂，染成香雪。　　重吟细阅。比繁杏夭桃，品流终别。可惜彩云易散，冷落谢池风月。凭谁向说，三弄处、陇吟休咽。大家留取倚阑干，闻有花堪折，劝君须折。”此词见杜安世集。中吴记闻又作吴应之，未知孰是。
　　洪觉范梅词
　　洪觉范咏梅点绛唇词云：“流水泠泠，断桥斜路梅枝亚。雪花飞下。浑似江南画。　　白璧青钱，欲买春无价。春归也。风呼平野。一点香随马。”梅词如此清俊，亦仅有者，惜原作借，据函海本改。未入草堂之选。
　　曹元宠梅词
　　曹元宠梅词：“竹外一枝斜，想佳人天寒日暮。”用东坡“竹外一枝斜更好”之句也。徽宗时禁苏学，元宠又近幸之臣，而暗用苏甸，其所谓掩耳盗铃者。噫，奸臣丑正恶直，徒为劳尔。
　　李汉老
　　李汉老名邴，号云龛居士。父昭玘，元祐名士，东坡门生。汉老才学，世其家者也。其汉宫春梅词入选最佳。曹元宠梅词：“竹外一枝斜，想佳人天寒日暮。黄昏院落，无处著清香，风细细，雪融融，何况江头路。”甚工，而结句落韵殊不强人意，曹盖富于才而贫于学也。汉老咏美人写字云：“云情散乱未成篇，花骨欹斜终带软。”亦新美可喜。
　　蒋捷一剪梅
　　蒋捷一剪梅词云：“一片春愁带酒浇。江上舟摇。楼上帘招。秋娘容与泰娘娇。风又飘飘。雨又潇潇。　　何日云帆卸浦桥。银字筝调。心字香烧。流光容易把人抛。红了樱桃。绿了芭蕉。”案容一作渡，娇一作桥，何日雨帆卸浦桥，一作何日归家洗客袍。
　　心字香
　　词家多用心字香，蒋捷词云：“银字筝调。心字香烧。”张于湖词：“心字夜香清。”晏小山词：“记得年时初见，两重心字罗衣。”范石湖骖鸾录云：“番禺人作心字香，用素馨茉莉半开者，著净器中。以沉香薄劈，层层相间，密封之。日一易，不待花蔫。花过香成。”所谓心字香者，以香末萦篆成心字也。心字罗衣，则谓心字香熏之尔。或谓女人衣曲领如心字，又与此别。
　　招落梅魂
　　蒋捷有效稼轩体招落梅魂水龙吟一首云：“醉兮琼瀣浮觞些。招兮遣巫阳些。君勿去此，飓风将起，天微黄些。野马尘埃　，污君楚楚，白霓裳些。驾空兮云浪，茫洋东下，流君往他方些。　　月满兮方塘些。叫云兮笛凄凉些。归来兮为我，重倚蛟背，寒鳞苍些。俯视春红红字原缺，王幼安据竹山词补。浩然一笑，吐出香些。翠禽兮弄晚，招君未至，我心伤些。”共词幽秀古艳，迥出纤冶　秾华之外，可爱也。稼轩之词曰醉翁操，并录于此。“长松。之风。如公。肯予从。山中。人心与吾兮谁同。湛湛原一湛字，据稼轩词补。千里之江，上有枫。噫，送子于东。原作送子东望君，据稼轩词补。望君之门兮九重。女无悦己，谁适为容。　　不龟手药，或一朝兮兮字原缺，王幼安据稼轩词补。取封。昔与游兮皆童。我独穷兮今翁。一鱼兮一龙。劳心兮冲冲。噫，命与时逢。子取之食兮万元　钟。”小词中离骚，仅见此二首也。案蒋捷词乃效稼轩水龙吟押些字，并非效稼轩之醉翁操。
　　柳枝词
　　唐人柳枝词，刘禹锡、白乐天而下，凡数十首。予独爱无名氏云：“万里长江一带开。岸边杨柳是谁栽。锦帆落尽西风起，惆怅龙舟更不回。”此词咏史咏物，两极其妙。首句见隋开汴通江。次句“是谁栽”三字作问词，尤含蓄。不言炀帝，而讥吊之意在其中。末二句谁仰今古，悲感溢于言外。若情致则“清江一曲柳千条。十五年前旧板桥。曾与情人桥上别，更无消息到今朝”。此词小说以为刘采春女周德华之作。又云刘禹锡，然刘集中不载也。柳词当以二首为冠。
　　竹枝词
　　元杨廉夫竹枝词，一时和者五十馀人，诗百十馀首。予独爱徐延徽一首云：“尽说卢家好莫愁。不知　天上有牵牛。剩抛万斛燕脂水，泻向银河一色秋。”
　　莲词第一
　　欧阳公咏莲花渔家傲云：“叶重如将青玉亚。花轻疑是红绡挂。颜色清新香脱洒。堪长价。牡丹怎得称王者。　　雨笔露笺吟彩画。日　垆风炭熏兰麝。天与多情丝一把。谁厮惹。千条万缕萦心下。”又云：“楚国纤腰元自瘦。文　君腻脸谁描就。日夜鼓声催箭漏。昏复昼。红颜岂得长如旧。　　醉折嫩房红芯嗅。天丝不断清香透。却倚小阑凝望久。风满袖。西池月上人归后。”前首工致，后首情思两极，古今莲词第一也。

　　卷　三
　　苏易简
　　苏易简，梓州人，宋太宗朝状元。所著有文集及文房四谱行于世。宋世蜀之大魁，自苏始。其后阆州三人，简州四人，夔州一人，终宋三百年得十六人，而陈氏、许氏皆兄弟，可谓盛矣。苏之词，惟越江吟应制一首，见予所选百　琲明珠。
　　韩范二公词
　　韩魏公点绛唇词云：“病起恹恹，庭前花树添憔悴。乱红飘砌。滴尽真珠泪。　　惆怅前春，谁向花前醉。愁无际。武陵凝睇。人远波空翠。”范文正公御街行云：“纷纷坠叶飘香砌。夜寂静，寒声碎。珍珠帘卷玉楼空，天澹银河垂地。年年今夜，月华如练，长是人千　里。　　愁肠已断无由醉。酒未到，先成泪。残灯明灭枕头欹。谙尽孤眠滋味。都来此事，眉间心上，无计相回避。”二公一时　勋德重望，而词亦情致如此。大抵人自情中生，焉能无情，但不过甚而已。宋儒云：“禅家有为绝欲之说者，欲之所以益炽也。道家有为忘情之说者，情之所以益荡也。圣贤但云寡欲养心，约情合中而已。”予友朱良矩尝云：“天之风月，地之花柳，与人之歌舞，无此不成三才。”虽戏语亦有理也。
　　满江红
　　范文正公谪睦州，过严陵钓台。会吴俗岁祀里巫迎神，但歌满江红，有“湘江好，洲漠漠。波似染，山如削。绕严陵滩畔，鹭飞鱼跃”之句。公云：“吾不善音律。”撰一绝送神曰：“汉包六合纲英豪。一个冥鸿惜羽毛。世祖功臣三十六，云台争似钓台高。”吴俗至今歌之。湘山野录
　　温公词
　　世传司马温公有席上所赋西江月词云：“宝髻松松绾就，铅华澹淡妆成。红颜翠雾罩轻盈。飞絮游丝无定。　　相见争如不见，有情还似无情。笙歌散后酒微醒。深院月明人静。”仁和姜明叔云：“此词决非温公作。宣和间，耻温公独为君子，作此诬之，不待识者而后能辨也。”
　　夏英公词
　　姚子敬尝手选古今乐府一帙，以夏英公竦喜迁莺宫词为冠。其词云：“霞散绮，月沉钩。帘卷未央楼。夜凉河汉接天流。宫阙锁清秋。　　瑶阶树。金茎露。玉辇香和云雾。三千珠翠拥宸游。水殿按凉州。”富艳精工，诚为绝唱。
　　林和靖
　　林君复惜别长相思词云：“吴山青。越山青。两岸青山相送迎。谁知离别情。　　君泪盈。妾泪盈。罗带同心结未成。江头潮已平。”甚有情致。宋史谓其不娶，非也。林洪著山家清供，其中言先人和靖先生云云，即先生之子也。盖丧偶后，遂不娶尔。
</div>
    <div class="pagination">
<a href="词品_page2.html">上一页</a><a href="词品.html">1</a><a href="词品_page2.html">2</a><span class="current-page">3</span><a href="词品_page4.html">4</a><a href="词品_page5.html">5</a><a href="词品_page6.html">6</a><a href="词品_page7.html">7</a><a href="词品_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
