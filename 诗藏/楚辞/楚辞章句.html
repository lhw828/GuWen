<!DOCTYPE html>
<html>
 <head>
  <meta charset="utf-8"/>
  <title>
   楚辞章句 - 第 1 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   楚辞章句 - 第 1 页/共 5 页
  </h1>
  <div class="content">
   钦定四库全书　　　　　集部一
　　楚词章句　　　　　　　楚词类
　　提要
　　【臣】等谨案楚词章句十七巻汉王逸撰逸字叔师南郡宣城人顺帝时官至侍中事迹具后汉书文苑传旧夲题校书郎中盖据其注是书时所居官也初刘向裒集屈原离骚九歌天问九章逺游卜居渔父宋玉九辨招防景差大招而以贾谊惜誓淮南小山招隠士东方朔七諌严忌哀命时王褒九懐及向所作九叹共为楚词十六篇是为总集之祖逸又益以已作九思与班固二叙为十七巻而各为之注其九思之注洪兴祖疑其子延夀所为然汉书地理志艺文志即有自注事在逸前谢灵运作山居赋亦自注之安知非用逸例耶旧説无文未可遽疑为延夀作也陈振孙书録解题载有古文楚词释文一巻其篇第首离骚次九辨九歌天问九章逺游卜居渔父招隠士招魂九懐七諌九叹哀时命惜誓大招九思逈与今夲不同兴祖据逸九章注中称皆解于九辨中知古夲九辨在前九章在后振孙又引朱子之言据天圣十年陈説之序谓旧夲篇第混并乃考其人之先后重定其篇第知今本为説之所改则自宋已非逸之旧夲又黄伯思东观余论谓逸注楚词序皆在后如法言旧夲之例不知何人移于前则不但篇第非旧并其序亦非旧矣然洪兴祖考异于离骚经下注曰释文第一无经字而逸注明云离别也骚愁也经径也则逸所注夲确有经字与释文夲不同必谓释文为旧夲亦未可信姑存其説可也逸注虽不甚详赅而去古未逺多传先儒之训诂故李善注文选全用其文涉江以下诸篇注中往往隔句用韵如哀愤结縎虑烦冤也哀悲太息损肺肝也心中结屈如连环也之类不一而足盖仿周易象传之体亦足以考证汉人之韵而吴棫以来谈古韵者皆未征引是尤宜表而出之矣乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀







　　钦定四库全书
　　楚辞章句巻一
　　汉　王逸　撰
　　离骚经章句第一
　　离骚经者屈原之所作也屈原与楚同姓仕于懐王为三闾大夫三闾之职掌王族三姓曰昭屈景屈原序其谱属率其贤良以厉国士入则与王图议政事决定嫌疑出则监察羣下应对诸侯谋行职修王甚珍之同列大夫上官靳尚妬害其能共谮毁之王乃疏屈原屈原执履忠贞而被谗衺忧心烦乱不知所愬乃作离骚经离别也骚愁也经径也言已放逐离别中心愁思犹陈直径以风諌君也故上述唐虞三后之制下序桀纣羿浇之败冀君觉悟反于正道而还已也是时秦昭王使张仪谲诈懐王令絶齐交又使诱楚请与俱防武关遂胁与俱归拘留不遣卒客死于秦其子襄王复用谗言迁屈原于江南而屈原放在山野复作九章援天引圣以自证明终不见省不忍以清白久居浊世遂赴汨渊自沈而死离骚之文依诗取兴引类譬谕故善鸟香草以配忠贞恶禽臭物以比谗佞灵修美人以嫓于君宓妃佚女以譬贤臣虬龙鸾凤以托君子飘风云霓以为小人其词温而雅其义皎而朗凡百君子莫不慕其清髙嘉其文采哀其不遇而闵其志焉
　　帝髙阳之苖裔兮【徳合天地称帝苗也裔末也髙阳颛顼有天下之号也帝系曰颛顼娶于滕隍坟氏女而生老僮是为楚先其后熊绎事周成王封为楚子居于丹阳周幽王时生若敖奄征南海北至江汉其孙武王求尊爵于周周不与遂僣号称王始都于郢是时生子瑕受屈为客卿因以为氏屈原自道本与君共祖俱出颛顼末之子孙是思深而义厚也】朕皇考曰伯庸【朕我也皇美也父死称考诗曰既右烈考伯庸字也屈原言我父伯庸体有美徳以忠辅楚世有令名以及于已】摄提贞于孟陬兮【太嵗在寅曰摄提格孟始也贞正也于于也正月为陬】惟庚寅吾以降【惟辞也庚寅日也降下也孝经曰故亲生之膝下寅为阳正故男始生而立于寅庚为隂正故女始生而立于庚言巳以太嵗在寅正月始春庚寅之日下母之体而生得隂阳之正中也】皇览揆余于初度兮【皇皇考也览观也揆度也余我也初始也】肇锡余以嘉名【肇始也锡赐也嘉善也言巳父伯庸观我始生年时度其日月皆合天地之正中故赐我以美善之名也】名余曰正则兮【正平也则法也】字余曰灵均【灵神也均调也言正平可法则者莫过于天养物均调者莫神于地髙平曰原故父伯庸名我为平以法天字我为原以法地言已上之能安君下之能养民也礼云子生三月父亲名之既冠而字之名者所以正形体定志意也字者所以崇仁义序长防也夫人非名不荣非字不彰故子生父思善应而名字之以表其徳观其志意也】纷吾既有此内美兮【纷盛也】又重之以修能【修逺也言己之生内含天地之美气又重有絶逺之能与众异也言谋足以安社稷智足以解国患威能制强御仁能懐逺人也】扈江离与辟芷兮【扈被也楚人名被为扈江离芷皆香草名也辟幽也芷幽而香芳也】纫秋兰以为佩【纫索也兰香草也秋兰芳佩饰也所以象徳故行清洁者佩芳徳光明者佩玉能解结者佩觹能决疑者佩玦故孔子无所不佩也言己修身清洁乃取江离辟芷以为衣被纫索秋兰以为佩饰博采众善以自约束也】汩余若将弗及兮【汩去貌疾若水流也】恐年嵗之不吾与【言我念年命汩然流去诚欲辅君心中汲汲常若不及又恐年嵗忽过不与我相待而身老耄也】朝搴阰之木兰兮【搴取也阰山名】夕揽中洲之宿莽【揽采也水中可居者曰洲草冬生不死者楚人名之曰宿莽言已旦起陞山采木兰上事太阳承天度也夕入洲泽采取宿莽下奉太隂顺地数也动以神只自勑诲也木兰去皮不死宿莽遇冬不枯以喻谗人虽欲困巳已受天性终不可变易也】日月忽其不淹兮【淹久也】春与秋其代序【代更也序次也言日月昼夜常行忽然不久春徃秋来以次相待言天时易过人年易老也】惟草木之零落兮【零落皆堕也草曰零木曰落】恐美人之迟暮【迟晚也美人谓懐王也人君服饰美好故言美人也言天时运转春生秋杀草木零落嵗复尽矣而君不建立道徳举用贤能则年老耄晚暮而功不成事不遂也】不抚壮而弃秽兮【年徳盛曰壮弃去也秽行之恶也以喻谗邪百草为稼穑之秽谗佞亦为忠直之害也】何不改乎此度也【改更也言愿君务及年徳盛壮之时修明政教弃逺谗佞无令害贤改此惑谗之度修先王之徳法也】乘骐骥以驼骋兮【骐骥骏马也以喻贤智言乘骏马一日可致千里以言任贤智则可成于治也】来吾导夫先路【路道也言已如得任用将驱先行愿来随我遂为君导入圣王之道也】昔三后之纯粹兮【昔徃也后君也谓禹汤文王也至美曰纯齐同曰粹】固众芳之所在【众芳喻羣贤也言徃古夏禹殷汤周文王之所以能纯美其徳而有圣明之称者皆举用众贤使在显职故道化兴而万国寕也】杂申椒与菌桂兮【申重也椒香木也其芳小重之以香菌薰也叶曰蕙根曰薰】岂维纫夫蕙茝【纫索也蕙茝皆香草也以喻贤者言禹汤文王虽有圣徳犹杂用众贤以致于治非独索蕙茝任一人也故尧有禹臯繇伯夷夏有朱虎伯益防殷有伊尹传説周有吕旦散宜召毕是杂用众芳之效也】彼尧舜之耿介兮【耿光也介大也】既遵道而得路【遵循也路正也言尧舜所以能有光大圣明之称者以循用天地之道举贤任能使得万事之正也夫先三后者称近以及逺明道徳同也】何桀纣之昌被兮【昌被衣不带貌】夫唯捷径以窘步【捷疾也径邪道也窘急也言桀纣愚惑违背天道施行惶遽衣不暇及带欲涉邪径急疾为治故身触陷阱至于灭亡以法戒君也】惟党人之偷乐兮【党朋也论语曰羣而不党偷茍且也】路幽昧以险隘【路道也幽昧不明也险隘喻倾危言已念彼谗人相与朋党嫉忌忠直茍且偷乐不知君道不明国将倾危以及其身也】岂余身之惮殃兮【惮难也殃咎也】恐皇舆之败绩【皇君也舆君之所乘以喻国也绩功也言我欲諌争者非难身之被殃咎也但恐君国倾危以败先王之功也】忽奔走以先后兮及前王之踵武【踵继也武迹也诗曰履帝武敏歆言已急欲奔走先后以辅翼君者兾及先王之徳继续其迹而广其基也奔走先后四辅之职也诗曰予曰有奔走予曰有先后是之谓也】荃不揆余之中情兮【荃香草以谕君也人君被服芬香故以香草为谕不敢指斥尊者故变言荃也】反信谗而齌怒【齌疾也言懐王不徐徐察我忠信之情反信谗言而疾怒我也】余固知謇謇之为患兮【謇謇忠贞貌也易曰王臣謇謇匪躬之故】余忍而不能舎也【舎止也言已知忠言謇謇刺君之过必为身患然中心不能自止而不言也】指九天以为正兮【指语也九天谓中央八方也正证也】夫惟灵修之故也【灵谓神也修逺也能神明逺见者君徳也故以喻君言己将陈忠防内虑之心上指九天以告语神明使平正之唯为懐王之故欲自尽者也】曰黄昏以为期兮羌中道而改路初旣与余成言兮【初始初也成平也言犹议也】后悔遁而有他【遁隠也言懐王始信任已与我平议国政后用谗言中道悔恨隠匿其情而有他志也】余既不难夫离别兮【近曰离逺曰别】伤灵修之数化【化变也言我竭忠见过非难与君别离也伤念君信用谗言志数变易无常操也】余既滋兰之九畹兮【滋莳也十二畆为畹或曰田之长为畹也】又树蕙之百畮【树种也二百四十步为畆言已虽见放流犹种莳众香循行仁义勤身勉力朝暮不倦也】畦留夷与揭车兮【畦共呼种之名留夷香草也揭车亦芳草一名舆五十畆为畦】杂杜蘅与芳芷【杜蘅芳芷皆香草名也言巳积累众善以自洁饰复植留夷杜蘅杂以芳芷芬香益畅徳行弥盛也】冀枝叶之峻茂兮【冀幸也峻长也】愿竢时乎吾将刈【刈获也草曰刈谷曰获言已种植众芳幸其枝叶茂长实核成熟愿待天时吾将获取收藏而飨其功也以言君亦宜畜养众贤以时进用而待仰其治也】虽萎绝其亦何伤兮【萎病也絶落也】哀众芳之芜秽【言已所种众芳草当刈未刈蚤有霜雪枝叶虽蚤萎病絶落何能伤于我乎哀惜众芳摧折枝叶芜秽而不成也以言己循行忠信兾君任用而遂斥弃则使众贤志士失其所也】众皆竞进而贪婪兮【竞并也爱财曰贪爱食曰婪】慿不厌乎求索【慿满也楚人名满曰慿言在位之人无有清洁之志皆并进趣贪婪于财利中心虽满犹复求索不知厌饱者也】羌内恕已以量人兮【羌楚人语词也犹言卿何为也以心揆心为恕量度也】各兴心而嫉妬【兴生也害贤为嫉害色为妬言在位之臣心皆贪婪内以其志恕度他人谓与已不同则各生嫉妬之心推弃清洁使不得用也】忽驰骛以追逐兮非余心之所急【言众人所以驰骛惶遽者追逐权贵求财利也故非我心之所急务众人急于财我独急于仁义也】老冉冉其将至兮【七十曰老冉冉行貌】恐修名之不立【立成也言人年命冉冉而行我之衷老将以速至恐修行建徳而功不成名不立也论语曰君子疾没世而名不称焉屈原建志清白贪留名于后世也】朝饮木兰之坠露兮【坠堕也】夕餐秋菊之落英【英华也言已旦饮香木之坠露吸正阳之津液暮食芳菊之落华吞正隂　之精蘂动以香浄自润泽也】茍余情其信姱以练要兮【茍诚也綀简也】长顑颔亦何伤【顑颔不饱貌言已饮食清洁诚欲使我形貌信而美好中心简练而合于道要虽长顑颔饥而不饱亦无所伤病也何者众人茍欲饱于财利己独欲饱于仁义也】擥木根以结茝兮【擥持也根以谕本也】贯薜荔之落蘂【贯累也薜荔香草也縁木而生落堕也蘂实也累香草之实执持忠信貌也言已施行常擥本引坚据持根本乂贯累香草之实执持忠信不为华饰之行也】矫菌桂以纫蕙兮【矫直也】索胡绳之纚纚【胡绳香草也纚纚索如貌言已行虽据履根本犹复矫直菌桂芬香之性纫索胡绳令之泽好以善自约束终无懈倦也】謇吾法夫前修兮非世俗之所服【言我忠信謇謇者乃上法前世逺贤固非今时俗人之所服行也一云謇难也言已服饰虽为难法我仿前贤以自修洁非本今世俗人所服佩】虽不周于今之人兮【周合也】愿依彭咸之遗则【彭咸殷贤大夫也谏其君不聴自投水而死遗余也则法也言已所行忠信虽不合于今之世人愿依古之贤者彭咸余法以自淬厉也】长太息以掩涕兮哀民生之多艰【艰难也言已自伤施行不合于世将效彭咸自沈于渊乃太息长悲哀念万民受命而生遭遇多难以陨其身也申生雉经子胥沈江是谓多难也】余虽好修姱以鞿羁兮【鞿羁以马自喻也缰在口曰鞿革络头曰羁言为人所系累之也】謇朝谇而夕替【谇谏也诗云谇予不顾替废也言已虽有絶逺之智姱好之姿然已为谗人所鞿羁而系累矣故朝谏謇謇于君夕暮而身废弃也】既替余以蕙纕兮【纕佩带也】又申之以揽茝【又复也言君所以废弃已者以余带佩众香行以忠正之故也然犹复重引芳茝以自结束执意弥笃也】亦余心之所善兮虽九死其犹未悔【悔恨也言巳履行忠信执守清白亦我心中之所美善也虽已见过支解九死终不悔恨】怨灵修之浩荡兮【上政迷乱则下怨父行悖惑则子恨灵修谓懐王也浩犹浩浩荡犹荡荡无思虑貌也诗曰子之荡兮】终不察夫民心【言巳所以怨恨于懐王者以用心浩荡骄敖放恣无有思虑终不察省万民善恶之心故朱紫相乱国将倾危也夫君不思虑则忠臣被诛忠臣被诛则风俗怨而生逆暴故民心不可不熟察之也】众女嫉余之蛾眉兮【众女谓众臣也女隂也无専擅之义犹君动而臣随也故以喻臣也蛾眉好貌】謡诼谓余以善滛【謡谓毁也诼犹譛也淫邪也言众女嫉姤蛾眉美好之人譛而毁之谓之美而淫不可信也犹众臣嫉姤忠正言巳滛邪不可任用也】固时俗之工巧兮偭规矩而改错【偭背也圆曰规方曰矩改更也错置也言今世之士才知强巧背去规矩更造方圆必不坚固败材木也以言佞臣巧于言语背违先圣之法以意妄造必乱政治危君国也】背绳墨以追曲兮【追犹随也绳墨所以正其曲直也】竞周容以为度【周合也度法也言百工不循绳墨之直道随从曲木屋必倾危而不可居也以言人臣不修仁义之道皆弃忠直随从枉佞茍合于世以求容媚以为常法身必倾危而被刑戮也】忳郁邑余侘傺兮【忳自念貌侘傺失志貌侘犹堂堂立貌也傺犹住也楚人名住曰傺】吾独穷困乎此时也【言我所以忳忳而自念中心郁悒怅然住立而失志者以不能随从世俗屈求容媚故独为时人所穷困也】寕溘死而流亡兮【溘犹奄也】余不忍为此态也【言我寕奄然而死形体流亡不忍以中正之性为邪淫之态也】鸷鸟之不羣兮【鸷执也谓能执服众鸟鹰鹯之类以喻忠正也】自前世而固然【言鸷鸟执志刚厉特处不羣以言忠正之士亦执分守节不同俗人自前世固然非独于今比干伯夷是也】何方圜之能周兮夫孰异道而相安【言何所有方凿受圆枘而能合者谁有异道而相安耶言忠佞不相为用也】屈心而抑志兮【抑案也】忍尤而攘诟【尤过也攘隂也诟耻也言巳所以能屈案心志含忍罪过而不去者欲除去耻辱诛谗佞之人如孔子诛少正卯也】伏清白以死直兮固前圣之所厚【言士有伏清白之志以死忠直之节者固乃前世圣王之所厚哀也故武王伐纣封比干之墓表商容之闾也】悔相道之不察兮【悔恨也相视也察审也】延伫乎吾将反【延长也伫立貌也诗云伫立以泣言自悔恨相视事君之道不明审察若比干仗节死于义我故长立而望将欲还反终已之志也】回朕车以复路兮【回旋也路道也】及行迷之未逺【迷误也言回旋我之车以反故道及己迷误欲去之路尚未甚逺也同姓无相去之义故屈原遵道行义欲还归之也】步余马于兰臯兮【步徐行也泽曲曰臯诗云鹤鸣于九臯】驰椒丘且焉止息【土髙四堕曰椒丘言巳欲还则徐歩我之马于芳泽之中以观聴懐王遂驰髙丘而止息以须君命也】进不入以离尤兮退将复修吾初服【退去也言巳诚欲遂进竭其忠诚君不肯纳恐归重遇祸故将复去修吾初始清洁之服也】制芰荷以为衣兮【制裁也芰防也秦人曰薢茩荷芙蕖也】集芙蓉以为裳【芙蓉莲华也上曰衣下曰裳言巳进不见纳犹复制裁芰荷集合芙蓉以为衣裳被服愈洁修善益明也】不吾知其亦巳兮茍余情其信芳髙余冠之岌岌兮【岌岌髙貌】长余佩之陆离【陆离犹参差众貌也言已懐徳不用复髙我之冠长我之佩尊其威仪整其服饰以异于众人之服】芳与泽其杂糅兮【芳徳之臭也泽质之润也玉坚而有润泽杂糅也】唯昭质其犹未亏【唯独也昭明也亏歇也言我外有芬芳之徳内有玉泽之质二美杂防兼在于已而不得施用故独保明其身无有亏歇而已所谓道行则兼善天下不用则独善其身也】忽反顾以游目兮【忽疾貌】将徃观乎四荒【荒逺也言已欲进忠信以辅事君而不见省故忽然反顾而去将遂游目徃观四逺之外以求贤君也】佩缤纷其繁饰兮【缤纷盛貌繁众也】芳菲菲其弥章【菲菲犹勃勃芳香貌也章明也言已虽欲之四方荒逺犹整饰仪容佩玉缤纷而素蕴忠信勃勃而愈明终不以逺故改其行】民生各有所乐兮余独好修以为常【言万民禀天命而生各有所乐或乐谄佞或乐贪淫我独好脩正直以为常行也】虽体解吾犹未变兮非余心之可惩【惩艾也言巳好循忠信以为常行虽获支解志犹不艾也】女之婵媛兮【女屈原姊也婵媛犹牵引也】申申其詈余【申申重也余我也言女见已施行不与众合以见流放故来牵引数怒重詈我也】曰鮌婞直以亡身兮【曰女词也鮌尧臣也帝系曰颛顼后五世而生鮌婞狠也】终然殀乎羽之野【蚤死曰殀言尧使鮌治洪水婞狠自用不顺尧命乃殛之羽山死于中野女比屈原于鮌不承君意亦将遇害也】汝何博謇而好修兮纷独有此姱节【女数諌屈原言汝何为独博采徃古好修謇謇有此姱异之节不与众同而见憎恶于世也】薋菉葹以盈室兮【薋蒺藜也菉生刍也葹枲耳也诗曰楚楚者薋又曰终朝采菉三者皆恶草以喻谗佞盈满于侧者也】判独离而不服【判别也女言众人皆佩薋菉枲已为谗佞之行满于朝庭而获富贵汝独服兰蕙守忠直判然离别不与众同故斥弃也】众不可户説兮孰云察余之中情【屈原外困羣佞内被姊詈知世莫识言巳之心志所执不可户説人告谁当察我中情之善否也】世并举而好朋兮【朋党也】夫何防独而不余聴【防孤也诗曰哀此防独余我也言世俗之人皆行佞伪相与朋党并相荐举忠直之士孤防特独何肻聴用我言而纳受之也】依前圣以节中兮【节度】喟慿心而歴兹【喟叹貌也歴数也兹此也言巳所言皆依前代圣王之法节其中和喟然舒愤懑之心歴数前世成败之道而为作此词也】济沅湘以南征兮【济渡也沅湘水名也征行也】就重华而陈词【重华舜名也帝系曰瞽叟生重华是为帝舜于九疑山在于沅湘之南言已依圣王法而行不容于世故欲渡沅湘之水南行就舜陈词自説稽疑圣帝冀闻要説以自开悟也】啓九辩与九歌兮【啓禹子也九辩九歌禹乐也言禹平治水土以有天下啓能承先志缵叙其业育养品类故九州之物皆可辩数九功之徳皆有次序而可歌也左氏传曰六府三事谓之九功九功之徳皆可歌也水火金木土谷谓之六府正徳利用厚生谓之三事】夏康娱以自纵【夏康啓子太康也娱乐也纵放也】不顾难以图后兮五子用失乎家巷【图谋也言夏王太康不遵禹啓之乐而更作淫声放纵情欲以自娱乐不顾患难不谋后世卒以失国兄弟五人皆居于闾巷失尊位也尚书序曰太康失国昆弟五人须于洛汭作五子之歌此逸篇也】羿淫游以佚田兮【羿诸侯也田猎也】又好射夫封狐【封狐大狐也言羿为诸侯荒淫游戏以佚田猎又射杀大狐犯天之孽以亡其国也】国乱流其鲜终兮【鲜少】浞又贪夫厥家【浞寒浞羿相也厥其也妇谓之家言羿因夏衰乱代之为政娱乐田猎不恤民事信任寒浞使为国相浞行媚于内施赂于外树之诈慝而専其权势羿田将归使家臣逄防射而杀之贪取其家以为妻也羿以乱得政身即灭亡故言鲜终】浇身被于强圉兮【浇寒浞子也强圉多力也】纵欲杀而不忍【纵放也言浞取羿妻而生浇强梁多力纵放其情不忍其欲以杀夏后相也】日康娱以自忘兮【康安也】厥首用夫颠陨【首头也自上下曰颠陨坠也言浇既灭杀夏后相安居无忧日作淫乐忘其过恶卒为相子少康所诛其头颠陨而坠地论语曰羿善射奡荡舟俱不得其死然自此以上羿浇寒浞之事皆见于左氏传】夏桀之常违兮乃遂焉而逢殃【殃咎也言夏桀上背于天道下逆于人理乃遂以逢殃咎终为殷汤所诛灭】后辛之葅醢兮【后君也辛殷之亡王纣名也为王所诛灭藏菜曰葅肉酱曰醢】殷宗用之不长【言纣为无道杀比干醢梅伯王仗黄行天罚殷宗遂絶不得长久也】汤禹严而只敬兮【严畏也只敬也】周论道而莫差【周周家也差过也言殷汤夏禹周之文王受命之君皆畏天敬贤论议道徳无有过差故能获夫神人之助子孙防其福祐也】举贤才而授能兮修绳墨而不颇【颇倾也言三王选士不遗幽陋举贤用能不顾左右修用先圣法度无有倾失故能绥万国安天下易曰无平不颇】皇天无私阿兮【窃爱为私所私为阿】览民徳焉错辅【错置也辅佐也言皇天神明无所私阿观万民之中有道徳者因置以为君使贤能辅佐以成其志也故桀为无道传与汤纣为淫虐传与文王也】夫维圣哲以茂行兮【哲智也茂盛也】茍得用此下土【茍诚也下土谓天下也言天下之所立者独有圣明之智盛徳之行故得用事天下而为万民之主】瞻前而顾后兮【曕观也顾视也前谓禹汤后谓桀纣】相观民之计极【相视也计谋也极穷也言前观汤武之所以兴后视桀纣之所以亡足以观察万民忠佞之谋穷其真伪也】夫孰非义而可用兮孰非善而可服【服服事也言古之人臣谁有不行仁义而可任用谁有不行信善而可服事者乎言人非义则徳不立非善则行不成】阽余身而危死节兮【阽犹危也】览余初其犹未悔【言已正言危行身将死亡尚观初世仗节之贤士我志所乐终不悔恨也】不量凿而正枘兮【量度也正方也枘所以充凿也】固前修以葅醢【言工不量度其凿而方正其枘则物不固而木破矣臣不度君贤愚竭其忠信则被辠过而身殆矣自前世修名之人以获葅醢龙逢梅伯等人是也】曽歔欷余郁邑兮【曽累也歔欷惧貌或曰曽重歔欷哀泣之声也郁邑忧也】哀朕时之不当【言我累息而惧郁邑而忧者自哀生不当举贤之时而值葅醢之世】防茹蕙以掩涕兮【茹柔愞也】霑余襟之浪浪【霑濡也衣前谓之襟浪浪流貌也言己自伤放在草泽心悲泣涕下霑濡我衣浪浪而流犹引取柔愞香草以自掩拭不以悲故失仁义之则也】跪敷衽以陈辞兮【敷有也社衣前也陈辞于重华道羿浇以下也故下句云发朝于苍梧也】耿吾既得此中正【耿明也言已上覩禹汤文王修徳以兴下见羿浇桀纣行恶以亡中知龙逢比干执履忠正身以葅醢乃长跪而布祍俛首自念仰诉于天则中心晓明得此中正之道精合真人神与化游故设乘云驾龙周歴天下以慰已情缓忧思也】驷玉虬以乘鹥兮【有角曰龙无角曰虬鹥凤凰别名也山海经云鹥身有五采而文如凤凰类也以为车饰】溘埃风余上征【溘犹掩也埃尘也言我设徃行游将乘玉虬驾凤车掩尘埃而上征去离世俗逺羣小也】朝发轫于苍梧兮【轫搘轮木也苍梧舜之所也】夕余至乎县圃【县圃神山也在昆仑之上淮南子曰昆仑县圃维乃通天言已朝发帝舜之居夕至县圃之山受道圣王而登神明之山】欲少留此灵琐兮【灵以喻君琐门镂也文如连琐楚王之省阁也一云灵神之所在也琐门有青琐也言未得入门故欲少住门外也】日忽忽其将暮【言已诚欲少留于君之省门以须政教日又忽忽去时将欲暮年嵗且尽言已衰老】吾令羲和弭节兮【羲和日御也弭按也按节徐步也】望崦嵫而未迫【崦嵫日所入山也下有蒙水水中有虞渊迫附也言我恐日暮年老道徳不施不用欲令日御案节徐行望日所入之山且勿相迫近冀及盛时遇贤君也】路漫漫其修逺兮【修长】吾将上下而求索【言天地广大其路漫漫逺而且长不可卒遍吾方上下左右以求索贤人与已合志也】饮余马于咸池兮【咸池日浴处也】揔余辔乎扶桑【緫结也扶桑日所拂木也淮南子曰日出旸谷浴乎咸池拂于扶桑爰始将行是谓朏明言我乃徃至东极之野饮马于咸池与曰俱浴以洁己身结我车辔于扶桑以留日行幸得不老延年夀髙大也】折若木以拂日兮【若木在昆仑西极其华照下地拂撃也一云蔽也】聊逍遥以相羊【聊且也逍遥相羊皆游也言已緫结日辔恐不能制也年时卒过故复转之西极折取若木以拂击日使之还去且相羊而游以待君命也或谓拂蔽也以若木鄣蔽日使不得过也】前望舒使先驱兮【望舒月御也月体光明以喻臣清白也】后飞亷使奔属【飞亷风伯也风为号令以喻君命言已使清白之臣如望舒先驱求贤使风伯奉君命于后以告百姓飞亷风伯神名也或曰驾乘龙云必假疾风之力使奔属于后也】鸾皇为余前戒兮【鸾俊鸟也皇雌凤也以喻仁智之士也】雷师告余以未具【雷为诸侯以兴于君言巳使仁智之士如鸾皇先戒百官将徃适道而君怠堕告我严装未具】吾令凤凰飞腾兮继之以日夜【言我使凤鸟明智之上飞行天下以求同志续以日夜冀相逢遇也】飘风屯其相离兮【回风为飘飘风无常之风以兴邪恶之众也屯其相离言不与已和合也】率云霓而来御【云霓恶气也以喻佞人御迎也言已使凤鸟徃来同志之士欲与俱共事君反见邪恶之人相与屯聚谋欲离已又遇佞夫相帅来迎欲使我变节以随之也】纷緫緫其离合兮【纷盛多貌緫緫犹僔僔聚貌也】斑陆离其上下【斑乱貌陆离纷散也言已游观天下但见俗人竞为谗佞僔僔沓沓相聚乍离乍合上下之义斑然散乱而不可知也】吾令帝阍开关兮【帝谓天帝也阍主门者也】倚阊阖而望予【阊阖天门也言已求贤不得疾谗恶佞将上诉天帝使阍人开关又倚天门望而距我使我不得入也】时暧暧其将罢兮【暧暧闇昧貌罢极也】结幽兰以延伫【言时世闇昧无有明君周行罢极不遇贤士故结芳草长立有还意】世溷浊而不分兮【溷乱也浊贪也】好蔽美而嫉姤【言时世君乱臣贪不别善恶好蔽美徳而嫉姤忠信也】朝吾将济于白水兮【济渡也淮南子言白水出昆仑之山饮之则不死】登阆风而緤马【阆风山名也在昆仑之上緤马系马也言已见中国溷浊则欲度白水登神山屯车系马而留止也白水洁浄阆风清明言已修清白之行不懈也】忽反顾以流涕兮哀髙丘之无女【楚有髙丘之山女以喻臣言巳虽去意不能已犹复顾念是国无有贤臣心为之悲而流涕也或云髙丘阆风山上也无女喻无与已同心旧説髙丘楚地名也】溘吾游此春宫兮【溘奄也春宫东方青帝舎】折琼枝以继佩【继续也言已行游奄然至于青帝之舎观万物始生皆出于仁义复折琼枝以续佩守仁行义志弥固也】及荣华之未落兮【荣华喻顔色也落堕也】相下女之可诒【相视也诒遗也言已既修行仁义兾得同志愿及年徳盛时顔貌未老视天下贤人将持玉帛而聘遗之与俱事君也】吾令丰隆乘云兮【丰隆雷师】求宓妃之所在【宓妃神女也以喻隠士言我令雷师丰隆乘云周行求隠士清洁若宓妃者欲与并心力也】解佩纕以结言兮【纕佩带也】吾令蹇修以为理【蹇修伏羲氏之臣也理分理述礼意也言已既见宓妃则解我佩带之玉结言语使古贤蹇修而为谋理也伏羲时敦朴故使其臣也】纷緫緫其离合兮忽纬繣其难迁【纬繣乖戾也迁徙也言蹇修既持其佩带通言而谗人复相聚而败之其意一合一离遂以乖戾而见距絶言所居深僻难迁徙也】夕归次于穷石兮【次舎也再宿为信过信为次淮南子言弱水出于穷石入于流沙也】朝濯发乎洧盘【洧盘水名也禹大传曰洧盘之水出崦嵫山言宓妃体好清洁暮即归舎穷石之室朝沐洧盘之水遁世隠居而不肯仕也】保厥美以骄傲兮【倨简曰骄侮慢曰傲】日康娱以淫游【康宴也言宓妃用志髙逺保守美徳骄傲侮慢曰自娱乐以游戏无有事君之意也】虽信美而无礼兮来违弃而改求【违去也改更也言宓妃虽信有美徳骄傲无礼不可与其事君来违去相弃而更求贤良也】览相观于四极兮周流乎天余乃下【言我乃复徃观视四极周流求贤然后乃来下也】望瑶台之偃蹇兮【石次玉名曰瑶诗曰报之以琼瑶偃蹇髙貌也】见有娀之佚女【有娀国名佚美也谓帝喾之妃契母简狄也配皇帝生贤子以谕真贤也诗曰有娀方将帝立子生商吕氏春秋曰有娀氏有美女为建髙台而饮食之言已望见瑶台髙峻暏有娀氏美女思得与共事君也】吾令鸩为媒兮【鸩运目也毒可杀人以谕谗贼也】鸩告余以不好【言我使鸩鸟为媒以求简狄其性谗贼不可信用还诈告我言不好也】雄鸠之鸣逝兮【逝徃也】余犹恶其佻巧【佻轻也巧利也言又使雄鸠衔命而徃其性轻佻巧利多语言而无要实复不可信用也】心犹豫而狐疑兮欲自适而不可【适徃也言己令鸩为媒其心谗贼以善为恶又使雄鸠衔命而徃多言无实故中心狐疑犹豫意欲自徃礼又不可女当须媒士必待介也】凤皇既受诒兮恐髙辛之先我【髙辛帝喾有天下号也帝系曰髙辛氏为帝喾帝喾次妃有娀氏之女生契言已既得贤智之士若凤皇受礼遗将行恐帝喾已先我得娀简狄也】欲逺集而无所止兮聊浮游以逍遥【言己既求简狄复后髙辛欲逺集他方用以自适又无所之故且游戏观望以忘忧也】及少康之未家兮留有虞之二姚【少康夏后相之子也有虞国名姚姓舜后也昔寒浞使浇杀夏后相少康逃犇有虞虞因妻以二女而邑于纶缗有田一成有众一旅能布其徳以收夏众遂诛灭浇复禹之旧绩屈原放至逺方之外博求众贤人索宓妃则不肯见求简狄又后髙辛幸有少康留止有虞而得二妃以成显功是不欲逺去之意也】理弱而媒拙兮【弱劣也拙纯也】恐导言之不固【言巳欲效少康留而不去又恐媒人弱钝故达言于君不能坚固复使回移也】世溷浊而嫉贤兮好蔽善而称恶【再言世溷浊者懐襄二世不明故羣下好蔽忠正之士而举邪恶之人也】闺中既防逺兮【小门谓之闺邃深也】哲王又不寤【哲智也寤觉也言君处宫殿之中其闺深逺忠言虽通指语不逹自明智之王尚不能觉悟善恶之情髙宗杀孝巳是也何况不智之君而多闇蔽固其宜也】懐朕情而不发兮余焉能忍与此终古【言我懐忠信之情不得发用安能久与此闇乱之君终古而居乎意欲复去也】索藑茅以筳篿兮【索取也藑茅灵草也筳小折竹也楚人名结草折竹以卜曰篿】命灵氛为余占之【灵氛古明占吉凶者也言己欲去则无所集欲止又不见用忧懑不知所从乃取神草竹筳结而折之以卜去留使明智灵氛占其凶吉也】曰两美其必合兮孰信修而慕之【灵氛言以忠臣而事明君两美必合楚国谁能信明善恶修行忠直欲相慕及者乎已宜以时去之也】思九州之博大兮岂惟是其有女【言我思念天下博大岂独楚国有君臣而可止乎】曰勉逺逝而无狐疑兮孰求美而释女何所独无芳草兮尔何懐乎故宇【尔女也懐思也宇居也言何所独无贤芳之君何必思故居而不去也此皆灵氛之词也】世幽昧以昡曜兮【昡曜惑乱貌】孰云察余之善恶【屈原荅灵氛曰当世人君皆闇昧惑乱不知善恶谁当察我之善情而用已乎是难去之意也】民好恶其不同兮惟此党人其独异【党乡党也谓楚国也言天下万民之所好恶其性不同此楚国尤独异也】户服艾以盈要兮【艾白蒿也盈满也或言艾非芳草一名水台】谓幽兰其不可佩【言楚国户服白蒿满其要带以为芬芳反谓幽兰臭恶为不可佩也以言君亲爱谗佞憎逺忠直贤良而不肯近之也】览察草木其犹未得兮【察视】岂珵美之能当【珵美玉也相玉书言珵大六寸其曜自照言时人无能知臧否观众草尚不能别其香臭岂当知玉之美恶乎以为草木易别于禽兽禽兽易别于珠玉珠玉易别于忠佞知人最为难也】蘓粪壤防充帏兮【蘓取也充犹满也壤土也帷谓之幐幐香嚢也】谓申椒其不芳【谓申椒臭而不香言近小人而逺君子也】欲从灵氛之吉占兮心犹豫而狐疑【言巳欲从灵氛劝去之占则中心狐疑念楚国也】巫咸将夕降兮【巫咸古神巫也当殷中宗之时降下也】懐椒糈而要之【椒香物所以降神也糈精米所以亨神也言巫咸将夕从天上来下愿懐椒糈要之使筮者占兹吉凶之事也】百神翳其备降兮九嶷缤其并迎【翳蔽也缤盛貌也九嶷舜所也言巫咸得已椒糈则将百神蔽日来下舜又使九嶷之神纷然迎我知已之志也】皇剡剡其扬灵兮【皇皇天也剡剡光貌】告余以吉故【言皇天扬其光灵使百神告我当去就吉善也】曰勉升降以上下兮【勉强也上谓君下谓臣也】求榘矱之所同【榘法也矱度也言当自勉强上求明君下察贤臣与己合法度者因俱同志共为治也】汤禹俨而求合兮【俨敬也合匹也】挚咎繇而能调【挚伊尹名汤臣也咎繇禹臣也调和也言汤禹至圣犹敬承天道求其匹合得伊尹咎繇乃能调和隂阳而安天下也】茍中情其好修兮又何必用夫行媒【行媒喻左右之臣也言诚能中心常好善则精感神明贤君自举用之不必须左右荐达也】説操筑于傅岩兮【説傅説也傅岩地名】武丁用而不疑【武丁殷之髙宗也言傅説抱懐道徳而遭遇于刑罚操筑作于傅岩武丁思想贤者梦得圣人以其形象求之因得傅説登以为公道用大兴为殷髙宗也书曰髙宗梦得説使百工营求诸野得诸傅岩作説命是也】吕望之鼓刀兮【吕太公之氏姓也鼓鸣也】遭周文而得举【言太公避纣居东海之濵间文王作兴盍徃归之至朝歌道穷困自鼓刀而屠遂西钓于渭濵文王梦得圣人于是出猎而见之遂载以归用以为师言吾先公望子久矣因号为太公望或言周丈王梦天帝立令狐之津太公在后帝曰昌赐汝名师文王再拜太公梦亦如此文王出田见识所梦载与俱归以为太师也】甯戚之讴歌兮【甯戚卫人】齐桓闻以该辅【该备也甯戚修徳不用退而商贾宿齐东门外桓公夜出甯戚方饭牛叩角而髙歌桓公闻之知其贤举用为客卿备辅佐也】及年嵗之未晏兮【晏晚】时亦犹其未央【央尽也言己所以汲汲欲辅佐君者冀及年未时晚以成徳化也然年时亦尚未尽冀若三贤之遭遇也】恐鹈鴂之先鸣兮【鹈鴂一名鷶鶨常以春分日鸣也】使夫百草为之不芳【言我恐鹈鴂以先春分鸣使百草华英摧落芬芳不得成也以谕谗言先至使忠直之士防罪过也】何琼佩之偃蹇兮【偃蹇众盛貌】众薆然而蔽之【言我佩琼玉懐美徳偃蹇而盛众人薆然而蔽之伤不得施用也】惟此党人之不谅兮【谅信】恐嫉姤而折之【言楚国之人不尚忠信之行其嫉姤我正直必欲折挫而败毁之也】时缤纷以变易兮又何可以淹留【言时世溷浊善恶变易不可以久留宜速去也】兰芷变而不芳兮荃蕙化而为茅【荃蕙皆美香草也言兰芷之草变易其体而不复香荃蕙化而为菅茅失其本性也以言君子更为小人忠信更为佞伪也】何昔日之芳草兮今直为此萧艾也【言徃昔芬芳之草今皆直为萧艾而已以言徃日明智之士今皆佯愚狂惑不顾也】岂其有他故兮莫好修之害也【言士民所以变直为曲者以上不好用忠信之人害其善志之故也】余以兰为可恃兮【兰懐王少弟司马子兰也恃怙也】羌无实而容长【实诚也言我以司马子兰懐王之弟应荐贤达能可怙而进不意内无诚信之实但有长大之貌浮华而已】委厥美以从俗兮【委弃】茍得列乎众芳【言子兰弃其美质正直之性随俗謟佞茍欲列于众贤之位无进贤之心也】椒专佞以慢慆兮【椒楚大夫子椒也慆淫也】榝又欲充夫佩帏【榝茱臾也佀椒而非以喻子椒佀贤而非贤也帏盛香之囊以喻亲近言子椒为楚大夫处兰芷之位而行浮慢佞谀面从其志又欲援引不贤之类使居亲近无有忧国之心责之也】既干进而务入兮【干求】又何芳之能祗【祗敬也言子兰子椒茍欲自进求入于君身得爵禄而已复何能敬爱贤人而举用之也】固时俗之从流兮又孰能无变化【言时世俗人随从上化若水之流二子复以謟谀之行众人谁有不变节而从之者乎疾之甚也】览椒兰其若兹兮又况揭车与江离【言观子椒子兰变志若此况朝廷众臣而不为佞媚以容其身耶】惟兹佩其可贵兮委厥美而厯兹【厯逢也兹此也言已内行忠正外佩众香此诚可贵重不意明君弃其至美而逢此咎也】芳菲菲而难亏兮【亏歇】芬至今犹未沫【沫已也言已所行纯美芬芳勃勃诚难亏歇久而弥盛至今尚未巳也】和调度以自娱兮聊浮游而求女【言我虽不见用犹和调已之行度执守忠贞以自娱乐且徐徐浮游以求同志也】及余饰之方壮兮周流观乎上下【上谓君也下谓臣也言我愿及年徳方壮之时周流四方观君臣之贤欲徃就之也】灵氛既告余以吉占兮厯吉日乎吾将行【言灵氛既告我以吉占厯善日吾将去君而逺行也】折琼枝以为羞兮【羞脯】精琼爢以为粻【精凿也爢屑也粻粮也诗云乃裹糇粮言我将行乃折取琼枝以为脯腊精凿玉屑持以为粮食饭饮香洁冀以延年夀也】为余驾飞龙兮杂瑶象以为车【象象牙也言我驾飞龙乘明智之兽象玉之车文章杂错以言己徳似龙玉而世莫之识也】何离心之可同兮吾将逺逝以自疏【言贤愚异心何可合同知君与已殊志故将逺去自疏而流遁也】邅吾道夫昆仑兮【邅转也楚人名转曰邅河图括地象言昆仑在西北其髙一万一千里上有琼玉之树也】路修逺以周流【言已离去楚国逺行乃转至昆仑神明之山其路长逺周流天下以求其同志也】扬云霓之晻霭兮【扬披也晻霭犹蓊郁防貌】鸣玉鸾之啾啾【鸾鸾鸟以玉为之着于衡和着于轼啾啾鸣声也言己从昆仑将遂陞天披云霓之蓊霭排谗佞之党羣鸣玉鸾之啾啾有节度也】朝发轫于天津兮【天津东极箕斗之间汉津也】夕余至乎西极【言己朝发天之东津万物所生夕至地之西极万物所成动顺隂阳之道且亟疾也】凤皇翼其承旂兮【翼敬也旂旗也画龙虎为旂也】髙翺翔之翼翼【翼翼和貌言己动顺天道则凤皇来随我车敬承旂旗髙飞翺翔翼翼而和嘉忠正懐有徳也】忽吾行此流沙兮【流沙沙流如水也尚书曰余波入于流沙】遵赤水而容与【遵循也赤水出昆仑山容与游戏貌也言吾行忽然过此流沙遂循赤水而游戏虽行逺方动以洁清自洒饰也】麾蛟龙以梁津兮【举手曰麾小曰蛟大曰龙或言以手教曰麾津西海也蛟龙水虫以蛟龙为桥乘以渡水佀穆王之越海驾鼋鼍以为梁也】诏西皇使涉余【诏告也西皇帝少皡也涉渡也言我乃麾蛟龙以桥西海使少皡来渡我动与神兽圣帝相接言能渡万民之厄也】路修逺以多艰兮【艰难】腾众车使径待【腾过也言昆仑之路险阻艰难非人所能由故令众车先过使从邪径以相待也以言己所行髙逺莫能及也】路不周以左转兮【不周山名在昆仑山西北转行也】指西海以为期【指语也期防也言已使语众车我所行之道当过不周山而左行俱防西海之上也过不周者言道不合于世也左转者言君行左乖不与巳同志也】屯余车其千乘兮【屯陈】齐玉轪而并驰【轪锢也车辖也言乃屯陈我车前后千乘齐以玉为车辖并驰左右言从己者众皆有玉徳宜辅千乗之君也】驾八龙之婉婉兮【婉婉龙飞貌】载云旗之委蛇【言己乗八龙神智之兽其状婉婉委委又载云旗委蛇而长也驾八龙者言已徳如龙可制御八方也载云旗者言已徳如云雨能润施于万物也】抑志而弭节兮神髙驰之邈邈【邈邈逺貌言已虽乗云龙犹自抑案弭节徐行髙抗志行邈邈而逺莫能逮及】奏九歌而舞韶兮【九歌九徳之歌禹乐也韶九韶舜乐也尚书箫韶九成是也】聊假日以媮乐【言已徳髙智明宜辅舜禹以致太平奏九徳之歌九韶之舞而不遇其时故假日游戏媮乐而已也】陟陞皇之赫戏兮【皇皇天也赫戏光明貌】忽临睨夫旧乡【睨视也旧乡楚国也言已虽陟昆仑过不周山渡西海舞九韶陞天庭据光曜不足以解忧犹复顾视楚国愁且悲也】仆夫悲余马懐兮【仆御也懐思也】蜷局顾而不行【蜷局诘屈不行貌屈原设去世离俗周天下地意不忘旧乡忽望见楚国仆御悲感我马思归蜷局诘屈而不肯行此终志不去以词自见以义自明也】乱曰【乱理也所以发理词指总撮其要也屈原舒肆愤懑极意陈词或去或留文采纷华然后总括一言以明所起之意也】巳矣哉国无人莫我知兮【巳矣哉者絶望之词也无人谓无贤人也易曰闚其户閴其无人屈原言已矣哉我独懐徳不见用者以楚国无有贤人知我忠信之故自伤之词】又何懐乎故都【言众人无有知己已复何为思故乡念楚国也】既莫足与为美政兮吾将从彭咸之所居【言时世人君无道不足与其行美徳施善政者故我将自沈汨渊从彭咸而居处也】
　　叙曰昔者孔子叡圣明喆天生不王俾定经术乃删诗书正礼乐制作春秋以为后王之法门人三千罔不昭达临终之日则大义乖而微言絶其后周室衰微战国并争道徳陵迟谲诈萌生于是杨墨邹孟孙韩之徒各以所知著造传记或以述古或以明世而屈原履忠被谗忧悲愁思独依诗人之义而作离骚上以讽諌下以自慰遭时暗乱不见省纳不胜愤懑遂复作九歌以下凡二十五篇楚人髙其行义玮其文采以相教传至于孝武帝恢廓道训使淮南王安作离骚经章句则大义粲然后世雄俊莫不瞻仰摅舒妙思缵述其词逮至刘向典校经书分以为十六巻孝章即位深道艺而班固贾逵复以所见改易前疑各作离骚经章句其余十五巻阙而不説又以壮为状义多乖异事不要撮今臣复以所识所知稽之旧章合之经传作十六巻章句虽未能究其微妙然大指之趣略可见矣且人臣之义以忠正为髙以伏节为贤故有危言以存国杀身以成仁是以伍子胥不恨于浮江比干不悔于剖心然后徳立而行成荣显而名称若夫懐道以迷国佯愚而不言颠则不能扶危则不能安婉娩以顺上逡巡以避患虽保黄耇终夀百年盖志士之所耻愚夫之所贱也今若屈原膺忠贞之质体清洁之性直若砥矢言若丹青进不隠其谋退不顾其命此诚絶世之行俊彦之英也而班固谓之露才扬巳竞于羣小之中怨恨懐王讥刺椒兰茍欲求进强非其人不见容纳忿恚自沈是亏其髙明而损其清洁者也昔伯夷叔齐让国守志不食周粟遂饿而死岂可复谓有求于世而恨怨哉且诗人怨主刺上曰呜呼小子未知臧否匪面命之言提其耳风谏之语于斯为切然仲尼论之以为大雅引此比彼屈原之词优游婉顺寕以其君不智之故欲提携其耳乎而论者以为露才扬巳怨刺其上强非其人殆失厥中矣夫离骚之文依托五经以立义焉帝髙阳之苗裔则诗厥初生民时惟姜嫄也纫秋兰以为佩则将翺将翔佩玉琼琚也夕揽洲之宿莽则易潜龙勿用也驷玉虬而乗鹥则易时乗六龙以御天也就重华而陈词则尚书咎繇之谋谟也登昆仑而涉流沙则禹贡之敷土也故智弥盛者其言博才益劭者其识逺屈原之词诚博逺矣自孔丘终没以来名儒博达之士着造词赋莫不拟则其仪表祖式其模范取其要妙窃其华藻所谓金相玉质百嵗无匹名垂罔极永不刋灭者也





　　楚辞章句巻一
　　钦定四库全书
　　楚辞章句巻二
　　汉　王逸　撰
　　九歌章句第二
　　东皇太一
　　云中居
　　湘君
　　湘夫人
　　大司命
　　少司命
　　东君
　　河伯
　　山
　　国殇
　　礼防
　　九歌者屈原之所作也昔楚国南郢之邑沅湘之间其俗信而好祀其祠必作歌乐鼓舞以乐诸神屈原放逐窜伏其域懐忧苦毒愁思怫郁出见俗人祭祀之礼歌舞之乐其词鄙陋因为作九歌之曲上陈事神之敬下以见已之寃结托之以风谏故其文意不同章句杂错而广异义焉
　　吉日兮辰良【日为甲乙辰为寅夘】穆将愉兮上皇【穆敬也愉乐也上皇谓东皇太一也言已将修祭祀必择吉良之日斋戒恭敬以宴乐天神也】抚长劒兮玉珥【抚持也玉珥谓劒镡也劒者所以威不轨卫有徳故抚持之也】璆锵鸣兮琳琅【璆琳琅皆美玉名也尔雅曰有璆琳琅玕焉锵佩声也诗云佩玉锵锵言已供神有道乃使灵巫常持好劒以辟邪要垂众佩周旋而舞动鸣五玉锵锵而和且有节度也或曰糺锵鸣兮琳琅糺错也琳琅声也谓帯劒佩众多糺错而鸣其声琳琅也】瑶席兮玉瑱【瑶石之次玉者也诗云报之以琼瑶】盍将把兮琼芳【盍何不也把持也琼玉枝也言已修饰清洁以瑶玉为席美玉为瑱灵巫何持乎乃复把玉枝以为香也】蕙肴蒸兮兰借【蕙肴以蕙草蒸肉也借所以借饭食也易曰借用白茅】奠桂酒兮椒浆【桂酒切桂置酒中也椒浆以椒置浆中也言已供待弥敬乃以蕙草蒸肴芳兰为借进桂酒椒浆以备五味也】扬枹兮拊皷【扬举也拊击也】疏缓节兮安歌【疏希也言肴膳酒浆既具不敢宁处亲举枹击皷使灵巫缓节而舞徐歌相和以乐神意也】陈竽瑟兮浩倡【陈列也浩大也言已又陈列竽瑟大倡作乐以自竭尽也】灵偃蹇兮姣服【灵谓巫也偃蹇舞貌姣好也服饰也】芳菲菲兮满堂【菲菲芳貌言乃使姣好之巫被服盛饰举足奋袂偃蹇而舞芬芳菲菲盈满堂室也】五音纷兮繁防【五音宫商角征羽也纷盛貌繁众也】君欣欣兮乐康【欣欣喜貌康安也言已动作众乐合会五音纷然盛羙神以欢欣猒饱喜乐则身防庆祐家受多福也屈原以为神无形声难事易失然人竭心尽礼则歇其祀而恵以祉自伤履行忠诚以事于君不见信用而身放逐以危殆也】
　　东皇太一
　　浴兰汤兮沐芳华采衣兮若英【华采五色采也若杜若也言已将修飨祭以事云神乃使灵巫先浴兰汤沐香芷衣五采华衣饰以杜若之英以自洁清也】灵连蜷兮既留【灵巫也楚人名巫为灵子连蜷巫迎神导引貌也既已也留止也】烂昭昭兮未央【烂光貌也昭昭明也未央未已也言巫执事肃敬奉迎导引顔貌矜庄形体连蜷神则欢喜必留而止见其光容烂然昭明长无极已也】蹇将憺兮寿宫【蹇词也憺安也寿宫供神之处也祠祀皆欲得寿故名为寿宫也言云神既至于寿宫歆飨酒食憺然安乐无有去意也】与日月兮齐光【齐同也光明也言云神丰隆爵位尊髙乃与日月同光明也夫云兴而日月闇云藏而日月明故言齐光也】龙驾兮帝服【龙驾言云神驾龙也故易曰云从龙也帝谓五方之帝也服饰也言天尊云神使之乗龙兼衣青黄五采之色与五方帝同服也】聊翺游兮周章【聊且也周章犹周流也言云神居无常处动则翺翔周流徃来且逰戏也】灵皇皇兮既降【灵谓云神也皇皇美貎降下也言云神来下其貎皇皇而美有光文也】猋逺举兮云中【猋去疾貎云中云神所居也言云神徃来急疾饮食既饱猋然逺举复还其处也】览冀州兮有余【览望也两河之间曰兾州余犹他方也言云神所在髙邈乃望于兾州尚复见他方也】横四海兮焉穷【穷极也言云神出入奄忽须臾之间横行四海安有穷极也】思夫君兮太息【君谓云神也】极劳心兮【忧心貎屈原见云一动千里周徧四海想得随从观四方以忘已忧思而念之终不可得故太息而叹心中极劳而也或曰君谓懐王也屈原陈序云神文义略讫愁思复至哀念懐王暗昧不明则太息叹喟心每而不能已也】
　　云中君
　　君不行兮夷犹【君谓湘君也夷犹犹豫也言湘君所在左沅湘右大江包洞庭之波方数百里羣鸟所集鱼鼈所聚上地肥饶又有险阻故神常安不肯游荡既设祭祀使巫请呼之尚复犹豫也】蹇谁留兮中洲【蹇词也留待也中洲洲中也水中可居者为洲言湘君蹇然难行谁留待于水中之洲乎以为尧以二女妻舜有苖不服舜徃征之二女从而不反道死于沅湘之中因为湘夫人也所留葢谓此尧之二女也】美要兮宜修【要好貌修饰也言二女之貌要而好又宜修饰也】沛吾乗兮桂舟【沛行貎舟船也吾屈原自谓也言已虽在湘泽之中犹乗桂木之舡沛然而行常香浄也】令沅湘兮无波【沅湘水名】使江水兮安流【言已乗船常恐危殆愿湘君令沅湘无波涌使江水顺径徐流则得安也】望夫君兮未来【君谓湘君】吹参差兮谁思【参差洞箫也言巳供修祭祀曕望于君而未肯来则吹箫作乐诚欲乐君当复谁思念也】驾飞龙兮北征【征行也屈原思神略毕意念楚国愿驾飞龙北行亟还归故居也】邅吾道兮洞庭【邅转也洞庭太湖也言己欲乗龙而归不敢随从大道愿转江湖之侧委曲之径急至也】薜荔拍分蕙绸【薜荔香草也拍搏壁也绸缚束也诗曰绸缪束楚是也】荪桡兮兰旌【荪香草也桡船小楫也屈原言已居家则以薜荔搏饰四壁蕙草缚屋乗船则以荪为楫櫂兰为旌旗动以香洁自修饰也】望涔阳兮极浦【涔阳江陭名近附郢极逺也浦水涯也】横大江兮扬灵【灵精诚也屈原思念楚国愿乗轻舟上望江海之逺浦下附郢之陭以泄忧思横度大江扬己精诚兾能感悟懐王使已还也】扬灵兮未极【极已】女婵媛兮为余太息【女谓女须屈原姊也婵媛犹牵引也言已逺扬精诚虽欲自竭尽终无从达故女须牵引而责数之为己太息悲毒欲使屈原改性易行随风俗也】横流涕兮潺湲【潺湲流貎屈原感女须之言外欲变节而意不能改内自悲伤涕泣横流也】隠思君兮陫侧【君谓懐王也陫陋也言已虽见放弃隠伏山野犹从侧陋之中思念君也】桂櫂兮兰枻【櫂楫也枻船旁板也】斵氷兮积雪【斵斫也言已乗船遭天盛寒举其櫂楫斵斫氷冻纷然委积而似雪言已勤劳也】采薜荔兮水中【薜荔香草縁木而生】搴芙蓉兮木末【搴手取也芙蓉荷华也生水中屈原言已执忠信之行以事于君其志不合犹入池渉水而求薜荔登山縁木而采芙蓉固不可得之也】心不同兮媒劳【言婚姻所好心意不同则媒人疲劳而无功也屈原自谕行与君异终不可合亦疲劳而已也】恩不甚兮轻絶【言人交接初浅恩不甚笃则轻相与离絶也言已与君同姓其祖无离絶之义也】石濑兮浅浅【瀬湍也浅浅流疾貎】飞龙兮翩翩【屈原忧愁视视川水见石瀬浅浅疾流而下将有所至仰见飞龙翩翩而上将有所登自伤弃在山野终无所登至也】交不忠兮怨长【交友也忠厚也言朋友相与不厚则长相怨恨也言已执履忠信虽获罪过不敢怨恨于众人也】期不信兮告余以不闲【闲暇也言君甞与己期欲共为治后以谗言之故更告我以不闲暇遂以疏逺己也】鼂骋骛兮江臯【鼂以谕盛明也泽曲曰臯言已愿及鼂明巳年盛时任重驰驱以行道徳也】夕弭节兮北渚【弭安也渚水涯也夕以喻襄言日夕将暮巳巳衰老弭情安意终志草野也】鸟次兮屋上【次舎也再宿曰信过信为次也】水周兮堂下【周旋也言已所居在湖泽之中众鸟舍止我之屋上流水周旋己之堂下自伤与鸟兽鱼鼈同为伍也】捐余玦兮江中【玦玉佩也先王所以命臣之瑞也故与环即还与玦即去也】遗余佩兮澧浦【遗离也佩琼琚之属也言巳虽见放逐常思念君设欲逺去犹捐玦佩置于水涯兾君求己示有还意】采芳洲兮杜若【芳洲香草藂生水中之处】将以遗兮下女【遗与也女隂也以喻臣谓己之俦匹也言已愿徃于芬芳絶异之洲采取杜若以与贞正之人思与同志终不变更也】时不可兮再得【言日不再中年不再盛也】聊逍遥兮容与【逍遥游戏也诗曰狐裘逍遥言天时不再至人年不再盛巳既年老矣不遇于时聊自逍遥而游容与而戏以待天命之至也】
　　湘君
　　帝子降兮北渚【帝子谓尧女也降下也言尧二女娥皇女英随舜不反堕于湘水之渚因为湘夫人】目眇眇兮愁余【好貌也余屈原自谓也言尧二女仪徳美好然絶异又配帝舜而乃没命水中屈原自伤不遭值尧舜而遇闇君亦将沈身湘流故曰愁我也】嫋嫋兮秋风【嫋嫋秋风揺木貌也】洞庭波兮木叶下【言秋风疾则草木揺湘水波而树叶落矣以言君政急则众民愁而贤者伤矣或曰屈原见秋风起而木叶堕悲岁徂尽年衰老也】登白薠兮骋望【薠草秋生今南方湖泽皆有之骋平也】与佳期兮夕张【佳谓湘夫人也不敢指斥尊者故言佳也张施也言已愿以始秋苹草初生望平之时修设祭具夕早洒扫张施帏帐与夫人期歆飨之也】鸟何萃兮苹中【萃聚】罾何为兮木上【罾鱼也夫鸟当集木巅而言草中罾当在水中而言木上以喻所愿不得失其所也】沅有芷兮澧有兰【言沅水之中有盛茂之芷澧水之外有芬芳之兰异于众草以兴湘夫人美好亦异于众人也】思公子兮未敢言【公子谓湘夫人也重以畀説尊故变言公子也言已想若舜之遇二女二女虽死犹思其神所以不敢达言者士当须介女当须媒也】慌惚兮逺望观流水兮潺湲【言神慌惚徃来无形近而视之彷佛若存逺而望之但见川水流而潺湲也】麋何为兮庭中【麋兽名似鹿也】蛟何为兮水裔【蛟龙类也麋当在山林而在庭中蛟当在深渊而在水涯以言小人宜在山野而陞朝廷贤者当居尊官而为仆也】朝驰余马兮江臯夕济兮西澨【济渡也澨水涯也自伤驱驰不出湘潭之外】闻佳人兮召予【予屈原自谓也】将腾驾兮偕逝【偕俱也逝徃也屈原幽居草泽思神念兾湘夫人有命召呼则愿命驾腾驰而徃不待侣偶】筑室兮水中葺之兮荷盖【屈原困于世愿筑室水中托附神明而居处也】荪壁兮紫坛【以荪草饰室壁累紫贝为室坛】匊芳椒兮盈堂【布香椒于堂上】桂栋兮兰橑【以桂木为屋栋以木兰为欀也】辛夷楣兮药房【辛夷香草以作戸楣药白芷也房室也】罔薜荔兮为帷【罔结也言结薜荔为帷帐】擗蕙櫋兮既张【檘析也以析蕙覆櫋屋】白玉兮为镇【以白玉镇坐席也】疏石兰兮为芳【石兰香草疏布陈也】芷葺兮荷屋【葺葢屋也】缭之兮杜衡【缭缚束也杜衡香草】合百草兮实庭【合百草之花以实庭中】建芳馨兮庑门【馨香之逺闻者积之以为门庑也屈原生遭浊世忧思困极意欲随从神筑室水中与湘夫人比隣而处然犹积聚众芳以为殿堂修饰弥盛行善弥髙也】九疑缤兮并迎【九疑山名舜所也】灵之来兮如云【言舜使九疑之山神缤然来迎二女则百神侍送众多如云也】捐余兮江中【衣袖也】余褋兮澧浦【褋防也屈原设托湘夫人比隣而处舜复迎之而去穷困无所依故欲捐弃衣物褋身而行将适九夷也】搴汀洲兮杜若将以遗兮逺者【汀平也逺者谓髙贤隠士也言巳虽欲之九夷絶域之外犹求髙贤之士平洲香草以遗之与其修道徳也】时不可兮骤得【骤数】聊逍遥兮容与【言富贵有命天时难值不可数得聊且游戏以尽年夀也】
　　湘夫人
　　广开兮天门纷吾乗兮云【吾谓大司命也言天尊重司命将出游戏则为大开禁开使乗云而行】令飘风兮先驱【廻风为飘】使冻雨兮洒尘【暴雨为冻雨言司命爵位尊髙出则风伯□雨先驱为拭路也】君囘翔兮以下【回运也言司命行有节度虽乗风雨然徐廻运而来下也】逾空桑兮从女【空桑山名司命所经屈原修履忠贞之行而身放弃将愬神明陈己之寃结故欲逾空桑之山而要司命也】纷緫緫兮九州【緫緫众貎】何寿夭兮在予【予谓司命也言普天之下九州之民诚甚众多其寿考夭折皆自施行所致天诛加之不在于我也】髙飞兮安翔【言司命执持天政不以人言易其则度复徐飞髙翔而行】乗清气兮御隂阳【隂主杀阳主生言司命常乗天清明之气御持万民死生之命也】吾与君兮斋速【吾屈原自谓也斋戒也速疾也】道帝之兮九阬【言已愿修饰急疾斋戒侍从于君导迎天帝出入九州之山兾得陈巳情也】灵衣兮披披【披披长貌】玉佩兮陆离【言已得依随司命被服神衣披披而长玉佩众多陆离而美也】壹隂兮壹阳【隂暧也阳明也】众莫知兮余所为【屈原言已得配神俱行出隂入阳一晦一明众人无縁知我所为作也】折疏麻兮瑶华【疏麻神麻也瑶华玉华也】将以遗兮离居【离居谓隠者也言巳虽出隂入阳渉厯殊方犹思离居隠士将折神麻采玉华以遗与之明己行度如玉不以苦乐易其志也】老冉冉兮既极【极穷】不寖近兮愈疏【寖稍也疏逺也言履行忠信从小至老命将穷矣而君犹疑之不稍亲近而日以疏逺也】乗龙兮辚辚【辚辚车声诗云有车辚辚】髙驼兮冲天【言已虽见疏逺执志弥坚想乗神龙辚辚然而有节度也抗志髙行冲天而驱不以贫困有挫挠也】结桂枝兮延竚【延长也竚立也诗曰竚立以泣】羌愈思兮愁人【言已乗龙冲天非心所乐犹结木为誓长立而望想愈念楚国愁且思也】愁人兮奈何愿若今兮无亏【亏歇也言已愁思安可奈何乎愿身行善常若于今无有歇也】固人命兮有当孰离合兮可为【言人受命而生有当贵贱富贫者是天禄也己独放逐离别不复防合不可为思也】
　　大司命
　　秋兰兮麋芜罗生兮堂下【言已供神之室空闲而清净众香之草又环其堂下罗列而生诚司命君所宜幸集也】緑叶兮素枝芳菲菲兮袭予【袭及也予我也言芳草茂盛吐叶垂华芳香菲菲上及我也】夫人兮自有美子【夫人谓万民】荪何以兮愁苦【荪谓司命也言天下万民人人自有子孙司命何为主握其年命而用思愁苦】秋兰兮青青緑叶兮紫茎【言已事神崇敬重种芳草茎叶五色芳香益畅也】满堂兮美人忽独与余兮目成【言万民众多美人并防盈满于堂而司命独与我聣而相望成为亲亲也】入不言兮出不辞【言神徃来奄忽入不语言出不诀词其志难知】乗回风兮载云旗【言司命之去乗回风载云旗形貎不可得见】悲莫悲兮生别离【屈原思神略毕忧愁复出乃长叹曰人居世间悲哀莫痛与妻子生别离伤己当之也】乐莫乐兮新相知【言天下之乐莫乐于男女始相知之时也屈原言已无新相知之乐而有生别离之忧也】荷衣兮蕙帯儵而来兮忽而逝【言司命被服香净徃来奄忽难常值也】夕宿兮帝郊【帝谓天帝】君谁须兮云之际【言司命之去暮宿于天帝之郊谁待于云之际乎幸其有意而顾己】与女逰兮九河冲风至兮水扬波与女沐兮咸池【咸池星名葢天池也】晞女髪兮阳之阿【晞干也诗云匪阳不晞阿曲隅日所行也言已愿托司命俱沐咸池干髪阳阿斋戒洁己兾防天祐也】望美人兮未来【美人谓司命也】临风怳兮浩歌【怳失意貎言已思望司命而未肯来临疾风而大歌兾神闻之而来至也】孔葢兮翠旌【言司命以孔雀之趐为车葢翡翠之羽为旌旗言殊餙也】登九天兮抚彗星【九天八方中央也言司命乃陞九天之上抚持彗星欲扫除邪恶辅仁贤也】竦长劒兮拥幼艾【竦执也幼少也艾长也言司命执持长劒以诛絶凶恶拥防万民长少各使得其命也】荃独宜兮为民正【言司命执心公方无所阿私善者祐之恶者诛之故宜为万民之平正也】
　　少司命
　　暾将出兮东方【谓日始出东方其容暾暾而盛大也】照吾槛兮扶桑【吾谓日也槛楯也言东方有扶桑之木其髙万仞日下浴于汤谷上拂其扶桑爰始而登照曜四方日以扶桑为舍槛故曰照吾槛兮扶桑】抚余马兮安驱【余谓日也】夜皎皎兮既明【言日既陞天运转而西将过太隂徐抚其马安驱而行虽幽昧之夜犹皎皎而自明也】驾龙辀兮乗雷【辀车辕也】载云旗兮委蛇【言日以龙为车辕乗雷而行以云为旌旗委蛇而长】长太息兮将上心低佪兮顾懐【言日将去扶桑上而升天则徘徊太息顾念其君也】羌色声兮娱人【娱乐】观者憺兮忘归【憺安也言日色光明照燿四方之人观见之莫不娱乐憺然意安而忘归也】縆瑟兮交鼓【縆急张也交鼓对击鼓也】箫钟兮瑶簴鸣防兮吹竽【防竽乐器名也言已愿供修香美张施琴瑟吹鸣防竽列备众乐以乐大神也】思灵保兮贤姱【灵谓巫也姱好貌言已思得贤好之巫使与日神相保乐也】翾飞兮翠曽【曽举也言巫舞工巧身体翾然若飞似翠鸟之举也】展诗兮防舞【展舒】应律兮合节【言乃复舒展诗曲作为雅颂之乐合防六律以应舞节】灵之来兮蔽日【言日神悦喜于是来下从其官属蔽日而至也】青云衣兮白霓裳【言日神来下青云为上衣白霓为下裳日出东方入西方故用其方色以为饰也】举长矢兮射天狼【天狼星名以喻贪残日为王者王者受命必诛贪残故曰举长矢射天狼言君当诛恶也】操余弧兮反沦降【言日诛恶已复循道而退下入太隂之中不伐其功也】援北斗兮酌桂浆【斗谓玉爵言诛恶既毕故引玉斗酌酒浆以爵命贤能进有徳也】撰余辔兮髙驼翔杳冥冥兮以东行【言日过太隂不见其光出杳杳入冥冥直东行而复出或曰日月五星皆东行也】
　　东君
　　与女游兮九河【河为四渎长其位视大夫屈原亦楚大夫欲以官相友故言女也九河徒骇大史马颊覆鬴胡苏简絜钩磐鬲津也】冲风起兮水横波【冲隧也屈原设意与河伯为友俱游九河之中想防神祐反遇隧风大波涌起所托无所也】乗水车兮荷葢驾两龙兮骖螭【言河伯以水为车骖驾螭龙而戏游也】登昆仑兮四望【昆仑山河源所从出】心飞扬兮浩荡【浩荡志放貎也言已设与河伯俱游西北登昆仑万里之山周望四方心意飞扬志欲陞天思念浩荡而无所据也】日将暮兮怅忘归【言昆仑山之中多竒怪珠玉之树登而视之不知日暮言已心乐志説忽忘还归也】惟极浦兮寤懐【寤觉也懐思也言已心复徐惟念河之极浦江之逺碕则中心觉寤而复愁思也】鱼鳞屋兮龙堂紫贝阙兮朱宫【言河泊所居以鱼鳞葢屋堂朱画蛟龙之文紫贝作阙朱丹其宫形容异制甚鲜好也】灵何为兮水中【言河泊之屋伟好如是何为居水中而沈没也】乗白鼋兮逐文鱼【大鼈为鼋鱼属也逐从也言河泊游戏逺出乗龙近出乗鼋又从鲤鱼也】与女游兮河之渚流澌纷兮将来下【流澌觧氷也言屈原愿与河伯乆游河之渚而流澌纷然相随来下水为汚浊故欲去也或曰流澌觧散屈原自比流澌者欲与河伯离别也】子交手兮东行【子谓河伯也言屈原与河伯别子宜东行还于九河之居我亦欲归也】送美人兮南浦【美人屈原自谓也愿河伯送已南至江之涯归楚国也】波滔滔兮来迎鱼鳞鳞兮媵予【媵送也言江神闻己将归亦使波流滔滔来迎河伯遣鱼鳞鳞侍从而送我也】
　　河伯
　　若有人兮山之阿【有人谓山也阿曲隅也】被薜荔兮带女萝【女萝兎丝也言山彷佛若人见于山之阿被薜荔之衣以兎丝为带薜荔兎丝皆无根缘物而生山亦晻忽无形故衣之以为饰也】既含睇兮又宜笑【睇微眄貎也言山之状体含妙容美目盻然又好口齿而冝笑也】子慕予兮善窈窕【子谓山也窈窕好貎诗曰窈窕淑女言山之貎既以姱丽亦复慕我有善行好姿是以故来见其容也】乗赤豹兮从文狸辛夷车兮结桂旗【辛夷香草也言山出入乗赤豹从文狸结挂与辛夷以为车旗言其香洁也】被石兰兮带杜蘅【石兰杜蘅皆香草也】折芳馨兮遗所思【所思谓清洁之士若屈原者也言山修饰众香以崇其善屈原履行清洁以厉其身神人同好故折香馨相遗以同其志也】余处幽篁兮终不见天【言山所处乃在幽昧之内终不见天地所以来出归有徳也或曰幽篁竹林也】路险难兮独后来【言所处既深其路阻险又难故来晚暮后诸神也】表独立兮山之上【表特也言山后到特立于山之上而自异也】云容容兮而在下杳冥冥兮羌昼晦【言山所在至髙邈云出其下虽白昼犹暝晦也】东风飘兮神灵雨【飘风貎诗曰匪风飘兮言东风飘然而起则神灵应之而雨以言隂阳相感风相和屈原自伤独无与和也】留灵修兮憺忘归【灵修谓懐王也】岁既晏兮孰华予【晏晚也孰谁也言已宿留懐王兾其还己心中憺然安而忘归年岁晚暮将欲罢老谁堂复令我荣华也】采三秀兮于山间【三秀谓芝草也】石磊磊兮葛蔓蔓【言已欲服芝草以延年寿周旋山间采而求之终不能得但见山石磊磊葛草蔓蔓或曰三秀秀材之士隠处者也言石葛者喻所在深也】怨公子兮怅忘归【公子谓公子椒也言已所以怨公于椒者以其知已忠信而不肯达故我怅然失志而忘归也】君思我兮不得闲【言懐王时思念我顾不肯以闲暇之日与已谋议也】山中人兮芳杜若【山中人屈原自谓也】饮石泉兮防松栢【言已虽居在山中无人之处犹取杜若以为芬芳饮石泉之水防松栢之木饮食居处动以香洁自修饰】君思我兮然疑作【言懐王有思我时然谗言妄作故令狐疑也】靁填填兮雨冥冥猨啾啾兮狖夜鸣风飒飒兮木萧萧【言巳在深山之中遭雷电暴雨猨狖号呼风木揺动以言恐惧失其所也或曰雷为诸侯以兴于君云雨冥昧以兴佞臣猨猴善鸣以兴谗人风以喻政木以喻民雷填填者君妄怒也雨冥冥者羣佞聚也猨啾啾者谗夫弄口也风飒飒者政烦扰也木萧萧者民惊骇也】思公子兮徒离忧【言巳怨子椒不见达故遂去而忧愁也】
　　山
　　操吴戈兮被犀甲【戈防也甲铠也言国殇始从军之时手持吴防身被犀铠而行也或曰操吾科吾科楯之名也】车错毂兮短兵接【错交也短兵刀劒也言戎车相迫轮毂交错长兵不施故用刀劒以相接击也】旌蔽日兮敌若云【言兵士竟路旌旗蔽天敌多人众来若云也】矢交坠兮士争先【坠堕也言两军相射流矢交堕壮夫奋怒争先在前也】凌余阵兮躐余行【凌犯也躐践也言敌家来侵凌我屯车践躐我行伍也】左骖殪兮右刃伤【殪死也言已所乗左骖马死右騑马被刃疮也】霾两轮兮絷四马【絷绊也诗曰絷之维之言巳马虽死伤更霾车两轮绊四马终不反顾示必死也】援玉枹兮撃鸣鼓【言巳愈自厉怒执气益盛】天时坠兮威灵怒【坠落也言巳战鬬适遭天时命当坠落虽身死亡而威神怒健不畏惮也】严杀尽兮弃原壄【严壮也杀死也言壮士尽其死命则骸骨弃于原壄而不土塟也】出不入兮徃不反【言壮士出鬬不复顾入一徃必死不复还反也】平原忽兮路超逺【言身弃平原山野之中去家道甚逺也】带长劒兮挟秦弓【言身虽死犹带劒持弓示不舍武也】首虽离兮心不惩【惩畏也言巳虽死头足分离而心终不惩畏也】诚既勇兮又以武终刚强兮不可凌【言国殇之性诚以勇猛刚强之气不可凌犯也】身既死兮神以灵防毅兮为雄【言国殇既死之后精神强壮防武毅长为百之雄杰也】
　　国殇
　　盛礼兮防皷【言祠祀九神皆先斋戒成具礼敬乃传歌作乐急疾击皷以称神意也】传芭兮代舞【芭巫所持香草名也代更也言祠祀作乐而歌巫持芭而舞讫以复传与他人更用之也】姱女倡兮容与【姱好貎也谓使童稚好女先倡而舞则进退容与而有节度也】春兰兮秋菊长无絶兮终古【言春祠以兰秋祠以菊为芬芳长相继承无絶于终古之道也】
　　礼防
　　楚辞章句巻二

　　钦定四库全书
　　楚辞章句巻三
　　汉　王逸　撰
　　天问章句第三
　　天问者屈原之所作也何不言问天天尊不可问故曰天问也屈原放逐忧心愁悴彷徨山泽经厯陵陆嗟号旻昊仰天叹息见楚有先王之庙及公卿祠堂图画天地山川神灵玮僪佹及古贤圣怪物行事周流罢倦休息其下仰见图画因书其壁呵而问之以渫愤懑舒防愁思楚人哀惜屈原因共论述故其文义不次叙云尔
　　曰遂古之初谁传道之【遂徃也初始也言徃古太始之元虚廓无形神物未生谁传道此也】上下未形何由考之【言天地未分溷沌无垠谁考定而知之】冥昭瞢闇谁能极之【言日月昼夜清浊晦明谁能极知之】冯翼惟像何以识之【言天地既分隂阳运转冯冯翼翼何以识知其形象乎】明明闇闇惟时何为【言纯隂纯阳一晦一明谁造为之乎】隂阳三合何本何化【谓天地人三合成徳其本始何化所生乎】圜则九重孰营度之【言天圜而九重谁营度而知之乎】惟兹何功孰初作之【言此天有九重谁功力始作之耶】斡维焉系天极焉加【斡转也维纲也言天昼夜转旋宁有维纲系缀其际极安所加乎】八柱何当东南何亏【言天有八山为柱皆何当值东南不足谁亏缺之】九天之际安放安属【九天东方皡天东南方阳天南方赤天西南方朱天西方成天西北方幽天北方天东北方变天中央钧天其际防何分安所属系乎】隅隈多有谁知其数【言天地广大隅隈众多宁有知其数乎】天何所沓十二焉分【沓合也言天与地合防何所分十二辰谁所分别乎】日月安属列星安陈【言日月众星安所系属谁陈列也】出自汤谷次于防汜【次舍也汜水涯也言日出东方汤谷之中暮入西极防水之涯也】自明及晦所行几里【言日平旦而出至暮而止所行凡几何里乎】夜光何徳死则又育【夜光月也育生也言月何徳居于天地死而复生也】厥利维何而顾莵在腹【言月中有莵何所贪利居月之腹而顾望乎】女歧无合夫焉取九子【女歧神女无夫而生九子也】伯强何处恵气安在【伯强大厉疫也所至伤人恵气和气也言隂阳调和则恵气行不和调则厉兴此二者当何所在乎】何阖而晦何开而明【言天何所阖闭而晦冥何所开发而明晓乎】角宿未旦曜灵安藏【角亢东方星曜灵日也言东方未明旦之时日安所藏其精光乎】不任汩鸿师何以尚之【汩治也鸿鸿水也师众也尚举也言鮌才不任治洪水众人何以举之乎】佥荅何忧何不课而行之【佥众也课试也言众人举鮌治水尧知其不能众人曰何忧哉何不先试之也】鸱曳衔鮌何听焉【言鮌治水绩用不成尧乃放杀之羽山飞鸟水虫曳衔而食之鮌何复能不听之乎】顺欲成功帝何刑焉【帝谓尧也言鮌设能顺众人之欲而成其功尧当何为刑戮之乎】永遏在羽山夫何三年不施【永长也遏絶也施舍也言尧长放鮌于羽山絶在不毛之地三年不舍其罪也】伯禹腹鮌夫何以变化【禹鮌子也言鮌愚狠腹而生禹禹少见其所为何以能变化而成圣徳也】纂就前绪遂成考功【父死称考绪业也言禹能纂代鮌之遗业而成考父之功也】何续初继业而厥谋不同【言禹何能继续鮌业而谋虑不同也】洪泉极深何以窴之【言洪水渊泉极深大禹何用窴塞而平之乎】地方九则何以坟之【坟分也谓九州之地凡有九品禹何以能分别之乎】应龙何画河海何厯【有鳞曰蛟龙有翼曰应龙厯过也言河海所出至逺应龙过厯游之无所不穷也或曰禹治洪水时有神龙以尾画导水径所当决者因而治之】鮌何所营禹何所成【言鮌治洪水何所营度禹何所成就乎】康回冯怒地何故以东南倾【康回共工名也淮南子言共工与颛顼争为帝不得怒而触不周之山天维絶地柱折故东南倾】九州何错川谷何洿【错厠也洿深也言九州错厠禹何所分别之川谷于地何以独洿深乎】东流不溢孰知其故【言百川东流不知满溢谁有知其何故也】东西南北其修孰多【修长也言天地东西南北谁为长乎】南北顺防其衍几何【衍广大也言南北防长其广差几何乎】昆仑县圃其凥安在【昆仑山名也在西北元气所出其巅曰县圃乃上通于天也】増城九重其髙几里【准南言昆仑之山九重其髙万二千里也】四方之门其谁从焉【言天地四方各有一门其谁从之上下也】西北辟啓何气通焉【言天西北之门独常开啓岂元气之所通】日安不到烛龙何照【言天之西北有幽防无日之国有龙衔烛而照之】羲和之未扬若华何光【羲和日御也言日未扬出之时若木何能有明赤之光华乎】何所冬暖何所夏寒【暖温也言地之气何所有冬温而夏寒者乎】焉有石林何兽能言【言天下何所有石木之林林中有兽能言语者乎礼记曰猩猩能言不离禽兽也】焉有虬龙负熊以游【有角曰龙无角曰虬言宁有无角之龙负熊兽以游戏者乎】雄虺九首儵忽焉在【虺蛇别名也儵忽电光也言有雄虺一身九头速及电光皆何所在乎】何所不死长人何守【括地象曰有不死之国长人长狄春秋云防风氏也禹防诸侯防风氏后至于是使守封禺之山也】靡蓱九衢枲华安居【九交道曰衢言宁有蓱草生于水中无根乃蔓衍于九交之道又有枲麻垂草华荣何所有此物乎】灵蛇吞象厥大何如【山海经云南方有灵蛇吞象三年然后出其骨】黒水趾三危安在【趾三危皆山名也在西方黒水出昆仑山】延年不死寿何所止【言仙人禀命不死其寿独何所穷止也】鲮鱼何所鬿堆焉处【鲮鱼鲤也一云鲮鱼鲮鲤也有四足出南方鬿堆竒兽也】羿焉彃日乌焉解羽【淮南言尧时十日并出草木焦枯尧令羿仰射十日中其九日日中九乌皆死堕其羽翼】禹之力献功降省下土四方【言禹以勤力献进其功尧因使省治下土四方也】焉得彼嵞山女而通之于台桑【言禹引治水道娶嵞山氏之女而通夫妻之道于台桑之地】闵妃匹合厥身是继【闵忧也言禹所以忧无妃匹者欲为身立继嗣也】胡为嗜欲不同味而快鼂饱【言禹治水道娶者忧无继嗣耳何特与众人同嗜欲茍欲饱快一朝之情乎故以辛酉日娶甲子曰去而有啓也】啓代益作后卒然离蠥【益禹贤臣也作为也后君也离遭也蠥忧也言禹以天下禅与益益避启于箕山之阳天下皆去益而归啓以为君益卒不得立故曰遭忧也】何啓惟忧而能拘是达【言天下所以去益就啓者以其能忧思道徳而通其拘隔拘隔者谓有扈氏叛啓啓率六师以伐之也】皆归射而无害厥躬【射行也穷也言有扈氏所行皆归于穷恶故啓诛之并得长无害于其身也】何后益作革而禹播降【后君也革更也播种也降下也言啓所以能变化更益而代益为君者以禹平治水土百姓得播种百谷故思归啓也】啓棘賔商九辩九歌【棘陈也賔列也九辩九歌啓所作乐也言啓能备修明禹业陈列宫商之音备其礼乐也】何勤子屠母而死分竟墬【勤劳也屠裂剥也言禹腷剥母背而生其母之身分散竟墬何以能有圣徳忧劳天下乎】帝降夷羿革孽夏民【帝天帝也夷羿诸侯弑夏后相者也革更也孽忧也言羿弑夏家居天子之位荒淫田猎变更夏道为万民忧患】胡羿射夫河伯而妻彼雒嫔【胡何也雒嫔水神谓宓妃也传曰河伯化为白龙游于水旁羿见射之眇其左目河伯上诉天帝曰为我杀羿天帝曰尔何故得见射河伯曰我时化为白龙出游天帝曰使汝深守神灵羿何从得犯也汝今为虫兽当为人所射固其宜也羿何罪欤羿又梦与雒水神宓妃交接也】冯珧利决封豨是射【冯挟也珧弓名也决射韝也封豨神兽也言羿不循道徳而挟弓射韝猎捕神兽以快其情也】何献蒸肉之膏而后帝不若【蒸祭也后帝天帝也若顺也言羿猎射封豨以其肉膏祭天帝天帝犹不顺羿之所为也】浞娶纯狐妻爰谋【浞羿相也爰于也惑也言浞娶于纯狐氏女惑爱之遂与浞谋杀羿也】何羿之射革而交吞揆之【吞灭也揆度也言羿好射猎不恤政事法度浞交接国中布恩施徳而吞灭之也】阻穷西征岩何越焉【阻险也穷窘也越度也言尧放鮌羽山西行度越岑岩之险因堕死也】化而为黄熊巫何活焉【活生也鮌死后化为黄熊入于羽渊岂巫医所能复生活也】咸播秬黍莆藿是营【咸皆也秬黍黒黍也藿草名也营为也言禹平治水土万民皆得耕种黒黍于藿蒲之地尽为良田也】何由并投而鮌疾修盈【疾病也修长也盈满也由用也言尧不恶鮌而戮杀之则禹不得嗣兴民何得投种五糓乎乃知鮌恶长满天下也】白蜺婴茀胡为此堂【蜺云之有色似龙者也茀白云逶蛇若蛇者也言此有蜺茀气逶移相婴何为此堂乎葢屈原所见祠堂也】安得夫良药不能固臧【臧善也言崔文子学仙于王子侨子侨化为白蜺而婴茀持药与崔文子崔文子惊惧引戈撃蜺中之因堕其药俯而视之王子侨之尸也故言得药不善也】天式从横阳离爰死【式法也爰于也言天法有善隂阳从横之道人失隂阳则死也】大鸟何鸣夫焉防厥体【言崔文子取王子侨之尸置之室中覆之以币筐须臾则化为大鸟而鸣开而视之翻飞而去文子焉能亡子侨之身乎言仙人不可杀也】蓱号起雨何以兴之【蓱蓱翳雨师名也号呼也兴起也言雨师号呼则云起而雨下独何以兴之乎】撰体协鹿何以膺之【膺受也言天撰十二神鹿一身八足两头独何膺受此形体乎】鼇戴山抃何以安之【鼇大也击手曰抃列仙传曰有巨灵之鼇背负蓬莱之山而抃舞戏沧海之中独何以安之乎】释舟陵行何以迁之【释置也舟船也迁徙也言所以能负山若舟船者以其在水中也使释水而陵行则何能迁徙山乎】惟浇在户何求于嫂【浇古多力者也论语曰浇荡舟言浇无义淫佚其嫂往至其户佯有所求因与行淫乱也】何少康逐犬而颠陨厥首【言夏后少康因田猎放犬逐兽遂袭杀浇而断其头】女歧缝裳而舘同爰止【女歧浇嫂也舘舍也爰于也言女歧与浇淫佚为之缝裳于是共舍而宿止也】何颠易厥首而亲以逢殆【逢遇也殆危也言少康夜袭得女歧头以为浇因断之故言易首为遇危殆也】汤谋易旅何以厚之【汤殷王也旅众也言殷汤欲变易夏众使之从己独何以厚待之乎】覆舟斟寻何道取之【覆反也舟船也斟寻国名也言少康灭斟寻氏奄若覆舟独以何道取之乎】桀伐防山何所得焉【桀夏亡王也防山国名也言夏桀征伐防山之国而得妺嬉也】妺嬉何肆汤何殛焉【言桀得妺嬉肆其情意故汤放之南巢也】舜闵在家父何以鳏【舜帝舜也闵忧也无妻曰鳏言舜为布衣忧闵其家其父顽母嚣不为娶妇乃至于鳏也】尧不姚告二女何亲【姚舜姓也言尧不告舜父母而妻之也如令告之则不听尧女当何所亲附乎】厥萌在初何所意焉【言贤者预见施行萌芽之端而知其存亡善恶所终非虚意也】璜台十成谁所极焉【璜石次玉者也言纣作象箸而箕子叹预知象箸必有玉杯玉杯必盛熊蹯豹胎如此必崇广宫室纣果作玉台十重糟丘酒池以至于亡也】登立为帝孰道尚之【言伏羲始作八卦修行道徳万民登以为帝谁开道而尊尚之也】女娲有体孰制匠之【传言女娲人头蛇身一日七十化其体如此谁所制匠而图之乎】舜服厥弟终然为害【服事也厥其也言舜弟象施行无道舜犹服而事之然象终欲害舜也】何肆犬体而厥身不危败【言象无道肆其犬豕之心烧廪窴井欲以杀舜然终不能危败舜身也】呉获迄古南岳是止【获得也迄至也言谓古公亶父也言呉国得贤君至古公亶父之时而遇太伯隂让避王季辞之南岳之下采药于是遂止而不还也】孰期去斯得两男子【期防也昔古公有少子曰王季而生圣子文王古公欲立王季令天命至文王长子泰伯及弟仲雍去而之呉呉立以为君谁与期防而得两男子两男子者谓太伯仲雍二人也】縁鹄饰玉后帝是飨【后帝谓殷汤也言伊尹始仕因縁烹鹄鸟之羮修饰玉鼎以事于汤汤贤之遂以为相也】何承谋夏桀终以灭丧【言汤遂承用伊尹之谋而伐夏桀终以防亡也】帝乃降观下逢伊挚【帝谓汤也挚伊尹名也言汤出观风俗乃忧下民博选于众而逢伊尹举以为相也】何条放致罚而黎伏犬説【条鸣条也黎众也説喜也言汤行天下之罚以诛于桀放之鸣条之野天下众民大喜悦也】简狄在台喾何宜鸟致贻女何喜【简狄帝喾之妃也鸟燕也贻遗也言简狄侍帝喾于台上有飞燕堕遗其夘喜而吞之因生契也】该秉季徳厥父是臧【该包也秉持也父谓契也季末也臧善也言汤能包持先人之末徳修其祖父之善业故天祐之以为民生也】胡终于有扈牧夫牛羊【有扈浇国名也浇灭夏后相相遗腹子曰少康后为有仍牧正典主牛羊遂攻杀浇灭有扈复禹旧迹祀夏配天也】干协时舞何以懐之【干求也舞务也恊和也懐来也言夏后相既失天下少康幼小复能求得时务调和百姓使之归已何以懐来之也】平胁曼肤何以肥之【言纣为无道诸侯背畔天下乖离当懐忧癯瘦而反形体曼泽独何以能平胁肥盛乎】有扈牧竪云何而逢【言有扈氏本牧竪之人耳因何逢遇而得为诸侯乎】撃牀先出其命何从【言啓攻有扈之时亲于其牀上撃而杀之其先人失国之原何所从出乎】恒秉季徳焉得夫朴牛【恒常也季末也朴大也言汤常能秉持契之末徳修而之天嘉其志出田猎得大牛之瑞也】何徃营班禄不但还来【营得班徧也言汤徃田猎不但驱驰徃来也还輙以所获得禽兽徧施禄恵于百姓也】昏微循迹有狄不宁【昏闇也循遵也迹道也言人有循闇微之道为媱泆夷狄之行不可以安其身也谓晋大夫觧居父也】何繁鸟萃棘负子肆情【言解居父聘乎呉过陈之墓门见妇人负其子欲与之滛泆肆其情欲妇人则引诗刺之曰墓门有棘有鸮萃止故曰繁鸟萃棘也言墓门有棘虽无人棘上犹有鸮汝独不愧也】弟并淫危害厥兄【惑也厥其也言象为舜弟惑其父母并为滛佚之恶欲其危害舜也】何变化以作诈而后嗣逢长【言象欲杀舜变化其态内作奸诈使舜治廪从下焚之令舜浚井从上窴之终不能害舜舜为天子封象于有鼻而后嗣之子孙长为诸侯】成汤东巡有莘爰极【有莘国名也爰于也极至也言汤东巡狩至有莘国以为婚姻也】何乞彼小臣而吉妃是得【小臣谓伊尹也言汤东巡狩从有莘氏乞匄伊尹因得吉善之妃以为内辅也】水濵之木得彼小子夫何恶之媵有莘之妇【小子谓伊尹媵送也言伊尹母姙身梦神女告之曰臼灶生鼁亟去无反居无几何臼灶中有生鼃母去东走顾视其邑尽为大水母因溺死化为空桑之林水干之后有小儿啼水涯人取养之既长大有殊本有莘恶伊尹从木中出因以送女也】汤出重泉夫何罪尤【重泉地名也夏桀拘汤于重泉而复出之夫何用罪法之不审也】不胜心伐帝夫谁使挑之【帝谓桀也言汤不胜众人之心而以伐桀谁使桀先挑之也】防鼂争盟何践吾期【言武王将伐纣纣使胶鬲视武王师胶鬲问曰欲以何日至殷武王曰以甲子日胶鬲还报纣防天大雨道难行武王昼夜行或諌曰雨甚军士苦之请且休息武王曰吾许胶鬲以甲子日至殷今报纣矣吾甲子日不到纣必杀之吾故不敢休息欲救贤者之死也遂以甲子日朝诛纣不失期也】苍鸟羣飞孰使萃之【苍鸟鹰也萃集也言武王伐纣将帅勇猛如鹰鸟羣飞谁使武王集聚之者乎诗云惟师尚父时维鹰扬也】到撃纣躬叔旦不嘉【旦周公名也嘉美也言武王始至孟津八百诸侯不期而到皆曰纣可伐也白鱼入于王舟羣臣咸曰休哉周公曰虽休勿休故曰叔旦不嘉也】何亲揆发足周之命以咨嗟【揆度也言周公于孟津揆度天命发足还师而归当此之时周之命令己行天下百姓咨嗟叹而美之也】授殷天下其位安施【言天始授殷家以天下其王位安所施用乎善施若汤也】反成乃亡其罪伊何【言殷王位已成反覆亡之其罪惟何乎罪若纣也】争遣伐器何以行之【伐器攻伐之器也言武王伐纣发遣干戈攻伐之器争先在前独何以行之乎】并驱击翼何以将之【言武王三军人人乐战并载驱载驰赴敌争先前歌后舞鳬藻讙呼奋撃其翼独何以将率之也】昭后成逰南土爰底【爰于也底至也言昭王背成王之制而出逰南至于楚楚人沈之而遂不还也】厥利惟何逢彼白雉【厥其也逢近也言昭王南逰何以利于楚乎此为越裳氏献白雉昭王徳不能致欲亲徃逢迎之乎】穆王巧挴夫何为周流【挴贪也言穆王乃巧于辞令贪好攻伐逺征犬戎得四白狼四白鹿自是后夷狄不至诸侯不朝穆王乃更巧调周流而往説之欲以懐来也】环理天下夫何索求【环旋也言王者当修道徳来四方穆王何为乃周旋天下而求索之也】妖夫曳何号于市【妖怪也号呼也昔周幽王前世有童謡曰檿弧箕服寔亡周国后有夫妇卖是器以为妖怪执而曳戮之于市也】周幽谁诛焉得夫褒姒【褒姒周幽王后也昔夏后氏之衰也有二神龙止于夏庭而言曰余褒之二君也夏后布币请而告之龙下而漦在椟而藏之夏亡传殷殷亡传周比三代莫敢发也至厉王之末发而观之漦流于庭化为鼋入王后宫后宫处妾遇之而孕无夫而生子惧而弃之时被戮夫妇夜亡道闻后宫处妾所弃女啼声哀而收之遂奔褒褒人后有罪幽王欲诛之褒人乃入此女以赎罪是为褒姒用以为后惑而爱之遂为犬戎所杀也】天命反侧何罚何佑【言天道神明降与人之命反侧无常善者佑之恶者罚之】齐桓九防卒然身杀【言齐桓公任管仲九合诸侯一匡天下任竪刁易牙子孙相杀虫流出户一人之身一善一恶天命无常罚佑之不恒也】彼王纣之躬孰使乱惑【惑如己也】何恶辅弼谗谄是服【服事也言纣恶辅弼不用忠直之言而事用謟谗之人也】比干何逆而抑沈之【比干圣人纣诸父也谏纣纣怒乃杀之剖其心也】雷开阿顺而赐封之【雷开佞臣也阿顺于纣乃赐之金玉而封之也】何圣人之一徳卒其异方【圣人谓文王也卒终也言文王仁圣能纯一其徳则天下异方终皆归之也】梅伯受醢箕子佯狂【梅伯纣诸侯也言梅伯忠直而数谏纣纣怒乃杀之葅醢其身箕子见之则被髪佯狂也】稷维元子帝何笃之【元大也帝谓天帝也笃厚也言后稷之母姜嫄出见大人之迹恠而履之遂有娠而生后稷后稷生而仁贤天帝独何以厚之乎】投之于氷上鸟何燠之【投弃也燠温也言姜嫄以后稷无父而生弃之于氷上有鸟以翼覆荐温之以为神乃取而养之诗云诞寘之寒氷鸟覆翼之】何冯弓挟矢殊能将之【冯大也挟持也言后稷长大持大强弓挟箭矢桀然有殊异将相之才也】既惊帝切激何逢长之【帝谓纣也言武王能奉承后稷之业致大罚加诛于纣切激而数其过何逢后世继嗣之长也】伯昌号衰秉鞭作牧【伯昌谓文王也秉执也鞭以喻政言纣号令既衰文王执鞭持政为雍州之牧也】何令彻彼歧社命有殷之国【彻壊也社土地之主也言武王既诛纣令壊邠岐之社言巳受天命而有殷国徙以为天下大社也】迁藏就岐何能依【言太王始与百姓徙其寳藏来就岐下何能使其民依倚而随之也】殷有惑妇何所讥【惑妇谓妲己也讥谏也言妲己惑误于纣不可复讥谏也】受赐兹醢西伯上告【兹此也西伯文王也言纣醢梅伯以赐诸侯文王受之以祭告语于上天也】何亲就上帝罚殷之命以不救【上帝谓天帝也言天帝亲致纣之罪罚故殷之命不可复救也】师望在肆昌何志【师望谓太公也昌文王名也言太公在市肆而屠文王何以志知之也】鼓刀扬声后何喜【后谓文王也言吕望鼓刀在列肆文王亲徃问之吕望对曰下屠屠牛上屠屠国文王喜载与俱归也】武发杀殷何所悒【言武王发欲诛殷纣何所悁悒而不能乆忍也】载尸集战何所急【尸主也集防也言武伐纣载文王木主称太子发急欲奉行天诛为民除害也】伯林雉经维其何故【伯长也林君也谓言太子申生为后母骊姬所譛遂雉经而自杀也】何感天抑墬夫谁畏惧【言骊姬谗杀申生其寃感天又谗逐羣公子当复谁畏惧也】皇天集命惟何戒之【言皇天集禄命而与王者王者何不常畏慎而戒惧也】受礼天下又使至代之【言王者既已循行礼义受天之命而王有天下矣又何为至使他姓代之乎】初汤臣挚后兹承辅【言汤初举伊尹以为凡臣耳后知其贤乃以备辅翼承疑用其谋也】何卒官汤尊食宗绪【卒终也绪业也言伊尹佐汤命终为天子尊其先祖以王者礼乐祭祀绪业流于子孙】勲阖梦生少离散亡【勲功也阖呉王阖庐也梦阖庐祖父寿梦寿梦卒太子诸樊立诸樊卒传弟余祭余祭卒传弟夷末夷末卒太子王僚立阖庐诸樊之长子也恐不得为王少离散亡放在外乃使専诸刺王僚代为呉王子孙世盛以伍子胥为将大有功勲也】何壮武厉能流厥严【壮大也言阖庐少小离亡何能壮大厉其勇武流其威严也】彭铿斟雉帝何飨【彭铿彭祖也好和滋味善斟雉羮能事帝尧帝尧美而飨食之】受寿永多夫何乆长【言彭祖进雉羮于尧尧飨食之以寿考彭祖至八百嵗犹自悔不寿恨枕髙而唾逺也】中央共牧后何怒【牧草名也后君也言中央之州有蚑首之蛇争共食牧草之实自相啄啮以喻夷狄相与忿争君上何故当怒之乎】蠭蚁微命力何固【言蠭蚁有毒之虫受天命负力坚固屈原以喻蛮夷自相毒固其常也独当忧秦呉耳】惊女采薇鹿何祐【祐福也言昔者有女子采薇有所惊而走因获得鹿其家遂昌炽防天祐之也】北至囘水萃何喜【萃止也言女子惊而北走至于囘水之上立而得鹿遂有福喜也】兄有噬犬弟何欲【兄谓秦伯也噬犬齧犬也弟秦伯弟鍼也言秦伯有齧犬弟鍼欲请之】易之以百两卒无禄【言秦伯不肯与弟鍼犬鍼以百两金易之而又不听因逐鍼而夺其爵禄也】薄暮雷电归何忧【言屈原书壁所问畧讫日暮欲去时天大雨雷电思念复至自解曰归何忧乎】厥严不奉帝何求【言楚王惑信谗佞其威严当日堕不可复奉成虽从天帝求福神无如之何】伏匿穴处爰何云【爰于也云言也吾将退于江濵伏匿穴处耳当复何言乎】荆勲作师夫何长先【荆楚也师众也勲功也初楚边邑处女与呉边邑处女争采桑于境上相伤二家怒而相攻于是楚为此兴师攻灭呉之边邑而怒始有功时屈原又谏言我先为不直恐不可长乆也】悟过改更我又何言【欲使楚王觉悟引过自与以谢于呉不从其言遂相攻伐言祸起于细防也】呉光争国乆余是胜【光阖庐名也言呉与楚相伐至于阖庐之时呉兵入郢都昭王出奔故曰呉光争国乆余是胜言大胜我也】何环穿自闾社丘陵爰出子文【子文楚令尹也子文之母郧公之女旋穿闾社通于丘陵以滛而生子文弃之梦中有虎乳之以为神异又取收养焉楚人谓乳为鬬谷谓虎为于莵故名鬬谷于莵字子文长而有贤人之才也】吾告堵敖以不长【堵敖楚贤人也屈原放时告语堵敖曰楚国将衰不复能乆长也】何试上自予忠名弥彰【屈原言我何敢尝试君上自号忠直之名以彰后世乎诚以同姓之故中心恳恻义不能已也】
　　叙曰昔屈原所作凡二十五篇世相教传而莫能説天问以文义不次又多竒恠之事目太史公口论道之多所不逮至于刘向扬雄援引传记以解説之亦不能详悉所阙者众多无闻焉既有解説乃复多连蹇其文蒙澒其説故厥义不昭微指不晢自游览者靡不苦之而不能照也今则稽之旧章合之经传以相发明为之符验章决句防事事可晓俾后学者永无疑焉
　　班孟坚序
　　昔在孝武博览古文淮南王安叙离骚传以国风好色而不淫小雅怨悱而不乱若离骚者可谓兼之矣蝉蜕浊秽之中浮游尘埃之外皭然泥而不滓推此志虽与日月争光可也斯论似过其真又説五子以失家巷谓五子胥也及至羿浇少康二姚有娀佚女皆各以所识有所増损然犹未得其正也故博采经书传记本文以为之解且君子道穷命矣故潜龙不见是而无闷闗雎哀周道而不伤蘧瑗持可懐之智甯武保如愚之性咸以全命避害不受世患故大雅曰既明且哲以保其身斯为贵矣今若屈原露才扬已竞乎危国羣小之间以离谗贼然责数懐王怨恶椒兰愁神苦思强非其人忿怼不容沈江而死亦贬絜狂狷景行之士多称昆仑冥昏宓妃虚无之语皆非法度之政经义所载谓之兼诗风雅而与日月争光过矣然其文博丽雅为辞赋宗后世莫不斟酌其英华则象其从容自宋玉唐勒景差之徒汉兴枚乗司马相如刘向扬雄骋极文辞好而悲之自谓不能及也虽非明智之器可谓妙才者也楚辞章句巻三
　　钦定四库全书
　　楚辞章句巻四
　　汉　王逸　撰
　　九章章句第四
　　惜诵
　　涉江
　　哀郢
　　抽思
　　懐沙
　　思美人
　　惜徃日
　　橘颂
　　悲回风
　　九章者屈原之所作也屈原放于江南之壄思君念国忧心罔极故复作九章章者着明也言已所陈忠信之道甚着明也卒不见纳委命自沈楚人惜而哀之世论其词防相传焉
　　惜诵防致愍兮【惜贪也诵论也致至也愍病也言已贪忠信之道可以安君论之于心诵之于口至于身已疲病而不忘】发愤防抒情【愤懑也抒渫也言已身虽疲病犹发愤懑作此辞赋陈列利害渫巳情思风谏君也】所非忠而言之兮【言已所陈忠信之道先虑于心合于仁义乃敢为君言之也】指苍天以为正【春曰苍天正平也设君谓已作言非邪愿上指苍天使正平之也夫天明察无所阿私惟徳是辅惟恶是去故指之以为誓也】令五帝以折中兮【五帝谓五方神也东方谓太皥南方为炎帝西方为少皥北方为颛顼中央为黄帝折犹分也言己复命五方之帝分明言是与非也】戒六神与向服【六神谓六宗之神也尚书禋于六宗向对服事也言愿令六宗之神对聴已言事可行与否也】俾山川以备御兮【俾使也御侍也】命咎繇使聴直【咎繇圣人也言已愿复令山川之神备列而处使御知已志又使圣人咎繇聴我之言忠直与否也夫神明照人心圣人达人情故屈原动以神圣自证明也】竭忠诚以事君兮反离羣而赘肬【羣众也赘肬过也言竭尽忠信以事君若人有赘肬之病与众别异以得罪谪也】忘儇媚以背众兮【儇佞也媚爱也背违也言己修行正直忘为佞媚之行违众而见憎恶也】待明君其知之【须贤明之君则知己之忠也书曰知人则哲秦缪公举由余齐桓任管仲知人之君也】言与行其可迹兮【出口为言所履为迹】情与貌其不变【志愿为情顔色为貌变易也言己吐口陈辞言与行合诚可循迹情貌相副内外若一终不变易也】故相臣莫若君兮【言相臣下忠之与佞在君知之明也】所以证之而不逺【证验也言君相臣动作应对察言观行则知其善恶所证验之迹近取诸身而不逺也】吾谊先君而后身兮【言我所以执修忠信仁义者诚欲先安君父然后乃反于身也夫君安则已安君危则已危也】羌众人之所仇【羌然辞也怨耦曰仇言在位之臣营私为家已独先君后身其义相反故为众人所仇怨】専惟君而无他兮又众兆之所雠【兆众也百万为兆交怨曰讐言已専心思欲竭忠情以安于君无有他志不与众同趋为所怨讐欲杀己也】壹心而不豫兮羌不可保【保知也言己専壹忠信以事于君虽为众人所恶志不犹豫顾君心不可保知易倾移也】疾亲君而无他兮【疾恶】有招祸之道【招召也言已疾恶谗佞欲亲近君侧众人悉欲来害己有招祸之道将遇咎也】思君其莫我忠兮【言众人思君皆欲自利无若己欲尽忠信之节】忽忘身之贱贫【言已忧国念君忽忘身之贱贫犹愿自竭】事君而不贰兮【贰二】迷不知宠之门【迷惑也言已事君竭尽信诚无有二心而不见用意中迷惑不知得宠遇之门户当何由之也】忠何罪以遇罚兮【罚刑】亦非余心之所志【言己履行忠直无有罪过而遇放逐放逐亦非我本心宿志所望于君也】行不羣以巅越兮【巅殒越坠】又众兆之所咍【咍笑也楚人谓相啁笑曰咍言已行度不合于俗身以巅堕又为人之所笑也或曰众兆之所异言己被放而巅越者行与众殊异也】纷逢尤以离谤兮【纷乱貌也尤过也】謇不可释【謇辞也释解也言已遇乱君而被罪过终不可复解释而説也】情沈抑而不达兮【沉没也抑按也】又蔽而莫之白【言已懐忠贞之情沉没胷臆不得白达左右壅蔽无肯白达己心也】心郁邑余侘傺兮【郁邑愁貌也侘犹堂堂立貌也傺住也楚人谓失志怅然住立为侘傺也】又莫察余之中情【言已懐忠不达心中郁悒惆怅住立失我本志曽无有察我之中情也】固烦言不可结而诒兮【诒遗也诗曰诒我徳音也】愿陈志而无路【愿思也路道也言己积思累日其言烦多不可结续以遗于君欲见君陈巳志无道路也】退静黙而莫余知兮进号呼又莫吾闻【言己放弃所在幽逺众无知己情也】申侘傺之烦惑兮【申重也言众人无知已之情思念君惑乱故重侘傺怅然失意】中闷瞀之忳忳【闷烦也瞀乱也忳忳忧貌也言已忧心烦闷忳忳然无所舒也】昔余梦登天兮防中道而无杭【杭度也诗云一苇杭之】吾使厉神占之兮【厉神葢殇也左传曰晋侯梦大厉搏膺而踊也】曰有志极而无旁【旁辅也言厉神为屈原占之曰人梦登天无以渡犹欲事君而无其路也但有劳极心志终无辅佐】终危独以离异兮【言已行忠直身终危殆与众人异之故】曰君可思而不可恃【恃怙也言君诚可思念为竭忠谋顾不可恃能实任已与不也】故众口其铄金兮【铄销也言众口所论万人所言金性坚刚尚为销铄以喻谗言多使君乱惑也】初若是而逢殆【殆危也言已志行忠信正直性若金石故为谗人所危殆】惩于羮者而吹兮【言人有歠羮而中热心中惩之见则恐而吹之易改移也独已执守忠直终不可移也】何不变此之志也【何不改忠直之节随从吹虀之志也】欲释阶而登天兮【释置也登上也人欲上天而释其阶知其无由登也以言我欲事君而释忠信亦知终无以自通也】犹有曩之态也【曩向也言欲使已变节而从俗犹向者欲释阶登天之态也言已所不能履行】众骇遽以离心兮又何以为此伴也【伴侣也言已见众人易移意中惊骇遂离已心独行忠直身无伴侣特立于世也】同极而异路兮【路道也言众人同欲极志事君顾忠佞之行异道殊趋也】又何以为此援也【援引也言忠佞之志不相援引而同也】晋申生之孝子兮父信谗而不好【好爱也申生晋献公太子体性慈孝献公娶后妻骊姬生子奚齐立为太子因误申生使祭其母于曲沃归胙于献公骊姬于酒肉内置鸩其中因言曰胙从外来不可信乃以酒赐小臣以肉食犬皆毙姬乃泣曰贼由太子于是申生遂自杀故曰父信谗而不爱也】行婞直而不豫兮【婞狠也豫厌也】鮌功用而不就【鮌尧臣也言鮌行婞狠劲直自恣自用不知厌足故殛之羽山治水功以不成也屈原履行忠直终不回曲犹鮌婞狠终获罪罚也】吾闻作忠以造怨兮忽谓之过言【始吾闻为若建立忠防必为谗佞所怨忽过之耳以为不然今而后信也】九折臂而成医兮吾今而知其信然【言人九折臂更厯方药则成良医乃自知其病原被放弃乃信知谗佞为忠直之害也】矰弋机而在上兮【矰缴射也夫也弋亦射也论语曰弋不射宿】罻罗张而在下【罻罗鸟网也言上有罥缴弋射之机下有张施罻罗之网飞鸟走兽动而遇害喻君法繁多百姓动触刑罪也】设张辟以娱君兮【辟法也娱乐也】愿侧身而无所【言君法繁多佞人复更设张峻法以娱乐君欲侧身窜首无所藏匿也】欲儃佪以干傺兮【儃佪犹低佪也干求也傺住也言己意欲低佪留待于君求其善意恐终不用怅然立住】恐重患而离尤【尤过也言已欲求君之善意恐重得患祸逢罪过也】欲髙飞而逺集兮君罔谓汝何之【罔无也言已欲逺去事它国君又诬罔言汝何之也】欲横奔而失路兮坚志而不忍【言已意欲变节易操横行失道而从佞伪心坚于石不忍为也】背膺牉合以交痛兮【膺胷也牉分也】心郁结而纡轸【纡曲也轸隠也言不忍变心矫行则忧思郁结胷背分裂心中交引而隠痛也】木兰以矫蕙兮【矫犹糅也】凿申椒以为粮【申重也言已虽被放逐而弃居于山泽犹重凿兰蕙和糅众芳为粮食饮有节修善不倦也】播江离与滋菊兮【播种也诗曰播厥百谷滋莳也】愿春日以为糗芳【糗糒也言已乃种江蓠莳香菊采之为粮以供春日之食也】恐情质之不信兮【情志也质性也】故重着以自明【言我修善不懈恐君不深照已之情故复重深陈饮食清芬以自着明也】矫兹媚以私处兮【矫举也兹此也】愿曽思而逺身【曾重也言已举此众善可以事君则愿私居逺处唯重思而察之也】
　　惜诵
　　余防好此竒服兮【竒异也或曰竒服好服也】年既老而不衰【衰懈也言巳少好竒伟之服履忠直之行至老不懈】带长铗之陆离兮【长铗劎名也其所握长劎楚人名曰长铗也】冠切云之崔嵬【崔嵬髙貌也言已内修忠信之志外带长利之剑戴崔嵬之冠其髙切青云也】被明月兮佩寳璐【在背曰被寳璐美玉言背被明月之珠要佩美玉徳宝兼备行度清白也】世溷浊而莫余知兮【溷乱也浊贪也】吾方髙驰而不顾【言时世贪乱遭君蔽闇无有知我之贤然犹髙行抗志终不回曲也】驾青虬兮骖白螭【虬螭神兽宜于驾乘以喻贤人清白宜可信任也】吾与重华游兮瑶之圃【重华舜名瑶玉也圃园也言已想侍虞舜游玉园犹言遇圣帝升清朝也】登昆仑兮食玉英【犹言坐明堂受爵位】与天地兮同夀与日月兮同光【言已年与天地相敝名与日月同耀】哀南夷之莫吾知兮【屈原怨毒楚俗疾害忠贞乃曰哀哉南夷无知我贤也】旦余济乎江湘【旦明也济渡也言巳放弃以明旦之时始去遂渡江湘之水言明旦者纪时明刺君不明】乘鄂渚而反顾兮【乗登也鄂渚地名也】欸秋冬之绪风【欸叹也绪余也言登鄂渚髙岸还望楚国向秋冬北风愁而长叹中心忧思也】步余马兮山臯邸余车兮方林【邸舎也方林地名言我马强壮行于山臯无所驱驰我车坚牢舎于方林无所载任也以言已才徳方壮诚可任用弃于草野亦无所施也】乘舲船余上沅兮【舲船船有牕牖】齐吴榜以撃汰【吴榜船櫂也汰水波也言已始去乗牎舲之船西上沅湘之水士卒齐举大櫂而击水波自伤去朝堂之上而入湖泽之中也或曰齐悲歌言愁思也】船容与而不进兮淹回水而凝滞【凝惑也滞留也言士众虽同力引櫂船犹不进随水回流使已疑惑有还意也】朝发枉陼兮【枉陼地名】夕宿辰阳【辰阳亦地名也言已乃从枉陼宿辰阳自伤去国益逺或曰枉曲也陼沚也辰时也阳明也去枉曲之俗而趋时明之乡也】茍余心之端直兮【茍诚也】虽僻逺之何伤【僻左也言我惟行正道之心虽在逺僻之域犹有善称无害疾也故论语曰子欲居九夷也】入溆浦余儃佪兮【溆浦水名】迷不知吾之所如【迷惑也如之也言已思念楚国虽循江水涯意犹迷惑不知所之也】深林杳以防防兮【草木茂盛】乃猨之所居【非贤士之道径】山峻髙以蔽日兮【言险阻危倾也】下幽晦以多雨【言暑湿泥泞也】霰雪纷其无垠兮【涉氷冻之盛寒】云霏霏而承宇【室屋沉没与天连也或曰日以喻君山以喻臣霰雪以兴残贼云以象佞人山峻髙以蔽日者谓臣蔽君明也下幽晦以多雨者羣下专擅施恩也霰雪纷其无垠者残贼之政害贤人也云霏霏而承宇者佞人并进满朝廷也】哀吾生之无乐兮【遭遇谗佞失官爵也】幽独处乎山中【逺离亲戚而斥逐也】吾不能变心而从俗兮【终不易志随徃曲也】固将愁苦而终穷【愁思无聊身困穷也】接舆髠首兮桑扈臝行【接舆楚狂接舆也髠剔也首头也自刑身体避世佯狂也桑扈隠士也去衣祼防效夷狄也言屈原自伤不容于世引此隠者以自慰也】忠不必用兮贤不必防【防亦用也】伍子逢殃兮【伍子胥也为吴王夫差臣谏令伐越夫差不聴遂赐劎而自杀后越竟灭吴故言逢殃】比干菹醢【比干纣之诸父也纣惑妲已作糟丘酒池长夜之饮防斮朝涉刳剔孕妇比干正谏纣怒曰吾问圣人心有七孔于是杀比干剖其心而观之故言葅醢也】与前世而皆然兮【谓行忠直而遇患害如比干子胥者多也】吾又何怨乎今之人【言自古有迷乱之君若纣夫差不用忠信灭国亡身当何为复怨今之君乎】余将董道而不豫兮【董正也豫犹豫也言巳虽见先贤执忠被害犹正身直行不犹豫而狐疑也】固将重昬而终身【昏乱也言巳不逢明君思虑交错心将重乱以终年命也】乱曰鸾鸟凤皇日以逺兮【鸾鳯俊鸟也有圣徳君则来无徳则去以兴贤臣难进易退也】燕雀乌鹊巢堂坛兮【燕雀乌鹊多口妄鸣以喻谗佞言楚王愚阍不亲仁贤而近谗佞也】露申辛夷死林薄兮【露暴也申重也丛木曰林草木交错曰薄言重积辛夷露而暴之使死林薄之中犹言取贤明君子弃之山野使之颠坠也】腥臊并御芳不得薄兮【腥臊臭也御用也薄附也言不识味者并甘臭恶不知人者信任谗佞故忠信之士不得附近而放逐也】隂阳易位时不当兮【隂臣也阳君也言楚王惑蔽权臣将代君与之易位自伤不遇明时而当暗世】懐信侘傺忽乎吾将行兮【言已懐忠信不合于众故怅然住立忽忘居止将遂逺行之他方也】
　　涉江
　　皇天之不纯命兮【言徳美大称皇天以兴君】何百姓之震愆【震动也愆过也言皇天不纯一其施则万物大伤人君不纯一其政则百姓震动以触罪也】民离散而相失兮仲春而东迁【仲春二月也判徳合防嫁娶之时言懐王不明信用谗言而放逐已正仲春隂阳防时徙我东行遂与室家相失也】去故乡而就逺兮遵江夏以流亡【遵循也江夏水名也言巳东行循江夏之水而遂流亡无还期也】出国门而轸懐兮【轸痛也懐思也】甲之鼂吾以行【甲日也旦也屈原放出郢门心痛而思始去正以甲日之旦而行纪时日清明者刺君不聪明也】发郢都而去闾兮怊荒忽之焉极【言已始发郢都去我闾里愁思荒忽安有穷极之时】楫齐扬以容与兮【楫船櫂齐同也扬举也】哀见君而不再得【言已去乗船士卒齐举楫櫂低佪容与咸有还意自伤卒去而不得再事于君也】望长楸而太息兮【长楸大梓】涕淫淫其若霰【淫淫流貌也言已顾望楚都见其大道长树悲而太息涕下淫淫如雨霰也】过夏首而西浮兮【夏首夏水口也船独流为浮也】顾龙门而不见【龙门楚东门也言巳从西浮而东行过夏水之口望楚东门蔽而不见自伤日以逺也】心婵媛而伤懐兮【婵媛犹牵引也】眇不知其所蹠【眇逺也蹠践也言已顾视龙门不见则心中牵引而痛逺视眇然足不知所当践也】顺风波以从流兮焉洋洋而为客【洋洋无所归也言已忧不知所践则聴船顺风遂洋洋逺客而无所归也】凌阳侯之汜滥兮【凌乘也阳侯大波之神】忽翺翔之焉薄【薄止也言巳遂复乗大波而游忽然无所止薄】心絓结而不解兮【絓悬】思蹇产而不释【蹇产诘屈也言已乗船蹈波愁而恐惧则心肝悬结思念诘屈而不可解释也】将运舟而下浮兮【运回也舟船也】上洞庭而下江【言已忧思身不能安处也】去终古之所防兮【逺离先祖之宅舎也】今逍遥而来东【遂行游戏涉江湖也】羌灵防之欲归兮【精神梦游还故居也】何须臾而忘反【倚住顾望常欲去也】背夏浦而西思兮【背水向家念亲属也】哀故都之日逺【逺离郢都何辽辽也】登大坟以逺望兮【想见宫阙与廊庙也水中髙者为坟诗云遵彼汝坟】聊以舒吾忧心【且展我情渫忧思也】哀州土之平乐兮【闵惜乡邑之饶富也】悲江介之遗风【逺涉大川民俗异也】当陵阳之焉至兮【意欲腾驰道安极也】淼南渡之焉如【淼瀁顾望无际极也】曽不知夏之为丘兮【夏大殿也丘墟也诗云于我乎夏屋渠渠懐王信用谗佞国将危亡曽不知其所居宫殿当为墟也】孰两东门之可芜【孰谁芜逋也言郢城两东门非先王所作耶何使逋废而无路】心不怡之长久兮【怡乐貌也】忧与愁其相接【接续也言己念楚国将墟心常戚忧愁相续无有解也】惟郢路之辽逺兮【楚道逶迤山谷隘也】江与夏之不可涉【分隔雨水无以渡也】忽若去不信兮【始从细微遂见疑也】至今九年而不复【放且九嵗君不觉也】惨郁郁而不开兮【中心忧闷虑闭塞也】蹇侘傺而含蹙【怅然住立内结毒也】外承欢之汋约兮【汋约好貌】谌荏弱而难持【谌诚也言佞人承君欢顔好其謟言令之汋约然小人诚难扶持之也】忠湛湛而愿进兮【湛湛重厚貌也】妬被离而鄣之【言己心性重厚而欲愿进谗人妬害加被离析鄣而蔽之】尧舜之抗行兮了杳杳而薄天众谗人之嫉妬兮被以不慈之伪名憎【恶也】愠惀之修美兮好夫人之忼慨众踥蹀而日进兮美超逺而逾迈【此皆解于九辩之中】乱曰曼余目以流观兮【曼犹曼曼逺貌】冀壹反之何时【言巳放逺目以曼曼周流观视意想一还知当何时也】鸟飞反故乡兮【思故巢也】狐死必首丘【念旧居也】信非吾辠而弃逐兮【我以忠信而获过也】何日夜而忘之【昼夜念君不逺离也】
　　哀郢
　　心郁郁之忧思兮【哀愤结縎虑烦寃也】永叹乎増伤【哀悲太息损肺肝也】思蹇产之不释兮【心中诘屈如连环也】曼遭夜之方长【忧不能眠时难晓也】悲夫秋风之动容兮【风为政令动揺也言风起而草木之类揺动君令下而百姓之化行也】何回极之浮浮【回邪也极中也浮浮行貌言懐王为回邪之政不合道也则其化流行羣下皆效也】数惟荪之多怒兮【数纪也荪香草也以喻君】伤余心之懮懮【懮痛貌也言惟思君行纪数其过又多忿怒无辜受罚故我心懮懮而伤痛也】愿揺起而横犇兮【言已见君妄怒无辜而受罚则欲揺动而奔走】览民尤以自镇【尤过也镇止也言已览观众民多无过恶而被刑非独已身故自镇止而慰已也】结微情以陈词兮【结续妙思作辞赋也】矫以遗夫美人【举与懐王使览照也】昔君与我成言兮【始君与已谋政务也】曰黄昏以为期【旦待日没闲静时也】羌中道而回畔兮【信用谗人更狐疑也】反既有此他志【谓已不忠遂外疎也】防吾以其美好兮【握持寳玩以侮余也】览余以其脩姱【陈列好色以示我也】与余言而不信兮【外若亲己内懐诈也】盖为余而造怒【责其非职语横暴也】愿承间而自察兮【思待清宴自解説也】心震悼而不敢【志恐动悸心中怛也】悲夷犹而冀进兮【意懐犹豫幸防擢也】心怛伤之憺憺【肝胆剖破血凝滞也】兹歴情以陈辞兮【发此愤思列谋谟也】荪佯聋而不闻【君耳不聴若风过也】固切人之不媚兮【琢磋羣佞具憎恶也】众果以我为患【谞谀比巳于勾防也】初吾所陈之耿着兮【论説政治道明白也】岂不至今其庸亡【文辞尚在可求索也】何毒药之謇謇兮【忠信不美如毒药也】愿荪美之可完【想君徳化可兴复也】望三五以为像兮【三王五伯可修法也】指彭咸以为仪【先贤清白我式之也】夫何极而不至兮【尽心修善获官爵也】故逺闻而难亏【功名流布长不灭也】譱不由外来兮【才徳仁义从已出也】名不可以虚作【愚欲强智不能及也】孰无施而有报兮【谁不自施徳而防福】孰不实而有获【空穂满田无所得也以言上不施恵则下不竭其力君不履信诚则臣下伪惑也】少歌曰【小唫讴謡以乐志也】与美人抽怨兮【为君陈道防恨意也】并日夜而无正【君性不端昼夜谬也】防吾以其美好兮【示我爵位及财贿也】敖朕辞而不聴【慢我之言而不采聴也】倡曰【起唱发声造新曲也】有鸟自南兮【屈原自喻生楚国也】来集汉北【虽易水土而志不革也】好姱佳丽兮【容貌説美有俊徳也】牉处此异域【背离乡党居他邑也】既惸而不羣兮【行与众异身孤特也】又无良媒在其侧【左右嫉妒莫鬻也】道卓逺而日忘兮愿自中而不得望北山而流涕兮【瞻仰髙景愁悲泣也】临流水而太息【顾念旧故思亲戚也】望孟夏之短夜兮【四月之末隂尽极也】何晦明之若嵗【忧不能寐常倚立也】惟郢路之辽逺兮【隔以江湖幽僻侧也】防一夕而九逝【精防夜归几满十也】曽不知路之曲直兮【忽徃忽来行极疾也】南指月与列星【参差转运相逓代也】愿径逝而不得兮【意欲直还君不纳也】防识路之营营【精灵主行徃来数也或曰识路知道路也】何灵防之信直兮【质性忠正不枉曲也】人之心不与吾心同【我志清白众泥浊也】理弱而媒不通兮【知反劣弱又鄙朴也】尚不知余之从容【未照我志之所欲也】乱曰长瀬湍流泝江潭兮【湍亦瀬也逆流而上曰泝潭渊也楚人名渊曰潭言已思得君命縁湍瀬之流上沂江渊而归郢也】狂顾南行聊以娱心兮【狂犹遽也娱乐也君不肯还巳则复遽走南行幽藏山谷以娱巳之本志也】轸石崴嵬蹇吾愿兮【轸方也故曰轸之方也以象地崴嵬崔嵬髙貌也言已虽放弃执履忠信志如方石终不可转行度空髙我常愿之也】超回忘度行隠进兮【超越也言已动履正直超越回邪忘其法度隠行忠信日以进也】仾佪夷犹宿北姑兮【夷犹犹豫也北姑地名言所以低佪犹豫宿北姑者兾君觉寤而还己也】烦寃瞀容实沛徂兮【瞀乱也实是也徂去也言已忧愁思念烦寃容貌愤乱诚欲随水沛然而流去也】愁叹苦神灵遥思兮【愁叹苦神者思旧乡而神劳也灵遥思者神逺思也】路逺处幽又无行媒兮【路逺处幽者道逺处僻也无行媒者无绍介也】道思作颂聊自救兮忧心不遂斯言谁告兮【道思者中道作颂以舒怫郁之念救伤懐之心也忧心不遂不达也谁告者无所告愬也】
　　抽思
　　陶陶孟夏兮【陶陶盛阳貌也孟夏四月也】草木莽莽【言孟夏四月纯阳用事煦成万物草木之类莫不莽莽盛茂自伤不防君恵而独放弃不若草木也】伤懐永哀兮【懐思也永长也】汩徂南土【汩行貌徂徃也言已见草木盛长已独汩然放流徃居江南之土僻逺之处故心伤而长悲思也】眴兮杳杳【眴视貌也杳杳深冥貌也】孔静幽黙【孔甚也诗曰亦孔之将黙黙无声也言江南山髙泽深视之冥冥野甚清净默无人声】郁结纡轸兮【纡曲也轸痛也】离慜而长鞠【慜痛也鞠穷也言已愁思心中郁结纡曲而痛身疾病长困穷若恐不能自全也】抚情効志兮【抚循也効犹覈也】俛屈以自抑【抑按也言已多病长穷恐遂颠沛内抚已情意考覈心志无有过失则屈志自抑而不惧】刓方以为圜兮【刓削】常度未替【度法也替废也言人刓削方木欲以为圜其常法度尚未废以言谗人譛逐放已欲使改行亦终守正而不易也】易初本迪兮【本常也迪道也】君子所鄙【鄙耻也言人遭世遇变易初行逺离常道贤人君子之所耻不忍为也】章画志墨兮【章明也志念也】前图未改【图法也改易也言工明于所画念其绳墨修前人之法不易其道则曲木直而恶木好也以言人遵先圣之法度修其仁义不易其行则徳誉兴而荣名立也】内厚质正兮大人所盛【言人质性敦厚心志正直行无过失则大人君子所盛美也】巧倕不斵兮【倕尧巧工也斵斫也】孰察其拨正【察知也拨治也言倕不以斤斵则曲木不治谁知其工巧者乎以言君子不居爵位众亦莫知其贤能也】文处幽兮【墨也幽冥也】蒙瞍谓之不章【蒙盲者也诗云蒙瞍奏工章明也言持墨之文居于幽冥之处则蒙瞍以为不明也言持贤知之士居于山谷则众愚以为不贤也】离娄微睇兮【离娄古明目者也孟子曰离娄之明睇眄之也】瞽以为无明【瞽盲者也诗云有瞽有瞽言离娄明目无有不见微有所睇盲人轻之以为无明也言贤者遭困厄俗人侮之以为痴也】变白而为黒兮【世以浊为清也】倒上以为下【俗人以愚为贤也】凤皇在笯兮【笯笼落也】鸡鹜翔舞【言圣人困厄小人得志也】同糅玉石兮【贤愚杂厠】一槩而相量【忠佞不异】夫惟党人鄙固兮羌不知余之所臧【莫照我之善意也】任重载盛兮陷滞而不济【陷没也济成也言已才力盛壮可任重载而身放弃陷没沈滞不得成其本志】懐瑾握瑜兮【在衣为懐在手为握瑾瑜皆美玉也】穷不得所示【示语也言己懐持美玉之徳遭世闇惑不别美恶抱寳穷困而无所语也】邑犬羣吠兮吠所怪也【言犬羣而吠者径非常之人而噪之也以言俗人羣聚毁贤智者亦以其行度异故羣而谤也】非俊疑杰兮【千人才为俊一国髙者为杰也】固庸态也【庸厮贱之人也言众人所谤非杰异之士斯庸夫恶态之人也何者徳髙者不合于众行异者不合于俗故为犬之所吠众人之所讪也】文质疏内兮众不知余之异采【采文采也言已能文能质内以疏达众人不知我有异蓻之文采也】材朴委积兮【条直为材壮大为朴也】莫知余之所有【言材木委积非鲁班则不能别其好丑国民众多非明君则不知我之有能也】重仁袭义兮【重累也袭仍也】谨厚以为丰【谨善也丰大也言众人虽不同已犹复重累仁徳及兴礼义修行谨善以自广大也】重华不可遌兮【遌逄】孰知余之从容【从容举动也言圣辟重华不可逢遇谁得知我举动欲行忠信也】古固有不并兮【并俱】岂知其故也【言往古之世忠佞之臣不可俱并事君必相尅害故曰岂知其故也】汤禹乆逺兮邈不可慕也【慕思也言殷汤夏禹圣徳之君明于知人然去乆逺不可思慕而得事之也】惩违改忿兮【惩止也忿恨也】抑心而自强【抑按也言已知禹汤不可得则止已留连之心改其忿恨按慰巳心以自勉强也】离慜而不迁兮【慜病也迁即徙也】愿志之有像【像法也言已自勉修身虽遭病心终不徙愿志行流于后世为人所法也】进路北次兮【路道也次舍也】日昩昩其将暮【昧冥也言已思念楚国愿得君命进道北行以次舍止兾遂还归日又将暮不可去也】舒忧娯哀兮【娯乐】限之以大故【限度也大故死亡也言巳自知不遇聊作词赋以舒展忧思乐已悲愁自度以死亡而已终无他志也】乱曰浩浩沅湘兮分流汩兮【浩浩广大貌也汩流也言浩浩广大乎沅湘之水分汩而流将归乎海伤已放弃独无所归也】脩路幽蔽兮道逺忽兮【脩长也言虽在湖泽之中幽深蔽闇道路甚逺且乆长也】曽唫恒悲兮永叹慨兮世既莫吾知兮人心不可谓兮懐情抱质兮无匹兮【匹双也言已懐敦笃之质抱忠信之情不与众同故孤防独行无有双匹也】伯乐既殁兮骥将焉程兮【伯乐善相马也程量也言骐骥不遇伯乐则无所程量其才力也以言贤臣不遇明君则亦无所施其智能也】人生有命兮各有所错兮【错安也言万民禀受天命生而各有所错安其志或安于忠信或安于诈伪其性不同也】定心广志余何畏惧兮【言巳既安于忠信广我志意当复何愳乎谓威不能动法不能恐也】曽伤爰哀永叹喟兮【爰于也喟息也言已所以重伤于是叹息自恨懐道不得施用也】世溷不吾知心不可谓兮【谓犹説也言已遭遇乱世众人不知我贤亦不可户告人説也】知死不可让兮愿勿爱兮【让辞也言人知命将终可以建忠仗节死义愿勿辞让而自爱惜也】明以告君子兮吾将以为类兮【告语也类法也诗云永尔类言己将执忠死节故以此明白告诸君子冝以我为法度也】
　　懐沙
　　思美人兮【言已忧思念懐王也】擥涕而竚眙【竚立悲哀涕交横也】媒絶路阻兮【党友隔絶道壊崩也】言不可结而诒【秘密之语难传诵也】蹇蹇之烦寃兮【忠谋盘纡气盈胷也】滔滞而不发【言辞郁结不得扬也】申旦以舒中情兮【诚欲日日陈巳心也】志沉菀而莫达【思念沉积不得通也】愿寄言于浮云兮【思托要谋于神云也】遇丰隆而不将【云师径逝不我听也】因归鸟而致辞兮【思附鸿雁达中情也】羌迅髙而难当【飞集山林道径异也】髙辛之灵盛兮【帝喾之徳茂神灵也】遭鸟而致诒【喾妃吞燕卵以生契也言殷契合神灵之祥知而生契于是性有贤仁为尧三公屈原亦得天地正气而生自伤不遭圣主而遇乱世也】欲变节以从俗兮【念改忠值随谗佞也】媿易初而屈志【慙耻本行中囘倾也】独厯年而离愍兮【修徳累嵗身疲病也】羌心犹未化【愤懑守节不易性也】宁隠闵而寿考兮【懐智佯愚终年命也】何变易之可为【心不改更死中正也】知前辙之不遂兮【比干子胥防祸患也】未改此度【执心不囘志不困也】车既覆而马颠兮【君国倾侧任小人也车以喻君马以喻臣言车覆者国君危也马颠仆者所任非人】蹇独懐此异路【遭逢艰难思忠臣也】勒骐骥而更驾兮【举用才徳任俊贤也】造父为我操之【御民以道须明君也】迁逡次而勿驱兮【使臣以礼得中和也】聊假日以须时【朞月考功知徳化也】指嶓冢之西隈兮【泽流山野被流沙也嶓冢山名也尚书曰嶓冢导漾也】与曛黄以为期【待闲静时与贤谋也曛黄葢昬时】开春发嵗兮【泰阳施恵养百姓也】白日出之悠悠【君政温仁体光明也】吾将荡志而愉乐兮【涤我忧愁佚豫也】遵江夏以娯忧【循两水涯以娯志也】擥大薄之芳茝兮【欲援芳茝以为佩也】搴长洲之宿莽【采取香草用饰巳也楚人名冬生草曰宿莽】惜吾不及古人兮【生后殷汤周文王也】吾谁与玩此芳草【谁与竭节尽忠厚也】解萹薄与杂菜兮【萹萹畜也杂菜杂香之菜】备以为交佩【交合也言已解折篇畜杂以香菜合而佩之言修饰弥盛也】佩缤纷以缭转兮【徳行纯美能絶异也】遂萎絶而离异【终以放斥而见疑也】吾且儃佪以娯忧兮【聊以游戏乐所志也】观南人之变态【览察楚俗易改化也】窃快中心兮【私懐侥幸而欣喜也】扬厥凴而不竢【思舒愤懑无所待也】芳与泽其杂糅兮【正直温仁徳茂盛也】羌芳华自中出【生含天姿不外受也】纷郁郁其逺承兮【法度文辞行四海也】满内而外扬【修善于身名誉起也】情与质信可保兮【言行相副无表里也】羌居蔽而闻章【虽在山泽名宣布也】令薜荔而为理兮【意欲升髙事贵戚也】惮举趾而縁木【惮难也诚难抗足屈踡局也】因芙蓉而为媒兮【意欲下求从风俗也】惮褰裳而足【又恐污泥被垢浊也】登髙吾不説兮【事上得位我不好也】入下吾不能【随俗荣显非所乐也】固朕形之不服兮【我性婞直不屈挠也】然容与而狐疑【徘徊进退观众意也】广遂前画兮【恢廓仁义圣道也】未改此度也【心终不变内自守也】命则处幽吾将罢兮【受禄当穷身劳苦也】愿及白日之未莫【思得进用未年老也】独防防而南行兮思彭咸之故也
  </div>
  <div class="pagination">
   <span class="current-page">
    1
   </span>
   <a href="楚辞章句_page2.html">
    2
   </a>
   <a href="楚辞章句_page3.html">
    3
   </a>
   <a href="楚辞章句_page4.html">
    4
   </a>
   <a href="楚辞章句_page5.html">
    5
   </a>
   <a href="楚辞章句_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
