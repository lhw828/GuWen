<!DOCTYPE html>
<html>
<head>
    <meta charset="UTF-8">
    <title>楚辞章句疏证 - 第 1 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>楚辞章句疏证 - 第 1 页/共 71 页</h1>
    <div class="content">《楚辞章句疏证》    汉 王逸


　　●卷一
　　《离骚经》者，屈原之所作也。屈原与楚王同姓，仕于怀王，为三闾大夫。三闾之职，掌王族三姓，曰：昭、屈、景。屈原序其谱属，率其贤良，以厉国士。入则与王图议政事，决定嫌疑；出则监察群下，应对诸侯，谋行职修。王甚珍之。同列大夫上官靳尚妒害其能，共谮毁之。王乃疏（一作逐）屈原。屈原执履忠贞，而被谗袤（一作邪），忧心烦乱，不知所，乃作《离骚经》。离，别也；骚，愁也；经，径也。言以放逐离别，中心愁思，犹依道径（夫容馆本作陈直径，一云陈道径）以风谏君也。（一云陈道径）故上述唐虞三后之制，下序桀纣羿浇（五到反）之败。冀君觉悟，反于正道而还己也。是时，秦昭王使张仪谲诈怀王，令绝齐交。又使诱楚，请与俱会武关。遂胁（一作胁）与俱归，拘留不遣。卒客死于秦。其子襄王复用馋言，迁屈原于江南，而屈原放在草（夫容馆本作山）野，复作《九章》。援天引圣，以自证明。终不见省，不忍以清白久居浊世，遂赴汨渊，自沈而死。《离骚》之文，依《诗》取兴，引类譬谕。故善鸟香草以配忠贞；恶禽臭物以比馋亻妄；灵修美人以媲于君；宓妃佚女以譬贤臣；虬龙鸾凤以君子；飘（一作飙）风云霓以为小人。其词温而雅，其义皎而朗（一作明）。凡百君子，莫不慕其清高，嘉其文采，哀其不遇，而闵其志焉。
　　○离骚
　　帝高阳之苗裔兮，
　　德合天地称帝。苗，胤也。裔，末也。高阳，颛顼有天下之号也。《帝系》曰：“颛顼娶于滕隍氏女而生老僮，是为楚先。其后，熊绎事周成王，封为楚子。居于丹阳。周幽王时生若敖，奄征南海，北至江汉。其孙武王求尊爵于周，周不与。遂僭号称王。始都于郢。是时生子瑕，受屈为客卿，因以为氏。”屈原自道本与君共祖，俱出颛顼胤末之子孙，是恩深而义厚也。
　　朕皇考曰伯庸。
　　朕，我也。皇，美也。父死称考也。《诗》曰：“既右烈考。”伯庸，字也。屈原言我父伯庸，体有美德，以忠辅楚，世有令名，以及于己。
　　摄提贞于孟陬兮，
　　太岁在寅曰摄提。孟，始也。贞，正也。于，于也。正月为陬。
　　惟庚寅吾以降。
　　惟，辞也。庚寅，日也。降，下也。《孝经》曰：“故亲生之膝下。”寅为阳正，故男始生而立于寅。庚为阴正，故女始生而立于庚。言己以太岁在寅正月始春之日下母之体而生，得阴阳之正中也。
　　皇览揆余初度兮，
　　皇，皇考也。览，睹也。揆，度也。余，我也。初，始也。夫容馆本余下有于字。
　　肇锡余以嘉名：
　　肇，始也。锡，赐也。嘉，善也。言己美父伯庸观我始生年时，度其日月，皆合天地之正中，故赐我以美善之名也。
　　名余曰正则兮，
　　正，平也。则，法也。
　　字余曰灵均。
　　灵，神也。均，调也。言正乎可法则者，莫过于天。养物均调者，莫神于地。高平曰原，故父伯庸名我为平，以法天；字我为原，以法地。言己上之能安君，下之能养民也。《礼》云：“子生三月，父亲名之。既冠而字之。”名者，所以正形体，定志意也。字者，所以崇仁义，序长幼也。夫人非不荣，非字不彰。故子生，父思善应而名字之。以表其德，观其志意也。
　　纷吾既有此内美兮，
　　纷，盛貌。
　　又重之以能。
　　，远也。言己之生，内含天地之美气，重又绝远之能，与众异也。言谋足以安社稷；智足以解国患。威能制强御，仁能怀远人也。
　　扈江离与辟芷兮，
　　扈，被也。楚人名被为扈。江离、辟芷皆香草名也。辟，幽也，芷幽而香芳也。
　　纫秋兰以为佩。
　　纫，索也。兰，香草也，草秋而芳。佩，饰也，所以象德也。故行清洁者佩芳；德光明者佩玉；能解结者佩Δ；能决疑者佩。故孔子无所不佩也。言己修身清洁，乃取江离、辟芷以为衣被，纫索秋兰以为佩饰，博采众善以自约束也。
　　汩余若将不及兮，
　　汩，去貌，疾若水流也。
　　恐年岁之不吾与。言我念年命汩然流去，诚欲辅君，心中汲汲，常若不及。又恐年岁忽过，不与我相待，而身老耄也。
　　朝搴比之木兰兮，
　　搴，取也。比，山名也。
　　夕揽洲之宿莽。
　　揽，采也。水中可居者曰洲。草冬生不死者，楚人名之曰宿莽。言己旦起，升山采木兰，上事太阳，承天度也；夕入洲泽，采取宿莽，下奉太阴，顺地数也。动以神祗自敕诲也。木兰去皮不死，宿莽遇冬不枯。屈原以喻谗人虽欲困己，己受天命，终不可变易也。
　　日月忽其不淹兮，
　　淹，久也。《释文》忽作。
　　春与秋其代序。
　　代者，更也。序，次也。言日月昼夜常行，忽然不久。春往秋来，以次相代，言天时易过，人年易老也。
　　惟草木之零落兮，
　　零、落皆堕也。草曰零木曰落也。零，一作苓。
　　恐美人之迟暮。
　　迟，晚也。美人，谓怀王也。人君服饰美好，故言美人也。言天时运转，春生秋杀，草木零落，岁复尽矣。而君不建立道德，举用贤能，则年老耄晚暮，而功不成，事不遂也。
　　不扶壮而弃秽兮，
　　年德盛曰壮。弃，去也。秽，行之恶也。以喻谗邪，百草为稼穑之秽，谗佞亦为忠直者害也。
　　何不改乎此度也？
　　改，更也。言愿君甫及年德盛壮之时修明政教，弃远谗佞，无令害贤。改此惑谗之度，修先王之法德也。
　　乘骐骥以驰骋兮，
　　骐骥，骏马也。以喻贤智。言乘骏马，一日可致千里，以言任贤智，可成于治也。
　　来吾导夫先路！
　　路，道也。言己如得任用，将驱先行，愿来随我，遂为君导入圣王之道。
　　昔三后之纯粹兮，
　　昔，往也。后，君也。谓禹、汤、文王也。至美曰纯，齐同曰粹。
　　固众芳之所在；
　　众芳，喻群贤也。言往古夏禹、殷汤、周文王之所以能纯美其德，而有圣明之称者，皆举用众贤，使在显职。故道化兴而万国宁也。
　　杂申椒与菌桂兮，
　　申，重也。椒，香木也。其芳小，重之乃香。菌，熏也。叶曰桂，根曰熏也。
　　岂维纫夫蕙ぇ？
　　纫，索也。蕙ぇ皆香草也，以喻贤者。言禹、汤、文王虽有圣德，犹杂用众贤，以致于治，非独索蕙ぇ，任一人也。故尧有禹、咎繇、伯夷；夏有朱虎、伯益、夔；殷有伊尹、傅说；周有吕望、旦散、宜生、召华。是杂用众芳之效也。
　　彼尧舜之耿介兮，
　　耿，光也。介，大也。
　　既遵道而得路。
　　遵，循也。路，正也。言尧舜所以能有光大圣明之称者，以循用天地圣明之道，举贤任能，使得万事之正也。夫先三后者，称近以及远，明道德同也。
　　何桀纣之猖披兮，
　　昌被，衣不带貌。
　　夫唯捷径以窘步。
　　捷，疾也。径，邪道也。窘，急也，言桀纣愚惑，违背天道，施行惶遽，衣不暇及带，欲涉邪径，急疾为治，故身着陷阱，至于灭亡，以法戒君也。
　　惟夫党人之偷乐兮，
　　党，朋也。《论语》曰：“群而不党。”偷，苟且也。
　　路幽昧以险隘。
　　路，道也。幽昧，不明也。险隘，喻倾危也。言己念彼谗人相与朋党，嫉怨忠直，苟且偷乐，不知君道不明，国将倾危，以及其身也。
　　岂余身之惮殃兮，
　　惮，难也。殃，咎也。
　　恐皇舆之败绩！
　　皇，后也。舆，君之所乘，以喻国也。绩，功也。言我欲谏争者，非难身之被殃咎也，但恐君国倾危，以败先王之功也。
　　忽奔走以先后兮，及前王之踵武。
　　踵，继也。武，迹也。《诗》云：“履帝武敏歆”，言己急欲奔走先后，以辅翼君者，冀及先王之德，续其迹而广其基也。奔走先后，四辅之职也。《诗》曰：“予曰有奔走，予曰有先后。”是之谓也。
　　荃不察余之中情兮，
　　荃，香草，以喻君也。人君被服芳香，故以香草为喻。恶数指斥尊者，故变言荃也。
　　反信谗而斋怒。
　　斋，疾也，言怀王不徐徐察我忠信之情，反信谗言，而疾怒我也。
　　余固知謇謇之为患兮，
　　謇謇，忠贞貌也。《易》曰：“王臣謇謇，匪躬之故。”
　　忍而不能舍也。
　　舍，止也，言己知忠言謇謇，刺君之过，必为身患，然中心不能自止而不言也。
　　指九天以为正兮，
　　指，语也。九天谓中央八方也。正，平也。
　　夫惟灵之故也！
　　灵，谓神也。，远也。能神明远见者，君德也。故以喻君。言己将陈忠荣内虑之心，上指九天，以告语神明，使平正之。唯用怀王之故，欲自尽者也。
　　初既与余成言兮，
　　初，始生也。成，平也。言犹议也。
　　后悔遁而有他，
　　遁，隐也，言怀王始信任己，与我平议国政，后用谗言，中道悔恨，隐匿其情，而有他志也。
　　余既不难夫离别兮，
　　近曰离，远曰别。
　　伤灵之数化。
　　化，变也。言我竭忠见过，非难与君别也，伤念君信用馋言，志数变易无常操也。
　　余既滋兰之九畹兮，
</div>
    <div class="pagination">
<span class="current-page">1</span><a href="楚辞章句疏证_page2.html">2</a><a href="楚辞章句疏证_page3.html">3</a><a href="楚辞章句疏证_page4.html">4</a><a href="楚辞章句疏证_page5.html">5</a><a href="楚辞章句疏证_page6.html">6</a><span>...</span><a href="楚辞章句疏证_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
