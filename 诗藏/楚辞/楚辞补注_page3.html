<!DOCTYPE html>
<html>
 <head>
  <meta charset="utf-8"/>
  <title>
   楚辞补注 - 第 3 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   楚辞补注 - 第 3 页/共 5 页
  </h1>
  <div class="content">
   楚词补注巻九
　　钦定四库全书
　　楚词补注巻十
　　宋　洪兴祖　撰
　　大招章句第十　楚词
　　大招者屈原之所作也或曰景差疑不能明也【屈原赋二十五篇渔父以上是也大招恐非屈原作】屈原放流九年忧恖烦乱精神越散与形离别恐命将终所行不遂故愤然大招其魂盛称楚国之乐崇懐襄之徳以比三王能任用贤公卿明察能荐举【一无明字】人宜辅佐之以兴至治因以风谏达巳之志也
　　青春受【青东方春位其色青也去也一作谢补曰淮南曰扶桑受谢日炤宇宙炤炤之光辉烛四海文选云隂谢阳施注引此语】白日昭只【昭明也言嵗始春青帝用事盛隂己去少阳受之则日色黄白昭然光明草木之类皆含气芽蘖而生以言魂魄亦宜顺阳气而长养也补曰只音止语已词】春气奋发【春蠢也发泄也】万物遽只【遽犹竞也言春阳气奋起上帝发泄和气温燠万物蠢然竞起而生各欲滋茂以言精魂亦宜奋发精明令己盛壮也补曰遽其据切】冥淩浃行【冥冥北方之神也淩犹驰也浃徧也】魂无逃只【逃窜也言嵗始春阳气上陞隂气下降冥之神徧行淩驰于天地之间収其隂气闭而藏之故魂不可以逃将随太隂下而沈没也一作伏隂】魂魄归徕无逺遥只【遥犹漂遥放流貎也魂者阳之精也魄者隂之形也言人体含隂阳之气失之则死得之则生屈原放在草野忧心愁悴精神散越故自招其魂魄言宜顺阳气始生而徕归巳无逺漂遥将遇害也一作防一作徕归】魂乎归徕无东无西无南无北只【言我精魂可徕归矣无散东西南北四方异俗多贼害也古本乎皆作兮一作徕归一云魂乎归兮一云无东西而南北只】东有大海溺水浟浟只【浟浟流貎也言东方有大海广逺无涯其水淖溺沈没万物不可度越其流浟浟又迅疾也补曰浟音悠】螭龙竝流上下悠悠只【悠悠螭龙行貎也言海水之中复有螭龙神兽随流上下并行游戏其状悠悠可畏惧也悠一作攸古作脩脩】雾雨淫淫【地气发泄天气不应曰雾淫淫流貎也】白皓胶只【皓胶水冻貎也言大海之涯多雾恶气天常甚雨如注壅水冬则凝冻皓然正白回错胶戾与天相薄也皓一作浩补曰胶戾也音豪】魂乎无东汤谷只【言防神不可东行又有汤谷日之所出其地无人视聴然无所见闻或曰水蘸之貎乎一作兮一本下有寥字补曰蘸没也】魂乎无南南有炎火千里【炎火盛貎也尚书曰火曰炎上】蝮蛇蜒只【蜒长貎也言南方太阳有积火千里又有恶蛇蜿蜒而长有毒也补曰蜿音駌蜒音延】山林险隘【林一作陵】虎豹蜿只鰅鳙短狐【蜿虎行貎也言南方有高山深林其路险阨又多虎豹匍匐蜿蜒以伺人也鰅鳙短狐类也短狐蜮也补曰鰅鱼恭切鳙以恭切鰅鳙状如犁牛又鰅鱼名皮冇文鳙鱼音如彘鸣】王虺骞只【王虺大蛇也尔雅曰蟒王蛇也骞举头貎也言复有鰅鳙蜮射伤害人大蛇羣聚举头而望其状骞然也补曰鶱读若骞音轩】魂乎无南蜮伤躬只【蜮短狐也诗云为为蜮言魂乎无敢南行水中多蜮必伤害于尔躬也乎一作兮补曰谷梁子曰蜮射人者也前汉五行志云蜮生南越乱气所生在水旁能射人甚者至死陆机云一名射影人在岸上影见水中投人影则射之或谓含沙射人孙真人云江东江南有虫名短狐谿毒亦名射工其虫无目而利耳能聴在山源谿水中闻人声便以口中毒射人説文云蜮似鳖三足以气射害人音蜮又音或】魂乎无西西方流沙漭洋洋只【洋洋无涯貎也言西方有流沙漭然平正视之洋洋广大无涯不可过也补曰漭母朗切水大貎】豕首纵目【纵一作从补曰南北曰纵将容切】被发鬤只【豕猪也首头也鬤乱貎也鬤古作长补曰鬤而羊切】长爪踞牙诶笑狂只【诶犹强也言西方有神其状猪头从目被发鬤鬤手足长爪出齿倨牙得人强笑憙而狂獝也或曰娭笑乐也谓得人憙乐也此盖蓐収神之状也一云豕爪踞一作倨诶一作娱补曰踞音据蹲也诶音僖説文云可恶之词汉书嘻笑注云强笑也】魂乎无西多害伤只【言西方金行其神兽刚强皆伤害人也】魂乎无北北有寒山逴龙赩只【逴龙山名也赩赤色无草木貎也言北方有常寒之山隂不见日名曰逴龙其土赤色不生草木不可过之必冻杀人也或曰逴龙色逴越也赩惧也言起越寒山赩然而惧恐不得过也逴一作卓补曰逴音卓逺也山海经西北海之外有章尾山有神身长千里人面蛇身而赤是烛九隂是谓烛龙疑此逴龙即烛龙也赩许力切大赤也】代水不可渉深不可测只【言复有代水广大不可过度其深无底不可穷测沈没人也代一作伐】天白颢颢【颢颢光貎补曰颢音皓説文白貎】寒凝凝只【凝凝水冻貎也言北方冬夏积雪其光颢颢天地皆白冰冻重累其状凝凝其寒酷烈伤肌骨也凝一本及释文并作嶷鱼力切】魂乎无徃盈北极只【盈满也北极太隂之中空虚之处也言我魂归乎北极空虚不可盈满往必陨坠不得出也补曰淮南云北极之山曰寒门】魂魄归徕闲以静只【言己防宜急徕还归我之身随己游戏心既闲乐居清静也一作徕归】自恣荆楚安以定只【四方多害不可以游独荆楚饶乐可以恣意居之安定无危殆也】逞志防欲【逞快也防穷也】心意安只【欲嗜欲也言楚国珍竒所聚集尤多姣女可以快志意穷情欲心得安乐而无忧也】穷身永乐年寿延只【言居于楚国穷身长乐保延年寿终无忧患也永一作安】魂乎归徕乐不可言只【言楚国饶乐不可胜敶也一作徕归】五谷六仞【五谷稻稷麦豆麻也七尺曰仞补曰説文云仞伸臂一寻八尺也】设菰梁只【设施也苽梁蒋实谓雕葫也言楚国土地肥美堪用种植五谷其穗长六仞又有苽粱之饭芬香且柔滑也或曰仞因也以五谷因苽粱厠为饭也菰一作苽补曰菰苽并音孤此言积谷之多尔非谓穗长六仞也】鼎臑盈望和致芳只【臑熟也致致醎酸也芳谓椒姜也言乃以鼎镬臑熟羹臛调和醎酸致其芬芳望之满案有行列也臑一作胹释文作腩徒南切补曰腩也】内鸧鸽鹄【鸧鸧鹤也鸽似鸠而小青白鹄黄鹄也内一作肭补曰内与纳同肭肥也鸧音仓尔雅鸧麋鸹注云即鸧鸹也徐朝七喻云云鸧水鹄禽蹯豹贻鹄有白鹄有黄鹄】味豺羹只【豺似狗言宰夫巧于调和先定甘酸乃内鸧鸽黄鹄重以豺肉故羮味尤美也补曰豺狼属狗声】魂乎归徕恣所尝只【尝用也言羹饭既美魂宜急徕归恣意所用快己之口也一作徕归】鲜甘鸡【生洁为鲜大也释文作□】和楚酪只【酪酢酨也言取鲜洁大烹之作羹调以饴蜜复用肥鸡之肉和以酢酪其味清烈也补曰酪乳浆也酨音载浆也】醢豚苦狗【醢肉酱也苦以胆和酱也世所谓胆和者也豚古作□补曰集韵作□音同】脍苴蒪只【苴蒪蘘荷也言乃以肉酱啗烝豚以胆和酱啗狗肉杂用脍炙切蘘荷以为香备众味也蒪一作补曰苴即鱼切蒪普各匹沃二切本草蘘荷叶似初生甘蔗根似姜芽博雅云蒪苴蘘荷也九叹蘘荷注云蒪菹也或作防非是】吴酸蒿蒌【蒿蘩草也蒌香草也诗曰言采其蒌也一作芼蒌注云芼菜也言吴人善为羹其菜若蒌味无沾薄言其调也补曰尔雅云蘩皤蒿即白蒿也可以为葅陆机云春生秋乃香美可食又蒌蒿也叶似艾生水中脆美可食蒌龙珠切以菜和羹曰芼】不沾薄只【沾多汁也薄无味也言吴人工调醎酸爚蒿蒌以为虀其味不浓不薄适甘美也或曰吴酸防防榆酱也一云吴酢防补曰沾音添益也音模防音途】魂兮归徕恣所择只【言众味盛多恣魂志意择用之也一作魂乎徕归】炙鸹烝鳬【鸹一作鹄鳬一作枭补曰炙音柘燔肉也鸹麋鸹也古活切】煔鹑敶只【煔爚也言复炙鸧鸹烝鳬鴈煔爚鹑鷃敶列众味无所不具也补曰煔音潜沈肉于汤也】煎鰿雀【鰿鲋一作臛补曰鰿旧音积集韵责二音小鱼也】遽爽存只【遽趣也爽差也存前也言乃复煎鲋鱼臛黄雀勑趣宰人差次众味持之而前也】魂乎归徕丽以先只【言先进靡丽美物以快神心也丽一作进】四酎并孰【醇酒为酎并俱也】不歰嗌只【嗌防也言乃醖酿醇酒四器俱熟其味甘美饮之醲滑入口消释不苦歰令人不防满也歰一作涩补曰歰不滑也嗌于萆切又音益咽喉也防饫也于切一作饐】清馨冻【馨香之逺闻者也冻犹寒也一作饮补曰集韵作防】不歠役只【兽饮也役贱也言醇醲之酒清而且香宜于寒饮不可以饮役贱之人即以饮役贱之人即易醉颠仆失礼敬】吴醴白糵【再宿为醴糵米麴也补曰説文云醴酒一宿熟】和楚沥只【沥清酒也言使吴人醲醴和以白米之麴以作楚沥其清酒尤醲美也】魂乎归徕不遽惕只【言饮食醲美安意遨游长无惶遽怵惕之忧也一作徕归】代秦郑卫鸣竽张只【言代秦郑卫之国工作妙音使吹鸣竽箎作为众乐以乐君也代一作岱】伏戏驾辩楚劳商只【伏戏古王者也始作瑟驾辩劳商皆曲名也言伏戏氏作瑟造驾辩之曲楚人因之作劳商之歌皆要妙之音可乐聴也或曰伏戏驾辩皆要妙歌曲也劳绞也以楚声绞商音为之清激也补曰文选云或超延露而驾辩】讴和扬阿【徒歌曰讴扬举也阿曲也补曰扬阿即阳阿巳见招魂】赵箫倡只【赵国名也箫乐器也先歌为倡言乐人将歌徐且讴吟扬举善曲乃俱相和又使赵人吹箫先倡五声乃发也或曰讴和扬阿皆歌曲也】魂乎归徕定空桑只【空桑瑟名也周官云古者空桑而为瑟言魂急徕归定意楚国聴瑟之乐也或曰空桑楚地名一作徕归下并同】二八接舞【接聨也舞一作武】投诗赋只【投合也诗赋雅乐也古者以琴瑟歌诗赋为雅乐关睢鹿鸣是也言有美女十六人聨接而舞发声举足与诗雅相合且有节度也】叩钟调磬【叩撃也金曰钟石曰磬也】娱人乱只【娱乐也乱理也言美女起舞叩钟撃磬得其节度则诸乐人各得其理有条序也】四上竞气【四上谓上四国代秦郑卫也补曰四上谓声之上者有四谓代秦郑卫之鸣竽也伏戏之驾辩也楚之劳商也赵之箫也】极声变只【言四国竞发善气穷极音声变易其曲无终巳也】魂乎归徕聴歌譔只【譔具也言观聴众乐无不具也】朱唇皓齿【皓白朱唇一作美人】嫭以姱只【嫭姱好貎也言美人朱唇白齿嫭眄美姿仪状姱好可近而亲侍左右也嫭一作嫮补曰嫭音防姱苦花切】比徳好闲习以都只【言选择美人比其才徳容貌都闲习于礼节乃敢进也补曰比必寐切间音闲汉书曰间雅甚都】丰肉微骨【丰厚也微细也】调以娱只【言美人肥白润泽小骨厚肉肌肤柔弱心志和调宜侍燕居以自娱乐也】魂乎归徕安以舒只【言美女鲜好可以安意舒缓忧思也】嫮目宜笑【嫮眄瞻貎补曰嫮与嫭同】蛾眉曼只【曼泽也言复有异女工于嫮眄好口宜笑蛾眉曼泽异于众人也】容则秀雅【则法也秀异也】穉朱顔只【穉幼也朱赤也言美女仪容闲雅动有法则秀异于人年又防穉顔色赤白体香洁也】魂乎归徕静以安只【言美好之女可以静居安精神也】姱脩滂浩【脩长也滂浩广大也一作脩广婉心婉一作逺】丽以佳只【佳善也言美女身体脩长用意广大多于所知又性婉顺善心肠也】曾颊倚耳【曾重也倚辟也】曲眉规只【规圜也言美女之面丰容丰满颊肉若重两耳郭辟曲眉正圜貎絶殊也郭一作却】滂心绰态【绰犹多也态姿也滂一作漫绰一作淖】姣丽施只【姣好也言美女心意广大寛能容众多姿绰态调戏不穷既好有智无所不施也】小腰秀颈若鲜毕只【鲜卑衮带头也言好女之状腰支细少颈鋭秀长靖然而特异若以鲜卑之带约而束之也补曰前汉匈奴传黄金犀毗孟康曰要中大带也张晏曰鲜卑郭洛带瑞兽名也东胡好服之师古曰犀毘胡带之钩亦曰鲜卑魏书曰鲜卑东胡之余也别保鲜卑山因号焉】魂乎归徕思怨移只【移去也言美女可以防忧去怨思也思一作恖古本作怨思移只】易中利心以动作只【言复有美女用志滑易心意和利动作合礼能顺人意可以自侍也补曰易以豉切】粉白黛黑施芳泽只【言美女又工糚饰傅着脂粉面白如玉黛画眉鬓黒而光浄又施芳泽其芳香郁渥也】长袂拂面【袂袖也拂拭也】善留客只【言美女工舞揄其长袖周旋屈折拂拭人面芬香流衍众客喜乐留不能去也】魂乎归徕防娱昔只【昔夜也诗云乐酒今昔言可以终夜自娱乐也昔一作夕】青色直眉美目媔只【媔黠也言复有美女体色青白顔眉平直美目窃眄媔然黠慧知人之意也补曰青色谓眉也媔音绵美目貎】靥辅竒牙宜笑嘕只【嘕笑貎也言美女颊有靥辅口有竒牙嘕然而笑尤媚好也辅一作防补曰靥于牒切防与辅同扶羽切颊车也左氏辅车相依淮南云竒牙出防揺注云将笑故好齿出防颊边文妇人之媚也又云靥辅在颊前则好嘕虚延切】丰肉微骨体便娟只【便娟好貎也巳解于上补曰便平声】魂乎归徕恣所便只【便犹安也言所选美女五人仪貎各异恣魂所安以侍栖宿也补曰便平声】夏屋广大沙堂秀只【沙丹沙也言乃为魂造作高殿峻屋其中广大又以丹沙朱画其堂其形秀异宜居处也】南房小坛【房室也坛犹堂也补曰坛音善】观絶霤只【观犹楼也霤屋宇也言复有南房别室闲静小堂楼观特高与大殿宇絶逺宜游宴也补曰观音贯释名曰观者于上观望也霤音淄説文曰霤屋水流也礼记中霤注云古者复穴是以名室为霤云】曲屋歩壛【曲屋周阁也歩壛长砌也壛一作櫩补曰上林赋歩櫩周流李善云歩櫩长廊也集韵櫩与檐同壛与阎同】宜扰畜只【扰谨也言南堂之外复有曲屋周旋阁道歩壛长砌其路险狭宜乘扰谨之马周旋曲折行游观也畜一作嘼一作兽补曰畜音嗅师古云嘼者人之所养兽是山泽所育故尔雅説牛马羊豕即在释畜论麋鹿虎豹即在释兽説文云嘼防也六畜之字本自作嘼后乃借畜养字为之】腾驾歩游【腾驰】猎春囿只【春草始生囿中平易也言从曲阁之路可驾马腾驰而临平易又可歩行遂往田猎于春囿之中取禽兽也】琼毂错衡【金银为错琼一作瑶补曰诗云约軧错衡】英华假只【假大也言所乘之车以玉饰毂以金错衡英华照燿大有光明也假一作嘏补曰假大也嘏亦大也】兰桂树郁弥路只【言所行之道皆罗桂树兰香草郁郁然满路动履芳洁徳义备也一作芷】魂乎归徕恣志虑只【言魂乎徕归居有大殿宴有小堂游有园囿恣君所志而处之也虑一作处】孔雀盈园畜鸾皇只【畜养也言园中之禽则有孔雀羣聚盈满其中又养鸾鸟鳯皇皆神智之鸟可珍重也畜释文作慉补曰畜许六切】鹍鸿羣晨【鹍鹍鸡鸿鸿鹤也】杂鸧只【鹙鸧鵚鹙也诗云有鹙在梁言鹍鸡鸿鹤羣聚时鹤知夜半鹍鸡晨鸣各知其职也杂以鹙鸧之属鸣声啾啾各有节度也补曰鹙音秋】鸿鹄代游曼鹔鷞只【曼曼衍也鹔鷞俊鸟也言复有鸿鹄往来游戏与鹔爽俱飞翩翻曼衍无絶巳也曼一作漫鷞一作鹴补曰鷞鹴并音霜鹔鷞长颈绿身其形似鴈一曰鳯皇别名马融曰其羽如纨高首而脩颈説文曰西方神鸟也东方发明南方焦明西方鹔鷞北方幽昌中央鳯皇】魂乎归徕鳯皇翔只【言所居园圃皆多俊大之鸟咸有智谟魂宜来归若鳯皇之翔归有徳就同志也或曰鸾皇以下皆大鸟以喻仁智之士言楚国多贤魂宜来归也】曼泽怡面【怡怿貌也怡一作台注云台泽貎也】血气盛只【言魂来归己则心志説乐肌肤曼致面貌怡怿血气充盛身体强壮也盛一作晠】永宜厥身保寿命只【言魂既还归则与巳身相共俱生长保寿命终百年也一云长保命只】室家盈廷爵禄盛只【言已既保年寿室家宗族盈满朝廷人有爵禄豪强族盛也】魂乎归徕居室定只【言官爵既崇宗族既盛则居家之道大安定也】接径千里出若云只【言楚国境界径路交接方千余里中有隠士慕己徕出集聚若云也】三圭重侯【三圭谓公侯伯也公执桓圭侯执信圭伯执躬圭故言三圭也重侯谓子男也子男共一爵故言重侯也补曰公侯伯子男同谓之诸侯三圭比子男为重】聴类神只【言楚国所包中有公侯伯子男执玉圭之君明于知人聴愚贤之类别其善恶昭然若神能荐达贤人也】察笃夭隠【笃病也早死为天隠匿也夭一作殀】孤寡存只【言三圭之君不但知贤愚之类乃察知万民之中被笃疾病早殀死及隠逸之士存视孤寡而振赡之也补曰笃厚也】魂兮归徕正始昆只【昆后也言楚国公侯昭明魂宜来归遂忠信之志正终始之行必显用也兮一作乎】田邑千畛【田野也畛田上道也邑都邑也诗云徂隰徂畛补曰畛之忍切】人阜昌只【阜盛也昌炽也言楚国田野广大道路千数都邑众多人民炽盛所有肥饶乐于他国也】美冒众流【冒覆】徳泽章只【章明也言楚国有美善之化覆冒羣下流于众庶徳泽之惠甚着明也】先威后文【威武】善美明只【言楚国为政先以威武严民后以文徳抚之用法诚善美而君明臣直魂宜还归也】魂乎归徕赏罚当只【言君明臣正赏善罚恶各当其所也一作徕归补曰当平声】名声若日照四海只【言楚王方建道徳名声光辉若日之明照见四海尽知贤愚照一作昭】徳誉配天万民理只【言楚王修徳于内荣誉外发功徳配天能理万民之寃结也理一作治一本此二句次善美明只之后】北至幽陵【幽陵犹幽州也】南交阯只【交趾地名补曰记云南方曰蛮雕题交趾注云交趾足相乡后汉书云其俗男女同川而浴故曰交阯阯与趾同兴地志云其夷足大指开析两足并立指则相交】西薄羊肠【羊肠山名补曰战国防注云羊肠赵险塞名山形屈辟状如羊肠今在太原晋阳之西北】东穷海只【言荣誉流行周遍四极无逺不闻也补曰书云东渐于海西被于流沙朔南暨声教讫于四海史记曰北至于幽陵南至于交阯西至于流沙东至于蟠木淮南曰南至交阯北至幽都东至阳谷西至三危】魂乎归徕尚贤士只【言魂急归徕楚方尚进贤士必见进用也一作徕归一云尚进士只一云进贤士只】发政献行【献进】禁苛暴只【言楚王发教施令进用仁义之行禁絶苛刻暴虐之人也禁一作絶】举杰压陛【一国之髙为杰压抑也陛阶次也压一作厌陛一作阶补曰厌于甲切】诛讥罢只【讥非也罢驽也言楚国选举必先升用杰俊之士压抑无徳不由阶次之人非恶罢驽诛而去之补曰罢音疲】直嬴在位【嬴余补曰嬴音盈説文云有余贾利也】近禹麾只【禹圣王明于知人麾举手也言忠直之人皆在显位复有嬴余贤俊以为储副诚近夏禹指麾取士一国之人悉进之也一云诚近夏禹所称举贤人之意也】豪杰执政【千人才曰豪万人才曰杰杰一作俊执一作理】流泽施只【言豪杰贤士执持国政惠泽流行无不被其施也】魂乎徕归国家为只【言魂乎急徕归为国家作辅佐也补曰据注为去声】雄雄赫赫天徳明只【雄雄赫赫威势盛也言楚王有雄雄之威赫赫之勇徳配天地体性高明宜为尽节也】三公穆穆【穆穆和美貎】登降堂只【言楚有三公其位尊高穆穆而美上下玉堂与君议政宜急徕归处履之也降一作玉】诸侯毕极立九卿只【言楚选置三公先用诸侯尽极乃立九卿以续之用士有道不失其次序也】昭质既设【昭质谓明旦也补曰记云质明而始行事】大侯张只【侯谓所射布也王者当制服诸侯故名布为侯而射之古者选士必于乡射心端忠正射则能中所以别贤不肖也言楚王选士必于乡射明旦既设礼张施大侯使众射之中则举进不中退却各以能陞民无怨望也补曰射侯见周官考工记礼记射义】执弓挟矢【挟持也矢箭也】揖辞让只【上手为揖言众士将射己持弓箭必先举手以相辞让进退有礼不失威仪也一云揖让辞只】魂乎徕归尚三王只【尚上也三王禹汤文王也言魂急徕归楚国举士上法夏殷周众贤并进无有遗失也】




　　楚词补注巻十
　　钦定四库全书
　　楚词补注巻十一
　　宋　洪兴祖　撰
　　惜誓章句第十一　楚词
　　惜誓者不知谁所作也或曰贾谊疑不能明也【汉书贾谊洛阳人文帝召为博士议以谊任公卿绛灌之属毁谊天子亦疎之以谊为长沙王太傅意不自得及度湘水为赋以吊屈原赋云所贵圣之神徳兮逺浊世而自藏使麒麟可系而羁兮岂云异夫犬羊又曰鳯皇翔于千仞兮览徳辉而下之见细徳之险微兮遥增撃而去之彼寻常之污渎兮岂容吞舟之鱼横江潭之鳣鲸兮固将制于蝼蚁与此语意颇同】惜者哀也誓者信也约也言哀惜懐王与巳信约而复背之也古者君臣将共为治必以信誓相约然后言乃从【一作从之】而身以亲也盖刺懐王有始而无终也
　　惜余年老而日衰兮嵗忽忽而不反【言哀己年嵗巳老气力衰微嵗月卒过忽然不还而功不成徳不立也】登苍天而高举兮歴众山而日逺【言己想得道真上升苍天高抗志行经歴众山去我乡邑日以逺也】观江河之纡曲兮离四海之霑濡【言己遂见江河之纡曲志为盘结遇四海之风波衣为濡湿心愁身苦忧悲且思也遇一作过】攀北极而一息兮吸沆瀣以充虚【言己周流行求道真兾得上攀北极之星且中休息吸清和之气以充空虚疗饥渴也以一作防补曰晋志云北极五星天运无穷三光迭耀而极星不移故曰居其所而众星共之沆瀣巳见】飞朱鸟使先驱兮驾太一之象舆【言己吸天元气得其道真即朱雀神鸟为我先导遂乗太一神象之轝而游戏也补曰淮南云左青龙右白虎前朱鸟后武注云角亢为青龙参伐为白虎星张为朱鸟斗牛为武沈存中云朱雀莫知何物但谓鸟而朱者羽族赤而翔上集必附木此火之象也或云鸟即鳯也然天文家朱鸟乃取象于鹑南方七宿曰鹑首鹑火鹑尾是也】苍龙蚴虬于左骖兮白虎骋而为右騑【言己徳合神明则驾苍龙骖白虎其状蚴虬有威容也补曰蚴于纠切虬渠纠切騑音妃】建日月以为盖兮载玉女于后车【言己乃立日月之光以为车盖载玉女于后车以侍栖宿也补曰大人赋云载玉女而与之归张揖曰玉女青要乗弋等也】驰骛于杳冥之中兮休息虖昆仑之墟【言己虽驰骛杳冥之中脩善不倦休息昆仑之山以游观也骛一作虖一作乎补曰説文虚大丘也丘于切昆崘丘或谓之昆仑虚或从土】乐穷极而不猒兮愿从容虖神明【言己周行观望乐无穷极志犹不猒愿复与神明俱游戏也虖一作乎】渉丹水而驼骋兮【丹水犹赤水也淮南言赤水出昆仑也驼一作驰】右大夏之遗风【大夏外国名也在西南言己复渡丹水而驰骋顾见大夏之俗思念楚国也补曰淮南云九州之外有八殥西北方曰大夏】黄鹄之一举兮知山川之纡曲再举兮睹天地之圜方【言黄鹄养其羽翼一飞则见山川之屈曲再举则知天地之圜方居身益高所睹愈逺也以言贤者亦宜高望逺虑以知君之贤愚也黄一作鸿一或作壹睹一作覩一作知补曰始元中黄鹄下建章宫太液池中师古云黄鹄大鸟一举千里非白鹄也】临中国之众人兮托囘飚乎尚羊【尚羊游戏也言己临见楚国之中众人贪佞故托囘风逺行游戏也一云托囘风乎倘佯补曰尚音常与倘同飚某韵作飙音标】乃至少原之壄兮【少原之壄仙人所居壄一作野】赤松王乔皆在旁【言遂至众仙所居而见赤松子与王乔也乔一作侨补曰淮南云王乔赤松去尘埃之间离羣慝之纷吸隂阳之和食天地之精蹀虚轻举乘云游雾】二子拥瑟而调均兮【均亦调也补曰国语云律者所以立均出度也】余因称乎清商【清商歌曲也言赤松王乔见己欢喜持瑟调而歌我因称清商之曲最为善也】澹然而自乐兮【澹一作淡】吸众气而翺翔【众气谓朝霞正阳沦隂沆瀣之气也言己得与松乔相对心中澹然而自欣乐俱吸众气而游戏】念我长生而乆僊兮不如反余之故乡【言屈原设去世离俗遭遇真人虽得长生乆僊意不甘乐犹思楚国念故乡忠信之至恩义之笃也】黄鹄后时而寄处兮鸱枭羣而制之【言黄鹄一飞千里常集高山茂林之上设后时而欲寄处则鸱枭羣聚禁而制之不得止也言贤者失时后軰亦为谗佞所排逐一作鸿鹄补曰鸱称脂切鸱鸺怪鸟枭坚尧切不孝鸟】神龙失水而陆居兮为蝼蚁之所裁【蝼蝼蛄也蚁蚍蜉也裁制也言神龙常潜深水设其失水居于陵陆之地则为蝼蚁蚍蜉所裁制而见啄齧也以言贤者不居庙堂则为俗人所侵害也蚁一作螘补曰蝼音楼管子曰蛟龙水虫之神者也乘于水则神立失于水则神废庄子曰吞舟之鱼砀而失水则蚁能苦之】夫黄鹄神龙犹如此兮况贤者之逢乱世哉【言黄鹄能飞翔神龙能存能亡奄然失所为鸱枭蝼蚁所制其困如此何况贤者身无爵禄为俗人所困侮固其宜也】寿冉冉而日衰兮固儃囘而不息【儃囘运转也言己年夀日以衰老而楚国羣臣承顺君非随之运转常不止息也固一作国儃一作邅】俗流从而不止兮众枉聚而矫直【枉邪也矫正也言楚国俗人流从謟防不可禁止众邪羣聚反欲正忠直之士使随之也】或偷合而茍进兮或隠居而深藏【言士有偷合于世茍欲进取以得爵位或有脩行徳义隠藏深山而君不照知也】苦称量之不审兮【称所以知轻重量所以别多少补曰称量并平声】同权槩而就衡【槩平也权衡皆称也言患苦众人称物量谷不知审其多少同其称平以失情实则使众人怨也以言君不称量士之贤愚而同用之则使智者恨也补曰权称锤也防平斛木也衡平也】或推迻而茍容兮或直言之谔谔【言臣承顺君非可推可迻茍自容入以得高位有直言谔谔谏正君非而反放弃之也迻一作移谔释文作讍】伤诚是之不察兮并纫茅丝以为索【单为纫合为索言已诚伤念君待遇茍合之人与忠直之士曾无别异犹并纫丝与茅共为索也一云并绳丝以为索注云单为绳合为索补曰纫女巾切】方世俗之幽昏兮【幽昏不明也】白黑之美恶【惑也言方今之世君臣不明惑于贪浊于白黑不能知人善恶之情也一本下有于字】放山渊之玉兮【可以决吉凶故人亦珤之放弃也】相与贵夫砾石【小石为砾言世人皆弃昆山之玉大泽之反相与贵重小石也言闇君贵佞僞贱忠直也】梅伯数谏而至醢兮【巳解于离骚经醢一作菹一云至菹醢兮补曰梅音浼】来革顺志而用国【来革纣佞臣也言来革佞谀从顺纣意故得显用持国权也】悲仁人之尽节兮反为小人之所贼【言哀伤梅伯尽忠直之节谏正于纣反为来革所谮而被贼害也】比干忠谏而剖心兮【剖一作割】箕子被发而佯狂【巳解于九章佯一作详补曰详与佯同】水背流而源竭兮【竭释文作渴补曰渴音竭水尽也】木去根而不长【言水横流背其源泉则枯竭木去其根株则枝叶不长也以言人背仁义违忠信亦将遇害也】非重躯以虑难兮惜伤身之无功【言巳非重暧我身以虑难而不竭忠诚伤生于世间无功徳于民也躯一作体】已矣哉独不见夫鸾鳯之高翔兮乃集大皇之壄【大皇之壄大荒之薮一无夫字大一作太壄一作野一注云皇美也大美之薮】循四极而回周兮见盛徳而后下【言鸾鸟凤皇乃高飞于大荒之野循于四极回旋而戏见仁圣之王乃下来集归于有徳也以言贤者亦宜处山泽之中周流观望见高明之君乃当仕也回一作佪而回周兮一作以周览兮】彼圣人之神徳兮逺浊世而自藏【言彼神智之鸟乃与圣人合徳见非其时则逺藏匿迹言已亦宜效之也】使麒麟可得羁而系兮【一无得字一本系下有之字】又何以异虖犬羊【言麒麟仁智之兽逺见避害常藏隠不见有圣徳之君乃肯来出如使可得羁系而畜之则与犬羊无异不足贵也言贤者亦以不可枉屈为高如可趋走亦不足称也虖一作乎一作夫】














　　楚词补注巻十一
　　钦定四库全书
　　楚词补注巻十二
　　宋　洪兴祖　撰
　　招隠士章句第十二　楚词
　　招隠士者淮南小山之所作也昔淮南王安博雅好古招懐天下俊伟之士【汉书淮南王安好书招致賔客数千人作为内外书甚众】自八公之徒咸慕其徳而归其仁【神仙传曰八公诣门王执弟子之礼后八公与安俱仙去】各竭才智【竭一作擅】著作篇章分造辞赋以类相从故或称小山或称大山其义犹诗有小雅大雅也【汉艺文志有淮南王羣臣赋四十四篇】小山之徒闵伤屈原又怪其文升天乗云伇使百神似若仙者虽身沈没名徳显闻与隠处山泽无异故作招隠士之赋以章其志也【也一作云尔】
　　桂树丛生兮【桂树芬香以兴屈原之忠贞也补曰郭璞云桂白华丛生山峯冬常青间无杂木】山之幽【逺去朝廷而隠藏也】偃蹇连蜷兮【容貎美好悳茂盛也蜷一作巻补曰音权】枝相缭【仁义交错条理成也以言才徳高明宜辅贤君为贞干也五臣云皆树之美貌亦喻原之美行补曰缭纽也居休切】山气巃嵸兮【岑崟防嵯云滃郁也巃一作巄五臣云巃嵸云气貎补曰巃力孔切嵸音摠山孤貎】石嵯峨【嵯峨嶻孼峻蔽日也五臣云嵯峨高貎】谿谷崭岩兮【﨑岖閜寪崄阻也五臣云崭岩险峻貎补曰崭鉏咸切閜呼雅反寪于轨反苦滑反】水曾波【踊跃沣沛流迅疾也曾一作增】猨狖羣啸兮【禽兽所居至乐佚也猨一作蝯补曰狖以狩切】虎豹嘷【猛兽争食欲相囓也以言山谷之中幽深险阻非君子之所处猨狖虎豹非贤者之偶使屈原急来也补曰嘷胡高切咆也】攀援桂枝兮【登山引木逺望愁也一云引持美木喻美行也五臣云援持也言原引持美行淹留于此以待明君】聊淹留【周旋中野立踟蹰也】王孙游兮【隠士避世在山隅也游一作游五臣云原与楚同姓故云王孙补曰乐府有王孙游出于此】不归【违偝旧土弃室家也】春草生兮【万物蠢动抽萌芽也】萋萋【垂条吐叶纷华荣也五臣云萋萋草色】嵗暮兮【年齿巳老夀命衰也】不自聊【中心烦乱常含忧也补曰聊音留】蟪蛄鸣兮【蜩蝉得夏喜呼号也五臣云蟪蛄夏蝉补曰庄子云蟪蛄不知春秋説者云寒蝉也一名蝭蟧春生夏死夏生秋死或曰山蝉秋鸣者不及春春鸣者不及秋广雅云蟪蛄蛁蟧即楚词所云寒螀者也方言云蛥蚗齐谓之螇螰楚谓之蟪蛄】啾啾【秋节将至悲嘹噍也以言物盛则衰乐极则哀不宜乆隠失盛时也补曰啾啾众声音揫】坱兮轧【雾气昧也补曰坱乌朗切轧于黠切贾谊赋云坱圠无垠注云其气坱圠非有限齐也集韵軮轧逺相映貎】山曲【盘诘屈也补曰音佛山曲也一音皮笔切】心淹留兮【志望絶也】恫慌忽【亡妃匹也一作洞荒忽五臣云忧思深也补曰恫音通痛也慌上声】罔兮沕【精气失也五臣云失志貎补曰沕潜藏也美笔切文选音勿】憭兮栗【心剥切也栗一作栗补曰憭音了又音聊一音留】虎豹穴【嵺穿岤也穴一作岤五臣云既危苦又进虎豹之穴补曰淮南云虎豹袭穴而不敢咆袭入也咆嘷也嵺音料岤音血】丛薄深林兮【攒刺棘也补曰深草曰薄】人上栗【恐变色也上一作之五臣云栗战也】嵚岑碕礒兮【山阜嵎嵚一作岑一作崯碕礒一作﨑嶬补曰嵚音钦岑音吟碕音绮礒音蚁又音锜嵚岑山高险也碕礒石貎﨑嶬山形】碅磳磈硊【崔嵬嵼嵃补曰碅绮矜切释文苦本切非也碅从囷硱从困磳七冰切磈于□切硊鱼毁切并石貎】树轮相纠兮【交错扶疎纠一作糺扶疎一作纠纷五臣云轮横枝也】林木茷骩【枝条盘纡一无林木二字茷一作茇一作柭一作茷补曰茇柭茷并音跋茷木枝叶盘纡貎通作茇骩音委骩骳屈曲也】青莎杂树兮【草木杂居补曰本草云莎古人为诗多用之此草根名香附子荆襄人谓之莎草】薠草靃靡【随风披敷薠一作苹靃一作萑一作补曰靃靡弱貎草木花敷貎】白鹿麏麚兮【众兽并游麚一作防补曰麏音君麞也麚音加牝鹿】或腾或倚【走住异趋一云走防殊也】状貌崯崯兮峨峨【头角甚殊峨峨一作嶬嶬音蚁五臣云头角高貌】凄凄兮漇漇【衣毛若濡也兮一作而漇一作縰补曰漇疏绮切润也】猕猴兮熊罴【百兽俱也补曰罴音陂如熊黄白文】慕类兮以悲【哀己不遇也从此以上皆陈山林倾危草木茂盛麋鹿所居虎兕所聚不宜育道徳养情性欲使屈原还归郢也五臣云言山中之兽犹慕俦类而悲哀放弃独处实难为心也】攀援桂枝兮【配托香木誓同志也援一作折一无援字】聊淹留【踟蹰低佪待明时也一云倚立蹢防待明时也】虎豹鬬兮【残贼之兽忿争怒也】熊罴咆【贪杀之兽跳梁吼也补曰咆蒲交切嘷也】禽兽骇兮【雉兎之羣惊奔走也】亡其曹【违离党辈失羣偶也】王孙兮归来【旋反旧邑入故宇也一作来归】山中兮不可以乆留【诚多患害难隠处也】













　　楚词补注巻十二
　　钦定四库全书
　　楚词补注巻十三
　　宋　洪兴祖　撰
　　七谏章句第十三　楚词
　　初放
　　沈江
　　怨世【世一作上】
　　怨思
　　自悲
　　哀命【一作哀时命】
　　谬谏【谬一作缪】
　　七諌者东方朔之所作也【昔枚乘作七发傅毅作七激张衡作七辩崔驷作七依曹植作七啓张协作七命皆七谏之类李善云七发者説七事以起发太子也犹楚辞七谏之流五臣云七者少阳之数欲发阳明于君也前汉东方朔字曼倩为太中大夫免为庶人后常为郎上书自讼不得大官欲求试用】谏者正也谓陈法度以谏正君也古者人臣三諌不从退而待放屈原与楚同姓无相去之义故加为七谏慇懃之意忠原之节也或曰七谏者法天子有争臣七人东方朔追悯屈原故作此词以述其志【一作意】所以昭忠信矫曲朝也
　　平生于国兮【平屈原名也一本国上有中家】长于原壄【髙平曰原垌外曰野言屈原少生于楚国与君同朝长大见逺弃于山野伤有始而无终也壄一作野】言语讷譅兮【出口为言相答曰语讷者纯也譅者难也譅一作歰释文作譅补曰并所立切集韵作□口不能言也通作歰】又无彊辅【言已质性忠信不能巧利词令言语讷钝复无彊友党辅以保达已志也彊一作强】浅智褊能兮【褊狭也补曰褊必善切説文衣小也】闻见又寡【寡少也屈原多才有智博闻逺见而言浅狭者是其谦也】数言便事兮见怨门下【门下喻亲近之人也言已数进忠言陈便宜之事以助治而见怨恨于左右欲害已也一作数谏便事】王不察其长利兮卒见弃乎原壄【言懐王不察已忠谋可以安国利民反信防言终弃我于原野而不还也一无见字壄一作野】伏念思过兮无可改者【言已伏自思念行无过失可改易也】羣众成朋兮【羣一作群】上浸以惑【上谓君也浸稍也言佞人相与羣聚朋党成众君稍以惑乱而不自知也】巧佞在前兮贤者灭息【灭消也言佞臣巧好其言顺意承防旦夕在于君前而使忠贤之士心懐恐惧吞声小语消灭謇謇之气以避祸患也】尧舜圣已没兮【一无圣字】孰为忠直【言尧舜圣明今已没矣谁为尽忠直也补曰为去声】髙山崔巍兮【崔巍髙貎补曰上徂囘下五回切】水流汤汤【汤汤流貎言已仰视高山其形崔巍而不知頺防俛视水流汤焉流行而不知竭自伤不如山川之性身将颠沛也补曰书云汤汤洪水方割汤音商】死日将至兮与麋鹿同坈【陂池曰坈言已年嵗衰老死日将至不得防国朝辅政治而与麋鹿同坈鸟兽为伍将坠陷坈穽不复乆也补曰坈字书作抗丘庚切俗作坑】块兮鞠【块独防貌匍匐为鞠一作块鞠兮补曰块苦对切】当道宿【夜止曰宿言巳孤独无耦块然独防鞠然匍匐当道而踬卧无所栖宿也】举世皆然兮【举一作与】余将谁告【举与也言举当世之人皆行佞伪当何所告我忠信之情也一无余字补曰告姑沃切易初筮告】斥逐鸿鹄兮【鸿鹄大鸟】近习鸱枭【鸱枭恶鸟一无习字枭一作鸮补曰斥音赤枭不孝鸟鸮于骄切恶声之鸟也】斩伐橘柚兮【橘柚羙木补曰尚书厥包橘柚小曰橘大曰柚柚似橙而实酢吕氏春秋果之美者有云梦之柚】列树苦桃【苦桃恶木言君亲近贪贼奸恶之人而逺仁贤之士也补曰桃自有苦者如苦李之类本草云羊桃味苦陶隠居云山野多有之诗隰有苌楚是也】便娟之脩竹兮寄生乎江潭【便娟好貌屈原以竹自喻言有便娟长好之竹生于江水之潭被防润泽而茂盛自恨放流而独不防君之恵也乎一作于补曰便平声娟鸟切】上葳蕤而防露兮【葳蕤盛貌防蔽也补曰葳音威蕤儒佳切草木乘貌集韵作蕤】下泠泠而来风【泠泠清凉貎言竹被润泽上则葳蕤而防蔽雾露言能有所覆也下则泠泠清凉可休庇也以言巳徳上能覆葢于君下能庇廕于民补曰泠音灵】孰知其不合兮【孰一作固】若竹栢之异心【竹心空屈原自喻志通达也栢心实以喻君闇塞也言已性达道徳而君闭塞其志不合若松栢之异志也】往者不可及兮【谓圣明之王尧舜禹汤文武也】来者不可待【欲须贤君年齿已老命不可待也】悠悠苍天兮莫我振理【悠悠忧貌振救也言已忧愁思想则呼苍天言已懐忠正而君不知羣下无有救理我之侵寃者补曰太史公屈原传云人穷则反本故劳苦倦极未甞不呼天也】窃怨君之不寤兮吾独死而后已【言已私怨懐王用心闇惑终不觉寤令我独抱忠信死于山野之中而巳】
　　初放
　　惟往古之得失兮【言巳思念古者人君得道则安失道则危禹汤以王桀纣以亡】览私微之所伤【伤害也言已又观人君私爱佞谗受其微言伤害贤臣者国以危殆也楚之无极吴之宰噽是也】尧舜圣而慈仁兮后世称而弗忘【言尧舜所以有圣明之徳者以任贤能慈爱百姓故民至今称之也弗一作不】齐桓失于专任兮夷吾忠而名彰【夷吾管仲名也管仲将死戒桓公曰竪刁自割易牙烹子此二臣者不爱其身不慈其子不可任也桓公不从使专国政桓公卒二子各欲立其所传公子诸公子并争国乱无主而桓公尸不棺积六十日防流出戸故曰失于专任夷吾忠而名著也】晋献惑于孋姬兮申生孝而被殃【已解于九章篇中孋一作孋补曰并力支切】偃王行其仁义兮荆文寤而徐亡【荆楚也徐偃王国名也周宣王之舅申伯所封也诗曰申伯畨畨既入于徐周衰其后僣号称王也偃諡也言徐偃王修行仁义诸侯朝之三十余国而无武备楚文王见诸侯朝徐者众心中觉悟恐为所并因兴兵击之而灭徐也故司马法曰国虽强大忘战必危葢谓此也补曰史记周穆王西廵狩徐偃王作乱造父为穆王御长驱归周以救乱淮南子云徐偃王被服慈恵身行仁羲然而身死国亡子孙无类注云偃王于哀乱之世脩行仁义不设武备楚文王灭之徐国今下邳徐僮是也又曰徐偃王好行仁义陆地而朝者三十二国王孙厉谓楚庄王曰王不伐徐必反朝徐乃举兵伐徐遂灭之后汉书曰徐夷僣号率九夷以伐宗周西至河上穆王畏其方炽乃分东方诸侯命徐偃王主之偃王行仁义陆地而朝者三十六国穆王后得骥録之乘乃使造父御以告楚令伐徐一日而至于是楚文王大举兵而灭之博物志云偃王既治其国仁义着闻江淮诸侯服从者三十六国穆王闻之遣使乘驲一日至楚使伐之偃王仁不忍鬭其民为楚所败元和姓纂云伯益之子夏时受封于徐至偃王为楚所灭按徐偃王当周穆王时楚文王乃春秋时相去甚逺岂春秋时自有一徐偃王邪然诸书称偃王多云穆王时人唯博物志姓纂伹云为楚败灭不指文王其説近之后汉书乃以穆王与楚文王同时大谬】纣暴虐以失位兮周得佐乎吕望【卒怒曰暴贼善曰虐言殷纣暴虐以失其位周得吕望而有天下也】修往古以行恩兮封比干之丘垄【小曰丘大曰垄言武王修先古之法敬爱贤能克纣封比干之墓以彰其徳宣示四方也垄一作陇补曰集韵垄有笼音】贤俊慕而自附兮日浸淫而合同【才敌千人为俊浸淫多貌也言天下贤能英俊慕周之徳日来亲附浸滛盛多四海并合皆同志也浸一作侵补曰浸音侵浸滛渐溃】明法令而修理兮兰芷幽而有芳【言周家选贤任士官得其人法令修理故幽隠之士皆有嘉名也一云法令修而循理兮】苦众人之妬予兮【言已患苦楚国众人妬我忠直欲害巳也】箕子寤而佯狂【箕子纣之庶兄见比干諌而被诛则被发佯狂以脱其难也佯一作详补曰详与佯同】不顾地以贪名兮心怫欝而内伤【言已欲效箕子佯狂而去不顾楚国之地贪忠直之名念君闇昧心为伤痛而怫郁也补曰怫音佛】联蕙芷以为佩兮过鲍肆而失香【言仁人联结蕙芷服之于身过鲍鱼之肆则失其性而不芬香也以言已积絫忠信为谗人所毁失其忠名也芷一作若佩一作佩香一作芳补曰古人云与不善人居如入鲍鱼之肆谓恶人之行如鲍鱼之臭也】正臣端其操行兮反离谤而见攘【谤讪也攘排也言正直之臣端其心志欲以辅君反为谗人所谤讪身见排逐而逺放也补曰操七到切行下孟切攘而羊切】世俗更而变化兮【而一作以】伯夷饿于首阳【言当世俗人皆改其清洁化为贪邪当若伯夷饿于首阳而身垂功名也补云马融云首阳山在河东蒲坂华山之北河曲之中苏鹗演义云蒲坂有雷首山伯夷叔齐所居故云首阳山又陇西地名首阳东有鸟防山亦谓之首阳又杜预云洛阳之东首阳山之南有小山西瞻宫阙北望夷齐又阮籍诗云歩出上东门遥望首阳岑下有采薇士上有嘉树林据夷齐所居此山是矣语语注以蒲坂为是恐误又后汉注亦云首阳山在洛阳东北】独廉洁而不容兮叔齐乆而逾明【叔齐伯夷弟也言已独行防洁不容于世虽饥饿而死幸若叔齐乆而有荣名也逾一作愈】浮云陈而蔽晦兮使日月乎无光【言防佞陈列在侧则使君不聪明也乎一作兮】忠臣贞而欲谏兮防谀毁而在旁【言忠臣正其心欲谏其君防毁在旁而不敢言也】秋草荣其将实兮【其一作而】微霜下而夜降【微霜杀物以喻防谀言秋时百草将实微霜夜下而杀之使不得成熟也以言防人晨夜毁已亦将害巳身使其忠名不得成也】商风肃而害生兮【啇风西风肃急貌一作肃肃】百草育而不长【言秋气起则西风急疾而害生物使百华不得盛长以言君令急促刬伤百姓使不得保其性命也育一作堕】众竝谐以妬贤兮【谐同也】孤圣特而易伤【言众佞相与并同以妬贤者虽有圣明之智孤特无助易伤害也一云圣孤特补曰易以防切】懐计谋而不见用兮岩穴处而隐藏【士曰隠寳曰藏言已懐忠信之计不得列见独防岩穴之中隠藏而已】成功隳而不卒兮【隳壊也补曰翾规切】子胥死而不【言子胥为吴代楚破郢谋行功成后用谗言赐劒弃死故言死而不葬也补曰吴王取子胥尸盛以鸱夷革浮之江中故曰死而不也葬音藏瘗也顔师古音臧】世从俗而变化兮随风靡而成行【言当世之人见子胥被害则变心从俗以承上意若风靡草羣聚成行而罗列】信直退而毁败兮虚伪进而得当【言信直之臣被防谮毁而身败弃虚伪之人进用在位而当显职也】追悔过之无及兮【之一作而无一作不】岂尽忠而有功【言君进用虚伪之臣则国倾危追而自悔亦无所及也已欲尽忠直之节终不能成其功也岂一作觊】废制度而不用兮务行私而去公【言在位之臣废先王之制度务从私邪背去公正争欲求利也】终不变而死节兮惜年齿之未央【言巳执守清白而死忠直终不变节惜年齿尚少夀命未尽而将夭逝也】将方舟而下流兮兾幸君之发蒙【大夫方舟士特舟蒙僮蒙也言我将方舟随江而浮兾幸懐王开其蒙惑之心而还已也方一作舫蒙一作蒙补曰舫与方同説文云方并舟也亦作舫素问曰发防解惑未足以论】痛忠言之逆耳兮恨申子之沈江【申子伍子胥也吴封之于申故号为申子也哀痛忠直之言忤逆君耳使之恚怒若申胥諌吴王杀而沈之江流也】愿悉心之所闻兮【心一作余】遭值君之不聦【悉尽也聴逺曰聦言已欲尽忠竭其所闻陈列政事遭值怀王闇不聪明而不见纳也】不开寤而难道兮【道一作导】不别横之与纵【纬曰横经曰纵言君心常惑而不可开寤语以政道尚不别缯布经纬穔纵不能知贤愚亦明矣补曰别彼列切】聴姧臣之浮説兮【姧一作奸】絶国家之乆长【言君好听邪説之臣虚言浮説以自误乱将絶国家累世乆长之禄也】灭规榘而不用兮背绳墨之正方【言君为政灭先圣之法度而不施用背弃忠直之臣以自倾危】离忧患而乃寤兮【离一作罹】若纵火于秋蓬【蓬蒿也秋时枯槁言君信任佞谀不虑艰难卒遭忧患然后乃觉若放火于秋蒿不可救制也】业失之而不救兮尚何论乎祸凶【言君施行业以失道身将危殆尚复论国之祸凶岂不晚哉】彼离畔而朋党兮独行之士其何望【言彼防佞相与朋党并食重禄独行忠直之士当复何望宜穷困也补曰望平声】日渐染而不自知兮【稍积为渐污变为染积一作渍补曰渐音尖】秋毫微哉而变容【鋭毛为毫夏落秋生言君用防邪日以渐染随之变化而不自知若秋毫更生其容防眇而日长大也毫一作豪一无哉字哉一作裁补曰庄子秋豪虽小司马云兎豪在秋而成一云毛至秋而耎细故以喻小説文云豪豕鬛如笔管者毫长鋭毛】众轻积而折轴兮原咎杂而累重【咎过也言车载众轻之物以折其轴而不可乘其过咎由重絫杂载众多之故也以言国君聼用羣小之言则壊败法度而自倾危也原一作厚补曰战国防云积羽沈舟羣轻折轴累释文力瑞切】赴湘沅之流澌兮恐逐波而复东【言已心清洁不能乆居浊世故赴湘沅之水与流澌俱浮恐遂乘波而东入大海也补曰説文澌水索也澌流氷也此当从仌】懐沙砾而自沈兮不忍见君之蔽壅【砾小石也言已所以懐沙负石甘乐死亡自沈于水者不忍乆见懐王壅蔽于防佞也壅一作雍补曰壅塞也音雍】
　　沈江
　　世沈淖而难论兮【沈没也淖溺也难一作不补曰淖泥也女孝切】俗岒峨而防嗟【岒峨防嵯不齐貌言时世之人沈没财利用心淖溺不论是非不别忠佞风俗毁誉高下防嵯贤愚合同上不任贤化使然也岒一作岑补曰竝鱼今切防楚岑切嵯义宜切一音仓何切】清泠泠而殱灭兮【清泠泠以喻洁白殱尽也灭消也殱一作瀐一作纎一云而日瀐兮补曰殱尽也瀐泉一见一否并音尖】溷湛湛而日多【溷湛湛喻贪浊也言泠泠清洁之士尽弃销灭不见论用贪浊之人进在显位日以盛多】枭鸮既以成羣兮鹤弭翼而屏移【言贪狼之人并进成羣亷洁之士敛节而退也以一作已补曰鸮于骄切防文何苗切史记师旷鼓琴有鹤二八舞于廊门山海经雷山有鹤粹黒如漆其夀满三百六十嵗则色纯黒昔黄帝习学于昆仑山有鹤飞翔】蓬艾亲入御于牀笫兮【笫牀箦也以喻亲密一无入字补曰笫音姊牀也方言陈楚谓之笫又阻史切説文牀箦也】马兰踸踔而日加【马兰恶草也踸踔暴长貌也加盛也言蓬蒿萧艾入御房中则马兰之草踸踔暴长而茂盛也以言佞谄见亲近则邪伪之徒踊跃而欣喜也补曰踸勑锦切踔勑角切又丑角切説文云踸踔行无常貌本草云马兰生泽旁气臭花似菊而紫楚词以恶草喻恶人】弃捐药芷与杜衡兮余奈世之不知芳何【言弃捐芳草忠正之士当奈世人不知贤何药一作兰衡一作蘅一本余下有今字一云余奈夫世不知芳何一云余奈夫不知芳何释文药音约】何周道之平易兮然芜秽而险戏【险戏犹言倾危也言周家建立徳化其道平直公方所履无失而言芜秽倾危者心惑意异也以平直为倾危则以忠正为邪枉也诗曰周道如砥其直如矢补曰易以防切戏音希】高阳无故而委尘兮【高阳帝颛顼也委尘坋尘也言帝颛顼圣明克让然无故被尘翳言与帝共工争天下也淮南子曰颛顼与共工争为帝】唐虞防灼而毁议【防污也灼炙也犹身有病人防炙之言尧舜至圣道徳广被尚防炙谤毁言有不慈之过卑父之累也补曰集韵议有仪音】谁使正其真是兮【言佞人妄论以善为恶乃非讪圣王当谁使正其真伪乎已以忠被罪固其宜也】虽有八师而不可为【八师为禹稷卨臯陶伯夷倕益夔也言尧舜有圣贤之臣八人以为师傅不能除去虚伪之谤平疾防之辞也】皇天保其高兮后土持其久【言皇天保其高明之姿不可逾越也后土持其乆长不可掘发也贤人守其志分亦不可倾夺也一云不可轻脱】服清白以逍遥兮偏与乎英异色【英纯黒也以喻贪浊言已被服芬香履修清白偏与贪浊者异行不可同趣也色一作采补曰尔雅冬为英】西施媞媞而不得见兮【西施美女也媞媞好貌也诗曰好人媞媞也补曰淮南云嫫母有所美西施有所丑又曰曼颊皓齿形夸骨佳不待脂粉芳泽而性可説者西施阳文也媞大奚切媞媞安也一曰美好】母勃屑而日侍【母丑女也勃屑犹媻姗膝行貌言西施媞媞仪容姣好屏不得见母丑恶反得媻姗而侍左右也以言亲近小人斥逐君子也日一作近补曰音谟屑蘓骨切勃屑行貌媻姗一作蹒跚】桂蠹不知所淹留兮【桂蠹以喻食禄之臣也言桂蠹食芬香居髙显不知留止妄欲移徙则失甘美之木亡其防也以言众臣食君之禄不建忠信妄行佞谄亦将失其位丧其所也补曰蠹音妬木中虫】蓼虫不知徙乎葵菜【言蓼防处卒烈食苦恶不能知徙于葵菜食甘美终以困苦而癯瘦也以喻已修洁白不能变志易行以求禄位亦将终身贫贱而困穷也知一作能补曰蓼辛菜也音了魏都赋云习蓼虫之忘辛李善引楚词蓼虫不知从乎葵藿】处湣湣之浊世兮今安所达乎吾志【言已居浊溷之世无有达我清白之志也湣一作涽一无乎字一云今安达乎吾志补曰湣音昬】意有所载而逺逝兮固非众人之所识【识知也言已心载忠正之志欲逺去以求贤人君子固非众人所能知也补曰识音志】骥踌躇于弊輂兮【踌躇不行貌輂一作轝一作辇补曰辇拘玉切大车驾马】遇孙阳而得代【孙阳伯乐姓名也言众人不识骐骥以驾败车则不肯进遇伯乐知其才力以车代之则至千里流名徳也以言俗人不识已志亦将遇明君建道流化垂功业也】吕望穷困而不聊生兮遭周文而舒志戚饭牛而商歌兮桓公闻而弗置【皆解于离骚经弗一作不补曰聊赖也】路室女之方桑兮【路室客舍也】孔子过之以自侍【言孔子出逰过于客舍其女方采桑一心不视喜其贞信故以自侍过一作遇】吾独乖剌而无当兮【乖差也刺邪也补曰剌戾也力达切】心悼怵而耄思【耄乱也九十曰耄言古贤俊皆有遭遇我独乖差与时邪刺故心中自伤怵愓而思志为耄乱补曰思去声】思比干之恲恲兮【恲恲忠直之貌补曰恲披耕切忼慨也】哀子胥之慎事【子胥临死曰抉吾两目置吴东门以观越兵之入也死不忘国故言慎事也补曰子胥慎事吴王而见杀故哀之】悲楚人之和氏兮献寳玉以为石遇厉武之不察兮【厉厉王武武王】羌两足以毕斮【斮防也昔卞和得寳玉之璞而献之楚厉王或毁之以为石王怒防其左足武王即位和复献之武王不察视又防其右足和乃抱寳泣于荆山之下悲极血出于是暨成王乃使工人攻之果得羙玉世所谓和氏之璧也或曰两足毕索索尽也以言玉石易别于忠佞尚不能知已之获罪是其常也一本云两足以之毕斮补曰斮仄畧切刘向新序云荆人卞和得玉璞而献之荆厉王使王尹相之曰石也王以和为谩而防其左足厉王薨武王即位和复奉玉璞而献之武王王使王尹相之曰石也又以为谩而防其右足武王薨共王即位和乃奉玉璞而哭于荆山中三日三夜泣尽而继之以血共王闻之乃使人理其璞而得寳焉又淮南子注云楚人卞和得美玉璞于荆山之下以献武王王以示玉人玉人以为石则其左足文王即位复献之以为石刖其右足抱璞不释而泣血及成王即位又献之成王曰先君轻刖而重剖石遂剖视之果得美玊以为璧盖纯白夜光故曰和氏之璧又琴操曰卞和得玉璞以献楚懐王使乐正子占之言非玉以其欺谩斩其一足懐王死子平王立和复抱其璞而献之平王复以为欺斩其一足平王死和欲献恐复见防乃抱其玉而哭荆山之中诸説不同按史记楚世家武王卒子文王立文王卒子熊囏立是为杜敖其弟弑杜敖自立是为成王则淮南子注为是新序之説与朔同然与史记不合今并存之】小人之居势兮【志狭智少为小人也】视忠正之何若【言小人智少虑狭茍欲承顺求媚以居位势视忠正之人当何如乎甚于草芥也之一作其】改前圣之法度兮【前一作先】喜嗫嚅而妄作【嗫嚅小语谋私貌也言小人在位以其愚心改更先圣法度背违仁义相与耳语谋利而妄造虚伪以谮毁贤人也嗫嚅或作噂沓补曰嗫如叶切嚅如朱切説文云噂聚语也引诗噂沓背憎】亲防谀而疏贤圣兮讼谓闾娵为丑恶【讙哗为讼闾娵好女也言君亲信防谀之臣斥逐忠正背先圣法度众人讙哗之讼以好为恶心惑意迷而不自知也一无谓字娵一作娶补曰荀子曰闾姝子奢莫知媒兮亦作闾娵韦昭云梁王魏瞿之美女娵音邹集韵娶音须人名引荀子闾娶子奢】愉近习而蔽逺兮孰知察其黒白【言君近謟谀习而信之蔽逺贤者言不见用谁当知已之清白彼之贪浊也愉一作俞补曰愉音愈】卒不得效其心容兮【卒一作来】安眇眇而无所归薄【薄附也言已放流不得内竭忠诚外尽形体东西眇眇无所归附也】专精爽以自明兮晦冥冥而壅蔽【言已专壹忠情竭尽耳目之精明欲以助君而为佞人之所壅蔽不得进也】年既已过太半兮然埳轲而留滞【輡轲不遇也言已年已过五十而輡轲沈滞卒无所逢遇也埳一作轗一作輡补曰埳苦闇切轲苦个切又音坎可轗音坎埳坷不平也輡轲车行不平一曰不得志】欲髙飞而逺集兮恐离罔而灭败【罔以喻法言已欲高飞逺止他方恐遭罪法以灭败忠厚之志也离一作罹】独寃抑而无极兮伤精神而寿夭【夀命夭也】皇天既不纯命兮余生终无所依【依保也一本无上四句】愿自沈于江流兮絶横流而径逝【径一作逺】寕为江海之泥涂兮安能乆见此浊世【言已思委命于江流沈为泥涂不忍乆见贪浊之俗也】
　　怨世
　　贤士穷而隐处兮【士一作者】亷方正而不容【言时贪乱者众贤者隐蔽防正之士不能容于世也】子胥谏而靡躯兮比干忠而剖心子推自割而飤君兮徳曰忘而怨深【已解于九章也一云推自割而食君兮补曰靡美皮切飤音寺粮也食音同】行明白而曰黒兮荆棘聚而成林【荆棘多刺以喻防贼言巳修行清白皎然日明而防人聚而蔽之谓之暗使不得进也聚一作藂】江离弃于穷巷兮蒺藜蔓乎东厢【廧序之东为东厢以言贤者弃捐闾巷小人亲近左右也藜一作防补曰曼音万厢庑也】贤者蔽而不见兮防谀进而相朋【相朋一作在位朋一作明】枭鸮并进而俱鸣兮鳯皇飞而髙翔【言小人相举而论议贤智隠而深藏也】愿壹往而径逝兮【壹或作一】道壅絶而不通【言已思壹见君尽忠言而遂径去障蔽于防佞而不得至也】
　　怨思
　　居愁懃其谁告兮独永思而忧悲【言已放在山泽心中愁苦无所告愬长忧悲而已懃一作苦】内自省而不慙兮操愈坚而不衰【言已自念懐抱忠诚履行清白内不慙于身外不媿于人志愈坚固不衰懈也】隠三年而无决兮嵗忽忽其若頽【言巳放在山野满三年矣嵗月廹促去若頽下年且老也古者人臣三諌不从待放三年君命还则复无则遂行也】怜余身不足以卒意兮【怜一作怜卒释文作碎】兾一见而复归【言已自怜身老不足以终志意幸复一见君陈忠言还乡邑也】哀人事之不幸兮【幸舜】属天命而委之咸池【咸池天神也言已自哀不能修人事以见爱于君属禄命于天委之神明而已补曰言巳遭时之不幸无可奈何付之天命而已逸説非是属音烛付也淮南云咸池者水鱼之囿也注云水鱼天神】身被疾而不间兮【间差也补曰闾廖也音谏差楚懈切】心沸热其若汤【言已修行仁义身反被病而不闲差忧道不立心中怛然而气热若汤之沸沸一作怫补曰怫音费忿貌】冰炭不可以相并兮【并并也】吾固知乎命之不长【言氷见炭则消炭得氷则灭以喻忠佞不可并处则相伤害固知我命之不得长久将消灭也一云固知余命之不长一云吾乎固知命之不长】哀独苦死之无乐乎惜予年之未央【自哀惜死年尚少也予一作余】悲不反余之所居兮【一本不下有得字】恨离予之故乡【不得归郢见故乡也】鸟兽惊而失羣兮【飞者为鸟走者为兽羣一作群补曰礼记云今是大鸟兽失丧其羣匹越月逾时焉则必反廵过其故乡翔囘焉鸣号焉蹢防焉踟蹰焉然后乃能去之】犹髙飞而哀鸣【言鸟兽失其羣偶尚哀鸣相求以刺同位之人曽无相念之意也】狐死必首丘兮夫人孰能不反其真情【真情本心也言狐狸之死犹向丘穴人年老将死谁有不思故乡乎言巳尤甚也】故人疏而日忘兮新人近而俞好【言旧故忠臣日以防逺防谀新人日近而见亲也俞一作愈一云新人愈近而日好补曰俞与愈同】莫能行于杳冥兮孰能施于无报【言众人谁能有执心正行于杳冥之中施于无报之人乎言皆茍且而行以求利也补曰传曰行乎冥冥施乎无报】苦众人之皆然兮乗回风而逺逰【言巳患苦众人皆行茍且故乘风而逺去也】凌恒山其若陋兮【凌乘也恒山北岳也陋小也补曰恒胡登切恒山在中山曲阳县西北】聊愉娱以忘忧【言已乘腾髙山以为痹小陟险犹易聊且愉乐以忘悲忧也愉一作媮补曰并音俞】悲虚言之无实兮【防言无诚君不察也】苦众口之铄金【已解于九章中】过故乡而一顾兮泣歔欷而霑衿【言已逺行犹思楚国而悲泣也】厌白玉以为面兮【厌着也补曰厌于叶切一音淹】懐琬琰以为心【言已施行清白心面若玉内外相副】邪气入而感内兮施玉色而外滛【滛润也言防邪之言虽自内感已志而犹不变玉色外润而内愈明也】何青云之流澜兮【澜一作烂】微霜降之防防【防防盛貌诗云零雨其防言遭佞人羣聚造作虚词君政用急天早下霜则害草木伤其贞节也之一作而防一作蒙注同】徐风至而徘徊兮【而一作之一作徘徊】疾风过之汤汤【风为号令言君命寛则风舒风舒则已徘徊而有还志也令急风疾则已惶遽欲急去也汤一作荡一云疾风舒之荡荡】闻南藩乐而欲往兮【藩蔽也南国诸侯为天子藩蔽故称藩也唐本无乐而二字补曰乐五効切注读作入声】至防稽而且止【防稽山名也言已闻南国饶乐而欲往至防稽山且休息也】见韩众而宿之兮问天道之所在【韩众仙人也天道长生之道也众一作终】借浮云以送予兮载防霓而为旌【旌旗也有铃为旌也载一作戴一云载虹霓而为旍补曰梁书王筠传沈约制郊居赋要筠读至雌霓连蜷约曰仆常恐人呼为霓上五激下五鸡切】驾青龙以驰鹜兮班衍衍之冥冥【言极疾也】忽容容其安之兮超慌忽其焉如【不知所之也焉一作安补曰如去声】苦众人之难信兮愿离羣而逺举【举去也言苦见俗人多言无信不可据任故愿离众而逺去也补曰举有据音】登峦山而逺望兮【峦小山也一云登峦无山字】好桂树之冬荣【南方有不死之草北方有不释之氷也一云好桂茂而冬荣】观天火之炎炀兮聼大壑之波声【大壑海水也言已仰观天火下覩海水心愁思也补曰炀以让切炙燥也】引八维以自道兮【天有八维以为刚纪也道一作导】舍沆瀣以长生【言巳乃擥特八维以自导引舍沆瀣之气以不死也补曰沆胡亢瀣胡介切本作瀣】居不乐以时思兮【以一作而一云思时】食草木之秋实【秋实谓枣栗之属也】饮菌若之朝露兮构桂木而为室【言饮食洁清所处芬香也补曰菌音窘】杂橘柚以为囿兮【囿一作圃】列新夷与椒桢【杂聚众善以自修饬也补曰新夷即辛夷也桢女贞也】鹍鹤孤而夜号兮哀居者之诚贞【言鹍鸡鸧鹤大鸟犹知贤良哀惜已之履行正直而不施用也】
　　息悲
　　哀时命之不合兮伤楚国之多忧【言已自哀生时禄命好行公正不与君合怜伤楚国无有忠臣国家多忧也】内怀情之洁白兮【洁一作质】遭乱世而离尤【言已懐洁白之志以得罪过于众人也而一作以】恶耿介之直行兮世溷浊而不知【言众人恶明正之直士以君闇昧不知用之过也】何君臣之相失兮上沅湘而分离【言防佞害已使明君放逐忠臣上下分离失其所也】测汨罗之湘水兮【汨水在长沙罗县下注湘水中补曰汨音觅】知时固而不反【言已沈身汨水终不还楚国也】伤离散之交乱兮遂侧身而既逺【遂去而迁流也】处舍之幽门兮穴岩石而窟伏【岩穴也言巳修徳不用欲伏岩穴之中以自隠藏也】从水蛟而为徒兮与神龙乎休息【自喻徳如蛟龙而潜匿也乎一作而】何山石之崭岩兮灵魂屈而偃蹇【言山石髙岩非已所居灵魂偃蹇难止欲去之也崭一作嶃补曰并士衔切】含素水而防深兮曰眇眇而既逺【素水白水也言虽逺行不失清白之节也防深一作蒙蒙】哀形体之离解兮【解一作懈补曰解音懈】神两而无舍【罔两无所据依貌也舍止也自哀身体陆离逺行解倦精神罔两无所据依而舍止也一作罔补曰郭象曰罔两景外之微隂也】惟椒兰之不反兮【椒子椒也兰子兰也不一作无】魂迷惑而不知路【言子椒子兰不肯反已魂魄迷惑不知道路当何如也】愿无过之设行兮【防文行户更切】虽灭没之自乐【言愿设陈已行终无过恶虽身没名灭犹自乐不改易也补曰乐去声】痛楚国之流亡兮哀灵脩之过到【言懐王之过已至于恶楚国将危亡失贤之故也补曰到至也】固时俗之溷浊兮志瞀迷而不知路【瞀闷也迷惑也言已遭遇乱世心中烦惑不知所行也补曰瞀音茂】念私门之正匠兮【匠教也】遥渉江而逺去【言己念众臣皆营其私相教以利乃以其邪心欲正国家之事故已逺去也】念女之婵媛兮涕泣流乎于悒【于悒増叹貌也已解于离骚经悒一作邑补曰于悒音见九章】我决死而不生兮虽重追吾何及【言亦无可复还也一云吾其何及】戏疾濑之素水兮望髙山之蹇产【言巳履清白其志如水虽遇弃放犹志仰髙逺而不懈也高山一作乔木】哀高丘之赤岸兮遂没身而不反【言已哀楚有髙丘之山其岸峻崄赤而有光明伤无贤君将以阽危故沈身于湘流而不还也没一作殁】
　　哀命
　　怨灵脩之浩荡兮【已解于离骚经】夫何执操之不固【操志也固坚也言巳念懐王信用防佞志数变移而不坚固也补曰操七到切】悲太山之为隍兮【隍城下池也易曰城复于隍也隍一作湟补曰説文城池有水曰池无水曰隍】孰江河之可涸【涸塞也言太山将頽为池以喻君且失其位用心迷惑过恶已成若江河之决不可涸塞也补曰涸乎固切水竭也】愿承闲而效志兮【志一作忠补曰闲音闲】恐犯忌而干讳【所畏为忌所隠为讳干触也言已愿承君闲暇之时竭効忠言恐犯上忌触众人讳而见刑诛也】卒抚情以寂寞兮【寞一作漠】然怊怅而自悲【怊怅恨貌也言已终抚我情寂寞不言然怊怅自恨心悲毒也补曰怊音超】玉与石其同匮兮【匮匣也其一作而】贯鱼眼与珠玑【圜泽为珠防隅为玑以言君不知贤愚忠佞之士犹同玉石杂鱼眼与珠玑同贯而不别也一云麤嵎为玑补曰玑字音机珠不圆也】驽骏杂而不分兮【驽顿马也良马为骏补曰顿与钝同】服罢牛而骖骥【在辕为服外騑为骖言君选士用人杂用驽骏不异贤愚若驾罢牛骖以骐骥才力不同也补曰罢音皮】年滔滔而自逺兮【滔滔行貌逺一作往】寿冉冉而愈衰【自伤不遇年衰老也愈一作俞补曰俞与愈同衰所泪切一所戾切】心悇憛而烦寃兮【悇憛忧愁貌也寃一作怨释文作宛于袁切补曰悇他胡切憛他闇切一曰祸福未定屈草自覆曰宛】蹇超揺而无冀【蹇辞也超揺不安也言已自念年老心中悇憛超揺不安终无所冀望也】固时俗之工巧兮灭规榘而改错【补曰错七故切】却骐骥而不乘兮策驽骀而取路当世岂无骐骥兮诚无王良之善驭见执舆者非其人兮故驹跳而逺去【皆已解在九辩补曰许慎云王良晋大夫御无恤子良也所谓御良也一名孙无政为赵简子御死而托精于天驷星天文有王良星是也】不量凿而正枘兮恐榘矱之不同【已解于离骚经同一作周补曰凿才到切枘而鋭切榘俱两切矱乌郭切】不论世而髙举兮恐操行之不调【调和也言人不论世之贪浊而髙举清白之行恐不和于俗而见憎于众也】弧弓弛而不张兮【弛觧弧一作故弛一作防释文作矤补曰弧音胡説文木弓也一曰往体多来体寡曰弧弛矤并音矢】孰云知其所至【言弧弓虽强弛而不张谁知其力之所至乎以言贤者不在职位亦不知其才徳也】无倾危之患难兮焉知贤士之所死【言国无倾危之难则不知贤士之伏节死义补曰老子云国家昏乱有忠臣】俗推佞而进富兮节行张而不着【张一作明补曰着张虑切】贤良蔽而不羣兮朋曹比而党誉【补曰比音鼻】邪説饰而多曲兮正法弧而不公【弧戾也言世俗之人推佞以为贤进富以为能故君之正法胶戾不用众皆背公而向私也一本邪下有枉字补曰胶音豪戾也】直士隠而避匿兮【避一作辟】谗谀登乎眀堂【眀堂布政之官也言忠直之士隠身避世谗谀之人反登明堂而为政也补曰左传勇则害上不登于明堂】弃彭咸之娱乐兮【言弃彭咸清洁之行娱乐风俗则为贪佞也补曰彭咸以伏节死义为乐而时人弃之】灭巧倕之绳墨【言工灭巧倕之绳墨则枉直失其制也言君偝先王之法则自乱惑也】菎蕗杂于黀蒸兮【枲翮曰黀煏竹曰蒸言持菎蕗香直之草杂于黀蒸烧而燃之则不识于物也以言取忠直弃之林野亦不知贤也一作菎蕗黀一作菆一作靡一作樷一作防一作丛一作藂一云菎蔬杂于黀防补曰菎音昆蕗音路箟与箘同箘簬也音窘亦音昆黀麻防也菆麻蒸也并音邹蒸折麻中榦也防竹炬也并音烝樷防藂并与丛同草丛生也菆亦音丛靡音糜】机蓬矢以射革【矢箭也言张强弩之机以蓬蒿之箭以射犀革之盾必摧折而无所能入也言使愚巧任政必致荒乱无所能成】驾蹇驴而无策兮【蹇跛也防棰也】又何路之能极【极竟也言君任驽顿之臣使在显职如驾跛蹇之驴又无鞭棰终不竟道将倾覆也】以直鍼而为钓兮【钓一作钩补曰鍼音针】又何鱼之能得【言君不能以礼敬聘请贤者犹以直鍼钓鱼无所能得也】伯牙之絶兮【伯牙工鼔琴也补曰列子伯牙善鼓琴钟子期善听】无钟子期而聼之【钟子期识音者也言钟子期死伯牙破琴絶不肯复鼓以世无知音也言已不遇明君识忠直者亦宜钳口而不语言也】和抱璞而泣血兮【一云和氏】安得良工而剖之【和卞和也剖犹治也已解于上篇也安一作焉剖一作刋一作刑】同音者相和兮【谓清浊也】同类者相似【谓好恶也以言君清明则洁白之士进君闇昧则贪浊之人用易曰方以类聚物以羣分似一作仇】飞鸟号其羣兮鹿鸣求其友【同志为友言飞鸟登高木志意喜乐则和鸣求其羣而呼其耦鹿得美草口甘其味则求其友而号其侣也以言在位之臣不思贤念旧曽不若鸟兽也诗曰嘤其鸣矣求其友声又曰呦呦鹿鸣食野之苹】故叩宫而宫应兮弹角而角动【叩击也弹揳也宫角五音也言叩击五音各以其声感而相应也以言君求仁则仁至修正则下直也一云叩宫而商应弹角而征动补曰庄子云皷宫宫动皷角角动音律同矣淮南云调者叩宫宫应弹角角动此同声相和者也注叩大宫则少宫应弹大角则少角动】虎啸而谷风至兮【虎阳物也谷风阳气也言虎悲啸而吟则谷风至而应其类也以言君修徳行正则百姓随而化也】龙举而景云往【龙介虫隂物也景云大云而有光者云亦隂也言神龙将举陞天则景云覆而扶之辅其类也言君好贤士则英俊往而并集也补曰诗曰习习谷风易曰云从龙风从虎新序孔子曰虎啸而谷风起龙兴而景云见淮南云虎啸而谷风至龙举而景云属注云虎土物也谷风木风也木生于土故虎啸而谷风至龙水也云生水故龙举而景云属管辂别传曰徐季龙与辂共论龙动则景云起虎啸则谷风至以为火星者龙参星者虎火出则云应参出则风到此乃隂阳之感化非龙虎之所致也辂言若以参星为虎则谷风更为寒霜之风非东风之名是以龙者阳精以潜为隂幽灵上通和气感神二物相扶故能兴云夫虎者隂精而居于阳依木长啸动于巽林二数相感故能运风况龙有潜飞之化虎有文明之变招云召风何足为疑季龙言龙之在渊不过一井之底虎之悲啸不过百歩之中形气浅弱所通者近何能漂景云而驰东风辂言君不见隂阳燧在掌握之中形不出手乃上引太阳之火下引太隂之水嘘呼之间烟景以集自然之道无有逺近】音声之相和兮言物类之相感也【言鸟兽相呼云龙相感无不应其类而从其耦也伤君独无精诚之心以动贤也一云音击而相和兮一无言及也字】夫方圜之异形兮【一云若夫圜一作圆】势不可以相错【言君性所为不与已合若方与圜不可错杂势不相安也】列子隠身而穷处兮【列子古贤士也补曰列子名御冦其书曰子列子穷容貌有饥色居郑圃四十年人无识者】世莫可以寄托【言列子所以隠佚不仕而穷处者以世多诈伪无可以寄命托身也以一作与】众鸟皆有行列兮鳯独翔翔而无所薄【已解于九辨也翔翔一作翺翔一作洋洋薄一作合补曰行胡冈切】经浊世而不得志兮愿侧身岩穴而自托【言已歴贪浊之世终不得展其志意但甘处岩穴之中而隠伏也一无侧身二字有依字】欲阖口而无言兮尝被君之厚徳【阖闭也言巳欲闭口结舌而不复言以尝被君之厚禄故不能黙也】独便悁而懐毒兮愁郁郁之焉极【言忧愁之无穷便悁一作申旦愁一作慿补曰悁忿也音渊】念三年之积思兮愿壹见而陈词【思一见君而陈忠言也壹或作一补曰糜信以为屈原著辞见放九年今东方朔谬谏之章云三年积思愿壹见愚谓此言朔自为也案汉书朔传亦鬰邑于不登用故因名此章为谬谏若云谬语因托屈原以讽汉主也讽一作诬糜信魏乐平太守也一作庾信予按卜居云屈原既放三年不得复见则三年积思正谓屈原也唯以谬谏名篇当如糜信之説尔】不及君而骋説兮【骋驰也】世孰可为明之【言已不及贤君而骋极忠説则时世闇蔽无可为明真伪也补曰为去声】身寝疾而日愁兮【寝卧也】情沉抑而不扬【言已身被疾病卧而愁思自伤忠诚沈抑而不得扬达也】众人莫可与论道兮悲精神之不通【言当世之人无可与议事君之道者哀我精神所志而不得通于君也】
　　谬谏【鲍慎思云篇目当在乱曰之后按古本释文七谏之后乱曰别为一篇九懐九思皆同】
　　乱曰鸾皇孔鳯日以逺兮【孔孔雀也一云鸾孔凤皇】畜鳬驾鹅【一云畜鳬驾鹅补曰驾音加博雅鵞雁也音加郭璞云鴐鵞野鹅也】鸡鹜满堂坛兮【高殿敞扬为堂平场广坦为坛扬一作阳补曰坛音善】鼃黾防乎华池【鼃虾蟇也华池芳华之池也言君推逺孔凤斥逐贤智畜养鹅鹜亲近小人满于堂庭鼃黾喻防防弄口得志也】要奔亡兮腾驾槖驼【要一作騕补曰并音杳应劭曰騕褭古之骏马赤喙身曰行五千里橐音托又音骆】铅刀进御兮遥弃太阿【要骏马太阿利剑也言君放逺要英俊之士而驾橐驼任使罢驽顿朽之人而弃明智之士也补曰贾谊云莫邪为钝兮铅刀为锯鈆音沿青金也】防搴芝兮【芝神草也补曰搴音蹇本草黒芝一名芝】列树芋荷橘柚萎枯兮【橘柚美木也】苦李旖旎【旖旎盛貌也言君乃防去芝草贱弃橘柚种殖芋荷养育苦李爱重小人斥逐君子也补曰旖乌可切当作防旎傩可切见九辩】甂瓯登于明堂兮【甂瓯瓦器名也补曰甂音邉方言自阕而西盆盎小者曰甂也瓯小盆也】周鼎潜乎深渊【周鼎夏禹所作鼎也左氏传曰昔夏禹之有徳逺方图物贡金九牧铸鼎象物桀有皆徳鼎迁于商商纣暴虐鼎迁于周是为周鼎言甂瓯之器登明堂周鼎反藏于深渊之水言小人任政贤者隠匿也乎一作于补曰汉郊祀志云宋太丘社亡而鼎没于泗水彭城下】自古而固然兮吾又何怨乎今之人【言往古嫉妬忠直而不肯进用我何为独怨今世之人乎自慰之词】
  </div>
  <div class="pagination">
   <a href="楚辞补注_page2.html">
    上一页
   </a>
   <a href="楚辞补注.html">
    1
   </a>
   <a href="楚辞补注_page2.html">
    2
   </a>
   <span class="current-page">
    3
   </span>
   <a href="楚辞补注_page4.html">
    4
   </a>
   <a href="楚辞补注_page5.html">
    5
   </a>
   <a href="楚辞补注_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
