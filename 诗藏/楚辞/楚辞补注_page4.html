<!DOCTYPE html>
<html>
 <head>
  <meta charset="utf-8"/>
  <title>
   楚辞补注 - 第 4 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   楚辞补注 - 第 4 页/共 5 页
  </h1>
  <div class="content">
   楚词补注巻十三
　　钦定四库全书
　　楚词补注巻十四
　　宋　洪兴祖　撰
　　哀时命章句第十四　楚词
　　哀时命者严夫子之所作也夫子名忌【忌防稽吴人本姓荘当时尊尚号曰夫子避汉明帝讳曰严一云名忌字夫子】与司马相如俱好辞赋客逰于梁梁孝王甚竒重之忌哀屈原受性忠贞【一云受命而生】不遭明君而遇暗世斐然作辞叹而述之【一云追以述之】故曰哀时命也
　　哀时命之不及古人兮夫何予生之不遘时【遘遇也诗云遘闵既多言巳自哀生时年命不及古贤圣之出遇清明之时而当贪乱之世也遘一作遭闵一作】往者不可扳援兮俫者不可与期【言往者圣帝不可扳引而及后世明王亦不可须待与期伤生不遇时遭困戹也扳一作攀俫一作来补曰扳与攀同引也】志憾恨而不逞兮【憾亦恨也论语曰与朋友共敝之而无憾逞解也补曰逞丑郢切説文逞通也楚谓疾行为逞一曰快也】杼中情而属诗【属续也言已上下无所遭遇意中憾恨忧而不解则杼我中情属续诗文以敶已志也杼一作抒补曰抒常与切属音烛】夜炯炯而不寐兮懐隠忧而歴兹【言巳中心愁怛目为炯炯而不能眠如遭大忧常懐戚戚经歴年嵗以至于此也炯一作释文作烱隠一作殷补曰炯古茗切光也烱俱永切炎蒸也隠痛也殷大也注云大忧疑作殷者是】心郁郁而无告兮众孰可与深谋【言巳心中忧毒而无所告语众皆謟防无可与议忠信也】欿愁悴而委惰兮【欿愁貎也委惰懈惓也惰释文作补曰欿音坎不自满足意】老冉冉而逮之【言已欲行忠信而不得进欿然愁悴意中懈惓年复已过为老所及而志不立也】居处愁以隠约兮【居一作凥以一作防】志沈抑而不扬【言已放于山泽隠身守约而志意沈抑不得扬见于君而永忧恨也】道壅塞而不通兮【通一作达】江河广而无梁【言已欲竭忠谋防邪壅塞而不得达若临江河无桥梁以济也】愿至昆仑之悬圃兮采钟山之玉英【钟山在昆仑山西北淮南言钟山之玉烧之三日其色不变言已自知不用愿避世逺去上昆仑山游于悬圃采玉英咀而嚼之以延寿也补曰淮南云钟山之玊炊以鑪炭三日三夜而色泽不变则至徳天地之精也许慎云钟山北陆无日之地出美玉援神契曰玉英玉有英华之色】擥瑶木之橝枝兮【擥一作椫一作掸补曰橝大男切木名】望阆风之板桐【板桐山名也在阆风之上言已既登昆仑复欲引玉树之枝上望阆风板同之山遂陟天庭而游戏也板一作阪补曰博雅云昆仑虚有三山阆风板桐圃水经云昆仑三级下曰樊桐一名板松二曰圃一名阆风上曰层城一名天庭淮南云悬圃凉风樊桐在昆仑阊阖之中樊读如饭】弱水汩其为难兮【尚书曰道弱水至于合黎也补曰汩音骨一于笔切应劭曰弱水出张掖删丹西至酒泉合黎余波入于流沙师古曰弱水谓西域絶逺之水乘毛车以渡者耳非张掖弱水也】路中防而不通【言已想得登神山顾以娱忧廹弱水不得涉渡路絶不通所为无可也防一作絶】势不能凌波以径度兮【以一作而度一作渡】又无羽翼而髙翔【言已势不能为船乘波渡水又无羽翼可以飞翔当亦穷困也】然隠悯而不达兮【悯一作闵】独徙倚而彷徉【徙倚犹低佪也言已隠身山泽内自悯伤志不得达独徘徊彷徉而逰戏也一作仿佯】怅惝罔防永思兮【防一作而补曰惝昌掌切惊貌】心纡而増伤【言巳含忧彷徉意中怅然惝罔长思心屈纒痛苦重伤也补曰当作轸】倚踌躇以淹留兮【以一作防】日饥馑而絶粮【蔬不熟曰馑言已欲踌躇久留恐百姓饥饿粮食絶乏也絶古本作粮一作粻补曰古絶字反为继或作防非是】廓抱景而独倚兮超永思乎故乡【言已在于山泽廓然无耦独抱形景而立长念楚国心不能已惝惘长思故乡也乎一作兮一云超永思乎此故乡】廓落寂而无友兮谁可与玩此遗芳【玩习也言已居处廓落又无知友当谁与讲习忠信之谋也】白日晼晚其将入兮哀余寿之弗将【将犹长也言日月西流晼晚而殁天时不可留哀我年命不得长乆也弗一作不补曰晼音苑】车既弊而马罢兮蹇邅徊而不能行【言已周行四方车以败马又罢极蹇然邅徊不能复前而不遇贤君也徊一作廻补曰罢音疲】身既不容于浊世兮不知进退之冝当【言巳执贞洁之行不能自入贪浊之世愁不知进止之冝当何所行者也】冠崔嵬而切云兮劒淋离而从横【淋离长貌也言已虽不见容犹整饰衣服冠则崔嵬上摩于云劒则长好文武并盛与众异也补曰崔音摧淋音林】衣摄叶以储与兮【摄叶储与不舒展貌补曰摄之叶切曲折也储音宁又音伫】左袪挂于榑桑【袪袖也诗云羔裘豹袪言已衣服长大摄叶储与不得舒展徳能广不得施用东行则左袖挂于榑桑无所不覆也挂一作絓榑一作扶桑一作乘补曰榑与扶同】右衽拂于不周兮六合不足以肆行【六合谓天地四方也言已西行则右衽拂于不周之山以六合为小不足肆行言道徳盛大无所不包也】上同凿枘于伏戏兮【戏一作羲】下合矩矱于虞唐【言已徳能纯美冝上辅伏戏与同制量下佐尧舜与合法度而共治也合一作同矩一作规】愿尊节而式高兮志犹卑夫禹汤【言已虽不见用犹尊髙节度意卑禹汤不欲事也】虽知困其不改操兮终不以邪枉害方【言已虽自知贫贱困极不能变志易操终不能邪枉其身以害公方之行也】世并举而好朋兮壹斗斛而相量【言今世之人皆好朋党竝相荐举持其贪佞之心以量清洁之士壹或作一斗一作升】众比周以肩廹兮【比亲也周合也以一作而】贤者逺而隠藏【言众佞相与合同并肩亲比故贤者逺逝而藏隠匿也一云隐而退藏】为鳯皇作鹑笼兮虽翕翅其不容【为凤皇作栖以鹑鴳之笼虽翕其翅翼犹不能容其形体也以言贤者遭世乱虽屈其身亦不能自容入一本作上有而字翅一作翼补曰翕虚及切】灵皇其不寤知兮【一无寤字】焉陈词而効忠【言懐王闇蔽心不觉寤安所陈词効已之忠信乎词一作辞】俗嫉妬而蔽贤兮孰知余之从容【言楚国风俗嫉妬蔽贤无有知我进退执守忠信也】愿舒志而抽冯兮【冯一作慿一作懑一作愁补曰冯音慿亦音愤】庸讵知其吉凶【庸用也言已思舒志意援引愤懑尽极忠信当何縁知其逢吉将被凶也】璋珪杂于甑窐兮【璋珪玉名也窐甑土孔一作珪璋补曰甑子孕切窐音携又音鼃淮南云弊箄甑瓾在袇菌之上注云瓾甑带音鼃】陇亷与孟娵同宫【陇防丑妇也孟娵好女也言世人不识善恶乃以甑窐之士杂厠圭玊又使丑妇与好女同室也以言君闇惑不别贤愚也补曰娵女名音邹一音须】举世以为恒俗兮【恒常】固将愁苦而终穷【言举世不识贤愚以为常俗我固当终身穷困而已】幽独转而不寐兮惟烦懑而盈匈【懑愤也言巳愁思展转而不能卧心中烦愤气结满匈也】防眇眇而驰骋兮心烦寃之【言巳精防眇眇独驰心中烦懑而忧也防一作魂之一作而补曰丑弓切】志欿憾而不憺兮【憺安补曰大暂切】路幽昧而甚难【言巳心中欿恨意识不安欲复逺去以道路深冥难数移也】块独守此曲隅兮然欿切而永叹【言巳独处山野块然守此山曲心为切痛长叹而已】愁脩夜而宛转兮【而一作之】气涫其若波【言巳心忧宛转而不能卧愁夜之长气为涫若水之波也其一作而波一作汤补曰涫沸也释文音馆集韵官贯二音与沸同】握剞劂而不用兮【剞劂刻镂刀也补曰剞居绮切劂居卫切又九月切应劭曰剞曲刀劂曲凿説文云剞曲刀也】操规榘而无所施【言已懐徳不用若工握剞劂而无所刻镂持方圜而无所错也一云而无施】骋骐骥于中庭兮焉能极夫逺道【言骐骥壹驰千里乃骋之中庭促狭之处不得展足以极逺道也以言使贤者执洒扫之役亦不得展志意也】置猨狖于櫺槛兮夫何以责其防巧【言猨狖当居髙木茂林见其才力而置之櫺槛之中廹局之处责其防巧非其理也以言君子当在庙堂为政而弃之山林责其智能亦非其冝也猨一作蝯狖一作防防一作防补曰櫺音零阶际栏】驷跛鼈而上山兮吾固知其不能陞【言巳念君信用众愚欲以致治犹若驾跛鼈而欲上山我固知其不能登也补曰跛波可切】释管晏而任臧获兮【臧为人所贱系也获为人所系得也贱系一作残击补曰方言云臧获奴婢贱称也骂奴曰臧骂婢曰获男儿聓婢曰臧女而妇奴曰获亡奴为之臧亡婢谓之获】何权衡之能称【言君欲为政反置管仲晏婴任用败军贱辱系获之士何能称权衡兴至治乎或曰臧守藏者也获生禽者也皆卑贱无知之人】箟簬杂于黀蒸兮机蓬矢以防革【巳解于七諌也箟竹也一作菎蕗黀一作菆一作丛一作靡防一作射】负檐荷以丈尺兮欲伸要而不可得【背曰负荷曰檐言巳居于衰乱之世常低头俛视若以背肩负檐丈尺而歩不敢伸要仰首以逺罪过也檐一作担补曰檐担并都滥切负也担又都甘切释名曰任也任力所胜也要与腰同】外廹胁于机臂兮【廹胁近附也机臂弩身也于一作以臂一作辟补曰庄子云中于机辟辟毗亦切疏云辟法也机关之类】上牵聫于矰隿【言已居常怖惧若附强弩机臂畏其妄发上恐牵聨于隿防身被矰缴也隿一作弋补曰聫音连矰音増隿与弋同】肩倾侧而不容兮【一云不得容补曰孟子云胁肩謟笑】固陿腹而不得息【言已欲倾侧肩背容头自入又不见纳故陿腹小息畏惧患祸也陿一作惬腹一作膓补曰陿音狭隘也】务光自投于深渊兮【务光古清白之士也补曰务光见庄子】不获世之尘垢【言古有贤士务光憎恶浊世言不见从自投深渊而死不谓防佞所尘汚已慕其行也垢一作埃补曰屈原传不获世之滋垢】孰魁摧之可乆兮愿退身而穷处【言已为谀佞所譛被过魁摧不可久止愿退我身处于贫穷而巳】凿山楹而为室兮【楹柱而一作以】下被衣于水渚【渚水涯也言巳虽穷犹凿山石以为室柱下洗浴水涯被已衣裳不失清洁也】雾露蒙蒙其晨降兮【一作朦朦】云依斐而承宇【言幽居山谷雾露蒙蒙而晨来下浮云依斐承我屋霤昼夜闇冥也斐一作霏一云云衣斐斐而承宇补曰斐音非】虹霓纷其朝霞兮【霓一作蜺】夕滛滛而淋雨【言天云杂色虹霓扬光纷然燿日未明旦复有朝霞则夕淋雨愁且思也补曰诗云朝隮于西崇朝其雨】怊茫茫而无归兮【茫一作芒】怅逺望此旷野【言已幽居遇雨愁思茫茫无所依归但见旷野草木盛茂也旷一作广】下垂钓于谿谷兮上要求于僊者【言已幽居无事下则垂钓饵于谿谷上则要结僊人从之受道也求一作结补曰要平声】与赤松而结友兮【一无而字】比王侨而为耦【言已执守清洁遂与二子为羣党也】使枭杨先导兮【枭杨山神名即狒狒也导一作道补曰説文周成王时州靡国献狒人身反踵自笑笑则上唇掩其目食人尔雅狒狒如人被髪迅走食人注云枭羊也山海经曰其状如人靣长唇黒身有毛反踵见人则笑狒父费切淮南云山出嘄阳注云山精也一説云枭羊大口其初得人喜而笑却唇上覆额移时而后食之张衡图曰枭羊喜获先笑后愁谓人凿其唇于额而得禽之也】白虎为之前后浮云雾而入冥兮骑白鹿而容与【言已与仙人俱出则山神先道乘云雾骑白鹿而游戏也】防眐眐以寄独兮【眐眐独行貌也补曰眐音征从目眐独视也博雅云眐眐行也其字从耳】汩徂往而不归【言我防神眐眐独行寄居而处汩然遂往而不还也补曰汩于笔切】处卓卓而日逺兮【卓卓高貌卓一作逴逺一作高补曰逴音卓】志浩荡而伤懐【言巳随从仙人上防所居卓卓日以高逺中心浩荡罔然愁思念楚国也】鸾鳯翔于苍云兮故矰缴而不能加【一无而字补曰缴音酌】蛟龙潜于旋渊兮身不挂于罔罗【言鸾鳯飞于千仞蛟龙藏于旋渊故矰不能逮罗罔不能加也以言贤者亦宜髙举隠藏法令不能拘也旋一作深罔一作网补曰淮南云藏志乎九旋之渊注云九廻之渊至深也】知贪饵而近死兮不如下防乎清波【清波清洁之流无人之处也言蛟龙明于避害知贪香饵必近于死故下防于清波无人之处也以言贤者亦不宜贪禄位以危其身也而一作之】寜幽隠以逺祸兮孰侵辱之可为【言巳亦寕隠身幽藏以逺患祸不能久被侵辱诚为难也】子胥死而成义兮屈原沈于汨罗虽体解其不变兮【其一作而】岂忠信之可化【补曰化音花】志怦怦而内直兮【怦一作恲补曰披耕切】履绳墨而不颇【皆已解于离骚九辩七谏】执权衡而无私兮称轻重而不差【差过也言已如得执持权衡能无私阿称量贤愚必不过差各如其理也补曰差七何切】摡尘垢之枉攘兮【枉攘乱貌概一作慨一作狂攘一作枉攘摡涤也】除秽累而反真【言巳又欲摡激浊乱之臣使君除去秽累而反于清明之徳真一作惪】形体白而质素兮中皎洁而淑清【言已自念形体洁白表里如素心中皎洁内有善性清明之质也】时猒饫而不用兮且隠伏而逺身【言时君不好忠直之士猒倦其言而不肯用故且隠伏山泽斥逺已身也补曰饫于据切】聊窜端而匿迹兮嗼寂黙而无声【言已竭忠而不见用且逃头匿足窜伏自藏执守寂寞吞舌无声也嗼一作漠一作叹一作叹一云叹寂漠补曰嗼音莫説文嗼也】独便悁而烦毒兮【便悁一作悁悒】焉发愤而抒情【言巳懐忠直之志独悁悒烦毒无所发我愤懑泄已忠信也】时暧暧其将罢兮【暧一作薆补曰罢音皮】遂闷叹而无名【言已遭时不明行善罢倦心遂烦闷伤无美名以流后世也叹一作漠一作嗼】伯夷死于首阳兮【一作首山一云首阳之山】卒夭隠而不荣【言伯夷饿于首阳夭命而死不飨其爵禄得其荣宠也夭一作殀补曰夭于表切】太公不遇文王兮身至死而不得逞【言太公不遇文王至死不得解于厮贱一无得字补曰逞丑京切纵也】懐瑶象而佩琼兮愿陈列而无正【言已懐玊象履忠信愿陈列己志无有明正之君聼而受之也】生天坠之若过兮忽烂漫而无成【烂漫犹消散也言已生于天地之间忽若风雨之过晻然而消散恨无成功也烂一作澜】邪气袭余之形体兮【一无体字】疾憯怛而萌生【袭及也言已常恐邪恶之气及我形体疾病憯痛横发而生身僵仆也补曰怛多达切】愿壹见阳春之白日兮恐不终乎永年【言已被疾忧惧恐随草木徂落不能至阳春见白日不终年命遂委弃也】












　　楚词补注巻十四
　　钦定四库全书
　　楚词补注巻十五
　　宋　洪兴祖　撰
　　九懐章句第十五　楚词
　　匡机【匡一作主】
　　通路
　　危俊【危一作包】
　　昭世
　　尊嘉
　　蓄英
　　思忠【思一作申一作由一云逰思】
　　陶壅【壅一作廱音同】
　　株昭【昭一作明一作招云珠昭一云林招】
　　九懐者諌议大夫王襃之所作也【襃字子渊蜀人也为諌大夫】懐者思也言屈原虽见放逐【一作流放】犹思念其君忧国倾危而不能忘也襃读屈原之文嘉其温雅藻采敷衍执握金玉委之汚渎遭世溷浊【溷一作泥】莫之能识追而之【一作诸】故作九懐以禆其词【释文作埤作防埤频弥切】史官录第遂列于篇【一作编】
　　极运兮不中【周转求君道不合也】来将屈兮困穷【还就农桑修播植也来一作求一作永】余深兮惨怛【我内愤伤心切剥也一作愍惨一作愤】愿一列兮无从【欲陈忠谋道隔塞也】乘日月兮上征【想托神明陞天庭也】顾逰心兮鄗酆【回眄周京念先圣也文王都酆武王都鄗二圣有徳明于用贤故顾其都冀遭逢也顾一作愿补曰鄗下老切在长安西上林苑中酆在京兆杜陵西南】弥览兮九隅【歴观九州求英俊也】彷徨兮兰宫【逰戏道室诵五经也一作仿偟】芷闾兮药房【居仁履义守忠贞也闾一作室】奋揺兮众芳【动作应礼行馨香也众一作种】菌阁兮蕙楼【节度弥高徳成就也】观道兮从横【众人瞻望闻功名也补曰横音黄叶】寳金兮委积【志意坚固防谋明也】美玉兮盈堂【懿誉光明满朝廷也】桂水兮潺湲【芳流衍溢周四境也】扬流兮洋洋【洁白之化动百姓也】蓍蔡兮踊跃【蓍喜乐慕清高也蓍筮也蔡大也论语曰臧文仲居蔡补曰淮南云大蔡神注云大蔡元所出地名因名其为大蔡家语云臧氏有守其名曰蔡文选云耆注云耆老也之老者神引耆蔡兮踊跃据此则蓍当作耆然注以为蓍之蓍蓍虽神草安能踊跃乎】孔鹤兮囘翔【畏怖罗网陞青云也鹤一作鹄】抚槛兮逺望【登楼伏楯观楚郢也】念君兮不忘【思慕懐王结中情也不一作弗】怫郁兮莫陈【忠言蕴积不列聼也莫一作弗陈一作敶补曰怫音佛】永懐兮内伤【长思切切中心痛也】
　　匡机
　　天门兮墬户【金闱玉闼君之舍也墬一作墬一作地】孰由兮贤者【谁当涉履英俊路也】无正兮溷厠【邪佞杂乱来并居也】懐徳兮何覩【忠信之士不见用也】假寐兮愍斯【衣冠而寝自怜伤也不脱冠带而卧曰假寐诗曰假寐永叹愍一作】谁可与兮寤语【众人愚闇谁与谋也一无与字】痛凤兮逺逝【仁智之士遁世去也】畜鴳兮近处【畜养佞防而亲附也鴳释文作鷃补曰鴳音晏雇也】鲸鱏兮幽濳【大贤隠匿窜林薮也鱏一作鱓补曰鲸音勍海大鱼也鱏音寻鱓音善皮可为鼓】从虾兮逰陼【小人并进在朝廷也鲸鱏大鱼也虾小鱼也陼一作渚补曰虾释文音遐説文云虾蟇也一曰虾虫与水母防】乘虬兮登阳【意欲驾龙而陞云也】载象兮上行【遂骑神兽用登天也神象白身赤头有翼能飞也补曰行胡冈切叶】朝发兮葱岭【旦发西极之高山也补曰后汉书云西至葱岭注云葱岭山名其山高大生防故名】夕至兮明光【暮宿东极之丹峦也】北饮兮飞泉【吮天液之浮源也补曰张揖云飞泉在昆仑西南】南采兮芝英【咀嚼灵草以延年也】宣逰兮列宿【徧歴六合视众星也补曰文选云将北度而宣游宣徧也】顺极兮彷徉【周绕北辰观天庭也】红采兮骍衣【婆娑五采芬华英也古本虹采兮霓衣补曰骍思营切赤色】翠缥兮为裳【衣色玮耀青葱也补曰缥疋沼切帛青白色】舒佩兮綝纚【缓带徐歩五玉鸣也一本舒下有余字补曰綝林森二音纚力知所宜二切衣裳毛羽埀貌】竦余劒兮干将【握我寳劒立延颈也补曰张揖云干将韩王劒师也博物志干将阳文莫耶隂漫理此二劒吴王使干将作之莫耶干将妻也夫妇善作劒】腾蛇兮后从【神虺侍从慕仁贤也腾一作滕一云从后补曰荀子云螣蛇无足而飞文子曰腾蛇无足而腾郭璞云螣龙类能兴云雾而防其中】飞駏兮歩旁【駏驉奋飞承毂轮也补曰駏音巨淮南云北方有兽其名曰蹷常为蛩蛩駏驉取甘草蹷有患蛩蛩駏驉必负而走郭璞曰卭卭似马而青穆天子传卭卭距虚日走五百里】微观兮圃【上晲帝圃见天园也】览察兮瑶光【观视斗柄与玉衡也瑶一作揺补曰淮南云瑶光者资粮万物者也注云瑶光北斗杓第七星也居中而运歴指十二辰擿起隂阳以杀生万物者也】啓匮兮探防【发匣引筹考禄相也防释文作笧】悲命兮相当【不获富贵值流放也相一作所】纫蕙兮永词【结草为誓长诀行也补曰纫女巾切】将离兮所思【背去九族逺懐王也】浮云兮容与【天气滃溶乍东西也】道余兮何之【来迎导我难随从也】逺望兮仟眠【遥视楚国闇未明也一作芊瞑一作晦昏补曰集韵云防瞑遥视】问雷兮阗阗【君好妄怒威武盛也补曰阗音田】隂忧兮感余【内愁郁伊害我性也忧一作愁】惆怅兮自怜【怅然失志嗟厥命也】
　　通路
　　林不容兮鸣蜩【国不养民贤宜退也】余何留兮中州【我去诸夏将逺逝也】陶嘉月兮緫驾【嘉及吉时驱乘驷也緫一作摠一作驱】搴玉英兮自脩【采取琼华自脩饰也脩一作修】结荣茝兮逶逝【束草陈信遂奔迈也逶一作逺】将去烝兮逺游【违离于君之四裔也尔雅曰林烝君也或曰烝进也言去日进而逺也】径岱土兮魏阙【行出北荒山高桀也阙一作国补曰岱泰山也注云北荒疑岱本代字春秋传曰魏大名也一曰象魏阙名许慎云巍巍髙大故曰魏阙】歴九曲兮牵牛【过观列宿九天际也补曰尔雅河鼓谓之牵牛】聊假日兮相佯【且徐游戏年嵗也一作消相一作释文作音祥】遗光燿兮周流【敷扬荣华垂显烈也】望太一兮淹息【观天贵将止沈滞也】纡余辔兮自休【绥我马勒留寝寐也】晞白日兮皎皎【天精光明而照察也晞一作晞皎一作皎补曰晞明之始升也睎望也】弥逺路兮悠悠【周望八极究地外也】顾列孛兮缥缥【邪视彗星光瞥瞥也补曰孛薄没切缥匹妙切】观幽云兮陈浮【山气滃郁而罗列也陈一作敶】钜寳迁兮砏礉【太嵗转移声礚硙也补曰砏普贫披班二切磤音殷又于谨切石声】雉咸雊兮相求【飞鸟惊鸣防雄合也补曰雊音遘前汉郊祀志云秦文公获若石云于陈仓北阪城祠之其神或嵗不至或嵗数来也常以夜光辉若流星从东方来集于祠城若雄雉其声殷殷云野鸡夜鸣以一牢祠之名曰陈寳又曰汉兴世世常来光色赤黄长四五丈直祠而息音声砰隠野鸡皆雊此阳气旧祠也注云陈寳若来而有声则野鸡皆鸣以应之又扬雄校猎赋云追天寳出一方应駍声击流光壄尽山穷囊括其雌雄注云天寳陈寳也陈寳神来下时駍然有声又有光精也下时穷极山川天地之间然后得其雌防防在陈仓雌在南阳故云野尽山穷也】泱莽莽兮究志【周望率土逺广大也补曰决于朗切】惧吾心兮防防【惟我忧思意愁毒也补曰防忧也音俦】歩余马兮飞柱【徘徊神山且休息也】览可与兮匹俦【歴观羣英求配合也二人为匹四人为俦俦一作畴一云一人为匹】卒莫有兮纎介【众皆邪佞无忠直也】永余思兮怞怞【愁心长虑忧无极也补曰怞忧貌音由】
　　危俊
　　世溷兮冥昏【时君闇蔽臣贪佞也一云世溷浊兮】违君兮归真【将去懐王就仁贤也一云臣违君兮】乘龙兮偃蹇【骖驾神兽拏纷纭也】髙囘翔兮上臻【行戏遨逰遂至天也回一作廻】袭英衣兮缇防【重我绛袍采色鲜也袭一作龙补曰缇音提防音习集韵缇赤色防缏衣也七入切又音妾】披华裳兮芳芬【徐曳文衣动馨香也诗曰婆娑其下】登羊角兮扶舆【陞彼高山徐顾睨也舆一作与补曰庄子抟扶揺羊角而上者九万里疏云旋风曲戾犹如羊角音义云风曲上行曰羊角相如赋云扶舆猗靡史记注云郭璞曰淮南所谓曽折摩地扶舆猗委也按今淮南子云曽挠摩地扶于猗那】浮云漠兮自娱【乘云歌吟而逰戏也或曰浮云汉汉天河也】握神精兮雍容【握持神明动容仪也一云握精明一云接精神一云按神明一云按精明雍一作痈】与神人兮相胥【留待松乔与伴俪也】流星坠兮成雨【隂精并降如堕雨也补曰春秋夜中星陨如雨公羊曰如雨者状如雨】进瞵盼兮上丘墟【天旦欲明至山溪也进一作集古本无上字补曰瞵力辰切视貌盼普苋切】览旧邦兮滃郁【下见楚国之乱危也览一作临补曰滃邬孔切云气起也】余安能兮久居【将背旧乡之九夷也】志懐逝兮心懰栗【心中欲去内伤悲也一无懰字补曰懰音留懰栗忧貌】纡余辔兮踌躇【缓我马勒而低佪也一云情踌躇】闻素女兮防歌【神仙讴吟声依违也】聼王后兮吹竽【伏妃作乐百虫至也】魂凄怆兮感哀【精神惆怅而思归也】膓囘回兮盘纡【意中毒闷心纡屈也回一作廻】抚余佩兮缤纷【持我玉带相纠结也】高太息兮自怜【长叹伤已逺放弃也】使祝融兮先行【俾南方神开轨辙也】令昭明兮开门【炎神前驱关梁发也】驰六蛟兮上征【乘龙直驱陞阊阖也】竦余驾兮入冥【遂驰我车上寥廓也】歴九州兮索合【周遍天下求双匹也索一作寡】谁可与兮终生【莫足与友为亲宻也】忽反顾兮西囿【见彼陇蜀道阻阨也】都轸丘兮﨑倾【山陵嵚岑难涉歴也轸丘一作丘陵补曰轸丘犹九章言轸石也﨑音欹】横垂涕兮流【悲思念国泣双下也补曰胡犬切涕流貌】悲余后兮失灵【哀惜我后违天法也】
　　昭世
　　季春兮阳阳【三月温和气清明也】列草兮成行【百卉垂条吐荣华也】余悲兮兰生【哀彼香草独陨零也生一作萃一作悴】委积兮从横【枝条摧折伤根茎也】江离兮遗捐【忠正之士弃山林也】辛夷兮挤臧【仁智之士抑沈没也臧一作将补曰挤子鸡切排也臧音藏匿也】伊思兮往古【惟念前世诸贤俊也】亦多兮遭殃【仁义遇罚祸及身也遭一作逢】伍胥兮浮江【吴王弃之于江濵也】屈子兮沈湘【懐沙负石赴汨渊也】运余兮念兹【转思念此志烦寃也】心内兮懐伤【膓中恻痛摧肝肺也】望淮兮沛沛【临水恐栗畏祸患也一云渊沛沛补曰沛普贝切】濵流兮则逝【意欲随水而隠遁也】榜舫兮下流【乘舟顺水防海濵也榜舫一作榜艕一作榜舡一作摘艕一作摘舫补曰榜音谤进船也舫音方并船也艕补孟切船也东坡本作榜舫释文榜作摘摘取也】东注兮礚礚【涛波踊跃多险难也礚一作释文作磕补曰并苦盖切石声】蛟龙兮导引【虬螭水禽驰在前也又作文蛇在前也一云蛟龙沃兮】文鱼兮上濑【巨鳞扶已渡涌湍也文一作大】抽蒲兮陈坐【防草为席处薄单也】援芙蕖兮为盖【引取荷花以覆身也一云援英兮为盖一云援英】水跃兮余旌【风波动我揺旗旛也旌一作旍】继以兮防蔡【续以草芥入已船也以一作防补曰蔡艸也】云旗兮电骛【遂乘风电驱横奔也】儵忽兮容裔【往来亟疾若神也补曰儵音叔】河伯兮开门【水君竢望开府寺也】迎余兮欢欣【喜笑迎已爱我善也】顾念兮旧都【还视楚国思郢城也】懐恨兮艰难【抱念恚恨常欲还也】窃哀兮浮萍【自比如苹生水濒也萍一作蓱】泛淫兮无根【随水浮防乍东西也一作沉淫一作泛揺补曰揺当作滛旧音羊瞻切巴东有滛预石通作灎又相如赋云泛滛泛滥泛音冯浮也一读作泛灎一读作冯滛皆通泛一作沉滛一作揺皆非是】
　　尊嘉
　　秋风兮萧萧【隂气用事天政急也】舒芳兮振条【动揺百草使芳熟也】防霜兮眇眇【霜疑防薄寒深酷也】病殀兮鸣蜩【飞蝉巻曲而寂黙也】鸟兮辞归【燕将入海化为蛤也】飞翔兮灵丘【悲鸣神山奋羽翼也】望谿兮滃郁【川谷吐气云闇昧也】熊罴兮呴嘷【猛兽应秋将害贼也呴一作补曰呴音吼一音雊一音乌角切嘷胡刀切】唐虞兮不存【尧舜已过难追逐也】何故兮乆留【宜更求君之他国也】临渊兮汪洋【瞻望大川广无极也补曰汪洋晃养二音】顾林兮忽荒【回视乔木与山薄也补曰荒火晃切】修余兮袿衣【整我袗裳自结束也修一作脩补曰袿音圭广雅袿长也释名妇人上服曰袿其下垂者上广下狭如刀圭】骑霓兮南上【托乘赤霄登张翼也补曰上一音常】椉云兮囘囘【载气溶溶意中恶也椉一作乘】亹亹兮自强【稍稍陞进遂自力也强一作彊】将息兮兰臯【且欲中休止方泽也】失志兮悠悠【从高视下目惑也悠悠一作调调】蒶蕴兮霉黧【愁思蓄积靣垢黒也蒶一作纷补曰蒶音坟蕴于云切蒶蕴蕴积也霉音眉物中乆雨青黒一曰败也黧怜题切黑黄】思君兮无聊【想念懐王忘寝食也补曰聊音留】身去兮意存【体逺情近在胷臆也存一作在】怆恨兮懐愁【心中忧恨内凄恻也】
　　蓄英
　　登九灵兮逰神【想登九天放精神也神一作精】静女歌兮防晨【神女夜吟声激清也】悲皇丘兮积葛【皇美释文丘作丠】众体错兮交纷【言已见美大之丘葛草縁之而生交错茂盛人不异而采取则不成絺绤也以言楚国士民众多君不异而举用则不知其有徳也】贞枝抑兮枯槁【贞正】枉车登兮庆云【庆云喻尊显也言葛有正直之枝抑弃枯槁而不见采枉壤恶者满车陞进反见珍重御尊显也以言贞正之人弃于山野佞曲之臣陞于显朝枉一作桂登一作升补曰汉天文志若烟非烟若云非云郁郁纷纷萧索轮囷是谓庆云】感余志兮惨栗【动踊我心如析割也惨一作憀补曰憀力周力雕二切】心怆怆兮自怜【意中切伤忧悲楚也一云心悲兮】驾螭兮北征【将乘山神而奔走也】向吾路兮葱岭【欲逾髙山度阻险也路一作道葱一作葸补曰向属也音向】连五宿兮建旄【系续列星为旗旐也补曰宿音秀】扬氛气兮为旌【举布霾雾作旗表也氛一作雰旌一作旍】歴广漠兮驰骛【径过长沙驰驷马也】览中国兮冥冥【顾视诸夏尚昧晦也】武歩兮水母【天水神侍送余也天一作大】与吾期兮南荣【与已为誓防炎野也南方冬温草木常茂故曰南荣】登华盖兮乘阳【上攀北斗蹑房星也乘一作椉补曰大象赋云华盖于是乎临映注云华盖七星其柢九星合十六星如盖状在紫防宫中临勾陈上以防帝坐】聊逍遥兮播光【且徐游戏布文采也】抽库娄兮酌醴【引持二星以斟酒也补曰大象赋注云库楼十星五柱十五星衡四星合二十九星在角南晋天文志云库楼十星六大星为库南四星为楼按库楼形似酌酒之器故云王逸误以天库及二十八宿之娄以为库娄耳】援瓟兮接粮【啗食神果志猒饱也瓟一作匏粮一作粮补曰大象赋云瓟荐果于震闺注云五星在离珠北天子之果园占大光润则嵗丰不尔则果之实不登洛神赋云叹匏之无匹注引史记云四星在危南瓟天官星占曰瓟一名天鸡在河鼓东】毕休息兮逺逝【周徧留止而复去也】发玉轫兮西行【引支车木遂驱驰也补曰行胡冈切】惟时俗兮疾正弗可乆兮此方【世憎忠信爱謟谀也此一作北】寤辟摽兮永思【心常长愁拊心踊也辟拊心貌也辟一作擗补曰诗云寤辟有摽注云辟拊心也摽婢小切击也张景阳七命云防嫠为之擗摽擗避辟切摽避櫂切惊心也】心怫郁兮内伤【忧思积结肝腑烂也补曰怫音佛】
　　思忠
　　览杳杳兮世惟【观楚泥浊俗愚蔽也惟一作维补曰惟谋也】余惆怅兮何归【罔然失志无依附也】伤时俗兮溷乱【哀愍当世众贪暴也】将奋翼兮高飞【振翅翺翔絶尘埃也】驾八龙兮连蜷【乘虬翺翔见容貌也蜷一作踡补曰并音权】建虹旌兮威夷【树防蝀旗纷光耀也旌一作旍】观中宇兮浩浩【大哉天下难徧照也】纷翼翼兮上跻【盛气振迅陞天衢也】浮溺水兮舒光【遂渡沈流扬精华也溺与弱同】淹低佪兮京沶【且留水侧息河洲也水中可居为洲小洲为渚小渚为沶京沶即髙洲也一作彽徊低一作徘京一作洲一注云小渚为洔小洔曰沶补曰京人所为絶高丘也一曰大也沶直尸切洔与沚同】屯余车兮索友【住我之驾求松乔也补曰索所革切】都皇公兮门师【遂见天帝谘秘要也覩一作睹】道莫贵兮归真【执守无为修朴素也贵一作遗】羡余术兮可夷【念已道艺可悦乐也诗云既见君子我心则夷夷喜也】吾乃逝兮南娭【往之太阳逰九野也逝一作逰补曰娭音熈大人赋云吾欲往乎南娭】道幽路兮九疑【渉歴深山过舜墓也疑一作嶷】越炎火兮万里【积热弥天不可处也处一作渡】过万首兮防防【见海中山数万头也海中山石防防岳岳万首交跱也万首一作千首防防一作旌旌一注云万首海中山名补曰防音拟又鱼力切】济江海兮蝉蜕【遂渡大水解形体也补曰淮南云蝉饮而不食三十日而蜕】絶北梁兮永辞【超过海津长诀去也辞一作词补曰江淹别赋用此语】浮云郁兮昼昏【楚国溃乱气未除也】霾土忽兮塺塺【风俗尘浊不可居也塺一作梅补曰霾音埋塺音梅尘也】息阳城兮广夏【遂止炎野大屋庐也】衰色罔兮中怠【志欲懈倦身罢劳也色一作气补曰怠有胎音】意晓阳兮燎寤【心中燎明内自觉也燎一作半释文作憭补曰憭音了】乃自兮在兹【徐自省视至此防也一作眎在一作存自一作息轸恐非补曰视也当作诊】思尧舜兮袭兴【喜慕二圣相继代也】幸咎繇兮获谋【冀遇虞舜与议道也】悲九州兮靡君【伤今天下无圣主也】抚轼叹兮作诗【伏车浩叹作风雅也】
　　陶壅
　　悲哉于嗟兮【愁思愤懑长叹息也】心内切磋【意中激感膓痛恻也】欵冬而生兮【物叩盛隂不滋育也补曰欵叩也】凋彼叶柯【伤害根茎枝巻曲也】瓦砾进寳兮【佞伪愚戆侍帷幄也】捐弃随和【贞良君子弃山泽也补曰隋侯之珠和氏之璧】铅刀厉御兮【顽嚚之徒任政职也】顿弃太阿【明智忠贤放斥逐也补曰顿音钝不利也】骥垂两耳兮【雄俊佯愚闭口目也补曰贾谊赋云骥垂两耳服塩车兮】中坂蹉跎【众无知已不尽力也补曰坂音反説文坡者曰阪一曰泽障一曰山胁也蹉跎失足】蹇驴服驾兮【驽钝之徒为辅翼也服一作般释文作舨补曰般舨并与服同】无用日多【僮防并进填满国也】修洁处幽兮【执履清白居陋侧也】贵宠沙劘【权右大夫佯不识也补曰沙苏何切摩挱也劘音磨削也】凤皇不翔兮【贤智隠处深藏匿也】鹑鴳飞扬【小人得志作威福也】乘虹骖蜺兮【托驾神气而逺征也】载云变化【陞高去俗易形貌也补曰化音花曹子建橘赋化与家同韵】鹪防开路兮【仁士智鸟导在前也一作焦明补曰博雅鹪防凤也音明杨子鹪明冲天不在六翮乎】后属青蛇【介虫之长卫恶奸也属一作厉】歩骤桂林兮【驰逐正道徳香芬也】超骧巻阿【腾越曲阜过阨难也补曰巻曲也音拳】丘陵翔儛兮【山丘踊跃而欢喜也儛一作舞补曰翔舞亦丘陵之势也】谿谷悲歌【川渎作乐进五音也补曰悲歌亦谓水声】神章灵篇兮【河圗洛书纬防文也纬一作经】赴曲相和【宫商并防应琴瑟也】余私娱兹兮【我诚乐此发中心也娱一作乐】孰哉复加【天下欢悦莫如今也】还顾世俗兮【囘视楚国及众民也】壊败罔罗【废弃仁义修谄谀也罔一作网】巻佩将逝兮【祛衣束带将横奔也】涕流滂沲【思君念国泣霑衿也流一作泗】
　　株照
　　乱曰皇门开兮【王门啓辟路四通也一云皇开门兮】照下土【镜览幽冥见万方也】株秽除兮【邪恶已消逺逃亡也株一作珠】兰芷覩【俊乂英雄在朝堂也】四佞放兮【驩共苖鮌窜四荒也】后得禹【乃获文命治江河也】圣舜摄兮【重华秉政执纪纲也舜一作】昭尧绪【着明唐业致时雍也】孰能若兮【谁能知人如唐虞也】愿为辅【思竭忠信备股肱也】










　　楚词补注巻十五
　　钦定四库全书
　　楚词补注巻十六
　　宋　洪兴祖　撰
　　九叹章句第十六　楚词
　　逢纷
　　离世【一作灵懐与诸本异又以怨思为离世逺逝为怨思移逺逰在第五皆非是】怨思【思一作世】
　　逺逝【逝一作游】
　　惜贤
　　忧苦
　　愍命【愍一作闵命一作念】
　　思古
　　逺游【游一作逝】
　　九叹者防左都水使者光禄大夫刘向之所作也向以博古敏达典校经书辩章旧文【辩一作辨】追念屈原忠信之节故作九叹叹者伤也息也言屈原放在山泽犹伤念君叹息无已所谓讃贤以辅志骋词以曜徳者也【讃一作賛辅一作铺曜一作燿】
　　伊伯庸之末胄兮【胄后也左氏传曰戎子驹支四岳之裔胄也】谅皇直之屈原【谅信也论语曰君子贞而不谅言屈原承伯庸之后信有忠直美徳甚于众人也直一作贞】云余肇祖于髙阳兮惟楚怀之婵连【婵连族亲也言屈原与懐王俱颛顼之孙有婵连之族亲恩深而义笃也婵一作蝉补曰婵连犹牵连也】原生受命于贞节兮鸿永路有嘉名【鸿大也永长也路道也言屈原受隂阳之正气体合大道故长有美善之名也有一作以】齐名字于天地兮【谓名平字原也】并光明于列星【谓心达道要又文采光耀若天有列星也补曰九章云与日月兮齐光】吸精粹而吐氛浊兮【氛恶气也左氏传曰楚氛甚恶言已吸天地清明之气而吐其尘浊内洁浄也】横邪世而不取容【言已体清浄之行在横邪贪枉之世而不能自容入于众也一无取字】行叩诚而不阿兮【叩击也阿曲也叩一作切】遂见排而逢谗【言已心不容非以好叩击人之过故遂为谗佞所排逐也】后聼虚而黜实兮【黜贬也实诚也】不吾理而顺情【言君聼谗佞虚言以贬忠诚之实不理我言而顺邪伪之情故见放流也】肠愤悁而含怒兮【补曰悁乌切忿也】志迁蹇而左倾【言己执忠诚而见贬黜肠中愤懑悁悒而怒则志意迁移左倾而去也一云志徒倚而左倾】心戃慌其不我与兮【戃慌无思虑貌慌一作怳其一作而补曰戃慌失意上坦朗下呼晃切】躬速速其不吾亲【速速不亲附貌也言君心戃慌而无思虑不肯与我谋议用志速速不与已相亲附也其一作而】词灵脩而陨志兮【陨堕也易曰有陨自天也辞一作词志一作意】吟泽畔之江濵【畔界也濵涯也言已与懐王辞诀志意堕落长吟江泽之涯而已】椒桂罗防颠覆兮【颠顿也覆仆也】有竭信而归诚【言已见先贤若椒桂之人以被祸其身颠仆然犹竭信归诚而志不惧也】谗夫蔼蔼而漫着兮【蔼蔼盛多貌也诗云蔼蔼王多吉士漫汚也一无夫字漫一作防注云防汗也曼汗以自着】曷其不舒予情【曷何也言谗人相聚蔼蔼而盛欲漫汚人以自着明君何不舒我忠情以诘责之乎】始结言于庙堂兮【结犹聫也庙者先祖之所居也言人君为政举事必告于宗庙议之于明堂也】信中涂而叛之【涂道也叛背也言君始尝与已结议连谋于明堂之上今信用防言中道而更背我也涂一作涂】懐兰蕙与衡芷兮【衡一作蘅】行中壄而散之【言已懐忠信之徳执芬香之志逺行中野散而弃之伤不见用也壄一作野】声哀哀而懐高丘兮心愁愁而思旧邦【言已放斥山野发声而唫其音哀哀心愁思者念高丘之山想归故国也】愿承闲而自恃兮径淫曀而道【淫曀闇昧也诗云不日有曀言已思承君闲暇心中自恃冀得竭忠而径路闇昧遂以壅塞补曰闲一音諌据注音闲曀于计切音雍】顔霉黧以沮败兮【黧黒也沮壊也黧释文作藜补曰霉音眉沮音咀】精越裂而衰耄【越去也裂分也耄老也言已欲进不得中心忧愁顔色黧黒靣目壊败精神越去气力衰老也】裳襜襜而含风兮【襜襜揺貌补曰襜蚩占切衣动貌】衣纳纳而掩露【纳纳濡湿貌也上曰衣下曰裳言巳放行山野下裳襜襜而含疾风上衣濡湿而掩霜露单行独处身苦寒也补曰説文云纳丝湿纳纳也】赴江湘之湍流兮顺波凑而下降【凑聚也言巳乘船赴江湘之疾流顺聚波而下行身危殆也一云赴江湘而横流补曰凑千切降下也乎攻切】徐徘徊于山阿兮【阿曲隅也徘一作彽】飘风来之汹汹【汹汹讙声也言已至于山之隈曲且徐徘徊冀想君命飘风卒至复闻谗佞汹汹欲来害已也汹一作匈补曰汹音凶水势】驰余车兮石【石山名】歩余马兮洞庭【洞庭水名补曰谓洞庭之山】平明发兮苍梧夕投宿兮石城【石城山名也言已动履大水宿止名山用志清洁且坚固也】芙蓉盖而蔆华车兮【盖一作盖补曰蔆与防同花黄白色】紫贝阙而玉堂【紫贝水虫名援神契曰江水出大贝也一云白玊堂】薜荔饰而陆离荐兮【陆离美玉也荐卧席也饰一作餝荐古作】鱼鳞衣而白蜺裳【鱼鳞衣杂五防为衣如鳞文也言所居清洁被服芬芳徳体如玉文防燿明也】登逢龙而下陨兮【逢龙山名逢一作逄古本作蓬补曰逢符容切逄皮江切】违故都之漫漫【言已登逢龙之山而遂下顾去楚国之辽逺也漫一作曼补曰漫莫半切】思南郢之旧俗兮肠一夕而九运【言已思念郢都邑里故俗肠中愁悴一夕九转欲还归也】扬流波之潢潢兮【潢潢大貌补曰潢音晃水深广貌】体溶溶而东囘【溶溶波貌也言已随流而行水盛广大波高溶溶将东入于海也】心怊怅以永思兮意晻晻而日頽【言已将至于海心中怊恨而长思意晻晻而稍下恐不复还也日一作自頽一作隤补曰晻乌感切頽下坠也与隤同】白露纷防涂涂兮【涂涂厚貌一云纷纷】秋风浏防萧萧【浏风疾貌也言四时欲尽白露已降秋风急疾年嵗且老愁忧思也一云浏浏补曰浏音流】身永流而不还兮防长逝而常愁【言已身随水长流不复旋反则防遂去常愁念楚国也防一作魂】叹曰譬彼流水纷扬礚兮【礚一作补曰并丘盖切石声】波逢汹涌濆滂沛兮【水性清洁平正顺而不争故以喻屈原也言水逢风纷乱扬波滂沛失其本性以言屈原志行清白遭逢贪佞被过放逐亦失其本志也濆一作纷补曰汹诩拱切汹涌水声濆扶刎扶文二切涌也】揄扬涤荡漂流陨往触崟石兮【崟鋭也言风揄扬水流陨往触鋭利之石使之危殆以言谗人亦扬已过使得罪罚也崟一作岑补曰岑鉏簪切山小而鋭】龙卭脟圏缭戾宛转阻相薄兮【言水得风则龙卭缭戾与险阻相薄不得顺其流性也以言忠臣逢谗人亦匡攘惶遽而窜伏也脟一作纶补曰脟音脔圏惧免切缭音了戻力结切曲也】遭纷逢凶蹇离尤兮【言以遭逢纷浊之世而遇百凶以蹇蹇之故遂以得过也尤一作邮】垂文扬采遗将来兮【言已虽不得施行道徳将垂典雅之文扬美藻之采以遗将来贤君使知已志也】
　　逢纷
　　灵懐其不吾知兮灵懐其不吾闻【言懐王闇惑不知我之忠诚不闻我之清白反用防言而放逐己也】就灵懐之皇祖兮愬灵懐之神【言已所言忠正而不见信愿就懐王先祖告语其寃使照已心也神明察故欲愬之以自证明也】灵懐曽不吾与兮【与一作知】即聼夫人之谀辞【言懐王之心曽不与我合又聼用谗谀之言以过怒已也即一作恻夫一作谗一云夫谗人补曰即就也】余辞上参于天墬兮旁引之于四时【言已所言上参之于天下合之于地旁引四时之神以为符騐也一无辞字墬一作墬一无之字】指日月使延照兮【延长也照知也】抚招揺防质正【招揺北斗杓星也斗主建天时言已上指语日月使长视己之志抚北斗之杓柄使质正我之志动告神明以自徴验也防一作使补曰礼记招揺在上注云在北斗枃间指时者隋志云招揺一星在北斗杓间】立师旷俾端词兮【师旷圣人也字子壄生无目而善聼当晋平公时端正也】命咎繇使竝聼【言己之言信而有徴诚可据行愿立师旷使正其词令咎繇并而聼之二圣聪明长于人情知真伪之心也】兆出名曰正则兮卦发字曰灵均【言已生有形兆伯庸名我为正则以法天筮而卜之卦得坤字我曰灵均以法地也补曰兆折兆也】余幼既有此鸿节兮长愈固而弥纯【言已幼少有大节度以应天地长大修行而弥纯固也鸿一作洪愈一作逾一作俞补曰俞与愈同】不从俗而诐行兮【诐犹倾也补曰诐彼寄切】直躬指而信志【言已执履忠信不能随从俗人倾易其行直身而言以信巳之志终不回移也】不枉绳以追曲兮屈情素以从事【言已心正直不能枉性以追曲俗屈我素志以从众人而承事之也】端余行其如玉兮述皇舆之踵迹【言思正我行令之如玉不匿瑕恶以承述先王正治之法继续其业而大之也补曰行户更切】羣阿容以晦光兮【晦防也光明也羣一作群】皇舆覆以幽辟【幽僻闇昧也言羣臣皆行枉曲以蔽君之聪明使楚国闇昧将危覆也补曰辟匹亦切】舆中涂以回畔兮驷马惊而横犇【马以喻贤臣也言君为无道国人中道倍畔而去之贤臣惊怖奔亡争欲逺也犇一作奔】执组者不能制兮【执组犹织组也织组者动之于此而成文于彼善御者亦动之于手而尽马力也诗云执辔如组一无能字补曰组绶属列女传曰诗云执辔如组两骖如舞孔子曰信若是诗则可以治天下也言执之于此而成文于彼】必折轭而摧辕【言驷马惊奔虽有执辔之御犹不能制必摧车轭而折其辕也以言贤臣奔亡使国荒乱而倾危也补曰轭辕前也于革切辕辀也】防镳衔防驰骛兮【镳勒也衔饰口鐡也防一作絶防一作以补曰镳彼苗切】暮去次而敢止【暮夜也次舍也止制也言车败马奔镳衔防絶犹自驰骛至于暮夜乃舍无有制止之者也以言人臣一去君亦不复得拘留也去一作者】路荡荡其无人兮【荡荡平易貌也尚书曰王道荡荡】遂不御乎千里【御禁也言君国之道路荡荡空无贤人以不待遇之故遂行千里逺之他方也】身衡陷而下沈兮【衡横也下沈一作不行】不可获而复登【言己逺去千里身必横陷沈没长不可复得登引而用之也】不顾身之卑贱兮惜皇舆之不兴【言已逺行千里不敢顾念身之贫贱欲慕高位也惜君国失贤道徳不盛也】出国门而端指兮兾壹寤而锡还【言已放出国门正心直指执履诚信幸君觉寤赐已以还命也一本兾上有方字一作赐】哀仆夫之坎毒兮【坎恨也毒恚也坎一作歁补曰歁音坎食不满也】屡离忧而逢患【屡数也言已不自念惜身之放逐诚哀仆御之夫坎然恚恨以数逢忧患无已时也补曰患平声】九年之中不吾反兮思彭咸之水逰【言已放出九年君不肯反我中心愁思欲自沈于水与彭咸俱逰戏也】惜师延之浮渚兮【师延殷纣之臣也为纣作新声北里之乐纣失天下师延抱其乐器自投濮水而死也补曰史记卫灵公至于濮水之上夜半闻鼓琴声召师涓聼而写之乃之晋见晋平公令师涓援琴鼓之师旷曰此亡国之声师延所作也与纣为靡靡之乐武王伐纣师延东走自投濮水之中】赴汨罗之长流【言已复贪慕师延自投于水身浮渚涯冀免于刑诛故遂赴汨水长流而去也】遵江曲之逶移兮【逶移长貌一云遵曲江之逶虵】触石碕而衡逰【言已愿循江水逶移而行反触石碕而复横流所为无可也补曰碕曲岸音祈】波澧澧而扬浇兮【澧澧波声也回波为浇也澧唐本作沣补曰浇女教切湍也一曰水囘波见集韵旧音叫】顺长濑之浊流【言已横流而行水波澧澧回而扬浇邪引已船则顺长瀬之流以避其难也】淩黄沱而下低兮【黄沱江别名也江别为沱也沱释文作沲补曰沱唐何切江别流出崏山东别为沱低脂市切】思还流而复反【言已凌乘黄沱低船而下将入于海心思还水之流冀幸复旋反也还一作逺】舆驰而竝集兮【者水也】身容与而日逺【言已以水为车与船并驰而流故身容与日以逺也】櫂舟杭以横濿兮【濿渡也由带以上为濿杭一作航以一作而濿一作厉一注云由膝以上为厉补曰濿履石渡水通作厉】湘流而南极【亦渡也言已乃櫂船横行南渡湘水极其源流也一作济而一作于补曰集韵作】立江界而长吟兮愁哀哀而累息【言巳还入大江之界逺望长吟心中悲叹而太息哀不遇也界一作介累一作絫】情慌忽以忘归兮神浮游以髙厉【言已心愁情志慌忽思归故乡则精神浮逰高厉而逺行也】心蛩蛩而懐顾兮【蛩蛩懐忧貌心一作志补曰蛩音卭】防眷眷而独逝【眷眷顾貌诗曰眷眷懐顾言已心中蛩蛩常懐大忧内自顾哀则防神眷眷独行无有还意也眷一作睠补曰睠古倦切顾也】叹曰余思旧邦【思一作悤】心依违兮日暮黄昏羌幽悲兮【言我思念故国心中依违不能逺去日暮黄昏无所归附中心悲愁而忧思也羌一作嗟】去郢东迁【去一作王】余谁慕兮谗夫党旅其防兹故兮【旅众也言已去郢东徙我谁思慕而欲逺去乎诚以谗夫朋党众多之故而见放弃也】河水淫淫情所愿兮【淫淫流貌】顾曕郢路终不返兮【言河水滛滛流行日逺诚我中心之所愿慕也观视楚郢之道路终不复还反内自哀伤也】
　　离世
　　惟郁郁之忧毒兮志坎防而不违【坎防不遇貌也言已放逐心中郁郁忧而愁毒虽坎防不遇志不离于忠信也补曰防力感切】身憔悴而考旦兮【憔悴忧貌也考犹终也旦明也】日黄昏而长悲【言已心忧憔悴从夜终明不能寝寐日入黄昏复涕泣而长悲也】闵空宇之孤子兮【宇居也无父曰孤】哀枯杨之寃鶵【寃烦寃也生哺曰鷇生啄曰鶵言已既放伤念坐于空室之中孤子焭焭东西无所依归又悲哀飞鸟生鶵其身烦寃而不得出在于枯杨之树居危殆也言已有孤子之忧寃鶵之危也补曰鶵崇初切生噣鶵鸟子生而能自啄者】孤雌吟于髙墉兮【墉墙也易曰射隼于髙墉之上言寃鶵之生早失其雄其母孤居吟于髙墙之上将复遇害也言已亦失其所居在于林泽居非其防恐颠仆也】鸣鸠栖于桑榆【言鸠鸟轻佻巧利乃栖于桑榆居茂木之上鼓翼而鸣得其所也以言谗佞弄口妄説以居尊位得志意也】蝯失于濳林兮独偏弃而逺放【言蝯材力防敏失于髙深之林则独偏遇放弃忘其能也以言贤人弃在山泽亦失其志也】征夫劳于周行兮【行道也诗云苕苕公子行彼周道】处妇愤而长望【言征行之夫罢劳周道行役过时而不得归则处妇愤懑长望而思之也以言已放在山泽之中曽无思之也】申诚信而罔违兮情素洁于纽帛【申重也罔无也纽结束也易曰束帛戋戋言巳放弃虽无有思之者然犹重行诚信无有违离情志洁净有如束帛也一云情结素释文纽女九切补曰纽系也一曰结而可解或作纫非是】光明齐于日月兮文采燿于玉石【言巳耳目聪明如日月之光无所不照发文序词烂然成章如玉石有文采也】伤压次而不发兮【压镇压也次失次也压一作厌释文于甲切】思沈抑而不扬【言巳懐文武之质自伤压镇失次不得发扬其美徳思虑沈抑而不得扬见也】芳懿懿而终败兮【懿懿芳貌】名靡散而不彰【靡散犹消灭也言已有芬芳懿美之徳而放弃不用身将终败名字消灭不得彰明于后世也靡一作糜补曰靡音眉】背玊门以犇骛兮【玉门君门犇一作奔】蹇离尤而干诟【干求也言巳背君门奔驰而去者以巳忠信之故得过于众而自求辱也诟一作訽补曰并音茍辱也又许胡遘丘三切】若龙逢之沈首兮【补曰逢音厐】王子比干之逢醢【圣贤忠谏而见诛也】念社禝之防危兮【防一作机】反为雠而见怨【言已念君信用谗佞社稷防危以故正言极谏反为众臣所雠而见怨恶也】思国家之离沮兮躬获愆而结难【言巳思念国家纲纪将以离壊而竭忠言身以得过结为患难也补曰沮将绪切难乃旦切】若青蝇之伪质兮【伪犹变也青蝇变白使黒变黒成白以喻谗佞诗云营营青蝇】晋骊姬之反情【言谗人若青蝇变转其语以善为恶若晋骊姬以申生之孝反为悖逆也】恐登阶之逢殆兮【之一作而】故退伏于末庭【末逺也言巳思欲登君阶陛正言直谏恐逢危殆故复退身于逺庭而窜伏也】孽臣之号咷兮【号咷讙呼臣一作子补曰号乎髙切咷音逃】本朝芜而不治【言佞臣妖孽委曲其声相聚讙哗君以迷惑国将倾危朝用芜薉而不治也补曰治平声杨恽曰田彼南山芜秽不治】犯颜色而触谏兮反防辜而被疑【言已以犯君之颜色触禁而谏反防罪辜而被猜疑不见信也一无色字谏一作讳】菀蘼芜与菌若兮【菀积蘼一作靡补曰菀音郁】渐本于洿渎【污渎小沟也洿一作污补曰渐子亷切荀子云兰茝槀本渐于蜜醴一佩易之渐浸也管子云五沃之土五畴生莲与蘪芜藁本白芷本草云藁本茎叶根味与芎防小别以其根上苗下似禾藳故名之】淹芳芷于腐井兮【淹渍也腐臭也】弃鸡骇于筐簏【鸡骇文犀也筐簏竹器也言积渍众芳于污泥臭井之中弃文犀之角置于筐簏而不带佩蔽其美质失其性也以言弃贤智之士于山林之中亦失其志也一作骇鸡簏释文作箓音録补曰集韵并音鹿竹髙箧也战国防楚献鸡骇之犀夜光之璧于秦援神契云神灵滋液则犀骇鸡宋哀曰角有光鸡见而骇也后汉传大秦国有骇鸡犀注引抱朴子云通天犀有一理如綖者以盛米置羣鸡中鸡欲往啄米至輙惊却故南人名为骇鸡】执棠谿防刜蓬兮【棠谿利剑也刜斫也防一作以补曰刜断也音拂】秉干将以割肉【干将亦利剑也利剑宜以为威诛无状以征不服今乃用斫蓬蒿割熟肉非其宜也以言使贤者为仆之徒非其冝也论语曰割鸡焉用牛刀】筐泽防防豹鞹兮【筐满也泽防恶草也鞹革也论语曰虎豹之鞹言取泽防恶草盛于革满而藏之无益于用也以言养育小人置之髙堂亦无益于政治也补曰鞹去毛皮也本草泽防叶狭长丛生浅水中多食病人眼】破荆和防继筑【筑大杵也言破和氏之璧以继筑杵而舂败玉寳失其好也以言取贤人刑伤使执厮役亦害忠良失其冝也】时溷浊犹未清兮【时一作旹】世殽乱犹未察【察明也言时世贪浊善恶殽乱尚未清明也补曰殽一作淆并乎交切杂也】欲容与防竢时兮【时一作旹一作之】惧年嵗之既晏【晏晚也言已欲逰戏以待明君恐年嵗已晩身衰老也晏一作旰】顾屈节以从流兮心巩巩而不夷【巩巩拘挛貌也夷悦也言思屈已忠直之节随俗流行心中拘挛仁义不舒而志不悦乐顾一作愿巩一作蛩补曰巩音拱以韦束也】寕浮沅而驰骋兮下江湘防邅廻【邅廻运转也言已不能随俗寕浮身于沅水驰骋而去遂下湘江运转而行也防一作而】
　　叹曰山中槛槛余伤懐兮【槛槛车声也诗云大车槛槛言巳放去山中车行槛槛鸣有节遇自伤不遇心愁思也补曰槛音舰上声】征夫皇皇其孰依兮【皇皇惶遽貌言巳惜征行之夫心常惶遽一身独处无所依附也征夫一作征征】经营原野杳冥冥兮【南北为经东西为营言已放行山野之中伹见草木杳冥无有人民也】乘骐骋骥舒吾情兮【言巳愿欲乘骐骥驰骋以求贤君舒肆忠节展我之情也乘一作椉】归骸旧邦莫谁语兮【言已思念故乡虽死欲归骸骨于楚国无所告语达已之心也】长辞逺逝乘湘去兮【言已欲归骸骨于楚国而众不知故复长诀乘水而欲逺去也辞一作词】
　　怨思
　　志隠隠而郁怫兮【隠隠忧也诗云忧心殷殷一作隠隠】愁独哀而寃结【言已放流心中隠隠而忧愁思念怫郁独自哀伤执行忠信而被防邪寃结曽无解已也一云愁独哀哀】膓纷纭防缭转兮【纷纭乱貌也缭绕也补曰缭音了】涕渐渐其若屑【渐渐泣流貌也言已忧愁肠中廻乱缭绕而转泣涕交流若硙屑之下无絶时也补曰渐侧衔切】情慨慨而长懐兮【慨慨叹貌也诗云慨我寤叹】信上皇而质正【上皇上帝也言已中情愤懑慨然长叹欲自信理于上帝使天正其意也质一作贞补曰信音伸正平声叶】合五岳与八灵兮【五岳五方之山也王者廵狩考课政化之处也东为泰山西为华山南为衡山北为恒山中央为嵩山八灵八方之神也】讯九鬿与六神【讯问也诗云执讯获丑九鬿为北斗九星也言巳忠直而不见信用愿合五岳与八方之神察己之志上问九鬿六宗之神以照明之也讯一作谇鬿一作魁补曰讯音信谇息醉切鬿音祈星名也北斗七星辅一星在第六星旁又招揺一星在北斗杓端】指列宿以白情兮诉五帝防置词【言巳愿复指语二十八宿以列已清白之情告诉五方之帝令受我词而聼之也置一作宣】北斗为我折中兮【折一作质补曰折中平也中音众】太一为余聼之【折正也言已乃复使北斗为我正其中和太一之神聼其善恶也】云服隂阳之正道兮【阳为仁也隂为义也】御后土之中和【土色黄其味甘故言中和也言羣神劝我承天奉地服循仁义处中和之行无有违离也】佩苍龙之蚴虬兮【蚴虬龙貌补曰于纠渠纠二切】带隠虹之逶虵【隠大也逶虵长貌补曰虵唐何切】曳彗星之皓旰兮【曵引也晧旰光也彗一作篲晧一作皓补曰晧下老切旰音汗相如云采色澔汗】抚朱爵与鵕防【朱爵鵕防皆神俊之鸟也言已动以神物自喻诸神劝我行当如苍龙能屈能伸志当如大虹能扬文采精当若彗星能耀光明举当若鵕防飞能冲天也补曰鵕防浚仪二音释文鵕音迅师古云鷩也似山鸡而小】游清灵之飒戾兮【飒戾清凉貌灵一作雾】服云衣之披披【披披长貌也言积徳不止乃上游清冥清凉之庭被服云气而通神明也服一作□补曰黄庭经云恍惚之间至清灵□与服同】杖玉华与朱旗兮【华一作防】埀明月之珠【朱赤也黒光曰也】举霓旌之墆翳兮【墆翳蔽隠貌旌一作旍补曰墆音帝博雅云障蔽也】建黄纁之总旄【緫合也黄纁赤黄也天气黄故曰黄纁也言已修善弥固手乃杖执美玉之华带明月之珠扬赤霓以为旌杂五色以为旗旄志行清明车服又殊也纁一作昏注云黄昏时天气黄故曰黄昏】躬纯粹而罔愆兮承皇考之妙仪【仪法也言巳行度纯粹而无过失上以承羙先父髙妙之法不敢解也一本承上有永字妙一作眇注云高逺之法】惜往事之不合兮横汨罗而下濿【言已贪惜以忠事君而志不合故欲横渡汨水以自沈没也濿一作厉】椉隆波而南渡兮【隆盛也椉一作乘渡一作度】逐江湘之顺流赴阳侯之潢洋兮下石濑而登洲【言已愿乘盛波逐湘江之流赴阳侯之大波过石濑之湍登水中之洲身歴危殆不遑安处也补曰潢戸广切洋以掌切水深貌】陵魁堆以蔽视兮【魁堆高貌陵一作陆魁一作鬿补曰陵大阜陆高平地】云冥冥而闇前山峻髙以无垠兮遂曾闳而廹身【垠岸涯也曽重也闳大也言已所在之处前有高陵蔽不得视后有峻大之山廹附于巳幽藏山野心中愁思也】雪雰雰而薄木兮【雰雰雪貌木一作林】云霏霏而陨集【陨下也集会也】阜隘狭而幽险兮【大陵曰阜狭陋也】石防嵯以翳日【翳蔽也言已居隘险之处山石蔽日霜雪并防身既忧愁又寒苦也补曰防嵯楚岑又宜二切山不齐】悲故乡而发忿兮【忿恚也】去余邦之弥久【言已不得还归中心发恚自恨去我国邑之甚乆也】背龙门而入河兮【龙门郢东门也】登大坟而望夏首【言已虚被谗言背郢城门而奔走将入大河登其髙坟以望夏水之口泄思念也大一作髙】横舟航而湘水兮【一作济】耳聊啾而戃慌【聊啾耳鸣也戃慌忧愁也言已愿乘舟航济渡湘水寂无人声耳中聊啾而自鸣意中忧愁而戃慌无所依归也一作党荒补曰聊音留戃他朗慌呼晃切】波淫淫而周流兮鸿溶溢而滔荡【滔荡广大貌也言已愁思戃慌又见水中流波滛滛相随鸿溶广大怅然失志也鸿一作澒补曰澒鸿并乎孔切溶音勇水盛也大人赋云纷鸿溶而上厉】路曼曼其无端兮周容容而无识【言巳所行山泽广逺道路悠长周流容容而无知识也补曰识音志】引日月以指极兮【极中也谓北辰星也】少须防而释思【释解也言巳施行正直愿引日月使照我情上指北辰诉告于天冀君觉寤且解忧思须防之间也】水波逺以冥冥兮眇不睹其东西【暏一作覩】顺风波以南北兮雾宵晦以纷纷【宵夜也诗云肃肃宵征言已渡广水心迷不知东西雾气晦冥白尽若夜也纷纷一作纷闱】日杳杳以西頽兮【頽一作隤】路长逺而窘廹【言日已西颓年嵗卒尽道路长逺不得复还忧心廹窘无所舒志也】欲酌醴以娱忧兮【醴醴酒也诗云为酒为醴忧一作意】蹇骚骚而不释【蹇难也言已欲酌醴酒以自娱乐心中愁思不可解释也】
　　叹曰飘风蓬龙埃坲坲兮【蓬龙犹蓬转风貌也坲坲尘埃貌蓬一作逢坲一作浡补曰坲音佛尘起也浡音同】木揺落【一作草补曰与草同】时槁悴兮【槁枯也悴病也言飘风转运扬起尘埃揺动屮木使之迎时枯槁茎叶被病不得盛长也以言防人亦运转其言埃尘忠直使之被病而伤形也补曰悴音遂律切】遭倾遇祸不可救兮长吟永欷涕究究兮【究究不止貌也言已遭倾危之世而遇患祸不可复救故长叹歔欷而涕滂流不可止也究一作焭古本作究】舒情敶诗冀以自免兮頽流下陨身日逺兮【言已舒展中情敶序志意冀得脱免患祸然身頽流日逺不得还也一云頽流下逆身日以逺兮一云頽流下陨身逝逺兮】
　　逺逝
　　览屈氏之离骚兮心哀哀而怫郁【言已观屈原所作离骚之经博达温雅忠信恳恻而懐王不寤心为之悲而怫郁也】声嗷嗷以寂寥兮【嗷嗷呼声也寂寥空无人民之貌也嗷一作噭释文作寂上七到下音老一作嘐音同补曰嗷嗷众口愁也噭呼也音叫集韵音寂寂静也音草老】顾仆夫之憔悴【言已思为屈原讼理寃结嗷嗷而呼山野寂寥空无人民顾视仆御心皆憔悴而有忧色也补曰悴遂律切】拨谄谀而匡邪兮【拨治也匡正也谄一作谗】切淟涊之流俗【切犹槩也淟涊垢浊也言已如得进用则治谗谀之人正其邪伪槩贪浊之俗使之清净也补曰淟他典切涊乃殄切】荡渨涹之奸咎兮【荡涤也渨涹污薉也乱在内为奸咎恶也补曰渨乌回切涹乌禾切博雅渨秽也涹浊也】夷蠢蠢之溷浊【夷灭也蠢蠢无礼义貌也诗云蠢尔蛮荆言已欲荡涤谗佞污秽之臣以除奸恶夷灭贪残无礼义之人也补曰蠢出尹切】懐芬香而挟蕙兮【挟持芬一作芳】佩江蓠之婓婓【一作菲菲补曰婓音霏説文往来婓婓貌】握申椒与杜若兮冠浮云之峨峨【峨峨髙貌也言已独懐持香草执忠贞之行志意高厉冠切浮云不得而施用也峨一作峩】登长陵而四望兮览芷圃之蠡蠡【圃野树也诗云东有圃草蠡蠡犹歴歴行列貌也言已登高大之陵周而四望观香芷之圃歴歴而有行列伤人不采而佩带也言已亦修徳行义动有节度而不见进用也一无树字补曰蠡礼戈切】游兰臯与蕙林兮睨玉石之防嵯【顾视而睨玉石以喻君门也防嵯不亝貌也言已放流犹喜居兰臯蕙林芬芳之处脩行清白动不离身上睨君门贤愚并进防嵯不亝也】扬精华以燿兮【燿光貌一作耀】芳郁渥而纯美【渥厚芳一作芬】结桂树之旖旎兮【旖旎盛貌诗云旖旎其华一作猗狔补曰于绮乃绮二切集韵猗狔弱貌】纫荃蕙与辛夷【言已扬耳目之精其明炫燿姿质纯美犹复结桂枝索兰蕙修善益固徳行弥盛也荃蕙一作蕙草】芳若兹而不御兮捐林薄而菀死【菀积也言已修行众善若此而不见用将弃林泽菀积而死恨功不立而志不成也补曰菀音郁】驱子侨之犇走兮【驱驰也子侨王子侨也犇一作奔】申徒狄之赴渊【申徒狄贤者避世不仕自沈赴河也言己修善不见进用意欲驱驰待王子侨随之奔走以学道真又见申徒狄避世赴河意中纷乱不知所行也】若由夷之纯美兮【由许由也夷伯夷也一作夷由】介子推之隠山【言已又有清高之行如许由尧让以天下辞而不肯受伯夷叔齐让国而饿死介子推逃晋文公之赏隠身深山无爵位而有显名也】晋申生之离殃兮【殃一作防】荆和氏之泣血吴申胥之抉眼兮【一作子胥补曰抉乌决切】王子比干之横废【皆已解于九章】欲卑身而下体兮心隠恻而不置【言已欲卑身下体以顺风俗心中恻然而痛不能置中正而行佞防也】方圜殊而不合兮钩绳用而异态【言方与圜其性不同钩曲绳直其态殊异而不可合也以言忠佞异志犹钩绳也】欲竢时于须防兮日隂曀其将暮【日以喻君隂曀闇昧也言已欲待盛世明时君又闇昧年嵗已暮身将老也】时迟迟其日进兮【迟迟行貌诗云行道迟迟其一作而】年忽忽而日度【度去也言天时转运日进迟迟而行己年忽去日以衰老也而一作以补曰辰去速而来迟迟迟来迟也忽忽去速也】妄周容而入世兮内距闭而不开【言已欲妄行周比茍容自入于君心内距闭而意不开敏于忠正而愚于谗防也】竢时风之清激兮【风以喻政激感也】愈氛雾其如塺【塺尘也言已欲待明君之政清洁之化以感激风俗而君愈贪浊如氛雾之气来尘塺人也愈一作逾补曰塺音梅】进雄鸠之耿耿兮【耿耿小节貌】谗介介而蔽之【言已欲如雄鸠进其耿耿小节之诚信谗人尚复介隔蔽而障之况有鸾鳯之志当获谮毁固其宜也介一作纷注云分隔】黙顺风以偃仰兮【黙寂】尚由由而进之【由由犹豫也言巳欲寂黙不语以顺风俗随众俛仰而不敢毁誉然尚犹豫不肯进也】心懭悢以寃结兮【懭悢失志貌也心一作志懭一作补曰懭苦晃切悢音朗胡晃切】情舛错以曼忧【言己欲随从风俗尚不肯进意中懭悢心为寃结情意舛错而长忧苦也补曰舛尺兖切曼音万】搴薜荔于山野兮采撚支于中洲【撚支香草也言已虽忧愁犹采取香草以自约束修善不怠也支一作枝洲一作州补曰撚音烟相如赋云枇杷橪柿其字从木郭璞云橪支木也】望高丘而叹涕兮悲吸吸而长懐【言已遥望楚国而不得归心为悲叹涕出长思也下而一作其】孰契契而委栋兮【契契忧貌也诗云契契寤叹契一作挈补曰尔雅佻佻契契逾遐急也契苦絜切注云贤人忧叹逺益急也】日晻晻而下頽【言谁有契契忧国念君欲委其梁栋之谋若已者乎然日頽暮伤不得行也补曰晻音奄日无光也】
　　叹曰江湘油油长流汩兮【油油流貌也诗云河水油油言已见江湘之水油油长流将归于海自伤放流独无所归也一云油油江湘补曰汩于笔切】桃揄扬汰荡迅疾兮【言水尚得顺其经脉扬荡其波使之迅疾自伤不得顺其天性扬其志意而常屈伏汰一作波补曰挑挠也坦雕切揄动也汰音太一音大】忧心展转愁怫郁兮【展转不寤貌诗云展转反侧言已放弃不得竭其忠诚心中愁闷展转怫郁不能寐也一曰愁郁郁兮补曰今诗作辗卧而不周曰辗】寃结未舒长隐忿兮【言已抱守寃结长隠山野心中忿恨无已时也】丁时逢殃可奈何兮【丁当也言已之生当逢遇殃咎安可奈何自闵而已一本可上有孰字】劳心悁悁涕滂沲兮【言已欲竭节尽忠终不见省但劳我心令我悁悒悲涕而横流也补曰悁音绢】
　　惜贤
　　悲余心之悁悁兮哀故邦之逢殃【言已所以悲哀心中悁悒者哀念楚国信用谗佞将逢殃咎也悁悁一作悁邑】辞九年而不复兮【辞一作词】独茕茕而南行【茕茕独貌也言已与君辞诀而出至今九年不肯反已常独茕茕南循江也】思余俗之流风兮【风化】心纷错而不受【纷错愦乱也言巳念我楚国风俗余化好行防佞心为愤乱不能受其邪伪也】遵壄莽以呼风兮【莽草】歩从容于山廀【廀隈也言己循山野之中以呼风俗之人欲语以忠正之道故徐步山隈游戏以须之也廀一作廋一作薮】廵陆夷之曲衍兮【大阜曰陆夷平也衍泽也】幽空虚以寂寞【言已廵行陵陆经歴曲泽之中空虚杳防寂寞无人声也】倚石岩以流涕兮忧憔悴而无乐【言已依倚岩石之山悲而涕流中心憔悴无欢乐之时也】登巑岏以长企兮【巑岏鋭山也企立貌诗云企子望之补曰巑徂丸切岏吾官切】望南郢而闚之【闚视也言已乃登高鋭之山立而长望顾视南郢楚邦悲且思也】山脩逺其辽辽兮【辽辽逺貌】涂漫漫其无时【涂道也言已遥视楚国山林长逺辽辽难见道路漫漫诚无时至也一作曼曼】聼鹤之晨鸣兮于高冈之峨峨【鹤俊鸟也君有徳则来无徳则去若鸾鳯矣故师旷鼓琴天下鹤皆衔明月之珠以舞也言巳聼鹤振音晨鸣乃于高冈之上峨峨之颠见有徳之君乃来下也以言贤者亦宜自安防以须明君礼敬己然后仕也一作峩峩】独愤积而哀娱兮翔江洲而安歌【言已在山泽之中思虑愤积一哀一乐故逰江水之中洲安意歌吟自寛慰也】三鸟飞以自南兮【一云飞飞】览其志而欲北【言已在于湖泽之中见三鸟飞从南来观察其志欲北渡江纵恣自在也自伤不得北归曽不若飞鸟也补曰博物志王母来见武帝有三青鸟如乌大夹王母三鸟王母使也出山海经韩愈诗云浪慿三鸟通丁宁用此也】愿寄言于三鸟兮去飘疾而不可得【言已既不得北归愿因三鸟寄善言以遗其君去又急疾而不可得心为结恨也】欲迁志而改操兮心纷结其未离【言已欲徙意改操随俗佞伪中心乱结未能离于忠信也其一作而】外彷徨而游览兮内恻隐而含哀【言已外虽彷徨于山野之中以游戏然心常恻隠含悲而念君也】聊须防以时忘兮【一作忘时】心渐渐其烦错【言已且欲须臾以忘忧思中心渐渐错乱意不能已也其一作而补曰渐子亷切流入也】愿假簧以舒忧兮【笙中有舌曰簧诗云吹笙鼔簧】志纡郁其难释【纡屈也郁愁也言已欲假笙簧吹以舒忧意中纡郁诚难解释也】叹离骚以扬意兮犹未殚于九章【殚尽也言己忧愁不解乃叹唫离骚之经以扬已志尚未尽九章之篇而愁思悲结也犹一作独】长嘘吸以于悒兮【嘘吸于悒皆啼泣貌也嘘一作呼】涕横集而成行【言已吟叹九章未尽自知言不见省用故长嘘吸而啼涕下交集自闵伤也】伤明珠之赴泥兮鱼眼玑之坚藏【言忠良弃捐谗佞珍用也】同驽驘与椉驵兮【马母驴父生子曰驘椉驵骏马也补曰驵作朗切牡马】杂班駮与阘茸【班駮杂色也阘茸驽顿也言君不明智斥逐忠良而任用佞防委弃明珠而贵鱼眼乘驽驘杂骏马重班駮喜阘茸心迷意惑终不悟也班一作斑补曰阘茸劣也上托盍下乳勇切】葛藟蔂于桂树兮【藟葛荒也蔂缘也诗曰葛藟蔂之蔂一作累一注云藟巨荒也补曰藟刀水切蔂伦追切蔓也】防鸮集于木兰【防鸮鸋鳺贪鸟也言葛藟恶草乃縁于桂树防鸮贪鸟而集于木兰以言小人进在显位贪佞升为公卿也补曰鸮于骄切郭璞云鸋鳺防类】偓促谈于廊庙兮【偓促拘愚之貌补曰偓促廹也一曰小貌于角楚角二切】律魁放乎山间【律法也魁大也言拘愚蔽闇之人反谈论廊庙之中明于大法贤智之士弃在山间而不见用也乎一作于】恶虞氏之箫韶兮好遗风之激楚【言世人愚惑恶虞舜箫韶之乐反好俗人滛泆激楚之音也犹言恶典谟中正之言而好谄防之説也】潜周鼎于江淮兮爨土鬵于中宇【爨炊灶也诗云执爨踖踖鬵釡也诗云溉之釡鬵言乃藏九鼎于江淮之中反炊土釡于堂宇之上犹言弃贤智近愚顽者也补曰鬵音潜又才滛切大釡也一曰鼎大上小下若甑】且人心之持旧兮【持一作有】而不可保长【言贤人君子其心所志自有旧故执守信义不可长保而行之也一无而字】邅彼南道兮征夫宵行【言已放流转彼江南之道晨夜而行身勤劳也一本征上有以字】思念郢路兮还顾睠睠涕流交集兮泣下涟涟【涟涟流貌也诗云泣涕涟涟言已思念楚郢之路冀得复归还顾眄视心中悲感涕泣交防涟涟而流也补曰睠音眷】
　　叹曰登山长望中心悲兮【言已登于高山长望楚国则心中悲思而结毒也】菀彼青青泣如頽兮【菀盛貌也诗云有菀者桺言巳观彼山泽草木莫不茂盛青青而生已独放弃身将萎枯故自伤悲涕泣俱下也菀一作苑补曰菀音郁青音菁】留思北顾涕渐渐兮【言己所以留精思常北顾而视郢都想见乡邑思念君也故涕渐渐而下流补曰渐仄衔切】折鋭摧矜凝汜滥兮【摧挫也矜严也凝止也汜滥犹沈浮也言巳欲折我精鋭之志挫我矜严忠直之心止与俗人更相沈浮而意不能也补曰汜音泛】念我茕茕防谁求兮【言巳自念茕茕东西防惶遽而求忠直之士欲与事君亦谁乎此不能沈浮之道也一作魂】仆夫慌悴散若流兮【慌亡也言已欲求贤人而未遭遇仆御之人感懐愁悴欲散亡而去若水之流不可复还也补曰慌音荒博雅云忘也】
　　忧苦
　　昔皇考之嘉志兮喜登能而亮贤【言昔我美父伯庸体有嘉善之徳喜升进贤能信爱仁智以为行也】情纯洁而罔薉兮【补曰薉与秽同】姿盛质而无愆【言己受先人美烈情性纯厚志意洁白身无瑕秽姿质茂盛行无过失也情纯洁一云外清洁姿一作资质一作实】放佞人与谄谀兮斥防夫与便嬖【便利也嬖爱也以言君如使己为政则放逺巧佞谄谀之人斥逐谗夫与便利嬖爱之臣而去之也补曰便毗连切嬖卑义切贱而得幸曰嬖】亲忠正之悃诚兮【悃厚也正一作政之一作与补曰政与正同悃苦本切】招贞良与明智【言已如得秉执国政则使君亲任忠正之士招致幽隐明智之人今与众职也】心溶溶其不可量兮【溶溶广大貌其一作而】情澹澹其若渊【澹澹不动貌也言已之心智谋广大溶溶如川不可度量情意深奥澹澹若渊不可妄动】回邪辟而不能入兮诚愿藏而不可迁【言已执志清白渊静回邪之言滛辟之人不能自入于已诚愿执藏此行以承事君心终不移也补曰辟匹亦切】逐下祑于后堂兮【下祑谓妾御也补曰集韵祑音秩祭有次也】迎宓妃于伊雒【宓妃神女盖伊雒水之精也言己愿今君推逐妾御出之勿令乱政迎宓妃贤女于伊雒之水以配于君则化行也雒一作川】刜防贼于中廇兮【刜去也中廇室中央也廇一作霤一注云堂中央也补曰廇音渊中庭也刜防也音拂】选吕管于榛薄【吕吕尚也管管仲也言己欲为君斫去防贼之臣于堂廇之中选进吕尚管仲之徒以为辅佐则邦国安寕也薄释文音博】丛林之下无怨士兮江河之畔无隐夫【畔界也言已欲举士必先于丛林侧陋之中使无怨恨令江河之界无隠佚之夫贤人尽升道可兴也】三苗之徒以放逐兮【三苗尧之佞臣也尚书曰窜三苖于三危】伊臯之伦以充庐【伊伊尹也臯臯陶也充满也言放逐佞谀之徒若三苗者置之四裔进用伊尹臯陶之徒使满国庐则谗邪道塞也补曰自此以上皆言皇考之美自此以下言今之不然也】今反表以为里兮颠裳防为衣【颠倒也言今世之君迷惑谗佞反表以为里倒裳以为衣而不能知也】戚宋万于两楹兮【宋万宋闵公之臣也与闵公博争道以手搏之絶其脰戚亲也楹柱也两楹之间户牖之前尊者所处也一云宋万戚于两楹兮】废周邵于遐夷【不用曰废周周公旦也邵邵公奭也遐逺也言君反亲爱篡逆之臣若宋万者置于两楹之间与谋政事废弃仁贤若周公邵公者放于逺夷之外而不近也】却骐骥以转运兮【却退也转移也】腾驴驘以驰逐【腾乘也言退却骐骥以转徙重车乘驽顿驴驘反以奔走驰逐急疾失其性也以言役使贤者令之负檐进用顽愚以任政职亦失其志也】蔡女黜而出帷兮【蔡女蔡国贤女也黜贬也一本女下有疾字】戎妇入而防绣服【戎戎狄也言蔡女美好反见贬黜而去离帷幄戎狄丑妇反入椒房被五防之绣衣夫人之服也】庆忌囚于阱室兮【庆忌吴之公子勇而有力阱深陷也补曰阱疾郢囚性二切淮南云王子庆忌死于劒注云吴王僚之弟子阖闾杀僚庆忌勇健亡在郑阖闾畏之使要离刺庆忌也】陈不占战而赴围【陈不占齐臣有义而怯闻其君战将赴之饭则失匕上车失轼既至闻钟皷之声因怖而死言乃囚勇猛之士若吴庆忌于阱陷之中使陈不占赴围而战军必败也以言君用臣颠倒失其人也】破伯牙之号钟兮【号钟琴名号一作号补曰乎高切】挟人筝而弹纬【挟持也筝小瑟也纬张弦也言乃破伯牙号钟所鼓之鸣琴反持凡人小筝急张其而弹之也以言世憎恶大贤之言亲信小人之语也补曰轩辕本纪云黄帝之琴名号钟傅琴赋云齐桓公有鸣琴曰号钟长笛赋云号钟高调风俗通云筝防恬所造一云秦人薄义父子争琴而分之因以为名文选注引挟秦筝而弹徽人筝一作介筝小瑟一作小琴】藏瑉石于金匮兮【瑉石次玉者匮匣也瑉一作珉补曰并音旻】捐赤瑾于中庭【赤瑾美玉也言乃藏珉石置于金匮反弃美玊于中庭言不知别于善恶也言人而不别玉石则不知忠佞之分也补曰瑾音近】韩信防于介胄兮【韩信汉名将也介铠也胄兠鍪也】行夫将而攻城【言使韩信猛将被铠兠鍪守于屯阵藏其智谋令行伍怯夫反为将军而攻城必失利而无功也补曰行胡朗切】莞芎弃于泽洲兮【莞夫离也芎芎穷也皆香草也夫离一作符篱补曰莞音丸本草白芷一名莞一名芙蓠尔雅莞芙蓠注云蒲也】瓟瓥蠹于筐簏【瓟瓠也瓥瓢也方为筐圆为簏言弃夫离芎防于水泽之中藏枯匏之瓢置于筐簏令之腐蠹言爱小人憎君子也或曰蠹囊也瓟一作匏瓥一作蠡补曰方言瓥陈楚宋魏之间或谓之瓢注云匏勺也音丽瓟与匏同一音雹】麒麟奔于九臯兮【麒麟仁兽也君有徳则至无徳则去也】熊罴羣而逸囿【熊罴猛兽以喻贪残也囿苑也言骐麟奔窜于九臯之中熊罴逸踊于君之苑也以言斥逺仁徳之士而养贪残之人也逸一作溢注云满溢君之苑】折芳枝与琼华兮树枳棘与薪柴【小为棘枯枝为柴】握荃蕙与射干兮【射干香草补曰握具物切射音夜荀子曰西方有木焉名曰射干茎长四寸生于高山之上而临百仞之渊木茎非能长也所立者然也注引陶景云花白茎长如射人之执竿又引阮公诗云夜干临层城是生于高处也据本草在草部中又生南阳川谷此云木未详】耘藜藿与蘘荷【耘耔也诗云千耦其耘蘘荷蒪菹也藿豆叶也言折弃芳草及与玉华列种柴棘掘防射干而耨耘藜藿失其所珍也以言贱弃君子而育养小人也补曰蘘而羊切莼普各切即大招所称苴莼也】惜今世其何殊兮【何殊一作舛异】逺近思而不同【言已哀惜今世之人贤愚异性其思虑或逺或近智谋不同也】或沉沦其无所达兮【沦没】或清激其无所通【清明也激感也言或有耳目沈没无所照见或有欲感激行于清明亦复不能通达分别其臧否也一本无两所字补曰此言沈沦于世俗者困而不能达清激以自厉者介而不能通】哀余生之不当兮独防毒而逢尤【言哀我之生不当昭明之世举贤之时独防苦毒而遇罪过也】虽謇謇以申志兮君乖差而屏之【言已虽竭忠謇謇以重达其志君心乃乖差而不与我同故遂屏弃而不见用也謇一作蹇差一音楚嫁切】诚惜芳之菲菲兮反以兹为腐也【腐臭也言已自惜被服芳香菲菲而盛君反以此为腐臭不可用一无也字】懐椒聊之蔎蔎兮【在衣曰懐椒聊香草也诗曰椒聊且蔎蔎香貌蔎一作蔼一注云在袖曰懐补曰蔎桑葛切集韵引此】乃逢纷以罹诟也【言已懐持椒聊其香蔎蔎身修行洁动有节度而逢乱世遂为谗佞所害而见耻辱也罹一作离诟一作訽一本句末无也字补曰诟呼切】叹曰嘉皇既殁终不返兮【嘉美也皇君也以言懐王不用我谋以殁于秦遂死而不归终无遗命使已得还也】山中幽险郢路逺兮【言已被放在此山泽深险之处去我郢道甚辽逺也】谗人諓諓孰可愬兮【諓諓谗言貌也尚书曰諓諓靖言言谗人諓諓承顺于君不可告以忠直之意也补曰諓音翦巧言也】征夫罔极谁可语兮【言已放逐逺行忧愁无极众皆佞防不可与语忠信也】行唫累欷声喟喟兮【欷叹貌喟叹声也累一作絫一作累】懐忧含戚【一云心懐忧戚】何侘傺兮【言已行常歌唫増叹累息懐忧含戚怅然侘傺而失意也补曰上丑加下丑利切】
  </div>
  <div class="pagination">
   <a href="楚辞补注_page3.html">
    上一页
   </a>
   <a href="楚辞补注.html">
    1
   </a>
   <a href="楚辞补注_page2.html">
    2
   </a>
   <a href="楚辞补注_page3.html">
    3
   </a>
   <span class="current-page">
    4
   </span>
   <a href="楚辞补注_page5.html">
    5
   </a>
   <a href="楚辞补注_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
