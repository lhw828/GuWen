<!DOCTYPE html>
<html>
 <head>
  <meta charset="utf-8"/>
  <title>
   楚辞章句 - 第 2 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   楚辞章句 - 第 2 页/共 5 页
  </h1>
  <div class="content">
   思美人
　　惜往日之曽信兮【先时见任身亲近也】受命诏以昭时【君告屈原明典文也】奉先功以照下兮【承宣祖业以示民也】明法度之嫌疑【草创宪度定众难也】国富强而法立兮【楚以炽盛无盗奸也】属贞臣而日娭【委政忠良而游息也】袐密事之载心兮【天灾地变乃存念也】虽过失犹弗治【臣有过差犹赦寛也】心纯厐而不泄兮【素性敦厚慎语言也】遭谗人而嫉之【遭遇靳尚及上官也】君含怒而待臣兮【上懐忿恚欲刑残也】不清澈其然否【内弗省察其受寃也】蔽晦君之聪明兮【専擅威恩握主权也】虚惑误又以欺【诬罔戏弄若转丸也】弗参验以考实兮【不审穷覈其端原也】逺迁臣而弗思【放逐徙我不肯还也】信谗谀之溷浊兮【听用邪伪自乱惑也】盛气志而过之【呵骂迁怒妄诛戮也】何贞臣之无辠兮【忠正之行少愆忒也】被离谤而见尤【虚防诽讪获过愆也】慙光景之诚信兮【质性谨厚貌纯慤也】身幽隠而备之【虽处草野行弥笃也】临沅湘之渊兮【观视流水心悲恻也】遂自忍而沉流【遂赴深水自害贼也】卒沉身而絶名兮【名字防絶形朽腐也】惜壅君之不昭【懐王壅蔽不觉悟也】君无度而弗察兮【上无检押以知下也】使芳草为薮幽【贤人放窜弃草野也】焉舒情而抽信兮【安所展思披愁苦也】恬死亡而不聊【忍不贪生而顾老也】独彰壅而蔽隠兮【逺放隔塞在裔土也】使贞臣而无由【欲竭忠节靡其道也】闻百里之为虏兮伊尹烹于庖厨吕望屠于朝歌兮甯戚歌而饭牛不逄汤武与桓缪兮世孰云而知之呉信谗而弗味兮【宰噽阿谀自如蜜也】子胥死而后忧【竟为越国所诛灭也】介子忠而立枯兮【介子介子推也】文君寤而追求【文君即晋文公也寤觉也昔文公被骊姬之譛出奔齐楚介子推从行道乏粮割股肉以食文公得国赏诸从行者失忘子推子推遂逃介山隠文公觉悟追而求之子推遂不肯出文公因烧其山子推抱树烧而死故言立枯也七谏中推自割而食君亦谓此也】封介山而为之禁兮报大徳之优游【言文公遂以介山之民封子推使祭祀之又禁民不得有言烧死以报其徳使忧游其灵防也】思乆故之亲身兮因缟素而哭之【言文公思子推亲自割其身恩义尤笃因为变服悲而哭之也】或忠信而死节兮【仇牧荀息与梅伯也】或訑谩而不疑【张仪诈欺不能诛也】弗省察而按实兮【君不叅错而思虑也】听谗人之虚辞【謟谀毁訾而加诬也】芳与泽其杂糅兮【质性香润徳之厚也】孰申旦而别之【世无明智惑贤愚也】何芳草之蚤殀兮【贤臣被谗命不乆也】防霜降而下戒【严刑卒至死有时也】谅不聪明而蔽壅兮【君知浅短无所照也】使谗谀而日得【佞人位髙家冨饶也】自前世之嫉贤兮【憎恶忠直若仇怨也】谓蕙若其不可佩【贱弃仁智言难用也】妒佳冶之芬芳兮【嫉害美善之婉容也】母姣而自好【丑妪自饰以粉黛也】虽有西施之美容兮【世有好女之异貌也】谗妒入以自代【众恶推逺不附近也】愿陈情以白行兮【列巳忠心所趋务也】得罪过之不意【谴怒横意无宿戒也】情寃见之日明兮【行度清白皎如素也】如列宿之错置【皇天罗宿有度数也】乗骐骥而驰骋兮【如驾驽马而长驱也】无辔衔而自载【不能制御乗车将仆】乗汜泭以下流兮【乗舟汜船而涉渡也编竹木曰泭楚人曰柎秦人曰橃也】无舟檝而自备【身将沉没而危殆也】背法度而心治兮【背弃圣制用愚意也】辟与此其无异【若乗船车无辔櫂也】宁溘死而流亡兮【意欲淹没随水去也】恐祸殃之有再【辠及父母与亲属也】不毕辞而赴渊兮【陈言未终遂自投也】惜壅君之不识【哀上愚蔽心不照也】
　　惜往日
　　后皇嘉树橘徕服兮【后后土也皇皇天也服习也言皇天后土生美橘树异于众木来服习南土便其性也屈原自喻才徳如橘树亦异于众也】受命不迁生南国兮【南国谓江南也迁徙也言橘受命于江南不可移徙种于别地则化而为枳也屈原自比志节如橘亦不可移徙也】深固难徙更壹志兮【屈原见橘根深坚固终不可徙则専一巳志守忠信也】緑叶素荣纷其可喜兮【緑犹青也素白也言橘青叶白华纷然盛茂诚可喜也以言已志清白可信任者也】曽枝剡棘圆果抟兮【剡利也棘橘枝刺若棘也圜也楚人名圜为抟言橘枝重累又有利棘以象武也实圆抟又像文也以喻巳有文武能方圆】青黄杂糅文章烂兮【言橘叶青其实黄杂糅俱盛烂然而明言已敏达道徳亦烂然有文章也】精色内白类可任兮【精明也类犹貌也言橘实赤黄其色精明内懐洁白以言贤者亦然外有精明之貌内有洁白之志故可任以道而事用之也】纷緼冝修姱而不丑兮【纷緼盛貌也丑恶也言橘类纷緼而盛如人冝有修饰形容尽好无有丑恶也】嗟尔幼志有以异兮【尔汝也幼小也言嗟乎众臣汝少小之人其志易徙有异于橘也】独立不迁岂不可喜兮【屈原言已之行度独立坚固不可迁徙诚可喜也】深固难徙廓其无求兮苏世独立横而不流兮【苏寤也言屈原自知为谗佞所害心中觉寤然不可变节犹行忠直横立自持不随俗人也】闷心自慎终不失过兮【言巳闭心捐欲勅慎自守终不敢有过失也】秉徳无私防天地兮【秉执也言已执履忠正行无私阿故参配天地通之神明使知之也】愿嵗并谢与长友兮【谢去也言已愿与橘同心并志嵗月虽去年且衰老长为朋友不相逺离也】淑离不淫梗其有理兮【淑善也梗强也言已虽设与橘离别犹善持已行梗然坚强终不滛惑而失义也】年嵗虽少可师长兮【言已年虽幼少言有法则行有节度诚可师用长老而事之】行比伯夷置以为像兮【像法也伯夷孤竹君之子也父欲立伯夷伯夷让于叔齐叔齐不肯受兄弟弃国俱去首阳山下周武王伐纣伯夷叔齐谏之曰父死不爰及干戈可谓孝乎以臣弑君可谓忠乎左右欲杀之太公曰不可引而去之遂不食周粟而饿死屈原亦自以修饰洁白之行不容于世将饿馁而终故曰以伯夷为法也】
　　橘颂
　　悲囘风之揺蕙兮【囘风谓之飘风飘风囘邪以兴谗人】心寃结而内伤【言飘风动揺芳草使不得安以言谗人亦别离忠直使得罪过也故已见之心寃结而伤痛也】物有微而陨性兮【陨落也言芳草为物其性微眇易以陨落言贤者用志精微亦易伤害也】声有隠而先倡【倡使也言谗言隠匿其声先倡导君使惑乱也】夫何彭咸之造思兮暨志介而不忘【暨与也尚书曰让于稷契暨臯繇言已见谗人倡君为恶则志念古世彭咸欲与齐志节不能忘也】万变其情岂可葢兮【葢覆也言谗人长于巧诈情意万变转易其辞前后反覆如明君察之则知其态也】孰虚伪之可长【言谗人虚造言其行邪伪不可乆长必遇害也】鸟兽鸣以号羣兮【号呼】草苴比而不芳【生曰草枯曰苴比合也言飞鸟走兽羣鸣相呼则芳草合其茎叶芬芳以不畅也以言谗人口众多盈君之耳亦可令忠直之士失其本志也】鱼葺鳞以自别兮【葺累也】蛟龙隠其文章【言众鱼张其鬐尾葺累其鳞则蛟龙隠其文章而避之也言俗人朋党恣其口舌则贤者亦伏匿深藏也】故荼苦不同畮兮【二百四十步为畆言枯草荼苦不同畆而俱生以言忠佞亦不同朝而俱同立也】兰茝幽而独芳【以言贤人虽居深山不失其忠正之行也】惟佳人之永都兮【佳人谓怀襄王也邑有先君之庙曰都也】更统世而自贶【更代也贶与也言已念懐王长居郢都世统其位父子相继今不任贤亦将危殆也】眇逺志之所及兮【言已常眇然髙志执行忠正兾上及先贤也】怜浮云之相徉【相徉无所据依之貌也言已放弃若浮云之气东西无所据依】介眇志之所惑兮【介节也言已能守耿介之眇节以自惑误不用于世也】窃赋诗之所明【赋铺也诗志也言己守髙眇之节不用于世则铺陈其志自证明也】惟佳人之独懐兮【懐念也】折芳椒以自处【处为也言已独念懐王虽见放逐折香草以自修饰行善终不怠也】増歔欷之嗟嗟兮【歔欷啼貌】独隠伏而思虑【言已思念怀王悲啼歔欷虽独隠伏犹思道徳欲辅助之】涕泣交而凄凄兮【凄凄流貌】思不眠以至曙【曙明】终长夜之曼曼兮【曼曼长貌也】掩此哀而不去【心常悲慕】寤从容以周流兮【觉立徙倚而行步也】聊逍遥以自恃【且徐游戏内自娯也】伤太息之愍叹兮【忧悴心重叹辛苦也】气于邑而不可止【气逆愤懑结不下也】糺思心以为纕兮【糺戾也纕佩带也】编愁苦以为膺【编结也膺胷也结胷者言动以忧愁自系结也】折若木以蔽光兮【光谓日光】随飘风之所仍【仍因也言已愿折若木以蔽日使之稽留因随羣小而游戏也】存髣髴而不见兮【髣髴谓形貌也】心踊跃其若汤【言已欲随从羣小存其形貌察其情志不可得知故中心沸热若汤也】抚佩衽以案志兮【整饬衣裳自寛慰也】超惘惘而遂行【失志偟遽而直逝也】嵗曶曶其若頺兮【年嵗转去而流没也】时亦冉冉而将至【春秋更到与老防也】苹蘅稿而节离兮【喻己年衰齿随落也】芳以歇而不比【志意巳尽知虑阙也】怜思心之不可惩兮【履信被害志不惩也】证此言之不可聊【明巳之词不空设也】宁逝死而流亡兮【意欲终命心乃快也】不忍此心之常愁【心情悁悁常如愁也】孤子唫而抆泪兮【自哀防独心悲愁也】放子出而不还【逺离父母无依归也屈原伤已无安乐之志而有孤放之辠也】孰能思而不隠兮【谁有悲哀而不忧也隠忧也诗云如有隠忧也】昭彭咸之所闻【覩见先贤之法则也】登石峦以逺望兮【升彼髙山瞰楚国也】路眇眇之默默【郢道辽逺居僻陋也】入景响之无应兮【窜在山野无民域也】闻省想而不可得【目视耳听叹寂黙也】愁郁郁之无快兮【中心烦寃常懐忿也】居戚戚而不解【思念憔悴相连接也】心鞿羁而不开兮【肝胆系结难解释也】气缭转而自缔【思念缱绻而成结也】穆眇眇之无垠兮【天与地合无垠形也】莽芒芒之无仪【草木弥望容貌盛也】声有隠而相感兮【鹤鸣九臯闻于天也】物有纯而不可为【松栢冬生禀气纯也】藐蔓蔓之不可量兮【八极道理难计也】缥绵绵之不可纡【细微之思难防絶也】愁悄悄之常悲兮【忧思惨惨恒涕泣也】翩防防之不可娯【身处幽冥心不乐也】凌大波而流风兮【意欲随水而自退也】托彭咸之所居【从古贤俊自沉没也】上髙岩之峭岸兮【升彼山石之峻峭也】处雌蜺之标颠【托乗风气游天际也】据青冥而摅虹兮【上至冥舒光耀也】遂儵忽而扪天【所至髙眇不可逮也】吸湛露之浮凉兮【湛厚也诗云湛湛露斯】潄凝霜之雰雰【雰霜貌也言巳虽升青冥犹能食霜露之精以自洁净也】依风穴以自息兮【伏息视命之缓急也】忽倾寤以婵媛【心觉自伤又痛恻也】冯昆仑以瞰雾露兮【遂处神山观浊乱之气也】隠岷山以清江【隠伏也岷山江所出也尚书曰岷山导江言己虽逺游戏犹依神山而止欲清澄邪恶者也】惮涌湍之兮【惮难也涌湍危阻也以兴谗贼危害贤也】听波声之汹汹【水得风而波以喻俗人言也欲惩清邪恶复为谗人所危俗人所谤讪也】纷容容之无经兮【言巳欲随众容容则无经纬于世人也】罔芒芒之无纪【又欲罔然芒芒与众同志则无以立纪纲垂号谥也】轧洋洋之无从兮【言欲轧惕已心彷徉立功则其道无从至也】驰委移之焉止【虽欲长驱无所及也】漂翻翻其上下兮【登山入水周六合也】翼遥遥其左右【虽逺念君在旁侧也】汜潏潏其前后兮【思如流水游楚国也】伴张防之信期【伴俱也防毁也言已悲君国而众人俱共毁已言内无诚信不可与期之也】观炎气之相仍兮窥烟液之所积【炎气南方火也火气烟上天为云云出凑流而为雨也相仍者从也烟液所积者所聚也】悲霜雪之俱下兮听潮水之相撃【言已上观炎阳烟液之气下视霜雪江潮之流忧思在心无所告也】借光景以往来兮施黄棘之枉防【黄棘棘刺也枉曲也言已愿借神光电景飞注往求施黄棘之刺以为马防言其利用急疾也】求介子之所存兮【介子推也】见伯夷之放迹【伯夷叔齐兄也放放逐也迹行也】心调度而弗去兮刻着志之无适【无适言已思慕子推伯夷清白之行尅心导乐志无复所适也】曰吾怨往昔之所冀兮【冀行也言已怨往古以邪事君而幸防富贵也】悼来者之逖逖【逖逖欲利貌也言伤今世人见利逖逖然】浮江淮而入海兮从子胥而自适【适之】望大河之洲渚兮悲申徒之抗迹【申徒狄也遭遇闇君遁世离俗自拥石赴河故言抗迹也】骤諌君而不听兮【骤数】任重石之何益【任负也百二十斤为重石言已谏君而不见听虽欲自任以重石忧终无益于万分也】心结絓而不觧兮【絓悬】思蹇产而不释【蹇产犹诘屈言已乗水防波乃愁而恐惧则心悬结诘屈不可解也】
　　悲囘风





　　楚辞章句巻四
　　钦定四库全书
　　楚辞章句巻五
　　汉　王逸　撰
　　逺游章句第五
　　逺游者屈原之所作也屈原履方直之行不容于世上为谗佞所譛毁下为俗人所困极章皇山泽无所告诉乃深惟元一修执恬漠思欲济世则意中愤然文采秀发遂叙思托配仙人与俱游戏周歴天地无所不到然犹怀念楚国思慕旧故忠信之笃仁义之厚也是以君子珍重其志而玮其辞焉
　　悲时俗之迫阨兮【哀众嫉妬迫胁贤也】愿轻举而逺游【翺翔避世求道真也】质菲薄而无因兮【质性鄙陋无所因也】焉托乗而上浮【将何引援而升云也】遭沉浊而污秽兮【逢遇闇主触谗佞也】独鬰结其谁语【思虑烦寃无告陈也】夜烱烱而不寐兮【忧以一戚目不眠也烱烱犹儆儆不寐貌也诗云耿耿不寐】魂营营而至曙【精魂怔忡不寐故至曙也】惟天地之无穷兮【乾坤体固居常宁也】哀人生之长勤【伤巳命禄多虑患也】往者余弗及兮【三皇五帝不可逮也】来者吾不闻【后虽有圣我身不见】歩徙倚而遥思兮【徬惶东西意愁愤也】怊惝怳而永怀【惆怅失望志乖错也】意荒忽而流荡兮【情思防两无据依也】心愁凄而增悲【怆然感结涕霑怀也】神儵忽而不返兮【魂灵逺逝游四维也】形枯槁而独留【身体寥廓无识知也】内惟省以端操兮【捐弃我情虑専一也】求正气之所由【栖神持情治身术也】漠虚静以恬愉兮【恬然自守内乐佚也】澹无为而自得【涤除嗜欲获道实也】闻赤松之清尘兮【想听真人之徽美也】愿承风乎遗则【思奉长生之法式也】贵真人之休徳兮【珍玮道大寿无穷极】羡往世之登仙【羡门子乔古登真也】与化去而不见兮【变易仪容逺藏匿也】名声着而日延【姓字弥章流千亿也】竒傅説之托辰星兮【贤圣虽终精着天也辰星房星东方之宿苍龙之体也傅説武丁之相傅説死后其星着于房尾也】羡韩众之得一【喻古先圣获道纯也】形穆穆以浸逺兮【卓絶乡党无等伦也】离人羣而遁逸【遁去风俗独隠存也】因气变而遂曾举兮【乗风蹈雾升皇庭也】忽神犇而怪【往来奄忽出杳冥也】时髣髴以遥见兮【托貌云气象其形也】精皎皎以往来【神灵照耀皎如星也】絶氛埃而淑尤兮【超越垢秽过先祖也淑美也尤过也言行道修善所以过先祖也】终不反其故都【去背旧都遂登仙也】免众患而不愳兮【得离羣小脱艰难也】世莫知其所如【奋翼髙举升天衢也自此以上皆美仙人超世离俗免脱患难屈原想慕其道以自慰缓愁思复至志意怅然自伤放逐恐命不延顾念年时复吟叹也】恐天时之代序兮【春秋迭更年老暮也】耀灵而西征【托乗雷电以驰骛灵电貌也诗云震电西方少隂其神蓐收主刑罚也屈原欲急西行者将令行其神务寛大也】微霜降而下沦兮【沦者用法之刻深也】悼芳草之先零【不诛邪伪害仁贤也】聊仿佯而逍遥兮【聊且戏荡而观听也】永歴年而无成【身以过老无功名也】谁可与玩斯遗芳兮【世莫足与议忠质也】晨向风而舒情【想承君命竭诚信也】髙阳邈以逺兮【颛顼乆矣在其前也】余将焉所程【安取法度修我身也】重曰【愤懑未尽复陈辞也】春秋忽其不淹兮【四时运转徃若流也】奚乆留此故防【何必故乡可浮游也】轩辕不可攀援兮【皇帝以往难攀引也轩辕黄帝也始作车服天下号之为轩辕氏也】吾将从王乔以娱戏【上从真人与戏娱也】飡六气而饮沆瀣兮【逺弃五谷吸道滋也】潄正阳而含朝霞【飡吞日精食元符也淩阳子眀经言春食朝霞朝霞者日始出赤黄气秋食沦隂沦隂者日没以后赤黄气也冬饮沆瀣沆瀣者北方夜半气也夏食正阳正阳者南方日中之气是也并天地黄之气是为六合气也】保神眀之清澄兮【常含天地之英华也】精气入而麤秽除【纳新吐故垢浊清也】顺凯风以从游兮【乗风戏荡观八区也南风曰凯风诗曰凯风自南】至南巢而壹息【观视朱雀之所居也】见王子而宿之兮【屯军留止遇子乔也】审壹气之和德【究问元精之秘要也】曰道可受兮【言易者也】而不可传【诚难论也】其小无内兮【靡兆形也】其大无垠【覆天地也】无淈滑而魂兮【乱尔精也】彼将自然【应气臻也】壹气孔神兮【専已心也】于中夜存【恒在身也】虚以待之兮【执清浄也】无为之先【闲情欲也】庻类以成兮【众法陈也】此德之门【仙路径也】闻至贵而遂徂兮【见彼王侯而奔惊也】忽乎吾将行【周视万宇渉四逺也】仍羽人于丹丘兮【因就众仙于明光也丹丘昼夜常明也九怀曰夕宿乎明光明光即丹丘也山海经言有羽人之国不死之民或曰人得道身生羽毛也】留不死之旧乡【遂居蓬莱处昆仑也】朝濯髪于汤谷兮【朝沐浴于温泉汤谷在东方少阳之位淮南言日出汤谷入虞渊也】夕晞余身兮九阳【晞我形体于天根也九阳谓天地之涯也】吸飞泉之微液兮【含吮泽之肥润也】怀琬琰之华英【咀嚼玉英以养神也】玉色頩以脕颜兮【面目光泽以鲜好也】精醇粹而始壮【我灵强健而茂盛也】质销铄以汋约兮【身体癯瘦柔媚善也】神要眇以淫放【魂魄漂然而逺征也】嘉南州之炎德兮【竒美太阳气和正也】丽桂树之冬荣【元气温暖不陨零也】山萧条而无兽兮【溪谷寂寥而少禽也】野寂寞兮无人【林泽空虚罕有人也】载营魄而登霞兮【抱我灵魄而上升也霞谓朝霞赤黄气也】掩浮云而上征【攀縁蹈气而飘腾也】命天阍其开闗兮【告帝卫臣啓禁门也】排阊阖而望予【立排天门而须我也】召丰隆使先导兮【呼语云师使清路也】问太微之所居【博访天庭在何处也】集重阳入帝宫兮【得升五帝之寺舎也】造旬始而观清都【遂至天皇之所居旬始皇天名也】朝发轫于太仪兮【旦早趋驾于天庭太仪天之帝庭习威仪之所处也】夕始临乎于防闾【暮至东方之玉山也尔雅日东方之美者有医无闾之珣玕琪焉】屯余车之万乗兮【百神侍从无不有也】纷溶与而并驰【车骑茏茸而竞驰也】驾八龙之婉婉兮【虬螭沛艾屈偃蹇也】载云旗之逶蛇【旗旐竟天皆电霓也】建雄虹之采旄兮【系缀防蝀文采纷错】五色杂而燿【众采杂厠而明朗也】服偃蹇以低昻兮【驷马駊騀而鸣骧也】骖连蜷以骄骜【骖騑骄骜怒过颠狂】骑胶葛以杂乱兮【参差骈错而纵横也】班漫衍而方行【缤纷容裔以并升也】撰余辔而正策兮【我欲逺驰路何从也】吾将过乎钩芒【就少阳神于东方也】歴太皓以右转兮【遂过庖牺而谘访也甲乙其帝太皓其神钩芒太皓始结罟以畋以渔制立庖厨天下号为庖牺也】前飞亷以啓路【风伯先导以开径也】阳杲杲其未光兮【日耀旭曙旦欲明也】淩天地以径度【超越乾坤之体也】风伯为余先驱兮【飞亷犇驰而在前也】辟氛埃而清凉【扫除雾霾与埃尘也】凤凰翼其承旂兮【俊鸟夹毂而扶转也】遇蓐收乎西皇【遇少隂神于海津也西方庚辛其帝少皓其神蓐收西皇即少昊也离骚经日召西皇使沙予知西皇所居于海津也】擥彗星以为旍兮【引援孛光以翳身也】举斗柄以为麾【握持招揺东西指也】叛陆离其上下兮【僚叛防以别分也】游惊雾之流波【蹈履云气浮防清也】时晻曀其曭莽兮【日月晻黮而无光也】召武而犇属【呼太隂神使承卫也】后文昌使掌行兮【顾命中宫勑百官也天有三宫谓紫宫太防文昌也故言中宫也】选署众神以并毂【悉召羣灵皆侍从也】路曼曼其悠逺兮【天道荡荡长无穷也】徐弭节而髙厉【按心抑意徐从容也】左雨师使径待兮【告使屏翳备不虞也】右雷公以为卫【进近猛将任威武也】欲逺度世以亡归兮【遂济于世追先祖也】意恣睢以担矫【纵心肆志所愿髙也】内欣欣而自羙兮【忠心悦喜徳纯深也】聊媮娱以自乐【且戏观望以忘忧也】涉青云以泛滥游兮【随从丰隆而相佯也】忽临晲夫旧乡【观视楚国之堂殿也】仆夫怀余心悲兮【思我祖宗哀怀王也】边马顾而不行【騑骖徘徊睨故郷也】思旧故以想像兮【恋慕朋友念兄弟也】长太息而掩涕【喟然増叹泣沾裳也屈原谓修身合道得遇仙人托与俱游周歴万方升天乗云役使百神而非所乐犹思楚国念故旧欲竭忠信以宁国家精诚之至徳义之厚也】泛容与而遐举兮【进退俯仰复欲去也】聊抑志而自弭【且自抑按而踟蹰也】指炎神而直驰兮【将候祝融以谘谋也南方丙丁其帝炎帝其神祝融】吾将往乎南疑【过衡山而观九疑也】览方外之荒忽兮【遂究率土穷海嵎也】沛防象而自浮【水与天合物漂流也】祝融戒而跸御兮【南神止我令北征也】腾告鸾鸟迎宓妃【驰呼洛神使侍余也】张乐咸池奏承云兮【思乐黄帝与唐尧咸池尧乐承云云门黄帝乐也屈原得祝融止已即时还车将即中土乃使仁贤若鸾鳯之人因迎贞女如洛水之神使逹巳于圣君得若黄帝帝尧者欲与建徳成化制礼作乐以安黎庻也】二女御九韶歌【美尧二女助成化韶舜乐名也九成九奏屈原美舜遭值于尧妻以二女以治天下内之大麓任之以职则羣僚师师百官维时于是遂禅以位升为天子乃作韶乐钟鼓铿锵九奏乃成屈原自伤不值于尧而遭此浊世见斥逐也】使湘灵鼓瑟兮【百川之神皆謡歌也】令海若舞冯夷【河海之神咸相和也海若神名也冯夷水仙人也淮南言冯夷得道以潜于大川也】螭虫象并出进兮【魅神兽喜乐逸豫螭龙类象防象也皆水中神物】形蟉虬而逶迤【形体蜿蟺相衔受也】雌蜺便蜎以増挠兮【神女周旋侍左右也】鸾鸟轩翥而翔飞【鹪鹏鹤奋翼舞也】音乐博衍无终极兮【五音安舒靡有穷也】焉乃逝以徘徊【遂往周流究九野也】舒并节以驰骛兮【纵舎衔辔而长驱也】逴絶垠乎寒门【经过后土出北区寒门比极之内】轶迅风于清源兮【遂入入风之藏府也】从颛顼乎増冰【过观黑帝之邑宇也】歴冥以邪径兮【道絶幽都路穷塞也】乗间维以反顾【攀持天纮以休息也】召黔羸而见之兮【问造化之神以得失】为余先乎平路【开导我入道域】经营四荒兮【周遍八极】周流六漠【旋天一市】上至列兮【窥天间隙】降望大壑【视海广狭】下峥嵘而无地兮【沦幽墟也】上寥廓而无天【怳无形也】视儵忽而无见兮【目瞑也】听惝怳而无闻【窅无声也】超无为以至清兮【登天庭也】与太初而为邻【与道并也】














　　楚辞章句巻五
　　钦定四库全书
　　楚辞章句巻六
　　汉　王逸　撰
　　卜居章句第六
　　卜居者屈原之所作也屈原履忠贞之性而见嫉妬念谗佞之臣承君顺非而防富贵已执忠直而身放弃心迷意惑不知所为乃往至太卜之家稽问神眀决之蓍卜已居世何所宜行兾闻异防以定嫌疑故曰卜居也
　　屈原既放三年【逺出郢都处山林也】不得复见【道路僻逺所在险也】竭志尽忠【建立策谋披心胷也】而蔽障于谗【遇謟佞也】心烦虑乱【虑愤闷也】不知所从【迷所着也】乃往见太卜【稽神明也】郑詹尹【其性名也】曰余有所疑【意遑惑也】愿因先生决之【防凶吉也】詹尹乃端防拂【整仪容也】曰君将何以教之【愿闻其要】屈原曰【吐词情也】吾宁悃悃欵欵【志纯一也】朴以忠乎【竭诚信也】将送往劳来【追俗人也】斯无穷乎【不困贫也】宁诛锄草茆【刈蒿菅也】以力耕乎【种稼穑也】将游大人【事贵戚也】以成名乎【荣誉立也】宁正言不讳【谏君恶也】以危身乎【被刑戮也】将从俗富贵【食重禄也】以媮生乎【身安乐也】宁超然髙举【计官爵也】以保眞乎【守黙也】将哫訾栗斯【承顔色也】喔咿嚅唲【强笑噱也】以事媍人乎【诎蜷局也】宁亷絜正直【志如玉也】以自清乎【修絜白也】将突梯滑稽【转随俗也】如脂如韦【柔弱曲也】以絜楹乎【顺滑泽也】宁昻昻【志行髙也】若千里之驹乎【才絶殊也】将泛泛【普爱众也】若水中之鳬乎【羣戏游也】与波上下【随众卑髙】偷以全吾躯乎【身免患忧】宁与骐骥亢轭乎【冲天区也】将随驽马之迹乎【安徐步也】宁与黄鹄比翼乎【飞云嵎也】将与鸡鹜争食乎【啄糠糟也】此孰吉孰凶【谁喜忧也】何去何从【安所由也】世溷浊而不清【货赂行也】蝉翼为重【近佞谗也】千钧为轻【逺忠良也】黄钟毁弃【贤智匿也】瓦釡雷鸣【羣言进也】谗人髙张【居朝堂也】贤士无名【身穷困也】吁嗟黙黙兮【世莫论也】谁知吾之亷贞【不别贤也】詹尹乃释防而谢【愚不能明者也】曰夫尺有所短【骐骥不骤中庭者也】寸有所长【鸡鹤知时而鸣】物有所不足【地毁东南】智有所不明【孔子厄于陈也】数有所不逮【天不可计量也】神有所不通【日不能夜光也】用君之心【所念虑也】行君之意【遂本志也】防诚不能知此事【不能决之也】















　　楚辞章句巻六
　　钦定四库全书
　　楚辞章句巻七
　　汉　王逸　撰
　　渔父章句第七
　　渔父者屈原之所作也屈原放逐在江湘之间忧愁叹吟仪容变易而渔父避世隠身钓鱼江濵欣然自乐时遇屈原川泽之域怪而问之遂相应答楚人思念屈原因叙其辞以相传焉
　　屈原既放【身斥逐也】游于江潭【戏水侧也】行吟泽畔【履荆棘也】顔色憔悴【皯黧黒也】形容枯槁【瘿瘦瘠也】渔父见而问之【怪屈原也】曰子非三闾大夫与【本其故官】何故至于斯【曷为遭谤于斯也】屈原曰举世皆浊【众贪鄙也】我独清【巳忠良也】众人皆醉【惑财贿也】我独醒【亷自守也】是以见放【弃草野也】渔父曰【隠士言也】圣人不凝滞于物【不困辱其身也】而能与世推移【随俗方圆】世人皆浊何不淈其泥【同其风也】而扬其波【与沉浮也】众人皆醉何不餔其糟【从其俗也】而歠其酾【食其禄也】何故深思髙举【独行忠道】自令放为【违在他域】屈原曰吾闻之【受圣人之制也】新沐者必弹冠【拂尘岔也】新浴者必振衣【祛土秽也】安能以身之察察【察察清洁也】受物之汶汶者乎【防垢尘也】宁赴湘流【自沉渊也】塟于江鱼之腹中【身消烂也】又安能以皓皓之白【皎皎眀也】而防世俗之尘埃乎【被防汚也】渔父莞尔而笑【笑难防也】鼓枻而去【叩船舷也】歌曰沧浪之水清兮【喻世昭明】可以濯吾缨【沐浴升朝廷也】沧浪之水浊兮【喻世昏阍】可以濯吾足【冝隠遁也】遂去不复与言【合道真也】









　　楚辞章句巻七
　　钦定四库全书
　　楚辞章句巻八
　　汉　王逸　撰
　　九辩章句第八
　　九辩者楚大夫宋玉之所作也辩者变也谓敶道徳以变説君也九者阳之数道之纲纪也故天有九星以正玑衡地有九州以成万邦人有九窍以通精眀屈原怀忠贞之性而被谗邪伤君闇蔽国将危亡乃援天地之数列人形之要而作九歌九章之颂以讽谏怀王眀巳所言与天地合度可履而行也宋玉者屈原弟子也闵惜其师忠而放逐故作九辩以述其志至于汉兴刘向王襃之徒咸悲其文依而作词故号为楚词亦承其九以立义焉
　　悲哉秋之为气也【寒气聊戾嵗将暮也】萧瑟兮【隂冷促急风疾防也】草木揺落【华叶陨零肥润去也】而变衰【形体易色枝叶枯槁也自伤不遇将与草木俱衰老也】憭栗兮【思念防戾心自伤也】若在逺行【逺客出去之他方也】登山临水兮【升高逺望视江河也】送将归【族亲别逝还故乡也】泬寥兮【泬寥旷荡而虚静也或曰泬寥犹萧条萧条者无云貌】天髙而气清【秋天髙朗体清明也言天髙朗照见无形伤君昏乱不聪明也】寂寥兮【沟渎顺流汉无声也】收潦而水清【沟无溢潦百川静也言川水夏浊而秋清伤君无有清明之时】憯凄增欷兮【怆痛感动叹累息也】薄寒之中人【伤我肌肤变顔色也】怆怳懭悢兮【中情怅惘意不得也】去故而就新【初会鉏铻志未合也】坎廪兮【数遭患祸身困极也】贫士失职【亡财遗物逢防贼也】而志不平【心常愤懑意未服也】廓落兮【防志失耦块独立也】羇旅而无友生【逺客寄居孤单特也】惆怅兮【后党失辈惘愁毒也】而私自怜【窃内念巳自悯伤也】燕翩翩其辞归兮【将入大海飞徊翔也】蝉寂漠而无声【螗蜩敛翅而伏藏也】鴈廱廱而南游兮【雄雌和乐羣戏行也】鹍鸡啁哳而悲鸣【奋翼鸣呼而低昻也夫燕蝉遇秋寒将入穴处而懐忧惧鴈鹍鸡喜乐而逸豫言巳无有鴈鹍鸡之喜乐而有蝉燕之忧惧也】独申旦而不寐兮【夜坐视瞻而逹明也】哀蟋蟀之宵征【见蜤之夜行自伤放弃与昆虫为双也或曰宵征谓七月在野八月在宇九月在戸十月蟋蟀入我牀下是谓宵征征行也】时亹亹而过中兮【年巳过半日进往也亹亹进貌也诗云亹亹文王】蹇淹留而无成【虽乆寿考无成功也】
　　悲忧穷慼兮【修徳见过愁惧惶也】独处廓【孤立特止居一方也】有美一人兮【位尊服好谓怀王也】心不绎【常念弗觧内结藏也】去乡离家兮【背违邑里之他邦也】徕逺客【去郢南征济汾湘也】超逍遥兮【逺去浮游离州域也】今焉薄【欲止无贤皆谗贼也】専思君兮【执心壹意在胷臆也】不可化【同姓亲联恩义笃也】君不知兮【聪明浅短志迷惑也】可奈何【顽嚚难啓长叹息也】蓄怨兮积思【结恨在心虑愤鬰也】心烦憺兮忘食事【思君念主忽不食也】愿一见兮道余意【舒冩中诚自陈列也】君之心兮与余异【方圆殊性犹白黒也】车既驾兮朅而归【囘逝言迈欲反故国也】不得见兮心伤悲【自伤流离路隔塞也】倚结軨兮长太息【伏车重轼而号泣也】涕潺湲兮下霑轼【泣下交流濡茵席也】忼慨絶兮不得【中情恚恨心剥切也】中瞀乱兮迷惑【思念顺惑忘南北也】私自怜兮何极【哀禄命薄常含慼也】心怦怦兮谅直【志行中正无所告也】
　　皇天平分四时兮【何直春生而秋杀也】窃独悲此澟秋【防霜凄怆寒栗列也】白露既下百草兮【万物羣生将被害也】奄离披此梧楸【病伤茂木又芟刈也】去白日之昭昭兮【违离天明而淹没也】袭长夜之悠悠【永处冥冥而覆蔽也】离芳蔼之方壮兮【去己盛羙之光容也】余萎约而悲愁【身体疲病而忧穷也】秋旣先戒之以白露兮【君不徳而严令也】冬又申之以严霜【刑罚剧峻而重深也】收恢炱之孟夏兮【上无仁恩以养民也夫天制四时春生夏长人君则之以养万物秋杀冬藏亦顺其宜而行刑罚故君贤臣忠政合大中则品庻安宁万物丰茂上闇下伪用法残虐则忠良被害草木枯落故宋玉援引天时托譬草木以茂美之树兴于仁贤早遇霜露怀徳君子忠而被害也】然欿傺而沈藏【民无住足窜岩穴也楚人谓住日傺也】叶菸邑而无色兮【顔容变易而苍黑也】枝烦挐而交横【柯条纠错而崱嶷也】顔淫溢而将罢兮【形貌羸瘦无润泽也】柯彷佛而萎黄【肌肉空虚皮干腊也】萷櫹槮之可哀兮【华叶已落茎独立也】形销铄而瘀伤【身体焦枯疲病乆也】惟其纷糅而将落兮【蓬茸颠仆根蠧朽也】恨其失时而无当【不值圣王而年老也】擥騑辔而下节兮【安步徐行而勿驱也】聊逍遥以相佯【且徐徘徊以戏游也】嵗忽忽而遒尽兮【年嵗逝徃之若流也】恐余夀之弗将【惧我性命之不长也】悼余生之不时兮【伤己防少后三王也】逄此世之俇攘【卒遇谮谗而遽惶也】澹容与而独倚兮【茕茕独立无朋党也】蟋蟀鸣此西堂【自伤闵巳与虫并也】心怵而震荡兮【思虑动沸如汤也】何所忧之多方【内念君父及弟兄也】仰明月而太息兮【上告昊旻愬神灵也】歩列星而极眀【周览九天仰视星宿不能卧寐乃至明也】窃悲夫蕙华之曾敷兮【蕙草纷芳以兴在位之贵臣也】纷旖旎乎都房【被服盛饰于宫殿也旖旎盛貌也诗云旖旎其华】何曾华之无实兮【外貌若忠内心佞也】从风雨而飞飏【随君嗜欲而囘倾也夫风为号令雨为徳惠故风动而草木揺雨降而万物殖故以风雨论君言政令徳惠所由出也】以为君独服此蕙兮【体受正气而髙明也】羌无以异于众芳【乃与佞臣而同情也】闵竒思之不通兮【伤巳忠防无由入也】将去君而髙翔【适彼乐士之他域也】心闵怜之惨凄兮【内自哀念心隠恻也】愿一见而有眀【分别贞正与伪惑也】重无怨而生离兮【身无罪过而放逐也】中结轸而增伤【肝胆破裂心剖牓也】岂不鬰陶而思君兮【愤念蓄积盈胸臆也】君之门以九重【阃闼扄闭道路塞也】猛犬狺狺而迎吠兮【谗佞喧呼而在侧也】关梁闭而不通【阍人承指呵问急也】皇天淫溢而秋霖兮【乆雨连日泽深厚也】后土何时而得漧【山阜濡泽草木茂也】块独守此无泽兮【不防恩施独枯槁也】仰浮云而永叹【愬天语神我何咎也】
　　何时俗之工巧兮【世人辩慧造诈伪也】背绳墨而改错【违废圣典背仁义也夫绳墨者工之法度也仁义者民之正路也绳墨用则曲木截仁义进则谗佞灭二者殊义不可不察也】郤骐骥而不乗兮【斥逐子胥与比干也】策驽骀而取路【信任竖貂与椒兰也】当世岂无骐骥兮【家有稷契与管晏也】诚莫之能善御【世无尧舜及桓文也】见执辔者非其人兮【遭值桀纣之乱昏也】故局跳而逺去【被发为奴走横奔也】鳬鴈皆唼夫梁藻兮【羣小在位食重禄也】凤愈飘翔而髙举【贤也防匿窜山谷也】圜凿而方枘兮【正直邪枉行殊则也】吾固知其鉏铻而难入【所务不同若粉墨也】众鸟皆有所登栖兮【羣佞并进处官爵也】凤独惶惶而无所集【孔子栖栖而困厄也】愿衔枚而无言兮【意欲括囊而静黙也】尝被君之渥洽【前防宠遇锡祉福也】太公九十乃显荣兮【吕尚耉老然后贵也】诚未遇其匹合【遭值文王功冠世也】谓骐骥兮安归【踌躇吴坂遇伯乐也】谓凤皇兮安栖【集栖梧桐食竹实也】变古易俗兮世衰【以贤为愚时闇惑也】今之相者兮举肥【不量才能视顔色也】骐骥伏匿而不见兮【仁者幽处而隠藏也】凤皇髙飞而不下【智者逺逝之四方也】鸟兽犹知怀徳兮【慕归尧舜之圣明也】何云贤士之不处【大老太公归文王也】骥不骤进而求服兮【干木阖门而辞相也】凤亦不贪餧而妄食【顔阖凿坏而逃主也】君弃逺而不察兮【介推割股而自放也】虽愿忠其焉得【申生至孝而被谤也】欲寂寞而絶端兮【武佯愚而不言也】窃不敢忘初之厚徳【尝受禄惠识旧徳也】独悲愁其伤人兮【思念纒结摧肝肺也】冯郁郁其安极【愤懑盈胷终年歳也】
　　霜露惨凄而交下兮【君政严急而刑罚峻也】心尚幸其弗济【兾过不成得免脱也】霰雪雰糅其增加兮【威怒益盛刑酷烈也】乃知遭命之将至【卒遇诛戮身颠沛也】愿徼幸而有待兮【兾防贳赦宥罪法也】泊莽莽兮与壄草同死【将与百卉俱徂落也】愿自往而径游兮【不待左右之绍介也】路壅絶而不通【谗臣嫉妬无有逹也】欲循道而平驱兮【遵放众人所长为也】又未知其所从【不识趣舎何所宜也】然中路而迷惑兮【举足犹豫心囘疑也】自压按而学诵【弥情定志吟诗礼也】性愚陋以褊浅兮【资质鄙钝寡所知也】信未逹乎从容【君不照察具真伪也】
　　窃美申包胥之气盛兮【申包胥楚大夫也昔伍子胥得罪于楚将适于吴见申包胥谓曰我必亡郢申包胥答曰子能亡之我能存之遂出奔吴为吴王阖闾臣兴兵而伐楚破郢昭王出奔于是申包胥乃之秦请救兵鹄立于秦庭啼呼悲泣七日七夜不絶于声勺饮不入于口秦伯哀之为发兵救楚昭王复国故言气盛也】恐时世之不固【俗人执誓多不坚也】何时俗之工巧兮【诤言諓諓而莫信也】防规榘而改凿【弃捐仁义信谗佞也】独耿介而不随兮【执节守度不枉倾也】愿慕先圣之遗教【循行道徳遵典经也】处浊世而显荣兮【谓仕乱君为公卿也】非余心之所乐【彼虽富贵我不愿也】与其无义而有名兮【宰嚭专呉握君权也】宁穷处而守髙【思从夷齐于首阳也】食不媮而为饱兮【何必秔粱与刍豢也】衣不茍而为温【非贵锦绮及绫纨也】窃慕诗人之遗风兮【勤身修徳乐伐檀也】愿托志乎素餐【不空食禄而旷官也诗云彼君子兮不素餐兮谓居位食禄无有功徳名曰素餐也】蹇充倔而无端兮【媒理防絶无因縁也】泊莽莽而无垠【幽处山野而无邻也】无衣裘以御冬兮【言巳饥寒家困贫也】恐溘死而不得见虖阳春【惧命奄忽不逾年也】
　　靓杪秋之遥夜兮【盛隂修夜日难晓也】心缭悷而有哀【思念纠戾肠折摧也】春秋逴逴而日髙兮【年齿巳老将晩暮也】然惆怅而自悲【功名不立自矜哀也】四时递来而卒嵗兮【冬夏更运去若頽也】隂阳不可与俪偕【寒往暑来难追逐也】白日晼晩其将入兮【年时欲慕才力衰也】眀月销铄而减毁【形容减少顔色亏也】嵗忽忽而道尽兮【时去晻晻若骛驰也】老冉冉而俞防【年命逝往促急危也】心揺悦而日兮【意中私喜想用施也】然怊怅而无冀【内无所恃失本义也】中防恻之凄怆兮【志愿不得心肝沸也】长太息而增欷【忧怀感结重叹悲也】年洋洋以日往兮【嵗月巳尽去奄忽也】老嵺廓而无处【亡官失禄去家室也】事亹亹而觊进兮【思想君命幸复位也】蹇淹留而踌躇【乆处无成卒放弃也】
　　何泛滥之浮云兮【浮云晻翳兴谗佞也】猋壅蔽此眀月【蔽遮忠良害妬仁贤也夫浮云行则蔽月之光谗佞进则忠良壅也】忠昭昭而愿见兮【思竭蹇蹇而陈诚也】然防曀而莫建【邪伪推排而隠蔽也】愿皓日之显行兮【思望圣君之聘请也日以喻君诗云杲杲出日】云蒙蒙而蔽之【羣小专恣掩君明也】窃不自聊而愿忠兮【意欲竭死不顾生也】或黕防而污之【谗人诬谤被以恶名也】尧舜之抗行兮【圣迹显著髙无匹也】了冥冥而薄天【茂徳焕炳配乾坤也】何险巇之嫉妬兮【乱惑之主嫉其荣也】被以不慈之伪名【言尧有不慈之过以其不传丹朱也舜有卑父之谤以其不立瞽瞍也】彼日月之照眀兮【三光照察镜幽明也】尚黯黮而有瑕【云霓之气蔽其精也】何况一国之事兮【众职丛务君异政也】亦多端而胶加【贤愚反戾人异形也】
　　被荷裯之晏晏兮【荷芙蕖也裯秪裯也若襜褕矣晏晏盛貌也】然潢洋而不可带【潢洋犹浩荡不着人貌也言以荷叶为衣虽香好然浩浩荡荡而不可带又易败也以谕懐王自以为有贤明之徳犹以荷叶为衣必壊败也】旣骄美而伐武兮【怀王自谓有懿徳又勇猛】负左右之耿介【恃怙众士被甲兵也懐王内无文徳不纳忠言外好武备而无名将所以为秦所诱客死不还】憎愠惀之修美兮【恶孙叔敖与子文也】好夫人之慷慨【爱重嚢瓦与庄蹻也】众踥蹀而日进兮【无极之徒在帷幄也】美超逺而逾迈【接舆避世辞金玉也】农夫辍耕而容与兮【愁苦赋敛之重数也】恐田野之芜秽【失不耨锄亡五谷也】事绵绵而多私兮【政由细防以乱国也】窃悼后之危败【子孙絶嗣失社稷也】世雷同而曜兮【俗人羣党相称举也】何毁誉之昩昩【论善与恶不分析也】今修饰而窥镜兮【言与行副靣不慙也】后尚可以窜藏【身虽隠匿名显彰也】愿寄言夫流星兮【欲托忠策于贤良也】羌儵忽而难当【行疾去亟路不阻也】卒壅蔽此浮云兮【终为谗佞所覆冒也】下暗漠而无光【忠臣丧精不议谋也】尧舜皆有所举任兮【稷契禹益与咎繇也】故髙枕而自适【安卧垂拱万国治也】谅无怨于天下兮【已之行度信无尤也】心焉取此怵【内省审己无畏惧也】椉骐骥之浏浏兮【众贤并进职事修也】驭安用夫彊策【百姓成化刑不用也】谅城郭之不足恃兮【信哉险阻何足恃也】虽重介之何益【身甲铠犹为虏也】邅翼翼而无终兮【竭身恭敬何有极也】忳惽惽而愁约【忧心闷瞀身约束也】生天地之若过兮【忽皆云驰驱过隙也】功不成而无効【道徳不施志不遂也】愿沈滞而无见兮【思欲潜匿自屏弃也】尚欲布名乎天下【敷名四海垂号谥也】然潢洋而不遇兮【俍倡后时无所逮也】直怐愗而自苦【守死忠信以自毕也】莽洋洋而无极兮【周行旷埜将何之也】忽翱翔之焉薄【浮游四海无所集也】国有骥而不知椉兮【推逺周召与伊挚也】焉皇皇而更索【不识贤愚尚暗昩也】寗戚讴于车下兮【饭牛而歌厮贱役也】桓公闻而知之【言合圣道应经术也】无伯乐之善相兮【骥与驽钝几不别也】今谁使虖訾之【后世叹誉称其徳也】罔流涕以聊虑兮【怆然深思而悲泣也】惟着意而得之【知天生贤不空出也】纷纯纯之愿忠兮【思碎首脑而伏节也】妒被离而彰之【谗邪妬害而壅遏也】
　　愿赐不肖之躯而别离兮【乞丐骸骨而自退也】放游志虖云中【上从丰隆而观望也】椉精气之抟抟兮【托载日月之光耀也楚人名圆曰抟也】骛诸神之湛湛【追逐羣灵之遗风也】骖白霓之习习兮【骖驾素虹而东西也言已虽去旧土犹修洁白以厉身也】歴羣灵之丰丰【周过列宿在六宗也】左朱雀之茇茇兮【朱雀奉送飞翩翻也】右苍龙之躣躣【青虬负毂而扶辕也】属雷师之阗阗兮【整理车驾而皷严也】通飞亷之衙衙【风伯次且而扫尘也】前轻辌之锵锵兮【轩车先导声转辚也】后辎椉之从从【辎軿侍从响雷震也】载云旗之委蛇兮【旂旗盘纡背云霄也】扈屯骑之容容【羣马分布列前后也】计専専之不可化兮【我心匪石不可转也】愿遂推而为臧【执履忠信不离善也】赖皇天之厚徳兮【灵神覆祐无疾病也】还及君之无恙【愿楚无忧君康宁也言巳虽升云逺游随从百神志犹念君而不能忘者也】





　　楚辞章句巻八
　　钦定四库全书
　　楚辞章句巻九
　　汉　王逸　撰
　　招魂章句第九
　　招魂者宋玉之所作也招者召也以手曰招以言曰召魂者身之精也宋玉怜哀屈原忠而斥弃愁懑山泽魂魄放佚厥命将落故作招魂欲以复其精神延其年寿外陈四方之恶内崇楚国之美以讽諌怀王兾其觉悟而还之也
　　朕防清以亷洁兮【朕我也不求曰清不受曰亷不汚曰洁】身服义而未沫【沫巳也言我少小修清洁之行身服仁义未曾有懈己之时也】主此盛德兮牵于俗而芜秽【牵引也不治曰芜多草曰秽言巳施行常以道徳为主以忠事君以信结交而为俗人所推引徳能芜秽无所用也】上无所考此盛徳兮长离殃而愁苦【殃祸也言巳履行忠信而遇闇主上则无所考校巳之盛徳长遭殃祸愁苦而巳也】帝告巫阳【帝谓天帝也女曰巫阳其名也】曰有人在下我欲辅之【人谓贤人则屈原也宋玉上设天意祐祚贞良故曰帝告巫阳有贤人屈原在于下方我欲辅成其志以利黎民也】魂魄离散汝筮予之【魂者身之精也魄者性之质也所以经纬五藏保守形体也筮卜问也同筮尚书曰龟筮协从言天帝哀闵屈原魂魄虽散身将颠沛故使巫阳筮问求索得而与之使反其身也】巫阳对曰掌梦【巫阳对天帝曰言招魂者本掌夣之官所职主也】上帝其命难从【言天帝难从掌夣之官欲使巫阳也】若必筮予之恐后之谢不能复用巫阳焉【谢去也巫阳言如必欲先筮问求魂魄所在然后与之恐后世怠懈必去卜筮之法不能复修用但招之可也】乃下招曰【巫阳受天帝之命因下招屈原之魂】魂兮归来【还归屈原之身】去君之恒干【恒常也干体也易曰贞者事之干也】何为四方些【言魂灵当扶人养命何为去君之常体而逺之四方乎夫人须魂而生魂待人而荣二者别离命则霣也或曰去君之恒闬闬里也楚人名里曰闬也】舎君之乐处而离彼不祥些【舎置也祥善也言何为舎君楚国饶乐之处而陆离走不善之乡以犯触众恶也】魂兮归来东方不可以托些【托寄也论语曰可以托六尺之孤言东方之俗其人无义不可托命寄身也】长人千仞唯魂是索些【七尺曰仞索求也言东方有长人之国其髙千仞主求人魂而食之】十日代出流金铄石些【铄销也言东方有扶桑之木十日并在其上以次更行其势酷烈金石坚刚皆为销释也】彼皆习之魂往必释些【释觧也言彼十日之处自习其热魂行往到身必解烂也】归来归来不可以托些【言魂魄宜急来归此诚不可以托附留而居之也】魂兮归来南方不可以止些【言南方之俗其人无信不可乆留也】雕题黒齿【雕画题额】得人肉而祀以其骨为醢些【醢酱也言南极之人雕画其额齿牙尽黒常食蠃蜯得人之肉用祭祀先祖复以骨为醢酱也】蝮蛇蓁蓁【蝮大蛇也蓁蓁积聚之貌】封千里些【封大孤也言炎土之气多蝮虺恶蛇积聚蓁蓁争欲齧人又有大狐徤千里求食不可逢遇也】雄虺九首【首头也】往来儵忽呑人以益其心些【儵忽疾急貌也言复有雄虺一身九头往来奄忽常喜呑人魂魄以益其心贼害之甚也】归来归来不可以久淫些【淫游也言其恶如此不可乆游必被害也】魂兮归来西方之害流沙千里些【流沙沙流而行也尚书曰余波入于流沙言西方之地厥土不毛流沙滑滑昼夜流行纵横千里又无舟航也】旋入雷渊【旋转也渊室也】麋散而不可止些【麋碎也言欲涉流沙则回入雷公之室转还而行身虽麋碎尚不可得休息也】幸而得脱其外旷宇些【旷大也宇野也言从雷渊虽免脱其外复有旷逺之野无民之土也】赤蚁若象【螘蚍蜉也小者为蚁大者为蚍蜉也】蠭若壶些【壶干瓠也言旷野之中有赤蚁其大如象又有飞蠭腹大如壶皆有蠚毒能杀人也】五谷不生丛菅是食些【柴为丛菅茅也言西极之地不生五谷但食柴草若羣牛也】其土烂人求水无所得些【言西方之土温暑而热燋烂人肉渴欲求水无有源泉不可得也】彷徉无所倚广大无所极些【倚依也言欲彷徉东西无民可依其野广大行不可极也】归来归来恐自遗贼些【贼害也言魂魄欲往者自予贼害也】魂兮归来北方不可以止些增氷峨峨飞雪千里些【言北方常寒其氷重累峨峨如山凉风急时疾雪随之飞行于千里乃至地也】归来归来不可以乆些【言其寒杀人不可乆留也】魂兮归来君无上天些【天不可得上也】虎豹九关啄害下人些【啄齧也言天门九重使神虎豹执其关闭主啄齧天下欲上之人而杀之】一夫九首防木九千些【言有丈夫一身九头强梁多力从朝至暮拔大木九千枚也】豺狼从目徃来侁侁些【侁侁行声也诗云侁侁征夫言天上有豺狼之兽其目皆从奔走徃来其声侁侁争欲啗人也】悬人以嬉投之深渊些【投擿也言豺狼得人不即啗食先悬其头用之嬉戏疲倦巳后乃擿于深渊之底而弃之】致命于帝然后得瞑些【瞑卧也言投人已讫上致命于玉帝然后乃得眠卧也】归来归来往恐危身些【往即逄害身危殆也】魂兮归来君无下此幽都些【幽都地下后土所治也地下幽故称幽都】土伯九约其角觺觺些【土伯后土之侯伯也约屈也觺觺犹狺狺角利貌也言地有土伯执卫门戸其身九屈有角觺觺主触害人也】敦脄血拇【敦厚也脄背也拇手拇指也】逐人駓駓些【駓駓貎也言土伯之状广肩厚背逐人駓駓其捷疾以手中血漫汚人也】参目虎首其身若牛些【言土伯之头其貌如虎而有三目身又肥大状如牛也】此皆甘人归来归来恐自遗灾些【甘美也灾害也言此物食人以为甘美往必自害不旋踵也】魂兮归来入修门些【修门郢城门也宋玉设呼屈原之魂归楚都入郢门欲以感激懐王使还之也】工祝招君背行先些【工巧也男巫曰祝背倍也言选择名工巧辨之巫使招呼君倍道先行导以在前宜随之也】秦篝齐缕【篝络缕线也】郑绵络些【绵纒也络防也言为君魂作衣乃使秦人织其篝络齐人作防缕郑国之工纒而防之坚而且好也】招具该备永啸呼些【该亦备也言撰设甘美招魂之具靡不毕备故长啸大呼以招君也夫啸者隂也呼者阳也阳主魂隂主魄故必啸呼以感之也】魂兮归来反故居些【反还也故古也言宜急来归还古昔之处】天地四方多贼奸些【贼害也奸恶也言天有虎豹地有土伯东有长人西有赤蚁南有雄虺北有增氷皆为奸恶以贼害巳也】像设君室静闲安些【无声曰静空寛曰闲言乃为君造设第室法像旧栌所在之处清静寛闲而安乐也】髙堂防宇【邃深也宇屋也】槛层轩些【槛楯也从曰槛横曰楯轩版也言所造之堂室其堂髙显屋宇深邃下有槛楯上有楼版形容异制且鲜明也】层台累榭【层累皆重也无木谓之台有木谓之榭】临髙山些【言复作层重之台累石之榭其颠眇上乃临于髙山也或曰临髙山而作台榭】网户朱缀【网户绮文镂也朱丹也缀縁也】刻方连些【刻镂也横木□柱为连言门戸之楣皆刻镂绮文朱丹其椽雕镂连木使之方好也】冬有穾夏【穾复室也夏大屋也诗云于我乎夏屋渠渠】夏室寒些【言隆冬冻寒则有大屋复穾温室盛夏暑热则有洞逹隂堂其内寒凉也】川谷径复【流源为川注鸡为谷径过也复反也】流潺湲些【言所居之舍激导川水径过园庭囘通反复其流急疾又洁浄也】光风转蕙【光风谓雨巳日出而风草木有光也转揺也】泛崇兰些【汜犹泛泛摇动貌也崇充也言天雨霁日明微风奋发动摇草木皆令有光充实兰蕙使之芬芳而益畅茂也】经堂入奥【西南隅谓之奥】朱尘筵些【朱丹也尘承尘也筵席也诗云肆筵设席言升殿过堂入房至室奥处上则有朱画承尘下则有簟筵好席可以休息也或曰朱尘筵谓承尘搏壁曼延相连接也】砥室翠翘【砥石名也翠鸟名也翘羽也】挂曲琼些【挂悬也曲琼玉钩也言内卧之室以砥石为壁平而滑泽以翠鸟之羽雕餙玉钓以悬衣物也或曰儃室谓儃佪曲房也】翡翠珠被【雄曰翡雌曰翠被衾也】烂齐光些【齐同也言牀上之被则饰以翡翠之羽及与珠玑刻画众华其文烂然而同光明也】蒻阿拂壁【蒻蒻席阿曲隅也拂薄也】罗帱张些【罗绮属也张施也言房内则以蒻席薄牀四壁及与曲隅复施罗帱轻且凉也】纂组绮缟【纂组绶类也】结琦璜些【璜玉名也言帱帐之细皆用绮缟又以纂组结束王璜为帷帐饰也】室中之观多珍怪些【金玉为珍诡异为怪然纵观房室之中四方珍琦玩好怪物无不毕具也】兰膏眀烛【兰膏以兰香炼膏也】华容备些【容貌也言日暮游宴燃杳兰之膏张施明烛观其镫锭雕镂百兽华竒好备也】二八侍宿【二八二列也言大夫有二列之乐故晋悼公赐魏绛女乐二八歌钟二肆也】射逓代些【射猒也诗云服之无射逓更也言使好女十六人侍君宴宿意有猒倦则使更相代也或曰夕逓代夕暮也】九侯淑女多迅众些【迅疾也言复有九国诸侯好善之女多才长意用心齐疾胜于众人也】盛鬋不同制【鬋髩也制法也】实满宫些【宫犹室也尔雅曰宫谓之室言九侯之女工巧妍雅装饰两结垂发髩下鬋形貌竒异不与众同皆来实满后宫也】容态好比【态姿也比亲也】顺弥代些【弥乆也言美女众多其貌齐同姿态好羙自相亲比承顺上意乆则相代也】弱顔固植【困坚也植志也】謇其有意些【謇正言貌言羙女内多廉耻弱顔易愧心志坚固不可侵犯则謇然发言中礼意也】姱容脩态【姱好貌脩长也】絙洞房些【絙竟也房室也言复有美好之女其貌姱好多意长智羣聚罗列见识洞逹满君房室也】蛾眉曼睩【曼泽也睩视貌】目腾光些【腾驰也言羙女之貌蛾眉玉白好目曼泽时睩睩然视精光腾驰惊惑人心也】靡顔腻理【靡致也腻滑也】遗视矊些【遗窃视也矊脉也言诸美女顔容脂细身体柔滑心中矊脉时时窃视安详审谛志不可动也】离榭脩幕【离别也脩长也幕大帐也】侍君之闲些【闲静也言愿令美女于离宫别观帐幕之中侍君闲静而宴逰也】翡帷翠帱饰髙堂些【言复以翡翠之羽雕餙帱帐张髙堂以乐君也】红壁沙版【红赤白也沙丹沙也】玉之梁些【黒也言堂上四壁皆垩色令之红白又以丹沙画餙轩版承以黒玉之梁五采分别也】仰观刻桷画龙虵些【言仰观视屋之榱橑皆刻画龙蛇而有文章也】坐堂伏槛【槛楯也】临曲池些【言坐于堂上前伏槛楯下临曲水清池可渔钩也】芙蓉始发【芙蓉木莲花也】杂芰荷些【芙菱也秦人谓之茩言池水之中有芙蓉始发其华芰菱杂错罗列而生俱盛茂也或曰倚荷谓荷立主水中特倚之也】紫茎屏风【屏风水癸也】文縁波些【言复有水葵生于池中其茎紫色风起水动波縁其叶上而生文也或曰紫茎言荷茎紫色也屏风谓荷叶障风也】文异豹饰侍陂陁些【陂陁长陛也言侍从之人皆衣虎豹之皮异采之餙侍君堂隅卫阶陛也或曰侍陂池谓侍从于君游陂池之中也】轩辌旣低【轩辌皆轻车名也低屯也】步骑罗些【徒行为步乘马为骑罗列也言官厉之车既巳屯止步骑士众罗列而陈竢须君命也】兰薄戸树【薄附也树种也】琼木篱些【柴落为篱言所造舎种树兰蕙附于门户外以玉木为其篱落守御坚重又芬香也】魂兮归来何逺为些【逺为四方而不归也】室家遂宗【宗众也】食多方些【方道也言君九族室家遂以众盛人人晓味故饮食之和多方道也】稲粢穱麦【稲稌宷稷也穱择也择麦中先者】挐黄粱些【挐糅也言饭则以秔稲糅稲择新麦糅以黄粱和而柔嬬且香滑也】大苦醎酸【大苦防也】辛甘行些【辛谓椒姜也甘谓饴蜜也言取豉汁调和以椒姜醎酸和以饴蜜则辛甘之味皆发而行也】肥牛之腱【腱筋头也】臑若芳些【臑若烂也言取肥牛之腱烂熟之则肥濡羙也】和酸若苦陈吴些【言吴人工作和词甘酸其味若苦而复甘也】臑鼈炮羔【羔羊子也】有柘浆些【柘藷蔗也言复以饴臑鼈炮羔令之烂熟取藷蔗之汁为浆饮也或曰血鼈炮羔和牛五藏为羔臑鹜为羮】鹄酸臇鳬【臇小臛也】煎鸿鸧些【鸿鸿鴈也鸧鸧鹤也此言复以酢酱烹鹄为羮小臇臛鳬煎熬鸿鸧令之肥羙也】露鸡臛【露鸡露栖之鸡也有菜曰羮无菜日臛大也】厉而不爽些【厉烈也爽败也楚人名羮败曰爽言乃复烹露栖之肥鸡臛之内则其味清烈不败也】粔籹蜜饵有餦餭些【餦餭也言以蜜和米麫熬煎作粔籹梼黍作饵又有羙众味甘羙也】瑶浆勺【瑶玉也勺沾也】实羽觞些【实满也羽翠羽也觞觚也言食巳复有玉浆以沾之满于羽觞以潄口也】挫糟冻饮【挫捉也冻氷也】酎清凉些【酎醇酒也言盛夏则为覆蹙干酿捉去其糟但取清醇居之氷上然后饮之酒寒凉又长味好饮也】华酌既陈【酌酒斗也】有琼浆些【言酒樽在前华酌陈列复有玉浆恣意所用也】归来反故室敬而无妨些【妨害也言君魂急来归还反所居故室子孙承事防敬长无祸害也】肴羞未通【鱼肉为肴羞进也】女乐罗些【言肴膳巳具进举在前賔主之礼殷勤未通则女乐倡荡罗列在堂下也】敶钟按鼓造新歌些【言乃奏乐作音而橦钟一皷造为新曲之歌与众絶异也】涉江采菱发扬荷些【楚人歌曲也言巳涉渡大江南入湖池采取菱芰发扬荷叶喻屈原背去朝堂隠伏草泽失其所也】羙人既醉朱顔酡些【朱赤也酡着也言羙女饮啗醉饱则面着赤色而鲜好也】娭光眇视【娭戏也眇眺也】目曾波些【波华也言羙女酣乐顾望娯戏身有光文眺视曲眄目采盻然白黒分明若水波而重华也】被文服纎【文谓绮绣也纎谓罗縠也】丽而不竒些【丽美好也不奇竒也犹诗云不显文王不显显也言美女被服绮绣曵罗縠其容靡丽诚独竒怪者也】长发曼鬋艳陆离些【艳好貌也左氏传曰宋华督见孔父之妻目逆而送之曰羙而艳言羙人长髪工结鬋滑泽其状艳羙仪貌陆离而难具形也】二八齐容起郑舞些【郑舞郑国之舞也言二八羙女其仪容齐一被服同饰奋袂俱起而郑舞也或日郑舞郑重屈折而舞也】衽若交竿抚案下些【抚抵也言舞者使便旋衣袵掉揺回转相钩状若交竹竿以手抵案而徐来行也】竽瑟狂防【狂犹并也】搷鸣皷些【搷撃也言众乐并防吹竽弹瑟又搷撃鸣皷以进八音为之节】宫庭震惊【震动也惊骇也】发激楚些【激清声也言吹竽击皷众乐并防宫庭之内莫不震动惊骇复作激楚清声以发其音也】吴歈蔡讴【呉蔡国名也歈讴皆歌也】奏大吕些【大吕六律名也周官曰舞云门奏大吕言乃复使吴人歌谣蔡人讴吟进雅乐奏大吕五音六律声和调也】士女杂坐乱而不分些【言醉饱酣乐合鐏促席男女杂坐比肩齐膝恣意调戏乱而不分别也】放敶组缨班其相纷些【纷乱也言男女共坐除去威严放其冠缨舒敶印绶班然想乱不可整理】郑衞妖玩来杂陈些【襍厠也陈列也言郑卫二国复遣妖玩之好女来襍厠俱坐而陈列也】激楚之结【激感也结头髻也】独秀先些【秀异也言郑卫妖女工于服饰其结殊形能感楚人故异之使之先进也】菎蔽象棊【菎玉蔽簿箸以玉饰之也或言菎蕗今之箭囊也】有六簙些【投六箸行六棊故为六簙也言宴乐既毕乃设六簙以菎蔽作箸象牙为棊妙而且好也】分曹并进遒相迫些【遒亦迫也言分曹列偶并进技巧投箸行棊转相遒迫使不得择行也或曰分曹并进者谓并用射礼进也】成枭而牟【倍胜为牟】呼五白些【五白者簙齿也言巳棊巳枭当成牟胜射张食棊下兆于屈故呼五白以助投也】晋制犀比【晋国名也制作也比集也】费白日些【费光貌也言晋国工作簙棊箸比集犀角以为雕饰投之皜然如日光也】铿钟揺簴【铿撞也揺动也】揳梓瑟些【揳皷也言众賔既集共簙以相娯乐堂下复鸣大钟左右歌吟鼓瑟琴也】娱酒不废沈日夜些【言虽以酒相娱乐不废政事昼夜沈湎以忌忧也或曰娱酒不发发旦也诗云明发不寐言娱乐日夜湛乐又曰和乐且湛言昼夜以酒相乐也】兰膏眀烛华镫错些【言镫锭尽雕琢错镂饰以禽兽有英华也】结撰至思【撰犹博也】兰芳假些【假至也书曰假于上下兰芳以喻贤人也言君能结撰博専至之心以思贤人贤人即自至也】人有所极同心赋些【赋诵也言众坐之人各欲尽情与巳同心者犹诵忠信与道得也】酎饮尽欢乐先故些【故旧也言饮酒作乐尽已欢欣者诚欲乐我先祖及与故旧人也】魂兮归来反故居些【言魂神宜急来归还反楚国居旧故之处安乐无忧也】乱曰献嵗发春兮汩吾南征【献进也征行也言嵗始来进春气奋扬万物皆感气而生自伤放逐独南行也】菉苹齐华兮【菉王刍也】白芷生【言屈原放时菉苹之其叶适齐白芷萌芽方始欲生防时所见自伤衣也犹诗云昔我往矣杨桞依依也】路贯庐江兮左长薄【贯出也庐江长薄地名也言屈原行先出庐江遇歴长薄在江北时由东而行故言左也】倚沼畦瀛兮【沼池也畦犹区也瀛池中也楚人名池泽中曰瀛】遥望博【遥逺也博平也言巳偱江而行遂入池泽其中区瀛逺望平博无人民也】青骊结驷兮【纯黒为骊结连也四马为驷】齐千乗【齐同也言屈原尝与君俱猎于此官属齐驾驷马或青或黒连车千乗皆同服也】悬火延起兮顔烝【悬火火镫也天也言已时从君夜猎悬镫林木之中其火延烧于野泽上烝天使之黒色也】步及骤处兮【骤走也处止也】诱骋先【诱导也骋驰也言猎时有步行者有乗马走骤者有处止者分巳围兽者己独驰骋为君之先导也】抑骛若通兮【抑止也骛驰也若顺也】引车右还【还转也言抑止驰骛者顺通共获引车右转以遮兽也】与王趋梦兮课后先【梦泽中也楚人名泽为梦中左氏传曰楚大夫鬬伯比与防公之女媱而生子弃诸梦中言已与怀王俱猎于梦泽之中课第羣臣先至后至也】君王亲发兮惮青兕【发射也惮惊也言怀王是时亲自射兽惊青兕牛而不能制也以言尝侍从君猎今乃放逐因叹而自伤闵也】朱眀承夜兮【朱明日也承续也】时不可防淹【淹乆也言嵗月逝往昼夜相续年命将老不可乆处当急归来也】皋兰被径兮【皋泽也被覆也径路也】斯路渐【渐没也言泽中香草茂盛覆被径路人无采取者水来增溢渐没其道将至弃捐也以言贤人久处山野君不事用亦将陨颠也】湛湛江水兮【湛湛水貌】上有枫【枫木名也言湛湛江水浸润枫木使之茂盛伤巳不防君惠而身放弃曽不若树木得其所也或曰水旁林木中鸟兽所聚不可居之也】目极千里兮伤春心【言湖泽博平春时草短望见千里令人愁思而伤心也或曰荡春心荡涤也言春时泽平望逺可以涤荡愁思之心也】魂兮归来哀江南【言魂魄当急来归江南土地僻逺山林险阻诚可哀伤不足处也】
  </div>
  <div class="pagination">
   <a href="楚辞章句.html">
    上一页
   </a>
   <a href="楚辞章句.html">
    1
   </a>
   <span class="current-page">
    2
   </span>
   <a href="楚辞章句_page3.html">
    3
   </a>
   <a href="楚辞章句_page4.html">
    4
   </a>
   <a href="楚辞章句_page5.html">
    5
   </a>
   <a href="楚辞章句_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
