<!DOCTYPE html>
<html>
 <head>
  <meta charset="utf-8"/>
  <title>
   楚辞补注 - 第 1 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   楚辞补注 - 第 1 页/共 5 页
  </h1>
  <div class="content">
   钦定四库全书　　　　　集部一
　　楚词补注目録　　　　　　楚词类
　　【班孟坚云始楚贤臣屈原被谗放流作离骚诸赋以自伤悼后有宋玉唐勒之属慕而述之皆以显名汉兴高祖王兄子濞于吴招致天下娱防子弟枚乘邹阳严夫子之徒兴于文景之际而淮南王安都夀春招宾客著书而吴有严助朱买臣贵显汉朝故世传楚词】
　　汉防左都水使者光禄大夫臣刘向集
　　后汉校书郎臣王逸章句
　　【一本云校书郎中后汉文苑传云逸字叔师南郡宜城人元初中举上计吏为校书郎顺帝时为侍中着楚词章句行于世】
　　离骚经第一【屈原释文第一无经字】
　　九歌第二【释文第三一本九歌至九思下皆有传字】天问第三【释文第四】
　　九章第四【释文第五】
　　逺游第五【释文第六】
　　卜居第六【释文第七】
　　渔父第七【释文第八】
　　九辩第八【宋玉释文第二】
　　招魂第九【释文第十】
　　大招第十【屈原或言景差释文第十六】
　　惜誓第十一　【贾谊释文第十五】
　　招隐士第十二【淮南小山释文第九】
　　七谏第十三　【东方朔释文第十二】
　　哀时命第十四【严忌释文第十四】
　　九懐第十五　【王襃释文第十一】
　　九叹第十六　【刘向释文第十三】
　　九思第十七　【王逸释文第十七】
　　按九章第四九辩第八而王逸九章注云皆解于九辩中知释文篇第盖旧本也后人始以作者先后次叙之尔鲍钦止云辨骚非楚词本书不当录班孟坚二序旧在天问九叹之后今附于第一通之末云
　　【臣】等谨案楚词补注十七巻宋洪兴祖撰兴祖字庆善丹阳人政和中登上舎第南渡后召试授秘书省正字厯官提防江东刑狱知真州饶州后忤秦桧编管昭州卒事迹具宋史儒林传案陈振孙书録解题列补注楚词十七巻考异一巻称兴祖少时从栁展如得东坡手校十巻凡诸本异同皆两出之后又得洪玉父而下本十四五家防校遂为定本始补王逸章句之未备者成书又得姚廷辉本作考异附古本释文之后又得欧阳永叔孙莘老苏子容本于闗子东叶少协校正以补考异之遗云云则旧本兼载释文而考异一巻附之在补注十七巻之外此本每巻之末原有汲古后人毛表字奏叔依古本是正印记而考异已散入各句下未知谁所窜乱也又目録之后有兴祖附记称鲍钦止云辨骚非楚词本书不当録班固二序旧在九叹之后今附于第一通之末云云此本离骚之末有班固二序与所记合而刘勰辨骚一篇仍列序后亦不详其何故岂但言其不当録而未敢遽删欤汉人注书大抵简质又往往举其训诂而不备列其考据兴祖是编列逸注于前而一一疏通证明补注于后于逸注多所阐发又皆以补曰二字别之使与原文不乱亦异乎明代诸人妄改古书恣情损益盖于楚词诸注之中特为善本故陈振孙称其用力之勤而朱子作集注亦多取其説云乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆费墀



　　钦定四库全书
　　楚词补注巻一
　　宋　洪兴祖　撰
　　【隋唐书志有皇甫遵训参解楚辞七巻郭璞注十巻宋处士诸葛楚词音一巻刘杳草木虫鱼疏二巻孟奥音一巻徐邈音一巻始汉武帝命淮南王安为离骚传其书今亡按屈原传云国风好色而不淫小雅怨诽而不乱若离骚者可谓兼之矣又曰蝉蜕于浊秽以浮游尘埃之外不获世之滋垢皭然泥而不滓推此志虽与日月争光可也班孟坚刘勰皆以为淮南王语岂太史公取其语以作传乎汉宣帝时九江被公能为楚词隋有僧道骞者善读之能为楚声音韵清切至唐传楚词者皆祖骞公之音】
　　离骚经章句第一　离骚
　　离骚经者屈原之所作也屈原与楚同姓仕于懐王为三闾大夫三闾之职掌王族三姓曰昭屈景【战国防楚有昭奚恤元和姓纂云屈楚公族芊姓之后楚武王子瑕食采于屈因氏焉屈重屈荡屈建屈平竝其后又云景姓楚有景差汉徙大族昭屈景三姓于闗中】屈原序其谱属率其贤良以厉国士入则与王图议政事决定嫌疑出则监察羣下应对诸侯谋行职修王甚珍之同列大夫上官靳尚妬害其能共谮毁之【史记曰上官大夫与之同列又曰用事臣靳尚】王乃疏屈原【疏一作逐】屈原执履忠贞而被谗衺【一作邪】忧心烦乱不知所愬乃作离骚经离别也骚愁也经径也言己放逐离别中心愁思犹依道径【一云陈直径一云陈道径】以风谏君也【太史公曰离骚者犹离忧也班孟坚曰离犹遭也明己遭忧作辞也顔师古云忧动曰骚余按古人引离骚未有言经者盖后世之士祖述其词尊之为经耳非屈原意也逸説非是】故上述唐虞三后之制下序桀纣羿浇之败冀君觉悟反于正道而还巳也是时秦昭王使张仪谲诈懐王令絶齐交又使诱楚请与俱会武闗遂胁【一作脇】与俱归拘留不遣卒客死于秦【史记曰屈平既绌其后秦欲伐齐齐与楚从亲惠王患之乃令张仪详去秦厚币委质事楚详与佯同又曰秦昭王与楚婚欲与懐王会屈平曰秦虎狼之国不可信不如无行懐王卒行入武闗秦伏兵絶其后因留懐王然则使张仪谲诈懐王令絶齐者乃惠王非昭王也】其子襄王复用谗言迁屈原于江南【史记曰懐王长子顷襄王立令尹子兰使上官大夫短屈原于顷襄王王怒而迁之】屈原放在草野【草一作山】复作九章援天引圣以自证明终不见省不忍以清白久居浊世遂赴汨渊自沈而死【前汉地理志长沙有罗县荆州记曰县北带汨水水源出豫章艾县界西流注湘防湘西北去县三十里名为屈潭屈原自沈处汨音觅】离骚之文依诗取兴引类譬谕故善鸟香草以配忠贞恶禽臭物以比谗佞灵脩美人以嫓于君【嫓配也匹诣切】宓妃佚女以譬贤臣虬龙鸾鳯以托君子飘风云霓【飘一作飇】以为小人其词温而雅其义皎而朗【一作明】凡百君子莫不慕其清高嘉其文采哀其不遇而愍其志焉【愍一作闵魏文帝典论云优游按衍屈原尚之穷侈极妙相如之长也然原据托譬喻其意周旋绰有余地长卿子云不能及宋子京云离骚为词赋之祖后人为之如至方不能加矩至圆不能过规矣】
　　帝高阳之苗裔兮【徳合天地称帝苗也裔末也高阳颛顼有天下之号也帝系曰颛顼娶于腾隍氏女而生老僮是为楚先其后熊绎事周成王封为楚子居于丹阳周幽王时生若敖奄征南海北至江汉其孙武王求尊爵于周周不与遂僣号称王始都于郢是时生子瑕受屈为客卿因以为氏屈原自道本与君共祖俱出颛顼末之子孙是恩深而义厚也补曰皇甫谧曰高阳都帝丘今东郡濮阳是也张晏曰高阳所兴之地名也刘子史通云作者自叙其流出于中古离骚经首章上陈氏族下列祖考先述厥生次显名字自叙发迹实基于此降及司马相如始以自叙为传至马迁扬雄班固自叙之篇实烦于代】朕皇考曰伯庸【朕我也皇美也父死称考诗曰既右烈考伯庸字也屈原言我父伯庸体有美徳以忠辅楚世有令名以及于己补曰蔡邕云朕我也古者上下共之咎繇与帝舜言称朕屈原曰朕皇考至秦独以为尊称汉遂因之唐五臣注文选云古人质与君同称朕又以伯庸为屈原父名皆非也原为人子忍斥其父名乎】摄提贞于孟陬兮【太岁在寅曰摄提格孟始也贞正也于于也正月为陬补曰并出尔雅陬侧鸠切】惟庚寅吾以降【庚寅日也降下也孝经曰故亲生之膝下寅为阳正故男始生而立于寅庚为隂正故女始生而立于庚言巳以太岁在寅正月始春庚寅之日卜母之体而生得隂阳之正中也补曰天问云皆归防鞠而无害厥躬何后益作革而禹播降九叹云赴江湘之湍流兮顺波凑而下降徐徘徊于山阿兮飘风来之匈匈降乎攻切下也见集韵説文曰元气起于子男左行三十女右行二十俱立于已为夫妇褢姙于巳巳为子十月而生男起巳至寅女起巳至申故男年始寅女年始申也淮南子注同】皇览揆余初度兮【皇皇考也览观也揆度也初始也览一作鉴一本余下有于字五臣云我父鉴度我初生之法度】肇锡余以嘉名【肇始也锡赐也嘉善也言父伯庸观我始生年时度其日月皆合天地之正中故赐我以美善之名也】名余曰正则兮【正平也则法也】字余曰灵均【灵神也均调也言正平可法则者莫过于天养物均调者莫神于地高平曰原故父伯庸名我为平以法天字我为原以法地言已上能安君下能养民也礼曰子生三月父亲名之既冠而字之名所以正形体定心意也字者所以崇仁义序长幼也夫人非名不荣非字不彰故子生父思善应而名字之以表其徳观其志也五臣云灵善也均亦平也言能正法则善平理补曰史记屈原名平文选以平为字误矣正则以释名平之义灵均以释字原之义名有五屈原以徳命也礼记曰三月之末父执子之右手咳而名之又曰既冠而字之成人之道也士冠礼云宾字之曰昭告尔字爰字孔嘉字虽朋友之职亦父命也】纷吾既有此内美兮【纷盛貌五臣曰内美谓忠贞】又重之以脩能【脩逺也言已之生内含天地之美气又重有絶逺之能与众异也言谋足以安社稷智足以解国患威能制强御仁能懐逺人也补曰重储用切再也非轻重之重能本兽名熊属故有絶人之才者谓之能此读若耐叶韵】扈江离与辟芷兮【扈被也楚人名被为扈江离芷皆香草名辟幽也芷幽而香文选离作蓠五臣云扈披也补曰扈音户左传云九扈为九农正扈民无淫者也扈止也江离説者不同説文曰江蓠靡芜然司马相如赋云被以江离糅以蘼芜乃二物也本草蘼芜一名江离江离非蘼芜也犹杜若一名杜蘅杜蘅非杜若也蘼芜见九歌郭璞云江离似水荠张勃云江离出海水中正青似乱髪郭恭义云赤叶未知孰是辟匹亦切白正一名白茝生下泽春生叶相对婆娑紫色楚人谓之药】纫秋兰以为佩【纫索也兰香草也秋而芳佩饰也所以象徳故行清洁者佩芳徳仁明者佩玉能解结者佩觿能决疑者佩玦故孔子无所不佩也言已修身清洁乃取江离辟芷以为衣被纫索秋兰以为佩饰博采众善以自约束也补曰纫女邻切方言曰续楚谓之纫説文云繟绳也古者男女皆佩容臭臭香物也又曰佩帨茝兰则兰芷之类古人皆以为佩也相如赋云蕙圃衡兰顔师古云兰即今泽兰也本草注云兰草泽兰二物同名兰草一名水香李云都梁是也水经云零陵郡都梁县西小山上有渟水其中悉生兰草绿叶紫茎泽兰如薄荷防香荆湘岭南人家多种之此与兰草大抵相类但兰草生水傍叶光润尖长有岐隂小紫花红白色而香五六月盛而泽兰生水泽中及下湿地苗高二三尺叶尖防有毛不光润方茎紫节七月八月开花带紫白色此为异耳诗云士与女方秉蕳兮陆机云蕳即兰也其茎叶似药草泽兰广而长节节中亦高四五尺汉诸池苑及许昌宫中皆种之文选云秋兰被涯注云秋兰香草生水边秋时盛也荀子云兰生深林本草亦云一种山兰生山侧似刘寄奴叶无桠不对生花心防黄赤楚词有秋兰春兰石兰王逸皆曰香草不分别也近时刘次庄乐府集云离骚曰纫秋兰以为佩又曰秋兰兮青青绿叶兮紫茎今沅澧所生花在春则黄在秋则紫然而春黄不若秋紫之芬馥也由是知屈原真所谓多识草木鸟兽而能尽究其所以情状者欤黄鲁直兰説云兰生深山丛薄之中不为无人而不芳含香体洁平居与萧艾同生而不殊清风过之其香蔼然在室满室在堂满堂所谓含章以时发者也然兰蕙之才徳不同兰似君子蕙似士夫槩山林中十蕙而一兰也离骚曰予既滋兰之九畹又树蕙之百亩招防光风转蕙泛崇兰以是知楚人贱蕙而贵兰矣兰蕙丛出莳以沙石则茂沃以汤茗则芳是所同也至其发华一干一华而香有余者兰一干五七华而香不足者蕙也蕙虽不若兰其视椒榝则逺矣其言兰蕙如此当俟博物者】汩余若将不及兮【汩去貌疾若水流也不一作弗五臣云岁月行疾若将追之不及补曰汩越笔切方言云疾行也南楚之外曰汩】恐年岁之不吾与【言我念年命汩然流去诚欲辅君心中汲汲常若不及又恐年岁忽过不与我相待而身老耄也补曰恐区用切疑也下竝同论语曰日月逝矣岁不我与】朝搴阰之木兰兮【搴取也阰山名补曰搴音蹇説文防拔取也南楚语引朝防阰之木兰阰频脂切山在楚南本草云木兰皮似桂而香状如楠树高数仭任昉述异记云木兰川在寻阳江也多木兰】夕揽洲之宿莽【揽采也水中可居者曰洲草冬生不死者楚人名曰宿莽言己旦起陞山采木兰上事太阳承天度也夕入洲泽采取宿莽下奉太隂顺地数也动以神祗自勅诲也木兰去皮不死宿莽遇冬不枯以喻谗人虽欲困巳巳受天性终不可变易也揽一作防一作擥洲一作中洲补曰揽卢敢切取也莽莫补切尔雅云巻施草拔心不死即宿莽也】日月忽其不淹兮【淹久也忽释文作曶】春与秋其代序【代更也序次也言日月昼夜常行忽然不久春往秋来以次相代言天时易过人年易老也】惟草木之零落兮【零落皆堕也草曰零木曰落零一作苓】恐美人之迟暮【迟晚也美人谓懐王也人君服饰美好故言美人也言天时运转春生秋杀草木零落岁复尽矣而君不建立道徳举贤用能则年老耄晩暮而功不成事不遂也补曰屈原有以美人喻君者恐美人之迟暮是也有喻善人者满堂兮美人是也有自喻者送美人兮南浦是也】不抚壮而弃秽兮【年徳盛曰壮弃去也秽行之恶也以喻谗邪百草为稼穑之秽谗佞亦为忠直之害也文选无不字五臣云抚持也言持盛壮之年废弃道徳用谗邪之言为秽恶之行补曰抚芳武切不抚壮而弃秽者谓其君不肯当年徳盛壮之时弃逺谗佞也五臣注误】何不改乎此度【改更也言愿令君甫及年徳盛壮之时修明政教弃去谗佞无令害贤改此惑误之度修先王之法也甫及一作抚及一作务及文选云何不改其此度一云何不改乎此度也五臣云何不早改此法度以从忠正之言】乘骐骥以驰骋兮【骐骥骏马也以喻贤智言乘骏马一日可致千里以言任贤智则可成于治也乘一作椉文选作防驰一作驼补曰驼即驰字下同】来吾道夫先路【路道也言已如得任用将驱先行愿来随我遂为君导入圣王之道也文选作导夫先路一本句末有也字五臣云言君能任贤人我得申展则导引入先王之道路】昔三后之纯粹兮【后君也谓禹汤文王也至美曰纯齐同曰粹】固众芳之所在【众芳谕羣贤言往古夏禹殷汤周之文王所以能纯美其徳而有圣明之称者皆举用众贤使居显职故道化兴而万国宁也五臣云三王所以有纯美之徳以众贤所在故也】杂申椒与菌桂兮【申重也椒香木也其芳小重之乃香菌薰也叶曰蕙根曰薰五臣云杂非一也申用也椒菌桂皆香木补曰菌音窘博雅云菌薰也其叶谓之蕙则菌与蕙一种也下文别言蕙茝又云矫菌桂以纫蕙则菌桂自是一物本草有菌桂花白蘂黄正圆如竹菌一作箘其字从竹五臣以为香木是矣其以申为用则非也淮南子曰申茮杜茝美人之所懐服】岂维纫夫蕙茝【纫索也蕙茝皆香草以喻贤者言禹汤文王虽有圣徳犹杂用众贤以致于治非独索蕙茝任一人也故尧有禹咎繇伯夷朱虎益防殷有伊尹傅説周有吕旦散宜召毕是杂用众芳之效也补曰本草云薫草一名蕙草生下湿地陶隐居云俗人呼防草状如茅而香为薰草人家颇种之引山海经云薫草麻叶而方茎赤花而黑实气如蘼芜可以巳厉又广志云蕙草绿叶紫花陈藏器云此即是零陵香生零陵山谷南越志名燕草黄鲁直説与此异已见上椒与菌桂木类也蕙茝草类也以言贤无小大皆在所用茝白芷也昌改切】彼尧舜之耿介兮【尧舜圣徳之王也耿光也介大也补曰耿古迥古幸二切】既遵道而得路【遵循也路正也尧舜所以有光大圣明之称者以循用天地之道举贤任能使得万事之正也夫先三后者据近以及逺明道徳同也五臣云循用大道补曰上言三后下言尧舜谓三后遵尧舜之道以得路也路大道也】何桀纣之猖披兮【桀纣夏殷失位之君猖披衣不带之貌猖一作昌释文作倡披一作被五臣云昌披谓乱也补曰博雅云裮被不带也被音披】夫惟防径以窘步【捷疾也径邪道也窘急也言桀纣愚惑违背天道施行惶遽衣不及带欲涉邪径急疾为治故身触陷阱至于灭亡以法戒君也惟一作维五臣云言桀纣苦人使乱用捷疾邪径急步而理之补曰桀纣之乱若衣披不带者以不由正道而所行蹙廹耳左传曰待我不如捷之速也捷邪出也论语曰行不由径径步道也】惟夫党人之偷乐兮【党朋也论语曰羣而不党偷茍且也一无夫字】路幽昧以险隘【路道也幽昧不明也险隘喻倾危言巳念彼谗人相与朋党嫉妬忠直茍且偷乐不知君道不明国将倾危以及其身也补曰小人朋党偷为逸乐则中正之路塞矣隘狭也逺游云悲世俗之廹阨相如大人赋作廹隘阨隘一也】岂余身之惮殃兮【惮难也殃咎也一无身字补曰小人用事则贤人被殃惮徒案切忌难也】恐皇舆之败绩【皇君也舆君之所乗以喻国也绩功也言我欲諌争者非难身之被殃咎也但恐君国倾危以败先王之功五臣云言我所以不难殃咎谏争者恐君行事之失补曰皇舆宜安行于大中至正之道而当幽昧险隘之地则败绩矣左传曰大崩曰败绩】忽奔走以先后兮及前王之踵武【踵继也武迹也诗曰履帝武敏歆言已急欲奔走先后以辅翼君者兾及先王之徳继续其迹而广其基也奔走先后四辅之职也诗曰予聿有奔走予聿有先后是之谓也忽一作急补曰忽疾貌奔旧音布顿切相导前后曰先后先先见切踵亦迹也】荃不察余之中情兮【荃香草以喻君也人君被服芬香故以香草为喻恶数指斥尊者故变言荃也察一作揆中一作忠补曰荃与荪同庄子云得鱼而忘荃音义云七全切崔音孙香草可以饵鱼疏云荪荃也陶隐居云东间溪侧有名溪荪者根形气色极似石上菖蒲而叶正如蒲无脊诗咏多云兰荪正谓此也】反信谗而齌怒【齌疾也言懐王不徐徐察我忠信之情反信谗言而疾恶巳也齌一作齐补曰齌音賷又音妻説文云齌炊餔疾也释文齐或作赍并柤西切五臣云齐同也反信谗人与之同怒于我】余固知謇謇之为患兮【謇蹇忠贞貌也易曰王臣謇謇匪躬之故补曰今易作蹇蹇先儒引经多如此葢古今本或不同耳】忍而不能舍也【舍止也言巳知忠言謇謇諌君之过必为身患然中心不能自止而不言也文苑无而字一本忍上有余字一无也字五臣云恐君之败故忍此祸患而不能止补曰顔师古云舍尸夜切训止息人之屋舍及星辰次舍其义皆同论语曰不舍昼夜谓晓夕不息耳今人音舍非也】指九天以为正兮【指语也九天谓中央八方也正平也五臣云九阳数谓天也补曰九章云所作忠而言之兮指苍天以为正淮南子九天中央钧天东方苍天东北变天北方天西北幽天西方昊天西南朱天南方炎天东南阳天又广雅九天东方皥天南方赤天西方成天余同】夫唯灵脩之故也【灵神也脩逺也能神明逺见者君徳也故以喻君言巳将陈忠防内虑之心上指九天告语神明使平正之惟用懐王之故欲自尽也唯一作惟一无也字五臣云灵脩言有神明长久之道者君徳也言我指九天欲为君行正平之道而君不用我故将欲自尽补曰王逸言自尽者谓自竭尽耳五臣説误】曰黄昏以为期兮羌中道而改路【补曰一本有此二句王逸无注至下文羌内恕巳以量人始释羌义疑此二句后人所増耳九章曰昔君与我诚言兮曰黄昏以为期羌中道而囘畔兮反既有此他志与此语同】初既与余成言兮【初始也成平也言犹议也补曰成言谓诚信之言一成而不易也九章作诚言】后悔遁而有他【遁隐也言懐王始信任己与我平议国政后用谗言中道悔恨隐慝其情而有他志也遁一作遯他一作佗五臣云悔改遯移也改移本情而有他志】余既不难夫离别兮【近曰离逺曰别一无夫字】伤灵脩之数化【化变也言我竭忠见过非难与君离别也伤念君信用谗言志数变易无常操也五臣云伤惜也补曰数所角切化音花下同】余既滋兰之九畹兮【滋莳也十二亩曰畹或曰田之长为畹也五臣云滋益也释文作音栽补曰説文田三十亩曰畹于阮切】又树蕙之百亩【树种也二百四十步为亩言巳虽见放流犹种莳众香修行仁义勤身自勉朝暮不倦也五臣云兰蕙喻行言我虽被斥逐修行弥多释文亩作畮补曰亩莫后切司马法六尺为步步百为亩秦孝公之制二百四十步为亩畹或曰十二亩或曰三十亩九畹盖多于百亩矣然则种兰多于蕙也此古人贵兰之意】畦留夷与掲车兮【畦共呼种之名留夷香草也掲车亦芳草一名芞舆五十亩为畦掲一作藒文选作蒥荑防车补曰畦音携揭藒防并丘谒切相如赋云杂以留夷张揖曰留夷新夷顔师古曰留夷香草非新夷新夷乃树耳一云留夷药名尔雅藒车芞舆本草拾遗云藒车味辛生彭城高数尺白花芞音迄】杂杜衡与芳芷【杜衡芳芷皆香草也言巳积累众善以自洁饰复植留夷杜衡杂以芳芷芬香益畅徳行弥盛也衡一作蘅补曰尔雅杜上卤注云杜衡也似葵而香山海经云天帝山有草状似葵其臭如蘼芜名曰杜衡本草云叶似葵形如马蹄故俗云马蹄香】兾枝叶之峻茂兮【兾幸也峻长也文选作葰五臣云茂盛貌音俊补曰相如赋云实叶葰楙葰音峻】愿竢时乎吾将刈【刈获也草曰刈谷曰获言己种植众芳幸其枝叶茂长实核成熟愿待天时吾将获取收藏而飨其功也以喻君亦宜蓄养众贤以时进用而待仰其治也文选竢作俊】虽萎絶其亦何伤兮【萎病也絶落也补曰萎草木枯死也于危切】哀众芳之芜秽【言巳所种芳草当刈未刈蚤有霜雪枝叶虽蚤萎病絶落何能伤于我乎哀惜众芳摧折枝叶芜秽而不成也以言已修行忠信兾君任用而遂斥弃则使众贤志士失其所也五臣云言我积行为谗邪所害见逐亦犹植芳草为霜露所伤而落虽如是于我亦何能伤但恐众贤志士见而芜秽不自修也补曰芜荒也秽恶也】众皆竞进以贪婪兮【竞并也爱财曰贪爱食曰婪以一作而补曰并逐曰竞婪卢含切音岚】凭不猒乎求索【凭满也楚人名满曰凭言在位之人无有清洁之志皆并进取贪婪于财利中心虽满犹复求索不知猒饱也凭一作冯补曰凭皮氷切索求也书序曰八卦之説谓之八索徐邈读作苏故切则索亦有素音】羌内恕巳以量人兮【羌楚人语词也犹言卿何为也以心揆心为恕量度也补云羌去羊切楚人发语端也文选注云羌乃也一云叹声也量力香切】各兴心而嫉妬【兴生也害贤为嫉害色为妬言在位之臣心皆贪婪内以其志恕度他人谓与巳不同则各生嫉妬之心推弃清洁使不得用也故外传曰太山之防鸣吓鸳雏此之谓也兴心文选误作与心五臣云贪婪之人乃内恕于已以量度它人谓与已同贪若否则各生嫉妬之心谗谮之使不得进用补曰贪婪之人不知其非自恕以度人谓君子亦有竞进求索之人故各兴心而嫉妬也】忽驰骛以追逐兮【五臣云忽急也驰一作驼补曰骛乱驰也】非余心之所急【言众人所以驰骛惶遽者争追逐权贵求财利也故非我心之所急众人急于财利我独急于仁义也】老冉冉其将至兮【七十曰老冉冉行貌五臣云冉冉渐渐也】恐脩名之不立【立成也言人年命冉冉而行我之衰老将以来至恐脩身建徳而功不成名不立也论语曰君子疾没世而名不称焉屈原建志清白贪流名于后世也补曰脩名脩洁之名也屈原非贪名者然无善名以传世君子所耻故孔子曰伯夷叔齐饿于首阳之下民到于今称之脩与修同古书通用】朝饮木兰之坠露兮【坠堕也】夕餐秋菊之落英【英华也言已旦饮香木之坠露吸正阳之津液暮食芳菊之落华吞正隂之精蘂动以香净自润泽也餐一作飡五臣云取其香洁以合已之徳补曰饮啜也音防餐吞也七安切秋花无自落者当读如我落其实而取其华之落魏文帝云芳菊含乾坤之纯和体芬芳之淑气故屈原悲冉冉之将老思飡秋菊之落英辅体延年莫斯之贵】茍余情其信姱以练要兮【苟诚也练简也五臣云苟且姱大练择也且信大择道要而行补曰信姱言实好也与信芳信美同意姱苦切要于笑切】长顑颔亦何伤【顑颔不饱貌言已饮食清洁诚欲使我形貌信而美好中心简练而合于道要虽长顑颔饥而不饱亦何所伤病也何者众人苟欲饱于财利已独欲饱于仁义也补曰言我中情实美又择要道而行虽顔色憔悴形容枯槁亦何伤乎彼先口体而后仁义岂知要者或曰有道者虽贫贱而容貌不枯屈原何为其顑颔也曰当是时国削而君辱原独得不忧乎顑虎感切颔戸感切又上古湛切下鱼检切顑颔食不饱面黄貌颔一作颔音同】擥木根以结茝兮【擥持也根以喻本文选擥作掔补曰掔啓妍切亦持也荀子云兰槐之根是为芷注云苖名兰槐根名芷然则木根与茝皆喻本也】贯薜荔之落蘂【贯累也薜荔香草也缘木而生蘂实也累香草之实执持忠信貌也言已施行常擥木引坚据持根本又贯累香草之实执持忠信不为华饰之行也五臣云贯拾也蘂花心也言我持木之本佩结香草拾其花心以表已之忠信补曰薜蒲计切荔郎计切山海经小华之山其草多薜荔状如乌韭而生于石上注云亦缘木生管子云薜荔白芷蘪芜椒连五臭所校校谓馨烈之鋭前汉乐章云都荔遂芳谓都薜荔俱有芬芳也花外曰萼内曰蘂蘂花须头点也】矫菌桂以纫蕙兮【矫直也五臣云矫举也举此香木以自比补曰九章云木兰以矫蕙】索胡绳之纚纚【胡绳香草也纚纚索好貌言已行虽据履根本犹复矫直菌桂芬香之性纫索胡绳令之泽好以善自约束终无懈倦也补曰説文索昔各切草有茎叶可作绳索纚所绮切】謇吾法夫前修兮非世俗之所服【言我忠信謇謇者乃上法前世逺贤固非今时俗人之所服行也一云謇难也言已服饰虽为难法我仿前贤以自修洁非本今世俗人之所服佩文选謇作蹇世作时五臣云蹇难也前修谓前代修习道徳之人服用也言我所以遭难者吾法前修道徳之人故不为世俗所用补曰謇又训难易之难非蹇难之字也世所传楚词惟王逸本最古凡诸本异同皆当以此为正又李善注本有以世为时为代以民为人之类皆避唐讳当从旧本】虽不周于今之人兮【周合也】愿依彭咸之遗则【彭咸殷贤大夫諌其君不听自投水而死遗余也则法也言已所行忠信虽不合于今之世愿依古之贤者彭咸余法以自率属也补曰顔师古云彭咸殷之介士不得其志投江而死按屈原死于顷襄之世当懐王时作离骚巳云愿依彭咸之遗则又曰吾将从彭咸之所居葢其志先定非一时忿怼而自沈也反离骚曰弃由之所珎兮摭彭咸之所遗岂知屈子之心哉】长太息以掩涕兮哀民生之多艰【艰难也言已自伤所行不合于世将效彭咸沈身于渊乃太息长悲哀念万民受命而生遭遇多难以陨其身申生雉经子胥沈江是谓多难也五臣云太息掩涕哀此万姓遭轻薄之俗而多屯难补曰掩涕犹涙也逺游曰哀民生之长勤与此意同】余虽好修姱以鞿羁兮【鞿羁以马自喻缰在口曰鞿革络头曰羁言为人所系累也五臣云言我虽习前人之大道而为谗人所衔勒补曰鞿居依切羁居宜切下文云余独好修以为常修姱谓修洁而姱美也】謇朝谇而夕替【谇諌也诗曰谇予不顾替废也言已虽有絶逺之智姱好之姿然以为谗人所鞿羁而系累矣故朝諌謇謇于君夕暮而身废弃也补曰谇音防又音信今诗作讯讯告也】既替余以蕙纕兮【纕佩带也补曰纕息羊切下云解佩纕以结言】又申之防揽茝【又复也言君所以废弃已者以余带佩众香行以忠正之故也然犹复重引芳茝以自结束执志弥笃也一云又申之防茝五臣云申重也揽持也】亦余心之所善兮虽九死其犹未悔【悔恨也言已履行忠信执守清白亦我中心之所美善也虽以见过支解九死终不悔恨五臣云九数之极也以此遇害虽九死无一生未足悔恨】怨灵脩之浩荡兮【上政迷乱则下怨父行悖惑则子恨灵脩谓懐王也浩犹浩浩荡犹荡荡无思虑貌也诗曰子之荡兮补曰今诗作汤汤荡也孔子曰诗可以怨孟子曰小弁之怨亲亲也亲之过大而不怨是愈疏也屈原于懐王其犹小弁之怨乎】终不察夫民心【言巳所以怨恨于懐王者以其用心浩荡骄敖放恣无有思虑终不省察万民善恶之心故朱紫相乱国将倾危也夫君不思虑则忠臣被诛忠臣被诛则风俗怨而生逆暴故民心不可不熟察之也民一作人五臣云浩荡法度壊貌言我怨君法度废壊终不察众人悲苦】众女嫉余之蛾眉兮【众女谓众臣女隂也无专擅之义犹君动而臣随也故以喻臣蛾眉好貌蛾一作娥补曰反离骚云知众嫮之疾妬兮何必累之蛾眉此亦班孟坚顔之推以为露才巳之意夫冶容诲淫目桃心与孟子所谓不由其道者而以汚原何哉诗人称庄姜之贤曰螓首蛾眉葢言其质之美耳师古云蛾眉形若蚕蛾眉也】谣诼谓余以善淫【谣谓毁也诼犹谮也淫邪也言众女嫉妬蛾眉美好之人谮而毁之谓之美而淫不可信也犹众臣嫉妬忠正言巳淫邪不可任也以一作之五臣云谗邪之人谓我善为淫乱补曰謡音遥尔雅徒歌谓之謡谓謡言也诼竹角切方言云诼愬也楚以南谓之诼言众女竞为謡言以谮愬我彼淫人也而谓我善淫所谓恕巳以量人】固时俗之工巧兮偭规矩而改错【偭背也圆曰规方曰矩改更也错置也言今世之工才知强巧背去规矩更造方圆必失坚固败材木也以言佞臣巧于言语背违先圣之法以意妄造必乱政治危君国也五臣云规矩法则也补曰偭音面贾谊云偭枭獭以隐处错音措】背绳墨以追曲兮【追犹随也绳墨所以正曲直补曰背违也墨度名也五尺曰墨追古随字】竞周容以为度【周合也度法也言百工不循绳墨之直道随从曲木屋必倾危而不可居也以言人臣不修仁义之道背弃忠直随从枉佞苟合于世以求容媚以为常法身必倾危而被刑戮也补曰偭规矩而改错者反常而妄作背绳墨以追曲者枉道以从时】忳郁邑余侘傺兮【忳忧貌侘傺失志貌侘犹堂堂立貌也傺住也楚人名住曰傺邑一作悒一本注云忳自念貌五臣云忳郁忧思貌悒不安也补曰忳徒浑切闷也郁邑忧貌下文曰曽歔欷余郁邑兮五臣以忳郁为句絶误矣侘敕加切傺丑利切又上勅驾切下勅界切方言云傺逗也南楚谓之傺郭璞云逗即今住字】吾独穷困乎此时也【言我所以忳忳而忧中心郁邑怅然住立而失志者以不能随从世俗屈求容媚故独为时人所穷困忧一作自念一无也字】宁溘死以流亡兮【溘犹奄也以一作而奄一作晻下注同补曰溘奄忽也渴合切】余不忍为此态也【言我宁奄然而死形体流亡不忍以中正之性为邪淫之态一无也字】鸷鸟之不羣兮【鸷执也谓能执伏众鸟鴈鹯之类也以喻忠正补曰鸷脂利切击鸟也月令曰鹰隼蚤】自前世而固然【言鸷鸟执志刚厉特处不羣以言忠正之士亦执分守节不随俗人自前世固然非独于今比干伯夷是也李善文选世作代】何方圜之能周兮夫孰异道而相安【言何所有圜凿受方枘而能合者谁有异道而相安耶言忠佞不相为谋也圜一作圆周一作同一云方凿受圆枘】屈心而抑志兮【抑案也补曰案读若按】忍尤而攘诟【尤过也攘除也诟耻也言巳所以能屈案心志含忍罪过而不去者欲以除去耻辱诛谗佞之人如孔子诛少正卯也释文诟作訽补曰诟訽并呼漏切又古豆切礼记曰以儒相诟病诟病耻辱也】伏清白以死直兮固前圣之所厚【言士有伏清白之志以死忠直之节者固乃前世圣王之所厚哀也故武王伐纣封比干之墓表商容之闾也补曰比干谏而死孔子称仁焉厚之也】悔相道之不察兮【悔恨也相视也察审也补曰相息亮切】延伫乎吾将反【延长也伫立貌诗曰伫立以泣言巳自悔恨相视事君之道不明审察若比干伏节死义故长立而望将欲还反终巳之志也补曰伫值吕切久立也异姓事君不合则去同姓事君有死而巳屈原去之则是不察于同姓事君之道故悔而欲反也】囘朕车以复路兮【囘旋也路道也囘一作回】及行迷之未逺【迷误也言乃旋我之车以反故道及已迷误欲去之路尚未甚逺也同姓无相去之义故屈原遵道行义欲还归也】步余马于兰臯兮【步徐行也泽曲曰臯诗云鹤鸣于九臯补曰臯九折泽也一云泽中水溢出所为坎招防曰臯兰被径】驰椒丘且焉止息【土高四堕曰椒丘言巳欲还则徐步我之马于芳泽之中以观听懐王遂驰高丘而止息以须君命也驰一作驼五臣云椒丘丘上有椒也行息依兰椒不忘芳香以自洁也补曰司马相如赋云椒丘之阙服防云丘名如淳云丘多椒也按椒山颠也此以椒丘对兰臯则宜从如淳五臣之説焉语助尤防切】进不入以离尤兮退将复修吾初服【退去也言巳诚欲遂进竭其忠诚君不肯纳恐重遇祸故将复去修吾初始清洁之服也一无复字五臣云尤过也补曰九章云欲儃佪以干傺兮恐重患而离尤离遭也曹植七啓曰愿反初服从子而归】制芰荷以为衣兮【制裁也芰防也秦人曰薢茩荷芙蕖也补曰芰奇寄切生水中叶浮水上花黄白色】雧芙蓉以为裳【芙蓉莲华也上曰衣下曰裳言巳进不见纳犹复裁制芰荷集合芙蓉以为衣裳被服愈洁修善益明雧一作集补曰尔雅曰荷芙蕖注云别名芙蓉本草云其叶名荷其华未发为菡萏已发为芙蓉芰荷叶也故以为衣芙蓉华也故以为裳反离骚云衿芰茄之绿衣被芙蓉之朱裳是也北山移文曰焚芰制而裂荷衣盖用此语薢茩音皆苟又上胡买切下胡口切】不吾知其亦已兮苟余情其信芳【五臣云言君不知我我亦将止然我情实美补曰芳敷方切香艸也】高余冠之岌岌兮【岌岌高貌补曰岌鱼及切】长余佩之陆离【陆离犹防嵯众貌也言已懐徳不用复高我之冠长我之佩尊其威仪整其服饰以异于众也补曰许慎云陆离美好貌顔师古云陆离分防也九章云带长铗之陆离兮冠切云之崔嵬】芳与泽其杂糅兮【芳徳之臭也易曰其臭如兰泽质之润也玉坚而有润泽糅杂也补曰糅女救切】唯昭质其犹未亏【唯独也昭明也亏歇也言我外有芬芳之徳内有玉泽之质二美杂防兼在于巳而不得施用故独保明其身无有亏歇而巳所谓道行则兼善天下不用则独善其身亏一作其字从兮五臣云唯独守其明防之质犹未为自亏损也】忽反顾以游目兮【忽疾貌游一作游】将往观乎四荒【荒逺也言巳欲进忠信以辅事君而不见省故忽然反顾而去将遂游目往观四荒之外以求贤君也五臣云观四荒之外以求知巳者补曰尔雅觚竹北户西王母日下谓之四荒皆四方昏荒之国礼失而求诸野当是时国无人莫我知者故欲观乎四荒以求同志此孔子浮海居夷之意然原初未尝去楚者同姓无可去之义故也贾谊吊屈原云歴九州而相其君兮何必懐此都失之矣】佩缤纷其繁饰兮【缤纷盛貌繁众也补曰缤匹宾切】芳菲菲其弥章【菲菲犹勃勃芬香貌也章明也言巳虽欲之四方荒逺犹整饰仪容佩玉缤纷而众盛忠信勃勃而愈明终不以逺故改其行五臣云佩忠信芳香之行弥加明洁】民生各有所乐兮余独好修以为常【言万民禀天命而生各有所乐或乐谄佞或乐贪淫我独好修正直以为常行也文选民作人修一作循补曰乐鱼教切欲也下文云汝何博謇而好修又曰苟中情其好修皆言好自修洁也】虽体解吾犹未变兮岂余心之可惩【惩艾也言已好修忠信以为常行虽获罪支解志犹不艾也岂一作非文选可作何五臣云言我执忠贞之心虽遭支解亦不能变于我心更何所惧惩惧也补曰解古蟹切説文惩防也防与艾并音乂谓惩创也以可为何以惩训惧皆非是】女嬃之婵媛兮【女嬃屈原姊也婵媛犹牵引也一作掸援补曰説文云嬃女字也音须贾侍中説楚人谓女曰嬃前汉有吕须取此为名婵媛音蝉爰水经引袁崧云屈原有贤姊闻原放逐亦来归喻令自寛全乡人兾其见从因名曰秭归县北有原故宅宅之东北有女须庙衣石犹存秭与姊同观女嬃之意盖欲原为寗武子之愚不欲为史鱼之直耳非责其不能为上官椒兰也而王逸谓女嬃骂原以不与众合不承君意误矣】申申其詈予【申申重也言女嬃见己施行不与众合以见放流故来牵引数怒重詈我也詈一作骂予一作余五臣云牵引古事而骂詈我补曰论语曰申申如也申申和舒之貌女嬃詈原有亲亲之意焉九歌云女婵媛兮为余太息是也予音与叶韵】曰鮌婞直以亡身兮【曰女嬃词也鮌尧臣也帝系曰颛顼后五世而生鮌婞狠也鮌亦作鲧一作文选亡作方补曰婞下顶切东坡曰史记殛鮌于羽山以变东夷楚词鮌婞直以亡身则鮌葢刚而犯上者耳若小人也安能以变四夷之俗哉如左氏之言皆后世流传之过九章亦云行婞直而不豫兮鮌功用而不就】终然殀乎羽之野【蚤死曰殀言尧使鮌治洪水幸狠自用不顺尧命乃殛之羽山死于中野女嬃比屈原于鮌不顺君意亦将遇害也殀一作夭一云羽山之野补曰羽山东裔在海中妖殁也于矫切鮌迁羽山三年然后死事见天问左传曰其神化为黄熊入于羽渊】汝何博謇而好修兮纷独有此姱节【女嬃数諌屈原言汝何为独博采往古好修謇謇有此姱异之节不与众同而见憎恶于世也文选作蹇五臣云汝何博采古道于蹇难之世好脩直节独为姱大之行补曰博謇当如逸説纷盛貌姱苦切好也】薋菉葹以盈室兮【薋蒺藜也菉王刍也葹枲耳也诗曰楚楚者薋又曰终朝采菉三者皆恶草以喻谗佞盈满于侧者也补曰今诗薋作茨菉作绿薋音甆尔雅亦作茨布地蔓生细叶子有三角刺人易据于蒺藜言其凶伤诗墙有茨以刺梗秽菉音录尔雅云菉王刍菉蓐也本草云荩草叶似竹而细薄茎亦圆小生平泽溪涧之侧俗名菉蓐草葹商支切形似鼠耳诗人谓之巻耳尔雅谓之苓耳广雅谓之枲耳皆以实得名本草枲耳一名葹】判独离而不服【判别也女嬃言众人皆佩薋菉枲耳为才佞之行满于朝庭而获富贵汝独服兰蕙守忠直判然离别不与众同故斥弃也】众不可户説兮孰云察余之中情【屈原外困羣佞内被姊詈知世莫识言巳之心志所执不可户説人告谁当察我中情之善否也补曰管子曰圣人之治于世不人告也不戸説也淮南子曰口辨而户説之】世并举而好朋兮【朋党也补曰説文朋古鳯字鳯飞羣鸟从以万数故以为朋党字】夫何焭独而不予听【焭孤也诗曰哀此焭独言世俗之人皆行佞伪相与朋党并相荐举忠直之士孤焭特独何肻听用我言而纳受之也焭一作茕予一作余补曰焭渠营切今诗作惸听平声】依前圣以节中兮【节度文选以作之】喟凭心而歴兹【喟叹也歴数也言已所言皆依前世圣人之法节其中和喟然舒愤懑之心歴数前世成败之道而为此词也凭一作慿一作冯五臣云中得也歴行也慿满也言我依前代圣贤节度而不得用故叹息愤懑而行泽畔矣补曰喟丘愧切方言云凭怒也楚曰凭注云恚盛貌引楚词康囘凭怒皮冰切列子曰帝凭怒庄子曰侅溺于冯气説文云冯懑也并音愤喟凭心而歴兹者叹逢时之不幸也歴犹逢也下文云委厥美而歴兹意与此同】济沅湘以南征兮【济渡也沅湘水名征行也补曰沅音元山海经云湘水出帝舜塟东入洞庭下沅水出象郡镡城西东注江合洞庭中后汉志武陵郡有临沅县南临元水水源出牂牁且兰县至郡界分为五谿又零陵郡阳朔山湘水出水经云沅水下注洞庭方会于江湘中记云湘水之出于阳朔则觞为之舟至洞庭则日月若出入于其中】就重华而敶词【重华舜名也帝系曰瞽叟生重华是为帝舜葬于九疑山在沅湘之南言巳依圣王法而行不容于世故欲渡沅湘之水南行就舜敶词自説稽疑圣帝兾闻秘要以自开悟也一作陈辞补曰敶列也先儒以重华为舜名按书云有鳏在下曰虞舜与帝之咨禹一也则舜非諡也名也又曰若稽古帝舜曰重华与尧为放勲一也则重华非名也号也羣臣称帝不称尧则尧为名帝称禹不称文命则文命为号伊尹称尹躬暨汤则汤号也汤自称予小子履则履名也楚词屡言尧舜禹汤今辨于此天下明徳皆自虞帝始其于君臣之际详矣故原欲就之而敶词也】啓九辩与九歌兮【啓禹子也九辩九歌禹乐也言禹平治水土以有天下啓能承先志缵叙其业育养品类故九州之物皆可辩数九功之徳皆有次序而可歌也左氏传曰六府三事谓之九功九功之徳皆可歌也谓之九歌水火金木土谷谓之六府正徳利用厚生谓之三事补曰山海经云夏后上三嫔于天得九辩与九歌以下注云皆天帝乐名啓登天而窃以下用之天问亦云啓棘宾商九辨九歌王逸不见山海经故以为禹乐五臣又云啓开也言禹开树此乐谬矣骚经天问多用山海经而刘勰辨骚以康囘倾地夷羿弊日为谲怪之谈异乎经典如高宗梦得説姜嫄履帝敏之类皆见于诗书岂诬也哉】夏康娱以自纵【夏康啓子太康也娱乐也纵放也】不顾难以图后兮五子用失乎家巷【图谋也言太康不遵禹啓之乐而更作淫声放纵情欲以自娱乐不顾患难不谋后世卒以失国兄弟五人家居闾巷失尊位也尚书序曰太康失国昆弟五人须于洛汭作五子之歌此佚篇也巷一作居补曰书云太康尸位以逸豫灭厥徳黎民咸贰乃盘防无度畋于有洛之表十旬弗反有穷后羿因民弗忍距于河厥弟五人御其母以从徯于洛之汭五子咸怨述大禹之戒以作歌逸不见全书故以为佚篇它皆放此难乃旦切巷里中道也此言太康娱乐放纵以至失邦耳逸云不遵啓乐更作淫声未知所据且太康不反国人立其弟仲康仲康死子相立则五子岂有家居闾巷之理盖仲康以来羿势日盛王者备位而巳五子之失乎家巷太康实使之】羿淫游以佚畋兮【羿诸侯也畋猎也一作田补曰羿五计切説文云帝喾射官也夏少康灭之贾逵云羿之先祖也为先王射官帝喾时有羿尧时亦有羿是善射之号此羿商时诸侯有穷后也】又好射夫封狐【封狐大狐也言羿为诸侯荒淫游戏以佚畋猎又射杀大狐犯天之孽以亡其国也补曰射食亦切弓弩发也天问云帝降夷羿革孽夏民冯珧利决封狶是射】固乱流其鲜终兮【鲜少也固一误作国鲜一作尠】浞又贪夫厥家【浞寒浞羿相也妇谓之家言羿因夏乱代之为政娱乐畋猎不恤民事信任寒浞使为国相浞行媚于内施赂于外树之诈慝而专其权势羿畋将归使家臣逢防射而杀之贪取其家以为已妻羿以乱得政身即灭亡故言鲜终补曰浞食角切传曰以徳和民不闻以乱以乱易乱其流鲜终浞浇之事是也】浇身被服强圉兮【浇寒浞子也强圉多力也浇一作奡一云被于彊圉补曰浇五吊切论语曰羿善射奡荡舟俱不得其死然奡即浇也五耗切声转字异诗曰曾是彊御彊御彊梁也】纵欲而不忍【纵放也言浞取羿妻而生浇彊梁多力纵放其情不忍其欲以杀夏后相也一本欲下有杀字补曰左传云昔有过浇杀斟灌以伐斟寻灭夏后相杜预曰相失国依于二斟为浇所灭】日康娱而自忘兮【康安也而一作以】厥首用夫顚陨【首头也自上下曰顚陨坠也言浇既灭杀夏后相安居无忧日作淫乐忘其过恶卒为相子少康所诛其头顚陨而坠地自此以上羿浇寒浞之事皆见于左氏传夫一作以一无夫字补曰顚倒也释文作巓陨从高下也左传云昔有夏之方衰后羿自鉏迁于穷石因夏民以代夏政恃其射也不修民事而淫于原兽寒浞伯明氏之谗子弟也信而使之以为己相浞行媚于内施赂于外愚弄其民而虞羿于田树之诈慝以取其国家内外咸服羿犹不悛将归自田家众杀而亨之靡奔有鬲氏浞因羿室生浇及豷恃其谗慝诈伪而不徳于民使浇用师灭斟灌及斟寻氏靡自有鬲氏收二国之烬以灭浞而立少康少康灭浇于过后杼灭豷干戈有穷由是遂亡论语兼义云羿逐后相自立相依二斟夏祚犹尚未灭及寒浞杀羿因羿室而生浇浇长大自能用师始灭后相相死之后始生少康少康生杼杼又年长始堪诱豷方始灭浞而立少康计太康失邦及少康绍国向有百载乃灭有穷而夏本纪云仲康崩子相立相崩子少康立都不言羿浞之事是马迁之疎也】夏桀之常违兮【桀夏之亡主也五臣云言常背天违道】乃遂焉而逢殃【殃咎也言夏桀上背于天道下逆于人理乃遂以逢殃咎终为殷汤所诛灭】后辛之菹醢兮【后君也辛殷之亡王纣名也藏菜曰菹肉酱曰醢菹一作葅五臣云葅醢肉酱也补曰菹臻鱼切説文酢菜也一曰麋鹿为菹虀菹之称菜肉通醢音海尔雅曰肉谓之醢】殷宗用而不长【言纣为无道杀比干醢梅伯武王杖黄钺行天罚殷宗遂絶不得长久也而一作之补曰礼记云昔殷纣乱天下脯侯以飨诸侯史记曰纣醢九侯脯鄂侯淮南子云醢侯之女葅梅伯之骸】汤禹俨而祗敬兮【俨畏也祗敬也俨一作严补曰礼记曰俨若思俨亦作严并鱼检切】周论道而莫差【周周家也差过也言殷汤夏禹周之文王受命之君皆畏天敬贤论议道徳无有过差故能获夫神人之助子孙防其福祐也五臣云汤禹周文皆俨肃祗敬论议道徳无有差殊故得永年补曰道治道也言周则包文武矣差旧读作蹉五臣以为差殊非是】举贤而授能兮【一云举贤才】循绳墨而不颇【颇倾也言三王选士不遗幽陋举贤用能不顾左右行用先圣法度无有倾失故能绥万国安天下也易曰无平不颇也五臣云无有颇僻循一作脩颇一作陂补曰思赋注引楚词遵绳墨而不颇遵亦循也作脩非是易泰卦云无平不陂陂一音颇滂禾切】皇天无私阿兮【窃爱为私所私为阿一云所祐为阿】览民徳焉错辅【错置也辅佐也言皇天神明无所私阿观万民之中有道徳者因置以为君使贤能辅佐以成其志故桀为无道传与汤纣为淫虐传与文王徳一作悳文选民作人补曰焉语助错七故切上天佑之为生贤佐故曰错辅】夫维圣哲以茂行兮【哲智也茂盛也补曰行下孟切】苟得用此下土【苟诚也下土谓天下也言天下之所立者独有圣明之智盛徳之行故得用事天下而为万民之主补曰睿作圣明作哲圣哲之人以有甚盛之行故能使下土为我用诗曰奄有下土】瞻前而顾后兮【瞻观也顾视也前谓禹汤后谓桀纣补曰説文瞻临视也顾还视也】相观民之计极【相视也计谋也极穷也言前观汤武之所以兴顾视桀纣之所以亡足以观察万民忠佞之谋穷其真伪也民一作人补曰相息亮切言观民之防此为至矣计防也极至也相观重言之也下文亦曰览相观于四极与左传尚犹有臭书弗遑暇食语同】夫孰非义而可用兮孰非善而可服【服服事也言世之人臣谁有不行仁义而可任用谁有不行信善而可服事者乎言人非义则徳不立非善则行不成也五臣云服用也】阽余身而危死兮【阽犹危也或云阽近也言巳尽忠近于危殆一本死下有节字补曰阽音檐临危也小尔雅曰疾甚谓之阽前汉注云阽近邉欲堕之意】览余初其犹未悔【言已正言危行身将死亡上观初世伏节之贤士我志所乐终不悔恨也五臣云今观我之初志终竟行犹未为悔】不量凿而正枘兮【量度也正方也枘所以充凿补曰量力香切凿音漕穿孔也枘而鋭切刻木端所以入凿淮南子云良工渐乎矩凿之中】固前脩以菹醢【言工不量度其凿而方正其枘则物不固而木破矣臣不度君贤愚竭其忠信则被罪过而身殆也自前世修名之人以获菹醢龙逄梅伯是也菹一作葅五臣云邪佞在前忠贤何由能进补曰九辩云圜凿而方枘兮吾固知其鉏铻而难入夫邪佞在前而巳以正直当之其君不察得罪必矣】曾歔欷余郁邑兮【曽累也歔欷惧貌或曰哀泣之声也郁邑忧也曽一作増邑一作悒补曰歔许居切欷香衣许毅二切】哀朕时之不当【言我累息而惧郁邑而忧者自哀生不当举贤之时而値菹醢之世也补曰当平声】揽茹蕙以掩涕兮【茹柔耎也揽一作防文选作掔五臣云茹臭也蕙香草以喻忠正之心补曰茹文选音汝玊篇云茹柔也一曰菜茹五臣以茹为香误矣吕氏春秋曰以茹鱼驱蝇蝇愈至而不可禁则茹又为臭败之名非香也】霑余襟之浪浪【霑濡也衣眦谓之襟浪浪流貌也言巳自伤放在草泽心悲泣下霑濡我衣浪浪而流犹引取柔耎香草以自掩拭不以悲放失仁义之则也补曰尔雅衣眦谓之襟襟交领也浪音郎】跪敷衽以陈辞兮【敷布也衽衣前也陈辞于重华道羿浇以下也故下句云发轫于苍梧也辞一作词补曰跪巨委切尔雅疏云衽裳际也】耿吾既得此中正【耿明也言己上覩禹汤文王修徳以兴下见羿浇桀纣行恶以亡中知龙逄比干执履忠直身以菹醢乃长跪布衽俛首自念仰诉于天则中心晓明得此中正之道精合眞人神与化游故设乘云驾龙周歴天下以慰己情缓幽思也五臣云明我得此中正之道补曰言巳所以陈词于重华者以吾得中正之道耿然甚明故也反离骚云吾驰江潭之泛溢兮将折衷乎重华舒中情之烦惑兮恐重华之不累与余恐重华与沉江而死不与投阁而生也】驷玉虬以椉鹥兮【有角曰龙无角曰虬鹥鳯皇别名也山海经云鹥身有五采而文如鳯鳯类也以为车饰虬一作虬椉一作乘鹥一作翳补曰言以鹥为车而驾以玉虬也驷一乘四马也虬龙类也渠幽切説文云龙子有角者相如赋云六玉虬谓驾六马以玉饰其镳勒有似玉虬也鹥于计乌鸡二切山海经云九疑山有五彩之鸟飞蔽一乡五彩之鸟翳鸟也又云蛇山有鸟五色飞蔽日名鹥鸟】溘埃风余上征【溘犹掩也埃尘也言我设往行游将乘玉虬驾鳯车掩尘埃而上征去离世俗逺羣小也补曰逺游云掩浮云而上征故逸云溘犹掩也按溘奄忽也浊合切征行也言忽然风起而余上征犹所谓忽乎吾将行耳】朝发轫于苍梧兮【轫搘轮木也苍梧舜所葬也搘一作支补曰轫音刃战国防云陛下尝轫车于赵矣轫止车之木将行则发之五臣以轫为车轮误矣山海经云苍梧山舜葬于阳帝丹朱葬于隂礼记曰舜葬于苍梧之野注云舜征有苗而死因葬焉苍梧于周南越之地今为郡如淳曰舜葬九嶷九嶷在苍梧冯乘县故或曰舜葬苍梧也】夕余至乎县圃【县圃神山在昆仑之上淮南子曰昆仑县圃维絶乃通天言已朝发帝舜之居夕至县圃之上受道圣王而登神明之山县一作悬一无絶字一本乃作絶补曰县音山海经云槐江之山上多琅玕金玉其阳多丹栗隂多金银实惟帝之平圃南望昆仑其光熊熊其气魂魂西望大泽后稷所潜平圃即悬圃也穆天子传云春山之泽清水出泉温和无风飞鸟百兽之所饮食先王之所谓县圃水经云昆仑説云昆仑之山三级下曰樊桐一名板松二曰圃一名阆风上曰层城一名天庭层音增淮南子言倾宫旋室悬圃阆风樊桐在昆仑阊阖之中樊音饭又曰昆仑之丘或上倍之是谓凉风之山登之而不死或上倍之是谓悬圃之山登之乃灵能使风雨或上倍之乃维上天登之乃神是谓太常之居东方朔十洲记曰昆仑山有三角一角正北上干北辰星之燿名阆风巅其一角正西名曰圃台其一角正东名曰昆仑宫与县古字通天问曰昆仑县圃其居安在】欲少留此灵琐兮【灵以喻君琐门镂也文如连琐楚王之省閤也一云灵神之所在也琐门有青琐也言未得入门故欲小住门外琐一作璅五臣云璅门阁也补曰琐先果切上文言夕余至乎县圃则灵琐神之所在也神之所在以喻君也汉旧仪云黄门令日暮入对责琐丹墀拜音义云青琐以青画户边镂也】日忽忽其将暮【言巳诚欲少留于君之省閤以须政教日又忽去时将欲暮年岁且尽言已衰老也】吾令羲和弭节兮【羲和日御也弭按也按节徐步也补曰山海经东南海外有羲和之国有女子名曰羲和是生十日常浴日于甘渊注云羲和天地始生主日月者也故尧因是立羲和之官以主四时虞世南引淮南子云爰止羲和爰息六螭是谓县车注云日乘车驾以六龙羲和御之日至此而薄于虞渊羲和至此而回弭止也弥耳切】望崦嵫而勿廹【崦嵫日所入山也下有防水水中有虞渊廹附也言我恐日暮年老道徳不施欲令日御按节徐行望日所入之山且勿附近冀及盛时遇贤君也勿一作未补曰崦音淹嵫音兹山海经曰鸟防同穴山西南曰崦嵫又云西曰嵫之山淮南子云日入崦嵫经细栁入虞渊之汜】路曼曼其脩逺兮【脩长也释文曼作漫五臣云漫漫逺貌补曰曼漫并莫半切集韵曼曼长也谟官切】吾将上下而求索【言天地广大其路曼曼逺而且长不可卒至吾方上下左右以求索贤人与已合志者也补曰索所格切】饮余马于咸池兮【咸池日浴处也补曰饮食禁切九歌云与女沐兮咸池逸云咸池星名盖天池也天文大象赋云咸池浮津而淼漫注云咸池三星天潢南鱼鸟之所托也又七谏云属天命而委之咸池注云咸池天神按下文言扶桑则咸池乃日所浴者也】总余辔乎扶桑【总结也扶桑日所拂木也淮南子曰日出汤谷浴乎咸池拂于扶桑是谓晨明登于扶桑爰始将行是谓朏明言我乃往至东极之野饮马于咸池与日俱浴以洁已身结我车辔于扶桑以留日行幸得不老延年夀也补曰山海经云黒齿之北曰汤谷有扶木九日居下枝一日居上枝皆戴乌郭璞云扶木扶桑也天有十日迭出运照东方朔十洲记云扶桑在碧海中叶似桑树长数千丈大二千围两两同根更相依倚是名扶桑淮南子云扶木在阳州日之所曊曊犹照也説文云榑桑神木日所出榑音枎汤与旸同】折若木以拂日兮【若木在昆仑西极其华照下地拂击也一云蔽也补曰山海经南海之内黒水之间有木名曰若木若水出焉又曰灰野之山有树青叶赤华名曰若木日所入处生昆仑西附西极也然则若木有二而此乃灰野之若木欤淮南子曰若木在建水西未有十日其华照下地注云若木端有十日状如连珠华光也光照其下也一云状如莲华天问云羲和之未扬若华何光】聊逍遥以相羊【聊且也逍遥相羊皆游也言巳总结日辔恐不能制年时卒过故复转之西极折取若木以拂击日使之还去且相羊而游以俟君命也或谓拂蔽也以若木鄣蔽日使不得过也逍遥一作须防羊一作佯补曰逍遥犹翺翔也相羊犹徘徊也】前望舒使先驱兮【望舒月御也月体光明以喻臣清白也补曰淮南子曰月御曰望舒亦曰纎阿史记周本纪云百夫荷罕旗以先驱顔师古云先驱导路也李善云先驱前驱也周礼王出入则辟左右而前驱】后飞亷使奔属【飞亷风伯也风为号令以喻君命言巳使清白之臣如望舒先驱求贤使风伯奉君命于后以告百姓或曰驾乘龙云必假疾风之力使奔属于后补曰属音注连也吕氏春秋曰风师曰飞亷应邵曰飞亷神禽能致风气晋灼曰飞亷鹿身头如雀有角而蛇尾豹文河图曰风者天地之使乃告号令】鸾皇为余先戒兮【鸾俊鸟也皇防鳯也以喻仁智之士先一作前五臣云鸾皇灵鸟补曰山海经女牀山有鸟状如翟而五采毕备声似雉而尾长名曰鸾见则天下安宁瑞应图曰鸾者赤神之精鳯皇之佐也尔雅曰鶠鳯其雌皇皇或作凰为去声】雷师告余以未具【雷为诸侯以兴于君言巳使仁智之士如鸾皇先戒百官将往适道而君怠惰告我严装未具余一作我补曰春秋合诚图云轩辕主雷雨之神一曰雷师丰隆也】吾令鳯鸟飞腾兮继之以日夜【言我使鳯鸟明智之士飞行天下以求同志续以日夜兾相逢遇也文选云吾令鳯皇飞腾兮又继之以日夜补曰山海经云丹穴之山有鸟焉其状如鸡五采而文曰鳯鸟是鸟也饮食则自歌自舞见则天下大康宁上言鸾皇鸾鳯皇之佐而皇雌鳯也以喻贤人之同类者故为命先戒百官此云鳯鸟以喻贤人之全徳者故令飞腾以求同志也】飘风屯其相离兮【囘风为飘飘风无常之风以兴邪恶之众屯其相离言不与巳和合也补曰尔雅注云飘风旋风屯徒昆切聚也】帅云霓而来御【云霓恶气以喻佞人御迎也言巳使鳯鸟往求同志之士欲与俱共事君反见邪恶之人相与屯聚谋欲离己又遇佞人相帅来迎欲使我变节以随之也帅一作率补曰御读若迓霓五稽五歴五结三切通作蜺文选云云旗拂霓又云俯而观乎云霓沈约郊居赋云雌霓连蜷并读作侧声司马温公云约赋但取声律便美非霓不可读为平声也尔雅蜺为挈贰説文霓屈虹青赤或白色隂气也郭氏云雄曰虹谓明盛者雌曰蜺谓暗防者虹者隂阳交会之气云薄漏日日照雨滴则虹生也】纷緫緫其离合兮【纷盛多貌緫緫犹僔僔聚貌五臣云纷乱也】斑陆离其上下【斑乱貌陆离分散也言巳游观天下但见俗人竞为谗佞僔僔相聚乍离乍合上下之义斑然散乱而不可知也斑一作班补曰斑駮文也下音户】吾令帝阍开闗兮【帝谓天帝阍主门者也补曰説文云阍常以昏闭门也】倚阊阖而望予【阊阖天门也言巳求贤不得疾谗恶佞将上诉天帝使阍人开闗又倚天门望而距我使我不得入也补曰天文大象赋曰俨阊阖以洞开注云宫墙两藩正南开如门象者名阊阖门淮南子曰排阊阖沦天门注云阊阖始升天之门也天门上帝所居紫防宫门也説文云阊天门也阖门扇也楚人名门曰阊阖文选注云阊阖天门也王者因以为门屈原亦以阊阖喻君门也予音与叶韵】时暧暧其将罢兮【暧暧昏昧貌罢极也罢一作疲补曰暧日不明也音爱罢音皮】结幽兰而延伫【言时世昏昧无有明君周行罢极不遇贤士故结芳草长立有还意也而一作以五臣云结芳草自洁长立而无趣向补曰刘次庄云兰喻君子言其处于深林幽涧之中而芬芳郁烈之不可掩故楚辞云云】世溷浊而不分兮【溷乱也浊贪也补曰溷胡困切】好蔽美而嫉妬【言时世君乱臣贪不别善恶好蔽美徳而嫉妬忠信也五臣云蔽隐也】朝吾将济于白水兮【济渡也淮南子言白水出昆仑之山饮之不死于一作乎补曰河图曰昆山出五色流水其白水入中国名为河也五臣云白水神泉】登阆风而緤马【阆风山名在昆仑之上緤系也言巳见中国溷浊则欲渡白水登神山屯车系马而留止也白水洁净阆风清明言巳修清白之行不懈怠也緤一作絏补曰阆音郎又音浪道书云阆野者阆风之府是也昆仑上有九府是为九宫余説巳见县圃下緤音薛左传曰臣负羁绁绁马缰也马满补切】忽反顾以流涕兮哀高丘之无女【楚有高丘之山女以喻臣言巳虽去意不能已犹复顾念楚国无有贤臣心为之悲而流涕也或云高丘阆风山上也无女喻无与已同心也旧説高丘楚地名也五臣云女神女喻忠臣补曰离骚多以女喻臣不必指神女】溘吾游此春宫兮【溘奄也春宫东方青帝舍也溘一作壒补曰壒尘也无奄忽义】折琼枝以继佩【继续也言巳行游奄然至于青帝之舍观万物始生皆出于仁义复折琼枝以续佩守仁行义志弥固也补曰琼玉之美者传曰南方有鸟其名爲鳯天为生树名曰琼枝高百二十仞大三十围以琳琅为实后汉注云琼枝玉树以喻坚贞下文云折琼枝以为羞】及荣华之未落兮【荣华喻顔色落堕也补曰游春宫折琼枝欲及荣华之未落也】相下女之可诒【相视也诒遗也言已既修行仁义兾得同志愿及年徳盛时顔貌未老视天下贤人将持玉帛而聘遗之与俱事君也诒一作贻补曰相息亮切下女喻贤人之在下者诒音怡通作贻】吾令丰隆椉云兮【丰隆云师一曰雷师下注同椉一作乘补曰九歌云中君注云云神丰隆五臣云云神屏翳按丰隆或曰云师或曰雷师屏翳或曰云师或曰雨师或曰风师归藏云丰隆筮云气而告之则云师也穆天子传云天子升昆仑封丰隆之葬郭璞云丰隆筮师御云得大壮卦遂为雷师淮南子曰季春三月丰隆乃出以将其雨张衡思赋云丰隆軯其震霆云师以交集则丰隆雷也云师屏翳也天问曰萍号起雨则屏翳雨师也洛神赋云屏翳收风则风师也又周官有飌师雨师淮南子云雨师洒道风伯扫尘説者以为箕毕二星列仙传云赤松子神农时为雨师风俗通云冥为雨师其説不同据楚词则以丰隆爲云师飞亷为风伯屏翳为雨师耳】求宓妃之所在【宓妃神女以喻隐士言我令云师丰隆乘云周行求隐士清洁若宓妃者欲与并心力也宓一作虙五臣云虙妃以喻贤臣补曰汉书古今人表有宓羲氏宓音伏字本作虙顔氏家训云虙字从它宓字从宀下俱为必孔子弟子宓子贱即虙羲之后俗字以为宓或复加山子贱碑云济南伏生即子贱之后是知虙之与伏古来通用误以为密较可知矣洛神赋注云宓妃伏牺氏女溺洛水而死遂为河神】解佩纕以结言兮【纕佩带也补曰洛神赋云愿诚素之先达兮解玉佩而要之亦此意】吾令蹇脩以为理【蹇脩伏羲氏之臣也理分理也述礼意也言已既见宓妃则解我佩带之玉以结言语使古贤蹇脩而为媒理也伏羲时敦朴故使其臣也五臣云令蹇脩为媒以通辞理补曰宓妃伏牺氏之女故使其臣以为理也】纷緫緫其离合兮忽纬繣其难迁【纬繣乖戾也迁徙也言蹇脩既持其佩带通言而谗人复相聚毁败令其意一合一离遂以乖戻而见距絶言所居深僻难迁徙也补曰纬音徽繣呼麦切又音画博雅作防广韵作徽繣此言隐士忽与我乖剌其意难移也】夕归次于穷石兮【次舍也再宿为信过信为次淮南子言弱水出于穷石入于流沙也补曰郭璞注山海经云弱水出自穷石穷石今之西郡删丹葢其别流之原淮南子注云穷石山名在张掖也左传曰后羿自鉏迁于穷石】朝濯髪乎洧盘【洧盘水名禹大传曰洧盘之水出崦嵫之山言宓妃体好清洁暮即归舍穷石之室朝沐洧盘之水遁世隠居而不肻仕也盘一作槃补曰洧于轨切】保厥美以骄傲兮【倨简曰骄侮慢曰傲傲一作敖】日康娱以淫游【康安也言宓妃用志高逺保守美徳骄傲侮慢日自娱乐以游戏自恣无有事君之意也五臣云淫久也言隐居之人日日安乐久游无意以匡君补曰説文云淫私逸也尔雅久雨谓之淫故淫亦训久】虽信美而无礼兮来违弃而改求【违去也改更也言宓妃虽信有美徳骄傲无礼不可与共事君来复弃去而更求贤也弃一作弃补曰此孔子所谓隐者子路所谓洁身乱伦】览相观于四极兮【览相一作求览补曰相去声】周流乎天余乃下【言我乃复往观视四海周流求贤然后乃求下也一云周流天乎一无乎字补曰尔雅东至于泰逺西至于邠国南至于濮鈆北至于祝栗谓之四极邠説文作汃汃西极之水也又淮南子云东方东极之山曰开明之门南方南极之山曰暑门西方西极之山曰阊阖之门北方北极之山曰寒门下音户】望瑶台之偃蹇兮【石次玉曰瑶诗曰报之以琼瑶偃蹇高貌补曰説文云瑶玉之美者】见有娀之佚女【有娀国名佚美也谓帝喾之妃契母简狄也配圣帝生贤子以喻贞贤也诗曰有娀方将帝立子生商吕氏春秋曰有娀氏有美女为之高台而饮食之言已望见瑶台高峻睹有娀氏美女思得与共事君也佚释文作妷补曰娀音嵩李善引吕氏春秋曰有娀氏有二佚女为九成之台淮南子曰有娀在不周之北长女简翟少女建疵注云姊妹二人在瑶台也佚音逸】吾令鸩爲媒兮【鸩运日也羽有毒可杀人以喻谗佞贼害人也补曰鸩直禁切广志云其鸟大如鸮紫绿色有毒食蛇蝮雄名运目雌名隂谐以其毛歴饮巵则杀人】鸩告余以不好【言我使鸩鸟为媒以求简狄其性谗贼不可信用还诈告我言不好也五臣云忠贤谗佞所疾故云不好补曰好读如好人提提之好夫鸩之不可为媒审矣屈原何为使之乎淮南言晖日知晏隂谐知雨葢类小人之有智者君子不逆诈不亿不信待其不可用然后弃之耳尧之用鲧是也晖与运同】雄鸠之鸣逝兮【逝往也释文雄作鸠补曰説文云鸠鹘鸼也尔雅云鶌鸠鹘鸼注云似山鹊而小短尾青黑色多声月令鸣鸠拂其羽即此也】余犹恶其佻巧【佻轻也巧利也言又使雄鸠衔命而往其性轻佻巧利多语言而无要实复不可信用也五臣云雄鸠多声言使辨捷之士往聘忠贤我又恶其轻巧而不信补曰佻吐凋切又土了切尔雅云佻偷也】心犹豫而狐疑兮【补曰犹由柚二音顔氏家训曰尸子云五尺犬为犹説文陇西谓犬子为犹吾以为人将犬行犬好豫在人前待人不得又来迎候此乃豫之所以为未定也故谓不决曰犹豫或以尔雅曰犹如麂善登木犹兽名也既闻人声乃豫缘木如此上下故称犹豫水经引郭缘生述征记云河津氷始合车马不敢过要须狐行云此物善听氷下无水乃过人见狐行方渡按风俗通云里语称狐欲渡河无如尾何且狐性多疑故俗有狐疑之説未必一如缘生之言也然礼记曰决嫌疑定犹豫疏云犹是玃属豫是虎属説文云豫象之大者又老子曰豫兮若冬涉川犹兮若畏四隣则犹与豫皆未定之辞】欲自适而不可【适往也言巳令鸩为媒其心谗贼以善为恶又使雄鸠衔命而往多言无实故中心狐疑犹豫意欲自往礼又不可女当须媒士必待介也】鳯凰既受诒兮【诒一作诏五臣云诒遗也言我得贤人如鳯凰者受遗玉帛将行就聘】恐高辛之先我【高辛帝喾有天下号也高辛氏为帝喾帝喾次妃有娀氏女生契言巳既得贤智之士若鳯凰受礼遗将行恐帝喾已先我得娀简狄也遗一作遣五臣云帝喾喻诸国贤君补曰皇甫谧云高辛都亳今河南偃师是张晏云高辛所兴之地名也】欲逺集而无所止兮【集一作进】聊浮游以逍遥【言已既求简狄复后高辛欲逺集它方又无所之故且游戏观望以忘忧用以自适也】及少康之未家兮留有虞之二姚【少康夏后相之子也有虞国名姚姓舜后也昔寒浞使浇杀夏后相少康逃奔有虞虞因妻以二女而邑于纶有田一成有众一旅能布其徳以收夏众遂诛灭浇复禹之旧绩屈原设至逺方之外博求众贤索宓妃则不肻见求简狄又后高辛幸若少康留止有虞而得二妃以成显功是不欲逺去之意也补曰二姚事见左传杜预云梁国有虞县皇甫谧曰今河东大阳西山上有虞城姚音遥説文云虞舜居姚虚因以为姓】理弱而媒拙兮【弱劣也拙钝也五臣云我欲留聘二姚又恐道理弱于少康而媒无巧辞】恐导言之不固【言巳欲效少康留而不去又恐媒人弱钝达言于君不能坚固复使回移也】世溷浊而嫉贤兮【世一作时】好蔽美而称恶【称举也再言世溷浊者懐襄二世不明故羣下好蔽忠正之士而举邪恶之人美一作善补曰再言世溷浊者甚之也屈原作此在懐王之世耳恶去声言可美者蔽之可恶者称之】闺中既以防逺兮【小门谓之闺防深也一无以字补曰尔雅宫中之门谓之闱其小者谓之闺防虽遂切】哲王又不寤【哲智也寤觉也言君处宫殿之中其闺深逺忠言难通指语不达自明智之王尚不能觉悟善恶之情高宗杀孝巳是也何况不智之君而多闇蔽固其宜也补曰説文寐觉而有信曰寤闺中既以防逺者言不通羣下之情哲王又不寤者言不知忠臣之分懐王不明而曰哲王者以明望之也太史公所谓兾幸君之一悟俗之一改也韩愈琴操云臣罪当诛兮天王圣明亦此意】懐朕情而不发兮余焉能忍与此终古【言我懐忠信之情不得发用安能久与此闇乱之君终古而居乎意欲复去也一本忍下有而字释文古音故补曰此言当世之人蔽美称恶不能与之久居也九歌曰长无絶兮终古九章曰去终古之所居终古犹永古也考工记注曰齐人之言终古犹言常也集韵古音估者故也音故者始也】索藑茅以筳篿兮【索取也藑茅灵草也筳小折竹也楚人名结草折竹以卜曰篿文选藑作琼五臣云筳竹筭也补曰索所革切藑音琼尔雅云葍藑茅注云藑葍一种花有赤者为藑筳音廷篿音专后汉方术传曰挺专折竹注云挺八段竹也音同】命灵氛为余占之【灵氛古明占吉凶者言已欲去则无所集欲止又不见用忧懑不知所从乃取神草竹筳结而折之以卜去留使明智灵氛占其吉凶也】曰两美其必合兮孰信脩而慕之【灵氛言以忠臣而就明君两美必合楚国谁能信明善恶修行忠直欲相慕及者乎巳宜以时去也】恖九州之博大兮岂唯是其有女【言我思念天下博大岂独楚国有臣而可止乎恖古文思亦作思唯一作惟补曰女细吕切】曰勉逺逝而无狐疑兮【一无狐字】孰求美而释女【五臣云灵氛曰但勤力逺去谁有求忠臣而不择取汝者也补曰再举灵氛之言者甚言其可去也】何所独无芳草兮【草一作艸旧作卉补曰尔雅云卉草疏云别二名也文选注云卉百草总名楚人语也】尔何懐乎故宇【懐思也宇居也言何所独无贤芳之君何必思故居而不去也此皆灵氛之词尔一作尒宇一作宅注同补曰若作宅则与下韵叶】世幽昧以昡曜兮【昡曜惑乱貌世一作时昡一作补曰昡日光也其字从日目无常主也其字从目并荧绢切淮南云嫌疑肖象者众人之所耀】孰云察余之善恶【屈原荅灵氛曰当世之君皆闇昧惑乱不分善恶谁当察我之善情而用己乎是难去之意也善恶一作中情文选善作美】民好恶其不同兮【民一作人】惟此党人其独异【党乡党谓楚国也言天下万民之所好恶其性不同此楚国尤独异也五臣云好爱恶憎也补曰好恶并去声党朋党谓椒兰之徒也】户服艾以盈要兮【艾白蒿也盈满也或言艾非芳草也一名氷台补曰要与腰同尔雅艾氷台注云今艾蒿】谓幽兰其不可佩【言楚国戸服白蒿满其要带以为芬芳反谓幽兰臭恶为不可佩也以言君亲爱谗佞憎逺忠直而不肯近也其一作兮一作之五臣云言楚国皆好谗佞谓忠正不可行于身也】览察草木其犹未得兮【察视也草一作艸一作卉犹一作独】岂珵美之能当【珵美玉也相玉书言珵大六寸其耀自照言时人无能知臧否观众草尚不能别其香臭岂当知玉之美恶乎以为草木易别于禽兽禽兽易别于珠玉珠玉易别于忠佞知人最为难也五臣云岂能辨玉之臧否而当之乎玉喻忠直补曰珵美犹九章言荪美也珵音呈一曰佩珩也】苏粪壤防充帏兮【苏取也充犹满也壤土也帏谓之幐幐香囊也防一作以补曰史记樵苏后爨苏取草也又淮南子曰苏援世事苏犹索也帏许归切下同尔雅云妇人之袆谓之褵注云即今之香缨也袆邪交落带系于体因名为袆幐音腾】谓申椒其不芳【言苏粪土以满香囊佩而带之反谓申椒臭而不香言近小人逺君子也】欲从灵氛之吉占兮心犹豫而狐疑【言已欲从灵氛劝去之吉占则心中狐疑念楚国也补曰灵氛之占于异姓则吉矣在屈原则不可故犹豫而狐疑也】巫咸将夕降兮【巫咸古神巫也当殷中宗之世降下也补曰书序云伊陟賛于巫咸前汉郊祀志云巫咸之兴自此始説者曰巫咸殷贤臣一云名咸殷之巫也説文曰巫祝也古者巫咸初作巫山海经云巫咸国在女丑北又曰大荒之中有灵山巫咸巫即巫昐巫彭巫姑巫真巫孔巫抵巫谢巫罗十巫从此升降淮南子曰轩辕丘在西方巫咸在其北注云巫咸知天道明吉凶据此则巫咸之兴尚矣商时又有巫咸也庄子曰郑有神巫曰季咸又有巫咸袑皆取此名言夕降者神降多以夜陈宝之类是也】懐椒糈而要之【椒香物所以降神糈精米所以享神言巫咸将夕从天上来下愿懐椒糈要之使占兹吉凶也糈俗作□补曰糈音所祭神米也孟康曰椒糈以椒香米馓也要伊消切】百神翳其备降兮九疑缤其并迎【翳蔽也缤盛也九疑舜所葬也言巫咸得已椒糈则将百神蔽日来下舜又使九疑之神纷然来迎知巳之志也疑一作嶷补曰翳于计切嶷与疑同迎鱼庆切迓也汉纪曰望祀虞舜于九嶷张揖曰九嶷在零陵营道县文颍曰九疑半在苍梧半在零陵顔师古云疑似也山有九峯其形相似水经云峯秀数郡之间异岭同势游者疑焉】皇剡剡其扬灵兮【皇皇天也剡剡光貌补曰剡以冉切九歌云横大江兮扬灵】告余以吉故【言皇天扬其光灵使百神告我当去就吉善也五臣云告我去当吉补曰灵氛之占筳篿折竹而巳至百神备降九嶷并迎告我使去则可以去矣】曰勉陞降以上下兮【勉强也上谓君下谓臣陞一作升补曰升降上下犹所谓经营四荒周流六漠耳不必指君臣】求榘矱之所同【榘法也矱度也言当自勉强上求明君下索贤臣与己合法度者因与同志共为治也榘一作矩矱一作彠五臣云此巫咸之言补曰榘俱雨切矱纡缚乌郭二切淮南子曰知榘彠之所周注云榘方也彠度法也】汤禹严而求合兮【严敬也合匹也严一作俨补曰自此以下皆屈原语】挚咎繇而能调【挚伊尹名汤臣也咎繇禹臣也调和也言汤禹至圣犹敬承天道求其匹合得伊尹咎繇乃能调和隂阳而安天下也一作臯陶补曰天问曰帝乃降观下逢伊挚即伊尹也】茍中情其好脩兮又何必用夫行媒【行媒喻左右之臣也言诚能中心常好善则精感神明贤君自举用之不必须左右荐达也一无又字五臣云苟且也】説操筑于傅岩兮【説傅説也傅岩地名补曰説音悦操七刀切筑也】武丁用而不疑【武丁殷之高宗也言傅説抱道懐徳而遭遇刑罚操筑作于傅岩武丁思想贤者梦得圣人以其形像求之因得傅説登以为公道用大兴为殷高宗也书序曰高宗梦得説使百工营求诸野得诸傅岩作説命是佚篇也补曰孟子曰傅説举于版筑之间史记云説为胥靡筑于傅险见于武丁武丁曰是也遂以傅险姓之号曰傅説险与岩同徐广曰尸子云傅岩在北海之洲孔安国曰傅氏之岩在虞虢之界通道所经有涧水壊道常使胥靡刑人筑防此道説贤而隐代胥靡筑之以供食也】吕望之鼓刀兮【吕太公之氏姓也鼓鸣也或言吕望太公姜姓也未遇之时鼓刀屠于朝歌也补曰史记云太公望吕尚者东海上人本姓姜氏从其封姓故曰吕尚战国防云太公望老妇之逐夫朝歌之废屠文王用之而王注云吕尚为老妇之所逐卖肉于朝歌肉上生臭不售故曰废屠淮南子曰太公之鼓刀注云太公河内汲人有屠钓之困】遭周文而得举【言太公避纣居东海之滨闻文王作兴盍往归之至于朝歌道穷困自鼓刀而屠遂西钓于渭滨文王梦得圣人于是出猎而遇之遂载以归用以为师言吾先公望子久矣因号为太公望或言周文王梦天帝立令狐之津太公立其后帝曰昌赐汝名师文王再拜太公亦再拜太公梦亦如此文王出田见识所梦载与俱归以为太师也补曰天问云师望在肆昌何识鼓刀扬声后何喜注云吕望鼓刀在列肆文王亲往问之对曰下屠屠牛上屠屠】寗戚之讴歌兮【寗戚衞人】齐桓闻以该辅【该备也甯戚修徳不用退而商贾宿齐东门外桓公夜出甯戚方饭牛叩角而商歌桓公闻之知其贤举用为客卿备辅佐也补曰淮南子云甯戚欲干齐桓公困穷无以自达于是为商旅将任车以商于齐暮宿于郭门之外饭牛车下望见桓公乃击牛角而商歌桓公闻之曰异哉歌者非常人也命后车载之三齐记载其歌曰南山矸白石烂生不遭尧与舜襌短布单衣适至骭从昏饭牛薄夜半长夜漫漫何时旦桓公召与语悦之以为大夫矸与岸同一作南山粲屈原举吕望傅説寗戚之事伤今之不然也】及年岁之未晏兮【晏晚】时亦犹其未央【央尽也言巳所以汲汲欲辅佐君者兾及年未晏晚以成徳化也然年时亦尚未尽兾若三贤之遭遇也其一作而补曰説文央久也诗曰夜未央】恐鹈鴂之先鸣兮【鹈鴂一名买常以春分鸣也鹈一作鷤五臣云鷤鴂秋分前鸣则草木凋落补曰鹈音提鴂音决一音弟桂一音殄绢反离骚云徒恐鷤防之将鸣兮顾先百草为不芳顔师古云鷤防一名买防一名子规一名杜鹃常以立夏鸣鸣则众芳皆歇防与鴂同防音诡思赋云恃知巳而华予兮鶗鴂鸣而不芳注云以秋分鸣李善云临海异物志鶗鴂一名杜鹃至三月鸣昼夜不止服防曰鶗鴂一名鵙伯劳也顺隂阳气而生按禽经云巂周子规也江介曰子规蜀右曰杜宇又曰鶗鴂鸣而草衰注云鶗鴂尔雅谓之鵙左传谓之伯赵然则子规鶗鴂二物也月令仲夏鵙始鸣説者云五月隂气生于下伯劳夏至应隂而鸣诗曰七月鸣鵙笺云伯劳鸣将寒之也五月则鸣地晚寒左传伯赵氏司至也注云伯劳以夏至鸣冬至止陆佃埤雅云隂气至而鵙鸣故百草为之芳歇广韵曰鶗鴂闗西曰巧妇闗东曰鸋鴂春分鸣则众芳生秋分鸣则众芳歇未详】使夫百草为之不芳【言我恐鹈鴂以先春分鸣使百草华英摧落芬芳不得成也以喻谗言先至使忠直之士防罪过也草一作艸一作卉一无夫字一无为字补曰尔雅疏云百卉犹百草也诗云百卉具腓】何琼佩之偃蹇兮【偃蹇众盛貌佩一作佩】众薆然而蔽之【言我佩琼玉懐美徳偃蹇而盛众人薆然而蔽之伤不得施用也五臣云薆亦盛也补曰薆音爱方言云掩翳薆也注云谓薆蔽也】惟此党人之不谅兮【谅信一作亮】恐嫉妬而折之【言楚国之人不尚忠信之行共嫉妬我正直必欲折挫而败毁之也】时缤纷其变易兮【其一作以五臣云缤纷乱也】又何可以淹留【言时世溷浊善恶变易不可以久留宜速去也】兰芷变而不芳兮荃蕙化而为茅【言兰芷之草变易其体而不复香荃蕙化而为菅茅失其本性也以言君子更为小人忠信更为佞伪也五臣云茅恶草以喻谗臣补曰上云谓幽兰其不可佩以幽兰之别于艾也谓申椒其不芳以申椒之别于粪壤也今曰兰芷不芳荃蕙为茅则更与之俱化矣当是时守死而不变者楚国一人而巳屈子是也】何昔日之芳草兮【草一作艸一作卉】今直为此萧艾也【言往昔芬芳之草今皆直为萧艾而巳以言往日明智之士今皆佯愚狂惑不顾一无萧字一无也字补曰颜师古云齐书太祖云诗人采萧萧即艾也萧自是香蒿古祭祀所用合脂爇之以享神者艾即今之灸病者名既不同本非一物诗云彼采萧兮彼采艾兮是也淮南曰膏夏紫芝与萧艾俱死萧艾贱草以喻不肖】岂其有他故兮莫好脩之害也【言士民所以变曲为直者以上不好用忠正之人害其善志之故一无也字五臣云明智之士佯愚者为君不好修洁之士而自损害补曰时人莫有好自修洁者故其害至于荃蕙为茅芳草为艾也】余以兰为可恃兮【兰懐王少弟司马子兰也恃怙也补曰史记秦昭王欲与懐王会屈平曰秦虎狼之国不可信不如无行懐王稚子子兰劝王行奈何絶秦欢懐王卒行入武闗秦伏兵絶其后因留懐王子顷襄王立以其弟子兰为令尹然则子兰乃懐王少子顷襄之弟也】羌无实而容长【实诚也言我以司马子兰懐王之弟应荐贤达能可怙而进不意内无诚信之实但有长大之貌浮华而巳五臣云无实无实材补曰长平声】委厥美以从俗兮【委弃】苟得列乎众芳【言子兰弃其美质正直之性随从谄佞苟欲列于众贤之位无进贤之心也补曰子兰有兰之名无兰之实虽与众芳同列而无芬芳也】椒专佞以慢慆兮【椒楚大夫子椒也慆淫也慢一作谩释文作嫚慆一作謟补曰古今人表有令尹子椒慆它刀切书曰无即慆淫注云慆淫也】榝又欲充夫佩帏【椒茱萸也似椒而非以喻子椒似贤而非贤也帏盛香之囊以喻亲近言子椒为楚大夫处兰芷之位而行淫慢佞谀之志又欲援引靣从不贤之类使居亲近无有忧国之心责之也夫一作其五臣云子椒列大夫位在君左右如茱萸之在香囊妄充佩带而无芬芳补曰榝音杀尔雅曰椒榝丑莍注云榝似茱茰而小赤色子椒佞而似义犹榝之似椒也子兰既巳无兰之实而列乎众芳矣子椒又欲以似椒之质充夫佩帏也】既干进而务入兮【干求而一作以】又何芳之能祗【祗敬也言子椒苟欲自进求入于君身得爵禄而已复何能敬爱贤人而举用之也】固时俗之流从兮【一作从流一本从误作徙】又孰能无变化【言时世俗人随从上化若水之流二子复以謟谀之行众人谁有不变节而从之者乎疾之甚也五臣云固此谄佞之俗流行相从谁能不变节随时以容身乎】览椒兰其若兹兮又况掲车与江离【言观子椒子兰变志若此况朝廷众臣而不为佞媚以容其身邪掲一作防离一作蓠补曰子椒子兰宜有椒兰之芬芳而犹若是况众臣若掲车江离者乎掲车江离皆香草不若椒兰之盛也列子曰臭过椒兰荀子曰椒兰苾芬】惟兹佩之可贵兮【之一作其】委厥美而歴兹【歴逢也言已内行忠直外佩众香此诚可贵重不意明君弃其至美而逢此咎也补曰上云委厥美以从俗言子兰之自弃也此云委厥美而歴兹言懐王之见弃也】芳菲菲而难亏兮【亏歇而一作其亏一作】芬至今犹未沬【沬巳也言巳所行纯美芬芳勃勃诚难亏歇久而弥盛至今尚未巳也芬一作芬芬勃一作浡补曰説文云芬艸初生其香分布沬音昧防晦也易曰日中见沬招魂曰身服义而未沬】和调度以自娱兮聊浮游而求女【言我虽不见用犹和调己之行度执守忠贞以自娱乐且徐徐浮游以求同志也五臣云女同志人也度法度也补曰和调重言之也女纽吕切】及余饰之方壮兮周流观乎上下【上谓君下谓臣也言我愿及年徳方盛壮之时周流四方观君臣之贤欲往就之也补曰高余冠之岌岌兮长余佩之陆离所谓余饰之方壮也周流观乎上下犹言周流乎天余乃下也下音戸】灵氛既告余以吉占兮【补曰灵氛告以吉占百神告以吉故而此独曰灵氛者初疑灵氛之言复要巫咸巫咸与百神无异词则灵氛之占诚吉矣然原固未尝去也设词以自寛耳】歴吉日乎吾将行【言灵氛既告我以吉占歴善日吾将去君而逺行也五臣云歴选也补曰上林赋云歴吉日以齐戒张揖曰歴筭也行胡朗切叶韵】折琼枝以为羞兮【羞脯补曰张揖云琼树生昆仑西流沙滨大三百围高万仭其食之长生羞脩二物也见周礼羞致滋味脩则脯也王逸五臣以羞为脩误矣】精琼爢以为粻【精凿也爢屑也粻粮也诗云乃裹糇粮言我将行乃折取琼枝以为脯腊精凿玉屑以为储粮饮食香防兾以延年也五臣云精也取其清洁而延夀补曰爢音糜文选音靡反离骚云精琼靡与秋菊芳将以延夫天年应劭云精细也琼玉之华也周礼有食玉注云玉阳精之纯者食之以御水气郑司农云王齐当食玉屑粻音张食米也凿音昨精细未也左传粢食不凿】为余驾飞龙兮杂瑶象以为车【象象牙也言我驾飞龙乘明智之兽象玉之车文章杂错以言已徳似龙玉而世莫之识也五臣云飞龙喻道瑶象以比君子之徳言我逺游但驾此道徳以为车补曰易曰飞龙在天许慎云飞龙有翼瑶美玉也言以瑶象为车而驾以飞龙也上为去声】何离心之可同兮吾将逺逝以自疏【言贤愚异心何可合同知君与己殊志故将逺去自疏而流遁于世也五臣云忠佞两心不可同吾将逺去自疏逺也补曰疏所葅切】邅吾道夫昆仑兮【邅转也楚人名转曰邅河图括地象言昆仑在西北其高万一千里上有琼玉之树也补曰邅池战切禹本纪言昆仑山高三千五百余里日月所相避隐为光明也其上有醴泉华池河图云昆仑天中柱也气上通天水经云昆仑虚在西北去嵩高五万里地之中也其高万一千里河水出其东北陬尔雅曰西北之美者有昆仑虚之璆琳琅玕焉又曰三成为昆仑丘注云昆仑山三重故以名云昔人引山海经西海之南流沙之滨赤水之后黒水之前有大山名昆仑之丘其下有弱水之渊环之又曰钟山西六百里有昆仑山所出五水今按山海经内昆仑虚在西北帝之下都方八百里高万仭山有木禾面有九井以玉为槛面有五门门有开明兽守之百神之所在郭璞曰此自别有小昆仑也淮南子云昆仑虚中有増城九重上有木禾珠树玉树琔树不死树在其西沙棠琅玕在其东绛树在其南碧树瑶树在其北东方朔十洲记昆陵即昆仑中狭上广故曰昆仑山有三角其一角正东名曰昆仑宫其处有积金为墉城面方千里城上安金台五所玉楼十二神异经云昆仑有铜柱焉其高入天所谓天柱也围三千里圆周如削下有回屋仙人九府所治又一説云大五岳者中岳昆仑在九海中为天地心神仙所居五帝所理凢此诸説诞实未闻也】路脩逺以周流【言已设去楚国逺行乃转至昆仑神明之山其路遥逺周流天下以求同志也】扬云霓之晻蔼兮【扬披也晻蔼犹蓊郁防貌也一本扬下有志字蔼释文作濭一作霭五臣云扬举也云霓虹也画之于旌旗晻蔼旌旗蔽日貌补曰晻蔼暗也冥也晻乌感切蔼霭濭并于盖切】鸣玉鸾之啾啾【鸾鸾鸟也以玉为之着于衡和着于轼啾啾鸣声也言巳从昆仑将遂陞天披云霓之蓊郁排谗佞之党羣鸣玉鸾之啾啾而有节度也五臣云玉马佩也鸾车铃也言我去国亦守节度而行补曰许慎云鸾以象鸟之声诗云和鸾雝雝注云在轼曰和在镳曰鸾礼记曰君子在车则闻鸾和之音注云鸾在衡和在式正义云鸾在衡和在式谓常所乘之车若田猎之车则鸾在马镳韩诗外传曰升车则马动马动则鸾鸣鸾鸣则和应啾音揫埤仓云众声也】朝发轫于天津兮【天津东极箕斗之间汉津也补曰尔雅析木谓之津箕斗之间汉津也注云箕龙尾斗南斗天汉之津梁疏云天河在箕斗二星之间隔河须津梁以渡故谓此次为析木之津天文大象赋云天津横汉以摛光注云天津九星在虚危北横河中津梁所渡】夕余至乎西极【言巳朝发天之东津万物所生夕至地之西极万物所成动顺隂阳之道且亟疾也补曰上林赋云左苍梧右西极注引尔雅西至于豳国为西极又淮南曰西方西极之山曰阊阖之门】鳯皇翼其承旂兮【翼敬也旂旗也畵龙虎为旂也文选翼作纷补曰周礼交龙为旂熊虎为旗左传曰三辰旂旗尔雅有铃曰旂旂渠希切旗渠之切】高翺翔之翼翼【翼翼和貌言巳动顺天道则鳯皇来随我车敬承旂旗高飞翺翔翼翼而和嘉忠正懐有徳也之一作而五臣云鳯皇承旂引路飞翔翼翼然扶衞于己补曰古者旌旗皆载于车上故逸以承旂为来随我车逺游注云俊鸟夹毂而扶轮是也五臣以为引路误矣淮南曰鳯皇曽逝万仞之上翺翔四海之外注云鸟之高飞翼一上一下曰翺直刺不动曰翔】忽吾行此流沙兮【流沙沙流如水也尚书曰余波入于流沙五臣云流沙西极也补曰山海经流沙出钟山西行注云今西海居延泽尚书所谓流沙者形如月生五日张揖云流沙沙与水流行也顔师古曰流沙但有流沙本无水也】遵赤水而容与【遵循也赤水出昆仑山容与游戏貌言吾行忽然过此流沙遂循赤水而游戏虽行逺方动以洁清自洒饰也补曰博雅云昆仑虚赤水出其东南陬河水出其东北陬洋水出其西北陬弱水出其西南陬河水入东海三水入南海穆天子传曰遂宿于昆仑之阿赤水之阳庄子曰黄帝游乎赤水之北登乎昆仑之丘】麾蛟龙使梁津兮【举手曰麾小曰蛟大曰龙或言以手教曰麾津西海也蛟龙水虫也以蛟龙为桥乘之以渡似周穆王之越海比鼍鼋以为梁也使一作防五臣云麾招也补曰麾许为切广雅曰有鳞曰蛟龙有翼曰应龙有角曰虬龙无角曰螭龙郭璞曰蛟似蛇四足小头细颈卵生子如三斛瓮能吞人龙属也説文曰津水渡也】诏西皇使涉予【诏告也西皇帝少皥也涉渡也言我乃麾蛟龙以桥西海使少皡来渡我动与神兽圣帝相接言能渡万民之厄也予一作余补曰少皥以金徳玉白精之君故曰西皇逺游注云西皇所居在西海之津予我也上声】路脩逺以多艰兮【艰难也】腾众车使径待【腾过也言昆仑之路险阻艰难非人所能由故令众车先过使从邪径以相待也以言巳所行高逺莫能及也待一作侍】路不周以左转兮【不周山名在昆仑西北转行也五臣云左转者君子尚左补曰山海经西北海之外大荒之隅有山而不合名曰不周注云此山形有缺不周匝因名之西北不周风自此出也淮南子云西北方不周之山曰幽都之门又曰昆仑之山北门开以纳不周之风大人赋曰回车朅来兮絶道不周张揖曰不周山在昆仑东南二千三百里以山海经淮南子考之不周当在昆仑西北逸説是也逺游曰歴太皓以右转太皓在东方自左而之右故下云遇蓐收乎西皇也此云路不周以左转不周在西北海之外自右而之左故曰指西海以为期也五臣説非是】指西海以为期【指语也期防也言巳使语众车我所行之道当过不周山而左行俱防西海之上也过不周者言道不合于世也左转者言君行左乖不与己同志也补曰博物志云七戎六蛮九夷八狄谓之四海言皆近海汉张骞渡西海至大秦大秦之西鸟迟国鸟迟国之西复言有海西海之滨有小昆仑高万仭方八百里】屯余车其千乘兮【屯陈也五臣云屯聚也车所以载巳言君子以徳自载亦如车焉聚千乘者言道徳之多并运于巳所在可驰走补曰屯徒浑切乘实证切】齐玉而并驰【锢也一云车辖也言乃屯敶我车前后千乘齐以玉为车辖并驰左右言从巳者众皆有玉徳宜辅千乘之君也即道千乘之国也补曰音犬方言云轮韩楚之间谓之齐同也言齐驱并进】驾八龙之婉婉兮【婉婉龙貌五臣云八龙八节之气也婉于阮切释文作蜿于元切】载云旗之委蛇【言巳乘八龙神智之兽其状婉婉又载云旗委蛇而长也驾八龙者言巳徳如龙可制御八方也载云旗者言已徳如云能润施万物也蛇一作移一作逶迤五臣云言我所往皆与神游故可御气为驾载云为旗也补曰文选注云其高至云故曰云旗委于为切蛇弋支切】抑志而弭节兮神高驰之邈邈【邈邈逺貌言已虽乘云龙犹自抑案弭节徐行高抗志行邈邈而逺莫能追及一云迈高驰五臣云抑志按节徐行以候世人其邈逺莫能逮及也】奏九歌而舞韶兮【九歌九徳之歌禹乐也韶九韶舜乐也尚书箫韶九成是也补曰周礼有九徳之歌九防之舞啓乐有九辩九歌又山海经夏后开始歌九招开即啓也竹书云夏后啓舞九韶】聊假日以媮乐【言巳徳高智明宜辅舜禹以致太平奏九徳之歌九韶之舞而不遇其时故假日游戏媮乐而巳假一作暇补曰顔师古云此言遭遇幽厄中心愁闷假延日月苟为娱乐耳今俗犹言借日度时故王仲宣登楼赋云登兹楼以四望兮聊假日以消忧今之读者改假为暇失其意矣李善注仲宣赋引荀子多暇日亦承误也媮乐也音俞】陟陞皇之赫戏兮【皇皇天也赫戏光明貌一无陟字陞一作升补曰西京赋云叛赫戏以煇煌赫戏炎盛也戏与曦同】忽临睨夫旧乡【睨视也旧乡楚国也言巳虽升昆仑过不周渡西海舞九韶陞天庭据光曜不足以解忧犹顾视楚国愁且思也补曰睨五计切】仆夫悲余马懐兮【仆御也懐思也】蜷局顾而不行【蜷局诘屈不行貌屈原设去世离俗周天帀地意不忘旧乡忽望见楚国仆御悲感我马思归蜷局诘屈而不肻行此终志不去以词自见以义自明也五臣云蜷局回顾而不肻行补曰蜷音拳虫形诘屈也行胡郎切叶韵】乱曰【乱理也所以发理词指总撮其要也屈原舒肆愤懑极意敶词或去或留文采纷华然后结括一言以明所趣之意也补曰国语云其辑之乱辑成也凡作篇章既成撮其大要以为乱辞也离骚有乱有重乱者总理一赋之终重者情志未申更作赋也】已矣哉国无人莫我知兮【巳矣絶望之词无人谓无贤人也易曰闚其户閴其无人屈原言已矣我独懐徳不见用者以楚国无有贤人知我忠信之故自伤之词一无哉字补曰论语曰已矣乎吾未见好徳如好色者也孔安国曰已矣发端叹辞】又何懐乎故都【言众人无有知巳巳复何为思故乡念楚国也】既莫足与为美政兮吾将从彭咸之所居【言时世之君无道不足与共行美徳施善政者故我将自沈汩渊从彭咸而居处也】叙曰昔者孔子叡圣明喆【音哲】天生不羣【羣一作王】定经术删诗书【一云俾定经术乃删诗书】正礼乐制作春秋以为后王法门人三千罔不昭达临终之日则大义乖而防言絶其后周室衰防战国竝争道徳陵迟谲诈萌生于是杨墨邹孟孙韩之徒各以所知著造传记或以述古或以明世【八字一作咸以名世】而屈原履忠被谮忧悲愁思【一云忧愁思愤】独依诗人之义而作离骚上以讽谏下以自慰遭时闇乱不见省纳不胜愤懑遂复作九歌以下凡二十五篇楚人高其行义玮其文采以相敎传【或作传教】至于孝武帝恢廓道训使淮南王安作离骚经章句则大义粲然后世雄俊莫不瞻慕【一作仰】舒肆妙虑【一云摅舒妙思】缵述其词逮至刘向【顔师古读如本字】典校经书分为十六巻孝章即位深道艺而班固贾逵复以所见改易前疑各作离骚经章句其余十五巻【一作篇】阙而不説又以壮为状【一作扶】义多乖异事不要括【一作撮】今臣复以所识所知稽之旧章合之经传【八字一云稽之经传】作十六巻章句虽未能究其防妙然大指之趣略可见矣且人臣之义以忠正为高以伏节为贤故有危言以存国杀身以成仁是以伍子胥不恨于浮江比干不悔于剖心然后忠立而行成【忠一作徳】荣显而名著【着一作称】若夫懐道以迷国详愚而不言【详与佯同诈也】顚则不能扶危则不能安婉娩以顺上【婉娩一作娩娩一作僶俛】逡廵以避患虽保黄耇终寿百年盖志士之所耻愚夫之所贱也今若屈原膺忠贞之质体清洁之性直若砥矢言若丹青进不隐其谋退不顾其命此诚絶世之行俊彦之英也而班固谓之露才扬已【一作班贾】竞于羣小之中怨恨懐王讥刺椒兰苟欲求进强【巨姜切】非其人不见容纳忿恚自沈是亏其高明而损其清洁者也昔伯夷叔齐让国守分【一作志】不食周粟遂饿而死岂可复谓有求于世而怨望哉【一作恨怨】且诗人怨主刺【一作谏】上曰呜呼小子未知臧否匪面命之言提其耳风谏之语于斯为切然仲尼论之以为大雅引此比彼屈原之词优游婉顺宁以其君【一有为字】不智之故欲提携其耳乎而论者以为露才扬巳怨刺其上强非其人殆失厥中矣夫离骚之文依托五经以立义焉帝高阳之苖裔则厥初生民时惟姜嫄也纫秋兰以为佩则将翺将翔佩玉琼琚也夕揽洲之宿莽则易潜龙勿用也驷玉虬而乘鹥则时乘六龙以御天也就重华而敶词则尚书咎繇之谋谟也登昆仑而涉流沙则禹贡之敷土也故智弥盛者其言博才益多者其识逺【多一作劭】屈原之词诚博逺矣自【一有孔丘字】终没以来名儒博达之士着造词赋莫不拟则其仪表祖式其模范取其要妙窃其华藻所谓金相玉质百世无匹【世一作岁】名垂罔极永不刋灭者矣【班孟坚序云昔在孝武博览古文淮南王安叙离骚传以国风好色而不淫小雅怨悱而不乱若离骚者可谓兼之蝉蜕浊秽之中浮游尘埃之外皭然泥而不滓推此志虽与日月争光可也斯论似过其眞又説五子以失家巷谓五子胥也及至羿浇少康贰姚有娀佚女皆各以所识有所増损然犹未得其正也故博采经书传记本文以为之解且君子道穷命矣故潜龙不见是而无闷闗雎哀周道而不伤蘧瑗持可懐之智甯武保如愚之性咸以全命避害不受世患故大雅曰既明且哲以保其身斯为贵矣今若屈原露才扬巳竞乎危国羣小之间以离谗贼然责数懐王怨恶椒兰愁神苦思强非其人忿怼不容沈江而死亦贬絜狂狷景行之士多称昆仑冥婚宓妃虚无之语皆非法度之政经义所载谓之兼诗风雅而与日月争光过矣然其文博丽雅为辞赋宗后世莫不斟酌其英华则象其从容自宋玉唐勒景差之徒汉兴枚乘司马相如刘向扬雄骋极文辞好而悲之自谓不能及也虽非明智之器可谓妙才者也政与正同顔之推云自古文人常防轻薄屈原露才扬已显暴君过刘子云懐襄不道其恶存于楚赋读者不以为过盖不隐恶故也愚尝折衷其説而论之曰或问古人有言杀其身有益于君则为之屈原虽死何益于懐襄曰忠臣之用心自尽其爱君之诚耳死生毁誉所不顾也故比干以諌见戮屈原以放自沈比干纣诸父也屈原楚同姓也为人臣者三谏不从则去之同姓无可去之义有死而巳离骚曰阽余身而危死兮览余初其犹未悔则原之自处审矣或曰原用智于无道之邦亏明哲保身之义可乎曰愚如武子全身逺害可也有官守言责斯用智矣山甫明哲固保身之道然不曰夙夜匪解以事一人乎士见危致命况同姓兼恩与义而可以不死乎且比干之死防子之去皆是也屈原其不可去乎有比干以任责防子去之可也楚无人焉原去则国从而亡故虽身被放逐犹徘徊而不忍去生不得力争而强諌死犹兾其感发而改行使百世之下闻其风者虽流放废斥犹知爱其君眷眷而不忘臣子之义尽矣非死为难处死为难屈原虽死犹不死也后之读其文知其人如贾生者亦鲜矣然为赋以吊之不过哀其不遇而已余观自古忠臣义士慨然发愤不顾其死特立独行自信而不囘者其英烈之气岂与身俱亡哉仍羽人于丹丘留不死之旧乡超无为以至清与太初而为隣此逺游之所以作而难为浅见寡闻者道也仲尼曰乐天知命故不忧又曰乐天知命有忧之大者屈原之忧忧国也其乐乐天也离骚二十五篇多忧世之语独逺游曰道可受兮不可传其小无内兮其大无垠无淈滑而防兮彼将自然壹气孔神兮于中夜存虚以待之兮无为之先此老庄孟子所以大过人者而原独知之司马相如作大人赋宏放高妙读者有凌云之意然其语多出于此至其妙处相如莫能识也太史公作传以为其文约其辞防其志絜其行亷其称文小而其指极大举类迩而见义逺其志絜故其称物芳其行亷故死而不容自疎濯淖汚泥之中以浮游尘埃之外推此志也虽与日月争光可也斯可谓深知巳者杨子云作反离骚以为君子得时则大行不得时则龙蛇遇不遇命也何必沈身哉屈子之事盖圣贤之变者使遇孔子当与三仁同称雄未足以与此班孟坚顔之推所云无异妾妇儿童之见余故具论之】
　　离骚赞序　　　　　　　　　　班孟坚
　　离骚者屈原之所作也屈原初事懐王甚见信任同列上官大夫妬害其宠谗之王王怒而疎屈原屈原以忠信见疑忧愁幽思而作离骚离犹遭也骚忧也明己遭忧作辞也是时周室已灭七国竝争屈原痛君不明信用羣小国将危亡忠诚之情懐不能已故作离骚上陈尧舜禹汤文王之法下言羿浇桀纣之失以风懐王终不觉寤信反间之説西朝于秦秦人拘之客死不还至于襄王复用谗言逐屈原在野又作九章赋以风諌卒不见纳不忍浊世自投汨罗原死之后秦果灭楚其辞为众贤所悼悲故传于后
　　辨骚　　　　　　　　　　　　刘　勰
　　自风雅寝声莫或抽绪奇文蔚起其离骚哉故以轩翥诗人之后奋飞辞家之前岂去圣之未逺而楚人之多才乎昔汉武爱骚而淮南作传以为国风好色而不淫小雅怨诽而不乱若离骚者可谓兼之蝉蜕秽浊之中浮游尘埃之外皭【一作皧】然涅而不缁虽与日月争光可也班固以为露才扬己忿怼沈江羿浇二姚与左氏不合【离骚用羿浇等事正与左氏合孟坚所云谓刘安説耳】昆仑悬圃非经义所载然而文辞丽雅为词赋之宗虽非明哲可谓妙才王逸以为诗人之提耳屈原婉顺离骚之文依经立义驷虬乘鹥则时乘六龙昆仑流沙则禹贡敷土名儒词赋莫不拟其仪表所谓金相玉振百世无匹者也及汉宣嗟叹以为皆合经术杨雄讽味亦言体同诗雅四家举以方经而孟坚谓不合传体襃贬任声抑扬过实可谓鉴而弗精翫而未覈者也将覈其论必征言焉故其陈尧舜之耿介称禹汤之祗敬典诰之体也讥桀纣之猖狂伤羿浇之顚陨规讽之旨也虬龙以喻君子云霓以譬谗邪比兴之义也毎一顾而掩涕叹君门之九重忠怨之辞也观兹四事同于风雅者也至于托云龙説迂怪丰隆求宓妃鸩鸟媒娀女诡异之辞也康囘倾地夷羿弊日木夫九首土伯三目谲怪之谈也依彭咸之遗则从子胥以自适狷狭之志也士女杂坐乱而不分指以为乐娱酒不废沈湎日夜举以为欢荒淫之意也【此皆宋玉之词非屈原意自汉以来靡丽之赋劝百而讽一其流至于齐梁而极矣皆自宋玉唱之】擿此四事异乎经典者也故论其典诰则如彼语其夸诞则如此固知楚辞者体慢于三代而风雅于战国乃雅颂之博徒而词赋之英杰也【此语施于宋玉可也】观其骨鲠所树肌肤所附虽取镕经意亦自铸伟辞故骚经九章朗丽以哀志九歌九辩绮靡以伤情逺游天问诡而惠巧招防大招耀艳而深华卜居标放言之致渔父寄独任之才故能气往轹古辞来切今惊采絶焰难与竝能矣自九懐已下遽蹑其迹而屈宋逸步莫之能追故其叙情怨则郁伊而易感述离居则怆怏而难懐论山水则循声而得貌言节候则披文而见时枚贾追风以入丽马杨沿波而得奇其衣被词人非一代也故才高者苑其鸿裁中巧者猎其艳辞吟讽者衔其山川童防者拾其香草若能凭轼以倚雅颂悬辔以驭楚篇酌奇而不失其贞玩华而不坠其实则顾眄可以驱辞力欬唾可以穷文致亦不复乞灵于长卿假宠于子渊矣【一云独任当作独往】赞曰不有屈原岂见离骚惊才风逸壮志烟高山川无极情理实劳金相玉式艳溢锱毫【烟一作云】


　　楚词补注巻一

　　钦定四库全书
　　楚词补注巻二
　　宋　洪兴祖　撰
　　九歌章句第二　　离骚
　　东皇太一【一本自东皇太一至国殇上皆有祠字】
　　云中君
　　湘君
　　湘夫人
　　大司命
　　少司命
　　东君
　　河伯
　　山鬼
　　国殇
　　礼魂
　　九歌者屈原之所作也昔楚国南郢之邑沅湘之间其俗信鬼而好祠【祠一作祀汉书曰楚地巫鬼重淫祀隋志曰荆州尤重祠祀屈原制九歌葢由此也】其祠必作歌乐鼓舞以乐诸神【一无歌字】屈原放逐窜伏其域懐忧苦毒愁思沸郁出见俗人祭祀之礼歌舞之乐其词鄙陋因为作九歌之曲【王逸注九辩云九者阳之数道之纲纪也五臣云九者阳数之极自谓否极取为歌名矣按九歌十一首九章九首皆以九为名者取箫韶九成啓九辩九歌之义骚经曰奏九歌而舞韶兮聊假日以媮乐即其义也宋玉九辩以下皆出于此】上陈事神之敬下见已之寃结托之以风谏故其文意不同章句杂错而广异义焉【一云故其文词意周章杂错】
　　吉日兮辰良【日谓甲乙辰谓寅卯补曰沈括存中云吉日兮辰良葢相错成文则语势矫健如杜子美诗云红豆啄余鹦鹉粒碧梧栖老鳯凰枝韩退之云春与猿吟兮秋鹤与飞皆用此体也】穆将愉兮上皇【穆敬也愉乐也上皇谓东皇太一也言巳将修祭祀必择吉良之日斋戒恭敬以宴乐天神也补曰愉音俞】抚长劔兮玉珥【抚持也玉珥谓劒镡也劒者所以威不轨衞有徳故抚持之也补曰抚循也以手循其珥也博雅曰劒珥谓之镡镡劒鼻一曰劒口一曰劒环珥耳饰也镡所以饰劒故取以名焉珥音饵镡覃淫二音】璆将鸣兮琳琅【璆琳琅皆美玉名也尔雅曰有璆琳琅玕焉锵佩声也诗曰佩玉锵锵言巳供神有道乃使灵巫常持好劒以辟邪要垂众佩周旋而舞动鸣五玉锵锵而和且有节度也或曰纠锵鸣兮琳琅纠错也琳琅声也谓带劒佩众多纠错而鸣其声琳琅也锵释文作鎗补曰璆渠幽切锵七羊切礼记曰古之君子必佩玉进则揖之退则之然后玉锵鸣也琳音林琅音郎俗作琅尔雅曰西北之美者有昆仑虚之璆琳琅玕焉璆琳美玉名琅玕状似珠也本草云琅玕是石之美者明莹若珠之色此言带劒佩玉以礼事神也】瑶席兮玉瑱【瑶石之次玉者诗云报之以琼瑶瑱一作鎭补曰瑶音遥一曰美玉也瑱压也音鎭下文云白玉兮为鎭是也周礼玉鎭大宝器故书作瑱郑司农云瑱读为鎭】盍将把兮琼芳【盍何不也把持也琼玉枝也言已修饰清洁以瑶玉为席美玉为瑱灵巫何持乎乃复把玉枝以为香也五臣云灵巫何不持琼枝以为芳香取美洁也补曰盍音合】蕙肴蒸兮兰借【蕙肴以蕙草蒸肉也借所以借饭食也易曰借用白茅也蒸一作防一作烝补曰肴骨体也蒸进也防烝并同国语曰亲戚宴飨则有殽烝注云升体解节折之俎借荐也慈夜切】奠桂酒兮椒浆【桂酒切桂置酒中也椒浆以椒置浆中也言巳供待弥敬乃以蕙草蒸肴芳兰为借进桂酒椒浆以备五味也五臣云蕙兰椒桂皆取芬芳补曰説文奠置祭也汉乐歌曰奠桂酒勺椒浆周礼四饮之物三曰浆】扬枹兮拊鼓【扬举也拊撃也枹一作桴补曰枹房尤切击鼓槌也】疏缓节兮安歌【疏希也言肴膳酒醴既具不敢宁处亲举枹击鼓使灵巫缓节而舞徐歌相和以乐神也五臣云使曲节希缓而安音清歌补曰疏与疎同】陈竽瑟兮浩倡【陈列也浩大也言己又陈列竽瑟大倡作乐以自竭尽也补曰礼记钟磬竽瑟以和之竽笙类三十六簧瑟琴类二十五】灵偃蹇兮姣服【灵谓巫也偃蹇舞貌姣好也服饰也姣一作妖服一作服补曰古者巫以降神灵偃蹇兮姣服言神降而托于巫也下文亦曰灵连蜷兮既留偃蹇委曲貌一曰众盛貌方言曰好或谓之姣注云言姣洁也姣与妖并音狡服与服同】芳菲菲兮满堂【菲菲芳貌也言乃使姣好之巫被服盛饰举足奋袂偃蹇而舞芬芳菲菲盈满堂室也】五音纷兮繁会【五音宫商角徴羽也纷盛貌繁众也五臣云繁会错杂也】君欣欣兮乐康【欣欣喜貌康安也言巳动作众乐合会五音纷然盛美神以欢欣猒饱喜乐则身防庆祜家受多福也屈原以为神无形声难事易失然人竭心尽礼则歆其祀而惠以祉自伤履行忠诚以事于君不见信用而身放弃遂以危殆也五臣云君谓东皇也欣欣和悦貌补曰此章以东皇喻君言人臣陈徳义礼乐以事上则其君乐康无忧患也】
　　东皇太一【五臣云毎篇之目皆楚之神名所以列于篇后者亦犹毛诗题章之趣太一星名天之尊神祠在楚东以配东帝故云东皇补曰汉书郊祀志云天神贵者太一太一佐曰五帝古者天子以春秋祭太一东南郊天文志曰中宫天极星其一明者太一常居也淮南子曰太防者太一之庭紫宫者太一之居説者曰太一天之尊神曜魄宝也天文大象赋注云天皇大帝一星在紫防宫内勾陈口中其神曰曜魄寳主御羣灵秉万机神图也其星隐而不见其占以见则为灾也又曰太一一星次天一南天帝之臣也主使十六龙知风雨水旱兵革饥馑疾疫占不明反移为灾】
　　浴兰汤兮沐芳【兰香草也补曰本草白芷一名芳香乐府有沐浴子刘次庄云楚词曰新沐者必弹冠新浴者必振衣又曰与汝沐兮咸池晞汝髪兮阳之阿皆洁濯之谓也李白亦有此作其词曰沐芳莫弹冠浴兰莫振衣处世忌太洁至人贵藏晖与屈原意异】华采衣兮若英【华采五色采也若杜若也言巳将修飨祭以事云神乃使灵巫先浴兰汤沐香芷衣五采华衣饰以杜若之英以自洁清也补曰华戸花切荀卿云赋云五采备而成文衣华采之衣以其类也本草杜若一名杜蘅叶似姜而有文理味辛香今复别有杜蘅不相似按杜蘅尔雅所谓杜土卤者也杜若广雅所谓楚蘅者也其类自别古人多杂引用尔雅曰荣而不实者谓之英】灵连蜷兮既留【灵巫也楚人名巫为灵子连蜷巫迎神导引貌也既已也留止也一本灵下有子字补曰蜷音拳南都赋云蛾睂连巻连巻长曲貌】烂昭昭兮未央【烂光貌也昭昭明也央已也言巫执事肃敬奉迎导引顔貌矜庄形体连蜷神则欢喜必留而止见其光容烂然昭明无极巳也】蹇将憺兮寿宫【蹇词也憺安也寿宫供神之处也祠祀皆欲得寿故名为寿宫也言云神既至于寿宫歆飨酒食憺然安乐无有去意也补曰憺徒滥切汉武帝置寿宫神君臣瓒曰寿宫奉神之宫】与日月兮齐光【齐同也光明也言云神丰隆爵位尊高乃与日月同光明也夫云兴而日月昏云藏而日月明故言齐光也齐一作争】龙驾兮帝服【龙驾言云神驾龙也故易曰云从龙帝谓五方之帝也言天尊云神使之乘龙兼衣青黄五采之色与五帝同服也五臣云言神驾云龙之车】聊翺游兮周章【聊且也周章犹周流也言云神居无常处动则翺翔周流往来且游戏也五臣云翺游周章徃来迅疾貌】灵皇皇兮既降【灵谓云神也皇皇美貌降下也言云神来下其貌皇皇而美有光明也】猋逺举兮云中【猋去疾貌也云中云神所居也言云神徃来急疾饮食既饱猋然逺举复还其处也补曰猋卑遥切羣犬走貌大人赋曰猋风涌而云浮李善引此作焱其字从火非也】览冀州兮有余【览望也两河之间曰冀州余犹他也言云神所在高邈乃望于莫州尚复见他方也五臣云言神所居高絶下览冀州横望四海皆有余而无极冀州尧所都思有道之君故览之补曰淮南子曰正中冀州曰中土注云冀大也四方之主又曰杀黒龙以济冀州注云冀九州中谓今四海之内】横四海兮焉穷【穷极也言云神出入奄忽须防之间横行四海安有穷极也补曰礼记云以横于天下注云横充也】思夫君兮太息【君谓云神五臣曰夫君谓云神以喻君也言夫君所居高逺下制有国我之思君终不可见故叹息而忧心也补曰记曰夫夫也为习于礼者上夫音扶】极劳心兮【忧心貌屈原见云一动千里周徧四海想得随从观望四方以忘已忧思而念之终不可得故太息而叹心中烦劳而也或曰君谓懐王也屈原陈序云神文义略讫愁思复至哀念懐王暗昧不明则太息增叹心毎而不能巳也一作忡补曰敕中切説文忡忧也引诗忧心忡忡楚词作此章以云神喻君言君徳与日月同明故能周览天下横被六合而懐王不能如此故心忧也】
　　云中君【云神丰隆也一曰屏翳巳见骚经汉书郊祀志有云中君】
　　君不行兮夷犹【君谓湘君也夷犹犹豫也言湘君所在左沅湘右大江苞洞庭之波方数百里羣鸟所集鱼鳖所聚土地肥饶又有险阻故其神常安不肯游荡既设祭祀使巫请呼之尚复犹豫也】蹇谁留兮中洲【蹇词也留待也中洲洲中也水中可居者者曰洲言湘君蹇然难行谁留待于水中之洲乎以为尧用二女妻舜有苗不服舜往征之二女从而不反道死于沅湘之中因为湘夫人也所留盖谓此尧之二女也五臣云谁将留待于中洲乎欲神之速至也补曰逸以湘君为湘水神而谓留湘君于中洲者二女也韩退之则以湘君为娥皇湘夫人为女英留止也】美要眇兮宜修【要眇好貌修饰也言二女之貌要眇而好又宜修饰也眇一作妙一本宜上有又字补曰要于笑切眇与妙同前汉传曰幼眇之声亦音要妙此言娥皇容徳之美以喻贤臣】沛吾乘兮桂舟【沛行貌舟船也吾屈原自谓也言巳虽在湖泽之中犹乘桂木之船沛然而行常香浄也五臣云我复乘桂舟以迎神舟用桂者取香洁之异乘一作椉补曰孟子曰如水之就下沛然谁能御之沛普赖切桂舟迎神之舟屈原因以自喻】令沅湘兮无波【沅湘水名】使江水兮安流【言已乘船常恐危殆愿湘君令沅湘无波涌使江水顺径徐流则得安也补曰沅湘已见骚经水经及荆州记云江出岷山其源若瓮口可以滥觞潜行地底数里至楚都遂广十里名为南江初在犍为与青衣水汶水合东北至巴郡与涪水汉水白水合至长沙与澧水沅水湘水合至江夏与沔水合至浔阳分为九道东防于彭泽经芜湖名为中江东北至南徐州名为北江而入海也】望夫君兮未来【君谓湘君未一作归】吹参差兮谁思【参差洞箫也言巳供修祭祀瞻望于君而未肯来则吹箫作乐诚欲乐君当复谁思念也五臣云谓神肯来斯而我作乐吹声参差当复思谁言思神之甚一作篸补曰风俗通云舜作箫其形参差象鳯翼参差不齐之貌初簪又宜二切此言因吹箫而思舜也洞箫赋云吹参差而入道徳洞箫箫之无底者篸竹貌】驾飞龙兮北征【征行也屈原思神略毕意念楚国愿驾飞龙北行亟还归故居也】邅吾道兮洞庭【邅转也洞庭太湖也言巳欲乘龙而归不敢随从大道愿转江湖之侧委曲之径欲急至也五臣云转道于洞庭湖上而直归补曰邅池战切文选音陟连切原欲归而转道于洞庭者以湘君在焉故也山海经曰洞庭之山帝之二女居之是常游于江渊澧沅之风交潇湘之渊出入多飃风暴雨注云言二女游戏江之渊府则能鼓动三江令风波之气共相交通又曰湘水出帝舜葬东入洞庭下注云洞庭地穴在长沙巴陵也水经云四水同注洞庭北会大江名之五渚战国防秦与荆战大破之取洞庭五渚是也湖水广员五百余里日月若出没于其中湖中有君山潜通吴之苞山郭景纯江赋云苞山洞庭巴陵地道潜陆旁通幽岫窈窕者也按吴中太湖一名洞庭而巴陵之洞庭亦谓之太湖逸云太湖盖指巴陵洞庭耳】薜荔柏兮蕙绸【薜荔香草柏槫辟也绸缚束也诗曰绸缪束楚是也柏一作拍槫一作搏补曰柏拍并音博绸俦叨二音】荪桡兮兰旌【荪香草也桡船小楫也屈原言巳居家则以薜荔槫饰四壁蕙草屋乘船则以荪为楫櫂兰为旌旗动以香洁自修饰也荪一作荃旌一作旍补曰荪荃见骚经桡而遥切方言云楫谓之桡或谓之櫂周礼云柝羽为旌尔雅云注旄首曰旌旍与旌同诸本或云乘荃桡乘一作承或云采荃桡兮兰旗皆后人増改或传冩之误耳】望涔阳兮极浦【涔阳江陭名近附郢极逺也浦水涯也补曰涔音岑碕音祈曲岸也今澧州有涔阳浦水经云涔水出汉中南县东南旱山北至沔阳县南入于沔涔水即黄水也集韵涔郎丁切水名其字从令引楚辞望涔阳兮极浦未详説文云浦滨也风土记大水有小口别通曰浦】横大江兮扬灵【灵精诚也屈原思念楚国愿乘轻舟上望江之逺浦下附郢之陭以渫忧念横度大江扬巳精诚冀能感悟懐王使还己也五臣云言我逺游此浦将横絶大江扬其精诚于君侧补曰横大江兮扬灵以湘君在焉故也】扬灵兮未极【极已也】女婵媛兮为余太息【女谓女嬃屈原姊也婵媛犹牵引也言已逺扬精诚虽欲自竭尽终无从达故女嬃牵引而责数之为已太息悲毒欲使屈原改性易行随风俗也五臣云言我扬精诚未巳女嬃牵引时事以为不变节从容终不可为而为我叹息也补曰婵媛巳见骚经】横流涕兮潺湲【潺湲流貌屈原感女嬃之言外欲变节而意不能改内自悲伤涕泣横流也补曰潺仕连鉏山二切湲音爰】隐思君兮陫侧【君谓懐王也陫陋也言已虽见放弃隐伏山野犹从侧陋之中思念君也补曰隐痛也孟子曰恻隐之心陫符沸切説文隐也】桂櫂兮兰枻【櫂楫也枻船旁板也一作栧五臣云桂兰取其香也补曰櫂直敎切枻音曳楫谓之枻一曰柂也】斲冰兮积雪【斲斫也言巳乘船遭天盛寒举其櫂楫斲斫冰冻纷然如积雪言巳勤苦也一云斲曾冰五臣云言志不通犹乘舟値天盛寒斲斫冰冻徒为勤苦而不得前也】采薜荔兮水中【薜荔之草缘木而生】搴芙蓉兮木末【搴手取也芙蓉荷华也生水中屈原言已执忠信之行以事于君其志不合犹入池涉水而求薜荔登山缘木而采芙蓉固不可得也补曰搴音蹇】心不同兮媒劳【言婚姻所好心意不同则媒人疲劳而无功也屈原自喻行与君异终不可合亦疲劳而巳也】恩不甚兮轻絶【言人交接初浅恩不甚笃则轻相与离絶言已与君同姓共祖无离絶之义也五臣曰事君之道亦类此焉】石濑兮浅浅【濑湍也浅浅流疾貌补曰濑落葢切説文曰水流沙土也文选注云石濑水激石间则怒成湍浅音牋】飞龙兮翩翩【屈原忧愁頫视川水见石濑浅浅疾流而下将有所至仰见飞龙翩翩而上将有所登自伤弃在草野终无所登至也五臣云下视水石浅浅而流仰观飞龙翩翩而举物皆遂性我独不然也补曰説文云翩疾飞也】交不忠兮怨长【交友也忠厚也言朋友相与不厚则长相怨恨言已执履忠信虽获罪过不敢怨恨于众人也】期不信兮告余以不闲【间暇也言君尝与己期欲共为治后以才言之故更告我以不闲暇遂以疏逺己也余一作我五臣云言君与臣下为友而臣为不忠则怨而责之巳为不信则以为闲尔疾其君初欲与己为治后遂相背焉补曰此言朋友之交忠则见信不忠则生怨臣忠于君则君宜见信而反告我以不闲所谓羌中道而囘畔兮反既有此它志也此原陈已之志于湘君也闲音闲】鼂聘骛兮江臯【鼂以喻盛明也泽曲曰臯言己愿及鼂明已年盛时任重驰驱以行道徳也鼂一作朝补曰鼂陟遥切早也骋音逞骛音务説文曰骋直驰也骛乱驰也】夕弭节兮北渚【弭安也渚水涯也夕以喻衰言日夕将暮巳已衰老弭情安意终志草壄也五臣云喻己盛少之时愿驱驰于君前及衰谢之日反安意于草野自叹之词补曰骋骛弭节不出江臯北渚之间自伤不得居朝廷也渚沚也尔雅小洲曰陼韩诗章句水一溢而为渚】鸟次兮屋上【次舍也再宿曰信过信曰次】水周兮堂下【周旋也言已所居在湖泽之中众鸟舍止我之屋上流水周旋己之堂下自伤与鸟兽鱼鳖同为伍也补曰下音戸】捐余玦兮江中【玦玉佩也先王所以命臣之瑞故与环即还与玦即去也补曰捐音沿玦古穴切如环而有缺左传曰佩以金玦弃其衷也荀子曰絶人以玦皆取弃絶之义庄子曰缓佩玦者事至而断史记曰举佩玦以示之皆取决断之义】遗余佩兮醴浦【遗离也佩琼琚之属也言已虽见放逐常思念君设欲逺去犹捐玦佩置于水涯冀君求己示有还意佩一作佩醴一作澧五臣云捐遗皆置也玦佩朝服之饰置于江澧二水之涯者冀君命已犹可以用也补曰捐玦遗佩以诒湘君与骚经解佩纕以结言同意喻求贤也遗平声方言注云澧水今在长沙水经云澧水出武陵充县注于洞庭按禹贡曰又东至于澧史记作醴孔安国马融王肃皆以醴为水名郑曰醴陵名也长沙有醴陵县澧醴古书通用今澧州有佩浦因楚词为名也】采芳洲兮杜若【芳洲香草藂生水中之处补曰藂音丛】将以遗兮下女【遗与也女隂也以喻臣谓己之俦匹言已愿往芬芳絶异之洲采取杜若以与贞正之人思与同志终不变更也五臣云欲将己之美投于贤臣者思与同志复为治道补曰遗去声既诒湘君以佩玦又遗下女以杜若好贤不巳也骚经曰相下女之可诒】峕不可兮再得【言日不再中年不再盛也峕一作时】聊逍遥兮容与【逍遥游戏也诗曰狐裘逍遥言天时不再至人年不再盛巳年既老矣不遇于时聊且逍遥而游容与而戏以待天命之至也五臣云自言忧愁欲以决死死不再生何由复遇逍遥容与待君之命冀得尽其诚心焉】湘君【刘向列女传舜陟方死于苍梧二妃死于江湘之间俗谓之湘君礼记舜葬于苍梧之野葢二妃未之从也注云离骚所歌湘夫人舜妃也韩退之黄陵庙碑云湘旁有庙曰黄陵自前古立以祠尧之二女舜二妃者秦博士对始皇帝云湘君者尧之二女舜妃者也刘向郑亦皆以二妃为湘君而离骚九歌既有湘君又有湘夫人王逸以为湘君者自其水神而谓湘夫人乃二妃也从舜南征三苗不反道死沅湘之间山海经曰洞庭之山帝之二女居之郭璞疑二女者帝舜之后不当降小水为其夫人因以二女为天帝之女以余考之璞与王逸俱失也尧之长女娥皇为舜正妃故曰君其二女女英自宜降曰夫人也故九歌词谓娥皇为君谓女英帝子各以其盛者推言之也礼有小君君毋明其正自得称君也】
　　帝子降兮北渚【帝子谓尧女也降下也言尧二女娥皇女英随舜不反没于湘水之渚因为湘夫人补曰此言帝子之神降于北渚来享其祀也帝子以喻贤臣】目眇眇兮愁予【眇眇好貌予屈原自谓也言尧二女仪徳美好眇然絶异又配帝舜而乃没命水中屈原自伤不遭值尧舜而遇闇君亦将沈身湘流故曰愁我也予一作余五臣云其神仪徳美好愁我失志焉补曰眇眇防貌言神之降望而不见使我愁也以况思贤而不得见也予音与】嫋嫋兮秋风【嫋嫋秋风揺木貌补曰嫋长弱貌奴鸟切】洞庭波兮木叶下【言秋风疾则草木揺湘水波而树叶落矣以言君政急则众民愁而贤者伤矣或曰屈原见秋风起而木叶堕悲岁徂尽年衰老也五臣云喻小人用事则君子弃逐补曰淮南云见一叶落而知岁之将暮又曰桑叶落而长年悲下音戸】白薠兮骋望【薠草秋生今南方湖泽皆有之骋平也薠或作苹一本此句上有登字皆非也补曰薠音烦淮南子云路无莎薠注云薠状如葴葴音针见尔雅又説文云青薠似莎者司马相如赋注云似莎而大生江湖鴈所食】与佳期兮夕张【佳谓湘夫人也不敢指斥尊者故言佳也张施也言己愿以始秋薠草初生平望之时修设祭具夕早洒扫张施帷帐与夫人期歆飨之也一本佳下有人字一云与佳人兮期夕张五臣云佳期谓湘夫人言已愿以此夕设祭祀张帷帐冀夫人之神来此歆飨以喻张设忠信以待君命补曰説文云佳善也广雅云佳好也张音帐陈设也周礼曰凡邦之张事汉书曰供张东都门外言夕张者犹黄昏以为期之意】鸟萃兮苹中【萃集一本萃上有何字五臣云苹水草补曰萃音遂】罾何为兮木上【罾鱼网也夫鸟当集木巅而言草中罾当在水中而言木上以喻所愿不得失其所也补曰罾音增】沅有茝兮醴有兰【言沅水之中有盛茂之茝澧水之内有芬芳之兰异于众草以兴湘夫人美好亦异于众人也茝一作芷醴一作澧五臣云兰芷喻己之善补曰水经云澧水又东南注于沅水曰澧口葢其枝渎耳引沅有芷兮澧有兰或曰澧州有兰江因此为名】思公子兮未敢言【公子谓湘夫人也重以卑説尊故变言公子也言已想若舜之遇二女二女虽死犹思其神所以不敢达言者士当须介女当须媒也五臣云公子谓夫人喻君也未敢言者欲待贤主补曰诸侯之子称公子谓子椒子兰也思椒兰宜有兰茝之芬芳未敢言者恐逢彼之怒耳此原陈已之志于湘夫人也山云思公子兮徒离忧】荒忽兮逺望观流水兮潺湲【言神荒忽往来无形近而视之彷佛若存逺而望之但见水流而潺湲也荒一作慌忽一作惚补曰慌释文文选并音荒此言逺望楚国若有若无但见流水之潺湲耳荒忽不分明之貌】麋何食兮庭中【麋兽名似鹿也食一作为补曰麋音眉月令曰麋角解疏云麋隂兽情淫而游泽】蛟何为兮水裔【蛟龙类也麋当在山林而在庭中蛟当在深渊而在水涯以言小人宜在山野而陞朝庭贤者当居尊官而为仆也裔一作补曰裔邉也末也蛟在水裔犹所谓神龙失水而陆居也】朝驰余马兮江臯【一云朝驰骋兮江臯】夕济兮西澨【济渡也澨水涯也自伤驱驰不出湘潭之间补曰澨音逝説文曰澨埤增水边土人所居者】闻佳人兮召予【予屈原自谓也】将腾驾兮偕逝【偕俱也逝往也屈原幽居草泽思神念冀湘夫人有命召呼则愿命驾腾驰而往不待侣偶也五臣云冀闻夫人召我将腾驰车马与使者俱往喻有君命亦将然矣补曰佳人以喻贤人与己同志者】筑室兮水中葺之兮荷葢【屈原困于世愿筑室水中托附神明而居处也一本云以荷葢五臣云愿筑室结茨于水底用荷叶葢之务清洁也补曰筑版筑也葺七入切説文茨也】荪壁兮紫坛【以荪草饰室壁累紫贝为室坛荪一作荃补曰荀子曰东海则有紫紶鱼盐焉紫紫贝也相贝经曰赤电黑云谓之紫贝郭璞曰今之紫贝以紫为质黑为文防陆玑曰紫贝其白质如玉紫防为文本草云贝类极多而紫贝尤为世所贵重淮南子曰腐鼠在坛注云楚人谓中庭为坛七谏曰鸡鹜满堂坛兮注云高殿敞阳为堂平场广坦为坛音善】匊芳椒兮成堂【布香椒于堂上一云播芳椒兮盈堂补曰匊古播字本作□汉官仪曰椒房以椒涂壁取其温也】桂栋兮【以桂木为屋栋补曰尔雅栋谓之桴注屋檼也】兰橑【以木兰为榱也补曰橑音老説文椽也一曰星橑檐前木尔雅曰桷谓之榱】辛夷楣兮【辛夷香草以作戸楣补曰本草云辛夷树大连合抱高数仞此花初发如笔北人呼为木笔其花最早南人呼为迎春逸云香草非也楣音眉説文云秦名屋櫋聨也尔雅楣谓之梁注云门戸上横梁】药房【药白芷也房室也五臣云以馨香为房之饰补曰本草白芷楚人谓之药博雅曰芷其叶谓之药渥约二音】罔薜荔兮为帷【罔结也言结薜荔为帷帐补曰罔读若网在旁曰帷】擗蕙櫋兮既张【擗防也以防蕙覆櫋屋擗一从木一作擘防一作析櫋一作槾五臣云罔结以为帷帐擗析以为屋聨尽张设于中也补曰擗普觅切一音覔櫋音绵又弥坚切】白玉兮为鎭【以白玉鎭坐席也鎭一作瑱一本为上有以字】疏石兰兮为芳【石兰香草疏布陈也一本兮下有以字一云疏石兰以为芳五臣云疏布其芳气】芷葺兮荷屋【葺葢屋也一本葺下有之字五臣云以芷草及荷叶葺以葢屋也】缭之兮杜衡【缭缚束也杜衡香草一本兮下有以字衡一作蘅补曰缭音了纒也谓以荷为屋以芷覆之又以杜衡缭之也五臣云束缚杜衡置于水中非是】合百草兮实庭【合百草之华以实庭中五臣云百草香草实满也】建芳馨兮庑门【馨香之逺闻者积之以为门庑也屈原生遭浊世忧愁困极意欲随从鬼神筑室水中与湘夫人比邻而处然犹积聚众芳以为殿堂修饰弥盛行善弥高也补曰庑音武説文曰堂下周屋也庑门谓庑与门也】九嶷缤兮并迎【九疑山名舜所葬也嶷一作疑补曰迎去声】灵之来兮如云【言舜使九嶷之山神缤然来迎二女则百神侍送众多如云也如一作若补曰诗云有女如云言众多也】捐余袂兮江中【袂衣袖也补曰袂弥蔽切】遗余褋兮醴浦【褋襜襦也屈原托与湘夫人共邻而处舜复迎之而去穷困无所依故欲捐弃衣物裸身而行将适九夷也醴一作澧五臣云褋礼襜袖襦也袂褋皆事神所用今夫人既去君复背已无所用也故弃遗之补曰遗平声褋音牒方言曰禅衣江淮南楚之间谓之褋捐袂遗褋与捐玦遗佩同意玦佩贵之也袂褋亲之也】搴汀洲兮杜若将防遗兮逺者【汀平也逺者谓髙贤隠士也言巳虽欲之九夷絶域之外犹求髙贤之士平洲香草以遗之与共修道徳也者一作渚五臣云搴取也杜若以喻诚信逺者神及君也补曰汀它丁切水际平地遗去声既诒湘夫人以袂褋又遗逺者以杜若好贤不已也旧本者音渚集韵者有覩音】时不可兮骤得【骤数】聊逍遥兮容与【言冨贵有命天时难值不可数得聊且游戏以尽年寿也与一作冶补曰不可再得则已矣不可骤得犹冀其一遇焉】
　　湘夫人
　　广开兮天门【补曰汉乐歌云天门开詄荡荡淮南子注云天门上帝所居紫防宫门也】纷吾乘兮云【吾谓大司命也言天尊重司命将出游戏则为大开禁门使乘云而行补曰汉乐歌云灵之车结云】令飘风兮先驱【廻风为飘】使涷雨兮洒尘【暴雨为涷雨言司命爵位尊高出则风伯雨师先驱为轼路也洒一作洒轼一作戒补曰涷音东尔雅注云今江东呼夏月暴雨为涷雨洒所买切淮南子曰令雨师洒道风伯扫尘自此巳上皆喻君也】君回翔兮防下【回运也言司命行有节度虽乘风雨然徐回运而来下也回一作囘以一作来补曰回翔犹翺翔也下音戸】逾空桑兮从女【空桑山名司命所经屈原修履忠贞之行而身放弃将愬神明陈己之寃结故欲逾空桑之山而要司命也补曰山海经云东曰空桑之山注云此山出琴瑟材周礼空桑之琴瑟是也淮南曰舜之时共工振滔洪水以薄空桑注云空桑地名在鲁也女读作汝亲之之辞喻欲从君也】纷总总兮九州【总总众貌补曰尧时九州见禹贡商九州见尔雅周九州见周礼邹衍云赤县神州内自有九州中国外如赤县神州者九乃所谓九州也淮南曰天地之间九州东南神州曰农土正南次州曰沃土西南戎州曰滔土正西弇州曰并土正中冀州曰中土西北台州曰肥土正北济州曰成土东北薄州曰隐土正东扬州曰申土弇音奄】何夀夭兮在予【予谓司命言普天之下九州之民诚甚众多其夀考夭折皆自施行所致天诛加之不在于我也补曰此言九州之大生民之众或夀或夭何以皆在于我以我为司命故也言人君制生杀与夺之命也予音与】高飞兮安翔【言司命执持天政不以人言易其则度复徐飞高翔而行】乘清气兮御隂阳【隂主杀阳主生言司命常乘天清明之气御持万民死生之命也清一作精补曰易云时乘六龙以御天庄子曰乘天地之正御六气之辨乘犹乘车御犹御马也】吾与君兮斋速【吾屈原自谓也斋戒也速疾也补曰斋速者斋戒以自敕也】导帝之兮九坑【言巳愿修饰急疾斋戒侍从于君导迎天帝出入九州之山兾得陈己情也导一作道坑一作阬文苑作冈补曰之适也坑音冈山也周礼职方氏九州山鎭曰防稽衡山华山沂山岱山岳山医无闾霍山恒山也淮南曰天地之间九州八极土有九山山有九塞何谓九山会稽泰山王屋首山太华岐山太行羊肠孟门也原言司命代天操生杀之柄人君亦代天制一国之命故欲与司命导帝适九州之山以观四方之风俗天下之治乱】灵衣兮被被【被被长貌一作披补曰被与披同】玉佩兮陆离【言巳得依随司命被服神衣被被而长玉佩众多陆离而美也】壹隂兮壹阳【隂晦也阳明也】众莫知兮余所为【屈原言巳得配神俱行出隂入阳一晦一明众人无缘知我所为作也补曰此言司命开阖变化能制万民之命人君亦当如此也】折疏麻兮瑶华【疏麻神麻也瑶华玉华也补曰谢灵运诗云折麻心莫展又云瑶华未敢折説者云瑶华麻花也其色白故比于瑶此花香服食可致长夀故以为美将以赠逺江淹杂拟诗云杂佩虽可赠疏华竟无陈李善云疏华瑶华也】将以遗兮离居【离居谓隐者也言巳虽出隂入阳涉歴殊方犹思离居隐士将折神麻采玉华以遗与之明巳行度如玉不以苦乐易其志也补曰遗去声离居犹逺者也自此以下屈原陈己之志于司命也】老冉冉兮既极【极穷也极一作终】不濅近兮愈疏【濅稍也疏逺也言履行忠信从小至老命将穷矣而君犹疑之不稍亲近而日以疏逺也濅一作侵一作浸兮一作而愈一作逾】乘龙兮辚辚【辚辚车声诗云有车辚辚也释文作軨音辚补曰今诗作邻】高驼兮冲天【言已虽见疏逺执志弥坚想乘神龙辚辚然而有节度抗志高行冲天而驱不以贫困有枉桡也驼一作驰补曰史记云一飞冲天冲持弓切直上飞也集韵作翀与冲通此言司命高驰而去不复留也】结桂枝兮延竚【延长也竚立也诗曰竚立以泣释文延作延补曰竚久立也直吕切】羌愈思兮愁人【言己乘龙冲天非心所乐犹结木为誓长立而望想念楚国愁且思也补曰此言司命既去犹结桂枝以延望喻君舍己不顾益忧思也】愁人兮奈何愿若今兮无亏【亏歇也言巳愁思安可奈何乎愿身行善常若于今无有歇也】固人命兮有当孰离合兮可为【言人受命而生有当贵贱贫富者是天禄也己独放逐离别不复会合不可为思也补曰君子之仕也去就有义用舍有命屈子于同姓事君之义尽矣其不见用则有命焉或离或合神实司之非人所能为也一云孰离合兮不可为】
　　大司命【周礼大宗伯以槱燎祠司中司命疏引星传云三台上台司命为太尉又文昌宫第四曰司命按史记天官书文昌六星四曰司命晋书天文志三台六星两两而居西近文昌二星曰上台为司命主夀然则有两司命也祭法王立七祀诸侯立五祀皆有司命疏云司命宫中小神而汉书郊祀志荆巫有司命説者曰文昌第四星也五臣云司命星名主知生死辅天行化诛恶防善也大司命云乘清气兮御隂阳少司命云登九天兮抚彗星其非宫中少神明矣】
　　秋兰兮麋芜罗生兮堂下【言巳供神之室空闲清净众香之草又环其堂下罗列而生诚司命君所宜幸集也秋一作龝下同麋一作蘪补曰尔雅曰蕲茝蘪芜郭璞云香草叶小如萎状山海经云臭如蘪芜本草云芎防其叶名蘼芜似蛇床而香骚人借以为譬其苗四五月间生叶作丛而茎细其叶倍香或莳于园庭则芬香满径七八月开白花管子曰五沃之土生蘼芜相如赋云穹穷昌蒲江离芜师古云蘪芜即穹穷苖也下音戸】绿叶兮素枝芳菲菲兮袭予【袭及也予我也言芳草茂盛吐叶垂华芳香菲菲上及我也枝一作华五臣云四句皆喻懐忠洁也补曰袭音习予上声】夫人自有兮美子【夫人谓万民也一云夫人兮自有美子补曰夫音扶考工记曰夫人而能为镈也夫人犹言凡人也】荪何防兮愁苦【荪谓司命也言天下万民人人自有子孙司命何为主握其年命而用思愁苦也以一作为五臣云荪香草喻司命言凡人各自有美爱臣子司命何为愁苦而司主之盖自伤也补曰此言爱其子者人之常情非司命所忧犹恐不得其所原于君有同姓之恩而懐王曽莫之恤也荪亦喻君骚经曰荃不察余之中情是也】秋兰兮青青绿叶兮紫茎【言巳事神崇敬重种芳草茎叶五色芳香益畅也一本兰下有生字补曰诗云緑竹青青青青茂盛也音菁】满堂兮美人忽独与余兮目成【言万民众多美人并防盈满于堂而司命独与我睨而相视成为亲亲也五臣云满堂喻天下也谓天下亦有善人而司命独与我相目结成亲亲者为我修道徳尔谓初与己善时也】入不言兮出不辞【言神往来奄忽入不语言出不诀辞其志难知辞一作词】乘囘风兮载云旗【言司命之去乘风载云其形貌不可得见五臣云司命初与己善后乃往来飘忽出入不言不辞乘风载云以离于我喻君之心与我相背也】悲莫悲兮生别离【屈原思神略毕忧愁复出乃长叹曰人居世间悲哀莫痛与妻子生别离伤巳当之也补曰乐府有生别离出于此】乐莫乐兮新相知【言天下之乐莫大于男女始相知之时也屈原言巳无新相知之乐而有生别离之忧也五臣云喻已初近君而乐后去君而悲也】荷衣兮蕙带儵而来兮忽而逝【言司命被服香净往来奄忽难当値也儵一作倐来一作俫五臣云言神倐忽往来终不可逢以喻君补曰庄子疏曰儵为有忽为无】夕宿兮帝郊【帝谓天帝】君谁须兮云之际【言司命之去暮宿于天帝之郊谁待于云之际乎幸其有意而顾巳五臣云须待也兾君犹待己而命之】与女游兮九河冲风至兮水扬波【王逸无注古本无此二句文选游作游女作汝风至作飇起五臣云汝谓司命九河天河也冲飇暴风也补曰此二句河伯章中语也】与女沐兮咸池【咸池星名葢天池也一作咸之池补曰咸池见骚经】晞女髪兮阳之阿【晞干也诗曰匪阳不晞阿曲隅日所行也言巳愿托司命俱沐咸池干髪阳阿斋戒洁巳兾防天祐也五臣云愿与司命共为清洁喻己与君俱行政教以治于国补曰晞音希淮南曰日出汤谷浴于咸池拂于扶桑是谓晨明登于扶桑是谓朏明至于曲阿是谓旦明逺游曰朝濯髪于汤谷兮夕晞余身兮九阳】望美人兮未来【美人谓司命】临风怳兮浩歌【怳失意貌言巳思望司命而未肯来临疾风而大歌兾神闻之而来至也五臣云以喻望君之使未至临风怳然而大歌也浩大也补曰怳怳也许往切】孔葢兮翠旍【言司命以孔雀之翅为车葢翡翠之羽为旗旍言殊饰也旍一作旌一本此句上有扬字补曰相如赋云宛雏孔鸾孔孔雀也顔师古曰鸟赤羽者曰翡青羽者曰翠周礼曰葢之圜也以象天汉乐歌曰庶旄翠旌】登九天兮抚彗星【九天八方中央也言司命乃陞九天之上抚持彗星欲扫除邪恶辅仁贤也五臣云飞登于天抚扫彗星言愿将忠正美行还于君前翦谗贼矣补曰左传曰天之有慧以除秽也尔雅彗星为欃枪彗祥岁切偏指曰彗自此以下皆喻君也】竦长劒兮拥幼艾【竦执也幼少也艾长也言司命执持长劒以诛絶凶恶拥防万民长少使各得其命也释文竦作怂补曰竦怂并息拱切竦立也国语曰竦善抑恶怂惊也孟子曰知好色则慕少艾説者曰艾美好也战国防云今为天下之工或非也乃与幼艾又齐王有七孺子注云孺子谓幼艾美女也离骚以美女喻贤臣此言人君当遏恶扬善佑贤辅徳也或曰丽姬艾封人之子也故美女谓之艾犹姬贵姓因谓美妾为姬耳】荪独宜兮为民正【言司命执心公方无所阿私善者佑之恶者诛之故宜为万民之平正也荪一作荃五臣云荪香草谓神也以喻君补曰正音征叶韵】
　　少司命
　　暾将出兮东方【谓曰始出东方其容暾暾而盛大也补曰暾他昆切】照吾槛兮扶桑【吾谓日也槛楯也言东方有扶桑之木其高万仞日出下浴于汤谷上拂其扶桑爰始而登照曜四方日以扶桑为舍槛故曰照吾槛兮扶桑也补曰槛防也戸黤切楯音盾】抚余马兮安驱【余谓日也补曰淮南曰日至悲泉爰止其女爰息其马是谓悬车车日所乘也马驾车者也御之者羲和也女即羲和马即六龙见骚经注】夜晈晈兮既明【言日既陞天运转而西将过太隂徐抚其马安驱而行虽幽昧之夜犹晈晈而自明也晈一作皎补曰晈字从日与皎同此言日之将出羲和御之安驱徐行使幽昧之夜晈晈而复明也补曰旧本明音亡】驾龙辀兮乘雷【辀车辕也补曰震东方也为雷为龙日出东方故曰驾龙乘雷也春秋命厯序曰皇伯登扶桑日之阳驾六龙以上下淮南曰雷以为车轮注云雷转气也辀张留切方言曰辕楚韩之间谓之辀】载云旗兮委蛇【言日以龙为车辕乘雷而行以云为旌旗委蛇而长委一作逶蛇一作虵】长太息兮将上心低佪兮顾懐【言日将去扶桑上而升天则俳佪太息顾念其居也低一作俳一作儃补曰低佪疑不即进貌出不忘本行则思归物之情也以讽其君迷不知复也上上声升也】羌声色兮娱人【娱乐也一作色声】观者憺兮忘归【憺安也言日色光明旦燿四方人观见之莫不娱乐憺然意安而忘归也补曰东方既明万类皆作有声者以声闻有色者以色见耳目之娱各自适焉以喻人君有明徳则百姓皆注其耳目也】縆瑟兮交鼓【縆急张弦也交鼓对击鼓也縆一作絙补曰縆古登切长笛赋曰絙瑟促柱】箫钟兮瑶簴【王逸无注箫一作萧补曰仪礼有笙磬笙钟周礼笙师共其钟笙之乐注云钟笙与钟声相应之笙然则箫钟与箫声相应之钟欤簴其吕切尔雅木谓之虡县钟磬之木也瑶簴以美玉为饰也】鸣防兮吹竽【防竽乐器名也言巳愿供修香美张施琴瑟吹鸣防竽列备众乐以乐大神防一作篪补曰篪与防同并音池尔雅注云篪以竹为之长尺四寸围三寸一孔上出一寸三分名翘横吹之小者尺二寸广雅云八孔竽已见上】思灵保兮贤姱【灵谓巫也姱好貌言巳思得贤好之巫使与日神相保乐也补曰古人云诏灵保召方相説者曰灵保神巫也姱音戸叶韵旧苦胡切未详】翾飞兮翠曾【曾举也言巫舞工巧身体翾然若飞似翠鸟之举也补曰翾小飞也许缘切曾作滕切博雅曰防翥飞也】展诗兮会舞【展舒补曰展诗犹陈诗也会舞犹合舞也】应律兮合节【言乃复舒展诗曲作为雅颂之乐合会六律以应舞节补曰应于证切汉乐歌曰展诗应律鋗王鸣】灵之来兮蔽日【言日神悦喜于是来下从其官属蔽日而至也】青云衣兮白霓裳【言日神来下青云为上衣白蜺为下裳也日出东方入西方故用其方色以为饰也补曰霓见骚经】举长矢兮射天狼【天狼星名以喻贪残日为王者王者受命必诛贪残故曰举长矢射天狼言君当诛恶也射一作防补曰射食亦切晋书天文志云狼一星在东井南为野将主侵掠】操余弧兮反沦降【言日诛恶以后复循道而退下入太隂之中不伐其功也补曰操持也七刀切弧音胡説文曰木弓也一曰往体寡来体多曰弧沦没也降下也戸江切叶韵晋志曰弧九星在狼东南天弓也主备盗贼天文大象赋注云弧矢九星常属矢而向狼直狼多盗贼引满则天下兵起河东赋云玃天狼之威弧思赋云弯威弧之拔剌兮射嶓之封狼】援北斗兮酌桂浆【斗谓玉爵言诛恶既毕故引玉斗酌酒浆以爵命贤能进有徳也补曰援音爰引也诗云酌以大斗斗酒器也又曰维北有斗不可以挹酒浆此以北斗喻酒器者大之也斗旧音主射天狼酌桂浆以讽其君不能遏恶扬善也】撰余辔兮高驼翔【驼一作驰一无此字补曰撰雏免切定也持也逺游曰撰余辔而正防反沦降者喻人君退托不自有其功高驰翔者喻制世驭民于万物之上】杳冥冥兮以东行【言日过太隂不见其光出杳杳入冥冥直东行而复出或曰日月五星皆东行也一云翔杳冥兮一无以字补曰杳深也冥幽也日出东方犹帝出乎震也行胡冈切叶韵】
　　东君【博雅曰朱明耀灵东君日也汉书郊祀志有东君】
　　与女游兮九河【河爲四渎长其位视大夫屈原亦楚大夫欲以官相友故言女也九河徒骇太史马颊覆鬴胡苏简洁钩磐鬲津也补曰女读作汝下同九河名见尔雅书曰九河既道注云河水分为九道在兖州界又曰又北播为九河同为逆河入于海注云分为九河以杀其溢汉许商上书云古记九河之名有徒骇胡苏鬲津今见在成平东光鬲县界中自鬲津以北至徒骇其间相去二百余里是知九河所在徒骇最北鬲津最南葢徒骇是河之本道东出分为八枝也】冲风起兮横波【冲隧也屈原设意与河伯为友俱游九河之中想防神祐反遇隧风大波涌起所托无所也一本横上有水字五臣云冲风暴风也补曰诗云大风有隧】乘水车兮荷葢驾两龙兮骖螭【言河伯以水为车骖驾螭龙而戏游也一本螭上有白字补曰括地图云冯夷常乘云车驾二龙史记曰水神不可见以大鱼蛟龙为候博物志曰水神乘鱼龙骖苍含切在旁曰骖骖两騑也螭丑知切説文云如龙而黄北方谓之地蝼一説无角曰螭一音离集韵螹龙无角】登昆仑兮四望【昆仑山河源所从出补曰援神契云河者水之伯上应天河山海经云昆仑山有青河白河赤河黒河环其墟其白水出其东北陬屈向东南流为中国河尔雅曰河出昆仑虗色白所渠并千七百一川色黄百里一小曲千里一曲直淮南曰河出昆仑贯渤海入禹所导积石山也】心飞扬兮浩荡【浩荡纵放貌言己设与河伯俱游西北登昆仑万里之山周望四方心意飞扬志欲陞天思念浩荡而无所据也】日将暮兮怅忘归【言昆仑之中多奇怪珠玉之树观而视之不知日暮言己心乐志説忽忘还归也补曰此言登昆仑以望四方无所适从惆怅叹息而忘归也怅失志也】惟极浦兮寤懐【寤觉也懐思也言已复徐惟念河之极浦江之逺碕则中心觉寤而复愁思也补曰惟思也极浦所谓望涔阳兮极浦是也】鱼鳞屋兮龙堂紫贝阙兮朱宫【言河伯所居以鱼鳞葢屋堂画蛟龙之文紫贝作阙朱丹其宫形容异致甚鲜好也文苑作珠宫补曰河伯水神也故托鱼龙之类以为宫室阙门观也】灵何为兮水中【言河伯之屋殊好如是何为居水中而沈没也补曰此喻贤人处非其所也】乘白鼋兮逐文鱼【大鼈为鼋鱼属也逐从也言河伯游戏逺出乘龙近出乘鼋又从鲤鱼也一无文字补曰鼋音元纪年曰穆王三十七年征伐起师至九江叱鼋鼍以为梁陶隐居云鲤鱼形既可爱又能神变乃至飞越山湖所以琴高乘之按山海经睢水东注江其中多文鱼注云有班采也又文选云腾文鱼以惊乘注云文鱼有翅能飞逸以文鱼为鲤岂亦有所据乎】与女游兮河之渚流澌纷兮将来下【流澌解氷也言屈原愿与河伯游河之渚而流澌纷然相随来下水为汚浊故欲去也或曰流澌解散屈原自北流澌者欲与河伯离别也补曰渚洲也澌音斯从仌者流氷也从水者水尽也此当从仌下音戸】子交手兮东行【子谓河伯也言屈原与河伯别子宜东行还于九河之居我亦欲归也一本子上有与字补曰庄子曰河伯顺流而东行】送美人兮南浦【美人屈原自谓也愿河伯送己南至江之涯归楚国也补曰江淹别赋云送君南浦伤如之何葢用此语】波滔滔兮来迎鱼隣隣兮媵予【媵送也言江神闻已将归亦使波流滔滔来迎河伯遣鱼隣隣侍从而送我也隣一作鳞补曰滔土刀切水流貌诗曰滔滔江汉媵以证切予音与屈原托江海之神送迎巳者言时人遇已之不然也杜子美诗云岸花飞送客樯燕语留人亦此意】
　　河伯【山海经曰中极之渊深三百仞唯氷夷都焉氷夷人面而乘龙穆天子传云天子西征至于阳纡之山河伯无夷之所都居氷夷无夷即冯夷也淮南又作冯迟抱朴子释篇曰冯夷以八月上庚日渡河溺死天帝署为河伯清泠传曰冯夷华隂潼乡隄首人也服八石得水仙是为河伯博物志云昔夏禹观河见长人鱼身出曰吾河精岂河伯也冯夷得道成仙化为河伯道岂同哉】
　　若有人兮山之阿【若有人谓山也阿曲隅也】被薜荔兮带女罗【女罗丝也言山鬼仿佛若人见于山之阿被薜荔之衣以丝为带也薜荔丝皆无根缘物而生山鬼亦晻忽无形故衣之以为饰也罗一作萝补曰尔雅云唐防女萝女萝丝诗云茑与女萝施于松上吕氏春秋云或谓菟丝无根也其根不属地茯苓是也抱朴子云菟丝之草下有伏菟之根无此菟则丝不生于上然实不属也】既含睇兮又宜笑【睇防眄貌也言山之状体含妙容美目盼然又好口齿而宜笑也五臣云山鬼美貌既宜含视又宜发笑补曰睇音弟倾视也一曰目小视也説文云南楚谓眄曰睇眄眠见切诗曰巧笑倩兮美目盻兮大招曰靥防奇牙宜笑嘕只山鬼无形其情状难知故含睇宜笑以喻姱美乘豹从狸以譬猛烈辛夷杜衡以况芬芳不一而足也】子慕予兮善窈窕【子谓山鬼也窈窕好貌诗曰窈窕淑女言山鬼之貌既以姱丽亦复慕我有善行好姿故来见其容也善一作譱五臣云喻君初与己诚而用之矣补曰窈音杳窕徒了切方言云美状为窕美心为窈注云窈幽静窕闲都也】乘赤豹兮从文狸【狸一作貍五臣云赤豹文貍皆奇兽也将以乘骑侍从者明异于众也乘一作椉补曰从随行也才用切豹有数种有赤豹有豹有白豹诗曰赤豹黄罴陆机云毛赤而文黑谓之赤豹狸有虎斑文者有猫斑者河伯云乘白鼋兮逐文鱼山云乘赤豹兮从文狸各以其类也】辛夷车兮结桂旗【辛夷香草也言山出入乘赤豹从文狸结桂与辛夷以为车旗言其香洁也文选桂误作旌补曰以辛夷香木为车结桂枝以为旌旗也】被石兰兮带杜衡【石兰杜衡皆香草衡一作蘅】折芳馨兮遗所思【所思谓清洁之士若屈原者也言山修饰众香以崇其善屈原履行清洁以厉其身神人同好故折芳馨相遗以同其志也五臣云所思谓君也喻己被带忠信又以嘉言而纳于君也补曰遗去声】余处幽篁兮终不见天【言山鬼所处乃在幽篁之内终不见天地所以来出归有徳也或曰幽篁竹林也五臣云幽深也篁竹丛也补曰篁音皇汉书云篁竹之中注云竹田曰篁西都赋云篠簜敷衍编町成篁注云篁竹墟名也】路险难兮独后来【言所处既深其路险阻又难故来晩暮后诸神也五臣云言己处江山竹丛之间上不见天道路险阻欲与神游独在诸神之后喻巳不得见君谗邪塡塞难以前进所以索居于此补曰来音厘】表独立兮山之上【表特也言山鬼后到特立于山之上而自异也】云容容兮而在下杳冥冥兮羌昼晦【言山所在至高邈云出其下虽白昼犹暝晦也五臣云表明也虽明然自异立于山上终被云鄣蔽其下使不通也容容云出貌杳深也晦暗也羌语词也言云气深厚冥冥使昼日昏暗一云日窈冥兮羌昼晦补曰此喻小人之蔽贤也下音户】东风飘兮神灵雨【飘风貌诗曰匪风飘兮言东风飘然而起则神灵应之而雨以言隂阳通感风雨相和屈原自伤独无和也飘一作飘飘五臣云自伤诚信不能感君也】留灵脩兮憺忘归【灵脩谓懐王也】岁既晏兮孰华予【晏晩也孰谁也言己宿留懐王兾其还已心中憺然安而忘归年岁晚暮将欲罢老谁复当令我荣华也五臣云言君若能除去谗邪我则可进留止于君所不然则岁晏衰老孰能荣华我乎补曰留止也不必读为宿留之留此言当及年徳盛壮之时留于君所日月逝矣孰能使衰老之人复荣华乎自此以下屈原陈己之志于山也予音与】采三秀兮于山间【三秀谓芝草也补曰尔雅苬芝注云一岁三华瑞草也苬音囚思赋云冀一年之三秀近时王令逢原作藏芝赋序云离骚九歌自诗人所纪之外地所常产目所同识之草尽矣而芝复独遗説者遂以九歌之三秀为芝予以其不明又其辞曰适山而采之芝非独山草葢未足据信也余按本草引五芝经云皆以五色生于五岳又淮南云紫芝生于山而不能生于盘石之上则芝正生于山间耳逢原之説岂其然乎】石磊磊兮葛蔓蔓【言巳欲服芝草以延年命周旋山间采而求之终不能得但见山石磊磊葛草蔓蔓或曰三秀秀材之士隐处者也言石葛者喻所在深也五臣云芝草仙药采不可得但见葛石尔亦犹贤哲难逢謟防者众也补曰磊众石貌鲁猥切诗曰葛之覃兮施于中谷又曰南有樛木葛藟累之蔓莫干切俗作】怨公子兮怅忘归【公子谓公子椒也言已所以怨公子椒者以其知已忠信而不肯达故我怅然失志而忘归也补曰怨椒兰蔽贤如葛石之于三秀故怅然忘归也】君思我兮不得闲【言懐王时思念我顾不肯以闲暇之日召己谋议也五臣云君纵相思为小人在侧亦无暇召我也补曰闲音闲】山中人兮芳杜若【山中人屈原自谓也】饮石泉兮防松栢【言巳虽在山中无人之处犹取杜若以为芬芳饮石泉之水防松栢之木饮食居处动以香洁自修饰也五臣云饮清洁之水防贞实之木】君思我兮然疑作【言懐王有思我时然谗言妄作故令狐疑也五臣云谗邪在旁起其疑惑作起也补曰然不疑也疑未然也君虽思我而为谗者所惑是非交作莫知所决也】靁塡塡兮雨冥冥【靁一作雷补曰塡音田】猨啾啾兮又夜鸣【又一作五臣云塡塡雷声冥冥雨貌啾啾猨声皆喻谗言也补曰啾小声也似猨余救切】风飒飒兮木萧萧【言巳在深山之中遭雷电暴雨猨呼风木揺动以言恐惧失其所也或曰雷为诸侯以兴于君云雨冥昧以兴佞臣猨猴善鸣以兴谗言风以喻政木以喻民雷塡塡者君妄怒也雨冥冥者羣佞聚也猨啾啾者谗夫弄口也风飒飒者政烦扰也木萧萧者民惊骇也萧萧文苑作捜捜补曰飒苏合切捜捜动貌与萧同】思公子兮徒离忧【言巳怨子椒不见达故遂去而忧愁也五臣云思子椒不能用贤使国若此但使我罗其忧愁离罗也】
　　山鬼【庄子曰山有防淮南曰山出嘄阳楚人所祠岂此类乎】
　　操吴戈兮被犀甲【戈防也甲铠也言国殇始从军之时手持吴防身被犀铠而行也或曰操吾科吾科楯之名也补曰操持也説文云戈平头防也考工记曰吴粤之劒又曰吴粤之金锡尔雅曰南方之美者有梁山之犀象焉考工记曰犀甲寿百年荀子曰楚人鲛革犀兕以为甲鞈如金石鞈坚貌音夹】车错毂兮短兵接【错交也短兵刀劒也言戎车相廹轮毂交错长兵不施故用刀劒以相接击也补曰错仓各切诗传云东西为交邪行为错司马法曰弓矢围殳矛守戈防助凡五兵长以衞短短以救长】旌蔽日兮敌若云【言兵士竟路趣敌旌旗蔽天敌多人众来若云也】矢交坠兮士争先【坠堕也言两军相射流矢交堕壮夫奋怒争先在前也坠一作隧补曰隧与坠同】凌余阵兮躐余行【凌犯也躐践也言敌家来侵凌我屯阵践躐我行伍也躐一作补曰顔之推云六韬有天陈地陈人陈云鸟之陈左传有鱼丽之陈行陈之义取于陈列耳俗作阜傍车非也躐并音猎行胡冈切】左骖殪兮右刃伤【殪死也言巳所乘左骖马死右騑马被刃创也补曰殪壹计切骖见逺游创初良切】霾两轮兮絷四马【絷绊也诗曰絷之维之言巳马虽死伤更霾车两轮绊四马终不反顾示必死也霾一作埋补曰霾读若埋絷陟立切】援玉枹兮击鸣鼓【言巳愈自厉怒势气益盛援一作摇枹一作桴补曰援音爰引也左传却克伤于矢左并辔右援枹而鼓】天时坠兮威灵怒【坠落也言巳战鬬适遭天时命当堕落虽身死亡而威神怒健不畏惮也坠一作隧文苑作怼】严杀尽兮弃原壄【严壮也杀死也言壮士尽其死命则骸骨弃于原壄而不土塟也补曰壄古野字又叶韵】出不入兮往不反【言壮士出鬬不复顾入一往必死不复还反也】平原忽兮路超逺【言身弃平原山壄之中去家道甚逺也一云平原路兮忽超逺】带长劔兮挟秦弓【言身虽死犹带劒持弓示不舍武也补曰汉书地理志云秦地廹近戎狄以射猎为先又秦有南山檀柘可为弓干】首身离兮心不惩【惩防也言巳虽死头足分离而心终不惩防身一作虽补曰惩音澄防音乂】诚既勇兮又以武终刚强兮不可凌【言国殇之性诚以勇猛刚强之气不可凌犯也】身既死兮神以灵子魂魄兮为鬼雄【言国殇既死之后精神强壮魂魄武毅长为百鬼之雄杰也一云防毅一云子毅补曰左传曰人生始化曰魄既生阳曰魂用物精多则魂魄强疏云人禀五常以生感隂阳以灵有身体之质名之曰形有嘘吸之动谓之为气气之灵者曰魄既生魄矣其内自有阳气也气之神者曰魂魂魄神灵之名本从形气而有附形之灵为魄附气之神为魂附形之灵者谓初生之时耳目心识手足运动啼呼为声此则魄之灵也附气之神者神精神性识渐有所知此则附气之神也魄在于前魂在于后魄识少而魂识多人之生也魄盛魂强及其死也形消气灭圣人缘生以事死改生之魂曰神改生之魄曰合鬼与神教之至也魂附于气气又附形形强则气强形弱则气弱魂以气强魄以形强淮南子曰天气为魂地气为魄注云魂人阳神魄人隂神也】
　　国殇【谓死于国事者小尔雅曰无主之鬼谓之殇】
　　成礼兮会皷【言祠祀九神皆先斋戒成其礼敬乃传歌作乐急疾击皷以称神意也成一作盛】传芭兮代舞【芭巫所持香草名也代更也言祠祀作乐而歌巫持芭而舞讫以复传与他人更用之芭一作巴补曰芭卜加切司马相如赋云诸柘巴且注云巴且草一名巴焦】姱女倡兮容与【姱好貌谓使童稚好女先倡而舞则进退容与而有节度也与一作冶补曰姱音夸倡读作唱】春兰兮秋菊【菊一作鞠补曰古语云春兰秋菊各一时之秀也】长无絶兮终古【言春祠以兰秋祠以菊为芬芳长相继承无絶于终古之道也】
　　礼魂【礼一作祀魂一作防或曰礼魂谓以礼善终者】


　　楚词补注巻二
　　钦定四库全书
　　楚词补注巻三
　　宋　洪兴祖　撰
　　天问章句第三　离骚
　　天问者屈原之所作也何不言问天天尊不可问故曰天问也屈原放逐忧心愁悴【一作瘁】彷徨山泽【一作川泽】经厯陵陆嗟号昊旻仰天叹息见楚有先王之庙及公卿祠堂图畵天地山川神灵【一作瑰】玮僪佹【一作谲诡】及古贤圣怪物行事周流罢倦【罢音皮】休息其下仰见图畵因书其壁何而问之【何一作呵】以渫愤懑舒泻愁思楚人哀惜屈原因共论述故其文义不次序云尔【天问之作其防逺矣葢曰遂古以来天地事物之忧不可胜穷欲付之无言乎而耳目所接有感于吾心者不可以不发也欲具道其所以然乎而天地变化岂思虑智识之所能究哉天固不可问聊以寄吾之意耳楚之兴衰天邪人邪吾之用舍天邪人邪国无人莫我知也知我者其天乎此天问所为作也太史公读天问悲其志者以此柳宗元作天对失其防矣王逸以为文义不次序夫天地之间千变万化岂可以次序陈哉序一作叙】
　　曰遂古之初谁传道之【遂往也初始也言往古太始之元虚廓无形神物未生谁传道此事也补曰列子殷汤问于夏革曰古初有物乎夏革曰古初无物今恶得物自物之外自事之先朕所不知也周礼训方氏诵四方之传道道犹言也传道世世所传説往古之事也】上下未形何由考之【言天地未分溷沌无垠谁考定而知之也考一作知定一作述补曰列子曰有形者生于无形则天地安从生故曰有太易有太初有太始有太素气形质具而未相离故曰浑沦又曰一者形变之始也清轻者上为天浊重者下为地冲和气者为人】冥昭瞢闇谁能极之【言日月昼夜清浊晦明谁能极知之补曰防幽也所谓窈防之门也昭明也所谓大明之上也瞢母豆切目不明也闇音暗闭门也此言幽明之理瞢暗难知谁能穷极其本原乎】冯翼惟像何以识之【言天地既分隂阳运转冯冯翼翼何以识知其形像乎补曰淮南言天坠未形冯冯翼翼洞洞灟灟故曰大昭注云冯翼无形之貌又曰古未有天地之时惟像无形窈窈防防芒芠漠闵澒蒙鸿洞莫知其门】明明闇闇惟时何为【言纯隂纯阳一晦一明谁造为之乎补曰此言日月相推昼夜相代时运不停果何为乎】隂阳三合何本何化【谓天地人三合成德其本始何化所生乎补曰天对云合焉者三一以统同吁炎吹泠交错而功引谷梁子云独隂不生独阳不生独天不生三合然后生逸以为天地人非也谷梁注云古人称万物负隂而抱阳冲气以为和然则传所谓天尽名其冲和之功而神理所由也防二气之和极发挥之美者不可以柔刚滞其用不得以隂阳分其名故归于防极而谓之天凡生类禀灵知于天资形于二气故又曰独天不生必三合而形神生理具矣】圜则九重孰营度之【言天圜而九重谁营度而知之乎补曰圜与圆同説文曰天体也易曰乾元用九乃见天则淮南曰天地九重人亦有九窍天对曰无营以成沓阳而九运輠浑沦防以圜号积阳为天九老阳数也营经营也度量度也】惟兹何功孰初作之【言此天有九重谁功力始作之耶】斡维焉系天极焉加【干转也维纲也言天昼夜转旋寜有维纲系缀其际极安所加乎干一作筦补曰説文云干毂端沓也杨雄杜林云轺车轮干也顔师古匡谬正俗云声类字林并音管贾谊服鸟赋云干流而迁张华励志诗云大仪干运皆为转也楚词云筦维焉系此义与干同字即为筦故知干管二音不殊近代流俗音乌活切非也淮南曰帝张四维运之以斗东北为报德之维西南为背阳之维东南为常羊之维西北为蹏通之维注云四角为维也先儒説云天是太虚本无形体但指诸星运转以为天耳天如弹丸围圜三百六十五度四分度之一旁行四表之中冬南夏北春西秋东皆薄四表而止张衡灵宪云八极之维径二亿三万二千三百里维谓四维极谓八极也一説云北极天之中也天官书曰中宫天极星其一明者太一常居也太经曰天圜地方极植中央】八柱何当东南何亏【言天有八山为柱皆何当值东南不足谁亏缺之也亏一作亏补曰河图言昆仑者地之中也地下有八柱柱广十万里有三千六百轴互相牵制名山大川孔穴相通淮南云天有九部八纪地有九州八柱神异经云昆仑有铜柱焉其高入天所谓天柱也素问曰天不足西北故西北方隂也而人右耳目不如左明也地不满东南故东南方阳也而人左手足不如右强也又曰天不足西北左寒而右凉地不满东南右热而左温注云中原地形西北高东南下今百川满凑东之沧海则东西南北髙下可知】九天之际安放安属【九天东方皥天东南方阳天南方赤天西南方朱天西方成天西北方幽天北方天东北方变天中央钧天其际防何分安所系属乎皥亦作昊变一作栾一作鸾补曰际边也传曰九天之际曰九垠九天之外曰九陔放上声孟子曰遵海而南放于琅琊放至也属附也音注】隅隈多有谁知其数【言天地广大隅隈众多寜有知其数乎补曰隅角也尔雅厓内为隩外为隈淮南曰天有九野九千九百九十九隅去地五亿万里注云九野九天之野一野千一百一十一隅】天何所沓十二焉分【沓合也言天与地合防何所十二辰谁所分别乎补曰沓徒合切灵宪云天体于阳故圆以动地体于隂故平以静动以行施静以合化堙鬰构精时育庶类斯谓天元天何所沓言与地合也左传曰日月所防是谓辰故以配日注云一嵗日月十二防所防为辰十一月辰在星纪十二月辰在枵之类是也若嵗在鹑火我周之分野实沈之虚晋人是居则十二辰所次也】日月安属列星安陈【言日月众星安所系属谁陈列也补曰列子曰天积气耳日月星宿亦积气中之有光曜者灵宪曰星也者体生于地精成于天列居错跱各有攸属】出自汤谷次于防汜【次舍也汜水涯也言日出东方汤谷之中暮入西极防水之涯也补曰书云宅嵎夷曰旸谷即汤谷也尔雅云西至日所入为太防即防汜也説文云旸日出也或作汤通作阳汜音似淮南曰日出于旸谷浴于咸池拂于扶桑是谓晨明登于扶桑爰始将行是谓朏明至于曲阿是谓旦明至于曽泉是谓早食至于桑野是谓晏食至于衡阳是谓隅中至于昆吾是谓正中至于鸟次是谓小还至于悲谷是谓餔时至于女纪是谓大还至于渊隅是谓高春至于连石是谓下春至于悲泉爰止其女爰息其马是谓悬车薄于虞渊是谓黄昏沦于防谷是谓定昏日入于虞渊之汜曙于防谷之浦行九州七舍有五亿万七千三百九里注云自旸谷至虞渊凡十六所为九州七舍】自明及晦所行几里【言日平旦而出至暮而止所行凡几何里乎补曰论衡云日昼行千里夜行千里行太隂则无光行大阳则能照物理论云极南为太阳极北为太隂】夜光何德死则又育【夜光月也育生也言月何德于夭死而复生也一云言月何德居于天地死而复生补曰博雅云夜光谓之月皇甫諡日月以宵曜名日夜光书有旁死魄哉生明既生魄死魄朔也生魄望也先儒云月光生于日所照魄生于日所蔽当日则光盈就日则光尽】厥利维何而顾菟在腹【言月中有菟何所贪利居月之腹而顾望乎菟一作补曰菟与兎同灵宪曰月者隂精之宗积而成兽象兎隂之类其数偶苏鹗演义云兎十二属配卯位处望日月最圆而出于卯上卯兎也其形入于月中遂有是形古今注云兎口有缺博物志云兎望月而孕自吐其子故天对云隂多缺爰感厥兎不形之形惟神是类】女歧无合夫焉取九子【女歧神女无夫而生九子也天对云阳徤隂淫降施蒸摩歧灵而子焉以夫为】伯强何处惠气安在【伯强大厉疫鬼也所至伤人惠气和气也言隂阳调和则惠气行不和调则厉鬼兴二者当何所在乎补曰强巨良切惠顺也】何阖而晦何开而明【言天何所阖闭而晦防何所开发而明晓乎补曰阖闭户也开辟户也隂阖而晦阳开而明】角宿未旦曜灵安藏【角亢东方星曜灵日也言东方未明旦之时日安所藏其精光乎释文藏作臧补曰宿音秀臧与藏同尔雅曰夀星角亢也注云数起角亢列宿之长国语曰辰角见而雨毕注云辰角大辰苍龙之角见者朝见东方建戍之初寒露节也此言角宿未旦者指东方苍龙之位耳天对云孰旦孰幽缪躔于经苍龙之寓而迋彼角亢迋欺也具往切亢音刚】不任汩鸿师何防尚之【汩治也鸿大水也师众也尚举也言鮌才不任治鸿水众人何以举之乎师一作鮌补曰汩音骨国语曰禹决汩九川汩通也荀子曰禹有功抑下鸿鸿即洪水也尧典曰汤汤洪水方割荡荡怀山襄陵下民其咨有能俾乂佥曰于鮌哉帝曰吁咈哉方命圯族岳曰异哉试可乃已帝曰往钦哉九载绩用弗成异举也】佥曰何忧何不课而行之【佥众也课试也言众人举鮌治水尧知其不能众人曰何忧哉何不先试之也曰一作答】防曳衔鮌何聼焉【言鮌治水绩用不成尧乃放杀之羽山飞鸟水虫曳衔而食之鮌何能复不聴乎补曰鸱处脂切一名鸢也曳牵也引也聼从也此言鮌违帝命而不聼何为聼防之曳衔也天对云方陟元子以功定地胡离厥考而防肆喙】顺欲成功帝何刑焉【帝谓尧也言鮌设能顺众人之欲而成其功尧当何为刑戮之乎补曰书云方命圮族国语云鮌违帝命则所谓顺欲者顺帝之欲也天对云盗堙息壤招帝震怒赋刑在下投弃于羽山海经云鮌窃帝之息壤以堙洪水帝命祝融杀鲧于羽郊】永遏在羽山夫何三年不施【永长也遏絶也施舍也言尧长放鮌于羽山絶在不毛之地三年不舍其罪也一无山字施一作防补曰遏犹遏絶苖民之遏施舍也通作防音豕】伯禹愎鮌夫何防变化【禹鮌子也言鮌愚狠愎而生禹禹小见其所为何以能变化而有圣德也愎一作腹注同一本何下有故字补曰愎弼力切戾也诗云出入腹我腹怀抱也天对云气孽宜害而嗣续得圣污涂而蕖夫固不可以类】纂就前绪遂成考功【父死称考绪业也言禹能纂代鮌之遗业而成考父之功也补曰纂作管切集也绪音叙丝耑也记曰禹能修鮌之功】何续初继业而厥谋不同【言禹何能继续鮌业而谋虑不同也补曰洪范言鮌堙洪水汩陈其五行帝乃震怒不畀洪范九畴彛伦攸斁鲧则殛死禹乃嗣兴天乃锡禹洪范九畴彛伦攸叙孟子曰禹之治水水之道也鮌堙洪水而禹行其所无事虽承父业其谋不同也】洪泉极深何以窴之【言洪水渊泉极深大禹何用窴塞而平之乎补曰窴与填同淮南曰凡鸿水渊薮自三百仞以上二亿三万三千五百五十里有九渊禹乃以息土填洪水以为名山注云息土不耗灭掘之益多故以填洪水也天对云行鸿下隤厥丘乃降焉填絶渊然后夷于土】地方九则何以坟之【坟分也谓九州之地凡有九品禹何以能分别之乎坟一作愤补曰班孟坚云坤作地势高下九则刘德云九则九州土田上中下九等也天对云从民之宜乃九于野坟厥贡艺而有上中下】河海应龙何画何歴【有鳞曰蛟龙有翼曰应龙厯过也言河海所出至逺应龙过厯游之而无所不穷也或曰禹治洪水时有神龙以尾画地导水所注当决者因而治之也一云应龙何画河海何厯补曰山海经云应龙处南极杀蚩尤与夸父不得复上故下数旱旱而为应龙之状乃得大雨山海经图云犂丘山有应龙者龙之有翼也昔蚩尤御黄帝令应龙攻于冀州之野女娲之时乗雷车服驾应龙夏禹治水有应龙以尾画地即水泉流通天对云胡圣为不足反谋龙知畚锸究勤而欺画厥尾画音获】鮌何所营禹何所成【言鮌治鸿水何所营度禹何所成就乎补曰汩陈其五行此鮌所营也六府三事允治此禹所成也】康回冯怒何故以东南倾【康回共工名也淮南子言共工与颛顼争为帝不得怒而触不周之山天维絶地柱折故东南倾也墬一作地一无以字补曰冯皮膺切列子曰帝冯怒注云冯大也春秋传曰震电冯怒注云冯盛也方言云凭怒也楚曰慿注云恚盛貌引康回慿怒然则冯慿一也列子曰共工氏与颛顼争为帝怒而触不周之山折天柱絶地维故天倾西北日月星辰就焉地不满东南百川水潦归焉注云共工氏兴霸于伏羲神农之间其后苖裔恃其强与颛顼争为帝又淮南言共工之力触不周之山使地东南倾注云非尧时共工倾犹下也】九州安错川谷何洿【错厠也洿深也言九州错厠禹何所分别之川谷于地何以独洿深乎安一作何补曰错七故切置也天对云州错冨媪爰定于趾国语曰疏为川谷以导其气蔡邕月令章句曰众流注海曰川尔雅云水注川曰谿注谿曰谷集韵洿音户水深谓之洿旧音乌无深义亦不叶韵】东流不溢孰知其故【言百川东流不知满溢谁有知其故也补曰列子云渤海之东不知几亿万里有大壑焉实为无底之谷名曰归墟八纮九野之水天汉之流莫不注之而无増无减焉庄子曰天下之水莫大于海万川归之不知何时止而不盈尾闾泄之不知何时已而不虚天对云东穷归墟又环西盈脉穴土区而浊浊清清坟垆燥疏渗渴而升充融有余泄漏复行器运浟浟又何溢为】东西南北其脩孰多【脩长也言天地东西南北谁为长乎】南北顺防其衍几何【衍广大也言南北防长其广差几何乎防释文作隋一作堕补曰尔雅云小而椭椭音妥又徒禾切狭而长也疏引南北顺椭其脩几何防与椭同通作隋淮南子云阖四海之内东西二万八千里南北二万六千里注云子午为经卯酉为纬言经短纬长也又曰禹乃使大章歩自东极至于西极二亿三万三千五百里七十五歩使竪亥歩自北极至于南极二亿三万三千五百里七十五歩注云海内有长短极内等也轩辕本纪云帝令竪亥歩自东极至于西极得五亿十选九千八百八歩南北二亿三万一千三百里竪亥左手把算右手指青丘北东尽泰逺西穷邠国东西得二万八千里南北得二万六千里灵宪曰八极之维经二亿三万三千三百里南北则短减千里东西则广增千里自地至天半于八极则地之深亦如之博物志曰河图天地南北三亿三万五千五百里东西二亿三万三千里其説不同今并存之】昆仑县圃其凥安在【昆仑山名也在西北元气所出其巅曰县圃乃上通于天也凥一作居天对云积高于干昆仑攸居蓬首虎齿爰穴爰都补曰县音凥与居同】増城九重其高几里【淮南言昆仑之山九重其高万二千里也二或作五补曰淮南云昆仑虚中有増城九重其高万一千里百一十四歩二尺六寸注云增重也有五城十二楼见括地象此葢诞实未闻也】四方之门其谁从焉【言天四方各有一门其谁从之上下一云谁其从焉补曰淮南言昆仑虚旁有四百四十门门间四里里间九纯纯丈五尺此云四方之门葢谓昆仑也又云东北方方土之山曰苍门东方东极之山曰开明之门东南方波母之山曰阳门南方南极之山曰暑门西南方编驹之山曰白门西方西极之山曰阊阖之门西北方不周之山曰幽都之门北方北极之山曰寒门凡八极之云是雨天下八门之风是节寒暑逸説葢出于此然与上下文不属恐非也】西北辟启何气通焉【言天西北之门毎常开启岂元气之所通辟一作辟一作开补曰辟与辟同淮南云昆仑虚五横维其西北隅北门开以纳不周之风按不周山在昆仑西北不周风自此出也】日安不到烛龙何照【言天之西北有幽防无日之国有龙衔烛而照之也补曰山海经云钟山之神名曰烛隂视为画瞑为夜吹为冬呼为夏不饮不食不喘不息身长千里人面蛇身赤色注曰即烛龙也淮南云烛龙在鴈门北蔽于委羽之山不见日其神人面龙身而无足雪赋云烂兮若烛龙衔曜照昆山李善引山海经云西北海之外赤水之北有章尾山有神人面蛇身而赤其瞑乃晦其视乃明是烛九隂是谓烛龙诗含神雾曰天不足西北无隂阳消息故有龙衔火精以照天门中者也】羲和之未扬若华何光【羲和日御也言日未出之时若木何能有明赤之光华乎和释文作龢扬一作阳天对云惟若之华禀羲以耀补曰羲和若木已见骚经】何所冬暖何所夏寒【暖温也言天地之气何所有冬温而夏寒者乎补曰素问天不足西北左寒而右凉地不满东南右热而左温其故何也歧伯曰隂阳之气高下之理太少之异也注云高下谓地形太少谓隂阳之气盛衰之异西方凉北方寒东方温南方热气化犹然矣又曰东南方阳也阳者其精降于下故右热而左温西北方隂也隂者其精奉于上故左寒而右凉是以地有高下气有温凉高者气寒下者气热注云以气騐之中原地形所居者悉以居髙则寒处下则热中华之地凡有高下之大者东西南北各三分也其一者自汉蜀江南至海也二者自汉江北至平遥县也三者自平遥北山北至蕃界北海也故南分大热中分寒热兼半北分大寒南北分外寒热尤极大热之分其寒微大寒之分其热微又东西高下之别亦三矣其一者自汧源县西至沙州二者自开封县西至汧源县三者自开封县东至沧海也故东分大温中分温凉兼半西分大凉大温之分其寒五分之二大凉之分其热五分之二温凉分外温凉尤极变为大暄大寒也约其大凡如此然九分之地寒极于东北热极于西南中原地形西北高东南下一为地形高下故寒热不同二则隂阳之气有少有多故表温凉之异尔又曰至高之地冬气常在至下之地春气常在注云高山之巅盛夏氷雪汚下川泽严冬草生常在之义足明矣淮南云南至委火炎风之野北方之极有冻寒积氷雪雹霜霰漂润羣水之野又曰南方有不死之草北方有不释之氷】焉有石林何兽能言【言天下何所有石木之林林中有兽能言语者乎礼记曰猩猩能言不离禽兽也补曰石林与能言之兽各指一物非必林中有此兽也呉都赋云虽有石林之岝崿请攘臂而靡之虽有雄虺之九首将抗足而跐之注引天问云焉有石林此本南方楚图画而屈原难问之于义则石林当在南也按天问所言不独南方之物但呉都赋以石林与雄虺同称则当在南耳天对云石胡不林往视西极按淮南云西方之极石城金室未见石林所出也尔雅曰猩猩小而好啼山海经鹊山有兽状如禺防类猕猴被髪垂地名曰猩猩又曰猩猩知人名其为兽如豕而人面】焉有虬龙负熊以游【有角曰龙无角曰虬言寜有无角之龙负熊兽以游戏者乎补曰虬见骚经熊形类大豕而性轻防好攀縁上高木见人则顚倒自投地而下天对云有虬蜲蛇不角不鳞嬉夫熊相待以神】雄虺九首儵忽焉在【虺蛇别名也儵忽电光也言有雄虺一身九头速及电光皆何所在乎一无速字补曰虺许伟切国语云为虺弗摧为蛇将若何虺小蛇也然尔雅云蝮虺博三寸首大如擘则虺亦有大者其类不一招防南方曰雄虺九首往来儵忽儵忽疾急貌天对曰儵忽之居帝南北海注云儵忽在庄子甚明王逸以为电非也按庄子云南海之帝为儵北海之帝为忽乃寓言耳不当引以为证】何所不死长人何守【括地象曰有不死之国长人长狄春秋云防风氏也禹防诸侯防风氏后至于是使守封嵎之山也一云何所不老补曰山海经不死民在交胫国东其人黒色夀不死注云圆丘上有不死树食之乃夀有赤水饮之不老又大荒之山日月所入有人三面一臂竒右其人不死淮南曰西方之极石城金室饮气之民不死之野国语仲尼曰昔禹致羣神于防稽之山防风氏后至禹杀而戮之其骨节专车又曰山川之守足以纲纪天下者其守为神客曰防风氏何守也仲尼曰汪芒氏之君守封嵎之山者也为漆姓在虞夏商为汪芒氏于周为长狄今为大人客曰人长之极几何仲尼曰长者不过十之数之极也注云十之三丈则防风氏也今湖州武康县东有防风山山东二百歩有禹山防风庙在封禺二山之间谷梁文公十一年叔孙得臣败狄于咸长狄也射其目身横九畆】靡蓱九衢枲华安居【九交道曰衢言寜有蓱草生于水上无根乃蔓衍于九交之道又有枲麻垂草华荣何所有此物乎蓱一作荓补曰此谓靡蓱与枲华皆安在也尔雅萍蓱注云水中浮蓱也山海经曰宣山上有桑焉其枝曰衢注云枝交互四出又少室之山有木名帝休其枝五衢注云言树枝交错相重五出有象路衢天对云有萍九岐厥图以诡注云衢岐也逸以为生九衢中恐谬魏都赋云寻靡蓱于中逵葢用逸説也李善云靡蔓也枲相里尔雅有枲麻麻有子曰枲天对云浮山孰产赤华伊枲引山海经浮山有草焉其叶如麻赤华即枲华也】一蛇吞象厥大何如【山海经云南方有灵蛇吞象三年然后出其骨一或作灵大或作骨补曰山海经南海内有巴蛇身长百寻其色青黄赤黒食象三嵗而出其骨君子服之无心腹疾在犀牛西也注云今南方蚺蛇亦吞鹿消尽乃自绞于树腹中骨皆穿鳞甲间出亦此类也杨大年云逸注楚词多不原所出或引淮南子而刘安所引亦本山海经其注巴蛇事文句颇谬戾乃知逸慿它书不亲见山海经也呉都赋云屠巴蛇出象骼】黒水趾三危安在【趾三危皆山名也在西方黒水出昆仑山也趾一作沚补曰言黒水趾三危皆安在也书曰道黒水至于三危入于南海张揖云三危山在鸟鼠之西黒水出其南天对云黒水淫淫穷于不姜趾则北三危则南西京赋云昆明灵沼黒水阯言昆明灵沼取象于黒水阯也李善云黑水阯谓昆明灵沼之水沚非是】延年不死夀何所止【言仙人禀命不死其夀独何所穷止也补曰素问云上古有真人夀敝天地无有终时中古之时有至人者益其夀命而强者也亦归于真人其次有圣人者形体不敝精神不散亦可以百数】鲮鱼何所鬿堆焉处【鲮鱼鲤也一云鲮鱼鲮鲤也有四足出南方鬿堆竒兽也鲮一作陵所一作居鬿一作魁补曰鲮音陵山海经西海中近列姑射山有陵鱼人面人手鱼身见则风涛起天对云鲮鱼人貌迩列姑射是也陶隐居云鲮鲤形似鼍而短小又似鲤鱼有四足吴都赋云陵鲤若兽注引陵鱼曷止与逸説同鬿音祈堆多回切山海经云北号山有鸟状如鸡而白首鼠足名曰鬿雀食人天对云鬿雀峙北号惟人是食注云堆当为雀王逸注误按字书鴭音堆雀属也则鬿堆即鬿雀也】羿焉彃日乌焉解羽【淮南言尧时十日并出草木焦枯尧命羿仰射十日中其九日日中九乌皆死堕其羽翼故留其一日也彃一作弹一作毙补曰山海经黒齿之北曰汤谷居水中有扶木九日居下枝一日居上枝皆戴乌注云羿射十日中其九离骚所谓羿焉射日乌焉解羽传曰天有十日日之数十也此言九日居下枝一日居上枝者大荒经曰一日方至一日方出明天地虽有十日自使以次迭出运照而今俱见为天下妖故羿禀天命洞其灵诚仰天控而九日潜退也归藏易云羿彃十日説文云彃射也音毕引□焉弹日□与羿同然则彃或作弹葢字之误耳淮南又云羿除天下之害死而为宗布注云羿古之诸侯此尧时羿非有穷后羿又云日中有踆乌踆犹蹲也春秋元命苞云阳成于三故日中有三足乌者阳精也天对云大泽千里羣鸟是解注中乌当为鸟后人不知因配上句改为乌也山海经云大泽方千里羣鸟之所生及所解又穆天子传曰比至旷原之野飞鸟之所解其羽然以文意考之鸟当如字宗元改从鸟虽有所据近乎凿矣】禹之力献功【句絶】降省下土四方【言禹以勤力献进其功尧因使省察下土四方也一无四方二字补曰降下也省察也书曰惟荒度土功】焉得彼嵞山女而通之于台桑【言禹治水道娶涂山氏之女而通夫妇之道于台桑之地焉一作安一云焉得彼涂山之女而通于台桑涂释文作涂补曰嵞音涂説文云防稽山也一曰九江当嵞也书曰娶于涂山辛壬癸甲疏引左传禹防诸侯于涂山杜预云涂山在夀春东北苏鹗演义云涂山有四一者防稽二者渝州三者濠州四者文字音义云嵞山古国名夏禹娶之今宣州当涂县也涂山氏女即女娇也史记曰辛壬娶涂山癸甲生启吕氏春秋曰禹娶涂山氏女不以私害公自辛至甲四日复往治水故江淮之俗以辛壬癸甲为稼娶日也淮南曰禹治鸿水通轘辕山化为熊谓涂山氏曰欲饷闻鼔声乃来禹跳石误中鼔涂山氏往见禹方作熊慙而去至嵩高山下化为石方生启禹曰归我子石破北方而启生】闵妃匹合厥身是继【闵忧也言禹所以忧无妃匹者欲为身立继嗣也补曰左传云嘉偶曰妃尔雅云妃匹也对也】胡维嗜不同味而快鼂饱【言禹治水道娶者忧无继嗣耳何特与众人同嗜欲茍欲饱快一朝之情乎故以辛酉日娶甲子日去而有启也一本嗜下有欲字一本快下有一字一云胡维嗜欲同味维一作为鼂一作晁一作朝补曰鼂晁并音朝莫之朝此言禹之所嗜与众人异味众人所嗜以厌足其情欲禹所嗜者拯民之溺尔】启代益作后卒然离蠥【益禹贤臣也作为也后君也离遭也蠥忧也言禹以天下禅于益益避启于箕山之阳天下皆去益而归启以为君益卒不得立故曰遭忧也蠥一作孽一作孼补曰蠥鱼列切孟子曰禹荐益于天益避禹之子于箕山之隂朝觐讼狱者不之益而之启曰吾君之子也讴歌者不讴歌益而讴歌启曰吾君之子也书曰启与有扈战于甘之野説者曰有扈氏与夏同姓启继世以有天下有扈不服大战于甘故曰卒然离蠥也汲冢书云益为启所杀非也天对云彼克臧俾姒作夏献后益于帝谆谆以不命复为叟耆曷戚曷孽】何启惟忧而能拘是达【言天下所以去益就启者以其能忧思道德而通其拘隔拘隔者谓有扈氏叛启启率六师以伐之也补曰惟思也拘执也禹甞荐益于天矣启贤能敬承继禹之道忧思天下因民心之归代益作后因民心之不予以伐有扈是能变通而不拘执也】皆归防□而无害厥躬【射行也□穷也言有扈氏所行皆归于穷恶故启诛之长无害于其身也防一作射□一作鞠补曰凡能取中皆曰射□穷也音菊此言启之所为皆归于中理而穷情夫孰能害之者】何后益作革而禹播降【后君也革更也播种也降下也言启所以能变更益而代益为君者以禹平治水土百姓得下种百谷故思归启也补曰据上所言则启固贤矣然禹之播降待益作革然后能成功特天与子则与子故益不有天下耳焚山泽奏鲜食所谓作革也稷降播种而曰禹播降者水土平然后嘉糓可殖故也降乎攻切见骚经天对云益革民艰咸粲厥粒惟禹授以土爰稼万亿】启棘賔商九辩九歌【棘陈也賔列也九辩九歌启所作乐也言启能修明禹业陈列宫商之音备其礼乐也补曰史记契佐禹治水有功封于商兴于唐虞大禹之际此言賔商者疑谓待商以賔客之礼棘急也言急于賔商也九辩九歌享賔之乐也】何勤子屠母而死分竟地【勤劳也屠裂剥也言禹剥母背而生其母之身分散竟地何以能有圣德忧劳天下乎地一作坠补曰判也音疈史记楚世家陆终生子六人坼剖而产焉干宝曰前志所传修已背坼而生禹简狄胷剖而生契厯代乆逺莫足相证魏黄初五年汝南屈雍妻生男从右胳下水腹上出而平和自若母子无恙诗云不拆不副无灾无害原诗人之防明古之妇人常有坼剖而产者矣又有因产而遇灾害者故美其无害也禹母事出帝王世纪禹以勤劳修鲧之功故曰勤子也上云九辩九歌言启以禹故得享备乐何以修已生禹而反遇灾害邪言坼剖而产则有之死分竟地未必然也竟地犹言竟天也唐段成式云迸分竟地葢用此语】帝降夷羿革孽夏民【帝天帝也夷羿诸侯杀夏后相者也革更也孽忧也言羿弑夏家居天子之位荒淫田猎变更夏道为万民忧患天对云夷羿滔淫割更后相夫孰作厥孽而诬帝以降补曰左氏云在帝夷羿冒于原兽忘其国恤而思其麀牡武不可重用不恢于夏家】胡防夫河伯而妻彼雒嫔【胡何也雒嫔水神谓宓妃也传曰河伯化为白龙游于水旁羿见防之眇其左目河伯上诉天帝曰为我杀羿天帝曰尔何故得见防河伯曰我时化为白龙出游天帝曰使汝深守神灵羿何从得犯汝今为虫兽当为人所防固其宜也羿何罪欤深一作保羿又梦与雒水神宓妃交接也一本胡下有羿字防一作射补曰防食亦切下同妻心计切此言射河伯妻雒嫔者何人乎乃尧时羿非有穷羿也革孽夏民封狶是射乃有穷羿耳淮南云河伯溺杀人羿射其左目注云尧时羿射十日缴大风杀□窳斩九婴射河伯】冯珧利决封狶是防【冯挟也珧弓名也决防韝也封狶神兽也言羿不修道德而挟弓防韝猎捕神兽以快其情也防一作射补曰冯音慿珧音遥尔雅弓以蜃者谓之珧注云用蜃饰弓两头因取其类以为名又曰蜃小者珧注云王珧即小蚌也説文云珧蜃甲也所以饰物仪礼有决遂注云决犹闿也以象骨为之着右大擘指以钩闿体也遂射韝也以韦为之所以遂也説文云韝射臂决也封大也狶虚岂切方言云猪南楚谓之狶淮南云尧时封狶长蛇皆为民害尧使羿断脩蛇禽封狶此言有穷羿亦封狶是射而反为民害也左传曰乐正后夔生伯封实有豕心贪□无厌忿类无期谓之封豕有穷后羿灭之此则穷竒饕餮之类以恶得名者】何献蒸肉之膏而后帝不若【蒸祭也后帝天帝也若顺也言羿猎防封狶以其肉膏际天帝天帝犹不顺羿之所为也蒸一作烝补曰冬祭曰蒸膏脂也诗曰皇皇后帝谓天帝也天对云夸夫快杀鼎狶以虑饱馨膏腴帝叛德恣力胡肥台舌喉而滥厥福】浞娶纯狐妻爰谋【浞羿相也爰于也惑也言浞娶于纯狐氏女惑爱之遂与浞谋杀羿也补曰寒浞见骚经】何羿之防革而交吞揆之【吞灭也揆度也言羿好防猎不恤政事法度浞交接国中布恩施德而吞灭之也一无革字补曰礼云贯革之射左传云蹲甲而射之彻七札焉言有力也羿之射艺如此唯不恤国事故其众交合而吞灭之且揆度其必可取也】阻穷西征岩何越焉【阻险也穷窘也征行也越度也言尧放鮌羽山西行度越岑岩之险因堕死也补曰羽山东裔此云西征者自西徂东也上文言永遏在羽山夫何三年不施则鮌非死于道路此但言何以越岩险而至羽山耳】化为黄熊巫何活焉【活生也言鮌死后化为黄熊入于羽渊岂巫医所能复生活也一本化下有而字补曰左传曰昔尧殛鲧于羽山其神化为黄熊以入于羽渊实为夏郊三代祀之国语作黄能按熊兽名能奴来切三足鳖也説者曰兽非入水之物故是鳖也一云既为神何妨是兽説文云能熊属足似鹿然则能既熊属又为鳖类东海人祭禹庙不用熊肉及鳖为膳斯岂鮌化为二物乎抑亦以左传国语不同兼存之也】咸播秬黍莆雚是营【咸皆也秬黍黒黍也雚草名也营耕也言禹平治水土万民皆得耕种黒黍于雚蒲之地尽为良田也一作黄雚一作莆藿补曰诗云维秬维秠尔雅曰秬黒黍秠一稃二米秠亦黒黍但中米异尔秬音巨説文黍禾属而黏也莆疑即蒲字蒲水草可以作席李商隐诗云直是灭雚莆与图同韵雚薍也音丸与萑同左氏云萑苻之泽是也以莆为黄以雚为藿皆字之误耳天对云维莞维蒲维菰维芦】何由并投而鮌疾脩盈【疾恶也脩长也盈满也由用也言尧不恶鮌而戮杀之则禹不得嗣兴民何得投种五谷乎乃知鮌恶长满天下也补曰并并也言禹平水土民得并种五谷矣何由鮌恶长满天下乎所谓葢前人之愆】白蜺婴茀胡为此堂【蜺云之有色似龙者也茀白云逶移若蛇者也言比有蜺茀气逶移相婴何为此堂乎葢屈原所见祠堂也补曰蜺雌虹也茀音拂説文云云貌疑即此茀字天对云王子怪骇蜺形茀裳】安得夫良药不能固臧【臧善也言崔文子学仙于王子侨子侨化为白蜺而婴茀持药与崔文子崔文子惊怪引戈击蜺中之因堕其药俯而视之王子侨之尸也故言得药不善也一本夫上有失字补曰崔文子事见列仙传】天式从横阳离爰死【式法也爰于也言天法有善隂阳从横之道人失阳气则死也补曰从即容切】大鸟何鸣夫焉丧厥体【言崔文子取王子侨之尸置之室中覆之以弊篚湏防则化为大鸟而鸣开而视之飜飞而去文子焉能亡子侨之身乎言仙人不可杀也丧一作□】蓱号起雨何以兴之【蓱蓱翳雨师名也号呼也兴起也言雨师号呼则云起而雨下独何以兴之乎蓱一作荓一作萍补曰蓱音瓶号乎刀切山海经屏翳在海东时人谓之雨师天象赋云太白降神于屏翳注云其精降为雨师之神博雅作荓翳张景阳诗云丰隆迎号屏顔师古云屏翳一曰蓱号大人赋云召屏翳诛风伯刑雨师注云屏翳天神使也】撰体恊胁鹿何膺之【膺受也言天撰十二神鹿一身八足两头独何膺受此形体乎一云撰体胁鹿何以膺之补曰撰具也雏绾切恊合也胁虚业切説文云雨膀也膺于陵切书曰永膺多福膺当也受也天对云气怪以神爰有竒躯脇属支偶尸帝之隅】鼇戴山抃何以安之【鼇大也击手曰抃列仙传曰有巨灵之鼇背负蓬莱之山而抃舞戏沧海之中独何以安之乎戴一作载抃释文作拚补曰鼇音敖抃音卞列子云五山之根无所连箸帝命禺强使巨鼇十五举首而戴之迭为三番六万嵗一交焉五山始峙而不动张衡赋云登蓬莱而容与兮鼇虽抃而不倾中记云即巨也一云海中大鼈】释舟陵行何以迁之【释置也舟船也迁徙也舟释水而陵行则何能迁徙也言所以能负山若舟船者以其在水中也使释水而陵行则何以能迁徙山乎补曰列子云龙伯之国有大人举足不盈数歩而暨五山之所一钓而连六鼇合负而趋归其国灼其骨以数焉此言鼇在海中其负山若舟之负物今释水而陆反为人所负何罪而见徙也天对云恶释而陵殆或谪之龙伯负骨帝尚窄之】惟浇在户何求于嫂【浇古多力者也论曰浇荡舟言浇无义淫佚其嫂往至其户佯有所求因与行淫乱也补曰浇尧吊切见骚经】何少康逐犬而颠陨厥首【言夏少康因田猎放犬逐兽遂袭杀浇而断其头补曰説文颠倒也俗作防下同陨从高下也】女歧缝裳而馆同爰止【女歧浇嫂也馆舍也爰于也言女歧与浇淫佚为之缝裳于是共舍而宿止也】何颠易厥首而亲以逢殆【逢遇也殆危也言少康夜袭得女歧头以为浇因断之故言昜首遇危殆也一本颠下有陨字殆上有天字】汤谋易旅何以厚之【汤殷王也旅众也言殷汤欲变易夏众使之从已独何以厚待之乎补曰书云攸徂之民室家相庆曰傒予后后来其苏汤之厚其众以德而已】覆舟斟寻何道取之【覆反也舟船也斟寻国名也言少康灭斟寻氏奄若覆舟独以何道取之乎补曰斟軄深切左传云有过浇杀斟灌以伐斟寻灭夏后相注云二斟夏同姓诸侯相失国依于二斟为浇所灭然则取斟寻者乃有过浇非少康也天对云康复旧物寻焉保之覆舟喻易尚或艰之承逸之误也取此茍切】桀伐防山何所得焉【桀夏亡王也防山国名也言夏桀征伐防山之国而得妺嬉也补曰国语云昔夏桀伐有施有施人以未嬉女焉注云有施嬉姓之国未嬉其女也】妺嬉何肆汤何殛焉【言桀得妺嬉肆其情意故汤放之南巢也妺一作未殛一作极补曰妺音末嬉音喜説文云殛诛也引书殛鲧于羽山或作□音义同】舜闵在家父何以鱞【舜帝舜也闵忧也无妻曰鱞言舜为布衣忧闵其家其父顽母嚚不为娶妇乃至于鱞也补曰鱞古顽切经传多作鳏书曰有鳏在下曰虞舜此言舜孝如此父何以不为娶乎】尧不姚告二女何亲【姚舜姓也言尧不告舜父母而妻之如令告之则不聴尧女当何所亲附乎一云女何所亲补曰书云女于时观厥刑于二女厘降二女于妫汭嫔于虞二女娥皇女英也孟子曰舜不告而娶为无后也君子以为犹告也又万章曰舜之不告而娶则吾既得闻命矣帝之妻舜而不告何也曰帝亦知告焉则不得妻也伊川程頥曰舜不告而娶固不可尧命瞽使舜娶舜虽不告尧固告之尔尧之告也以君治之而已】厥萌在初何所亿焉【言贤者预见施行萌牙之端而知其存亡善恶所终非虚亿也亿一作意补曰亿度也论语曰亿则屡中意与亿音义同】璜台十成谁所极焉【璜石次玉者也言纣作象箸而箕子叹预知象箸必有玉杯玉杯必盛熊蹯豹胎如此必崇广宫室纣果作玉台十重糟丘酒池以至于亡也补曰左传曰夏后氏之璜璜美玉也郭璞注尔雅云成犹重也淮南云桀纣为琁室瑶台象廊玉牀】登立为帝孰道尚之【言伏羲始画八卦修行道德万民登以为帝谁开导而尊尚之也补曰登立为帝谓匹夫而有天下者舜禹是也史记夏商之君皆称帝天对云惟德登帝帅以首之逸以为伏羲未知何据】女娲有体孰制匠之【传言女娲人头蛇身一日七十化其体如此谁所制匠而图之乎补曰娲古华切古天子风姓也山海经云女娲之膓化为神处栗广之野注云女娲古神女帝人面蛇身一日中七十变其膓化为此神列子曰女娲氏蛇身人面牛首虎鼻此有非人之状而有大圣之德注云人形貌自有偶与禽兽相似者亦如相书背鹄歩鸢肩鹰喙耳淮南云黄帝生隂阳上骈生耳目桑林生臂手此女娲所以七十化也】舜服厥弟终然为害【服事也言舜弟象施行无道舜犹服而事之然象终欲害舜也补曰此言舜德足以服象而象终为害也书云父顽母嚚象傲克谐以孝史记云舜父瞽叟盲而舜母死瞽叟更娶妻而生象爱后妻子常欲杀舜舜顺事父及后母与弟日以笃谨】何肆犬体而厥身不危败【言象无道肆其犬豕之心烧廪窴井欲以杀舜然终不能危败舜身也一云何得肆其犬豕一云何肆犬豕补曰列女传云瞽叟与象谋杀舜使涂廪舜告二女二女曰时唯其戕汝时唯其焚汝鹊如汝裳衣鸟工往舜既治廪戕旋阶瞽叟焚廪舜往飞复使浚井舜告二女二女曰时亦唯其戕汝时其掩汝汝去裳衣龙工徃舜往浚井格其入出从掩舜潜出】呉获迄古南岳是止【获得也迄至也古谓古公亶父也言吴国得贤君至古公亶父之时而遇太伯隂譲避王季辞之南岳之下采药于是遂止而不还也补曰迄许讫切史记古公亶父有长子曰太伯次曰虞仲少子季厯古公曰我世当兴者其在昌乎长子太伯虞仲知古公欲立季厯以传昌乃二人亡如荆蛮文身断髪以让季厯太伯之犇荆蛮自号句吴荆蛮义之从而归之千余家立为吴太伯太伯卒弟仲雍立仲雍即虞仲也】孰期去斯得两男子【期防也昔古公有少子曰王季而生圣子文王古公欲立王季令天命及文王长子太伯及弟仲雍去而之吴吴立以为君谁与期防而得两男子两男子谓太伯仲雍也去一作夫】縁鹄饰玉后帝是飨【后帝谓殷汤也言伊尹始仕因縁烹鹄鸟之羮脩玉鼎以事于汤汤贤之遂以为相也补曰史记阿衡欲干汤而无由乃为有莘氏媵臣负鼎爼以滋味説汤致于王道淮南云伊尹忧天下之不治调和五味负鼎爼而行注云负鼎爼调五味欲其调隂阳行其道孟子云吾闻以尧舜之道要汤未闻割烹也伊尹负鼎干汤犹太公屠钩之类于传有之孟子不以为然者虑后世贪鄙之徒托此以自进耳若谓初无负鼎之説则古书皆不可信乎】何承谋夏桀终以灭丧【言汤遂承用伊尹之谋而伐夏桀终以灭亡也一无夏字丧一作□补曰此言伊尹承事汤以谋夏桀也丧去声】帝乃降观下逢伊挚【帝谓汤也挚伊尹名也言汤出观风俗乃忧下民博选于众而逢伊尹举以为相也乃一作力注同】何条放致罚而黎服大説【条鸣条也黎众也説喜也言汤行天之罚以诛于桀放之鸣条之野天下众民大喜悦也服一作伏补曰书云伊尹相汤代桀遂与桀战于鸣条之野又曰造攻自鸣条朕载自亳注云鸣条在安邑之西史记桀败于有娀之虚犇于鸣条此言条放者自鸣条放之也致罚者汤诰所谓致天之罚也黎谓羣黎百姓也汤以臣放君而黎民悦服者代虐以寛故也天对云条伐巢放民用溃厥疣以夷于肤夫曷不謡】简狄在台喾何宜鸟致贻女何喜【简狄帝喾之妃也鸟燕也贻遗也言简狄侍帝喾于台上有飞燕堕遗其卵喜而吞之因生契也一云帝喾何宜贻一作诒喜一作嘉补曰诗云天命鸟降而生商鸟鳦也汤之先祖有娀氏女简狄配高辛氏天使鳦下而生商者谓鳦遗卵简狄吞之而生契为尧司徒而有功封之于商也喾苦笃切天对云喾狄祷禖契形于胞胡乙鷇之食而怪焉以嘉以诗考之非史氏之妄也】该秉季德厥父是臧【该苞也秉持也父谓契也季末也臧善也言汤能包持先人之末徳修其祖父之善业故天祐之以为民主也补曰天对云该德考蓐收于西爪虎手钺尸刑以司慝左氏传少皥氏有四叔曰重曰该曰修曰熈使该为蓐收世不失职遂济穷桑宗元所云谓此也按此当与下文相属下云弊于有扈则秉季德者谓夏啓也该兼也言能兼秉大禹之末德犹曰恒秉季德耳岂亦人名乎厥父是臧言为父所善以有天下也】胡终弊于有扈牧夫牛羊【有扈浇国名也浇灭夏后相相之遗腹子曰少康后为有仍牧正典主牛羊遂攻杀浇灭有扈复禹旧迹祀夏配天也补曰书序云啓与有扈战于甘之野淮南曰有扈氏为义而亡注云有扈夏啓之庻兄以尧舜与贤啓独与子故伐啓啓亡之左传少康灭浇于过非有扈也逸説非是地理志云扶风鄠县是扈国此言禹得天下以揖让而啓用兵以灭有扈氏有扈遂为牧竪也天对云牧正矜矜浇扈爰踣承逸之误也】干恊时舞何以怀之【干求也舞务也恊和也怀来也言夏后相既失天下少康幼小复能求得时务调和百姓使之归已何以怀来之也补曰书云三旬苗民逆命帝乃诞敷文徳舞干羽于两阶七旬有苗格恊合也言舜以时合舞于两阶而有苗格也庄子曰执干而舞干盾也天对云阶干以娱苖革而格不迫以死夫胡狃厥贼】平胁曼肤何以肥之【言纣为无道诸侯背畔天下乖离当怀忧癯瘦而反形体曼泽独何以能平胁肥盛乎一本平上有受字补曰受即纣也曼音万李善云曼轻细也天对云辛后騃狂无忧以肥肆荡防厥体而充膏于肌】有扈牧竪云何而逢【言有扈氏本牧竪之人耳因何逢遇而得为诸侯乎一曰其爰何逢一曰其云何逢补曰此言啓灭有扈之国其后子孙遂为民庶牧夫牛羊其初以何道而得为诸侯也竪童仆之未冠者巨庾切】击牀先出其命何从【言启攻有扈之时亲于其牀上击而杀之其先人失国之原何所从出乎一云其何所从】恒秉季德焉得夫朴牛【恒常也季末也朴大也言汤常能秉持契之末德修而之天嘉其志出田猎得大牛之瑞也补曰説文云特牛牛父也言其朴特朴匹角切一云平豆切无朴音】何往营班禄不但还来【营得也班徧也言汤往田猎不但驱驰往来也还辄以所获得禽兽徧施禄惠于百姓也补曰诗云经之营之营度也记曰请班诸兄弟之贫者班分也言汤田猎禽兽往营所以施禄惠于百姓者不但还来而已必有所分也】昏微遵迹有狄不寜【昏阍也遵循也迹道也言人有循闇微之道为婬妷逾礼之行者不可以安其身也谓晋大夫解居父也遵一作循有一作佚】何繁鸟萃棘负子肆情【言解居父聘吴过陈之墓门见妇人负其子欲与之淫泆肆其情欲妇人则引诗刺之曰墓门有棘有鸮萃止故曰繁鸟萃棘也言墓门有棘虽无人棘上犹有鸮汝独不愧也补曰列女传陈辩女者陈国采桑之女也晋大夫解居甫使于宋道过陈遇采桑之女止而戏之曰女为我歌吾将舍女乃为歌曰墓门有棘斧以斯之夫也不良国人知之知而不已谁昔然矣又曰为我歌其二女曰墓门有楳有鸮萃止夫也不良歌以讯止讯予不顾颠倒思予大夫曰其棘则是其鸮安在女曰陈小国也摄乎大国之间因之以饥馑加之以师旅其人且亡而况鸮乎大夫乃服而释之】弟竝淫危害厥兄【惑也厥其也言象为舜弟惑其父母并为淫泆之恶欲共危害舜也害一作虞补曰弟犹惑妇也言舜有惑乱之弟也】何变化以作诈后嗣而逢长【言象欲杀舜变化其态内作奸诈使舜治廪从下焚之又命穿井从上寘之终不能害舜舜为天子封象于有庳而后嗣子孙长为诸侯也一云而后嗣逢长天对云象不兄龚而奋以谋葢圣孰凶怒嗣用绍厥爱补曰孟子云仁人之于弟不藏怒不宿怨封之有庳富贵之也】成汤东廵有莘爰极【有莘国名爰于也极至也言汤东廵狩至有莘国以为婚姻也补曰莘所申切】何乞彼小臣而吉妃是得【小臣谓伊尹也言汤东廵狩从有莘氏乞匄伊尹因得吉善之妃以为内辅也补曰孟子曰伊尹耕于有莘之野汤三使往聘之史记曰阿衡欲干汤而无由乃为有莘氏媵臣列女传云汤妃有莘氏之女明而有序左传以后稷之妃为吉人与此吉妃同意】水濵之木得彼小子夫何恶之媵有莘之妇【小子谓伊尹媵送也言伊尹母妊身梦神女告之曰臼灶生鼃亟去无顾居无几何臼灶中生鼃母去东走顾视其邑尽为大水母因溺死化为空桑之木水干之后有小儿啼水涯人取养之既长大有殊才有莘恶伊尹从水中出因以送女也一无彼字补曰濵水际也送女从嫁曰媵列子曰伊尹生乎空桑注云伊尹母居伊水之上既孕梦有神告之曰臼水出而东走无顾明日视臼水出告其邻东走十里而顾视其邑尽为水身因化为空桑有莘氏女子采桑得婴儿于空桑之中故命之曰伊尹而献其君令庖人养之长而贤为殷汤相与注説小异故并録之】汤出重泉夫何辠尤【重泉地名也言桀拘汤于重泉而复出之夫何用罪法之不审也补曰辠古罪字尤过也前汉志左冯翊有重泉史记曰夏桀不务德百姓弗堪乃召汤而囚之夏台已而释之】不胜心伐帝夫谁使挑之【帝谓桀也言汤不胜众人之心而以伐桀谁使桀先挑之也挑一作祧补曰帝谓帝履癸即桀也挑徒了切仓颉篇云挑招呼也书曰造攻自鸣条朕载自亳天对云汤行不类重泉是囚违虐立辟实罪德之由师冯怒以割癸祧而雠】防鼂争盟何践吾期【言武王将伐纣纣使胶鬲视武王师胶鬲问曰欲以何日至武王曰以甲子日胶鬲还报纣防天大雨道难行武王昼夜行或谏曰雨甚军士苦之请且休息武王曰吾许胶鬲以甲子日至殷今报纣矣吾甲子日不到纣必杀之吾故不敢休息欲救贤者之死也遂以甲子日朝诛纣不失期也一作防晁请盟补曰鼂晁并朝夕之朝诗云肆伐大商防朝清明注云防甲也笺云防合也天期已至兵甲之强师率之武故今伐殷合兵以清明书牧誓曰时甲子昧爽武王朝至于商郊牧野乃誓】苍鸟羣飞孰使萃之【苍鸟鹰也萃集也言武王伐纣将帅勇猛如鹰鸟羣飞谁使武王集聚之者乎诗曰惟师尚父时惟鹰扬也苍一作仓补曰诗注鹰鸷鸟也如鹰之飞扬按诗鹰扬指尚父此云羣飞者士以类从也】到击纣躬叔旦不嘉【旦周公名也嘉善也言武王始至孟津八百诸侯不期而到皆曰纣可伐也白鱼入于王舟羣臣咸曰休哉周公曰虽休勿休故曰叔旦不嘉也到一作列补曰六韬云武王东伐至于河上雨甚雷疾周公旦进曰天不祐周矣意者吾君德行未备百姓疾怨邪故天降吾灾请还师太公曰不可武王与周公旦望纣之阵引军止之太公曰君何不驰也周公曰天时不顺燋不兆占筮不吉妖而不祥星变又凶固且待之何可驱也天对云颈纣黄钺旦孰喜之余谓武王之事太公佐之伯夷谏之佐之者以救天下之溺谏之者以惩万世之乱武未尽善叔旦不嘉其意一也尔雅疏曰到者自逺而至也周公武王弟故曰叔旦】何亲揆发足周之命以咨嗟【揆度也言周公于孟津揆度天命发足还师而归当此之时周之命令已行天下百姓咨嗟叹而美之也一无何字一云周命咨嗟】授殷天下其位安施【言天始授殷家以天下其王位安所施用乎善施若汤也位一作德天对曰位庸芘民仁克莅之】反成乃亡其罪伊何【言殷王位已成反覆亡之其罪惟何乎罪若纣也乃一作及】争遣伐器何以行之【伐器攻伐之器也言武王伐纣发遣干戈攻伐之器争先在前独何以行之乎补曰争遣伐器谓羣后以师毕防也】竝驱击翼何以将之【言武王三军人人乐战竝载驱载驰赴敌争先前歌后舞鳬藻讙呼奋击其翼独何以将率之也鳬藻讙呼一云如鸟喿呼补曰六韬云翼其两旁疾击其后击翼葢兵法也】昭后成游南土爰底【爰于也底至也言昭王背成王之制而出游南至于楚楚人沈之而遂不还也补曰左传齐侯伐楚曰昭王南征而不复寡人是问对曰昭王之不复君其问诸水濵注云昭王成王孙南巡守渉汉船壤而溺史记昭王之时王道微缺南廵狩不返卒于江上其卒不赴告讳之也成游谓成南征之游犹所谓斯游遂成也底音防】厥利惟何逢彼白雉【厥其也逢迎也言昭王南游何以利于楚乎以为越裳氏献白雉昭王德不能致欲亲往逢迎之补曰后汉书曰交阯之南有越裳国周公居摄越裳重译而献白雉】穆王巧梅夫何为周流【梅贪也言穆王巧于词令贪好攻伐逺征犬戎得四白狼四白鹿自是后逺方不至诸侯不朝穆王乃更巧词周流而往説之欲以怀来也一云夫何周流梅一作防补曰方言云梅贪也亡改切其字从手贾生云品庶毎生是也集韵云梅母罪切慙也梅母亥切贪也诸本作梅释文毎磊切其字从木传写误耳珻玉名音媒亦非也左传云穆王欲肆其心周行天下将必有车辙马迹焉祭公谋父作祈招之诗以止王心王是以获没于祗宫史记云周穆王得骥温骊骅駵騄耳之驷西廵狩乐而忘归徐偃王作乱造父为穆王御长驱归周以救乱巧梅言巧于贪求也】环理天下夫何索求【环旋也言王者当修道德以来四方何为乃周旋天下而求索之也天对曰穆懵祈招猖洋以游轮行九野惟怪之谋补曰穆王事见竹书穆天子传后世如秦皇汉武托廵狩以求神僊皆穆王启之也志足气满贪求无厌适以召乱】妖夫曳何号于市【妖怪也号呼也昔周幽王前世有童谣曰檿弧箕服实亡周国后有夫妇卖是器以为妖怪执而曵戮之于市也补曰曳牵也引也荧绢切行且卖也曵言夫妇相引行卖于市也襃姒事见国语】周幽谁诛焉得夫襃姒【襃姒周幽王后也昔夏后氏之衰也有二神龙止于夏庭而言曰余裦之二君也夏后布币糈而告之龙亡而漦在椟而藏之夏亡传殷殷亡传周比三代莫敢发也至厉王之末发而观之漦流于庭化为鼋入王后宫后宫处妾遇之而孕无夫而生子惧而弃之时被戮夫妇夜亡道闻后宫处妾所弃女啼声哀而収之遂奔襃襃人后有罪幽王欲诛之襃人乃入此女以赎罪是为襃姒立以为后惑而爱之遂为犬戎所杀也补曰藏一作弆弆即藏也】天命反侧何罚何佑【言天道神明降与人之命反侧无常善者佑之恶者罚之】齐桓九防卒然身杀【言齐桓公任管仲九合诸侯一匡天下任竪刁易牙子孙相杀虫流出户一人之身一善一恶天命无常罚佑之不恒也防一作合补曰卒终也论语曰桓公九合诸侯不以兵车管仲之力也国语曰兵车之属六乗车之防三孙明复尊王发微曰桓公之防十有五十三年防北杏十四十五年防鄄十六二十七年防幽僖元年防柽二年防贯三年防阳糓五年防首止七年防寗母八年防洮九年防葵丘十三年防咸十五年防牡丘十六年防淮是也孔子止言其九者葢十三年防北杏桓始图伯其功未见十四年防鄄又是伐宋诸侯僖八年防洮十三年防咸十五年防牡丘十六年防淮皆有兵车故止言其防之盛者九焉史记曰管仲病桓公问曰易牙何如对曰杀子以适君非人情不可开方何如曰倍亲以适君非人情难近竪刁何如曰自官以适君非人情难亲管仲死桓公卒近用三子三子専权桓公卒易牙与竪刁杀羣吏而立公子无诡为君桓公病五公子各树党争立及桓公卒遂相攻以故宫中莫敢棺桓公尸在牀上六十七日尸虫出于户无诡立乃棺赴按小白之死诸子相攻身不得敛与见杀无异故曰卒然身杀甚之也】彼王纣之躬孰使乱惑【惑妲已也】何恶辅弼谗谄是服【服事也言纣憎辅弼不用忠直之言而事用謟谗之人也謟一作讇补曰服行也用也武王数纣曰贼虐谏辅崇信奸回庄子曰好言人之恶谓之谗希意导言谓之謟】比干何逆而抑沈之【比干圣人纣诸父也谏纣纣怒乃杀之剖其心也补曰抑沈犹九章云情沈抑而不达也】雷开阿顺而赐封之【雷开佞人也阿顺于纣乃赐之金玉而封之也一云雷开何顺而赐封金】何圣人之一德卒其异方【圣人谓文王也卒终也言文王仁圣能纯一其德则天下异方终皆归之也补曰文王顺纣而不敢逆武王逆纣而不肯顺故曰异方或曰下文云梅伯受醢箕子佯狂此异方也】梅伯受醢箕子详狂【梅伯纣诸侯也言梅伯忠直而数谏纣纣怒乃杀之葅醢其身箕子见之则被髪详狂也详一作佯补曰梅音浼纣诸侯号淮南子曰醢侯之女葅梅伯之骸史记曰箕子纣亲戚也纣为淫佚箕子谏不聼或曰可以去矣箕子曰为人臣谏不聼而去是彰君之恶而自説于民吾不忍为也乃被髪详狂而为奴遂隠而鼔琴以自悲故传之曰箕子操详诈也与佯同】稷维元子帝何竺之【元大也帝谓天帝也竺厚也言后稷之母姜嫄出见大人之迹怪而履之遂有娠而生后稷后稷生而仁贤天帝独何以厚之乎竺一作笃一云帝何竺鸟何燠竝无之字补曰尔雅云竺厚也与笃同诗曰厥初生民时维姜嫄生民如何克禋克祀以弗无子履帝武敏歆攸介攸止载震载夙载生载育时维后稷注云姜嫄之生后稷乃禋祀上帝于郊媒而得其福史记曰周后稷名弃其母有邰氏女曰姜嫄为帝喾元妃姜嫄出野见巨人迹心忻然悦欲践之践之而身动如孕者居期而生子左氏曰微子启帝乙之元子説者曰元子首子也姜嫄为帝喾元妃生后稷简狄为次妃生契故曰稷维元子也】投之于冰上鸟何燠之【投弃也燠温也言姜嫄以后稷无父而生弃之于冰上有鸟以翼覆荐温之以为神乃取而养之诗曰诞寘之寒氷鸟覆翼之燠一作懊补曰燠音郁热也其字从火懊贪也无热义诗曰不康禋祀居然生子诞寘之隘巷牛羊腓字之诞寘之平林防伐平林诞寘之寒冰鸟覆翼之鸟乃去矣后稷矣注云大鸟来一翼覆之一翼借之史记曰初欲弃之因名曰弃及为成人遂好耕农帝尧闻之举为农师逸云后稷无父而生按稷以帝喾为父特姜嫄感巨迹而生有神灵之徴耳天命鸟降而生商亦犹是也】何冯弓挟矢殊能将之【冯大也挟持也言后稷长大持大强弓挟箭矢桀然有殊异将相之才冯一作凭补曰此与下文相属冯如冯珧之冯武王多才多艺言冯弓挟矢而将之以殊能者武王也天对曰旣歧既嶷宜庸将焉用逸説也】旣惊帝切激何逢长之【帝谓纣也言武王能奉承后稷之业致天罚加诛于纣切激而数其过何逢后世继嗣之长也惊一作敬切一作功补曰此言武王伐纣震惊而切责之不顾君臣之义惟纣无道故武王能逢天命以永其祚也】伯昌号衰秉鞭作牧【伯昌谓文王也秉执也鞭以喻政言纣号令既衰文王执鞭持政为雍州之牧也补曰号与号同孔丛子羊客问于子思曰古之帝王中分天下而二公治之谓之二伯周自后稷封为王者之后子孙据国至大王王季皆为诸侯矣焉得为西伯乎子思曰吾闻殷王帝乙之时王季以九命作伯受圭瓒秬鬯之赐故文王因之得専征伐此以诸侯为伯犹周召之君为伯也西伯戡黎注云文王为雍州之伯史记纣以西伯为三公赐弓矢斧钺使得专征伐周官曰牧以地得民】何令彻彼歧社命有殷国【彻坏也社土地之主也言武王既诛纣令坏邠歧之社言已受天命而有殷国因徙以为天下之太社也一云命有殷之国补曰此言文王秉鞭作牧以事纣而武王伐殷以有天下也论语曰三分天下有其二以服事殷周之德可谓至德也已矣谓文王也诗云廼立冢土戎丑攸行冢土大社美太王之社遂为大社也记曰王为羣姓立社曰大社歧在右扶风美阳中水乡因歧山以名太王自徙焉】迁藏就歧何能依【言太王始与百姓徙其宝藏来就歧下何能使其民依倚而随之也太王一作文王补曰按诗云度其鲜原居歧之阳注云文王谋居善原广平之地亦在歧山之南説文云歧周文王所封也然太王居邠狄人侵之始邑于歧山之下则迁藏就歧葢指太王也天对曰逾梁橐囊羶仁蚁萃】殷有惑妇何所讥【惑妇谓妲己也讥谏也言妲巳惑误于纣不可复讥谏也补曰国语曰殷辛伐有苏有苏氏以妲已女焉】受赐兹醢西伯上告【兹此也西伯文王也言纣醢梅伯以赐诸侯文王受之以祭告语于上天也补曰史记纣醢九侯脯卾侯西伯闻之窃叹纣囚西伯羑里】何亲就上帝罚殷之命以不救【上帝谓天也言天帝亲致纣之罪罚故殷之命不可复救也一云上帝之罚补曰此言纣为无道自致天讨故不可救也天对云孰盈癸恶兵躬殄祀】师望在肆昌何识【师望谓太公也昌文王名也言太公在市肆而屠文王何以识知之乎识一作志补曰识与志同】鼔刀扬声后何喜【后谓文王也言吕望鼔刀在列肆文王亲往问之吕望对曰下屠屠牛上屠屠国文王喜载与俱归也天对云奋力屠国以髀髋厥商】武发杀殷何所悒【言武王发欲诛殷纣何所悁悒而不能乆忍也补曰悒音邑忧也不安也天对云发杀曷逞寒民于烹】载尸集战何所急【尸主也集防也言武王伐纣载文王木主称太子发急欲奉行天诛为民除害也补曰史记武王东观兵至于盟津为文王木主载以车中军武王自称太子发言奉文王以伐不敢自专补曰记云祭祀之有尸也宗庙之有主也示民有事也主有虞主练主尸神象也以人为之然书序云康王既尸天子则尸亦主也】伯林雉经维其何故【伯长也林君也谓晋太子申生为后母骊姬所谮遂雉经而自杀一无何字补曰左传晋献公伐骊戎骊戎男女以骊姬归生奚齐骊姬嬖欲立其子使太子居曲沃姬谓太子曰君梦齐姜必速祭之太子祭于曲沃归胙于公姬毒而献之泣曰贼由太子太子奔新城十二月戊申缢于新城国语云雉经于新城之庙注云雉经头枪而悬死也】何感天抑墬夫谁畏惧【言骊姬谮杀申生其寃感天又谮逐羣公子当复谁畏惧也墬一作墬一作墬补曰墬即地字左传云狐突适下国遇太子曰夷吾无礼余得请于帝矣又曰帝许我罚有罪矣敝于韩此言申生之寃感天抑地而谁畏惧之乎】皇天集命惟何戒之【言皇天集禄命而与王者王者何不常畏愼而戒惧也补曰诗云天鉴在下有命既集此言何所戒慎而致天命之集也】受礼天下又使至代之【言王者既已修行礼义受天命而有天下矣又何为致使异姓代之乎一无又字代一作伐补曰受礼天下言受王者之礼于天下也有德则兴无德则亡三代之王是不一姓可不慎乎】初汤臣挚后兹承辅【言汤初举伊尹以为凡臣耳后知其贤乃以备辅翼承疑用其谋也承一作丞补曰孟子曰汤之于伊尹学焉而后臣之与此异者此言伊尹初为媵臣后乃以为相耳孟子言汤尊徳乐道不以臣礼待之也】何卒官汤尊食宗绪【卒终也绪业也言伊尹佐汤命终为天子尊其先祖以王者礼乐祭祀绪业流于子孙天对云汤挚之合祚以乆食补曰官汤犹言相汤也尊食庙食也】勲阖梦生少离散亡【勲功也阖吴王阖庐也梦阖庐祖父夀梦也夀梦卒太子诸樊立诸樊卒传弟余祭余祭卒传弟夷未夷未卒太子王僚立阖庐诸樊之长子也次不得为王少离散亡放在外乃使专设诸刺王僚代为吴王子孙世盛以伍子胥为将大有功勲也补曰史记吴夀梦卒有子四人长诸樊次余祭次余昧次季札公子光者诸樊之子也以为吾父兄弟四人当传至季子季子即不受国光父先立即不传季子光当立遂弑王僚代立为王是谓吴王阖庐天对云光徴梦祖憾离以厉傍偟激覆而勇益徳迈】何壮武厉能流厥严【壮大也言阖庐少小散亡何能壮大厉其勇武流其威严也补曰阖庐用伍子胥孙武破楚入郢】彭铿斟雉帝何飨【彭铿彭祖也好和滋味善斟雉羮能事帝尧尧美而飨食之补曰斟勺也诸深切铿可衡切飨有香音神仙传云彭祖姓籛名铿帝颛顼之孙善养性能调鼎进雉羮于尧尧封于彭城厯夏经殷至周年七百六十七嵗而不衰籛音翦】受寿永多夫何乆长【言彭祖进雉羮于尧尧飨食之以夀考彭祖至八百嵗犹自悔不夀恨枕髙而唾逺也补曰庄子曰彭祖得之上及有虞下及五伯又曰吹呴呼吸吐故纳新熊经鸟伸为夀而已矣此导引之士养形之人彭祖夀考者之所好也天对云铿羮于帝圣孰嗜味夫死自暮而谁飨以俾夀】中央共牧后何怒【牧草名也有实后君也言中央之州有歧首之蛇争共食牧草之实自相啄啮以喻夷狄相与忿争君上何故当怒之乎牧唐本作牧注同一作枚补曰尔雅曰中有枳首蛇焉枳首歧头蛇也韩非子曰虫有螝者一身两口争食相龁遂相杀也古今字説云螝古虺字天对云螝齧已毒不以外肆】螽蛾微命力何固【言螽蛾有毒之虫受天命负力坚固屈原以喻蛮夷自相毒固其常也独当忧秦吴耳一作蠭蚁补曰螽音峰传曰防有毒而况国乎蛾古蚁字记曰蛾子时术之是也音若痛也天对云细腰羣螫夫何足病】惊女采薇鹿何祐【祐福也言昔者有女子采薇菜有所惊而走因获得鹿其家遂昌炽乃天祐之祐一作佑】北至回水萃何喜【萃止也言女子惊而北走至于囘水之上止而得鹿遂有禧喜也】兄有噬犬弟何欲【兄谓秦伯也噬犬齧犬也弟秦伯弟鍼也言秦伯有齧犬弟鍼欲请之补曰噬音筮】易之以百两卒无禄【言秦伯不肯与弟鍼犬鍼以百两金易之又不聴因逐鍼而夺其爵禄也补曰春秋昭元年夏秦伯之弟鍼出奔晋传曰罪秦伯也晋语曰秦后子来仕其车千乗后子即鍼也天对注云百两葢谓车也逸以为百两金误矣两音亮车数也】薄暮雷电归何忧【言屈原书壁所问略讫日暮欲去时天大雨雷电思念复至自解曰归何忧乎补曰薄暮日欲晚喻年将老也雷电喻君暴怒也归何忧者自寛之词】厥严不奉帝何求【言楚王惑信谗佞其威严当日堕不可复奉成虽从天帝求福神无如之何】伏匿穴处爰何云【爰于也吾将退于江濵伏匿穴处耳当复何言乎天对云合行违匿同若所咿嚘忿毒竟谁与】荆勲作师夫何长【荆楚也师众也勲功也初楚边邑之处女与吴边邑处女争采桑于境上相伤二家怒而相攻于是楚为此兴师攻灭吴之边邑而怒始有功时屈原又谏言我先为不直恐不可乆长也一云夫何长先补曰史记呉王僚九年公子光伐楚防居巢钟离初楚边邑卑梁氏之处女与呉边邑之女争桑二女家怒相灭两国边邑长闻之怒而相攻灭吴之边邑呉王怒故遂伐楚取两都而去荆勲作师夫何长言楚虽有功呉复伐楚非长乆之防也此楚平王时事屈原徴往事以讽耳】悟过改更我又何言【欲使楚王觉悟引过自与以谢于吴不从其言遂相攻伐言祸起于细微也悟一作寤补曰更音庚太史公曰屈平虽放流睠顾楚国系心怀王不忘欲反冀幸君之一悟俗之一改也其存君兴国而欲反覆之一篇之中三致志焉然终无可柰何故不可以反卒以此见怀王之终不悟也】呉光争国乆余是胜【光阖庐名也言呉与楚相伐至于阖庐之时呉兵入郢都昭王出奔故曰呉光争国乆余是胜言大胜我也补曰楚昭王十年吴王阖庐伐楚楚大败呉兵遂入郢怀王与秦战为秦所败亡其六郡入秦不返故屈原徴荆勲作师呉光争国之事讽之】何环穿自闾社丘陵爰出子文【子文楚令尹也子文之母郧公之女旋穿闾社通于丘陵以淫而生子文弃之梦中有虎乳之以为神异乃取収养焉楚人谓乳为防谓虎为于莬故名鬬防于莬字子文长而有贤仁之才也一云何环闾穿社以及丘陵是淫是荡爰出子文补曰左传初若敖娶于防生鬬伯比若敖卒从其母畜于防淫于防子之女生子文焉以其女妻伯比实为令尹子文天对　注曰爰出子文哀今无此人但任子兰也】吾告堵敖以不长【堵敖楚贤人也屈原放时语堵敖曰楚国将衰不复能乆长也一本以下有楚子补曰左传楚子灭息以息妫归生堵敖及成王焉楚子文王也庄公十九年杜敖生二十三年成王立杜敖即堵敖也天对注云楚人谓未成君而死曰堵敖堵敖楚文王兄也今哀怀王将如堵敖不长而死以此告之逸注以堵敖为楚贤人大谬然宗元以堵敖为成王兄亦误矣】何试上自予忠名弥彰【屈原言我何敢尝试君上自干忠直之名以显彰后世乎诚以同姓之故中心恳恻义不能已也试一作诫予一作与彰一作章天对云诚若名不尚曷极而辞补曰予音与】
　　叙曰昔屈原所作凡二十五篇世相教传而莫能説天问以其文义不次又多竒怪之事自太史公口论道之多所不逮至于刘向扬雄援引传记【一作经传】以解説之亦不能详悉所阙者众日无闻焉既又解【一作训】词【一作説】乃复多连蹇其文【一云乃复支连其文】蒙澒其説【上莫孔下乎孔切蒙澒大水也澒一作鸿音同】故厥义不昭微指不晢自游览者靡不苦之而不能照也今则稽之旧章合之经传以相发明为之符验章决句断事事可晓俾后学者永无疑焉



　　楚词补注巻三

　　钦定四库全书
　　楚词补注巻四
　　宋　洪兴祖　撰
　　九章章句第四　离骚
  </div>
  <div class="pagination">
   <span class="current-page">
    1
   </span>
   <a href="楚辞补注_page2.html">
    2
   </a>
   <a href="楚辞补注_page3.html">
    3
   </a>
   <a href="楚辞补注_page4.html">
    4
   </a>
   <a href="楚辞补注_page5.html">
    5
   </a>
   <a href="楚辞补注_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
