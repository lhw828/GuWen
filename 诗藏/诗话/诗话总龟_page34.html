<!DOCTYPE html>
<html>
<head>
    <meta charset="UTF-8">
    <title>诗话总龟 - 第 34 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗话总龟 - 第 34 页/共 38 页</h1>
    <div class="content">







　　诗话总龟后集巻三十四
　　钦定四库全书
　　诗话总龟后集巻三十五　宋　阮　阅　撰伤悼门
　　复斋漫录云农桑不扰嵗常登邉将无功吏不能四十二年如夣觉东风吹泪过昭陵此诗题于寝宫不著名氏宜表而出之
　　许彦周诗话云杨舜韶名友防长防十余嵗向同在姑苏时盗发孙坚墓杨作诗云阖庐城邉荒古丘昔谁塟者孙豫州乆无行客为下马时有牧童来放牛呜呼舜韶今亡矣他诗皆工必传于世也
　　雪浪斋日记云吊辩才诗云沧海尽头人灭度乱峯深处塔孤员忆登夜阁天连鴈同看秋崖月上烟刘僴云天连鴈前人有古戍天连鴈之句
　　张南轩挽刘观文诗忆时登廊庙忠言逹帝聪听思惟尽瘁敢复计成功半世江湖上千忧寤寐中汗青谁秉笔请放众言公【一】国耻臣当死公家三世心忍看临絶笔谁续断音精爽今如在衣冠恨更深却嗟蜍与志处世漫侵寻【二】平日多竒节中间似富公天从庐墓请人说捄荒功辛苦培邦本雍容遏乱锋人传道奏切更过子嚢忠【三】曽是南荆地他年竹马迎旌旗严骑士弛矢盛民兵细放规摹旧还知节制明思公如岘首同我泪纵横【四】
　　南轩挽王詹事词大莭元无玷中心本不欺排奸力扛鼎忧国鬂成丝方喜三旌召俄兴一鉴悲西风吹泪眼夫岂哭吾私一睿主龙飞日如公旧学臣忠言闗国计清节映廷绅嵗月身多外江湖泽在民当年遗直叹千古更如新【二】
　　东莱挽王詹事诸老收声尽佳城又到公苍天不可问吾道竟成穷旌卷莆田雨箫横霅浦风今年襟上泪三哭万夫雄【一】太史交防际元戎巻甲秋先鸣惊众寐孤愤厌羣咻羽翼新鸿鹄声华旧斗牛断桥无恙不落月照寒流【二】
　　东莱挽汪端明异时忧世士叹息恨才难毎见公身健犹令我意寛雕零竟何极合复岂无端此理终难觧天风大隧寒一四海膺门峻亲承二纪中论交由父祖受学自儿童山岳千寻上江湖万折东微言蔵肺腑欲吐与谁同【二】
　　王龟龄悼张安国舎人天上张才子少年观国光高名一枝桂遗爱六州棠出世才成佛修文遽作郎长沙屈贾谊宣室竟凄凉
　　王龟龄挽赵氏诗全节忠臣配崇宁宰相家哀能变国俗实不御鈆华学佛穷三昧然松教五车遗芳载雕管名夀两俱遐
　　东莱挽魏国录麻衣见天子拜防不知休落落山林气拳拳畎畆忧极知千载遇政用一身酧绕舎闽溪水朝东日夜流【一】羣公祖踈傅多士送阳城短棹非前约长亭及此行深留移白日久语为苍生防绮山阳赋邻人笛未横【二】
　　东莱挽萧祭酒摩揣诚斯薄雕镌质亦消平生但真朴直上絶枝条氛雾终澄霁丘山亦动揺朝阳旧时凤声入舞箫韶
　　王龟龄悼亡燕寝焚香老病身细君相对坐如賔而今一榻维摩室唯与无言法喜亲【一】偕老相期未及朞回头人事巳成非逄春尚拟风光转过眼忽惊花片飞【二】
　　文昌杂录云梁均帝晋天福中始塟故妃张氏独存考功员外商鹏为志文曰七月有期不见望陵之妾九疑无色空余泣竹之妃后唐武皇师还渭北不获入觐幕客李袭吉作违离表云穴禽有翼聴舜乐以犹来天路无梯望尧云而不到五代之季工翰墨者无以过此也
　　许彦周诗话云外祖父邵安简公布衣时上平元昊策又甞劝仁庙早立太子晩年自枢府出知越州又移知郓州其薨也岐公作挽词云披褐曽陈定策汗青犹着立储书春风泽国吟牋落夜雨溪堂燕豆踈前軰诗不独语言精链且是着题
　　冷斋夜话云余问山谷今之诗人谁为冠曰无出陈无已其佳句可得闻乎曰吾见其作温公挽辞一聫便知其才不可敌曰政虽随日化身巳要人扶
　　王直方诗话云邢居实字惇夫年少豪迈所与游皆一时名士方年十四五时尝作明妃引末云安得壮士霍嫖姚防取呼韩作编户诸公多称之既卒余收拾其残艸编成一集号曰呻吟惇夫自少便多憔悴感慨之意其作秋懐诗云高歌感人心心悲将奈何其作枣阳道中诗云有意问山神此生复来否巳而果卒于汉东惇夫之卒也山谷以诗哭之云诗到随州更老成江山为助笔纵横眼看白璧埋黄壤何况人间父子情盖谓惇夫与其子歆何也蔡天启亦有诗云人物于今叹然孤坟宿草巳生烟日暮行人道旁舎应逢年少共谈其余作者甚众皆载于呻吟集后
　　寓情门
　　古今诗话云牧之为御史分司洛阳时李司徒罢镇闲居声伎为当时苐一一日开筵朝士臻赴以杜尝持宪不敢邀饮杜讽坐客逹意愿预斯防李驰书杜闻命遽来防中女妓百余皆絶色殊艺杜独坐南行瞪目注视满引三巵问李曰闻有紫云者孰是李指示之杜凝睇良乆曰名不虚得宜以见惠李俯首而笑诸妓亦皆回首破顔杜又自引三爵朗吟而起曰华堂今日绮筵开谁唤分司御史来忽发狂言惊满座两行红粉一时回意气闲逸旁若无人苕溪渔隐曰东坡闻李公择余饮傅国传家大醉有诗云不肯醒醒骑马回玉山知为玉人頽紫云有语君知否莫唤分司御史来即此事也又侍儿小名录云兵部李尚乐妓崔紫云词华清峭眉目端丽李公为尹东洛宴客将酣杜公轻骑而来连饮三觥谓主人曰尝闻有能篇咏紫云者今日方知名不虚得倘垂一意无以加焉诸妓回头掩笑杜作前诗诗罢上马而去李公寻以紫云送赠之紫云临行献诗曰从来学制斐然诗不料霜台御史知愁见便教随命去恋恩肠断出门时侍儿小名录不载此事出于何书疑好事者附防为之也
　　东坡续丽人行李仲谋家有周昉畵背靣欠伸内人极精戱作此诗云深宫无人春昼长沉香亭北百花香羙人睡起薄梳洗燕舞莺啼空断肠画工欲畵无穷意背立春风初破睡若教回首更嫣然阳城下蔡俱风靡子苍用此意题伯时所畵宫女云睡起昭阳暗淡妆不知缘底背斜阳若教转靣一回首三十六宫无粉光终不及坡之伟丽也
　　艺苑雌黄云朝云者东坡侍妾也尝令就秦少游乞词少防作南歌子赠之云霭霭迷春态溶溶媚晓光不应容易下巫阳秪恐翰林前世是襄王暂为清歌驻还因暮雨忙瞥然归去断人肠空使兰台公子赋高唐
　　王直方诗话云无巳尝作小放歌行两篇其一云春风永巷闭娉婷长使青楼悮得名不惜卷帘通一顾怕君着眼未分明其一云当年不嫁惜娉婷傅白施朱作后生説与旁人须早计随宜梳洗莫倾城山谷云无巳他日诗语极高古至于此篇则顾影徘徊衒耀太甚
　　逰宴门
　　蔡寛夫诗话云文忠与赵康靖公槩同在政府相得欢甚康靖先告老归睢阳文忠相继谢事归汝隂康靖一日单骑车特往过之时年巳八十矣留剧饮逾月日于汝隂纵游而后返前軰挂冠后能从容自适未有若此者文忠赋诗云古来交道愧难终此防今时岂易逢出处三朝俱白首凋零万朩见青松公能不逺来千里我病犹堪釂一钟巳胜山隂空兴尽且留归驾为从容因榜其游从之地为防老堂明年文忠欲往睢阳报之未果而薨两公名节固师表天下而风流襟度又如此诚可以激薄俗也
　　人间佳节惟寒食天下名园重洛阳金谷暖横宫殿碧铜駞晴合绮罗光桥邉杨柳细垂地花外秋千半出墙白马蹄轻草如剪烂逰于此十年狂【康节春逰吟】
　　东臯杂录云孔尝甫言唐人诗有城头椎鼓传花枝席上抟拳握松子乃知酒席蔵为戯其来也乆
　　复斋漫录云仲至使辽回谒恭敏李公席中赋诗云穹庐三月巳淹留白草黄云见即愁满袖尘埃何处洗李家池上海棠洲
　　许彦周诗话云退之诗酩酊马上知为谁此七字用意哀悲过于痛哭又诗云银烛未消窻送曙金钗半醉坐添春殊不类其为人乃知能赋梅花不独宋广平
　　阮戸部逰紫防观诗春来犹未到金庭桃杏离披柳巳青直待斜阳方兴尽一笻独立紫防亭














　　诗话总龟后集巻三十五
　　钦定四库全书
　　诗话总龟后集巻三十六　宋　阮　阅　撰怨嗟门
　　孟郊诗云借车载家具家具少于车借者莫弹指贫穷何足嗟可见其素窭后有诗云賔秋巳觉厚私储常恐多是古人恐富求归之义则贫亦何足怪按郊为溧阳尉县有投金瀬平陵城林薄蓊蔚郊往来其间曹务都废至遣假尉代之而分其半俸则安得有私储哉退之赠郊诗云陋室有文史高门有笙竽何能辩荣辱且欲分贤愚盖言贫者文史之乐贤于富者笙竽之乐也【葛立之】
　　司马迁游江淮汶泗之境防金匮石室之书而作史记上下数千年殆如目覩可谓孤防初遭李陵之祸不肯引决而甘腐刑者实欲效离骚吕覧説难之书以摅愤悱故荆公诗云嗟子刀锯间悠然止而食成书与后世愤悱聊自释观史记评賛于范雎蔡泽则曰二子不相戹乌能激乎于季布则曰彼自负才故受辱而不羞于虞卿则曰虞卿非穷愁则不能著书以自见于伍员则曰隐忍以就功名至于作货殖游侠二传则一家贫不能自赎左右亲戚不为一言而寄意焉则荆公释愤悱之言非虚发也韵【语阳秋】
　　晨牝妖鸱丧家生乱自古而然故夏姬乱陈费无极乱楚李义山咏北齐云小怜玉体横陈夜巳报周师入晋阳东坡城都画手开十眉横云却月争新竒游人指防小颦处中有渔阳胡马嘶熟味此诗则呉人何苦怨西施岂是称咏史哉等而下之凡移于尤物皆可以为戒【黄常明】
　　杜牧张祜皆有春申君絶句杜云烈士思酧国士恩春申谁与快寃魂三千賔客总珠履欲使何人杀李园张云薄俗何心议感恩謟容卑迹頼君门春申还道三千客寂莫无人杀李园二诗语意太相犯于乎朱英之言义矣而春申不能必用李园之计巧矣而春申不能预防春申之客众矣而无一人为春申杀李园者所以起二子之论也余亦尝有二絶云朱英意在强黄歇黄歇如何弱李园一旦棘门竒祸作自贻伊戚向谁论又先秦岂谓嬴为吕东晋那知马作牛不悟春申亦如许敢凭宫掖售邪谋【黄常明】
　　唐淄青李师道倚蔡为重称兵不轨洎蔡平师道乃始震悸宪宗命削其官诏诸军进讨于是六节度之兵兴矣故刘夣得尝为天齐行二篇以快李师道之死夫师道猖獗狂悖反噬其主人怨神怒岂能居覆载之中乎故夣得云牙门大将有刘生夜半射落搀抢星又云太山沉冦六十年旅祭不飨生愁烟今逄圣君欲封禅神使隂兵来助战夫刘悟本军之将也力为师道屯阳谷以当魏博乃倒戈以攻其主太山本土之神也宜福其地而乃以隂兵助敌则人怨神怒可知矣将叛其君神叛其主岂非以此始者以此终乎天之所报速矣【黄常明】
　　杜子羙身遭离乱复迫衣食足迹几半天下自少时逰苏及越以至作谏官奔走州县既皆载壮逰诗矣其后赠韦左丞诗云今欲东入海即将西去秦则自长安之齐鲁也赠李白诗云亦有梁宋逰方期拾瑶草则自东都之梁宋也发同谷县云贤有不黔突圣有不暖席姑来兹山中休驾喜地僻奈何物迫累一嵗四行役则自陇右之剑南也留别章使君云终作适荆蛮安排用庄叟随云拜东皇挂席上南斗则自蜀之荆楚也夫士人既无常产为饥所驱岂免仰给于人则奔走道途亦理之常尔王建云一年十二月强半马上看员缺百年欢乐能几何在家见少行见多不缘衣食相驱遣此身谁愿长奔波李颀亦云男儿在世无产业行子出门如转蓬皆为此也【黄常明】
　　陶渊明乞食诗云饥来驱我去不知竟何之而继之以感子漂母惠愧我韩才非则求而有获者也杜子羙上水遣懐云驱驰四海内童稚日糊口而继之以但遇新少年少逢旧知友则求而无所得者也山谷贫乐斋诗云饥来或乞食有道无不可过青草湖云我虽贫至骨尤胜杜陵老忆昔上岳阳一饭从人讨由是论之则杜之贫甚于陶如山谷之贫尚优于杜也【黄常明】
　　老杜避乱秦蜀衣食不足不免求给于人如赠高彭州云百年巳过半秋至转饥寒为问彭州牧何时救急难客夜诗云计拙无衣食途穷仗友生老妻书数纸应悉未归情狂夫诗云厚禄故人书断絶常饥稚子色凄凉荅裴道州诗云虚名但防寒温问泛爱不救沟壑辱简韦十诗云因知贫病人须弃能使韦郎迹也踈观此五诗可见其艰窘而有望于朋友故旧也然当时能期之者几何人哉刘长卿云世情薄恩义俗态轻穷厄山谷云持饥望路人谁能顔色温余于子羙亦云【葛韦之】
　　李翺赋众嚣嚣而杂处咸叹老而嗟卑顾予心独不怨兮虑行道之犹非文忠常称之观老杜汉隂有鹿门沧海有灵槎焉能学众口咄咄空咨嗟正同此意【葛常之】
　　乐天谪浔阳寄左降诗云残灯无防影幢幢此夕闻君得九江垂死病中惊坐起暗风吹雨入寒窻白谓此句他人尚不可闻况防心哉至今毎吟犹恻恻再复贻三韵云忆昔封书与君夜金銮殿后欲明天今夜封书在何处庐山庵里晓灯前去来乃士之常二公不应如此戚戚也子瞻送文与可云夺官遣去不自觉晓梳脱髪谁能收推之前诗厥论尚矣然居易荅元书以三太为报且云可以乐之终身者悲叹之语恐特伤离索耳【防溪】
　　诗有人之情性也非强谏争于庭怨詈于道怒隣詈坐之所为也余谓怨隣詈坐固非诗本指若小弁亲亲未尝无怨何人斯取彼譛人投畀豺虎未尝不愤谓不可谏争则又甚矣箴规刺诲何为而古者帝王尚许百工各执艺事以谏诗独不得与工技等哉故譌谏而不谲者惟风为然如雅云匪靣命之言提其耳彼童而角实讧小子忧心惨惨念国之为虐乱匪降自天生自媍人忠臣义士欲正君定国惟恐所陈不激切岂尽优柔婉媚乎故乐天寄唐生诗云篇篇无空文句句必尽规子建称孔北海文章多杂以嘲戯子羙亦戯效俳谐体退之亦有寄诗杂谈俳不独文举为然自东方生而下称处士张长史顔延年軰往往多滑稽语大抵才力豪迈有余而用之不尽自然如此韩诗浊醪沸入口口角如衘防试以诗义授如以肉贯串初食不下喉近亦能稍稍皆谑语也坡集类此不可胜数寄蕲簟与蒲传正云东坡病叟长覉旅冻饥饿吟似饥防倚頼东风先破衾一夜雪寒披故絮黄州云自惭无补丝毫事尚费官家压酒囊将之湖州云呉儿脍薄欲飞去未食先説馋涎垂又防花不论命爱雪长忍冻天公非不怜聴饱即喧閧食笋云纷然生喜怒似被狙公卖种茶云饥寒未巳免巳作大饱计平生五千巻一字不救饥寒来凭空按一字不可煮皆斡旋其语而弄之信恢刃有余与血指汗顔者异矣【黄常明】
　　诗眼云山谷常言少时曽诵薛能诗云青春背我堂堂去白髪欺人故故生孙莘老问云此何人诗对曰老杜莘老云杜诗不如此后山谷语传师云庭坚因莘老之言遂晓老杜诗高雅大体传师云若薛能诗正俗所谓叹世耳
　　后湖集云余毎读苏州漠漠防来重冥冥鸟去迟之语未尝不茫然而思喟然而叹嗟乎此余晩泊江西十年前夣耳自余犇窜南北山行水宿所歴佳处固多欲求此夣了不可得岂蒹葭莾苍无三湘七泽之壮雪蓬烟艇无风樯阵马之竒乎抑吾且老矣壮懐销落尘土坌没而无少日烟霞之想也庆长笔端丘壑固自不凢当为余图苏州之句于壁使余隐几静对神游八极之表耳














　　诗话总龟后集巻三十六
　　钦定四库全书
　　诗话总龟后集巻三十七　宋　阮　阅　撰讥诮门
　　坡游武昌寒溪云楚雨遂昏云夣泽呉潮不到武昌宫又周游困卧九折岭褰衣独上呉王台于一时笔快遂以上宫目之继而有李成伯云嗟嗟汉鼎乆倾东肉食曽无智与忠孟徳仲谋交号令本初窃地抢奸雄武侯偶失三分策孙氏俄成一战功寂寞西山旧巢穴庸儿尤道帝王宫语几乎詈矣但渠不记其家太白曽作武昌韩侯去思颂黄金之车大呉天子武昌鼎据实为帝里其罪大矣【防溪】
　　永叔万钉宝带烂熳环人谓此带几度道着观子羙绯鱼以及之扶病垂朱绂挈带看朱绂银章付老翁世未尝讥之者岂以其人不止宜此服邪固尝有云朱绂负平生又云居然绾章绂受性本幽独【防溪】
　　唐窦常牟羣庠巩兄弟五人四人擢进士独羣客隐毗陵因韦夏卿屡荐始入仕皆诗人也牟晩从昭义卢从史从史防骄牟度不可谏即移疾归东都故其秋夕闲居诗云燕燕辞巢蝉蜕枝穷居积雨壊籓篱羣尝为黔中观察使故其诗云佩刀看日晒赐马旁江调言语多重译壶觞毎独謡而巩诗中乃有自京师将赴黔南之所谓什风荆州二月天问人初顾峡中船西南一望云和水尤道黔南有四千此诗疑羣所作而悮寘巩集中尔当歴武陵防江抚四州刺史所谓看春又过清明节算老重经癸巳年者将之武陵到松滋渡之所作也庠诗不见其巡内一絶云愁云漠漠草离离太液钩陈处处疑薄暮毁垣春雨里残花犹发万年枝造句亦可谓秀整矣兄弟中独羣诗稍低又不得举进士而位反居上巩诗又放鱼诗云好去长江千万里不须辛苦上龙门岂非为羣而言乎史载巩平居与人言若不出口世号嗫嚅翁乃肯为是耶【葛立之】
　　谢灵运在永嘉临川作山水诗甚多往往皆佳句然其人浮躁不覊亦何足道哉方景平天子践祚灵运巳扇揺异同非毁执政矣暨文帝召为秘书监自以名軰应叅时政而王昙首王华等名位逾之意既不平多称疾不朝则无君之心巳见于此时矣后以游放无度为有司所纠朝廷遣使收之而灵运有韩亡子房奋秦帝鲁连耻之咏竟不免东市之戮而白乐天乃谓谢公才廓落与世不相遇壮志欝不用须有所泄处泄为山水诗逸韵谐竒趣何也武帝文帝两朝遇之甚厚内而卿监外而二千石亦不为不逄矣岂可谓与世不相遇乎少须之安知不至黄散而躁至是惜哉其作登石门诗云心契九秋榦目翫三春荑居常以待终处顺故安朓不知桃墟之泄能处顺耶五羊之旤能待终耶亦可谓心语相违矣【韵语阳秋】
　　荆公作商鞅诗云今人未可非商鞅商鞅能令政必行余窃疑焉孔子论为君难有曰如其善而莫予违也不亦善乎如不善而莫予违也不几乎一言而丧邦乎盖人君操生杀之权志在使人无违于我其何所不至哉商鞅助秦为虐而乃称其使政必行何耶后又有谢安诗云谢公才业自超羣误长清谈助世纷秦晋区区等亡国可能王衍胜商君则知前篇有激而云也杜子羙云舜举十六相身尊道何高秦时用商鞅法令如牛毛则知所去取矣【韵语阳秋】
　　荆公以诗赋决科而深不乐诗赋试院中五絶其一云少年操笔坐中庭子墨文章颇自轻圣世选才终用赋白头来此试诸生后作详定官复有诗云童子常夸作赋工暮年羞悔有杨雄当年赐帛倡优等今日论才将相中细甚客卿因笔墨卑于尔雅注鱼虫汉家故事真当改新咏知君胜弱翁熈宁四年既预政遂罢诗赋専以经义取士盖平日之志也元祐五年侍御史刘挚等谓治经者専守一家而畧诸儒传记之学为文者惟务训释而不知声律体要之词遂复用诗赋绍圣初以诗赋为元祐学术复罢之政和中遂着于令士庶传习诗赋者杖一百畏谨者至不敢作诗时张芸叟有诗云少年辛苦校虫鱼晚嵗雕虫耻壮夫自是诸生尤习气果然紫诏尽驱除酒间李杜皆投笔地下班扬亦引车唯有背时迂钝叟静中吟撚白髭须盖芸叟自谓也
　　黄鲁直云陶渊明责子诗曰白髪被两髩肌肤不复实虽有五男儿总不好纸笔阿舒已八歳懒惰故无匹阿宣行志学而不爱文术雍端年十三不识六与七逼子垂九龄但识梨与栗天运茍如此且进杯中物观渊明此诗想见其人慈祥戱谑可观也俗人便谓渊明诸子皆不肖而渊明愁叹见于诗耳又杜子羙诗陶潜避俗翁未必能逹道观其着诗篇颇亦恨枯槁逹生岂是足黙识盖不早生子贤与愚何其挂懐抱子羙困顿于两川盖为不知者诟病以为拙于生事又往徃讥议宗文宗武失学故聊觧嘲耳其诗名曰遣兴可觧也俗人便为讥病渊明所谓痴人前不得说夣也
　　作诗不知风雅之意不可以作诗诗尚谲谏唯言之者无罪闻之者足以戒乃为有补而涉于毁谤闻者怒之何补之有观苏东坡诗只是讥诮朝廷殊无温柔崇厚之气以此人故得而罪之若是伯淳诗闻者自然感动因举伯淳和温公诸人禊饮诗云未须愁日暮天际是轻隂又泛舟诗云只恐风花一片飞何其温厚也【龟山语录】
　　东坡云今太白集中有归来乎笑矣乎及赠懐素草书数诗决非太白作盖唐末五代间学齐巳軰诗也余旧在富阳见国清院太白诗絶凡近过彭泽兴唐院又见太白诗亦非是良由太白豪俊语不甚择集中亦往往有临时率然之句故使妄庸軰敢耳若杜子羙世岂复有伪撰邪余尝舟次姑熟堂下读姑熟十咏恠其语浅近不类李白王平甫云此李赤诗也赤见柳子厚集自比李白故名赤其后为厠鬼所惑以死今观其诗止此而以太白自比则其人心疾乆矣岂厠之罪也苕溪渔隐曰东坡此语盖有所讥而已
　　元祐文章世称苏黄然二公当时争名互相讥诮东坡尝云黄鲁直诗文如蝤蛑江珧柱格韵高絶盘飱尽废然不可多食多食则发风动气山谷亦云盖有文章妙一世而诗句不逮古人者此指东坡而言也二公文章自今视之世自有公论岂至各如前事盖一时争名之词耳俗人便以为诚然遂为讥诮所谓蚍蜉撼大树可笑不自量者邪
　　王直方诗话云文潜赋虎图诗末云烦君卫吾寝振此蓬荜陋坐令盗肉防不敢窥白昼或云此却是猫儿诗也又太旱诗云天邉赵盾益可畏水底武侯方醉眠时人以为几于汤燖右军也
　　陈轩笔录云彭乘为翰林学士文章诰命尤为可笑有邉帅乞朝觐仁宗许其秋凉即途乗为批荅之诏曰当俟萧萧之爰兴靡靡之行王琪性滑稽多所侮诮及乗死也琪为挽词云最是萧萧句无人继后风盖为是也
　　后山诗话云杨蟠金山诗云天末楼台横北固夜深灯火见扬州王平甫云庄宅牙人语也觧量四至呉僧钱塘白塔院诗曰到江呉地尽隔岸越山多余谓分界堠子语也
　　隐居诗话云至和中阮逸为王宫记室王能诗多与逸唱和逸有句曰易立太山石难枯上林柳有言其事者朝廷方治之防逸坐他事因废弃之
</div>
    <div class="pagination">
<a href="诗话总龟_page33.html">上一页</a><span>...</span><a href="诗话总龟_page29.html">29</a><a href="诗话总龟_page30.html">30</a><a href="诗话总龟_page31.html">31</a><a href="诗话总龟_page32.html">32</a><a href="诗话总龟_page33.html">33</a><span class="current-page">34</span><a href="诗话总龟_page35.html">35</a><a href="诗话总龟_page36.html">36</a><a href="诗话总龟_page37.html">37</a><a href="诗话总龟_page38.html">38</a><a href="诗话总龟_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
