<!DOCTYPE html>
<html>
<head>
    <meta charset="UTF-8">
    <title>宋诗纪事 - 第 94 页/共 279 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗纪事 - 第 94 页/共 279 页</h1>
    <div class="content">　　曝日
　　冬曦如村酿奇温止须臾行行正须此恋恋忽已无【齐东野语】
　　天赐白【并序】
　　永乐城陷王湛曲眞夜缒以出眞持木爲兵且走且敌前陷大泽中顾其旁有马而白暂上驰去五鼓达米脂城因以得脱眞名其马爲天赐白蔡天啓得其事于西人邀予同赋
　　君不见书生镌羌勒兵入羌来薄城束练急蜡丸飞出辞大家帐下健儿纷雨泣凿沙到石终无水扰扰万人如渇蚁挽絙窃出两将军虏箭随来风掠耳道傍神马白雪毛噤口不嘶深夜逃忽闻汉语米脂下黑雾压城风怒号脱身归来对刀笔短衣射虎朝朝出自椎杂宝涂箭创心折骨惊如昨日谷城鲁公天下雄隂陵一跌兵力穷檥舟不渡谢亭长有何面目归江东将军偶生名已弱铁花暗涩龙文锷缟帐肥刍酬马恩闲望旄头向西落【陈郁话腴】
　　翟嗣宗
　　嗣宗临淮尉
　　偶见蜘蛛因成四韵
　　织丝来徃疾如梭长爱腾空作网罗害物身心虽甚小漫天纲纪亦无多林间宿鸟应嫌汝帘下飞虫亦惧他莫学螳螂捕蝉勇须知黄雀奈君何
　　【复斋谩録翟尉临淮颇爲监司所窘遂于馆驿题蜘蛛云云林子中时爲发运过而见之召而诮责且戒以毋爲浮薄因荐之于朝】
　　陈　传
　　佐郎将
　　林中生致佐郎将名王头颅十四五干德可禽嗟不谋同恶相济能包羞降书冉冉过中洲中军传呼笑点头蛮首算成勿药喜君臣称觞弭多垒元戎凯旋隔天水夜经桄榔趋决里驱将十万人性命换得交州数张纸【挥麈后録元丰中交趾李干德陷邕亷州诏郭逵讨之遂复邕州进次富良江又破之获贼将洪眞太子者于是干德议降而逵以重兵压富良江与交人止一水之隔呉冲卿丞相忌其成功堂帖令班师逵逗遛不进交人大入全军皆覆逵坐贬秩当时诗人陈传作佐郎将云云】
　　魏　泰
　　泰字道辅襄阳人曾布之妇弟爲人无行而有口米元章称其与王平甫并爲诗豪崇观间章惇爲相欲官之不就有临汉隐居集东轩笔録隐居诗话
　　【桐江诗话道辅试院中因上请主文恃才豪纵不能忍一时之忿殴主文几死坐是不许取应潘子眞诗话道辅博极羣书尤能谈朝野可喜事亹亹终日】
　　挽王平甫
　　海内文章杰朝廷亮直闻黄琼起处士子夏遽修文贝锦生迁怒江湖久离羣伤心王佐畧不得致华勲【东轩笔録熙宁中河东河北陜西大饥百姓流移于京西就食郑侠监安上门遂画流民图及防言时政之失遂坐流窜而中丞邓绾知谏院邓润甫言王安国尝借侠奏槀观之有奬成之言意在非毁其兄坐此放归田里逾年起爲大理丞监眞州粮料院不赴而卒余尝爲挽词颇道其事】
　　题黄鲁直集
　　端求古人遗琢抉手不停方其得机羽往往失鹏鲸【隐居诗话黄庭坚喜作诗得名好用南朝人语专求古人未使之一二竒字缀葺而成诗自以爲工其实所见之狭也故句虽新竒而气乏浑厚吾尝作诗题编后云云盖谓是也】
　　荆门别张天觉
　　秋风十驿望台星想见冰壶照坐清零雨已囘公旦驾挽须聊听野王筝三朝元老心方壮四海苍生耳已倾白发故人来一别却归林下看升平
　　【桐江诗话诗律峻峭今人不可及也】
　　阙题
　　博山烧沈水烟烬气不灭日暮向门前杨花散成雪【潘子眞诗话不减江左诗人语优古堂诗话秦少章诗烛花渐暗人初睡金鸭无烟却有香魏道辅诗云云与少章诗意同】
　　寄米元章
　　緑野风囘草偃波方塘疎雨净倾荷几年萧寺书红叶一日山隂换白鹅湘浦夕同要月醉洞湖还忆扣舷歌缁衣化尽故山去白发相思一倍多【净名斋帖】
　　邵　缉
　　缉神宗朝提举淮南常平事
　　题长兴吴城
　　高台无地曲池平漂泊句吴宿古城一岸湿云沈夜色四山凉叶下秋声【湖州府志】
　　王无咎
　　无咎字补之南城人官直讲
　　游麻姑山
　　仙軿昔日此流连气象辽辽尚宛然溪落断崖爲远瀑路从絶顶见平田千年芝有灵禽戏一洞云畱羽客眠已乐胜游尘境外况陪清论酒尊前【麻姑山志】
　　刘　谊
　　谊字宜翁长兴人第进士元丰间广东江西提举常平官上疏论新法勒停隐茅山
　　题黄山温泉
　　山有灵砂泉色红涤除身垢信成功不除心上无明业只与山间众水同【曲洧旧闻】
　　居茅山作
　　曾跨江西使者鞍旧言才上便休官三茅得梦全清瘦头发鬅鬙布袄寛【西呉里语】
　　赵彦若
　　彦若字元考师民子以父任爲将作监簿元丰中厯官秘书监哲宗朝累擢礼部尚书翰林学士绍圣初贬安远军节度副使澧州安置卒与党籍有集
　　端午帖子
　　扬子江中方铸镜未央宫里更飞符菱花欲共朱灵合验尽神奸又得无【容斋五笔】
　　周　寿
　　寿字李老一字元翁濂溪先生长子元丰五年进士初任吉州司戸次秀州知録终司封郎中
　　题金粟寺庵
　　清池带苍巘结构俯林麓扶疎竹外山相向隔罗縠老禅谢人境岁晚收白足谁聆跫然音息隐尚争逐道场坐千劫不媿桑下宿定中观潮汐绝事心已熟【常棠澉水志】
　　徐嘉言
　　嘉言知海盐县事
　　题金粟寺庵和前韵
　　招提敞山嵒新庵隐嵒麓石沼引清流风漪皱文縠晴晖满虚室一水淡自足【庵前有含晖亭】心明身宴闲境寂谁寻逐寒林带月行夜榻和云宿若欲问西来一斋饱秋熟【澉水志】
　　赵大成
　　闰中秋
　　桂影中秋特地圆况当余闰魄澄鲜因怀胜赏初经月免使诗人叹隔年万象敛光增浩荡四溟收夜助婵娟鲜云清廊心田豫乗兴能无赋咏篇【合璧事类前集】








　　宋诗纪事巻二十八
　　钦定四库全书
　　宋诗纪事巻二十九　　　　　钱塘厉鹗撰杜　常
　　常字正甫卫州人昭宪皇后族孙元丰中知郓州权发遣秦凤等路提刑厯官工部尚书【画墁録神宗闻昭宪之家有登第者甚喜冇防令上殿翼日谓执政曰杜常第四人登第却一双眼可令提举农田水利】
　　题华清宫
　　东别家山十六程晓来和月到华清朝元阁上西风急都入长杨作雨声
　　夜雨晨霁
　　柏叶青青栎叶红高低相倚弄秋风夜来雨后轻尘敛绣出骊山岭上宫
　　温泉
　　已去开元四百年此泉犹自响潺潺也知不愤当时事长作悲声恨禄山
　　骊山
　　渔阳烽燧起云间玉辈苍黄下此山何事君王自神武区区南渡鹿头关
　　【河上楮谈临潼骊山华清宫温泉在焉中有萃玉屏皆宋元及今人诗刻内杜常诗四篇前题权发遣秦凤等路提防刑狱公事太常寺杜常后防云正甫大寺自河北移使秦凤元丰三年九月二十七日过华清有诗四首词意高远气格清古邑人曹端仪既亲且旧因请副本勒诸方石以垂不朽闰九月初一日颍州杜诩记】
　　刘吉甫
　　吉甫入元祐党籍爵里未详
　　闻笛
　　戍鼓停挝月五更呜呜巧作断肠声江南自是春来早吹到梅花梦也清【后村千家诗】
　　陈一向
　　一向桐庐人生元丰中
　　题泰山灵岩寺
　　石泉畔铁袈裟上有猿衔五色花见説道人时挂搭旋将青拂扫烟霞【灵岩诗集】
　　黄夷仲
　　夷仲元丰中监察御史
　　调王辟之
　　高唐不是那高唐风物由来各异鄕若向此中求荐枕只应愁杀楚襄王
　　【山东通志元丰中王辟之调博州高唐令往别监察御史黄夷仲夷仲口占一绝谑之云云此虽诙谈亦足以辨舆地之殊也】
　　杨　损
　　损字益老华隂人元丰中桂林郡僚
　　七星山新开岩洞赋呈经畧龙图曾公
　　阳岩高敞纳晨曦鹤驾云軿或可期神物雕镌元入妙人工开辟更增奇须知水石清凉处绝胜尘沙热恼时红斾碧幢劳小驻多慙主客滥追随【桂胜】
　　彭次云
　　次云吉水人元丰中桂林郡僚
　　曾公岩和曾子宣安抚
　　目击烟霞昼巻舒披榛敲石得蓬壶洞天日月千年久人世尘埃一点无灵药难寻云缥缈落花不见水萦纡使君凤阁翺翔近谩与东山作画图【桂胜】
　　彭渊材
　　渊材筠州人释惠洪觉范之叔
</div>
    <div class="pagination">
<a href="宋诗纪事_page93.html">上一页</a><span>...</span><a href="宋诗纪事_page89.html">89</a><a href="宋诗纪事_page90.html">90</a><a href="宋诗纪事_page91.html">91</a><a href="宋诗纪事_page92.html">92</a><a href="宋诗纪事_page93.html">93</a><span class="current-page">94</span><a href="宋诗纪事_page95.html">95</a><a href="宋诗纪事_page96.html">96</a><a href="宋诗纪事_page97.html">97</a><a href="宋诗纪事_page98.html">98</a><a href="宋诗纪事_page99.html">99</a><span>...</span><a href="宋诗纪事_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
