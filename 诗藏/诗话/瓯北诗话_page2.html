<!DOCTYPE html>
<html>
<head>
    <meta charset="UTF-8">
    <title>瓯北诗话 - 第 2 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>瓯北诗话 - 第 2 页/共 6 页</h1>
    <div class="content">
　　●卷四

　　○白香山诗
　　中唐诗以韩、孟、元、白为最。韩、孟尚奇警，务言人所不敢言；元、白尚坦易，务言人所共欲言。试平心论之，诗本性情，当以性情为主。奇警者，犹第在词句间争难斗险，使人荡心骇目，不敢逼视，而意味或少焉。坦易者，多触景生情，因事起意，眼前景，口头语，自能沁人心脾，耐人咀嚼。此元、白较胜於韩、孟。世徒以轻俗訾之，此不知诗者也。元、白二人才力本相敌，然香山自归洛以後，益觉老无枝，称心而出，随笔抒写，并无求工见好之意，而风趣横生，一喷一醒，视少年时与微之各以才情工力竞胜者，更进一筹矣。故白自成大家，而元稍次。
　　香山诗凡数次订辑，其《长庆集》经元微之编次者，分讽谕、、感伤三类。盖其少年欲有所济於天下，而托之讽谕，冀以流闻宫禁，裨益时政；、感伤，则随时写景、述怀、赠答之作，故次之。其自序谓"志在兼济，行在独善。
　　讽谕者，兼济之义也；、感伤者，独善之义也"。大指如此。至後集则长庆以後，无复当世之志，惟以安分知足、玩景情为事，故不复分类，但分格诗、律诗二种，随年编次而已。今流传诸本，虽不免有前後错杂之处，然大概尚仍其旧。
　　香山诗名最著，及身已风行海内，李谪仙後一人而已。观其与微之书云："自长安至江西，三四千里，凡乡校、佛寺、逆旅、行舟之中，往往有题仆诗者；士庶、僧道、孀妇、处女之口，往往有诵仆诗者。军使高霞寓，邀妓侑客，妓曰：'我诵得白学士《长恨歌》，岂他比哉！'由是增价。汉南主人宴客，诸妓见仆来，指曰：'此《秦中吟》、《长恨歌》主耳'。微之序其集，亦曰："禁省、观寺、邮堠墙壁之上无不书，王公、妾妇、牛童、马走之口无不道，至於缮写摹勒，卖於市。又云鸡林贾人，求市颇切，自云'本国宰相，每以百金换一篇，其甚伪者，辄能辨别之。'"是古来诗人，及身得名，未有如是之速且广者。盖其得名，在《长恨歌》一篇。其事本易传，以易传之事，为绝妙之词，有声有情，可歌可泣，文人学士既叹为不可及，妇人女子亦喜闻而乐诵之。是以不胫而走，传遍天下。又有《琵琶行》一首助之。此即全无集，而二诗已自不朽，况又有三千八百四十首之工且多哉！
　　中唐以後，诗人皆求工於七律，而古体不甚精诣，故阅者多喜律体，不喜古体。惟香山诗，则七律不甚动人，古体则令人心赏意惬，得一篇辄爱一篇，几於不忍释手。盖香山主於用意，用意则属对排偶，转不能纵横如意；而出之以古诗，则惟意所之，辨才无碍。且其笔快如并剪，锐如昆刀，无不达之隐，无稍晦之词；工夫又锻炼至洁，看是平易，其实精纯。刘梦得所谓"郢人斤斫无痕迹，仙人衣裳弃刀尺"者，此古体所以独绝也。然近体中五言排律，或百韵，或数十韵，皆研炼精切，语工而词赡，气功而神完，虽千百言亦沛然有馀，无一懈笔。当时元、白唱和，雄视百代者正在此。後世卒无有能继之，此又不徒以古体见长也。
　　大凡才人好名，必创前古所未有，而後可以传世。古来但有和诗，无和韵。
　　唐人有和韵，尚无次韵；次韵实自元、白始。依次押韵，前後不差，此古所未有也。而且长篇累幅，多至百韵，少亦数十韵，争能斗巧，层出不穷，此又古所未有也。他人和韵，不过一二首，元、白则多至十六卷，凡一千馀篇，此又古所未有也。以此另成一格，推倒一世，自不能不传。盖元、白觑此一体，为历代所无，可从此出奇，自量才力，又为之而有馀，故一往一来，彼此角胜，遂以之擅场。
　　微之《上令狐相公书》，谓"同门生白居易，爱驱驾文字，穷极声韵，或千言，或五百言。小生自揣，不能有以过之，往往戏排旧韵，别创新词，名为次韵，盖欲以难相挑耳。"白与元书，亦谓"敌则气作，急则计生。以足下来章，惟求相困，故老仆报语，不觉太夸"。观此可以见二公才力之大矣。今两家次韵诗具在，五言排律，实属工力悉敌，不分胜负；惟古诗往往和不及唱。盖唱先有意而後词，和者或不能别有新意，则不免稍形支绌也。然二人创此体後，次韵者固习以为常，而篇幅之长且多，终莫有及之者，至今犹推独步也。又如联句一种，韩、孟多用古体，惟香山与裴度、李绛、李绅、杨嗣复、刘禹锡、王起、张籍皆用五言排律，此亦创体。按香山与微之唱和，有《元白唱和因继集》，与梦得有《刘白唱和集》。
　　在杭州时，崔元亮在湖州，微之在越州，有《三州唱和集》；在洛时，刘梦得在苏州，有《吴洛寄和集》。又与裴令公等游赏，有《洛中集》。
　　五言排律，长篇亦莫有如香山之多者。《渭村退居一百韵》；谪江州有《东南行》一百韵；微之以《梦游春七十韵》见寄，广为一百韵报之；又《代书诗寄微之一百韵》；《赴忠州舟中示弟行简五十韵》；《和微之投简阳明洞五十韵》；《想东游五十韵》；《逢萧彻话长安旧游五十韵》；《叙德书情上宣歙崔中丞四十韵》；《新昌新居四十韵》；此外如三十、二十韵者，更不可胜计。此亦古来所未有也。
　　香山於古诗律诗中，又多创体，自成一格。如《洛阳有愚叟》五古内："检点盘中饭，非精亦非粝。检点身上衣，无馀亦无阙。天时方得所，不寒又不热。
　　体气正调和，不饥亦不渴。"《哭崔晦叔》五古内："丘园共谁卜？山水共谁寻？
　　风月共谁赏？诗篇共谁吟？花开共谁看？酒熟共谁斟？"连用叠调，此一体也。
　　《洛下春游》五排内："府中三遇腊，洛下五逢春。春树花珠颗，春塘水曲尘。
　　春姓无气力，春马有精神。"连用五"春"字，此一体也。和诗中有与原唱同意者，则曰和；与原唱异意者，则曰答。如和微之诗十七章内，有《和思归乐》、《答桐花》之类，此一体也。律诗内《偶作寄皇甫朗之》一首，本是五排，其中忽有数句云："历想为官日，无如刺史时。"下又云："分司胜刺史，致仕胜分司。何况园林下，欣然得朗之。"排偶中忽杂单行，此又一体也。《酒库》五律云："野鹤一辞笼，虚舟长任风。送愁还闹处，移老入中。身更求何事，天将富此翁。此翁何处富，酒库不曾空。"第七句忽单顶第六句说下。《雪夜小饮赠梦得》七律一首，下半首云："久将时背称遗老，多被人呼作散仙。呼作散仙应有以，曾看东海变桑田。"亦以第七句单顶第六句说下，又一体也。《别淮南牛相公》五排一首，自首至尾，每一句说牛相，一句自说。自注云："每对双关，分叙两意。"此又一体也。至如六句成七律一首，青莲集中已有之。香山最多，而其体又不一。如《忠州种桃杏》云："无论海角与天涯，大抵心安即是家。路远谁能念乡曲，年深兼欲忘京华。忠州且作三年计，种杏栽桃拟待花。"前後单行，中间成对，此六句律正体也。《樱桃花下招客》云："樱桃昨夜开如雪，鬓发今年白似霜。渐觉花前成老丑，何曾酒後更颠狂。谁能闻此来相劝，共泥春风醉一场。"此前四句作两联，末二句不对也。《苏州柳》云："金谷园中黄袅娜，曲江亭畔碧婆娑。老来处处游行遍，不似苏州柳最多。飞絮拂头条拂面，使君无计奈春何！"此前二句作对，後四句不对也。《板桥路》云："梁苑城西二十里，一渠春水柳千条。若为此地今重过，十五年前旧板桥。曾共玉颜桥上别，不知消息到今朝。"此通首不对，而亦编在六句律诗中，又一体也。七言律《赠皇甫朗之》一首："艳阳时节又蹉跎，迟暮光阴复若何？一岁中分春日少，百年通计老时多。多中更被愁牵引，少里兼遭病折磨。赖有销忧治闷药，君家醇酎我狂歌。"此以第五六句顶第三四句说下，又一体也。盖诗境愈老，信笔所之，不古不律，自成片段，虽不免有恃老自恣之意，要亦可备一体也。
　　香山《长庆集》以讽谕、、感伤三类分卷，而古调、乐府、歌行各体，即编於三类之内；後集不复分此三类，但以格诗、律诗分卷。古来诗未有以"格"称者，大历以後始有。"齐、梁格"、"元和格"，则以诗之宗派而言；"辘轳格"、"进退格"，则律诗中又增限制，无所谓"格诗"也。兹乃分格、律二种，其自序谓"迩来复有格律诗"。《洛中集记》亦曰："分司东都以来，赋格律诗凡八百首。"《序元少尹集》亦曰："著格诗若干首，律诗若干首。"是"格"与"律"对言，实香山创名。此外亦无有人称格诗得。既以"格"与"律"相对，则古体诗、乐府、歌行俱属格诗矣。而俗本於後集十一卷之首格诗下，复系"歌行、杂体"字样，是直以格诗又为古诗中之一体矣。汪立名辨之甚晰。
　　香山诗恬淡之趣，多得之于陶、韦。其《自吟拙什》云："时时自吟咏，吟罢有所思。苏州及彭泽，与我不同时。此外复谁爱？惟有元微之。"又《题浔阳楼》云："常爱陶彭泽，文思何高玄。又怪韦苏州，诗情亦清。"此可以观其越向所在也。晚年自其，但道其意所欲言，无一雕饰，实得力於二公耳。
　　集中有《效陶潜体诗十六首》，又有《别韦苏州》一首。按香山自叙："年十四五时，游苏、杭间，见太守甚尊，不得从游宴之列。"则於左司年辈本不相及，何得有辞别之作？此诗必非香山所作，或他人诗搀入耳。
　　唐人五言古诗，大篇莫如少陵之《北征》，昌黎之《南山》。二诗优劣，黄山谷已尝言之。然香山亦有《游王顺山悟真寺》一首，多至一千三百字，世顾未有言及者。今以其诗与《南山》相校，《南山诗》但亻龙侗摹写山景，用数十"或"字，极力刻画；而以之移写他山，亦可通用。《悟真寺》诗，则先写入山，次写入寺；先憩宾位，次至玉像殿，次观音岩，点明是夕宿寺中。明日又由南塔路过蓝谷，登其巅；又到蓝水环流处，上中顶最高峰，寻谒一片石、仙人祠；回寻画龙堂，有吴道子画、褚河南书。总结登历，凡五日。层次既极清楚，且一处为一处景物，不可移易他处。较《南山诗》似更过之。又《北征》、《南山》皆用仄韵，故气力健举；此但用平韵，而逐层畏叙，沛然有馀，无一语冗弱，觉更难也。而诗人不知，则以香山有《长恨》、《琵琶》诸大篇脍炙人口，遂置此诗於不问耳。
　　《长恨歌》自是千古绝作。其叙杨妃入宫，与陈鸿所传选自寿邸者不同，非惟惧文字之祸，亦讳恶之义，本当如是也。惟方士访至蓬莱，得妃密语归报上皇一节，此盖时俗讹传，本非实事。明皇自蜀还长安，居兴庆宫，地近市廛，尚有外人进见之事。及上元元年，李辅国矫诏迁之於西内，元从之陈玄礼、高力士等，皆流徙远方，左右近侍，悉另易人。宫禁严密，内外不通可知。且鸿传云：上皇得方士归奏，其年夏四月，即晏驾。则是宝应元年事也。其时肃宗卧病，辅国疑忌益深，关防必益密，岂有听方士出入之理！即方士能隐形入见，而金钗、钿盒，有物有质，又岂驭气者所能携带？此必无之事，特一时俚俗传闻，易於耸听，香山竟为诗以实之，遂成千古耳。
　　《琵琶行》亦是绝作。然身为本郡上佐，送客到船，闻邻船有琵琶女，不问良贱，即呼使奏技，此岂居官者所为？岂唐时法令疏阔若此耶？盖特香山借以为题，发抒其才思耳。然在鄂州，又有《夜闻歌者》一首云："歌罢继以泣，泣声通复咽。寻声见其人，有妇颜如雪。借问谁家妇，歌泣何凄切？一问一沾襟，低眉终不说。"则闻歌觅人，竟有其事，恬不为怪矣。
　　香山历官所得俸入多少，往往见於诗。为校书郎云："俸钱万六千，月给亦有馀。"尉云："吏禄三百石，岁晏有馀粮。"京兆户曹参军云："俸钱四五万，月可奉晨昏。廪禄二百石，岁可盈仓。"江州司马云："官品至第五，俸钱四五万。"太子宾客分司云："俸钱七八万，给受无虚月。"刑部侍郎云："秋官月俸八九万。"太子少傅云："月俸百千官二品，朝廷雇我作人。"刑部尚书致仕云："半俸资身亦有馀。"又云："俸随日计钱盈贯，禄逐年支岁满。"又有诗云："寿及七十五，俸г五十千。"此可当《职官》、《食货》二志也。
　　香山诗不惟记俸，兼记品服。初为校书郎，至江州司马，皆衣青绿。有《春去》诗云"青衫不改去年身"，《寄微之》云"折腰俱老绿衫中"，及《琵琶行》所云"江州司马青衫湿"，是也。行军司马则衣绯，有《寄李景俭唐邓行军司马》云："四十著绯军司马"。为刺史，始得著绯。有《忠州初著绯答友人》诗，有《谢裴常侍赠绯袍鱼袋》诗。由忠州刺史除尚书郎，则又脱绯而衣青。有诗云："便留朱绂还铃阁，著青袍侍玉除。"时微之已著绯，故赠诗云："笑我青袍故，饶君茜绶殷。"及除主客郎中知制诰、加朝散大夫，则又著绯，而微之已衣紫，故赠诗云："我朱君紫绶，犹未得差肩。"除秘书监，始赐金紫。有《拜赐金紫》诗云："紫袍新秘监，白首旧书生。"太子少傅品服亦同。故诗云："勿谓身未贵，金章照紫袍"。此又可抵《舆服志》也。
　　《溪友议》引《本事集》，谓"香山有妓樊素善歌，小蛮善舞，尝为诗云：'樱桃樊素口，杨柳小蛮腰。'"是樊素、小蛮本两人也。然香山集无此诗，其鬻骆马、遣杨柳枝，见於《不能忘情吟》者，曰："骆反厩，素反闺。乃目素兮素兮，为我歌《杨柳枝》，我与尔归醉乡去来。"则但有樊素而无所谓小蛮者。
　　按香山诗云："菱角执笙簧，谷儿抹琵琶，红绡信手舞，紫绡随意歌。"自注："菱、谷、红、紫，皆小蛮名。"又《春晚寻梦得》云："还携小蛮去，试觅老刘看。"自注："小蛮，酒名。"则所谓"小蛮"者，乃歌妓及宴具之通称，非一人专名也。然《别柳枝》诗云："两枝杨柳小楼中。"又诗云："去岁楼中别柳枝。"自注："樊、蛮也。"二妓皆以柳枝目之。又《天寒晚起》诗云："十年贫健是樊蛮。"则又实有樊素、小蛮二人。意当时善歌《柳枝》者，素之外又有一人，旧以通称之"小蛮"呼之，而无专名耳。香山有《代罗樊二妓招舒著作》诗，刘梦得答香山亦云："今朝停五马，不是为罗敷。"则能唱《柳枝》之小蛮，当即罗姓也。
　　香山举进士试《窗中列远曲》，省试《玉水记方流诗》，皆无足观。不过浮词敷演，初未清切摹写；在今时诗帖中，尚属劣等。岂贞元诗家犹未有刻画一派耶？全集中亦不免有拙句、率句，复调、复意。如《西楼喜雪》云："散面庶槐市，堆花压柳桥。"又云："北市风生飘散面。"以"散面"喻雪，何异"撒盐"！
　　《答杜相公以诗见寄》云："剪截五言须用钺也；然太生硬。"《寄元九》云："若不九重中掌事，即须千里外抽身。"《赠梦得》云："头垂白发我思退，脚踏青君欲忙。"《题池西小楼》云："虽贫眼下无妨乐，纵病心中不与愁。"《赠梦得》云："无情一任他春去，不醉争消得日长。"又云："政事素无争学得，风情旧有且将来。"又《代梦得吟》云："世上争先从尽汝，人得且须游。"《题西池小楼》云："春来游得且须游。"酬牛相公见戏云："眼看狂不得，狂得且须狂。"《杭州官舍》云："起尝一瓯茗，行读一卷书。"《偶作》二首内云："或饮茶一盏，或吟诗一章。"《首夏病间》云："或饮一瓯茗，或吟两句诗。"《咏意》云："或吟诗一章，或饮茶一瓯。"《咏所乐》云："或开书一篇，或饮酒一卮。"《池上篇》亦云："时饮一杯，或吟一篇。"此句法之重复者也。又有词意相同者。《伤友》一首，谓贫贱至交，及贵则弃若路人；而《寓意》五首内，又将此意作一首。《赠同座》云："花丛便不入，犹自未甘心。"《病假》云："与春无分未甘心。"《病入新正》又云："便休心未伏，更试一春看。"此一意凡三见。《对红叶》云："醉貌如霜叶，虽红不是春。"与刘明府共饮云："貌偷花色暂去。"一意凡两见。《赠萧殷二协律》云："我有大裘君未见，宽广和暖如阳春。若令在郡得五考，与君展覆杭州人。"《布裘》诗又云："安得万里裘，盖裹周四垠。"《新制绫袄》又云："争得大裘长万丈，与君都盖洛阳城。"一意亦三见。《蔷薇花一丛独死》云："乾坤无厚薄，草木自荣衰。"《初到江州寄翰林诸公》云："雨露施恩无厚薄，蓬茅随分有荣枯。"一意凡两见。《曲江感秋》云："荣名与壮齿，相避如朝暮。时命始欲来，年颜已先去。"《短歌行》云："耳目聋暗後，堂上调丝竹。牙齿缺落时，盘中堆酒肉。荣华与少壮，相避如寒燠。"《日渐长》云："年颜盛壮名未成，官职欲高身已老。"《有感》云："贫贱当壮年，富荣临暮齿。"一意凡四见。《哭刘敦质》云："愚者多贵寿，贤者独贱。"《和微之》云："真宰倒持生杀柄，物命长人短命。松枝上鹤蓍下龟，千年不死仍无病。"《伤杨弘贞》云："颜子昔短命，杨生亦早捐。谁识天地厚，独与龟鹤年。"《叹老》云："人生少满百，不得长欢乐。谁会天地心，千龄与龟鹤！"《哭王质夫》云："江南有毒蟒，江北有妖狐，皆享千年寿，多於王质夫。不知彼何德，不识此何辜。"一意凡六见。
　　盖诗太多，自不免有此病也。
　　香山有《过洞庭湖》诗，谓大禹治水，何不尽驱诸水直注之海，而留此大浸占湖南千里之地！若去水作陆，又可活数百万生灵，增入司徒籍。岂禹时苗顽不用命，遂不能兴此役耶？此书生之见，好为议论，而不可行者也。万山之水，奔腾而下，其中途必有停潴之处，始不冲溢为患。如江西之有鄱阳，江南之有巢湖、洪泽湖、太湖，随时容纳，以缓其势，故为害较少。黄河之水，无地停蓄，遂岁岁为患。若令蜀江出峡後即挟众水直趋东海，其间吴、楚经由之地，横溃冲决，将有更甚於黄河者。香山但发议以聘其诗才，而不知见笑於有识也。
　　香山出身贫寒，故易於知足。少年时《西归》一首云："马瘦衣裳破，别家来二年。忆归复愁归，归无一囊钱。"《朱陈村》诗云："忆昨旅游初，迨今十五春。孤舟三楚，羸马四经秦。昼行有饥色，夜寝无安魂。"可见其少时奔走衣食之苦矣。故自登科第，入仕途，所至安之，无不足之意。由京兆户曹参军丁母忧，退居渭上村云："新屋五六间，古槐八九树。"已若稍有宁宇。江州司马虽以谪去，然《种樱桃》诗云："上佐近来多五考，少应四度见花开。"忠州刺史虽远恶地，然《种桃杏》诗云："忠州且作三年计，种杏栽桃拟待花。"是所至即以为数年为期，未尝求速化。自忠州归朝，买宅於新昌里，虽湫隘，而有《小园》诗云："门闾堪作盖，堂室可铺筵。"已觉自。及刺杭州归，有馀赀，又买东都履道里杨凭宅，有林园池馆之胜，遂有终焉之志。寻授苏州刺史，一年即病免归，授刑部侍郎，不久又病免归，除河南尹，三年又病免归，除同州刺史，亦称病不拜，皆为此居也。直至加太子少傅，以刑部尚书致仕，始终不出洛阳一步。可见其苟合苟完，所志有限，实由於食贫居贱之有素；汔可小康，即处之泰然，不复求多也。然其知足安分在此，而贫儒骤富，露出措大本色，亦在此。才谪江州，遇李、马二妓，即赠以诗。卢侍御席上，小妓乞诗，辄比之雨中神女月中仙。迨历守杭、苏，无处不挟妓出游，李娟、张态、商玲珑、谢好、陈宠、沈平、心奴、胡容等，见於吟咏者，不一而足。游虎丘则云："摇曳双红旆，娉婷十翠娥。"游洞庭则云："十只画船何处宿，洞庭山脚太湖心。"俱不觉沾沾自喜，鸣其得意。其後归朝、归洛，并有自置妓乐，如菱角、谷儿、红绡、紫绡、樊素、小蛮等，尝亲为教演，所谓"新乐铮钅从教欲成，苍头碧玉尽家生"，则歌舞多奴婢矣。教而未成，则云："老去将何遣散愁？新教小玉按《梁州》。"《答苏庶子》云："不敢邀君无别意，管弦生涩未堪听。"教成後则云："管弦渐好新教得，罗绮虽贫不外求。"又云："等池上留宾客，随事灯前有管弦。"又云："三嫌老丑换蛾眉。"以色衰而别换佳丽，则更求精於色艺，非联尔充数者。甚至与留守牛相公家妓乐合宴云："两家合奏洞房夜，八月连阴秋雨时。"又向裴令公借南庄携家妓宴赏云："拟提社酒携村妓，擅入朱门莫怪无？"可见其家乐直可与宰相、留守比赛精丽。而见之诗篇，津津有味，自形其小家气象。
　　所谓"不得当年有，犹胜到老无"者，固暮年消遣之一事耶！
　　《新唐书》本传谓二李党事，互相倾轧。杨虞卿与居易姻家，而善於李宗闵；居易惧以党人见斥，乃移病还东都，是太和初年也。《旧唐书》谓居易"流落江湖四五年，几沦蛮瘴，自是宦情衰落，无意於出处。"则元和十年谪江州後也。
　　今以其诗考之，则退休之志，不惟不始於太和，并不始於元和十年，而元和之初，已早有此志。是时授拾遗，入翰林，年少气锐，本欲有以自见於世。故论王锷以赂谋宰相，论裴均不当违制进奉，论李师道不当掠美以私财代赎徵宅，论吐突承璀不当以中使统兵，论元稹不当以中使谪官，皆侃侃不挠，冀以裨益时政。然已为当事者侧目。始知仕途险艰，早有林下乐志之想。观其在江州寄微之书："昔与微之在朝，同蓄退休之心，迨今十年，沦落老大，追寻前约，且订後期。"可知同在禁近时，早有此约矣。谪江州，有《自诲》一首，谓年已四十四，即活至七十，亦不过二十六年，惟当饥而食，渴而饮，昼而兴，夜而寝，何必舍此而遑遑他求！此尤其思退之本怀也。惟因家事落然，不能无藉於禄仕，其见之吟咏者，亦自不讳。在江州云："欲作妻孥计，须营伏腊资。"自忠州归，买宅新昌里，即云："囊中贮馀俸，郭外买田。"然究不能赡足，则云："非无解挂簪缨意，未有支持伏腊资。"初至杭州，尚云："欲将送老，须著病辞官。更待年终後，支持归计看。"及三年去任，宦橐已丰，则云："三年请禄俸，颇有馀衣食。乃至僮仆间，皆无冻馁色。"又云："渭北庄犹在，钱塘俸尚残。如能便归去，亦不至饥寒。"买履道里新居云："移家入新宅，罢郡有馀资。"後刺苏州，又云："一日又一日，自问何留滞？为贪逐日俸，拟作归田计。"去苏州後，又云："僮仆减来无冗食，资粮算外有馀钱。携将贮作丘中计，犹免饥寒得数年。"自是以太子宾客分司东都，遂不复外出，年才五十八耳。笙歌游赏，娱情送老，固宦成之乐事，不足为怪。而回视元和初年，与微之相约退休，可谓不负初心。非真因二李党起，始引身远害也。有禄以赡其家，有才以传於後，香山自视，固已独有千古，权位势利，曾不足当其一唾，岂徒以明哲保身为得策耶？微之既与香山早有成约，其後急於入相，顿忘夙心，至与裴度相轧，贻讥清议；则其与香山早约时，本非真意，故不能践言耳。叶少蕴云："乐天与杨虞卿为姻家，而不累於杨；与元微之、牛僧孺相厚，而不累於元、牛；与裴晋公相善，而不因晋公以进；与李德裕素不协，而不为德裕所忌。惟不汲汲於进，是以能安於去就、爱憎之扬也。"然则香山退休之志，虽不因党祸；而因退休得免党祸，则亦未尝无因也。
　　唐人最重座主门生之谊，今皆见香山集中。有《贺杨仆射致仕後杨侍郎门生合宴席上作》，则门生宴座主之父也。又有《与诸同年贺座主新拜太常同宴萧尚书亭子》，自注："座主於萧尚书下及第。"则座主之座主也。按香山於贞元十六年在中书舍人高郢下第四人及第，试《性习相远近赋》、《玉水记方流诗》，则座主郢也。而郢在礼部侍郎萧昕下第九人登第，实宝应二年癸卯；迨郢拜太常时，几四十年矣。昕自癸卯放进士之後，二十四年丁卯，以礼部尚书再知贡举，今又十三年。见门生之下，又有门生，可谓耆宿盛事。《全唐诗话》记"杨於陵仆射入觐，其子嗣复率两榜门生迎於潼关，归宴於新昌里第，元、白俱在座。杨汝士诗最後成，中有'文章旧价留鸾掖，桃李新阴在鲤庭'之句，自夸压倒元、白"。即此会也。惟白计谓杨仆射致仕有此宴，而《诗话》谓入觐有此宴，稍不同，自当以香山诗为正。香山又有《送牛相公出镇淮南》诗云："何须身自得，将相是门生。"将相，即僧孺也。自注"元和初，牛相公应制策登第，余为翰林考官"云。後僧孺以宰相留守洛中，香山方居履道里，过从甚密。牛尝宴香山於府第，香山诗云："政事堂中老丞相，制科场里旧将军。"此又座主门生故事。
　　今香山集皆有之，亦可以备科第典故。《新唐书杨嗣复传》谓於陵自洛入朝，嗣复率门生出迎。
　　元和中，方士烧炼之术盛行，士大夫多有信之者。香山作庐山草堂，亦尝与炼师郭虚舟烧丹，垂成而改，明日而忠州刺史除书至，故《东坡志林》谓"世间出世间，不能两遂"也。观其与虚舟诗云："泥坛方合矩，铸鼎圆中规。二物正合，厥状何怪奇。绸缪夫妇体，狎猎鱼龙姿。心尘未洁净，火候遂参差。先生弹指起，姹女随烟飞。药灶今夕罢，诏书明日追。"正指此事。亦可见烧炼时，果有阴阳配合之象，所以易动人也。《对酒》诗云："丹砂见火去无迹。"《不二门》诗云："亦曾烧大药、消息乖火候。至今残丹砂，烧乾不成就。"盖自此以後，遂不复留意。《答张道士》云："丹砂一粒不曾尝。"又《答张道士见讥》云："贤人易狎须勤饮，姹女难禁莫漫烧。张道士输白道士，一杯沆瀣便逍遥。"《思旧》云："服气崔常侍晦叔，烧丹郑舍人居中，共期生羽翼，那忽化灰尘。"自云："惟知趁杯酒，不解炼金银。"《感旧》云："退之服硫磺，一病竟不痊。
　　微之炼秋石，未老身溘然。惟余不服食，老命反迟延。但荤与血，不识汞与铅。"是香山不惑於服食之说审矣。乃晚年又有《烧药不成命酒独醉》诗云："白发逢秋王，丹砂见火空。不能留姹女，争免作衰翁？"又与李侍郎结道友，以药术为事，而李长逝，悼以诗云："金丹同学都无益。是晚年又有尝留意於此，宜陈後山有自笑未竟人复吁"之诮也。香山性情，本无拘滞，人以为可，亦姑从之，然终未尝以身试耳。
　　香山《九老图》故事，《新唐书》谓"居易与胡杲、吉攵、郑据、刘真、卢真、张浑、狄兼谟、卢贞宴集，皆高年不事者，人慕之，绘为《九老图》"。
　　此未考香山集也。其自序《七老会》诗，谓"胡、吉、刘、郑、卢、张六贤，皆多年寿，余亦次焉，在履道坊合成尚齿之会。七老相顾，以为希有，各赋七言六韵一章以纪之，时会昌五年三月二十一日也。秘书监狄兼谟、河南尹卢真，以年未七十，虽与会而不及列。"《後序》又云："其年夏，又有二老李元爽、僧如满，年貌绝伦，亦来斯会，续命书姓名年齿，写其形貌，附於图石，与前七老题为《九老图》。"是七老内无狄、卢二人，增元爽、如满为九老也。今汪立名本并考诸人官位、年寿，及诗附於後，较为详核，惟吉攵作吉皎稍异，今并载之："前怀州司马安定胡杲年八十九，卫尉卿致仕冯翊吉皎年八十八，前磁州刺史广平刘真年八十七，前右龙武军长史荥阳郑据年八十五，前侍御史内供奉范阳卢贞年八十三，前永州刺史清河张浑年七十七。洛中遗老李元爽年一百三十六，僧如满年九十五。此二人无诗，香山各作一绝句赠之。"宋元丰五年，文潞公以太尉留守西京，时富韩公以司徒致仕。公慕白乐天"九老会"，乃集洛中卿大夫年德高者，为"耆英会"，就资圣院建大厦，曰耆英堂。闽人郑奂绘像堂中。时富公年七十九，潞公与司封郎中席汝言皆七十七，朝议大夫王尚恭七十六，太常少卿赵丙、秘书监刘几、卫州防御使冯行己七十五，天章阁待制楚建中、朝议大夫王慎言皆七十二，大中大夫张问、龙图阁直学士张焘皆七十。时宣徽使王拱宸留守北京，贻书愿与斯会，年七十一。独司马温公年未七十，潞公素重其人，用唐九老狄兼谟故事，请入会。见朱子《名臣言行录》。
　　香山与韩昌黎同时，年位亦相等。然昌黎集仅有《同张籍游曲江寄白舍人》诗一首；香山集有《和韩侍郎苦雨》一诗，《同韩侍郎游郑家池小饮》一诗，《久不见韩侍郎》一诗，《和韩侍郎题杨舍人林亭》一诗，《和韩侍郎张博士游曲江见寄》一诗，又《老戒》一首，内云："我有白头戒，闻於韩侍郎。"此外更无赠答之作。而与张籍往还最熟，赠籍诗云："昔我为近臣，君常稀到门。今我官职冷，惟君往来频。问其所与游，独言韩舍人。其次即及我，我愧非其伦。"盖白与韩本不相识，籍为之作合也。香山集中与张籍诗最多，自其为太祝、为博士、为水部员外，皆见集中。其交之久可知。此外韩门弟子樊宗师、李翱，亦见香山集。
　　香山在忠州，城东有坡，尝种花於其上。故有《东坡种花》诗："持钱买花柳，城东坡上栽。"又有《步东坡》诗云："朝上东坡步，夕上东坡步，东坡何所爱，爱此新成树。"苏子瞻在黄州，以"东坡"为号，盖本於此。子瞻生平敬慕香山，屡形吟咏，如《赠善相程杰》云："我似乐天君记取。"《送程懿叔》云："我甚似乐天，但无素与蛮。"入侍迩英云："定似香山老居士。"守杭州云："出处依稀似乐天。"洪容斋所谓"子瞻景仰香山者不止一再言之，非东坡之名偶尔暗合"也。
　　北人用黍作酒，南人用糟蒸酒，皆曰"烧酒"。此二字亦见香山集中。在忠州，《荔支楼对酒》云："荔支新熟鸡冠色，烧酒初开琥珀香。"又《咏家酝》云："色洞玉壶无表里。"此即今之烧酒也。今人爱陈酒，古人则爱新酒，亦见香山集。有《家酿新熟每尝辄醉答妻侄》等诗，《对新家酝》诗，《和微之尝新酒》诗，《雪中酒熟携访吴秘监》诗。又忆皇甫朗之云："新酒此时熟，故人何日来？"又答皇甫云："最恨泼醅新熟酒，迎冬不得共君尝。"《耳顺吟》云："开新酒尝数盏。"《水斋》云："新酒客来方宴饮，旧堂主在重欢娱。"《书绅》云："新酒始开瓮，旧犹满。"《池上小舟》云："床前有新酒，独酌还独尝。"《冬初酒熟》云："一瓮新醅酒。"《偶吟》云："旧诗多忘，新酒且尝看。"《罢府尹将归》云："更怜家酝迎春熟，一瓮醍醐待我归。"《居》云："揭瓮偷尝新熟酒。"甚至《府中夜赏》云："留宾客尝新酒，醉领笙歌上小舟。"《牛相公见过》云："贫家何所有，新酒两三杯"。是宴贵客亦用新酒矣。
　　香山集有《青毡帐》诗二十韵，中有云："有顶中央耸，无隅四向圆。"又云："北制因戎创，南移逐虏迁。"按其制：顶高体圆，来自戎俗，即今蒙古包也。但今制用白毡而朱其顶，香山所咏，则纯用青毡耳。
　　才人未有不爱名，然莫有如香山之甚者。所撰诗文，曾写五本：一送庐山东林寺经藏堂，一送苏州南禅寺经藏内，一送东都圣寿寺钵塔院律库楼，一付侄龟郎，一付外孙谈阁童。此香山所自记也。《旧唐书》谓其集送江州东西二林寺及香山圣善寺，《春明退朝录》谓寄藏庐山东林寺、龙门香山寺，盖皆摘举之词。
　　後高骈在淮南，寄语江西廉使，取东林本而有之。香山寺本，经乱亦不复存。履道宅後为普明僧院，唐明宗子秦王从荣施大字经藏於院，又写香山本置经藏中。
　　以香山诗笔之精当，处处有鬼神呵护，岂患其不传！乃及身计虑及此，一如杜元凯欲刻二碑，一置岘山之巅，一沉襄江之底。才人名心如此！今按李、杜集多有散落，所存不过十之二三，而香山诗独全部流传，至今不缺，未必非广为藏贮之力也。

　　●卷五

　　○苏东坡诗
　　以文为诗，自昌黎始；至东坡益大放厥词，别开生面，成一代之大观。今试平心读之，大概才思横溢，触处生春，胸中书卷繁富，又足以供其左旋右抽，无不如志。其尤不可及者，天生健笔一枝，爽如哀梨，快如并剪，有必达之隐，无难显之情，此所以继李、杜後为一大家也。而其不如李、杜处，亦在此。盖李诗如高之游空，杜诗如乔岳之矗天，苏诗如流水之行地。读诗者於此处著眼，可得三家之真矣。
　　坡诗不尚雄杰一派，其绝人处在乎议论英爽，笔锋精锐，举重若轻，读之似不甚用力，而力已透十分，此天才也。试即其诗，略为举似。五古如："读书想前辈，每恨生不早。纷纷少年场，犹得见此老。"《哭刁景纯》"馀光幸分我，不死安可独。"《答陈季常》"丈夫贵出世，功名岂人杰。"《和陶诗》"年来万事足，所欠惟一死。"《海外归赠郑秀才》七古如："当其下手风雨快，笔所未到气已吞。"《题王维吴道子画》"世人岂不硕且好，身虽未病中已疲。此叟神完中有恃，谈笑可千熊罴。至今遣像兀不语，与昔未死无增亏。"《题杨惠之塑维摩像》"虽无尺与寸刀，口吻排击含风霜。"《送刘道原》"颜公变法出新意，细筋入骨如秋蝇。徐家父子亦秀绝，字外出力中藏棱。"《墨妙亭诗》"耕田欲雨刈欲晴，去得顺风来者怨。若使人人祷辄遂，造物应须日千变。"《泗州僧伽塔》"我从山水窟中来，尚爱此山看不足。"《游道场山河山》"世上小儿夸疾走，如君相待今安有！"《往富阳李节推先行留风水洞见待》"黄鸡催晓不须愁，老尽世人非我独。"《与宗同年饮》"觉来落笔不经意，神妙独到秋毫颠。"《题吴道子画》"长松千尺不自觉，企而羡者蓬与蒿。"《赵阅道高斋诗》"脚力尽时山更好，莫将有限趁无穷。"《登玲珑山诗》此皆坡诗中最上乘，读者可见其才分之高，不在功力之苦也。
　　坡诗有云："清诗要锻炼，方得铅中银。"然坡诗实不以锻炼为工，其妙处在乎心地空明，自然流出，一似全不著力，面自然沁入心脾，此其独绝也。今第就七言律论之，如："天外黑风吹海立，浙东飞雨过江来。"《有美堂暴雨》"人未放归江北路，天教看尽浙西山。"《游杭州诗》"令严钟鼓三更月，貔貅万灶烟。"《侍祠郊丘》"弄风骄马跑空立，趁免苍鹰掠地飞。"《常山小猎》"龙卷鱼并雨落，人随鸡犬上墙眠。"《江涨》"露布朝驰玉关塞，捷书夜报甘泉宫。"《洮西捷报》此数联固坡集中最雄伟之作，然非其至也。"人似秋鸿来有信，事如春梦了无痕。"《与潘郭二生同游忆去岁旧迹》"官事无穷何日了，菊花有信不吾欺。"《次张十七赠子由》诗"倦客再游今老矣，高僧一笑故依然。"《书普长老壁》"门外想无千斛米，墓中知有百年人。"《送李邦直赴史馆》"属纩家无十金产，过车巷哭六州民。"《陆诜挽诗》"请看行路无从涕，尽是当年不忍欺。"《徐君猷挽诗》"江上秋风无限浪，枕中春梦不多时。"《次蒋颖叔韵》"旧游似梦徒能说，迁客如僧岂有家？"《酬黄师是送酒》"醉眼有花书字大，老人无睡漏声长。"《夜直玉堂》"佐卿恐是归来鹤，次律宁非过去僧。"《惠州白鹤观新居将成》"相与毡持汉节，何妨振履出商音。"《海外归答郑介夫》"当日无人送临贺，至今有庙祀潮州。"《北归过岭》此数十联，乃是称心而出，不假雕饰，自然意味悠长，即使事处，亦随其意之所欲出，而无牵合之迹。此不可以声调格律求之也。又如《和荆公绝句》云："春到江南花自开。"在儋耳，夜过诸黎之家云：中原北望无归日，邻火村舂自往还。"觉千载下犹有深情，何必以奇警雄骜见长哉！"
　　诗人遇成语佳对，必不肯放过。坡公尤妙於剪裁，虽工巧而不落纤佻，其由才分之大也。如："时复中之徐邈圣，无多酌我次公狂。"《赠孙莘老》"休惊岁岁年年貌，且对朝朝暮暮人。"《寄陈述古》"三过门间老病死，一弹指顷去来今。"《过永乐长老已卒》"岂意日斜庚子後，忽惊岁在已辰年。"《孔长源挽诗》"大木百园生远籁，朱弦三叹有遗音。"《答仲屯田》"公特未知其趣耳，臣今时复一中之。"《戏徐君猷孟享之皆不饮酒》"何人可复间季孟，与子不妨中圣贤。"《与王定国会饮》"岂意青州六从事，化为乌有一先生。"《章质夫寄酒六壶书到酒不到》"曲无和者应思郢，论少卑之且借秦。"《答刘贡父李公择》"多情白发三千丈，无用苍皮四十围。"《宿州次刘泾韵》"前身自是卢行者，後学过呼韩退之。"《答周循州》"信命不须歌去汝，逢人未免叹犹吾。"《答叶致远》此等诗虽非坡公著意之作，然自然凑泊，触手生春，亦见其学之富而笔之灵也。
　　坡公熟於《庄》、《列》诸子及汉、魏、晋、唐诸史，故随所遇，辄有典故以供其援引，此非临时检书者所能办也。如《送郑户曹》诗："公业有田常乏食，广文好客竟无毡。"则皆用郑姓故事。嘲张子野买妾，所引"须长九尺"、"莺莺"、"燕燕"、"柱下相君"、"後堂安昌"等，皆用张姓故事。《戏徐君猷孟亨之不饮》，则通首全用徐邈、孟嘉故事。不特此也，《贺黄鲁直生子而其母微》，则云："进馔客争起。"又云："但使伯仁长，还兴络秀家。"用《晋书》裴秀母贱，嫡母尝使进馔，客以秀故，皆惊起。又周ダ母络秀谓ダ曰："我屈为汝家妾，为门户计耳。汝若不与吾家为亲，吾亦何惜馀生。"ダ从命，由是李氏遂为方雅之族也。《和周长官》诗："颇忆呼卢袁彦道，难邀骂坐灌将军。"时有服，故所用"呼卢"、"骂坐"，皆服中故事也。《答孙侔》云："蒋济谓能来阮籍，薛宣真欲吏朱。"侔与王荆公素善，及荆公为相，数年不复相闻，故用阮籍不应济之辟，朱不肯留宣东阁事也。《以双刀遗子由》，则云："惟有王玄通，阶庭秀芝兰。知子後必大，故择刀所便。"用《晋书》王祥以吕虔刀遗其弟览故事也。《和子由送梁左藏》诗，则云："问羊他日到金华。"用黄初平兄寻初平到金华叱石成羊故事，谓他日己寻子由，同证仙籍也。《与子由同转对》，则云："晋阳岂为一门事。"用《唐书》温大雅与弟彦博对掌华近，唐高祖曰"我起晋阳，为卿一门"故事也。《贺陈述古弟章生子》，则云："参军新妇贤相敌。"用《晋书》王浑妻言："新妇得配参军，生子当不啻如此。"参军王沦，乃浑之弟也。《送王巩侄震知蔡州》则云："君归助献纳，坐继岑与温"。
　　则用《唐书》岑文本及其侄长倩、温大雅及其弟彦博同在机近故事，望其叔侄同入禁林也。《哭任遵圣》，望其子成立，则云："他年如入洛，生死一相访。惟有王冲，心知中散状。"用《晋书》嵇康死後，其子绍入洛，王戎特推奖之故事也。文与可为王执中作墨竹，嘱其勿令人题，俟东坡来题之。与可没八年，坡还朝，执中以此来乞题，则云："谁言生死隔，相见如龚隗。"用《晋书》隗照善筮，将死，以版授其妻，五年後有龚姓者奉使过此，以此索其金。至期，果有龚使过，妻以版索金，龚亦善筮，为筮之曰："吾不负金，汝夫自有金，知吾善《易》，故书版措意耳。"果如言而得金於屋东壁。以喻与可邑嘱待己来题，今果如所嘱也。孔常父来访，坡宴客，遣人邀孔同饮，孔已上马驰去；明日有诗来，坡和之云："岂复见吾横气机，遣人追君君绝驰。"则用《庄子》季咸相壶子，壶子曰："是殆见吾横气机也。"明日又来见，立未定，自失而去，使列子追之不及。壶子曰："已失矣，吾勿及矣。"此又与常父驰去，追之不及相似也。
　　以上数条，安得有如许切合典故，供其引证？自非博极群书，足供驱使，岂能左右逢源若是？想见坡公读书，真有过目不忘之资，安得不叹为天人也。
　　东坡大气旋转，虽不屑屑於句法、字法中别求新奇，而笔力所到，自成创格。
　　如《百步洪》诗："有如逸走鹰隼落，骏马下注千丈坡，断弦离柱箭脱手，飞电过隙珠翻荷。"形容水流迅驶，连用七喻，实古所未有。又如《答章传道》云："欲将驹过隙，坐待石穿溜。"《游径山》云："肯将红尘脚，暂著白屦。"《泛舟城南》云："能为无事饮，可作不夜归。"《孔毅父妻挽词》云："那将有限身，长泻无益涕。"《哭子Т》云："仍将恩爱刃，割此衰老肠。""欲除苦海浪，先乾爱河水。"《送鲁元翰》云："聊乘应舍筏，直溯无生源。"《栖贤三峡桥》云："长输不尽，欲满无底窦。"《答王晋卿欲夺仇池石》云："守子不贪宝，完我无瑕玉。"《送黄师是》云："愿君五手，招此半菽魂。"《答李端叔谢送牛戬画》云："知君论将口，似予识画眼。"《和陶归园田居》云："以彼无尽景，寓我有限年。"《赵景贶以洞庭春色酒见饷》云："应呼钓诗钩，亦号扫愁帚。"此虽随笔所至，自成创句，所谓"风行水上，自然成文"，然未免句法重叠。若《浚井》之"上除青青芹，下洗凿凿石"。《白鹤新居凿井不得泉使工再凿》云："丰我粲与醪，利汝椎与钻。"《和东传道雪中观灯》云："未忍便倾浇别酒，且来同看照愁灯。"则又不泥一格矣。又《与赵景贶陈履常同过欧阳叔弼小斋》云："梦回闻剥啄，谁乎赵陈予。"句法之奇，自古未有，然老横莫有敢议其拙率者，可见其才大无所不可也。当时亦共骇此句。欧阳季默曰："长官请客，吏问客目，答曰：'主簿、少府、我。'可作佳对。"亦可见文人游戏之韵事。
　　孔毅父集古人句成诗赠坡，坡答曰："天边鸿鹄不易得，便令作对随家鸡。"又云："路旁拾得半段枪，何必开炉铸予戟。"又云："不如默诵千万首，左抽右取谈笑足。"又云："千章万句卒非我，急走捉君应已迟。"似讥集句非大方家所为。然坡又有集渊明《归去来辞》作五律十首，则不惟集句，且集字矣。坡又有《题织锦回文》三首，此外又《回文》八首，大方家何至作此狡狯！盖文人之心，无所不至，亦游戏之一端也。《戏孙公素惧内》诗云："披扇当年笑温峤，握刀晚岁战刘郎。不须戚戚如冯衍，便与时时说李阳。"则仍典雅不作恶戏。
　　《席上代人赠别》云："莲子擘开须见臆（忆），楸枰著尽更无棋（期）。破衫会有重缝（逢）处，一饭何曾忘匙（时）。"此本是古体，如"石厥生口中，衔碑不得语"之类，非另创体也。刘监仓家作饼，坡曰："为甚酥？"潘老家酿酒甚薄，坡曰："莫错著水否？"因集成句曰："已倾潘子错著水，更觅君家为甚酥。"则一诗戏笑，村俚之言，亦并入诗。又有口契诗，因武昌西山多槲叶，其旁即元结湖，多荷花，因题句云："玄鸿横号黄槲岘，皓鹤下浴红荷湖。"座客皆笑，请再赋一首。坡诗云："江干高居坚关扃，犍耕躬稼角挂经。高竿系舸菰茭隔，笳鼓过军鸡狗惊。解襟顾景各箕踞，击剑赓歌几举觥。荆笄供馈愧搅聒，乾锅更戛甘瓜羹。"又《和正甫一字韵》诗云："故居剑阁隔锦官，柑果姜蕨交荆菅。奇孤甘挂汲古绠，侥觊敢揭钩金竿。己归耕稼供藁秸，公贵蛊高巾冠。改更句格各蹇吃，姑固狡狯加间关。"此二诗使口吃者读之，必至满堂喷饭。
　　而坡游戏及之，可想见其风趣涌发，忍俊不禁也。
　　坡诗放笔快意，一泻千里，不甚锻炼。如少陵《登慈恩寺塔》云："俯视但一气，焉能辨皇州？"以十字写塔之高，而气象万千。东坡《真兴寺阁》云："山川与城郭，漠漠同一形。市人与鸦鹊，浩浩同一声。"以二十字写阁之高，尚不如少陵之包举，此炼不炼之异也。又少陵《出塞》诗："落日照大旗，马鸣风萧萧。"觉字句外别有幽、燕沉雄之气。坡公《五丈原怀诸葛公》诗："吏士寂如水，萧萧闻马挝。"虽形容军容整肃，而魄力不及远矣。
　　昌黎之後，放翁之前，东坡自成一家，不可方物。昌黎好用险韵，以尽其锻炼；东坡则不择韵，而但抒其意之所欲言。放翁古诗好用俪句，以炫其绚烂；东坡则行墨间多单行，而不屑於对属。且昌黎、放翁多从正面铺张；而东坡则反面、旁面，左荣右拂，不专以铺叙见长。昌黎、放翁使典亦多正用；而东坡则驱使书卷入议论中，穿穴翻簸，无一板用者。此数处似东坡较优。然雄厚不如昌黎，而稍觉轻浅；整丽不如放翁，而稍觉率略。此固才分各有不同，不能兼长也。
　　元遗山《论诗》云："苏门若有功臣在，肯放坡诗百态新！"此言似是而实非也。"新"岂易意，意未经人说过则新，书未经人用过则新。诗家之能新，正以此耳。若反以新为嫌，是必拾人牙後，人云亦云；否则抱柱守株，不敢逾限一步，是尚得成家哉？尚得成大家哉？
　　东坡旁通佛老。诗中有仿《黄庭经》者，如《辨道歌》、《真一酒歌》等作，自成一则。至於摹仿佛经，掉弄禅语，以之入诗，殊觉可厌。不得以其出自东坡，遂曲为之说也。如钱道人有"认取主人翁"之句，坡演之云："主人若苦令侬认，认主人人竟是谁？"又云："有主还须更有宾，不如无镜自无尘。只从半夜安心後，失当年觉痛人。"《过温泉》诗："石龙有口口无根，自在流泉谁吐吞？
　　若信众生本无垢，此泉何处觅寒温？"《和柳子玉》诗："说静故知犹有动，无底处更求忙？"《答宝觉》诗："从来无脚不解滑，谁信石头行路难？"《记梦》诗："圆间有物物间空，岂有圆空入井中？不信天形真个样，故应眼力自先穷。连环易解如神手，万窍犹号未济风。稽首问公公大笑，本来谁碍更求通。"《题荣师湛然堂》诗："卓然精明念不起，兀然灰槁照不灭。方定之时慧在定，定慧照寂非两法。妙湛总持不动尊，默然真入不二门。语息则默非对语，此话要将《周易》论。诸方人人把雷电，不容细看真头面。欲知妙湛与总持，更问江东三语掾。"此等本非诗体，而以之说禅理，亦如撮空，不过仿禅家语录机锋，以见其旁涉耳。惟《书焦山纶长老壁》云："法师住焦山，而实未尝住。我来辄问法，法师了无语。法师非无语，不知所答故。"又《闻辨才复归上天竺》诗云："寄诗问道人，借禅以为诙。何所闻而去？何所见而回？道人笑不答，此意安在哉！昔年本不住，今者亦无来。"此二首绝似《法华经》、《楞严经》偈语，简净老横，可备一则也。
　　大概东坡诗有所作，即刊刻流布，故一时才名震爆，所至风靡；而忌之者因得胪列以坐其罪，故得祸亦由此。今即以"乌台诗案"而论，其诗之入於爰书者，非一人一时之事；若非刻有卷册，忌者亦何由逐处采辑，汇为一疏，以劾其狂谬？
　　如"读书万卷不读律，致君尧舜知无术"，则《戏子由》诗也。"赢得儿童语音好，一年强半在城中"，"岂是闻韵解忘味？尔来三月食无盐"，则ヘ杭时入山村诗也。"东海若知明主意，应教斥卤变桑田"，则《看潮》诗也。"根到九泉无曲处，世间惟有蛰龙知"，则咏王秀才家双桧诗也。此见於奏章者也。其他如"古称为郡乐，渐恐烦敲"，则《送钱藻出守婺州》诗也。"至今天下士，去莫如子猛"，则送子由乞官出京诗也。"横前坑众所畏，布路金珠谁不裹"，则《送蔡冠卿知饶州》诗也。"羡子去安，吾邦正喧"，则广陵赠刘贡父诗也。"坐使鞭环呻呼，追胥连保罪及孥"，则《和李杞寺丞》诗也。"颠狂不用酒，酒尽渐须醒"，则《和刘道原》诗也。"近来愈觉世议隘，每到宽处差安便"，则《游径山》诗也。"世事渐艰吾欲去"，则《游风水洞》诗也。"奈何效燕蝠，屡欲争晨暝"，则亦径山诗也。"杀人无验终不快，此恨终身恐难了"，则送陈睦、张若济诗也。"草茶无赖空有名，张禹纵贤非骨鲠"，则《和钱安道建茶》诗也。"况复连年苦饥馑"，则《寄刘孝叔》诗也。"纷纷不足怪，悄悄徒自伤"，则《答黄鲁直》诗也。"荒林蜩{扎虫}乱，废沼蛙蝈淫"，则《答张安道》诗也。"疾民尚作鱼尾赤，数罟未除吾颡Г"，则《次潜师放鱼》诗也。
　　"扶颠未可责由求"，则《答周开祖》诗也。以上数十条，为李定、舒、张ロ、何正臣、王琰等所周内锻炼者，皆在"诗案"中。岂非其诗早已流布，故得胪列以成其罪耶？按李定、舒劾疏，亦只"儿童语音好"及"读书不读律"、"斥卤变桑田"、"三月食无盐"数条，王所奏，亦只咏桧"蛰龙"一条，其馀则逮赴狱时所质讯者，何以详备若此？按施元之谓坡得罪後，有司移取杭州境内所留诗，谓之"诗帐"。又坡《上文潞国书》谓"被逮时，家口在船，被有司率吏卒穷搜"。岂"诗案"中各条，得自杭州"诗帐"耶？抑舟中所搜获耶？坡与孙子发书云："贾人好利，每取拙文刻市卖。"则"诗案"中诗，或得之坊刻也。
　　东坡一生以才得名，亦以才得祸。当熙宁初，王安石初行新法，举朝议论沸腾，刘贡父出ヘ海陵，坡送之诗云："君不见阮嗣宗，臧否不挂口。莫夸舌在齿牙牢，是中惟可饮醇酒。"是固知当时语言文字之必得祸矣。及身自判杭，则又处处讥讪新法，见之吟咏，致有"乌台诗案"，几至重辟。後黄州赦回，值神宗升遐之後，途次扬州，作诗题壁，又有"山寺归来闻好语，野花啼鸟亦欣然"之句。此何时而作此诗耶？还朝後为学士，发策试馆职，则又以王莽、曹操为问。
　　其掌二制，更奋笔攘袂於窜逐诸小人，谪词申明罪状，略无包荒，以致群小侧目，即朔党、洛党等号为君子者，亦群起而攻之。先击去其所荐引黄鲁直、王定国、秦少游、欧阳叔弼等以撼之，贾易、赵君锡遂摘其"山寺闻好语"之句，以为幸先帝厌代。赖宣仁后辨明，得乞郡去。其《送钱越州》诗云："年来齿颊生荆棘，习气因君又一言。"《答赵景贶》云："或劝莫作诗，儿辈工织纹。"盖至是始悔其得祸之由，已无及矣。其後身遭贬窜，万里投荒，犹曩日之馀毒也。或疑坡既早见及此，何以作诗草制，不加检点，稍为诸人留馀地？盖才人习气，落笔求工，必尽其才而後止，所谓"矢在弦上，不得不发"也。然如咏桧而及地下之"蛰龙"，当遏密之後而有"花鸟欣然"之语，亦太不检矣。
　　东坡诗文，及身已盛行。当徽宗禁锢苏、黄集甚严，至有藏於衣褐，间道出京，为逻人所获者。绍兴中，洪景卢在英州，坡集已漫漶，忽得一翻刻本，为之畅然。事见《容斋随笔》。後一二十年，陆放翁又得一翻本，亦喜而跋之。是南渡四五十年，坡集已两翻板，可见其流布之盛也。当时注家有永嘉王梅溪、司谏施元之二本。王本既分其门，又别其类，以致割裂颠倒，晚年之作，或入於少时，使读者无从别其前後；然其书流传最久。施本刻於嘉泰中，陆放翁为之序（现在《渭南文集》中），乃元之及吴郡顾禧共注，而元之子宿又加核订者。其本系随年之先後，编订成编；顾元、明以来，久已淹没。本朝康熙中，宋漫堂始得之，而又多残缺。漫堂嘱毗陵邵子湘为之补订，而後出处老少之迹，粲然可观。王本遂不行。是时朱竹於宋、邵所订施注，虽有"老鼠搬姜"之讽；然施注之善，终不可没也。盖注苏诗，不难於徵典故，而难於考时事。东坡历熙宁、元丰、元、绍圣，数十年间，朝局屡更，其仕而黜，黜而起，起而又远窜，皆有关於国事；一时交游之人，奸贤邪正，亦多与朝政相系。当元之注诗，在南渡高、孝间，耳目尚接，每题下或详其人，或记其事，或引事以证诗，或因诗以存人。迄今六百馀年，读者犹藉以考见，真苏氏之功臣也。即如放翁序所举难注者三条：施注中有"绿衣公言"一条，谓坡妾朝因黄师是仕宦不进，有後言，故坡於师是诗中述之。其说与放翁所闻无异，且加详焉。足见其得於父老之传闻，非徒以数典为能事者。又《定州立春小集戏李端叔》末云："须烦李居士，重说後三三。"此诗方叙宴游，忽用"後三三"语，殊无来历。顾禧云："闻之强行父，谓营妓有董九者，为端叔所昵，故坡诗及之。"其说今在施本中。亦可见施本之详核，虽琐事亦不遗漏矣。又《次王雄州还朝》云："老李威名八十年。"王本谓景德中，初与契丹和，选将守边，以李允则知雄州，凡十四年。诗中"老李"指此。
　　此则施本所无，而王本独详之，则王本亦未可尽废也。近时查初白及吾友冯星石鸿胪，又有《补注》、《合注》之刻；则又皆於施注之外，援据宋人杂说、传记以增订之，更足与施注互相发明也。放翁有《送施武子通判》诗云："初入修门鬓未秋，安期千里接英游。退归久散前三众，迈往欣逢第一流。共道升沉方异趣，岂知气类肯相求！龙锺不得临江别，目断西陵烟雨舟。"陈鹄《耆旧续闻》："黄鲁直诗，专以退听斋为主；此外有好诗，俱删削不载。转不如姑胥居世英刊《东坡全集》，殊有叙也。"然则，《东坡集》在宋时，又有居世英翻刻本。
　　东坡所至好营造。守徐州时，值河决，澶渊泛滥，到徐城不浸者三版。悉力捍御，城得无患。水既落，乃拆项羽霸王厅材，筑黄楼於城东门。诸名人王定国、秦少游、黄鲁直及弟子由等，作诗赋以张之。及守杭州，而西湖已涸为葑田，乃奏以救荒馀钱万缗、粮万石，并请得百僧度牒，募民取湖中所积葑为是，长三十里，以通南北往来。即今苏公是是也。又欲自浙江之石门凿运河，引上游之水，并江为岸，以达於龙山之大慈浦；自浦北抵小岭，凿六十五丈，以达於古河；由古河四里以达於龙山运河，以避浮山之险。既奏闻，会内召，役遂止。其守颍州也，又颍之西湖，与赵德麟、陈履常共事，未成，而改知扬州，德麟卒成之。
　　後谪居惠州，又捐犀带助道士邓守安作城外东新桥，并致书子由。子由妇史以所得内赐金钱数千施僧，希固筑西新楼。及游香积寺，见其下有水，可筑闸转轮为水碓，又嘱县令督成之。是东坡所至，必有营造，斯固其利物济人之念，得为即为之，要亦好名之心，欲藉胜迹以传於後。韩魏公作相州堂，欧阳公作平山堂，均此志也。至今杭之苏堤，固已千载不朽；颍之西湖，亦尚有知公遗迹者；徐州黄楼虽已无存，而其名尚在人耳目间。名流之用心深矣！
　　东坡襟怀浩落，中无他肠，凡一言之合，一技之长，辄握手言欢，倾盖如故，而不察其人之心术，故邪正不分，而其後往往反为所累。如李公择、王定国、王晋卿、孙莘老、黄鲁直、秦少游、黾补之、张文潜、赵德麟、陈履常等，固终始无间，甚至有为坡遭贬谪，亦甘之如饴者。其他则一时倾心写意，其後背而陷之者甚者。如坡过寿州，李定出饯，坡有诗赠之，颇称莫逆；而元丰中以诗语劾坡者，即李定为首。坡守密、徐二州时，与王邦直唱和甚多，谓邦直诗"如醇酒盎然，能起我病"，并比之清庙圭璋。然邦直後与邓温伯、章忄享等锐意绍述，贬窜正人；东坡七年瘴海，推原祸始，实自邦直发之。坡与章忄享尤厚善，集中《送章七出守湖州》有诗，云："早岁归休心共在，他年相见话偏长。"又有《次章子厚飞英留题》等诗。後忄享与司马温公同相，忄享以戏侮困温公，尚赖坡解纷。则坡之於忄享，可称密友。後忄享贬逐元正人，各以其名字定配地；子瞻贬儋，子由贬雷，皆忄享所为也。坡与林希亦厚善。坡之守杭，实替希。及坡召还，希又来替。集中倡和甚多。坡去杭，希因杭人之意，榜其所筑堤曰苏公堤。坡除起居舍人，力辞於宰相蔡确，谓林希旧同馆，且年长，宜膺此选。是二人之交厚矣。及绍圣初，章忄享当国，方治元党人，欲使希典书命；希欣然，复为中书舍人。自司马温公及坡等数十人，皆为谪词，极其丑诋；遂累迁同知枢密院。後夺职卒。坡自海南归，《与子由书》云："子中病伤寒，十馀日便卒，所获几何，遗臭无穷，哀哉！"此皆坡素交，而其後反噬者也。此外如叶涛、唐、邓润甫等，亦皆平日交游，末路相背者，更不可数计。
　　东坡才名，震爆一世。故所至倾动，士大夫即在谪籍中，犹皆慕与之交，而不敢相轻。其在黄州也，黄守徐君猷、通判孟亨之甚投契，倡酬往返，俱载集中。
　　君猷没，坡哭之以诗，祭之以文，皆极哀痛，则平日交情可知也。其在惠州，惠守詹范，亦倾意相接，时有诗往来。尝携酒过坡，坡亦携白酒鲈鱼过之，食槐叶冷淘，为一时佳话。坡《与徐得之书》云："詹守，君子人也。极蒙他照管，仍不辍。携酒具来相就。"而循州守周彦质，在郡二年，与坡书问无虚日。白鹤新居成，二守又同过焉。彦质去官，至惠州，为坡留半月，乃去。坡有诗送之，具述其事。而其时表兄程正辅以使节至，与坡同游白水山、碧落洞、香积寺，辄流连旬日。孙叔静提举广东常平，更极周旋。今《大全集》所载与叔静书札，虽至亲不过也。至儋耳，军使张中馆之於行衙，所以相待亦甚至。尝邀坡子过弈棋，而坡坐视，竟日不倦。坡诗云："卯酒无虚日，夜棋有达晨。"盖纪实也。後湖南提举董必察访广西，遣使过海，逐出坡於官舍，坡遂买地，苫茅以居；而中亦因此坐黜。其去儋时，坡以诗送之，至一送、再送、三送，盖感其意之厚也。至於林下交游，更有相从患难，至死而不悔者。在黄州，陈季常居岐亭，相距百四十里，坡过之者三，季常过坡者七。去黄时，季常远送至九江，坡留别诗，叠韵至五首。又有潘老在黄州，多从坡游，坡去黄，以所筑雪堂付之。及窜岭外，苏州定慧寺长老守钦，使其徒旧契顺不远五千里来问安。又有吴子野者，访坡於惠州，相依二年，及渡海，又从坡於儋耳，又送坡北归，卒於途。而蜀人巢元修，先访坡於黄州，坡起用後，不复相闻。及坡兄弟南窜，元修徒步访子由於雷，又欲过海访坡。子由止之，不从，竟卒於途。又有王介石者，儋州助坡筑屋五间，躬泥水之役，苦甚於奴隶。此数人者，非有所求，徒以向慕之诚，相从於流离颠沛中，不忍舍去，坡之得人心如此！然诸人因此得附见姓名於坡集中，至今不沫，亦岂非得所托哉！
　　东坡买田阳羡，在通判杭州时，以公事往来常、润道中，早有此举。集中有《寄杭守陈述古》诗云："惠泉山下土如濡，阳羡溪头米胜珠。莫怪江南苦留滞，经营身计一生迂。"正指此事也。谪黄州後，有量移之命。坡即上疏，自言饥寒，有田在常州，愿往居之，可见早有此田。故其後在朝，与晋陵胡完夫、宜兴蒋颖叔过从最密，并有次完夫韵诗，谓某已卜居毗陵，与完夫有闾里之约。是坡有意居常州矣。然所谓卜居者，尚非实事。当其往来常、润时，有《除夜宿常州城外》诗。而自杭州通判移守密州也，以熙宁七年秋末去杭，而润州道上过除夕，有诗可考，是此时但有田而无宅。其自黄州量移，上书求居常州，有放归阳羡之命，事在元丰八年正月。未几，神宗晏驾，哲宗即位，坡过扬州，作"山寺归来闻好语"之句，被劾；奏辨谓此诗乃四月中作，去先帝厌代已两月，是四月尚在扬州。
　　集中有《与孟震同游常州僧舍》及《赠常州报恩长老》诗，补遗诗中又有《游常州太平寺エ卜亭》及《太平寺净土院观牡丹》诗，盖即是时。自扬州归常州，尚见牡丹，则四月初旬也。四月归常州，五月即复朝奉郎、知登州，则在常不过一二月里。其後出守杭州，自杭还朝，虽往来过常，然俱未有留居之迹。自後守颍、守扬、守定以及南迁，固无从再至常矣。直至建中靖国元年，自岭外赦归，五月至真州，病暴下，乃至常。据方勺《泊宅编》谓"东坡先到宜兴，以五百缗买宅。
　　夜与邵民瞻步月，闻老妇哭声。询之，以卖宅将徙故（即坡所买宅地），乃折券不复居；而往常州，借顾塘桥孙氏宅寓焉。七月二十八日，遂卒於寓。"然则坡居常不过元丰八年之四月、五月，及建中靖国元年之五月至七月而已。
　　按东坡自海外北归，到雷州，《与郑靖老书》云："某意欲归蜀，若不能归，则杭州为佳。"又《与谢民师书》："不住许下，则归阳羡。"是卜居尚未定也。
　　到虔州，始有定居常州之意。《与钱济明》常州人《书》云："此行决往常州，不知郡中有屋可典买否？闻霍大夫虔守言：常州东门外裴氏宅出卖，乞为一问其直。度力所能，径往议之，当与公杖履相从也。"同时又《与苏伯固书》云："住处非舒即常。闻舒州有一官庄可买，已遣人问之矣。"是亦尚未定居也。及至南康，接子由书，始定归许之计。《与王幼安书》云："子由劝归颍昌，已决计从之。"又《与程德孺书》："近得子由书，苦劝相聚，不忍违之，已决计往许。约程四月未可到真州，不知德孺可因巡按常、润，来同游金山否？又乞其借漕司一坐船，泊常州城下，俟遣儿子迈往宜兴取行李乘来。"又《与钱济明书》云："某本欲居常，因子由苦劝归许，以此未定。承示孙君宅子，甚感其意，且为多谢。"先托济明觅宅，济明为借得孙氏宅覆之，故有此谢。盖即顾塘桥宅也。
　　到太平州，又有《与胡郎修仁》常州人，坡之婿。书中所云小二娘者，坡之女也。
　　《书》云："须一到金山，但无由至常州相晤。"是太平途次，尚欲归许也，然是时仍有居常之意。途中《与滕达道》湖州守《书》云："某至楚、泗间，当入一文字，乞居常州，若得请，则从公有期。"是此时虽有赴许之约，仍有居常之思。观其《与黄师是》子由姻家《书》云："闻子由亦甚窘，不忍以三百指累之。"盖改计居常，实为此耳。及至真州後，《与子由书》云：兄已决计从弟之言；程德孺来会金山，一二亲故在坐，皆言地近京师，必不可往，将又致排击，不静。
　　今已决计居常州，借得一孙氏宅子，极佳，且此休息。"自是居常之计始定。盖先本有田在阳羡，坡贬岭外时，其家属已在阳羡僦居。坡在惠时，《与曹司勋书》"某惟少子随侍，馀皆在宜兴"是也。到惠之二年，长子迈始从阳羡挈眷属到惠，则已视阳羡为故乡；且亲友有钱济明、胡修仁等逢迎，颇不寂寞；而是时举家在舟中，已半年，又时屈盛暑，急思得一息肩之地，遂居常也。按钱济明先为借孙氏宅，坡《与子由书》亦云"常州孙氏宅极佳"；则自真州到常，应即入居孙宅，何以方勺《泊宅编》又云先到宜兴买宅，因老妇哭徙而折券还之，始来居孙宅耶？
　　或传闻之忄吴也。
　　又按：途中又有《与湖守滕达道书》云："承示宜兴田，已问去，若得稍佳者，当扁舟往视，遂一至湖见公。然事未可料，若得请居常，当至治下搅扰数月也。"寻又《与贾耘老》亦湖州人《书》云："某已买田阳羡，当上章，若许於此安置，将筑室以老焉。"又《与千之侄书》："近於阳羡买得少田，今奏乞居常，得邸报，已许之矣。"是未奏之前，已在阳羡买田。坡先有田在阳羡，至此时，又增买。《与王定国书》云："近在常，买得一小庄田，岁可得百石。似可足食。"坡是年四月末到真州，五月因病至常州，六月上章致仕，乞居常州之奏，当即在此时。七月之末，即捐馆。则阳羡增买田亩之事，当在五月中初到常州时也。
　　《乌台诗案》：元丰二年三月二十七日，御史何大正《续通鉴纲目》作何正臣疏劾苏轼，自徐州移守湖州，谢表内有云："愚不识时，难以追陪新进；老不生事，或能收养小民。"以为语含讽刺。并谓"轼诗文传於人者甚众，今独取镂版而鬻於市者进呈"。是坡诗早有刻本行世，故大正得据以入奏也。然是时奉旨，但送中书。按坡作《张氏园亭记》："余自徐州移守吴兴，由宋登舟，三日而至。"正是三月二十七日所作，而大正即以是日掇《湖州谢表》劾奏。盖三月初奉有移守湖州之命，即上表谢。徐距京不远，故表一出，即闻於京师。可见坡之名震爆一时，凡有所作，无不争先睹之为快，而其一脱稿即付梓，俾大正得据以劾奏，亦太急於自炫矣。七月二日，御史舒又历举其诗中"赢得儿童语音好，一年强半在城中"，"读书万卷不读律，致君尧舜知无术"，"东海若知明主意，应教斥卤变桑田"，"岂是闻韶解忘味，尔来三月食无盐"等句，指为谤讪，亦以"印行四册进呈"，奉旨亦但送中书。是日，御史中丞李定又劾奏，始奉旨送御史台根勘。七月二十八日，中使皇甫遵到湖追摄，以八月十八日赴台狱。自八月二十日至十一月二日，凡讯十一次。其讯先有问目，问自来所作文字，有无忌触。
　　坡所供，有即在朝旨降到册内者，亦有不在册内者。盖御史台置狱後，即先行文，坡所历宦之处，凡有诗文，俱令申送。如北京留守司送到轼寄黄庭坚诗文，杭州送到轼《游风水洞》等诗，王诜申送《开运盐河》诗。坡亦不知所备，故不得不和盘托出。可见是时李定、舒辈锻炼周内，几欲置之重辟，亦危矣哉！然如坡诗讥切，实亦肆无忌惮。幸而神宗无意杀之，仅责授黄州团练副使，以了此局耳。
　　坡诗不以炼句为工，然亦有研炼之极，而人不觉其炼者。如"年来万事足，所欠惟一死"，"饥来据空案，一字不堪煮"，"周公与管蔡，恨不茅三间。人间无正味，美好出艰难"，"剑米有危炊，毡针无稳坐"，"舌音渐獠变，面汗尝も羞"，"碓水自舂，松门风为关"，"潜鳞有饥蛟，掉尾取渴虎"。此等句在他人虽千钅追万杵，尚不能如此爽劲，而坡以挥酒出之，全不见用力之迹，所谓天才也。
　　王宗稷编《东坡年谱》"至和二年，坡年二十，有晁美叔求交於坡"云。盖据坡诗："我年二十无朋俦，君来叩门如有求，醉翁遣我从子游。翁如退之蹈轲丘，尚欲放子出一头。"故以是年为美叔结交之始也。然坡年二十，尚在成都见张安道。至嘉二年，年二十二，方试礼部，受知於欧公。美叔以欧公命来交坡，实在是年。若坡年二十时，欧公尚未识坡，何由命美叔来交？宗稷徒以"我年二十无朋俦"之句，遂以其事系於是年。不知诗叙事，原只举大数，岂可泥於一字一句，即以为据？况坡自注此诗，谓嘉初，而《年谱》反入之至和二年耶！
　　东坡《送王雄州还朝》诗，有"老李威名八十年"之句。王梅溪注："景德中，初与契丹和，以李允则知雄州，凡十四年。"诗中老李，正指此也。但梅溪诗注，尚不能甚详。今按张舜民《画墁录》："南北通和约，两界不得非时葺城郭。李允则知雄州，欲展城而难於背约，乃作银香炉置城外土地祠，使人窃去，遂大喧，搜捕纷然，移书北境，遂兴工起筑，展城而大之。又建浮屠九层，下瞰幽、苏，如指诸掌。"此可见允则守边之远虑也。
　　《叶石林诗话》："李方叔チ，以文受知於东坡。元初，坡知贡举，意在必得チ以冠多士。得章持卷，疑为チ，遂以为魁。既拆号，怅然。故有诗送チ云：'生平漫说《古战场》，过眼还迷《日五色》。'チ自是学亦不进，不自爱惜。
　　尝以书责坡，坡亦稍薄之。竟不第而死。"张邦基《墨庄漫录》并谓"田衍、魏泰，寓居襄阳，人畏其吻。谚曰：'襄阳二害，田衍、魏泰。'未几，チ来寓，人更憎之，续曰：'近日多魔，又添一チ。'"是チ晚节终不振，且取嫌於坡矣。
</div>
    <div class="pagination">
<a href="瓯北诗话.html">上一页</a><a href="瓯北诗话.html">1</a><span class="current-page">2</span><a href="瓯北诗话_page3.html">3</a><a href="瓯北诗话_page4.html">4</a><a href="瓯北诗话_page5.html">5</a><a href="瓯北诗话_page6.html">6</a><a href="瓯北诗话_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
