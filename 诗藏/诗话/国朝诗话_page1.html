<!DOCTYPE html>
<html>
<head>
    <meta charset="UTF-8">
    <title>国朝诗话 - 第 1 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝诗话 - 第 1 页/共 5 页</h1>
    <div class="content">国朝诗话 [清] 杨际昌

　　●例言四则

　　国家百数十年来，声教覃敷，风雅之盛，远轶前代，坛坫巨公，又无明人水火相射之习，诚太和元气也。不揣谫劣，常思遍博采，汇选成集。而身处乡曲，无力网罗，姑取案头所有，参以管见，庸妄无所逃罪矣。

　　秀水朱竹太史《明诗综》，多录国初遗民。以鄙意论之，鼎革後，明之士大夫，或抗王师而死，或捐躯而死，周顽殷义，自当属明。其馀无论登仕版与否，践土食毛，孰非臣子？故易其例，概收入卷内。

　　是役也，始于丙子，下帷韩兄星若之贮碧轩，迄今戊寅，缮写甫得二卷。同人以予四十贱辰，亟请捐赀付刊。嗣後尚将陆续采辑，倘大雅见之，不鄙其琐琐，惠示名章，深所望云。

　　卷内不拘人之穷达，名之微显，惟其人尚在者，诗虽佩服，姑存以有待，恐涉依附之私，不敢不避嫌也。

　　●卷一

　　国朝右文，超轶前代。世祖抚有宇内，不废文翰。长洲尤悔侗尝作《西厢传奇》“临去秋波”文，深邀睿鉴，叹为才子。後见《读离骚乐府》，亦称旨，俾教坊内人，播之管弦。及龙驭升遐，悔罢官，自北平归，新城王司寇士礻真寄诗云：“南苑西风御水流，殿前无复按《梁州》。飘零法曲人间遍，谁付当年菊部头？”尤欷泣下，诚感恩之至也。康熙己未，尤以博学鸿词科入翰林。诗篇颇富，《外国竹枝词》、《明史乐府》，世推绝妙。

　　黄冈杜处士茶村侨居金陵，与周侍郎栎园亮工诸名士观灯船，周出百金置席上为采，赌鼓吹词。茶村遽起攫之曰：“鲍叔知我贫也。”就吟席振笔，立成长歌一百七十四句，客皆倾倒，诗名大著。然其《变雅堂稿》，究以五言古今体为拔俗，偶作短章，亦非率尔。合肥龚宗伯芝麓鼎孳极赏其咏苏子瞻一绝云：“堂堂复堂堂，子瞻出峨眉。少读《范滂传》，晚和渊明诗。”谓下二句能尽子瞻一生也。

　　王新城诗，一代宗匠，总是风骚绝世。论魄力，《蜀道集》最胜，五言律尤生平所少。起句如《遇仙桥即事》：“浮收渭北，初日照终南”。《宝鸡县》：“险绝古陈仓，停车落日黄。”《弥牟道中望八阵图遗址》：“落日弥牟道，霜风百战场。”《金方伯邀泛浣花溪》：“万里桥边去，还多吊古情。”《题三忠传》“已失夔门险，谁云蜀道难？”《阳县》：“十月阳县，千崖石气青。”《抵彝陵州》：“扁舟天上落，回首万滩高。”《岘山和孟公韵》：“往者不可作，含凄方在今。”联句如《宝鸡道中》：“远天吴岳影，斜日渭川流。”《益门镇》：“栈高不落，陇树晓还苍。”《凤县》：“千峰围邸阁，一线望中原。”《雨趋留坝》：“路遥洋水北，天尽武关东。”《武侯琴室》：“至今筹笔地，犹见出师心。”《苍溪县》：“蛮江吹积雨，急峡束盘涡。”《阆中感兴》：“秋风吹剑外，客鬓老巴西。”《望剑州怀乔文衣》：“才士无高位，吟魂寄百蛮。”《夹江县》：“江山真万里，雨雪到诸蛮。”《舟出巴峡》：“开见江树，峡断望人烟。”《巴东秋风亭谒寇莱公祠》：“清猿吟楚塞，客泪落巴东。”《抵彝陵州》：“三湘初落木，万里饱闻猿。”《宜都县南中流大风》：“风生羊角戍，山尽虎牙关。”结句如《汉台》：“风今寂寞，江汉自波澜。”《虎跳驿》：“巴西兵马後，多少未招魂？”《天柱山绝顶望见岷山作》：“大荒飞鸟外，眼底尽姚州。”《弥牟道中望八阵图遗址》：“卧龙虚故迹，驻马惜降王。”《九日谒昭烈惠陵》：“锦江非渭水，犹作霸陵看。”《抵归州》：“兴亡纷在眼，衮衮大江流。”《题三闾大夫庙》：“武关呜咽水，犹怨楚襄王。”《黄陵庙》：“尚忆平成日，茫茫辨九州。”《隆中》：“岷江流不尽，西望一沾襟。”此等格调，皆不愧少陵夔州作也。

　　太仓吴祭酒伟业诗，辄使读者哀惋。“我本淮王旧鸡犬，不随仙去落人间”，“忍死偷生廿载馀，而今罪孽怎消除”，尤一字一泪也。

　　嘉定孙公致弥《题秦淮小榭四绝句》，丰致宛转，极耐咀嚼。诗云：“赤栏桥外柳千条，一曲青溪涨晚潮。鹅管偷声催月上，不知何计不魂消。”“南部烟花失旧闻，都无歌笑有愁。才人潦例佳人老，肠断当年白练裙。”“艳曲空传《燕子笺》，如雷羯鼓闹灯船。可怜三五花梢月，曾向临春阁外圆。”“Ы乃声中酒半消，水天话总无聊。不须重数华胥梦，衰柳秋风见六朝。”

　　平乐太守佟钅英妻赵恭人，早寡，鞠子成进士。所居曰残梦楼，因号残梦主人。有《祭灶》诗云：“再拜东厨司命神，聊将清水饯行尊。年年破屋多尘土，须恕夫亡子幼人。”真切有趣。又《题边塞图》云：“黄沙漠漠迥无垠，万古关河不度春。今见画图肠欲断。可知当日戍边人。”亦不类巾帼语也。

　　有一僧假绀池和尚宗渭“乱松残雪寺，孤磬夕阳山”句，谒王阮亭先生，先生极赏之，赠诗云：“爱公残雪句，何减《碧篇》”。余谓此等诗初无深意，不过录唐人幽淡句子作蓝本耳。

　　陈恪勤公鹏年为国朝伟人，偶见其《冬日感怀》诗内一首云：“平生梦落五湖边，竹马重来事黯然。蠲赐欢声方动地，滞淫秋水又浮天。东南财赋无筹策，士女嬉游有岁年。春树万家烟雾里，白公堤上每流连。”怀抱溢於楮墨矣。

　　孔东塘尚任用侯方域、李香君事作《桃花扇传奇》，诗人题咏甚多。德州田司农雯云：“一例降旗出石头，乌啼枫落秣陵秋。南朝有伤心泪，更向胭脂井畔流。”为得作者本意。商丘宋太宰荦云：“血作桃花寄怨孤，天涯把扇几长吁。不知壮悔高堂下，入骨相思悔得无？”乃朝宗针砭也。

　　蔚州魏尚书象枢作《循吏行送人之官》云：“古人爱身今爱管，此身一失官何补！”维世名言，可想见其生平。

　　乐府以古质为最高，然高处全在命意，意高格自高矣。吴南村宗汉《东门行》一首绝佳：“出东门，意欲前，欲前未及得前。远闻儿啼女泣，使我仆马为流连。君但行，勿流连。堂上有两亲，机中有丝日一缣。贱妾糟糠，终不令君亲饥且寒。道旁之水泥浊浊，长安马，多食粟，一车覆，一车续。愿君为臣忠，为吏廉，吹风到茅屋，结驷归来非我欲。”

　　萧芷崖诗以攻木为业，暇则吟咏。《度关》五言律云：“独身游万里，深雪度重关。辽海吞边月，长城锁乱山。马随鸡唱发，心逐雁飞还。东道多贤主，葡萄壮客颜。”音响琅琅，雅非凡笔。钮玉樵目为艺隐。

　　康熙间，朝鲜使臣来贺圣祖万寿，有“河清际千年一，嵩寿齐呼万岁三”之句。用事甚熟，一经属对，即成奇特，非才人不办。

　　金陵诗托兴於王、谢燕子者，自刘梦得後颇多。康熙间，秀水布衣王价人一绝，为时所称：“水满秦淮长绿，千秋王谢已灰尘。春风燕子家家入，无复当时旧主人。”视梦得意露，而词则更凄婉。

　　杨铁崖、李西涯乐府，同工异曲，久传於世。吴江钮易所著《新乐府》，有《权门犬》、《椒山胆》二题，词亦淋漓。《权门犬》云：“权门犬，吠权门。好官自我为，笑骂谁复论？嗥以南，嗥以北，权门有窦恣出入。卤簿都城天地墨，徒令志士空叹息。一朝权门冷落车马稀，群犬狺狺失所依。犬兮犬兮良可悲，摇尾权门空尔为！”《椒山胆》云：“椒山胆，何壮哉！一月官西迁，远自狄道万里来。君恩一何渥，臣心安敢灰！一腔热血不敢冷，九死百折终不回。宁与夏曾同日死，不顾权门怒若雷。捐此七尺躯，上报明天子。忠臣之心聊复尔，刀锯鼎镬甘如旨。十罪五奸义不移，疏草一入人人危。椒山自有胆，何用蚺蛇为！”

　　龚尚书姬人顾横波，善画兰，虞山钱宗伯牧斋谦益所宠柳是小字蘼芜者题其上。宣城梅耦长庚有绝句云：“半幅双钩楚泽春，南朝旧部总伤神。蘼芜诗句横波墨，都是尚书传里人。”微文托讽，深得风人之旨。

　　牧斋《题沈朗倩石秋柳小景》绝句云：“刻露岩石骨愁，两株风柳曳残秋。分明一段荒寒景，今日锺山古石头。”王阮亭和之云：“宫柳烟含六代愁，丝丝畏见冶城秋。无情画里逢摇落，一夜西风满石头。”袁箨韫玉极为叹赏。阮亭亦辄自喜，书之《居易录》。余意阮亭诗自俊，更是有意求工，牧斋则信笔写出，所感已深耳。

　　如皋冒巢民襄园林之胜，宾客之美，一时莫并，同人唱和，亦多佳句。余最爱陈其年维崧“十队宝刀春结客，三更银甲夜开樽”，豪气勃勃。若徐方虎倬“人怜沧海遗民少，话听开元逸事多”，更不止流连光景矣。

　　徐芝仙兰《出居庸关》诗云：“将军此去必封侯，士卒何心肯逗留。马後桃花马前雪，出关争得不回头！”新警可传。

　　吴逆为乱时，长沙朱氏女被营兵所掠。氏坚志，众莫敢犯。舟至小孤山，投江死。尸逆流三日，浮至故居水滨，梦诉於父母。惊起迹之，获其尸，怀间得绝句十首。有云：“少小伶俜画阁时，诗书曾奉母为师。涛声向夜悲何急，犹记灯前读《楚词》。”又云：“狂帆惨说过双孤，掩袖潸潸泪欲枯。葬入江鱼浮海去，不留羞冢在姑苏。”此人此诗，载笔者讵容遗之耶！

　　泽州陈相公廷敬《闻笛》诗云：“一片长安秋月明，谁吹玉笛夜多情？关山万古无消息，肠断风前入破声。”丰致洒然，绝不妆点台阁气象。

　　王阮亭极重徐东痴夜，为刻集二百馀篇。偶忆其《清明》诗云：“今年春冷候常赊，野旷乌啼日又斜。寒食清明都已过，墓田撩乱野棠花。”《转城》诗云：“来看东风剪柳条，土膏新软雪全消。转城三面无相识，黄叶随人过板桥。”幽澹之致，故是轶俗。

　　吴东里宗潜尝有句云：“大烹豆腐瓜茄菜，高会荆妻儿女孙。”虽属游戏，亦自有趣，但不可相仿效耳。

　　秀水朱检讨竹彝尊与王阮亭齐名，世称南朱北王。王专擅风神，朱兼骋才藻，以云作家，皆非妄有名也。朱七言近体少於王，然有可为正宗者数首。如《陵》云：“秣陵城阙暮封，估客帆樯落日逢。万里星霜沙塞雁，五更风雨掖门松。长江铁锁空千尺，大道朱楼定几重？此夕愁人听鼓角，惊心不似景阳钟。”《登大庾岭》云：“雄关直上岭孤，驿路梅花岁月徂。丞相祠堂虚寂寞，越王城阙总荒芜。自来北至无鸿雁，从此南飞有鹧鸪。乡国不堪重伫望。乱山落日满长途。”《崧台晚眺》：“杰阁临江试独过，侧身天地一悲歌。苍梧风起愁暮，高峡晴开落照多。绿草炎州巢翠羽，金鞭沙市走明驼。平蛮更忆当年事，诸将谁同马伏波？”《留别董三》：“离堂剪烛重烧烛，深夜他乡说故乡。作客萧条官舍下，逢君歌哭垆傍。明朝分手仍南北，後会相期各渺茫。长路烽烟惊海甸，乱山风雨暗河梁。”《送曹侍郎备兵大同》：“司农议论朝端重，副相声名辇下闻。岂意尚烦西顾策，翻教暂领朔方军。河边远道人千里，天外乡书雁几群。到日关城春色早，李陵台畔柳纷纷”。《梦中送祁六出关》：“酌酒一杯歌一篇，沙头落叶何纷然！朔方此去几时反？南浦送君真可怜。辽海月明霜满野，阴山风动草连天。红颜白头双愁汝，欲寄音书何处传？”《宣府镇》：“高城西北控燕都，吹角清秋落日孤。尚忆武后巡玉塞，亲从镇国剖金符。宫槐御柳今萧瑟，虎圈鹰坊旧有无？边事百年虚想像，谁夸天险塞飞狐？”工稳流丽，气韵亦不薄。

　　国初海内士子至京师者，先以所作呈龚芝麓，次必谒王阮亭、汪钝翁琬、刘公勇体仁，汪辄诋，王辄赞，刘辄不还。刘未没时，与友苏铭至凤阳龙兴寺，禅喜竟日，回旅舍，是夕遂化去。见梦於苏，吟诗云：“六十年来一梦醒，飘然四大御风轻。与君昨日龙兴寺，犹是拖泥带水行。”可知此公胸中初无碍。

　　毛太史西河奇龄选浙江闺秀诗，独遗山阴王氏。王氏有女名端淑，寄以诗云：“王嫱非不无颜色，怎奈毛君下笔何！”使事可谓巧绝。

　　家四负老人格久客工诗，老而贫，有《草》四卷，未及刻。五言古诗《寄内》云：“卿如念远游，殷勤事吾母。吾母鬓已斑，有子天涯走。终日倚门闾，望断重回首。此身未得归，凄切卿知否？”真挚可追孟郊《游子吟》。近体佳句，五言如“稻花香野岸，枫叶冷清溪”，“乡心花月夜，旅梦水山程”，“大江潮暗上，孤艇渡犹迷”，“雁度秋迥，人吟夕照低”，“敝裘霜降後，驱马日熹时”；七言如“半床絮冷关河梦，一雁书衔芦荻秋”，“平桥遥系垂江柳，深巷斜飞隔市烟”，“枫林寂寂数蝉噪，荻浦青青一鹤行”，“诗成赖有高人赏，财匮曾甘侠客怜”，“离家浪迹河山遍，投老荒园松菊存”，“樵鼓随风惊远梦，纸窗留月照孤眠”，“百岁光阴消客枕，半生踪迹寄僧房”，吐属皆工雅。

　　钱牧斋极爱杨无补“鱼食叶如游树，高柳眠阴半在池”之句。上句尚有刻划痕，下句则天然入妙矣。

　　王考功西樵士禄与诸名士同赋《丹凤城南秋夜长》诗，时推擅场。诗云：“丹凤城南秋夜长，关河寒近落微霜。那须锦字论长恨，自有清砧使断肠。破衲沙头雁欲去，拂堆上草初黄。伤心不及边城月，犹照卢家玳瑁梁。”缠绵婉挚，不愧风人。

　　世称杜少陵为诗史，学杜者不须袭其貌，正须识此意耳。吴梅村歌行，大抵发於感怆，可歌可泣。余尤服膺《圆圆曲》前幅云：“恸哭六军皆缟素，冲冠一怒为红颜。”後幅云：“全家白骨成灰土，一代红妆照汗青。”使吴逆无地自容。体则元、白，可为史则已如杜也。

　　偶然吟咏，可以觇人气概。三原孙豹人枝蔚《游焦山》诗：“风起中流浪打船，秦人失色海边。也知赋命原穷薄，尚欲西归太华眠。”殊非凡语。

　　王阮亭七言绝句，以梦得、义山、牧之为宗，间启秀於宋、元，艺林竞赏，大约在使事设色。予意宫词、怀古、题画、《竹枝》诸体，点染生新，自是作手，终以眼前情景，天然有兴会有情寄者，为最上乘。试会若干首，质之海内同志。《高邮雨泊》：“寒雨秦淮夜泊船，南湖新涨水连天。风流不见秦淮海，寂寞人间五百年。”《夜雨题寒山寺寄西樵礼吉》次首：“枫叶萧条水驿空，离居千里怅难同。十年旧约江南梦，独听寒山半夜钟。”《大风渡江》第一首：“凿翠流丹杳霭间，银涛雪浪急潺。布帆十尺如飞鸟，卧看金陵两岸山。”《真州绝句》第三首：“晓上江楼最上层，去帆婀娜意难胜。白沙亭下潮千尺，直送离心到秣陵。”《雨中度故关》：“危栈飞流万仞山，戍楼遥指暮间。西风忽送萧萧雨，满路槐花出故关。”《望见华山》：“蒲坂南来问钓船，风陵追上隔风烟。黄河一曲流千里，太华居然落眼前。”《灞桥寄内》次首：“太华终南万里遥，西来无处不魂销。闺中若问金钱卜，秋雨秋风过灞桥。”《荆山口待渡》：“西连丰沛走中原，风色萧萧野渡昏。一望孤城天接水，乱山合沓是彭门。”《自锦绣峰下至东林寺》：“江州郭外雪浓，翠璧丹崖锦绣重。行尽清溪三百里，东林才打午时钟。”《烈山》：“古寺红墙出翠微，莓苔石壁滴人衣。一行白鹭冲船起，上半岩松顶飞。”《嘉陵江上忆家》：“自入秦关岁月迟，栈陇树苦相思。嘉陵驿路三千里，处处春山叫画眉。”《汉州纪梦》：“照壁孤檠不自聊，隔窗寒雨打红蕉。惊回一枕乡园梦，身在西川金雁桥。”

　　圣庙幸海子捕鱼赐群臣，命赋诗。查翰林慎行诗云：“笠檐蓑袂平生梦，臣本烟波一钓徒。”称旨，内侍传“烟波钓徒”查翰林，以别于声山学士。刘廉使在园廷玑云：“可与‘春城无处不飞花’韩，同一佳话。”

　　宛平王公崇简《新岁感兴》第二者：“忆昔何人秉国成，甘泉烽火岁频惊。盈廷聚讼皆钩党，伏阙求官藉论兵。坐使威权归北寺，遂令盗贼蔺西京。五陵豪贵皆尘土，日暮青磷遍野横。”明愍帝朝事，包括殆尽。

　　真定梁公清标《古意》绝句：“边城戍卒枕雕戈，草白沙黄猎骑多。报道将军行塞外，层冰夜渡黑羊洞。”以拟唐人，在高、李颀之间。

　　四明郑刺史寒村梁晓行有句云：“野水无桥牵马渡，晓星如月照人行。”写景工绝。

　　吕文兆熊为刘在园所器，在园廉察江右，吕《登滕王阁》诗，一时传诵，气格殊健。诗云：“洪都尚有滕王阁，偶此登临秋色开。风月不随帝子去，江山如待老夫来。酒当红叶黄花劝，诗是残霞孤骛催。大手文章天亦忌，龙门千载有馀哀。”王勃龙门人，结盖借以自况。

　　“雪後天高双羽轻，金晴斜瞬暮平。谁知艮岳山头燕，风雨年年骂蔡京。”戴岩荦明说《题徽宗画鹰》诗也，殊觉新颖。

　　赵韦斋开雍《次山东门怀古》：“歌舞台空迹已更，莫愁湖水尚盈盈。英雄消歇知多少，红粉犹传身後名。”令人喟然。

　　江都王墨舟毂《岳墓》诗：“绣旗手揭宫中赐，一日金牌下十二。後先两诏死生殊，总为狱成三个字。嗟哉岳侯英且武，背嵬失取黄龙府！纵言矫诏陷爰书，也应收得中原土。岂知侯乃忠孝人，违命兴师是不臣。得地难将功盖罪，一生大节向谁伸？妖狐片语将星没，玉环老卒埋香骨。忠魂未必恋湖山，还随二帝悲寒月。”是诗无一懈笔，尤爱“岂知侯乃忠孝人”四句，可尽扫行权诸论。

　　会稽沈宜士元工诗，有《吹竹集》，绝句每入晚唐胜境。《扬州宫人斜》云：“恩宠何常判死生，玉钩斜近阿{麻女}茔。协塘帝魄痴如旧，一队香魂舞月明。”《楚宫怨》云：“巫山偏到楚疆来，行雨行拨不开。神女岂真腰更细，君王只是梦阳台。”《闻歌》云：“扬州《水调》至今传，不管离人尚未眠。一片商音何处去？分明收在泪痕边。”

　　山阴沈仲临居敬久客不得志，遗诗两卷，多凄苦之音。《边城杂咏》云：“野马悲嘶秋夜凉，边风天半叶飞扬。惊人欹枕镫明灭，始信《梁州》曲断肠。”《舟中闻雁》云：“征鸿嘹呖向南飞，回首家乡泪湿衣。此去关山无定所，难将消息寄君归”。可想其遇。

　　“木叶萧萧下，亭皋惨淡中。读诗怀柳恽，赋别饯文通。残夜雁翎白，斜阳鸦背红。计程今日去，秋尽到河东。”“一官看汝去，行李叹萧条。补被包书卷，诗囊杂酒瓢。山过虞坂脊，截太行腰。遥忆江枫冷，乡心廿四桥。”京口李基和《送江辰六之官解梁》作也，雅淡有中唐风。

</div>
    <div class="pagination">
<span class="current-page">1</span><a href="国朝诗话_page2.html">2</a><a href="国朝诗话_page3.html">3</a><a href="国朝诗话_page4.html">4</a><a href="国朝诗话_page5.html">5</a><a href="国朝诗话_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
