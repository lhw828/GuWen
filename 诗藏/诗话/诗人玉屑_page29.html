<!DOCTYPE html>
<html>
<head>
    <meta charset="UTF-8">
    <title>诗人玉屑 - 第 29 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗人玉屑 - 第 29 页/共 37 页</h1>
    <div class="content">○李长吉
△品题
元和中，韩吏部亦颇道其歌诗：云烟绵联，不足为其态也；水之迢迢，不足为其清也；春之盎盎，不足为其和也；秋之明洁，不足为其格也；风樯阵马，不足为其勇也；瓦棺篆鼎，不足为其古也；时花美女，不足为其色也；荒国陊殿，梗莽丘陇，不足为其恨怨悲愁也；鲸呿鳌掷，牛鬼蛇神，不足为其虚荒诞幻也。盖骚之苗裔，理虽不及，辞或过之。骚有感怨刺怼，言及君臣理乱，时有以激发人意。乃贺所为，无得有是。贺能探寻前事，所以深叹恨今古未尝经道者，如金铜仙人辞汉歌、补梁庾肩吾宫体谣，求取情状，离绝远去，笔墨畦径间亦殊不能知之。贺生二十七年死矣，世皆曰：使贺且未死，少加以理，奴仆命骚可也。（杜牧之）
△晦庵论李贺诗
李贺较怪得些子，不如太白自在。又曰：贺诗巧。
△高轩过
李贺年七岁，以长短之制，名动京华。时韩文公与皇甫湜览贺所作，奇之，因联骑造门求见。贺总角荷衣而出，二公不之信，因令面赋一篇。贺承命，欣然操觚染翰，旁若无人，仍名曰高轩过云：「华裾织翠青如葱，金环压辔摇玲珑。马蹄隐隐声隆隆，入门下马气如虹。东京才子文章公，二十八宿罗心胸，元精耿耿贯当中。殿前作赋声摩空，笔补造化天无功。庞眉书客感秋蓬，谁知死草生华风。我今垂翅附冥鸿，他日不羞蛇作龙。」二公大惊，遂以所乘马，命联镳而还所居，亲为束发。后举进士。贺父名瑨，或谤贺不避家讳，韩文公特为着辨讳一篇。（《摭言》）
△古锦囊
李贺未始立题然后为诗，如他人牵合程课者。每旦出，小奚奴背古锦囊，遇所得，书投囊中，及暮归足成之。（本传）
△杨花扑帐春云热
长吉诗云：「杨花扑帐春云热，」才力绝人远甚。如「柳塘春水慢，花坞夕阳迟。」虽为欧阳公所称，然不迨长吉之语。（《许彦周诗话》）
△桃花乱落如红雨
长吉有「桃花乱落如红雨」之句，以此名世。余观刘禹锡云：「花枝满空迷处所，摇动繁英坠红雨。刘、李出一时，决非相为剽窃。（《复斋漫录》）

○刘宾客
△独步元和
刘梦得竹枝九章，词意高妙，元和间诚可以独步。道风俗而不俚，追古昔而不愧。比之杜子美夔州歌，所谓同工而异曲也。昔子瞻尝闻余咏第一篇，叹曰：此奔轶绝尘，不可追也。淮阴行情调殊丽，语意尤稳切，白乐天、元微之为之，皆不入此律也。唯「无耐脱菜时」不可解，当待博物洽闻者说也。三阁词四章，可以配黍离之诗，有国存亡之鉴也。大概梦得乐府小章优于大篇，诗优于它文耳。（山谷）
△用意深远
苏子山晚年多令人学刘禹锡诗，以为用意深远，有曲折处。后因见梦得历阳诗云：「一夕为湖地，千年列郡名。霸王迷路处，亚父所封城。」皆历阳事，语意雄健，后殆难继也。（《吕氏童蒙训》）
△明月可中庭
山谷至庐山一寺，与羣僧围炉，因举生公讲堂诗，末云：「一方明月可中庭。」一僧率尔云：何不曰「一方明月满中庭？」山谷笑去。（《洪驹父诗话》）
△平淮西奇
人岂不自知耶！及自爱其文章，乃更大缪，何也？刘禹锡诗固有好处，及其自称平淮西诗云：「城中喔喔晨鸡鸣，城头鼓角声和平」，为尽李愬之美；又云：「始知元和十四载，四海重见升平年」，为尽宪宗之美。吾不知此两联为何等语也！贾岛云：「独行潭底影，数息树边身。」其自注云：「二句三年得，一吟双泪流。知音如不赏，归卧故山秋。」不知此两句有何难道，至于三年始成，而一吟下泪也！（《隐居诗话》）
△乐天评诗
杜甫善评诗，其称薛稷诗云：「驱车越陕郊，北顾临大河。」美矣。又称李邕六公篇，恨不见之，皇甫湜题浯溪颂云：「次山有文章，可惋只在碎。」亦善评文者。若白居易，殊不善评诗，其称徐凝瀑布诗云「千古长如白练飞，一条界破青山色」，又称刘禹锡「雪里高山头白早，海中仙果子生迟。」「沉舟侧畔千帆过，病树前头万木春。」此皆常语也，禹锡自有可称之句甚多，顾不能知之耳。（《隐居诗话》）
△棋诗
梦得观棋歌云：「初疑磊落曙天星，次见搏击三秋兵。雁行布阵众未晓，虎穴得子人皆惊。」余尝爱此数语，能模写弈棋之趣，梦得必高于手谈也。至东坡观棋，则云：「胜固欣然，败亦可喜，优哉游哉，联复尔耳。」盖东坡素不解棋，不究此味也。（《渔隐》）

○常建
△佳句
丹阳殷璠，撰《河岳英灵集》，首列常建诗，爱其「山光悦鸟性，潭影空人心」之句，以为警策。欧公又爱建「竹径通幽处，禅房花木深」，欲效建作数语，竟不能得，以为恨。予谓建此诗全篇皆工，不独此两联而已。其诗曰：「清晨入古寺，初日照高林。竹径通幽处，禅房花木深。山光悦鸟性，潭影空人心。万籁此俱寂，但闻钟磬音。」（《洪驹父诗话》）
常建诗「竹径通幽处，禅房花木深」，欧阳文忠公最爱赏，以为不可及。此语诚可人意，然于公何足道！岂非厌饫刍豢，反思螺蛤耶！（东坡）

卷十六
○香山
△五长
白乐天讽论之诗长于激，闲适之诗长于遣，感伤之诗长于切。律诗百言以上长于赡，五字七字百言以下长于情。（《诗苑类格》）
△造理
富贵于人，造物所靳。自古以来，多不在于少年，常在于晚景。若少年富贵者，非曰无之，盖亦鲜矣。人至晚景得富贵，未免置第宅，售奴妾，以偿其平生所不足者。如乐天诗云：「多少朱门锁空宅，主人到了不曾归。」司空曙诗：「黄金用尽教歌舞，留与他人乐少年。」读此二诗，使人凄然，诚不足为此也。（《渔隐》）
△达道
白氏集中，颇有遣怀之作，故达道之人，率多爱之。余友李公维录出其诗，名曰养恬集；余亦如之，名曰助道。其词语盖于经教法门，用此弥缝其阙，而直截晓悟于人也。余爱其诗云：「义和走驭趁年光，不许人间日月长。遂使四时都似电，争教两鬓不成霜。荣销枯至无非命，壮尽衰来亦是常。已共身心要约定，穷通生死不惊忙。」予今拟其句语，聊加变易，入于别韵，前述时景之迅迁，后述世态之不一，而终篇亦断之以「不惊」也。诗云：「义和走驭趁年华，不使人间岁月赊。春正艳阳春即老，日方亭午日还斜。时情莫测深如海，世事难齐乱似麻。已共身心要约定，古今如此勿惊嗟。」（《法藏碎金》）
△达者之词
白乐天诗曰：「无事日月长，不羁天地阔。」此达者之词也。孟东野诗曰：「出门即有碍，谁谓天地宽。」此褊狭者之词也。（《青箱杂记》）
△秀句
乐天诗：「春色辞门柳，秋声到井桐。」此语未易及。（《许彦周诗话》）
△工于对
杜子美善于用故事及常语，多离析或倒其句而用之。盖如此则语峻而体健，意亦深稳矣。如「露从今夜白，月是故乡明」之类是也。乐天工于用对，寄微之诗云：「白头吟处变，青眼望中穿。」可为佳句。然不若「别来头并白，相见眼终青」尤为工也。（《麈史》）
△草诗
乐天以诗谒顾况，况喜其咸阳原上草云：「野火烧不尽，春风吹又生。」予以为不若刘长卿「春入烧痕青」之句语简而意尽。（《复斋漫录》）
△昭君词
古今人作昭君词多矣，余独爱白乐天一绝云：「汉使却回凭寄语，黄金何日赎蛾眉？君王若问妾颜色，莫道不如宫里时。」盖其意优游而不迫切故也。然乐天赋此时，年甚少。（《王直方诗话》）
△寒食诗
东坡云：与郭生游寒溪，主簿吴亮置酒，郭生善作挽歌，酒酣发声，坐为凄然。郭生言恨无佳词，因改乐天寒食诗歌之，坐客有泣者。其词曰：「鸟啼鹊噪昏乔木，清明寒食谁家哭？风吹旷野纸钱飞，古墓累累春草绿。棠梨花映白杨路，尽是死生离别处。冥寞重泉哭不闻，萧萧暮雨人归去。」每句杂以散声。（《王直方》）
△桑落酒
河中桑落坊有井，每至桑落时，取其寒暄得所，以井水酿酒甚佳，故号桑落酒。旧京人呼为桑郎，盖语讹耳。庾信诗云：「蒲城桑落酒，灞岸菊花秋。」白居易诗云：「桑落气熏珠翠暖，柘枝声引管弦高。」（后史补）
△海图屏风诗
乐天题海图屏风诗，略曰：「或者不量力，谓兹鳌可求。赑屃牵不动，纶绝沉其钩。一鳌既顿颔，诸鳌齐掉头。喷风激飞廉，鼓波怒阳侯。遂使江汉水，朝宗意亦休。」吾读此诗，感刘隗、李训、薛文通等事，为之太息。（《隐居诗话》）
吴元济以蔡叛，犯许汝以惊东都，此岂可不讨者也。当时议者欲置之，固为非策；然不得武、裴二杰，事亦未易办也。乐天岂庸人哉，然其议论，亦似欲置之者。其诗有海图屏风者，可见其意。且注云：时方讨淮蔡，吾以是知仁人君子之于兵，盖不忍轻用如此。淮蔡且欲以德怀，况欲弊所恃以勤无用乎！悲夫，此未易与世士谈也。二说未知孰是。（东坡）
△玲珑歌
商玲珑，余杭歌者，乐天作郡日赋歌与之云：「龙胡琴，掩秦瑟，玲珑再拜歌初毕。谁道使君不解歌，听唱黄鸡与白日。黄鸡催晓丑时鸣，白日催年酉前没。腰间紫绶系未稳，镜里朱颜看已失。玲珑玲珑奈老何，使君歌了汝还歌。」时元微之在越州，厚币遨至月余，使尽歌所唱之曲，作诗送行，兼寄乐天云：「休遣玲珑唱我词，我词多是寄君诗。却向江边整回棹，月落潮平是去时。」（《脞说》）苕溪渔隐曰：东坡用此歌，夜饮次韵毕推官云：「红烛照庭嘶騕袅，黄鸡催晓唱玲珑。」又次韵苏伯固主簿重九日云：「只有黄鸡与白日，玲珑应识使君歌。」又乐天与刘十九同宿诗：「红旗破贼非吾事，黄纸除书无我名。惟共嵩阳刘处士，围棋赌酒到天明。」故东坡题杜介熙熙堂云：「白砂碧玉味方永，黄纸红旗心已灰。」「白砂」、「碧玉」，见《续仙传》。
△东坡似乐天
东坡平日最爱乐天之为人，故有诗云：「我甚似乐天，但无素与蛮。」又「我似乐天君记取，华颠赏遍洛阳春。」又「他时要指集贤人，知是香山老居士。」又「定似香山老居士，世缘终浅道根深。」而坡在钱塘，与乐天所留岁月略相似，其句云「在郡依前六百日」是也。（《王直方诗话》）
△老妪解诗
白乐天每作诗，令老妪解之，问曰解否？妪曰解，则录之；不解，又改之。故唐末之诗，近于鄙俚也。（《墨客挥犀》）
△纤艳不逞
杜牧谓白居易诗纤艳不逞，莫庄人雅士所为；淫言媟语，入人肌骨不可去。（唐本赞）
△甘露诗
沈存中谓：乐天诗不必皆好，然识趣可尚。章子厚谓不然，乐天识趣最浅狭，谓诗中言甘露事处，几如幸灾，虽私雠可快，然朝廷当此不幸，臣子不当形之歌咏也。如「当公白首同归日，是我青山狂往时」之类。（《诗史》）
乐天为王涯所谗，谪江州司马，甘露之祸，乐天在洛，适游香山寺，有诗云：「当君白首同归日，是我青山独往时。」不知者以乐天为幸之，乐天岂幸人之祸也哉！盖悲之也。（东坡）
△陵阳重厚之论
公尝曰：白乐天诗今人多轻易之，大可悯矣。大率不曾道得一言半句，乃轻薄至于非笑古人，此所以不远到。仆曰：杜子美云：「杨王卢骆当时体，轻薄为文哂未休。」正公之意也。公曰：当时人已如此。（《室中语》）

○玉溪生
△九日诗
九日云：「曾共山公把酒巵，霜天白菊遶阶墀。十年泉下无消息，九日樽前有所思。不学汉臣栽苜蓿，空教楚客咏江蓠。郎君官贵施行马，东阁无因再得窥。」《古今诗话》云：李商隐依令狐楚，以笺奏受知，后其子绹有韦平之拜，浸踈商隐。重阳日，商隐造其厅事，题此诗，绹睹之惭恨，扃锁此厅，终身不处。又唐史本传云：令狐楚奇其文，使与诸子游，楚徙天平、宣武，皆表署巡官。后从王茂元之辟，其子绹以为忘家恩，放利偷合，谢不通。绹当国，商隐归穷，绹憾不置，则商隐此诗，必此时作也。若《古今诗话》以谓绹有韦平之拜，浸踈商隐，其言殊无所据，余故以本传证之。但绹父名楚，商隐又受知于楚，诗中有「楚客」之语，题于厅事，更不避其家讳，何耶？东坡九日云：「闻道郎君闭东阁，且容老子上南楼。」又云：「南屏老宿闲相过，东阁郎君懒重寻。」皆用商隐诗也。（《渔隐》）
△杀风景
义山《杂纂》，品目数十，盖以文滑稽者。其一曰杀风景，谓清泉濯足，花上晒裈，背山起楼，烧琴煮鹤，对花啜茶，松下喝道。晏元献庆历中龙相守颍，以惠山泉烹日注，从容置酒，赋诗曰：「稽山新茗绿如烟，静挈都蓝煮惠泉。未向人间杀风景，更持醪醑醉花前。」王荆公元丰末居金陵，蒋大漕之奇，夜谒公于蒋山，驺唱甚都。公取松下喝道语作诗戏之云：「扶衰南陌望长楸，灯火如星满地流。但怪传呼杀风景，岂知禅客夜相投。」自此杀风景之语颇着于世。（《西清诗话》）
唐人以对花啜茶谓之杀风景，故荆公寄茶与平甫诗，有「金谷看花莫谩煎」之句。（《三山老人语录》）
△斫桂树
义山诗：「莫羡仙家有上真，仙家暂谪亦千春。月中桂树高多少，试问西河斫树人。」按《酉阳杂俎》云：旧传月中有桂，有蟾蜍，故异书言月桂高五百丈，下有一人，常斫之，树创随合。人姓吴，名刚，西河人，学道有过，谪令伐树。故宋子京嘲月诗亦曰：「吴生斫钝西河斧，无奈婆娑又满轮。」《缃素杂记》尝论吴生斫树事，引李贺箜篌引云：「吴质不眠倚桂树。」李贺谓之吴质，段成式谓之吴刚，未详其义。窃意箜篌引所谓吴质，非吴刚也，恐别是一事。魏有吴季重，亦名质。（《艺苑雌黄》）
△词意深妙
余知制诰日，与余恕同考试。恕曰：夙昔师范徐骑省为文，骑省有徐孺子亭记，其警句云：「平湖千亩，凝碧乎共下；西山万迭，倒影乎其中。」它皆常语。近得舍人所作涵虚阁记，终篇皆奇语，自渡江以来，未尝见此，信一代之雄文也。其相推如此。因出义山诗共读，酷爱一绝云：「珠箔轻明拂玉墀，披香新殿斗腰肢。不须看尽鱼龙戏，终遣君王怒偃师。」击节称叹，曰：古人措辞寓意，如此之深妙，令人感概不已。（《谈苑》）苕溪渔隐曰：东坡快哉亭词云：「一千顷，都镜净，倒碧峰。」用徐骑省语意也。
△高情远意
文章贵众中杰出，如同赋一事，工拙尤易见。余行蜀道，过筹笔驿，如石曼卿诗云：「意中流水远，愁外旧山青。」脍炙天下久矣。然有山水处便可用，不必筹笔驿也。殷潜之与小杜诗甚健丽，亦无高意。惟义山诗云：「鱼鸟犹疑畏简书，风雪长为护储胥。」「简书」盖军中法令约束，言号令严明，虽千百年之后，鱼鸟犹畏之也。「储胥」盖军中藩篱，言忠义贯神明，风云犹为护其壁垒也。诵此两句，使人凛然复见孔明风烈。至于「管乐有才真不忝，关张无命欲何如。」属对亲切，又自有议论，他人亦不及也。马嵬驿唐诗尤多，如刘梦得「绿野扶风道」一篇，人颇诵之，其浅近乃儿童所能。义山云：「海外徒闻更九州岛，他生未卜此生休。」语既亲切高雅，故不用愁怨堕泪等字，而闻者为之深悲。「空闻虎旅鸣宵柝，无复鸡人报晓筹。」如亲扈明皇，写出当时物色意味也。「此日六军同驻马，他时七夕笑牵牛。」益奇。义山诗，世人但称其巧丽，至与温庭筠齐名，盖俗学祗见其皮肤，其高情远意，皆不识也。（《诗眼》）
△浅近
李义山诗，杨大年诸公皆深喜之，然浅近者亦多。如华清宫诗云：「华清恩幸古无伦，犹恐蛾眉不胜人。未免被他褒女笑，只教天子暂蒙尘。」用事失体，在当时非所宜言也。岂若崔鲁华清宫诗云：「障掩金鸡蓄祸机，翠华西拂蜀云飞。珠帘一闭朝元阁，不见人归见燕归。」又云：「草遮回磴绝鸣鸾，云树深深碧殿寒。明月自来还自去，更无人倚玉栏干。」语意既精深，用事亦隐而显也。义山又有马嵬诗云：「如何四纪为天子，不及卢家有莫愁。」浑河中诗云：「咸阳原上英雄骨，半是君家养马来。」如此等诗，庸非浅近乎！（《渔隐》）

○王建（建宫词凡百有四篇，逸词九篇见于下。）
△摭实
欧阳永叔《归田录》，言王建宫词，多言唐宫中事，羣书阙纪者，往往见其诗。如「内中数日无宣唤，传得滕王蛱蝶图。」滕王元婴，高祖子，史不着所能，独《名画记》言善画，亦不云工蛱蝶，所书止此。殊不知《名画记》自纪嗣滕王湛然善花鸟蜂蝶。又段成式《酉阳杂俎》亦云尝见滕王蝶图，有名江夏班、大海眼、小海眼、菜花子。盖湛然非元婴，孰谓张彦远不载耶！又建宫词云：「鱼藻宫中锁翠娥，先皇行处不曾过。如今池底休铺锦，菱角鸡头积渐多。」事见李石开成承诏录文宗论德宗奢靡云：闻得禁中老宫人，每引流泉，先于池底铺锦。则知建诗皆摭实，非凿空语也。（《西清诗话》）
△宫词
王建宫词，荆公独爱其「树头树底觅残红，一片西飞一片东。自是桃花贪结子，错教人恨五更风。」（《陈辅之诗话》）
△花蘂夫人诗尤工
王建宫词云：「御厨不食索时新，每见花开即苦春。白日卧多娇似病，隔帘教唤女医人。」花蘂夫人宫词云：「厨船进食簇时新，侍宴无非列近臣。日午殿头宣索脍，隔花催唤打鱼人。」二词纪事虽异，造语颇同。第花蘂之词工，建为不及也。（《渔隐》）
△宫词杂它人诗
余阅王建宫词，选其佳者，亦自少得，只世所脍炙者数词而已。其间杂以他人之词，如「闲吹玉殿昭华管，醉折梨园缥蒂花。十年一梦归人世，绛缕犹封系臂纱。」「银烛秋光冷画屏，轻罗小扇扑流萤。天阶夜色凉如水，卧看牵牛织女星。」此并杜牧之也。「泪满罗山梦不成，夜深前殿按歌声。红颜未老恩先断，斜倚熏笼坐到明。」此白乐天也。「宝仗平明金殿开，暂将纨扇共徘徊。玉颜不及寒鸦色，犹带昭阳日影来。」此王昌龄也。建词凡百有四篇，又逸词九篇。或云元微之亦有词杂于其间，余以元氏长庆集检寻，却无之。或者之言误矣。（《渔隐》）
△旧跋
王建大和中为陕州司马，与韩愈、张籍同时，而籍相友善，工为乐府歌行，思远格幽。初为渭南尉，与宦者王守澄有宗人之分，因过饮以相讥戏。守澄深憾曰：吾弟所作宫词，禁掖深邃，何以知之？将奏劾，建因以诗解之曰：「先朝行坐镇相随，今上春宫见长时。脱下御衣偏得着，进来龙马每教骑。尝承密旨还家少，独奏边情出殿迟。不是当家频向说，九重争遣外人知。」事遂寝。宫词凡百绝，天下传播，效此体者虽有数家，而建为之祖耳。（唐王建《宫词》旧跋）
△山居诗
王建云：「闭门留野鹿，分食与山鸡。」魏野云：「洗砚鱼吞墨，烹茶鹤避烟。」二人之诗，巧欲摹写山居之趣。第理有当否，如建所言，二物何驯狎如此，理必无之；如野所言，虽未必皆然，理或有之。至若少陵云：「得食阶除乌雀驯」，东坡云：「为鼠长留饭，怜蛾不点灯。」皆当于理，人无得以议之矣。（《渔隐》）
</div>
    <div class="pagination">
<a href="诗人玉屑_page28.html">上一页</a><span>...</span><a href="诗人玉屑_page24.html">24</a><a href="诗人玉屑_page25.html">25</a><a href="诗人玉屑_page26.html">26</a><a href="诗人玉屑_page27.html">27</a><a href="诗人玉屑_page28.html">28</a><span class="current-page">29</span><a href="诗人玉屑_page30.html">30</a><a href="诗人玉屑_page31.html">31</a><a href="诗人玉屑_page32.html">32</a><a href="诗人玉屑_page33.html">33</a><a href="诗人玉屑_page34.html">34</a><span>...</span><a href="诗人玉屑_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
