<!DOCTYPE html>
<html>
 <head>
  <meta charset="utf-8"/>
  <title>
   定庵诗话 - 第 1 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   定庵诗话 - 第 1 页/共 3 页
  </h1>
  <div class="content">
   定庵诗话 民国 由云龙


●卷上

元人《武侯祠》七律一首，《升庵诗话》自谓见之于祠壁，喜而录之。后人遂误入《升庵集》。陈恭尹《邺中怀古》一首，或以为系释子道元作，而误入陈集者。二诗皆胎息飞卿《过陈琳墓》诗，神韵格律，如出一手。并用十二文韵，步调皆同。而各有独到之处。兹并录之，览者可以知所取法也。《过陈琳墓》云：“曾于青史见遗文，今日飘零过古坟。词客有灵应识我，霸才无主始怜君。石麟埋没藏春草，铜雀荒凉起暮云。莫怪临风倍惆怅，欲将书剑学从军。”《邺中怀古》云：“山河百战鼎终分，太息漳南日暮云。乱世奸雄空复尔，一家词赋最怜君。铜台未散吹笙妓，石马先传出水文。七十二坟秋草篇，更无人表汉将军。”《武侯祠》云：“剑江春水绿沄沄，五丈原头日又曛。旧业未能归后主，大星先已落前军。南阳祠宇空秋草，西蜀关山隔暮云。正统不惭传万古，莫将成败论三分。”余《书呈贡孙清元先生抱素堂集后》诗颈联云：“十卷遗书长寿世，一家高咏最怜君。”盖袭独漉语，然微抱素亦莫克当也。

《南部新书》记严惮诗：“春光冉冉归何处，更向花前把一杯。尽日问花花不语，为谁零落为谁开？”东坡《吉祥寺赏花寄陈述古》诗后二句全袭用之。诗云：“仙花不用剪刀裁，国色初酣卯酒来。太守问花花不语，为谁零落为谁开？”升庵在滇修通志，后有龄舵之者，遂返高蛲。有诗云：“中宵风雨太多情，留住行人不放行。借问小西门外柳，为谁将送为谁迎？”亦袭严苏语，而别有寄托者。

《洪驹父诗话》云：“世谓杜子美集中赠李太白诗最多，而李集初无一篇与杜者。”金匮杨夔生《匏园掌录》，至谓李不酬杜，似司马之对卧龙，惟有坚壁不战，是古人第一胜着。不知李集有《尧祠赠杜补阙》诗“我觉秋兴逸”云云，固不独“饭颗山头”之句。（见段成式《酉阳杂俎》。）又吴曾《能改斋漫录》复举李集中《沙邱城下奇杜甫》一篇。可知李寄杜诗，亦复不少。张禺山与杨升庵交谊至厚，屡有寄升庵诗，亦颇有疑杨之少寄禺山者。然《升庵集》中有《重奇张愈光》诸作，可知二人倡和往复，固无间然也。世之疑李白、升庵，以工部、禺山诗名相埒，颇怀嫉忌者，可以释然矣。

禺山有诗云：“昔日汉使君，化虎方食民。今日使君者，冠裳而吃人。”又云：“昔日虎使君，呼之即惭止。今日虎使君，呼之动牙齿。”又云：“昔时虎伏草，今日虎坐衙。大则吞人畜，小不遗鱼虾。”或曰“此诗太激”。禺山曰“我性然也”。升庵戏之曰：“东坡喜笑怒骂皆成诗，公诗无喜笑，但有怒骂耳。”禺山大笑。见陈继儒《虎荟》。

予昔游西湖，特至右台山，访俞曲园墓。其墓道有牌坊，上镌曲园篆书—联云：“不妨姑说梦中梦，自笑已成身外身。”盖用山谷自赞其真语；而山谷又取之僧淡白诗句也。山谷赞云：“似僧有发，似俗无尘；作梦中梦，见身外身。”淡白诗云：“已觉梦中梦，还同身外身，堪叹余兼尔，俱为未了人。”

洪北江以探花假归。嘉庆四年正月，赴邓尉看梅花，自光福镇舍舟而骑，友人供张甚盛，北江有诗纪之，某末二句云：“一路癯仙供清福，本是玉皇香案吏。”迨是年九月谪戍，以除夕行至塞外，与牛羊共处，复有句云：“相伴竟无人，牛羊共除夕。”一岁之间，荣枯如是。

渔洋《送门人梁元肃佥事之建昌》二首，其一云：“带雨晚云归越嵩，浮花春水下瞿塘。西行莫道岷峨远，更渡蜻蛉万里长。”其二云：“十载兵销打箭炉，碉楼千里戍烟孤。不妨车骑临邛去，鬓影春风问酒炉。”按建昌古名邛都，非司马相如与卓文君卖酒之临邛也。临邛去成都只三驿，邛都则十驿而遥，在越嵩打箭炉之南。蜻蛉水则在滇边，赴建昌所不必经之水也。渔洋诗似误认建昌为临邛，又以越嵩、瞿塘、蜻蛉、打箭炉等地，参错言之，于地址均有未合。此诗想在典蜀试之前，否则不致讹误如此。

冒鹤亭《小三吾亭词话》云：莼客（李莼客慈铭）家居，连不得志于有司。昀叔先生（周星誉字畇叔，鹤亭外祖也。）怜其才，劝之纳赀为郎，假馆授餐，为游扬于周商城、翁常熟、潘文勤，莼客之名始大。《白华绛跗集京邸冬夜读书》四首，乃并翁潘而诋之。谓其仅争章句，孜校碑版、彝器，不能伏阙争颐和园之不修。虽立言有体，抑非莼客所宜出诸口云云。按莼客与昀叔昆仲，凶终隙末，不悉其所由致。但据莼客日记，谓初次集赀被骗，致丧其赀，继乃罄其产，始得官，颇疾首痛心于周氏。然其日记中，关于诋斥周氏者，后皆抹去，既见其有悔心。至《冬夜读书》诗，则固讥斥赵伪叔一流人，非诋翁潘也。其诗第三首云：“其间稍才俊，大言益嚣嚣。碑摊漠魏字，器列商周朝。问以六经目，茫然坠云霄。”盖莼客平日极不满于撝叔一流，斥为庸妄钜子。谓其空疏无具，徒以碑版金石，炫世沽名。第四首云：“冗官未食禄，涕泪徒沾胸。伏阙讵可效，草奏谁为通。负此读书力，仅争章句功。”系自抒所怀，有老杜开心君国之意，均与翁潘无涉。鹤亭以周氏之故，不慊于莼客，而深文周纳之，亦过矣！

保山盛西楼茂才，清才峻节。回匪之乱，死于城下。余守水昌时，犹见其《太保山寺题壁》一律云：“莽莽妖氛卷地来，那堪把酒上高台。日沉大壑豺狼出，月暗边城鼓角哀。局坏事原难措手，时危天亦吝生材。严寒未动春消息，嘱咐梅花且莫开。”又题《首阳山怀古》云：“乘时建业岂无才，世异黄虞亦可哀，有骨不埋他姓土，无人更上此山来。两难兄弟千秋绝，万古君臣一死开。莫怪至今忠义少，蕨薇不复有根荄。”又《都门留别刘蕴斋、丁柳堂、曹星槎诸君》云：“未曾言别已潸然，好景如花过眼前。王粲诗怀因客健，张翰归思在秋先。关河定有同游梦，文字能无再见缘。遥指天边一轮月，滇南燕北共团圆。”又《春日述怀》云：“好山迎我笑颜开，日日芒鞋破晓来。多事悔分牛李党，著书那有马班才。夕阳芳草供诗料，狎客歌儿共酒杯。如此风情如此景，名场心事已全灰。”其他作载之遗集者甚多，录此以见其倜傥风慨云。

赵樾村丈曾举参议院议员，赣宁事起，国会解散，拂袖南归。承示《竹枝词》数首，其一云：“大德年修寺以名，崔巍双塔表严城。却寻松子楼何在，歇绝年来钟磬声。”又：“曹家馆子翠湖边，专卖螺蛳味亦鲜。酒肆而今盛珍错，谁知风物道咸年。”又：“去头折翼炙枯红，薄蘸醯盐小酌中。蚱蜢缘何呼谷雀？谷田秋老赵如风。”“饯蜜熬膏利远行，山檀硕大此邦名。一文一串山林果，笑听儿童唱卖声。”其末章云：“噩梦曾游羿彀中，高飞一举见冥鸿。大傀安国南柯郡，赤蚁方争意气雄。”盖犹有鸿飞冥冥之恩也。

甲午中日之役，海军交战时，任冲锋者为邓世昌，与提督所率军舰相去数十里。邓所率即致远舰，孤力无助。接触后，舰身受敌弹甚多，不一小时，已洞穿数十孔。行将沉没，乃开足马力，向敌舰猛冲，与日海军主舰，同时沉没。世昌挟两爱犬殉焉。武进费屺怀《江村归牧诗集》中，《感事》四律，内一首云：“风马云车吊国殇，海天如镜恨茫茫。死能必赴悲狼晖，善果难为泣范滂。竟奋空拳当矢石，未间长鬣对躲腔。‘楚些’哀怨无穷意，终古涛声撼夕阳。”即为世昌发也。

近人周越然藏有《残明纪游诗》、《高峣纪游诗》两种，自谓为集部中篇页最少者。两书皆明嘉靖中刊本。《纪游诗》明黄中著，蓝印白口双鱼尾，四周双边半叶八行，行十九字，全书仅十四叶。内前后序四叶，图一叶，诗仅四叶。诸家次韵诗五叶。清《四库》未收。中字西野，括苍人，平那氏之乱，滇人德之。《十二景诗》，明杨慎著。全书仅四叶，每半叶七行，行十五字，字大如钱，纯作颜体。上白口题“高峣诗”三字，下黑口，其上作横乌丝二，单黑鱼尾，鱼尾与乌丝间记叶数，四周单边，未注著者姓名云云。按此诗已见《升庵集》中，特印刻精工之单行本，则未之见。前书亦于滇事有关，惜未得见。

谢茂秦《四溟山人集》，在赵王府前后凡三刻。其刻于嘉靖丁未者，凡四卷，名《四溟旅人集》。刻于万层丙申者，名《四溟山人全集》，凡二十四卷。刻于甲辰者，就前本重加校订。清《四库全书》著录者为十卷本，则盛以进据赵府本选辑者，仅一千一百五十九首。较赵府甲辰本二千三百四十九首者，尚不及半。盖赵府本流传极罕，当时馆臣未尝寓目，故仅据汪氏进本著录耳。茂秦以五律见长，苏合原、宋辕文、钱牧斋、沈归愚、李莼客诸家评论皆同，而尤以《养一斋诗话》为最详确。诗话云：茂秦以五律擅长，厥有二种。规摹盛唐者，似其少作。声调高亮，格律老苍。属对精工，章法完密，似赵承旨之书，文待诏之画。人工精到，微乏丰神。隽句新情，篇中所少。至于中年，渐就颓放，写怀潦倒。欲法少陵而笔谢沈雄，思殊深曲。又复不加矜琢，动爱清疏。仅类中唐，不臻杜境。颓唐衰飒，未免织卑。顾神到之时，亦饶姿态。高亮不如曩作，而幽胜觉有微长。二种之间，瑕瑜互见。夫诗家上乘，生动为先。少陵擅长，此其秘享。即盛唐王、岑，初唐沈、末，何勿皆然。顾惟工稳之余，天才敏秀，乃能以笙簧之雅奏，谱脆滑之新声。是俊逸清新，正高亮老苍之进境也。茂秦当日，必以此判为二种，改弦易辙，分轨回辕。遂使两法不兼，并成偏至，岂不惜哉！茂秦与于鳞绝交之事，说者多谓倚恃绂冕，凌压韦布，此明代科目标榜之积习。于鳞遗书绝交，至有“岂可使眇君子肆于二三兄弟之上”之语。意茂秦兀傲肆言，亦有为诸君所不能堪者乎。观其《杂感寄都门旧知》诗云：“嗟哉处流俗，冥心可无醉。鸱鹄为家祥，凤鸾非世瑞。奈何君子交，中道两弃置。不见缄与石，相合似同类。文字生瑕疵，邓林叶纷坠。”其言绝痛，毋亦有悔心乎。

王逸塘《今传是楼诗话》，载湘阴郭筠仙侍郎，与左恪靖同里旧交，迄后恪靖督粤，筠仙以巡抚同城，卒挤而去之。筠仙由粤东假归，《述怀留别》诗有云：“谁言肺腑戈矛起，惭愧平生取友心。”即为恪靖而发。按筠仙与恪靖生同里闸，重以婚姻，（侍郎女配恪靖犹子，又为其孙聘恪靖侄孙为妇。）恪靖乃一再倾之。其始末备载侍郎所为自叙。略云：吾与某公至交，垂三十年，一生为之尽力。自权粤府，某公忽来书，自谓百战艰难，乃得开府，鄙人竟安坐得之。虽属戏言，然忮心亦甚矣。嗣是一意相与为难，绝不晓其所为。终以四摺纠参，迫使去位而后已。意城自湖南寓书，（意城名昆寿，侍郎弟。）告以某公力相倾轧，鄙人尚责其不应听信浮言，迨奉开缺之旨，始知其相逼之甚也。某公所上四摺，大都以不能筹饷相责。则吾自信以一人支拄大军月饷三四十万，皆出一心筹画，实为有功无过。最后—摺，专及潮州厘务，皆不容事理，不究情实，用其诡变凌铄之气，使朝廷耳目全蔽，以枉鄙人之志事。其言诬，其心亦太酷矣。区区一官，攘以与人，无足较也。穷极诞诬，以求必遂其志，而使无以自申，然后朋友之谊以绝。往在胡文忠营，文忠尝言天下糜烂，岂能安坐而事礼让，当以一身任天下之谤，但得军饷稍给，吾身有何顾恤。每举以告某公。为文忠悲，亦重以自悲也。

清顺治开科殿撰为东昌傅相国以渐。相国尝扈驾随行，骑蹇驴归行帐。世祖在高处眺望，摹写其形状，为图以赐。改唐人诗句戏题云：“状元归去驴如飞。”其图作两奴左右侍，一执鞭拥驴项而驰，一回顾若有所语。骑驴者微须，若四十许人，以手扶其肩。衣履悉如清式，惟貂冠朱缨，无顶戴，盖国初制尚未定，至雍正十年始加顶戴也。图为相国子孙什藏，至光绪中，陈代卿犹见之。载于《御画恭纪》。

云南赘婿为子，浇风恶俗，极碍文化进步。余于清季主《云南日报》笔政，及民国二年任教育司时，均有恳切之文告，劝导禁止。师荔扉先生《滇系》中，亦有极警辟之文字。兹阅《雪桥诗话》，乃知此风由来已久。鄞县袁德达字性三，号近斋，乾隆初年以郎中出为永北知府。水北冶金沙江外万山中，贫瘠顽悍无礼教。无子则以婿为子，不立宗法，乖离忿怨之声不绝。至则理谕法禁，令晓伦理、知羞恶。居二年，以礼去宫，归作《东归篇》，其略曰：“满目荒山榛，山城一壶系。悬隔金沙外，谁复思抚字。地僻杂夷獠，生狞多猛气。利乖父子恩，诟谇况兄弟。族乱宗法亡，无子子赘壻。锢婢囤众雏，生子非伉俪。济济胶庠英，耳不闻六艺。吁嗟俗如此，掉首不忍视。疲氓似巢禽，板屋架岩际。二月春雨生，锄缦杂姒娣。乐岁一饱难，身无完衣衣。甫释行李艰，又对此凋敝。龚黄召杜贤，才薄何由继。郁结摧心胸，设施虑无自。为之凌故渠，宛转引灌溉。为之营始耕，开仓给廪绿。为之平旧徵，铢粒必亲莅。为之董塾师，训课依传记。时复虑囚余，亲指六经义。放衙行田间，劳动不辞瘁。譬彼蚕三眠，温厚以为饲。又如病起初，药石忌猛厉。绸缪二载中，稍稍起颠踬。嗟手风木悲，北堂凶问至。方寸既已摧，何能复谈治。”一片慈祥，熟憋教养，亦良二千石也。

阮文达有《题大理石画》诗云：“洱海十九峰，云气出其穴。温则合为雨，寒则霏成屑。即使为彩云，变化同一瞥。异哉石中云，舒卷自怡悦。石可使云生，亦可使云结。终未散干风，千年不磨灭。”又七言云：“苍山平列十九，峰峰黛色参天浓。惟第十峰居正中，最高常与云霞冲。”又云：“造物笔墨何手持，何年穴山为画师。岂独胜于画师画，更得巧合诗人诗。”见金淮生《粟香随笔》，文达《擎经室集》中不载。（《续集》中未识曾收入否。）又宋芷湾《大观楼》七言古诗：“大观楼外水茫茫，大观楼内客飞觞。楼外波光楼上酒，相映湖山罨画苍。”亦不载《红杏山房诗集》中。

《粟香随笔》谓“《北江诗话》云：顺德黎明经简年甫四十而卒，所存诸诗，尚足睥睨一世。余按二樵之卒，已逾古稀，足迹未出岭南，与北江本末识面，故有此误”。以上为随笔语。又近人王逸塘《今传是楼诗话》亦云：“北江于同时诗人，独取岭南黎简、云间姚椿，以其能拔帜自成一家。”又云：“作诗造句难，造字更难，若造境造意，则非大家不能。近日顺德黎明经简，颇擅此长。年甫四十而卒，然所存诸诗，尚足以睥睨一世。二樵卒年，似不止四十，容续孜之。”以上皆王君诗话语。余按二樵卒年五十二，见其所著《五百四峰草堂诗》中。金君久宦岭南，乃谓其年逾古稀，不免失之眉睫矣。又王君诗话中，载郑叔问《杨柳枝》词仅五首。郑词系廿四首，皆佳，固不仅五首也。张鸣珂《寒松阁谈艺录》备载之。

二樵诗意境字句，均极新警。如集中《答同学问仆诗》所云：“霜警钟候鸣，悲壮秋清爽。草暖虫细吟，幽咽春骀荡。”其自况最为真切。句如：“屋后数叠山，低昂赫而平。盘盘蓄气势，结为一石青。”又：“四时转两鬓，万感赴独立。”又：“岸阴渔板白，潮大水村寒。”又：“灯明树间扉，犬吠花上月。”又：“日薄嗡花气，风恬软鸟声。”七言如：“长卿白首怀琴畔，小杜青春付竹西。”“旧客独深今雨契，一宫初罢百骸尊。”绝句如：“春潮春草绿满野，桃花李花明压檐。高楼远色冷于水，细雨斜风人下帘。”又：“横江渡头江水蓝，东风旗影落澄潭。人生莫作横江吏，日日江头数别帆。”四言如：“世人望我，我方闭门。薜萝幽深，外有白云。”均极遒警清旷之致。若“生后尚生辰，生辰哭死人”诸语，则粗直不成诗矣。二樵制题小序，亦极隽永。如：《华首台后至洗衲石》云：“时青天空寥，白云未急。幽鸟一声，山翠已落。”《冲虚观至朱明洞》云：“地深天高，石危人小。万树负势，泉洒中林。盖太古以来日色未展也。”又：“山中古泉，若可汲引。松梢白云，与人去留。”又《黄龙观寻陈琴知不得》云：“云萝既深，日月自远。姓名已更，形貌亦。空山漫漫，滋我太息。”与大谢制题之“山南树园，激流植援”、谭友夏西山诸作，清复幽峭，后先媲美。

峨周立崖先生，尝偕诸名士小饮。屏间有画碧桃白头翁一幅，为题赋诗。众苦缀合不易，立崖先成，落句云：“蟠根合有三千岁，青鸟飞来也白头。”座客叹服。（见汤大奎《炙砚琐谈》）。

无锡秦大樽（朝钉），一字岫斋，由部郎出守楚雄，以古循吏自期。后丁内艰，遂不复出山。著有《消寒诗话》一卷，笔力简括，惟间有过当语。如云：“至贵州镇远府登陆，其地高于武陵几千丈。由镇远至贵阳府其高更几千丈。由贵阳至云南府会城，其高更万丈。故滇南视天为稍近，星辰皆较大，光芒煜煜逼人。更可异者，滇省一交冬至，地气全温煦如春和时，梅花尽放。至正月桃李满山，烂如云锦。且中原冬至，日景最短，而《滇》南冬至日景长与春分后彷佛。此非身历者不知，语中原人，或未之信也”云云。按今日实测，自海防至滇，渐上渐高，至昆明约高出海面五千尺，何至高逾万丈、星辰皆较大耶？惟春气较早，花开较内地为先，亦不致于冬至后日景反长也。秦颇工诗，有《蛟蛋瓶歌》最奇辟。其五、七字如“霜钟殷四壁，夜坐似深山”，“风梳平树，云涌一楼山”，“山容入室僧初定，庭际无花草亦香”，“一枕春风眠不住，门前知卖马兰芽”。俱有佳致。

《消寒诗话》记温泉一则云：温泉余所试者三处。离京五十里曰汤山，有泉甚热，必放水一时许而后可浴。江南和州曰香泉。二泉皆琉璜气。云南安宁州有温泉，水清而和，浴有浮垢，转瞬即流去，杨升庵题曰“域外华清”。去泉百许步，有古寺曰云涛，颇宏敞，室宇精洁，士夫浴温泉者寓焉。山茶二株，高二三十丈，花时红照天半。红梅二株，唐宋物也，大合抱，香闻十里。余曾有诗云：“水暖自然滋草木，山空都作好楼台。”余每至会城，辄枉道三十里一过焉。又纪：禄丰县于府为极西，过县则楚雄境矣。有阮塞曰老鸦关，两山倚云，中通一径，骑不并，舆不双，往来相遇，一人急趣岩畔，贴岩立，让来者过，然后可行。如此六七里抵关，关有居民百余家。过关乘高而下，行陇亩中，里许，复升高崖巅。鸟道萦纡，一线百折。如此十余里曰狮子口，盖在昔用兵所必争之险。过此二险，地渐坦夷，山石秀丽，如小李将军画。水声潺潺，石桥横跨，曰启明桥。桥畔多紫薇花，开时粲粲如锦绮。余曾作小词，今仅记其半云：“鸾鹤飘摇无处所，绛云飞下层霄。玲珑石畔紫薇娇。便应携玉笛，吹过启明桥。”万里蛮荒，亦自有洞天福地。叙启明桥前后风景，尚系实录。又叙杨林海，谓似西湖，与其幕友宋君相倡和，亦有一绝云：“君怜千顷澄湖面，我忆双旌使粤西。八面望衡湘水曲，停桡三日为浯溪。”按杨林海即嘉丽泽，秦以为又似浯溪也。

《今传是楼诗话》纪左恪靖倾郭侍郎筠仙去位事，《说元室述闻》、《凌霄一士随笔》均载之。《诗话》又纪翁常熟排挤张广雅事，谓闻之陈庵。广雅绝句，系泛言当时朝局中人，并非专指常熟而言。诗系《过张绳庵宅》四首，其末首云：“廿年奇气伏菰芦，虎豹当关气势粗。知有卫公精爽在，可能示梦儆令狐。”诗意虽以赞皇譬绳庵，以令狐比常熟，然亦藉以抒愤，诋斥叔平，词意显然。《石遗室诗话》卷十一引《抱冰堂弟子记》于《送同年翁仲渊殿撰从尊甫药房先生出塞》诗，自注诗后云：“药房先生在诏狱时，余两次入狱省之。录此诗以见余与翁氏，分谊不浅。后来叔平相国，一意倾陷，仅免于死，不亚奇章之于赞皇。此等孽缘，不可解也”云云。然则谓“虎豹当关”之诗，系泛言朝局，非确论矣。清光绪初，左恪靖入为枢臣，为恭忠亲王等所搂，不能久于其位，出督两江。仁和吴子俊（观礼）久客文襄幕，亦有诗道其事。其《冢妇篇》“小姑暨诸妇，或恐志不侔”等语，即为恪靖发也。嫉忌之念，克治为难，其始不过文章位望之私争，继乃影响于朝局时政之得失。吁，可畏哉！

壬戌津浦道中，遇同学南昌程撷华，彻夜谈诗，极多妙解。近代诗家，最倾服者，范肯堂、桂伯华、查初白诸人。为余诵肯堂《过泰山下》一首云：“生长海门狎江水，腹中泰岱一峥嵘。空余揽辔雄心在，复此当前黛色横。蜿蜒痴龙怀宝睡，蹒跚病马踏莎行。嗟予即逝天高处，开阖云雷傥未惊。”雄健律，不娩作家。伯华初名赤，后易名念祖，皈依佛法，勇猛精进。所为诗不离佛化，而浑脱浏亮，不染板重晦涩之弊。其《题撷华易庐集》，叠十一真韵至五六次，而各有精意。如押真字：“定中面目本来真”，“蒲团坐破始全真”，“与谁披豁见天真”，“木石顽冥也证真”，“众中留取性情真”，“问取仙才梅子真”，妙绪层出不穷。其清修梵行，冥心独造，可称末世特出之士。庐江陈子言赠以诗，有“长斋肖摩诘，清啸得苏门”。又：“嗟君独高蹈，甘露沃灵根。”可以知其品概矣。至初白诗逾万首，得于玉局、放翁为多，然牵率应酬，率易之笔亦不少。可知诗贵精不贵多也。

顾亭林先生诗，用典精切，山阳徐黍宾先生嘉为之一一注明，并明季稗史，清初旧闻，比附牵合，咸具首尾，成《顾诗笺注》二十卷，可谓亭林之功臣。暇日翻阅，略举数首，可以概见。如《汾州祭吴炎潘章二节士》云：“一代文章亡左马，千秋仁义在吴潘。”用《宋书孝义传》王韶之赠潘综吴逵诗“仁义伊在，惟吴惟潘”，“投死如归，淑问若兰”。《遇郭林宗墓诗》：“应怜此日知名士，到死犹穿吉莫华。”用《北齐书恩幸传》薛荣宗奏曰：“向见郭林宗从冢出，着大帽吉莫华。”《奇同时二三处士被荐者》云：“与君成少别，知复念苏纯。”用《后漠书》苏纯性切直，士友相谓曰：“见苏桓公，患其教责人，久不见，又思之。”不言之意均藉苏纯一语，曲曲传出。其精切如此。

全椒薛慰农《初抵杭城即事》诗：“向晨谒大吏，如妇见舅姑。”及“礼成屈一膝，欲坐仍趑趄。大吏但颔颐，答拜姑徐徐。”写前清官场丑态，惟妙惟肖。又江叔《拟寒山诗》：“仆持客刺入，工人怒其仆。何不为我辞，劳我具冠服。出乃握客手，若恨来不数。相对笑嘻嘻，谁知真面目。”与薛诗同一机趣。又：“张三作窃去，忽建六纛回。李四拥八绉，新自为贼来。天地乐包容，谁论才不才。有口欲谈之，不如衔酒杯。”又：“眼见慕势人，求入不可得。利彼体生痔，而以舐树德。”与郑国容之“轩冕者谁子，讥我不善变。禽兽之富贵，宁敌人贫贱”，皆不免于愤懑激急，有失诗人含蓄婉委之旨矣。

梁节庵有《过龙文旧园》七律二首。其一云：“鹿已生雏竹有孙，再经华屋怆生存。清光留照当时月，芳意曾题半亩园。遗器东厢吾忍觌，明珠南越世方喧。射鹧身手湮沉早，不搏天骄大此门。”按龙氏园在西湖清波门外，即俗所呼南阳小庐也。园不大而位置楚楚，水木明瑟，室中陈设，亦极精雅。余每至西湖，必往作竟日勾留。楼上悬梁手书此诗，并将诗中本事，详注于下。不读其注，不知诗中“芳意”“明珠”等语之来历也。梁与龙为中表亲，故梁又有挽陈简持一联云：“关中见赏鹿尚书，回思万里驱车，行在烽烟诗一束；天上若逢龙表弟，为道孤臣种树，崇陵风雨泪千行。”所谓龙表弟，亦指龙氏，与鹿巧对，皆当时人也。

明王兆云（元桢）《挥麈诗话》载杨升庵逸词数首，谓系题妓家者，王行甫在滇中得之。升庵在滇，为避谗计，颇风流好事，每多题赠之作。或以其词涉绮靡，故不收入集中，兹录于此。“酝造一场烦恼，只因些子恩情。阳台春梦不曾成，枉度雨云朝暝。燕子那知我意，莺儿似唤他名。消除只有话无生，早去心头自省。”“倚醉深关朱户，佯羞怕捧金觥。背人弹泪绕花行，唱尽新词懒听。本是为郎调护，当初枉道无情。英雄摩勒肯重生，赎取佳人薄命。”“自有嫩枝柔叶，何须补柳添花。低声昵语似雏鸦，肠断东桥月下。

香雾清辉何处，春风今夜谁家。五花娇马七香车，趁此小乔未嫁。”“玉指管生弦脸，朱唇语颤声羞。动人一味是温柔，为甚两眉长皱。不惯秋娘渡口，乍离阿母池头。临邛太守最风流，肯许凤求凰否。”

查夏重（即初白）诗，间有应酬率易之作。金淮生《粟香随笔》云：初白《宾云集》，与竹坨同至闽南联句及纪游诸作，皆集中上乘。惟赠汪悔斋方伯一首，有人评云：“煌煌大篇，极口褒奖，究其极不过索一荔枝东道耳，何笔墨之不自重如此。”又云：“此种诗不宜存之，不独累诗品，亦累人品。”诸语责之綦严。然如《中山尼》一篇，为宋荔裳女存真，《王文成纪功碑》、《洪武铜炮歌》、《汉口三月三日》、《寒食舟中》、《夹马营》、《入插》、《闸口观罾鱼者》诸篇，皆洋洋洒洒，诗意兼工。入仕以后，则佳制寥寥，谁谓诗不因境而益工耶。

宋荔裳自浙西观察，移官四川。康熙壬子，蜀中寇乱，荔裳方在部，闻家人被难，忧愤而卒。有女才及笄，流落至滇中，为王某室。腧年而寡，遂祝发投中山为尼，名道启。有侍婢王氏，亦相随入道，名庆光。至壬戌五月，二人避兵入山，又被悍卒掳之东下，迫胁至再，以死誓不从，卒委之而去。欲往依旧侣海成，随浙商行抵铜仁，为逻卒所疑，送于官。太守叶滋斋廉得其实，欲送还乡里。女以父母俱故，无家可归，求结茅清修，忏除夙孽。时杨自西少司方抚黔，饬所属从其请。查悔余内翰适在杨幕中，赋《中山尼》一篇，以纪其事。吴槎客《拜经楼诗话》言之綦详。而盛百二《柚堂笔谈》载济南教授莱阳周某言，玉叔女实未遭辱，有侍女挺身代之云云。或周以荔裳乡人，为之讳而云然欤。

清道光咸丰之交，内乱外侮，纷至沓来。曾文正、李文忠、胡文忠、许仙屏、郭筠仙辇，先后以词科名人，出而夷大难，膺钜任，丰功伟烈，炳耀旃常。而同时如陆建瀛、何桂清、叶名琛等，亦皆以词科人才，出当大任，身败名裂，殃及国家。何贤不肖相去若是耶？三君之事迹始末，薛叔芸纪之特详。兹见近人所著《说元室述闻》，纪名琛事尤赅备，为撮记于此，并录其被扩后所作诗，其志亦可悲矣。先是道光二十七年，英人照会广督耆英，请易约。且援闽沪故事，要求入城来往。耆英期以二年。及期，耆已去。徐广缙为粤督，叶为巡抚，拒之。二人以是得晋子男爵。叶自是遂易视英人。咸丰二年，叶晋粤督，授体仁阁大学士，英人申前请，叶复托词拒之。至六年九月，以水师搜划艇私运烟土事，遂启衅。英人攻陷海珠炮台，叶不为抵御计，但貌似镇静，实一无准备，粤人所以有“不战、不和、不守”之讥也。至七年十一月，英人入广州城，拘名琛下船。八年正月，至孟加喇，初住河边炮台，三月二十五日移大里恩寺花园。居楼上，日唯诵《吕祖经》。至九年三月病殁。所住之楼名镇海楼。在楼年余，住傺无聊，有题壁二律云：“镇海楼头月色寒，将星翻怕客星单。纵云一饭军中有，争奈诸军壁上观。向戌何心求免死，苏卿无恙劝加餐。任君日把丹青绘，恨态愁容下笔难。”“零丁洋泊叹无家，雁札犹传节度衙。海外难寻高土粟，斗边远泛使臣槎。心惊跃虎笳声急，望断慈乌日影斜。惟有春光依旧返，隔墙开遍木棉花”。

庚子七月拳匪之乱，滇中谣言四起。有谓北京议和，已将云南割让者；有谓各国在京，别有拥立者。滇中官绅，筹商谋自卫。丁衡三镇军，初以勤王号召，到省后为官绅留办团练。朱筱园先生适在其幕中，示余感事诗五首。其已刊之《穆清堂诗集》中，未及载也。为备录于此。其一云：“天柱东倾地轴浮，连兵海国入皇洲。六龙未决轩辕战，八骏非为穆满游。长乐宫前传警跸，定昆池上罢乘舟。关山戎马无消息，不到新亭泪已流。”其二云：“红巾如草蔓齐燕，螳臂难当铁甲船。突厥兵先临渭水，契丹盟未插澶渊。金戈难挽西斜日，玉弩群惊北极天。二圣创垂应继武，不堪回忆顺康年。”其三云：“大柄谁教竟倒持，争攻景教毁妖祠。入援边帅飞传檄，告庙纶音泣誓师。十六国分西晋乱，九重门启北军移。滇云恐继燕云割，玉斧休挥划界时。”其四云：“翠华下殿孰勤王，紫色蛙声闹未央。幸陕事殊元孝武，入关都定汉高皇。播迁不信三灵改，恢复犹期一旅强。自古秦中天府国，从今雪耻胆应尝。”其五云：“燕山北望五云多，畴誓收京夜枕戈。无复渔阳挥铁骑，空怜凤阙偃铜驼。回銮父老思迎跸，留守公卿唤渡河。宗社有灵王气在，秋风麦秀漫兴歌。”

元遗山《中州集》以诗存人，佳构甚稀。然王渔洋《池北偶谈》称刘无党（迎）之歌行，与李长源（汾）之七律，不减唐人及北宋大家，南宋自陆务观外，无其匹敌，尔时中原人才，可谓极盛云云。说者谓渔洋北方人，不无阿私之见。李越缦亦谓《中州集》可取者无多，标举数首，以概其余。党承旨（怀英）《和道彦至》云：“山光凝黛水浮空，地僻偏宜叔夜慵。尚喜年登更冬暖，敢论人厄与天穷。君方有志三重浪，我已无心万里风。拟葺小园师老圃，绿畦春溜引连简。”诗不过清稳，以合越缦旨趣，特为标出。《分甘余话》则谓胡元瑞历举中州诸人，特标刘迎、李汾，亦是具眼。然刘不称其歌行，李不举“烟波苍苍孟津戌”一联，谬矣。

西昌吴清渠明经源，清才绩学，惜不中寿，所诣未竟。幼时在蜀，屡间友人称道其经解史论，窃心服之。于诗颇宗《选》体，多会心之作。犹记其《拟谢休沐重还道中》一首云：“倦游聊息辙，薄宦思解组。颇怀松菊心，焉知道路阻。伊阙有停云，洛川无近浦。灞柳多飘荡，江花自媚斌。鹳龋弄溪沙，鸳鸯鸣中渚。山远楚歌迢，风疾吴帆舞。登高眺乡原，泪落不可数。感此拨朱徽，遥情激清羽。谁与识予心，劳劳怅归处。才薄怯圭璋，学小亲农圃。明月照金樽，盘阿可晤语。”清渠为成都尊经书院高材生，常问业于王壬秋。壬秋《湘绮楼日记》亦记有吴源质问经义事。后病殁于成都。览其诗者，谓“登高眺乡原”数语，殆成语谶云。清渠又有《拟陶渊明读山海经》九首，兹录其六首。其一云：“昆仑峙天柱，瑶府飞月精。巍巍此帝都，出入尽百灵。神陆握其柄，开明爰作屏。褰裳希高躅，谁与湔尘形。”其二云：“赤泉涣如绮，而乃在圜邱。神木翼其上，日夕相沉浮。丹井喷珠沫，橘英耀华流。为问不死国，宁有长年爱。”其三云：“招摇有奇树，四照花发光。洞庭多灵草，二女临傍徨。苎芜为佩带，芍药为门堂。如何望苍梧，不能过潇湘。”其四云：“造化本无为，斯人任巧智。帝江炳灵照，浑敦乃神异。妙道法自然，歌舞由一气。无为凿耳目，请谢蒙庄议。”其五云：“黄帝奋神武，乃与蚩龙战。应龙致风雨，神魃下大。思以荡国变戳，沮洳不可湮。所性岂殊致，斯理难具论。幽安何所喜，山膏何昕嗔。”大抵效壬秋所作。壬秋固宗《选》诗，非汉魏以上诗不措意者也。

余甲辰会试，出刘伯良（元弼）先生房，已备中矣，以策对中有过激语，为主司所槟。尔时少年气盛，固不自知也。场后房考录出，往见先生，为余言之，深致惜焉。先生后以吏科掌印郎主，简云南拖西清。不久即终于任所，未竟厥施也。曾示余旧作数首，《戊戌奇怀义密陈右铭》二首云：“鞅掌栖迟誓不辞，三年铃阁鬓成丝。繁霜自值民讹煽，白日能回帝鉴知。汉扇低徊怜皎洁，楚风寥落有雄雌。喧天万口纡筹策，不是江陵出救时。”“玉块然送碧岑，未堪谣诼续歌吟。焦原却立知谁是，沧海横流始自今。投绂只如寒土日，杜门遥识省愆心。向来笺问成疏阔，翟尉无劳慨世深。”盖右铭方以党人事获谴家居也。又《七盘岭大风望长安》一首云：“八水朝宗地脉雄，龙飞王气入关中。郊原霜露如初日，车驾河山起大风。北颅鲸鲵横碣石，东来鸡犬识新丰。西都形胜千年复，咫尺终南接汉宫。”盖庚子护从西行时作也。《甲辰大梁春闱即事》云：“春风猎猎动高旌，静极微闻远市声。隔院楼台疏雨歇，闭门钟鼓夕阳晴。云雷大泽鱼龙出，日月中天稷契生。世变奇才须应运，救时端不负科名。”其为时爱才之意，溢于言表。

同学岭南胡子贤（祥麟）父子弟兄俱隽才，子贤尤蕴藉。尝有《癸卯十月行聘》五言律八首，极饶风致。一云：“四海犹多难，何当便有家。山头皆草木，世上少桃花。风雨陶三径，文章温八叉。大江东去也，寒月起铜琶。”二云：“故国三千里，当年先大夫。风流唯半刺，宦迹古三吴。远岫倦还鸟，空庭啼夜乌。天高树不静，七尺此顽躯。”三云：“白云飞不见，两点但金焦。萧寺暗凉月，寒江喧暮潮。卅年衣上线，一管市中箫。红树家何在？终天铁瓮桥。”四云：“长兄少多病，今在古匡庐。先子宦游地，频年幕府居。曾携和靖鹤，去食武昌鱼。小阮官如豆，随人匏系初。”五云：“吹埙间伯氏，仲氏又吹簏。池滇生芹藻，乡园恋荔枝。龙蛇惊落笔，鱼鸟淡忘机。昵昵小儿女，琴声作颖师。”六云：“行矣投荒似，滇池万里云。谈兵短主簿，揖客大将军。烟雨百蛮险，山河一雁分。先兄行第四，下马亦能文。”七云：“身世同流寓，而公许与齐。从来女子意，不作腐儒妻。故里少君鹿，中宵士稚鸡。御沟清见底，红叶可能题。”八云：“闻道丈人事，风寒秋半潭。曾官古司马，有子并乘骖。天下多皮相，诸公却眼馋。娩无镜台玉，雅值褚河南。”其兀募不凡之概，可以想见。子贤工书法，逼肖刘文清公。一别廿年，闻尚官河朔间。幽燕烽火，草木皆惊，知必有抚时感事之作，恨未得尊酒重论也。

壬寅公车北上，宿沾益，见邸壁有题诗一绝，和诗三首，均思致不凡。曾记于《北征日记》中。因无署款，不知何人所作。后赵樾村丈见之，谓同学何君筱泉曰：“其诗余所作也。”为录于此：“十二年中两状头，可能忠孝副君求。天津桥上闻鹃叹，漫翔人才冠九州。”似系为贵州赵夏两状头发，后两君皆所表见。樾丈之言，其信矣乎！和章云：“逐逐名场等烂头，千金骏骨更谁求。祖龙余今犹烈，大错何从铸九州。”又：“刀弧帖括等虚车，黑大圆光制策书。持此进身持此取，求才屡诏意何如。”又：“痴狂竞说鬼盈车，哀痛千言有檄书。东去骆驼难厌敌，当时忠义竟何如。”皆后到者所和，樾丈已不及见矣。

壬寅北上，于除夕到镇远府，阻风雪不得前。邸寓无俚，读壁上诗自遣，皆前此公车先辈所作，颇多佳句。曾嘱居停勿抹去，并记于《北征日记》中。有署太瘦生原倡“如”韵一首，和者至十余叠。除已录于日记之四首外，尚有雪道人三首云：“慷慨高歌杜老如，秋风秋雨叹茅庐。酒樽更话连床夜，饭颗重逢戴笠初。容易坐销残腊景，相怜犹是异乡居。寒山一笑推窗入，也学吟肩峭耸予。”“自笑风尘缚茧如，几番归梦绕田庐。算来百岁会真少，火尽诸家乐志初。卖犊休耕课儿读，白鱼供馔奉亲居。南山有约终当践，载酒东邻更过予”“昕夕都门辱款庐，凌云才气识相如。剧怜文字多憎命，坐惜林泉赋《遂初》。逐日末应羁骥足，避风聊且学爰居。江湖满地诗怀好，手版劳劳会笑予。”太瘦生即樾丈，雪道人或谓即王仲瑜廉访，未知是否。又梦鱼子三首，录其二。云：“北去南来旅燕如，秋风又坐水边庐。无双才子修文早，第一仙人应运初。生死何常真似梦，功名有待且幽居。悲歌不尽年华感，客馆孤灯苦对予。”“两载光阴觉昨如，骊歌又促出蓬庐。书传驿使迢遥远，倚棹江声欲乃初。汗漫游来常作客，水山佳处暂留居。与君三十余朝伴，倘问栖栖不解予。”昆池钓徒云：“大好溪山画不如，何须觌面侈匡庐。月横野淑雪消后，酒醒江城客到初。故旧几人悲梗断，神仙一例好楼居。胸中也有闲邱壑，多愧先生首倡予。”“风景乡关那不如，旷观大地亦吾庐。一江暮雪帆归处，三度寒梅梦破初。更喜故人携轸至，最难野店枕流居。与君漫着烟霞屐，底事勾留莫问予。”“频年犊鼻困相如，空对青山守故庐。驿路星霜残腊后，江城灯火小春初。囊中秋水藏龙气，云裹闲巢问鹤居。计到长安花正好，春风有约未忘予。”太瘦生再叠前韵云：“一笑须弥芥子如，三间归卧有瓜庐。掉头心事寻巢父，屈指英雄失本初。去马来牛呼任尔，续凫断鹤意何居？女要不解《离骚》旨，摇啄申申亦詈予。”各诗押“初”韵多佳句，仍以太瘦生两首为词超韵稳，非和章所能及也。乡先达诗，传者无多，为备录之。

巴县梁叔子（正麟）以丁酉拔贡，纳赀官滇，署姚州知州。时予居外家，岁时相晤，颇有倡和。示余《舟过金陵》七古云：“昨来新食武昌鱼，倍忆吴凇江口鲈。双轮如驶不得泊，两计日行千里余。就中吴会繁华绝，瓜洲灯火秦淮月。一自城南燕子飞，金陵王气全销歇。三十年前苦战争，上将尘兵铁瓮城。今日雨花台畔水，潮头犹带鼓鼙声。”《己亥清明日，房陈周三君招由西城出北郭游莲花池即席有作》云：“房侯好游老成癖，追惧选胜忘头白。陈季高才不受羁，年少周郎称裙屐。西郊北郊天气清，人来人去唱歌行。烟花照路游丝绕，池柳空青春水生。昨朝一病柴门卧，熟食不饱人无那。喜作斜丛五日游，遂教殷浩愁城破。他乡春色花争发，酒入空肠芒角出。千觞不醉宜催诗，相扰还依金谷罚。诗成酒醉且销忧，欲把昆池换莫愁。絮飘萍散浑无定，何处明年续旧游。”又《过广通为蓝大令邀留即席赋赠》二绝云：“我辈而今谈吏治，经心仁术几兼赅。栽花满县寻常事，多少荆榛费剪裁。”“寸丝斗粟关怀切，暑雨祁寒入寐深。只有政声无政迹，一分惠爱一分心。”君时方英年，锐欲有为，惜提庙租、集公款等事，不免操切。新政未举，而民已病矣。

吴门潘礼堂，游幕来滇。丰神奕奕，非时流比也。就楚雄府石晋卿先生幕，有《感事》二律云：“鸿爪东西记不真，头衔端合署游民。天涯阅候寒更暑，宦海论交越视秦。贤令名高标栗里，故侯风渺忆平津。劳劳车马无聊甚，邓禹旁观欲笑人。”“刺虎屠龙愿未酬，磨将菱角作鸡头。乡情易惬皆吴语，旅思难销类楚囚。落叶声乾凄大壑，悲笳梦远度边楼。长城万里期谁许，清泪随风散九州。”

刘禹三方伯，书法文清，几可乱真。余事并工诗画，尝见其自题山水一绝云：“元江一水锁雄关，到此筹边苦未闲。堆案文书方画诺，又将余墨洒云山。”盖在蒙自关道任时作，语意雄阔潇洒，有俯视一切之概。

蜀东魏佐臣孝廉，风流倜傥，吐属不凡。尝见其成都与友人赠答诗数首云：“骊歌唱出锦官城，绕郭青青送客行。香草美人添别意，落花流水笑浮生。崎岖世路知无定，贫贱交游最有情。万里云山抛不得，梦魂夜夜绕寒更。”“仲宣日日强登楼，迢递关河寄浪游。杯酒寒灯知客味，蛮烟瘴雨逼人愁。迷离云树劳高望，突兀童山夹乱流。惟有中天明月好，清辉一夜照州。”“桃花潭水想粼粼，又别江南一度春。觐面便知名下士，谈心恰是个中人。联床风雨应能再，结契苔岑自有真。此道而今如弃土，纷纷轻薄总非伦。”“纵横今古几徘徊，余子声华安在哉？不朽功名关学问，倘来富贵总尘埃。知君自是匡时器，笑我难为济世才。榛莽苍苍聊溷迹，还期转瞬倚云栽。”

杜培之明府，工画梅花，老干纵横，不落时下习气。书宗北魏，古昧盎然。偶有题画之作，亦落落无尘坌气。尝见其七古一首云：“北风卷地群芳歇，造物破荒生奇杰。傲骨冲寒一夜开，九十春光忽漏泄。我昔北游雁门关，关头八月即飞雪。茫茫世界尽如银，惟有此君心似铁。试为君家一挥毫，犹觉四座英风烈。平生肝胆税向谁，惟有高卧袁安能使我心折。”

李厚安太史《五华山晚眺》诗：“海光一线白，山色四围青”，“管弦新月上，灯火酒人归”等联，极能状昆湖翠海景致，今则天时人事，几历迁移。山川犹是，非复当年风味矣！又厚安《秋兴》诗有云：“且共老农歌乐岁，霜锋不用淬鹈。”按《尔雅注》：“鹈似凫而小，膏可莹刀。，蒲历切；必益切。”杜子美诗：“健笔凌鹦鹉，钴锋莹鹈。”“王渔洋诗：“雄剑霜寒淬鹈。”均作仄声用，厚安用作平声，似未合。

金匮杨夔生谓：诗虽有为而作，然古人多以自写其性情。而曲土小生，往往索解于解之外，曰某句刺某事，某章刺某人，温厚和平，荡然无遗。至于字句多引前人之诗，谓其某字本于某人，亦过矣。盖多读书，则落笔自无杜撰，岂择其为某人之字句而用之哉！握氏之言如此。然古今人读书多，见诗多，作诗多，则搞词命意，不免相袭。其最显者，如李嘉礻右之“水田飞白鹭，夏木啭黄鹏。”王摩诘加“漠漠”“阴阴”四字而成七言一联。按此系前人旧说。嘉行辈似在摩诘后，不应反袭李诗也。又摩诘《汉江临》诗：“江流天地外，山色有无中。”欧阳文忠公长短句云：“平山栏槛倚晴空，山色有无中。”全用王句。陈简斋《伤春诗》：“孤臣霜发三千丈，每岁烟花一万重。”实袭元遣山《寄杨飞卿》诗“西风白发三千丈，故国青山一万重。”何逊《入西塞》诗：“薄云岩际出，初月波中上。”老牡云：“薄云岩际宿，孤月浪中翻。”只易四字。此词意之并同者。又有词少异而意同者，如张曙《途中间蝉》前四句云：“每岁听蝉处，那将此际同。孤村寒色裹，野店夕阳中。”李中正《闻子规》前四句云：“何处正当闻，声声欲断魂。暖风芳草岸，残日落花村。”蒋钩《孤雁》后四句云：“苇岸风吹雨，沙汀月照霜。还同我兄弟，零落不成行。”又颜之推《家训》云：“《罗浮山记》云：‘望平地树若荠。’故戴嵩诗云：‘长安树若荠。’”孟浩然《秋登方山》诗云：“天边树若荠，江畔洲如月。”实用嵩诗。又宋陆农师《贺王荆公父子俱侍经筵》诗云：“润色圣猷双孔子，调燮元化两周公。”盖本于杜诗“侍臣双宋玉，战策两穰苴。”杜诗语合分际，陆则过矣。荆公《晚年闲居》诗云：“细数落花因坐久，缓寻芳草得归迟。”实本于王摩诘“兴阑啼鸟缓，坐久落花多”。徐师川自谓荆公诗与渠所作“细落李花那可数，偶生芳草步因迟”，系偶似之耶？窃取之耶？善作诗者，不可不辨云云。然徐诗实不如荆公之间适优游也。与庸人之“山自古来和石瘦，水因秋后漾沙清”，《雪浪斋日记》有“背秋转觉山形瘦，新雨还添水面肥”，实本于前句而不及也。又荆公“一水护田将绿绕，两山排闼送青来”，盖本于五代沈彬诗“地隈一水迎城转，天约群山附郭来”。沈又本于许丁卯之“山形朝阙去，河势抱关来”，而各有胜处。岑嘉州诗：“渡口欲黄昏，归人争渡喧。”孟襄阳《夜归鹿门》诗云：“山寺呜钟昼已昏，渔梁渡头争渡喧”，盖本于岑诗。王逸少有“山阴路上行，如在镜中游”之句，沈云卿遂有“船如天上坐，人似镜中行”，老杜遂有“春水船如天上坐，老年花似雾中看”之句。大白亦有“人行明镜中，鸟度屏风裹”一联，盖触类而长之也。杜牧“故乡七十五长亭”，盖用太白“沙礅至梁苑，七十五长亭”句也。老杜“身轻一鸟过”，本于虞世南之“横空一乌度”。黄豫章之“断肠声裹无声画，画出《阳关》更断肠”，本于李义山之“断肠声裹唱《阳半》”。实不胜枚举也。

近时诗家，多有脱胎古人名作而意境增新者。如：陈太初（沆）《出都诗》“不有霜雪威，讵识阳和德”，实本于唐吕温《孟冬蒲州关河亭》诗“严冬不肃杀，何以儿阳春”。其曾孙陈仁先《天宁寺听松声》诗：“斜阳红满地，雷雨忽在巅。仰看四沆寥，声出双松间。属耳倏已远，飞度万壑泉。”写听松声，神韵欲绝。然实本于黄涪翁之“日晴四无人，声出高林际”。仁先演为三韵六句，意境较深长矣。李拔可《夜坐示贞壮并寄剑丞江南》诗“眼中时事益纷纷，默坐相看我与君”，实本于元遗山《眼中》诗“眼中时事益纷然，拥被寒窗夜不眠”，均为起句。曾蛰庵《花朝江亭谯集》诗“疲蹇倦皂路，游遨欣近郊。所思缓郁纡，得闲轻脱逃”，实本于柳柳州《避西亭》诗“谪弃殊隐沦，登陟非远郊。昕怀缓伊郁，讵欲肩夷巢”。垫庵五言古诗多摹《选》体，此则实出柳州。江叔海五言古，亦办香《选》诗，多有酷似者。

王仲宣《公谯诗》：“儿眷良不翅，守分岂能违。”李善注：“言上见恩遇，不翅过于本望。”杜子美诗“方驾曹刘不翅过”，即本王诗。《家语》孔子曰：“爱人之谓德教，何翅惠哉！”不翅，犹过多也。见《能改斋漫录》。近人李审言笺注汪容甫《自序》文“受诈兴公，勃溪累岁”，久觅出处未获，后得之于《世说新语假谲》篇。王文度弟阿智，恶乃不翅，当年长而无人与婚。孙兴公有一女，亦僻错，又无嫁娶理，见阿智乃言“此定可，殊不如人所传”。后乃知兴公之诈，为之欣喜。解不翅二字，只引《说文》段注。再以《漫录》所引证之，益见明确。
  </div>
  <div class="pagination">
   <span class="current-page">
    1
   </span>
   <a href="定庵诗话_page2.html">
    2
   </a>
   <a href="定庵诗话_page3.html">
    3
   </a>
   <a href="定庵诗话_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
