<!DOCTYPE html>
<html>
<head>
    <meta charset="UTF-8">
    <title>现成话 - 第 2 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>现成话 - 第 2 页/共 15 页</h1>
    <div class="content">　　辗转孤衾梦不成那堪今夜月偏明痴心欲向嫦娥问人死可能有再生
　　玉碎珠飞已半年芳魂即在雨花巅[室人墓在金陵雨花台畔]冰轮到处明如许咫尺偏教各一天
　　黄花供亡室像前
　　一幅遗真供草堂黄花瓶插胜焚香看他此日幽贞色忆尔当年激烈肠珍惜多曾暗滴露摧残却恨早经霜虽然寂寞秋容冷到底芳心未忍忘
　　秋夜对月
　　中夜踌躇对广寒霏霏冷露湿衣单可怜十载他乡月何日身归故国看
　　元日祝黄舜仪五十
　　椒花酿寿酒元日祝嵩辰运转阳和美筹添海屋新芝兰香绕砌松柏老同春百岁刚才半行将称庆频
　　归宁口占
　　十载身漂泊今朝脚暂停流光看逝水故旧叹晨星松菊存三径椿萱茂百龄衡门虽冷落犹胜作浮萍
　　寒夜偕二弟由东林寺返棹
　　休嗟日暮与途穷一叶将维野寺东楝树碶开潮正顺铜盆浦到月方中弟兄倡和欢无定字句推敲诗要工独恨未曾制大被寒威那禁逼孤篷[自注楝树碶铜盆浦皆南乡地名]
　　丁卯元日[六十八]
　　椒酒辛盘祝岁华案头重整旧生涯几枝画笔兼诗笔数点梅花带雪花幸际太平夭子世惭称矍铄老人家杖藜到处逢迎有蔗境偏佳愿正赊
　　甲辰除夕[四十五]
　　岁月分新旧容颜屡变更人皆忙碌碌我独冷清清雪里梅堪折镫前诗漫成一年惟此夜坐守到天明
　　春日偶成
　　茅屋柴屝乱石墙儒家区宇只寻常昨从豪贵门经过不论银钱巧样装
　　趁船不及沿途口占
　　畅饮高斋才出门小舟先已到前村橹声欸乃随波远帆影依稀隔岸存廿里又劳双足力一身忙得两头奔半生多被贪杯误旧病原来不绝根
　　清明苦雨
　　先于惊蛰发雷声雨到清明尚未晴鸠妇失巢音惨怛蜗牛黏壁势纵横禁烟爨下空怀古插柳门前亦应名满眼韶华狼藉过芒鞋不作踏青行
　　春日苦雨[六十六]
　　雨雪连绵一月余春光九十半成虚夭桃怯冷红难吐垂柳含烟绿暗舒曲蘖生与交最密孔方兄会面偏疏晴岚何日飞天际把我愁怀略翦除[自注唐叶法善有道术一日会朝官满座思酒忽有一少年称曲秀才突入座谈论不凡法善心疑焉以剑击之应手堕地化为瓶榼中有美酒共饮而嘉之曰曲生风味不可忘也〇晋鲁褒见外戚恣横贿赂公行乃作钱神论以讥之曰钱之为体有乾坤之象亲之如兄字曰孔方]
　　咏七姊妹花二律
　　纷纷篱落鬬轻盈恰似同胞一乳生殊色娉婷浓闲淡幽香缥缈细偏清眼前纵谓非男子宅外行看出贵甥此日摽梅齐欲赋芬芳莫不擅佳名
　　不须开谢论虚盈春老犹能次第生浓抹淡妆神自逸栉风沐雨韵偏清根穿篱畔寻佳偶枝出墙东毓外甥粉黛成羣三共四难为姊妹浑呼名
　　僧房七姊妹花
　　只合香闺与画栏僧房鬬丽惹疑端风前袅娜疑成队月下绸缪怕落单佛固有心能不动僧非无眼必偷看夙根纵谓原清净李下瓜田究未安[附李世澄僧房七姊妹花诗此花只合在红楼何事僧人供案头姊妹难为夸粉黛四三一色羡风流暗伤寂寞扳盈匊错爱繁华贮满瓯梵罢偷看娇欲语依稀勾引小比邱]
　　辛未春苦雨叹[七十二]
　　自笑年来老更痴迂疏情性有谁知三春寂寂门常闭尽日昏昏榻未离觅句口宽心里急看花眼饱肚中饥此身勿药犹强健只有穷愁不可医
　　雪窗偶兴
　　三间茅屋野田中雪趁风威四面攻绕径寒梅珠错落拂檐修竹玉玲珑酒无賖处怎当冷诗未工时岂久穷尽日煨炉支闷坐却疑身在水晶宫
　　重游虎邱[时八月十三日]
　　傍岸停舟上虎邱风光不异昔年游千人石畔还寻句双井桥边再倚楼归去故乡刚半路算来佳节近中秋姑苏纵是繁华地客况如何得久留
　　残菊
　　寒威几度减秋光此日凭栏径已荒无复幽香来几席惟余傲骨鬬风霜繁华要识皆虚幻色相终归有尽藏又是一年花事了沈吟篱畔九回肠
　　白菊
　　非红非紫亦非黄篱畔亭亭只淡妆说到无瑕霜莫妬看来有影月难藏寒梅零落终输叶秾李妖娆或逊香弗受阳和恩一点独标清白擅秋光
　　柱侄毕姻[时己巳十月十六日]
　　小登科值小春天红叶黄花满眼前三十新婚遵古礼一双白璧种良缘西成才子名原著东渡佳人德预传高大吾门从此日鹿鸣麟趾看明年
　　栋侄毕姻
　　唾手功名已占先蟾宫此夜会婵娟人皆竞咏螽斯什我亦欣歌燕尔篇好把青衿联绿鬓定知白玉种蓝田至亲伯侄毋相谑诗要风流始足传
　　挽李山文
　　阔别芝颜十数秋山河迢递恨悠悠我今重访乌衣巷[山文居金陵闸之东巷名乌衣]君已先登白玉楼堪叹人琴俱寂寞凭谁诗酒共绸缪从来勿堕双眸泪此日难禁似雨流
　　挽周延庆[亦金陵诗友]
　　聚首刚三载离羣竟十年我今来自下君已赴黄泉泪向风前洒神从梦裏传精灵如不昧请鉴此诗篇
　　补祝杜汉臣五旬寿
　　梅萼舒香近寿筵称觞未得列羣仙与君屈指差三月算我虚名长一年[予生十一月汉臣生次年正月]寡过工夫原有素知非学问得新传寻芳偶入邹溪畔补祝深惭意未专
　　芦浦访旧
　　芦江风景似蓬莱处士柴门傍水开绕屋徧栽栖凤竹沿堤多筑钓鱼台经行几度曾留句过访今朝又举杯自叹十年人渐老儿童相见转疑猜
　　咏草人
　　装束真如野老身荷戈又拟是真人漂摇一笠支风雨昼夜无眠耐欠伸逸以待劳可谓智威而不猛近乎仁论功漫说垂青史博得名称草莽臣
　　归路口占
　　整帆忽转石尤风一叶扁舟浪打篷性急翻疑归路远时难莫怪客囊空酒期敌冷沽偏剧诗想抒怀媿未工堪笑相须相遇者漫劳迢递嘱鳞鸿
　　游育王寺
　　叶落山空秋气寒梵王宫在白云端回头渐觉麈氛远入眼能令境界宽妙喜泉香频品试古松台静足盘桓相传舍利知何物笑倩阇黎借我看
　　过谢千秋斋中[在瑞芳庵]
　　羡君饶逸兴设帐借禅林屋有三间半山无一里深老僧供素饭稚子伴高吟清绝黄昏候书声杂梵音
　　大寒节忆庚弟穷途苦况[时子被困匿山寺]
　　休嫌寂寞寄僧房遥忆征人愈可伤冻合关山千里雪寒侵鞍马五更霜穷愁客路难赊酒病想家乡欲断肠堪叹真如南北雁何时羽翼复成行
　　喜庚弟北回[时在武林]
　　征鞍薄暮解禅关忽见人从天际还行李依然前去样风尘却改旧时颜一番旅况同予诉半载离情得尔删无那相逢犹是客故乡南望白云间
　　送庚弟归里用前韵
　　漫言迢递隔乡关帆饱春江指日还好去殷勤传我意更须婉转慰亲颜倚门盼望情休切陟岵兴嗟泪稍删一片归心千里共相随魂梦路途间
　　武林书怀
　　自怜两鬓渐如丝客里身心倍护持日短颇宜早晚粥夜长多得应酬诗逢人厮叫终难惯到处乡谈久便知寄语故园子弟辈租豪无复少年时
　　步游湖畔
　　闲情片刻欲如何一向西泠一度过保俶塔来湖渐近钱塘门出路无多眼前美景收难尽笔底新诗吟复摹神禹当年迹未徧不将半勺与宁波
　　赠张彦方入武闱
　　举世全才莫若君昂藏儒雅武兼文千言倚马真无匹百步穿杨更出羣伫看眼前轻拾芥应知足下早生云司衡已入鹰扬选金榜名标独冠军
　　夜过燕子矶风狂月蚀舟中同程遴庵刘绥人赋此
　　江村解缆已三更拉得高朋惬素情月蚀当头天忽暗风来扑面浪横生迷离莫辨峯峦影澎湃频令客子惊试倩篙师询去路可曾相近广陵城
　　渡钱塘江遇雪
　　触目江山近故乡欣然冒雪渡钱塘寒潮落尽平沙远归鸟飞迟驿路长偪仄肩舆容倦足萧条行李叹空囊归家莫补清贫计惟有离情诉一场
　　同人拉游光溪予因醉甚诗以却之
　　几杯落肚脚先柔热闹场中足懒投贺老祠前常阅历葛翁井畔向淹留楼头不异街头月路里何如梦里游素性疏慵今且醉小诗聊当脱身筹
　　偶成
　　为薄功名懒学儒口中从不说之乎游心一片山和水落魄多年江与湖酒没滓渣常惹醉诗无脂粉自然粗生成情性终难挽牛马凭人向我呼
　　秋夜漫成[时在武林]
　　一别乡关心已伤何当秋夜倍凄凉窗虚斜透银蟾影屋小多藏金粟香到老不清惟酒债纵穷难舍是诗囊半生牢落江湖上那得知交话短长
　　落叶
　　岂为甘漂泊风狂不自由绕窗随蝶舞逐水伴鱼游句羡吴江冷情同宋玉愁归根原有素无复恋枝头
　　客中冬至[时在维扬]
　　漫说阳生气象殊飘零客舍倍踌躇无鱼不羡弹长铗待兔宁教守旧株触目异乡惊物候检囊归计叹锱铢此身空逐风尘老骨肉何时一室娱
　　枯木
　　老树经秋早槎枒古院东枝疏不碍月叶脱尽随风但得根荄固何妨色相空阳春应有待指顾又生丛
　　辛未元旦[七十二]
　　青阳随候转白发逐年新老固同人老贫非只我贫椒盘偕妇女诗句寄交亲懒逐趋承事呼儿答比邻
　　遣怀
　　篷茅寥落两三椽时把残编结静缘贵则谅来无我分贫还不肯乞人怜差看芳草逢佳节偏效黄杨厄闰年诗兴尚豪题满壁敢云四壁未萧然[自注苏东坡诗园中草木春无数只有黄杨厄闰年〇黄杨岁长一寸若遇闰年则退一寸]
　　无题
　　潇洒衣冠半旧新家尝蔬食味偏真旷怀不羡高牙贵乐志长甘陋巷贫酒贳一樽偕妇子诗吟几句示同人年来颇有林泉兴拟结渔樵作隐沦
　　题走马镫
　　看徧花镫到处精从空更匝一虚营纷纷荷戟连镳过隐隐扬鞭逐队行不用军威严纪律惟凭烽火巧权衡儿童勿解循环理只道中藏百万兵
　　缑城中秋遇雨[缑城即今宁海县台州府属]
　　云拥缑城雨未收官衙此日度中秋漏声已下催诗句檐溜频添数酒筹座客知音多洒脱主人乡谊更绸缪街头莫讶无明月乘醉何难秉烛游
　　九日登龙山[在湖广荆州府城西北]
　　旅闷思除除甚艰且乘佳节上龙山孟嘉醉后风知趣桓景游时祸得删多插黄花遮白发频斟绿醑衬朱颜异乡胜境观难再不尽峯巅誓勿还
　　金陵遇三弟北回
</div>
    <div class="pagination">
<a href="现成话.html">上一页</a><a href="现成话.html">1</a><span class="current-page">2</span><a href="现成话_page3.html">3</a><a href="现成话_page4.html">4</a><a href="现成话_page5.html">5</a><a href="现成话_page6.html">6</a><a href="现成话_page7.html">7</a><span>...</span><a href="现成话_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
