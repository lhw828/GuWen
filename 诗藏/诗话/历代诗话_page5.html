<!DOCTYPE html>
<html>
<head>
    <meta charset="UTF-8">
    <title>历代诗话 - 第 5 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代诗话 - 第 5 页/共 63 页</h1>
    <div class="content">　　洪兴祖曰艺文志云屈原赋二十五篇然则自骚经至渔父皆赋也后之作者茍得其一体可以名家矣而梁萧统作文选自骚经卜居渔父之外九歌去其五九章去其八然司马相如大人赋率用逺游之语史记屈原传独载懐沙之赋扬雄作伴牢愁亦旁惜诵至懐沙统所去取未必当也自汉以来靡丽之赋劝百而讽一无复恻隠古诗之义故子云有曲终奏雅之讥而统乃以屈子与后世词人同日而论其识如此则其文可知矣朱熹曰楚辞寓情草朩托意男女以极游观之适者变风之流也其叙事陈情感今懐古以不忘乎君臣之义者变雅之流也至于语冥昬而越礼摅怨愤而失中则又风雅之再变矣其语祀神歌舞之盛则几乎颂而其变也又有甚焉其为赋则如骚经首章之云也比则香草恶物之类也兴则托物兴辞初不取义如九歌沅芷澧兰以兴思公子而未敢言之属也然诗之兴多而比赋少骚则兴少而比赋多要必辨此而后词义可寻读者不可以不察也
　　祝尧曰骚者诗之变也诗无楚风楚乃有骚何耶愚按屈原为骚时江汉皆楚地盖自文王之化行乎南国汉广江有汜诸诗已列于二南十五国风之先其民被先王之泽也深风雅既变而楚狂凤兮之歌沧浪孺子清兮浊兮之歌莫不发乎情止乎礼义而犹有诗人之六义故动吾夫子之听但其歌稍变于诗之本体又以兮为读楚声萌蘖久矣原最后出本诗之义以为骚但世号楚辞初不正名曰赋然赋之义实居多焉自汉以来赋家体制大抵皆祖原意故能赋者要当熟复于此以求古诗所赋之本义则情形于辞而其意思髙逺辞合于理而其防趣深长成周先王二南之遗风可以复见于今矣
　　吴旦生曰比于乾卦禹贡方之南董比兴犹云似也中垒尊之为经而世直称骚经谓招字以锡号或作志以程篇犹云始也荆溪言昭明文选不并归赋门而别名为骚后人沿以骚称不知题义以余论之此正所谓扬之过实抑之损真者矣经之后赋之先天地间忽出此一种文字自是别具一体以骚命之可也而牵文之见必起而问曰史记离骚者犹离忧也言忧愁幽思冀幸君之一悟也王逸序离别也骚愁也言已放逐离别中心愁思以讽谏君也说文骚扰也言忧烦扰也解者纷更奚以名篇余以所释虽殊总览斯文风格凿空不经人道自应别名一体以骚命之可也经者常也赋者铺也夫既命之矣即后之拟骚骚也反骚亦骚也皆以骚命之可也一体也【困学纪闻云楚语伍举曰德义不行则迩者骚离而逺者距违注骚愁也离畔也伍举所谓骚离屈平所谓离骚皆楚语也扬雄为畔牢愁与楚语注合】
　　庚寅
　　离骚帝髙阳之苗裔兮朕皇考曰伯庸摄提贞于孟陬兮惟庚寅吾以降王逸注皇美也言我父体有美德以忠辅楚世有令名以及于己寅为阳正故男始生而立于寅庚为隂正故女始生而立于庚言已以太嵗在寅正月始春庚寅之日下母之体而生得隂阳之正中也吴旦生曰癸辛杂识皇祖皇考者按诗思皇多士诗记引顔注汉书云美也皇就章为顔注云正也大也泰誓我皇多有之孔传训皇为前赵南塘云此训为是皇不仕者乃故不仕也【嬾真子云皇览揆予所谓皇者三闾称其父也后人遂以皇览为进御之书悮矣】
　　正月始春厥日庚寅盖木德王于春令禀气之正因名正则此所谓揆予而锡予也
　　名字
　　离骚皇览揆予于初度兮肇锡予以嘉名名予曰正则兮字予曰灵均王逸注言正平可法则者莫过于天养物均调者莫神于地髙平曰原故名为平以法天字为原以法地
　　吴旦生曰五臣注正则犹云原也灵均犹云平也旧注以平为名原为字与前引自诋误然则王叔师谓名平法天字原法地误矣听纪谈云古之人有小名有小字盖屈原字平而正则灵均则其小名小字也理差胜
　　戈庄乐参疑云名在庚韵均在真韵旧本皆不注叶音考之真庚韵又无古叶按道藏歌云廷自嘉防金书东华名贤安密所戒相期阳洛汧名弥延切汧苦坚切韩愈东野夫子诗问天主下人薄厚胡不均天曰天地人由来不相闗均居员切闗圭切俱入先韵
　　江离秋兰
　　离骚扈江离与辟芷兮纫秋兰以为佩
　　吴旦生曰宋板作离今作蓠王逸注但谓江离辟芷香草名困学纪闻云江离吴録谓临海水中生正青似乱发广志为赤叶红花今芎防苗曰江离緑叶白花又不同药对以为麋芜一名江离按芎防藁本江离麋芜并相似非是一物也淮南子云乱人者若芎防与藁本顔师古云江离似水荠今无识之者然非麋芜也药对悮耳古今注谓芍药可离唐本草可离江离然则芍药江离也
　　传曰德芬芳者佩兰古之佩者各象其德故芬芳者佩兰也邵伯温云细叶者春花花少濶叶者秋花花多周益公云予问园丁则曰春兰夏芷秋蕙冬荪叶茎花色往往多寡不同予以古书考之屈原离骚纫秋兰以为佩张衡东京赋秋兰被涯又思赋幽兰可喻潘尼赠河阳诗流声秋兰之类言兰以秋而花也屈原九歌春兰秋菊【隋阳烟花録用此句】陆机庭中奇树诗劝友兰时往注春时也梁元帝诗春兰本无絶唐太宗诗春晖开紫苑淑气媚兰汤之类此言兰以春而花也宋玉招魂光风转蕙汜崇兰抱朴子春惠秋兰陆机悲歌行春芳伤客心蕙草饶淑景是蕙亦可言春矣本草图经蕙七月中旬开花至香是蕙亦可言秋矣故离骚曰兰芷变而不芳荃蕙化而为茅【说文荃荪同音文选以荪壁为荃壁】盖合四者而言之湘君歌亦云薜荔柏兮蕙绸荃桡兮兰旌湘夫人则并言荪壁兰橑蕙穆芷葺司马相如长门赋抟芬若以为枕席荃兰而茝香乃知四时香草同出异名叶常青而花随时自屈宋至汉唐皆于兰蕙互言春秋园丁未为无据
　　离骚有春兰秋兰石兰王逸注皆曰香草不分别也本草又有泽兰如薄荷微香荆湘岭南家多种之与兰草大抵相类师古以兰为泽兰非也
　　刘次庄云九歌秋兰兮青青緑叶兮紫茎今沅澧所生花在春则黄在秋则紫然春黄不若秋紫之芬馥也杨升庵云人家盆植如蒲萱者乃兰之别种曰荪与芷耳惟緑叶紫茎春华秋馥则楚骚所称纫佩之兰也
　　宿莽
　　离骚朝搴阰之朩兰兮夕揽中洲之宿莽
　　吴旦生曰王叔师注宿莽遇冬不枯屈原以喻谗人虽欲困已已受天性终不可变易也余按南越志云宁乡县草名巻施拔心不死江淮间谓之宿莽郭璞賛云巻施之草拔心不死屈平嘉之讽咏以比取类虽迩兴有逺防李诗云长短春草緑縁阶如有情巻施心独苦抽却死还生睹物知妾意希君种后庭谢翺云非宿草也
　　先路
　　离骚来吾道夫先路
　　吴旦生曰王逸注路道也为君导入圣王之道也此属强解按先路车名郊特牲先路三就左传郑赐子展先路子产次路
　　兰蕙
　　离骚予既滋兰之九畹兮又树蕙之百畆
　　吴旦生曰山谷谓兰似君子蕙似士大夫盖山林中千蕙而一兰也观楚辞知不独今为然楚人贱蕙而贵兰亦久矣兰蕙丛生初不殊也至其发花一干一花而香有余者兰也一干五七花而香不足者蕙也蕙虽不若兰其视椒榝则逺矣
　　困学纪闻云夹漈草朩畧以兰蕙为一物皆今之零陵香也然离骚滋兰树蕙招魂转蕙汜兰是为二草不可合为一谢翺以蕙即薰草亦悮
　　北梦琐言云凡地十二畆曰畹九畹一百零八畆也
　　兰臯椒丘
　　离骚步余马于兰臯兮驰椒丘且焉止息
　　吴旦生曰朱子集注泽曲曰臯其中有兰故曰兰臯余观蜀都赋兰臯臯泽也故知泽曲为臯所谓兰者特美言之也曹植应诏诗夕宿兰渚顔延之曲水诗幙帷兰甸又兰野茂荑英其义同
　　朱子集注丘上有椒故曰椒丘余观广雅云土髙四堕曰椒字学集要云山颠曰椒淮南注云山顶曰冢亦曰颠亦曰俶【一作嶕椒乃嶕字之假借】汉武帝李夫人赋释舆马于山椒谢灵运北固诗税銮登山椒谢惠连泛湖诗悲猨响山椒
　　海氓呼海中石亦曰椒
　　初服
　　离骚进不入以离尤兮退将复修吾初服
　　吴旦生曰昔人谓离骚搆法全乱不可谓似乱非乱王弇州亦谓骚辞所以总杂重复兴寄不一者大抵忠臣怨夫恻怛深至不暇致诠亦故乱其叙使同声者自寻修郄者难摘耳余独谓其搆法极整如一服字该下衣裳冠佩诸项而佩缤纷其繁饰兮一佩字又总上衣裳冠佩而言此极有结搆文字何曽乱也初服未仕之时李太白诗久辞荣禄遂初衣即初服也
　　女嬃
　　离骚女嬃之婵媛兮申申其詈予注云女嬃屈原之姊吴旦生曰贾侍中说楚人谓姊为嬃非也彼以髙阳之苗裔伯庸之皇考其家世何等也名曰正则字曰灵均盖其笔锡诚嘉而女嬃之所詈者乃以判独离为其病岂贤姊哉水经注原有贤姊闻原放逐来归谕令自寛夫谕令自寛之人而反申申詈之耶则女嬃之决非原姊矣按易经归妹以嬃本义云须女之贱者天官书须女四星陆震云织女三星贵须女贱盖须即嬃字集解亦云嬃者贱妾之称比党人也彼薋菉葹即其朋耳今秭归县有女嬃庙又荆州图经云南北岸者屈原之乡里原忽然归因名南岸曰归乡岸姊闻原还亦来归又名北岸曰姊归岸皆曲说也至于九歌女婵媛兮为余太息王逸注亦云女谓女嬃屈原姊使其易行随俗也更悮
　　相羊
　　离骚折若朩以拂日兮聊须臾以相羊
　　吴旦生曰须防一作逍遥而相羊即徜徉之义逺游云聊仿佯而逍遥同此意也选注谓相羊犹徘徊即上下求索之意非行乐也恐非
　　悼李夫人赋惟幼眇之相羊冯衍赋乗翠云而相羊一作相佯玉篇作穰徉周礼作相翔吴王濞传作方洋郊祀歌作常羊老子指归作常翔张衡赋作儴佯王勃赋作尚羊
　　御
　　离骚吾令凤凰飞腾兮又继之以日夜飘风屯其相离兮帅云霓而来御
　　吴旦生曰王逸注御迎也当音迓仪礼媵御沃盥交公羊传眇者御眇者跛者御跛者列子御而行之大雅刑于寡妻至于兄弟以御于家邦
　　阊阖
　　离骚吾令帝阍开闗兮倚阊阖而望予
　　吴旦生曰淮南子排阊阖瀹天门注云阊阖始升天之门也天门上帝所居紫微宫门也张渊观象赋俨阊阖以洞开注云宫墙两藩正南开如门象者名阊阖门张衡赋呌帝阍使辟扉兮觌天皇于琼宫汉郊祀歌天门开詄荡荡天马歌游阊阖观玉台注云上帝所居
　　天中记云楚人名门皆曰阊阖潘岳赋梦良人兮来游若阊阖兮洞开尔雅阖谓之扉左传以枚数阖公羊传齿着于门阖荀子外阖不闭月令乃修阖扇注云治门戸用朩曰阖用竹笔曰扇或谓双曰阖阖门也单曰扇扇戸也又月令仲春修阖扇孟冬修键闭服度云阖扇所以开键闭所以塞
　　阊阖一作阊仪礼又作防
　　筳篿
　　离骚索琼茅以筳篿兮命灵氛为余占之
　　吴旦生曰王逸注琼茅灵草筳小折竹也楚人名结草折竹以卜曰篿因考赵古则云束草折竹达厶于神曰叀从屮厶中象纒束之形古作□□但象束艸形通用専作篿非篿俗字也叀音専说文小谨也从幺省屮财梦溪笔谈云审方面势覆量髙深逺近算家谓之叀术叀文象形如绳朩所用墨防也方技传梃専须防孤虚之术
　　兰椒
　　朱子辩证曰此辞之例以香草比君子王逸之言是矣然屈子以世乱俗衰人多变节故自前章兰芷不芳之后乃更叹其化为恶物至于此章遂深责椒兰之不可恃以为诛首而揭车江离亦以次而书罪焉盖其所感益以深矣初非以为实有是人而以椒兰为名字者也而史迁作屈原传乃有令尹子兰之说班氏古今人物表又有令尹子椒之名既因此章之语而失之使此词首尾横断意思不活王逸因之又讹以为司马子兰大夫子椒而不复记其香草臭物之论流误千载遂无一人觉其非者甚可叹也使其果然则又当有子车子离子榝不知其几人矣
　　吴旦生曰兰弃美以従俗盖指楚懐王之弟司马子兰也椒専佞以干进盖指楚大夫子椒也王逸注有此意而朱子非之何耶按韩退之逰湘西寺诗静思屈原沈逺忆贾谊贬椒兰争妬忌绛灌共谗谄则兰椒之指二人明矣近张伯起谓兰椒指二人则揭车江离谁指此祖朱子之说也余窃以此其自况故下云兹佩可贵而前言委厥美乃其自弃后言委厥美乃王弃之耳














　　歴代诗话巻七
　　钦定四库全书
　　歴代诗话巻八
　　归安吴景旭撰
　　乙集上之下
　　楚辞
　　九歌
　　西溪樷语曰九歌章句名曰九而载十一篇何也曰九以数名之如七启七发非以其章名
　　吴旦生曰旧注楚国南郢之邑沅湘之间其俗信而好祀作歌乐鼓舞以乐诸神原以其词鄙陋为作九歌之曲王逸谓屈子特修祭以宴天神二説皆非详其防趣直是楚国祀典如汉人乐府之类而原更定之也
　　其篇目有东皇太乙云中君湘君湘夫人大司命小司命东君河伯山鬼国殇礼魂共十一篇梁昭明以大司命东君河伯国殇礼魂不入选或云国殇礼魂不在数故曰九歌或云大司命与小司命合为一体礼魂则诸篇之乱辞故曰九歌洪兴祖云九歌十一首九章九首皆以九为名者取箫韶九成启九辩九歌之义骚经曰奏九歌而舞韶兮聊假日以媮乐即其义也宋玉九辩以下皆出于此张锐云九者阳数之极自谓否极取为歌名也九辩旧注云九者阳之数道之纲纪也故天有九星以正玑衡地有九州以成万邦人有九窍以通精明诸说纷纷余独喜杨升庵之言云九歌乃十一篇九辩亦十篇宋人不晓古人虚用九字之义强合九辩二章为一章以协九数兹大可笑如公羊传云葵丘之防桓公震而矜之叛者九国九国谓叛者多非实有九国也犹汉纪云叛者九起云尔古人言数之多止于九逸周书云左儒九谏于王孙武子善攻者动于九天之上
　　蹉对
　　九歌蕙肴蒸兮兰借奠桂酒兮椒浆
　　吴旦生曰当以蒸蕙肴对奠桂酒今倒用之谓之蹉对【蹉音千古反】按史记封禅书率迩逖听汉书严安书驰车毂击韩退之罗池神碑春与猿吟兮秋鹤与飞此皆楚辞吉日辰良句法盖欲错综成文则语势矫健耳然观论语迅雷风烈必变已有此格非始于楚辞也
　　艺苑雌黄云冷斋夜话载王介甫诗春残叶密花枝少睡起茶多酒盏疎多字当作亲盖欲以少对密以疎对亲殊不晓古人诗格盖以密字对疎字以多字对少字正交股用之所谓蹉对法也
　　偃蹇
　　九歌灵偃蹇兮姣服
　　吴旦生曰王逸注偃蹇舞貌言巫之举足奋袂而舞也按离骚望瑶台之偃蹇兮注髙貌何琼佩之偃蹇兮注众盛貌则一楚辞中而二字异义如此又观左传哀公二年彼皆偃蹇将弃子之命注偃蹇骄慢貌则又一义矣
　　猋
　　九歌猋逺举兮云中
　　吴旦生曰朱子辩证猋说文従三犬而释为羣犬走貌然大人赋有猋风涌而云浮者其字従三大盖别一字也此类皆当従三火余观世本皆作焱诸注焱卑遥反去疾貌王逸注言神之徃来急疾焱然逺举复还其处也按焱读为艳火焰也恐非既音卑遥反而训去疾当従猋字为是
　　尔雅焚轮谓之积【頽同】扶摇谓之猋【标】注云穨暴风従上下也猋暴风従下上也
　　杜若
　　九歌采芳洲兮杜若
　　吴旦生曰谢晖诗芳洲采杜若盖用此语而胜韵不减本辞乃古人笔妙也本草经云杜若一名杜蘅范子计然云杜若生南郡汉中按唐贞观中尚药求杜若勑下度支省郎判送坊州贡之本州曹官判云坊州不出杜若应读谢脁诗悮郎官如此判事岂不畏二十八宿笑人耶【晋书天文志郎位十五星在帝座东北依乌郎府是也州曹徒知郎官上应列宿而不知非二十八宿也】
　　朱子注杜若叶似姜而有文理味辛按即今之髙良姜也本草图经云杜若苗似山姜花黄赤子赤色大如辣子中似豆蔻出峡山岭南北正是髙良姜其子乃红蔻也【本草经杜若一名杜蘅一名土卤按杜蘅尔雅所谓土卤也杜若广雅所谓楚蘅也其类自别】
　　瑶华
　　九歌折疎麻兮瑶华将以遗兮离居
　　吴旦生曰韵语阳秋瑶华谓麻之华白也诗载朩桃朩李握椒芍药之类皆相赠问之物所谓疎麻者所以赠问离居也谢灵运南楼迟客诗云瑶华未堪折兰苕已屡摘路阻莫赠问何以慰离析越岭溪行云握兰徒勤摘折麻心莫展骆宾王思家诗云旅行悲泛梗离恨断疎麻钱起题辋川诗云折麻定延竚乗月期相寻皆用楚辞意用于离居至于起赠赵给事诗乃云不惜瑶华报朩桃则是以瑶华为玉悮矣杨升庵云楚辞注以疎麻即麻也近见南越志载疎麻大二围髙数丈四时结实无衰落则自有此一种朩也
　　幼艾
　　九歌竦长劒兮拥幼艾
　　吴旦生曰王逸注幼少也艾长也言执长劒以诛凶恶拥防万民少长各得其命也文选五臣注亦主此解又见昔人谓孟子人少则慕父母知好色则慕少艾当读多少之少谓人既知好色则慕父母之心少艾艾言息也按此二说皆作耆艾之义然余意拥少艾者总是托巫者之口以寓神灵忽怳之辞当作少美二字看战国策不以予工乃与幼艾注引孟氏慕少艾之语齐王有七孺子注云孺子谓幼艾美女也说文竦敬也从立从束束自申束也笺云九歌竦字当用立部竦义稍近之通作怂非是
</div>
    <div class="pagination">
<a href="历代诗话_page4.html">上一页</a><a href="历代诗话.html">1</a><a href="历代诗话_page2.html">2</a><a href="历代诗话_page3.html">3</a><a href="历代诗话_page4.html">4</a><span class="current-page">5</span><a href="历代诗话_page6.html">6</a><a href="历代诗话_page7.html">7</a><a href="历代诗话_page8.html">8</a><a href="历代诗话_page9.html">9</a><a href="历代诗话_page10.html">10</a><span>...</span><a href="历代诗话_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
