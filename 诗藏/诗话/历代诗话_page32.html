<!DOCTYPE html>
<html>
<head>
    <meta charset="UTF-8">
    <title>历代诗话 - 第 32 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代诗话 - 第 32 页/共 63 页</h1>
    <div class="content">　　天幸数竒
　　王摩诘诗衞青不败由天幸李广无功縁数竒
　　呉旦生曰西清诗话不败由天幸乃霍去病非衞青也去病传其军尝先大将军军亦有天幸未尝困絶意有大将军字悮指去病作衞青耳齐东野语云李广传广数竒毋令当单于注云竒不耦也言广命只不耦也数所角切竒居宜切宋景文以为江南本汉书数乃所具切角字乃具字之悮耳因攷艺文类聚冯敬通集吾数竒命薄徐敬业诗数竒良可叹杜诗数竒谪闗塞道广存箕颍罗隐诗数竒当自愧时薄欲何干东坡诗数竒逢恶嵗计拙集枯梧观其耦对则数为命数非防数之数音所具切明矣
　　漠漠隂隂
　　郭彦深曰王维漠漠水田飞白鹭隂隂夏木啭黄鹂此用叠字之法不独摹景入神而音调抑扬气格整暇悉在四字中杜诗野日荒荒白江流冺冺清亦是上二字扬下二字抑情景气格悉备李嘉祐剪去漠漠隂隂便索然少味矣宋人诗话乃谓摩诘用嘉祐句不知王在盛唐李在中唐王安得预窃其句
　　呉旦生曰嘉祐字从一上元中刺台州大厯间刺袁州则知与摩诘相悬矣唐诗纪事云李肇谓漠漠水田飞白鹭隂隂夏木啭黄鹂之句本嘉祐诗而集中不见据此岂出好事者造言耶故王勉夫谓以前人诗语而以已意损益之在当时自有此体葛常之谓嘉祐诗摩诘衍之为七言而兴益逺叶石林谓好处在添漠漠隂隂四字此乃摩诘为嘉祐防化以自见其妙不然嘉祐本句但是咏景耳三子之言余犹鄙其失攷乃李肇以为好取人章句王直方以为是剽窃之雄不几为摩诘诟厉哉胡苕溪云古之诗人如摩诘窃嘉祐水田飞白鹭夏木啭黄鹂僧惠崇为其徒所嘲云河分冈势司空曙春入烧痕刘长卿不是师兄多犯古古人诗句犯师兄皆可轩渠一笑盖摩诘与惠崇并称而又厚诬之不其慁与
　　诗下双字极难须是七言五言之间除去五字三字外精神兴致全见于两字方为工妙石林诗话谓如老杜无端落朩萧萧下不尽长江滚滚来江天漠漠鸟飞去风雨时时龙一吟荆公新霜浦溆绵绵白薄晩林峦往往青东坡浥浥炉香初泛夜离离花影欲摇春雪浪斋谓如老杜野日荒荒白江流冺冺清退之月吐窓冏冏此皆字不虚发也
　　药栏
　　资暇集曰今园亭中药栏药音义与籞同栏即药药即栏犹言围援非花药之栏也有以藤架蔬圃作对是不知其由乖之矣按汉宣帝诏池药未御幸者假与贫民苏林注云以竹绳连绵为禁药使人不得往来尔汉书阑入宫禁字多作草下阑则药栏作药兰尤分明也吴旦生曰汉顾成庙设投光钩栏王逸注纵曰栏横曰楯楯间子曰櫺栏楯殿上临边之饰亦以防人坠堕今言钩栏是也【段国沙州记吐谷浑于河上作桥谓之河厉长一百五十步勾栏甚严整勾栏之名始见此王建宫词风帘水殿压芙蓉四面勾栏在水中李义山诗帘轻幕重金勾栏李长吉诗蟪蛄吊月勾栏下宋世以来始名教坊曰勾栏】盖从上而下为坠堕从外而内为阑入其义则一引此证栏字愈明而药之为籞终未安耳胡苕溪亦谓引池籞为悮乃杨升庵引之谓杜甫乘兴还来看药栏王维药栏花径衡门里皆不通何也按唐人诗亦不止是如庾肩吾诗向岭分花径随阶转药栏李商隐诗药栏日髙红髲许浑诗竹院昼看笋药栏春卖花张籍诗得钱秪拟还书铺借宅常时事药栏多作花药之栏
　　返景
　　王维鹿柴诗返景入深林复照青苔上
　　吴旦生曰山海经长留之山其神白帝少昊居之实惟员神磈氏之宫是神也主司返景按日西入则返景东照故曰返景尚书宅西曰昧谷寅饯纳日周礼注引书云度西曰栁谷虞翻云郑所着尚书古篆栁字反以为昧字训云□日出之色橮日入之色□字见説文音殻橮音栁注栁之为言聚也日将没兼有余色故云栁郑云五色聚为栁总之倒景返照在秋为多故西山返景司之白帝尧典饯日属之仲秋【説文在上曰返景在下曰倒景汉郊祀志谷永云仙人逢兴轻举登遐倒景注谓在日月上日月反从下照故其景倒沈休文诗一举凌倒景无事适华嵩魏瓘赋凌倒景而将越相如赋贯列缺之倒景】
　　夕阳
　　杨升庵曰王维和韦五郎温泉寓目诗汉主离宫接露台秦川一半夕阳开青山尽是朱旗绕碧涧翻从玉殿来新丰树里行人度小苑城边猎骑廻闻道甘泉能献赋悬知独有子云才唐至天宝宫室盛矣秦川八百里而夕阳一半开则四百里之内皆离宫矣此言可谓肆而隐奢丽若此而犹以汉文惜露台之费比之可谓反而讽末句欲韦郎效子云之赋则其讽谏可知
　　吴旦生曰元郝天挺注骊山上有夕阳楼在焉金圣叹谓一路依渭水迤而去其半道有矗起者知此为骊山夕阳楼也余喜此説最确正形容离宫之盛且髙而扈从之臣皆得寓目焉如升庵所云乃以夕阳为残阳所照谓彼秦川之迥而夕阳半开其半为宫室所掩故知四百里内皆离宫是据世本之陋觧而言之也
　　巴字
　　王维诗天际澄江巴字廻
　　吴旦生曰王聓子超与一友舟行阅诗友以水寒巴字急之句为无觧同舟者互持之子超归为道此余谓此李羣玉云安诗也诗中八句皆使云安实事按三巴记云阆水东南流三折如巴字故曰三巴则羣玉诗用此也如卢纶诗浪依巴字息风入蜀闗清李逺诗杜魄呼名叫巴江学字流白居易诗江从巴峡初成字猿过巫阳始断肠刘敬之诗山近衡阳虽少鴈水连巴字岂无鱼刘暌诗山簇剑锋朝阙逺水如巴字绕城流唐人多用此偶因摩诘诗载之
　　水田衣
　　王摩诘诗乞饭从香积裁衣学水田
　　吴旦生曰杨升庵谓袈裟内典作毠防盖西域以毛为之又名逍遥服又名无尘衣又名水田衣又名稻畦帔陈眉公云田衣即山谷所谓稻田衲王少伯诗手巾花防净香帔稻畦成是也雪霏録谓袈裟者恐非余按范灯有状江南十二咏云江南季夏天身热汗如泉蚊蚋成雷泽袈裟作水田盖天宝大厯间固有此语陈养吾云迦罗沙曳僧衣也省罗曳字止称迦沙葛洪撰字苑添衣作袈裟一名忍辱铠一名销瘦衣一名莲花服一名福田衣一名去秽衣一名离染服
　　酌
　　陈无功曰王摩诘酌酒与君君自寛人情翻覆似波澜上句用鲍明逺酌酒以自寛下句全用陆士衡君子行语
　　吴旦生曰此摩诘酌酒与裴廸诗也其义与明逺异按説文酌盛酒行觞也从酉勺【挹取也】则摩诘所咏酌酒与君正得行觞之义谓饮为酌非也徐铉言杓溷酌按杓枓【之庾切】枘也今俗读作市若切以为桮酌之酌非是枓枘当作斗柄斗柄为杓斗首为魁遂加朩转注作杓并譌楚辞圜凿方枘亦柄譌也【杨升庵云枘字从朩从内考工记调其凿枘而合之宋玉九辩圜凿而方枘兮吾固知其鉏铻而难入夫枘凿本相入之物惟方枘圆凿则不相入今去方圆字而曰枘凿不相入谬矣甚者写枘字作柄字尤可笑也余按升庵此语始于周易坤为柄俞氏云柄当作枘枘性圆转而曲坤性直大而方故干圆坤枘相反也】
　　阁
　　天厨禁脔曰王维书事诗轻隂阁小雨深院昼慵开坐看苍苔色欲上人衣来舒王诗若耶溪上踏莓苔兴尽张防载酒廻汀草岸花浑不见青山无数逐人来两诗皆含不尽之意子由谓之不带声色
　　吴旦生曰摩诘此絶集中不载见于觉范禁脔中舒王有一絶云山中十日雨雨晴门始开坐看苍苔文莫上人衣来极意规模之作摩诘又有人家在仙掌云气欲生衣亦集中所不载见于董逌画跋中苏东坡作病鹤诗常写三尺长胫瘦躯而缺其一字使任德翁辈下之凢数字东坡徐出其稿盖阁字也此字既出俨然如见病鹤然东坡此字正善用摩诘轻云阁小雨也虞伯生鹤诗铁石阁身脩足胫雪霜依骨浅翎毛则又用东坡字耳
　　三秋
　　王摩诘诗四海方无事三秋大有年
　　吴旦生曰国风一日不见如三秋兮其语始此按隂阳五行厯云一时为三月一月为三秋三月为三秋又一月为三秋故三月有九秋之名也梁元帝簒要又有三冬九冬之语刘孝标答刘之遴书云九冬有隟三余暇时
　　□
　　苑咸詶王摩诘诗三防成伊犹有想一观如幻自忘筌呉旦生曰西域以□为伊字最尊之称此谓三防成伊也佛经云天华香莫若伊蒲伊兰盖尊称之加以伊字故蒲曰伊蒲【伊蒲色即优婆塞中土译为近住】兰曰伊兰【伊兰即中土赛兰香也以其香无比故曰伊兰】陆放翁诗伊蒲塞馔分香积优鉢罗花散道塲盖谓此也按苑舍人能书梵字兼达梵音故摩诘赠云莲花法藏心悬悟贝叶经文手自书舍人以摩诘精禅理故詶以此诗即观三防成伊之语果精通于梵字矣
　　弃
　　隐居诗话曰孟浩然入翰苑访王维适明皇驾至仓皇伏匿维不敢隐而奏知明皇召使进所业浩然诵北阙休上书南山归敝庐不才明主弃多病故人疎明皇曰卿自弃朕朕未尝弃卿也因放归襄阳且浩然布衣拦入宫禁又犯行在所而止于放归明皇寛假之亦至矣乌在以一弃字而议罪乎
　　吴旦生曰北梦琐言孟浩然与李太白交游宗徴李入翰林孟以故人之分与有弹冠之望久无消息乃入京谒之一日宗召李入对因从容説及孟浩然李奏曰臣故人也见在臣私第上令急召赐对俾口进佳句孟浩然诵诗曰北阙休上书南山归敝庐不才明主弃多病故人疎上意不悦乃曰未曽见浩然进书朝廷退黜何不云气蒸云梦泽波撼岳阳城縁是不降恩泽终于布衣而巳唐诗注又云明皇以张説之荐召浩然令诵所作云云诗话总又云浩然谒华山李相不遇有诗巻却抛书袋内譬如闲看华山来之句明皇召李对说及浩然云云新唐书又云采访使韩朝宗约浩然偕至京师欲荐诸朝防友人至剧饮甚懽或曰君与韩公有期浩然叱曰业巳饮遑恤他卒不赴朝宗辞行浩然不悔也余观所载不一窃以阑入宫禁或属未然而急召私第为可据信似北梦之言为长乃唐诗及书话俱载王维事
　　拜家庆
　　孟浩然诗明朝拜家庆须着老莱衣
　　吴旦生曰唐人与亲别而复归谓之拜家庆卢纬卿诗上堂家庆毕顾与亲恩迩韩君平诗青丝防引木兰船名遂身归拜庆年然观顔延年秋胡诗上堂拜家庆入室问何之刘履补注云嘉庆谓母也则其语不始于唐而晋宋人作嘉较雅
　　易字
　　诗话类编曰髙适官两浙观察使过杭之清风岭即诗家东山景也题诗云絶岭秋风已自凉鹤翻松露湿衣裳前村月落一江水僧在翠微闲竹房厥后髙适阅稿以月落时江水随潮退止半江矣思改一字为半字廵至台州事竣复登僧房索笔改之僧云月前有一官过称此诗佳矣但一字不如半字已改易而去髙适惊问何人僧曰义乌骆賔王也古人一字斟酌不茍其识见之迟速不同耳
　　吴旦生曰诗之贵有话者如此等类皆苦心引以教人安字之法今后生率尔走頴略不经营自谓一夕潇湘而安否奚辨只是未曽叅究耳略举一二以伸其説如乖崕诗独恨太平无一事江南闲杀老尚书萧楚才改恨作幸曰天下一统独恨太平何也李颎四皓诗龙楼曽作客鹤氅不为臣方千改为作称曰率土王臣何言不为也齐已早梅诗前村深雪里昨夜数枝开郑谷改数作一曰数枝非早也
　　香界
　　髙适诗香界泯羣有
　　吴旦生曰佛寺为香界亦谓香阜江文通诗息舟香阜怅别在寒林尝谓寺曰仙陀【金山也】又曰仁祠【后汉楚元王英传逺黄老之微言尚浮陀之仁祠权载之诗逸气凌颢清仁祠访金碧】又曰宝坊又曰柰园【洛阳伽蓝记云白马寺有柰林王勃诗柰园欣入正】风俗通云寺司也官府所止故曰寺石林燕语云东汉以来九卿官府皆名曰寺与台省并称鸿胪其一也本以待四方賔客故摩腾竺法兰自西域以白马负经至舍于鸿胪既死尸不壊因留寺中遂即鸿胪旧地以为浮屠之居名白马寺今僧居概称寺盖本此也
　　尽善
　　河岳英灵集曰髙才无贵仕诚哉是言曩刘桢死于文学左思终于记室鲍昭卒于叅军今常建亦沦于一尉悲夫建诗似初发通庄却寻野迳百里之外方归大道所以其防逺其兴僻佳句辄来唯论意表至如松际露微月清光犹为君又山光恱鸟性潭影空人心此例十数句并称警防然一篇尽善者战余落日黄军败皷声死今与山隣残兵哭辽水属思既苦辞亦警絶潘岳虽云能叙悲怨未如此章
　　呉旦生曰常建清晨入古寺一章王维中歳颇好道一章每不过四十字尔一尘不到万虑消归直与无始者往来若看做章句文字便非闻道之器此真正一篇尽善者也岂仅称警防而已哉欧阳永叔极爱竹径通幽处禅房花朩深一联【按又集唐诗类选唐文粹皆作通字熈宁元年永叔守青州题廨宇后山斋云竹迳遇幽处】黄山谷极爱山光悦鸟性潭影空人心一联余以摘句寻声终是后人影响不意殷进士璠身跻有唐巳有此褊论也如吊王将军墓一诗将一死字属皷声上便妙小雅皷声渊渊左传三鼓气竭合两处观来则鼓声死三字模冩欲絶此真所谓警防句若云一篇尽善则未也
　　劈头劈脑喝出清晨两字次句云初日照髙林接得有力竹与花木皆从髙林带出而映之以初日虽欲不幽且深不可得矣此际声闻色象种种销灭惟有一寺与入寺者同摄入光影中佛性人性鸟性无动不静无二不一故结言万籁此俱寂昔人所以美旦气快朝来也自首至尾总是清晨两字安得不为一篇尽善
　　西来
　　岑参登慈恩寺浮屠诗秋色从西来苍然满闗中吴旦生曰谭友夏评从西来诗人惯将此等无指实处説得确然唐仲言评西为秋非无指实岑又有出闗见青草春色正东来亦是一证余观三百篇于花草云物变换只字便易春秋要其所指确有理説又不止于迟迟状春日之舒凄凄见秋日之惨而已也古诗塞马依北风越鸟巢南枝亦有斯防唐评故自胜
　　髙廷礼云唐人唱和多是感激各臻其妙如登慈恩塔诗杜甫云髙标跨苍穹烈风无时休俯视但一气焉能辨皇州髙适云秋风昨夜至秦塞多清旷千里何苍苍五陵郁相望岑参云秋色从西来苍然满闗中五陵北原上万古青蒙蒙是皆雄浑悲壮可以凌跨百代
　　三车
　　岑参赴嘉州寻超禅师诗门外不须催五马林中且听演三车
　　呉旦生曰对意工稳一联而刺史与禅师之义俱摄尽矣杜诗双树容听法三车肯载书宋之问广界寺诗莫愁归路逺门外有三车僧广宣随驾幸唐兴观诗万乗游仙宗有道三车引路本无尘按法华经初长者以羊车牛车鹿车立门外引诱诸子出离火宅之难然后但赐诸子太白牛车注云羊车喻声闻乘鹿车喻縁觉乘牛车喻菩萨乗大白牛车即一佛乘也
　　门亦有三车谓穴也
　　对起
　　胡元瑞曰七律对起如杜之风急天髙实为妙絶而岑参鸡鸣紫陌栁亸莺娇二起工丽婉约亦可讽咏右丞多仄韵对起无风味不足多效盖仄起宜五言不宜七言也
　　吴旦生曰此论可为七律长城但嘉州鸡鸣紫陌其音闳壮栁亸莺娇其音急直槩评婉约未为允论而娇歌急管一起是嘉州婉约处也若老杜清秋幕府一律八句皆对极髙洁又极流利真是仅事耳室中语云老杜作八句近体诗卒章有时而对然语意皆卒章之词今人效之临了却作一景联一篇之意无所归大可笑也
　　开士
　　王麟洲曰李颀七言律最响亮整肃忽于逺公遁迹诗第二句下一抝体余七句皆平正一不合也开山二字最不古二不合也开山幽居文理不接三不合也重上一山字四不合也谓必有悮苦思得之曰必开士也易一字而对仗流转尽祛四失矣后观郎士元诗髙僧本姓竺开士旧名林乃知袭用颀诗
　　吴旦生曰元遗山选唐诗鼔吹载颀此诗其时中书左丞郝天挺受业于遗山遂注鼓吹十巻而颀诗首云逺公遁迹庐山岑开山幽居祗树林郝于此下注云开山疑作开士则在元初已早有具眼矣麟洲苦思乃与脗合耶
　　杨升庵谓太白诗衡岳有阐士五峯具真骨按阐士即开士也海録碎事直作衡岳有开士因引楞严经云十六开士悟圆通余按白乐天作金字经碑云开士悟入诸佛知见以了义度无邉以圆教垂无穷莫尊于妙法莲华经陈子良辨正论序云释法琳实开士之栋梁法城之墙堑者也叶和尚讃海英岳灵诞彼开士注谓开众生信心
　　浅深愁
　　容斋一笔曰李颀诗逺客坐长夜雨声孤寺秋请量东海水看取浅深愁且作客涉逺适当穷秋暮投孤村古寺中夜不能寐起坐凄恻而闻檐外雨声其为一时襟抱不言可知而此两句十字中尽其意态海水喻愁非过语也
　　呉旦生曰前十字意态既尽无复赘言祗以取喻掉合此盖赋而比也其浅深不从海水量出而在前十字中看出其意自婉皇甫百泉尝言刘禹锡欲问江深浅应知逺别情李太白请君试问东流水别意与之谁短长江淹拟休上人怨别桂水日千里因之平生懐何必长短浅深耶盖禹钖太白未免直致而颀正以婉胜也如退之宿龙宫滩诗浩浩复汤汤滩声抑更扬鲁直云退之裁听水句尤见工所谓浩浩汤汤抑更扬者非客里夜卧饱闻此声安能周旋妙处如此耶出韩诗补注庶几与颀相上下
　　凤池
　　贾至早朝大明宫呈两省僚友诗共沐恩波凤池里岑参和云独有凤凰池上客王维和云佩声归到凤池头杜甫和云池上于今有凤毛
　　吴旦生曰贾至诗晋荀朂为中书监除尚书令人贺之荀曰夺我鳯凰池何贺耶中书凝防以比天上凤凰池余按贾为中书舍人故得称凤池而岑为右补阙杜为左拾遗王则降授中允所谓两省僚友也故落句皆及凤池者唐中书省有凤池时称中书舍人为小凤翰林学士为大凤丞相为老凤宋人犹袭其称张天觉自小凤拜右揆又曽公亮为中书李复圭讥云老凤池邉蹲不去
　　词林海错云唐谓礼部之长曰大仪员外曰中仪主事曰小仪郑谷寄同年赵礼部诗仙歩徐徐整羽衣小仪澄澹转中仪【泊宅编云宋制直龙图阁谓之假龙龙图阁待制谓之小龙龙图阁直学士谓之大龙龙图阁学士谓之老龙麈史云或有得直阁久之不迁而卒因曰死龙】
　　歴代诗话巻四十七
　　钦定四库全书
　　歴代诗话巻四十八
　　归安吴景旭撰
　　庚集上之下
　　唐诗
　　飞燕
　　碧溪诗话曰唐宗渠渠于白岂真乐道下贤其意急得艳词媟语以恱妇人耳白之论撰亦不过玉楼金殿鸳鸯翡翠等语社稷苍生何頼
　　吴旦生曰观太白雪谗诗杂引褒妲以及汉雉秦毒似欲发禄山之奸故一则曰飞燕昭阳则曰飞燕新妆借花牋檀板以冀君之一悟未必非风人讽刺之义若概以艶词抹煞此朱元晦所谓何曾梦见太白脚板耶
　　换鵞
　　紫桃轩杂缀曰黄伯思东观余论辨黄庭经一节实欠详审伯思曰黄庭经帖为逸少书仆考之非也按陶隐居真诰翼真检云晋哀帝兴寕二年南岳魏夫人所授惟有黄庭经一萹得存盖此经也逸少以穆帝升平五年卒后二年为兴寕二年此经始降逸少安得预书之又按梁虞和论书表云山隂壜酿村飬鵞道士谓羲之曰乆欲冩河上公老子缣素已具无人能书府君能自屈书两章便合羣以奉羲之为停半曰冩毕擕鵞去晋书本传亦着是说然隠居与梁武啓又云逸少有名之迹不过数首黄庭劝进乐毅等不审犹有存否盖此啓在着真诰前故未之考耳而李白乃有黄庭换白鵞之句相习之谬也伯思自以为至当矣不知右军冩道德经换鵞又冩黄庭经换鵞自是两番事而太白诗亦两见一云右军本清真潇洒在风尘山隂遇羽客要此好鵞賔扫素冩道德笔精妙入神书罢笼鵞去何曾别主人一云镜湖清水漾晴波狂客归舟逸兴多山隂道士如相见应冩黄庭换白鵞实互用之也考道藏黄庭有数种有内景黄庭有外景黄庭又有黄庭遁甲縁身经黄庭玉轴经魏夫人所出乃内景一种系杨真人羲之写其外景经老君所作先出行世右军所书两不相溷也吴旦生曰献之帖有云刘道士鵞羣亦复归也陶糓因据此以防黄庭经云山隂刘道士以鵞羣献右军乞书黄庭经此是也又仙传拾遗云山隂道士管霄霞求羲之冩道德经举红鵞一防相赠而去观此则乞书有两经换鵞有两事且道士姓氏凿凿两人又何疑哉一云右军尝冩黄庭经与王修则黄庭又不止一冩矣羊欣笔阵图云右军年三十七书黄庭书讫空中有语卿书感我而况人乎吾是天台丈人虞世南笔髄云羲之山隂冩黄庭经感天台神降伯思何意而辨黄庭非逸少书乎
　　新丰酒
　　李太白诗南国新丰酒东山小妓歌
　　吴旦生曰陆放翁入蜀记十六日早发云阳过新丰小憇故太白此诗又唐人诗入新丰市犹闻旧酒香皆谓此非长安之新丰也【长安之新丰亦有名酒见王摩诘诗】按云阳即丹阳古所谓曲阿谢康乐诗朝旦发云阳落日到朱方盖谓此
　　接防
　　李太白诗头上白接防
　　吴旦生曰窦萃酒谱云接防巾也韵释云白防也盖用白纱作巾耳晋人着白接防歌山简者所谓倒着白接防【世説作篱山简传作离】也南朝虽帝王亦服白纱防沈攸之所谓大事若克白纱防共着也
　　秕言云尔雅鹭舂锄注云头翅背上皆有长翰毛今江东人取以为睫攡名之曰白鹭纕睫与接攡与防通而世説独云接防今之襕衫也观太白诗则亦以接防为白防而不以为襕衫矣【秇林伐山云羽衣之类羣碎録云晋宋用羃篱】
　　按又有白叠巾【南史髙昌国有草实如茧其中丝如细纑名为白叠子国人织以为布甚软白汉书公孙述为马援置都布单衣东观曰都作答汉书音义曰荅布白叠布也以为巾】杜子美诗光明白防巾【详见皮诗】皮袭美诗白纶巾下髪如丝又白帢【音恰韵书弁缺四隅谓之帢魏志注魏武帝以天下凶荒资财乏匮拟皮弁裁缣帛为帢】陈子昂诗郄家子弟谢家郎乌巾白帢紫香囊
　　耐可
　　李太白诗耐可乘流直上天
　　吴旦生曰礼记圣人耐以天下为一家注耐古能字防云説文耐者须也须谓厮下之毛象形字也古者犯罪以髠其须谓之耐罪故字从寸寸为法也不亏形体犹堪其事故谓之耐古之能字为此耐字取堪能之义此义最明又观汉书扬越之人耐暑注与能同汉书汉马不能冬又能作耐音盖古者耐能二字通用田汝成谓杭人言宁可曰耐可音如能可因载入委巷樷谈中是不知其出经史也
　　何燕泉云汉碑柔逺而迩而即耐字耐古通能是也
　　雕梅
　　李太白诗珍盘荐雕梅
　　吴旦生曰北户録岭南之梅小于江左有选大梅刻镂瓶罐结带之类取棹汁渍之【棹朩叶汁】亦甚甘脆琅琊漫抄云永嘉闺妇以青梅雕剜脱核镂以花鸟纎细可爱以手擘之玲珑如小盒阖之复为梅谓之梅篮田子艺云以铜青蜂蜜养之愈久愈实而青色如生亦珍品之最巧者
　　八十一万歳
　　李白诗天子九九八十一万歳歳歳长倾万寿杯吴旦生曰云笈七籖云混元一始万刼至于百成百成亦八十一万年而有太初太初之时老君从虚空而下为太初之师又自太上生后复八十一万亿八十一万歳乃生一炁太白诗出此
　　黄鹤楼
　　后村诗话曰古人服善太白过黄鹤楼有眼前有景道不得崔颢题诗在上头之句至金陵遂为凤凰台诗以拟之今观二诗真敌手棋也若他人必次颢韵或于诗板之傍别着语矣
　　吴旦生曰徐栢山谓李白之拟黄鹤楼正在鹦鹉洲一诗而非止于凤凰之作蔡防斋因谓鹦鹉洲诗聨聨与崔颢诗格调同而语意亦相类栢山善于读诗者余以黄鹤楼气格苍浑莫可端倪然起聨对而颔聨不对此是偷春体王弇州议其大乖近体而不知其本入体也严沧浪取以压巻乃所谓絶唱不可和而鹦鹉洲风力犹逊凤凰台全弱何云敌手棋耶【旧传费祎飞升于此忽乘黄鹤来归蜀志祎为郭循所害不得其死安有驾鹤述异记荀瓌字叔伟憇黄鹤楼上跨鹤腾空其説亦诬才调集黄鹤人名也益非按鄂州城东十里为黄鹤山方舆记云有仙人王子安乘黄鹤过此因得名西有石如矶为黄鹤矶后人建楼俯矶上故名黄鹤楼】
</div>
    <div class="pagination">
<a href="历代诗话_page31.html">上一页</a><span>...</span><a href="历代诗话_page27.html">27</a><a href="历代诗话_page28.html">28</a><a href="历代诗话_page29.html">29</a><a href="历代诗话_page30.html">30</a><a href="历代诗话_page31.html">31</a><span class="current-page">32</span><a href="历代诗话_page33.html">33</a><a href="历代诗话_page34.html">34</a><a href="历代诗话_page35.html">35</a><a href="历代诗话_page36.html">36</a><a href="历代诗话_page37.html">37</a><span>...</span><a href="历代诗话_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
