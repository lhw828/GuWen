<!DOCTYPE html>
<html>
 <head>
  <meta charset="utf-8"/>
  <title>
   载酒园诗话 - 第 6 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   载酒园诗话 - 第 6 页/共 13 页
  </h1>
  <div class="content">
   舒次道《村居》诗：“水绕陂田竹绕篱，榆钱落尽槿花稀。夕阳牛背无人卧，带得寒鸦两两归。”尝叹其清绝。偶又得其两句，咏败荷云：“忍看夜影分残月，别送秋声入晚风。”山川乃分灵于斯人乎！○又有“宿雨阁千嶂碧，野花弄日一村香”，亦佳，而全篇不见。当是以其人而累其诗，故集不传耳。
　　△方子通
　　方子通，荆公友也。其《红梅》诗盛传，如“春风吹酒上凝脂”，亦诚善于刻划，大胜毛泽民“东墙羞颊逢谁笑，南国酡颜强自持。”
　　△司马光
　　荆公诗人犹称之，温公绝无言及者。余喜其清醇，亦一时雅音。如《哭张子厚》：“人生会归尽，但问愚与贤。借令阳虎寿，讵足骄颜渊！”虽至论，犹属端士之常。其最妙者，在五言律。如《哀李牧》曰：“推牛飨将士，拔距养奇才。虏帐方惊避，秦金已ウ来。旌旗移幕府，荆棘蔓丛台。部曲依稀在，犹能话郭开。”《马伏波》曰：“汉令班南海，蛮兵避郁林。天涯柱分界，徼外贡输金。坐失奸臣意，谁明报国心！一棺忠勇骨，飘泊瘴烟深。”《读汉武本纪》曰：“方士陈丹术，飘飘意不疑。浮仲山鼎，风降寿宫祠。上药行当就，殊庭庶可期。蓬莱何日返？五利不吾欺。”又“苜蓿花犹短，葡萄叶未齐。更衣过柏谷，走马宿棠梨。逆旅联怀玺，田间共斗鸡。犹思饮露，高举出虹。”如此四诗，有感慨，有讽谕，尤妙在写汉武痴情如见。至若“长掩柴荆避寒暑，只将花卉记冬春”，“行径乍迂初见笋，浮舟正好未生莲”，“俗不好奢田器贵，狱无留系吏家贫”，俱琅然可贵。
　　△范纯仁
　　范忠宣较司马文正水能摆却尘言，然如“倚锡静眠松下石，煮茶试竹间泉”，“吟榻未移溪月上，醉巾长拂野回”，“长年已觉春如梦，远客惟应醉是家”，亦自多佳句。
　　△刘敞《荒田行》
　　“大农弃田避征役，小农挈家就兵籍。良田茫茫少耕者，秋来雨止生荆棘。县官募兵有著令，募兵如率官有庆。从今无复官劝农，还逐渔盐作亡命。”描写庙堂贪功生事，长吏趋承酿成隐患，历历如见，固不特宋事为然也。○余谓此诗尚在司空《道旁田家篇》之上，彼仅说得兼并之害耳，似此方是大忧。
　　△邵雍
　　读《击壤集》，多欲为魏文侯之听古乐。然如《月夜》曰：“雨霁风自好，秋深天未寒。移床就阶下，看月出林端。有酒欲共饮，无琴可独弹。他时遇良友，此景复求难。”固自清嘉。
　　△曾巩
　　俗传曾子固不能诗，真妄语耳。“恁阑到处临清Г，开阁终朝对翠微”，“诗书落落成孤论，耕稼依依忆旧游”，如此风调，不能诗耶！《齐州阅武堂》“柳间自诧投壶乐，桑下方安佩犊行”，不独循良如见，兼有儒将风流之致。○“侯嬴夷门白发翁，荆轲易水奇节士。偶邀礼数车上足，暂饱腥膻馆中侈。师回拔剑不顾生，酒酣拂衣亦送死。磊落高贤勿笑今，豢养倾人久如此。”说得奇节之士索然意消，不惟竿头进步，亦其识见高处。然太史公云：“缓急所时有也。”为士者不可不闻此言，求士者又不可不思此言。○子固，介甫执友也。邵子，醇儒也。邵《无酒吟》：“自从新法行，常苦樽无酒。每有宾朋至，尽日相守。必欲丐于人，交视自无有。兴来典衣买，焉能得长久！”子固《过介甫偶成》：“结交谓无嫌，忠言期有补。直道讵非难，进言竟多迕。知者尚复然，悠悠谁可语？”二诗之佳不必言，新法是非，即此可定矣。余尝谓为人辩谤者，正不当尽护其短，但言扌幻执而介甫之过自轻。如近世王宗沐辈，事事疏其尽善，议论岂得为公？不公则人不能平，真所谓欲盖弥彰也。
　　△鲜于亻先《杂诗》
　　“一气斡元造，为功未尝烦。群生自生妄，天地亦何言。凫胫不可增，楮叶不可镌。欲益固为损，劳心非自然。不见平阳侯，醇酒聊终年。”此诗亦意指新法，然犹直而婉。至子瞻《戏子由》诗：“平生所惭今不耻，坐对疲氓更鞭。道逢阳虎呼与言，心知其非口唯唯。”是何语言？《山村》、《咏桧》诸篇，借端耳。
　　△刘分攵
　　贡父诗多可观者，余极喜其《茂陵徐生歌》：“茂陵徐生老且迂，一心区区长信书。拜章北阙三待报，意欲霍氏安无虞。那知世主心不同，积恶未极难为功。徙薪曲突事不尔，壮侯几人当受封？高岸为谷丘渊移，鲁酒之薄邯郸围，人生快已各以时，旧意望君君不思。”说得汉宣计山、，一如郑庄公待共叔，参透人情险幻，不在元微之《苦乐相倚曲》下。○通篇惟“鲁酒之薄”一句，稍嫌食生，不脱宋气。
　　△郑獬
　　《采凫茨》曰：“朝携一筐出，暮携一筐归。十指欲流血，且急眼前饥。官仓岂无粟，粒料藏珠玑。一粒不出仓，仓中群鼠肥。”妙得风谣之遗，当与贡父《漕舟》诗同备采风。（黄白山评：“此诗《三百》之遗，使宋人所作皆如此，何遽让美於唐贤耶？”）○“漕舟上太仓，一锺且千金。太仓无陈积，漕舟来无极。畿兵已十万，三垂戍更多。庙堂又济师，将奈东南何！”真一字一泪也。
　　△文同
　　诗至庆历後，惟畏俚俗。文与可独能修饰，不为乱头粗服之容。（黄白山评：“与可诗文名《丹渊集》，诗殊平平，文特奇崛，可与唐皇甫并驱。宋人乃不甚称之，非特为画所掩，亦以当时欧、苏主盟，文尚平易，奇崛一种，遂无复置喙耳。”）《起夜来》曰：“晓窗明绿纱，蜀锦压春卧。横腮琥珀冷，惊起新梦破。玲珑转条脱，缥缈梳倭堕。高轴响银床，时误君车过。”风流秀出，真如珠玉在瓦砾也。又《织妇怨》曰：“掷梭两手倦，踏{尔}双足趼。三日不住织，一疋才可剪。织处畏风日，剪时谨刀尺。皆言边幅好，自爱经纬密。昨朝持入库，何事监官怒？大字雕印文，浓和油墨污。父母抱归舍，抛向中门下。相看各无语，泪迸若倾泻。质钱解衣服，买丝添上轴。不敢辄下机，连宵停火烛。当须了租赋，岂暇恤襦！前知寒切骨，甘心肩露。里胥踞门限，叫骂嗔纳晚。安得织妇心，变作监官眼？”叙得絮絮缕缕，较长吉“合浦无明珠”，劲浑不如，凄惋殆不能让。○致语之妙者，如“百促夜去，一雁领寒起”，“归鸟乱飞叶，暮凝远山”，“暖垂到地，晴鸟语多时”。《运判南园瞻民阁》：“万岭逼秋色里，一峰擎雪夕阳中。”《汉州王氏林亭》：“惜去更观曾画壁，记来重注旧题名。”《梅花》：“破萼未深聊敌雪，收香不密任随风。”俱清丽可喜。又《极寒》曰：“灯火宜冬杪，图书称夜长。帘钩挂新月，窗纸漏飞霜。酒醴惭孤宦，毡裘逐异乡。谁知旧山下，梅艳满东墙？”《夜思寄苏子平》曰：“乱竹敲松远，高斋过雨凉。检书防落烬，下幕恐遗香。好月娟娟上，轻雷冉冉长。端令阻佳客，不得共清觞。”《和何靖山人海棠》曰：“为爱香苞照地红，倚栏终日对芳丛。夜深忽忆高枝好，把酒更为明月中。”尤清越也。按子平，即子瞻集中称其“书调润，字法精美，穷居笃学，日有得”者，当是一韵士。
　　△苏轼
　　坡公之美不胜言，其病亦不胜摘，大率俊迈而少渊氵亭，瑰奇而失详慎，故多粗豪处、滑稽处、草率处，又多以文为诗，皆诗之病。然其才自是古今独绝。○坡诗吾第一服其气概。《闻子由不赴商州》曰：“惟有王城最堪隐，万人如海一身藏。”《ヘ杭时过陈州和柳子玉》曰：“南行千里成何事，一听秋涛万鼓音。”《陈述古邀往城北寻春》曰：“曲栏幽榭终寒窘，一看郊原浩荡春。”後至垂老投荒，夜渡瘴海，犹云：“空馀鲁叟乘桴意，粗识轩辕奏乐声。九死南荒吾不恨，兹游奇绝冠平生。”如此胸襟，真天人也。○《书丹元子所示李太白真》曰：“天人几何同一沤，谪仙非谪乃其游，麾斥八极隘九州。化为两鸟鸣相酬，一鸣一止三千秋。开元有道为少留，縻之不可矧肯求。西望太白横峨岷，眼高四海空无人。大儿汾阳中令君，小儿天台坐忘真。生平不知高将军，手污吾足乃敢嗔。作诗一笑君应闻。”文人有一言使人升九天堕九渊者，此类是也。亦公自写其傲岸之趣，却令太白生面重开，胜《碑阴记》一段文字远甚。○《鹤叹》曰：“园中有鹤驯可呼，我欲呼之立坐隅。鹤有难色侧睨予，岂欲臆对如乎？我生如寄良畸孤，三尺长胫阁瘦躯。饮啄少许便有馀，何至以身为子娱！驱之上堂立斯须，投以饼饵视若无。嘎然长鸣乃下趋，难进易退我不如。”《惠州残腊独出》曰：“幽寻本无事，独往意自长。钓鱼丰乐桥，采杞逍遥堂。罗浮春欲动，日有清光。处处野梅开，家家腊酒香。路逢眇道士，疑是左元放。我欲从之语，恐复化为羊。”着想俱不从人间，真化人出无入有之笔。然政如吞刀吐火，可暂不可常。○公诗本一往无馀，徐州後愈益纵恣。然如《乘舟过贾收水阁》：“爱酒陶元亮，能诗张志和。青山来水槛，白雨满渔蓑。泪垢添丁面，贫低举案蛾。不知何所乐，竟夕独酣歌。”不惟善写达人胸怀旷阔，下语亦甚风流蕴藉。○黄州诗尤多不羁，“小屋如渔舟，水里”一篇，最为沉痛；“雨中看牡丹，依然暮还敛”，亦自惜幽姿，尤有雅人深致。○和《杨公济梅花诗》，友夏深所不满，然如“檀心已作龙涎吐，玉颊何劳獭髓医”，岂非佳话，但似中联，不宜作绝句耳。○坡诗常有全篇不佳，一二语奇绝者，形容泰山日出，“一点黄金铸秋橘”，刻划可谓精工。○《胡完夫母挽辞》曰：“当年织屦随方进，晚节称觞见伯仁。回首凄凉便陈迹，凯风吹尽棘成薪。”《次朱光庭初夏》曰：“卧闻疏响梧桐雨，独咏微凉殿角风。”《哭王ヵ父平甫》曰：“闻道骑鲸游汗漫，忆尝扪虱话悲辛。”使事妙无痕迹，真钜匠也。至其清空而妙者，如“野阔牛羊同雁鹜，天长草树接霄”，“古琴弹罢风吹座，山阁醒时月照杯”，“行乐及时须有酒，出门无侣漫看书”，“狙公欺病来分栗，水伯知馋为出鱼”，“床下雪霜侵户月，枕中琴筑落阶泉”，俱清新俊逸。若“风来震泽帆初饱，雨入松江水渐肥”，“清风偶与山阿曲，明月联随屋角方”，未免太纤。“曲无和者应思郢，论少卑之且借秦”，则破体书、没骨画也。
　　△苏辙
　　栾城身分气概，总不如兄，然潇潇俊逸，于雄姿英发中，兼有醇醪饮人之致，虽亦远于唐音，实宋诗之可喜者也。吾昵之殆甚于老坡。长律尤多可喜；则如“远泛便成终日醉，幽寻不尽数家园”，“帘中飞絮萦残梦，窗外啼莺伴独吟”。风景则如“雨馀岭上披絮，石浅溪头水蹙鳞”。排遣则如“宦游底处非巢燕，归计何嫌诮沐猴”，“士师憔悴经三黜，陶令幽忧付一酣”，“懒将词赋占臆，频梦江湖伴蟹螯”。慰人则如“旧传北海偏怜客，新怪东方苦饥。应笑长安居不易，空吟原上草离离”。使事则如《送王恪知襄州》：“岘首重寻碑堕泪，习池还指客横鞭。逃亡已觉依刘表，寒应须礼浩然。”《寄题赵兀戏彩堂》：“橐装已笑分诸子，吏道何劳问薛公。”不惟切定省，兼切相子。《喜侄迈还家》：“林下酒樽还漫设，床头《易传》近看无？”亦深切叔侄也。至《杂诗》：“苍然涧下松，不愿世雕刻。斧斤百夫手，牵挽千牛力。斫成华屋柱，加以缀衣饰。人心喜相贺，松心终自惜。”苍浑沉深，即列之唐人中，亦铮铮者。（黄白山评：“‘缀衣’字出《尚书顾命》，宋人使事如此，往往因一二字碍其全篇，论诗者固不得轻放过也。”）○和《子瞻好头赤》一篇，真胜子瞻：“沿边将士生食肉，小来骑来不骑竹。翩然赤手挑青丝，捷下巅崖试深谷。牵入故关榆叶赤，未惯中原暖风日。黄金络头依圉人，俯首北风怀所历。”不惟音节入古，且言外感慨悲凉，有吴子泣西河，廉公思赵将之意，大苏集中未见有是。○二苏《野鹰来》，大苏尤俊迈，如“嗟尔公子归无劳，使鹰可呼亦凡曹”。然子由“可怜野雉亦有爪，两手ㄏ鹰犹可伤”，借以诮刘琮兄弟，犹觉有意。盖此题本为襄阳乐府也，而坡公坦率，颍滨略，亦具见矣。○《上元》诗：“荒城熠相明灭，野水芙蓉乱白莲。”萤与莲皆非岁首所有，岂筠州风气不正，与中土异耶？（黄白山评：“‘熠’、‘芙蓉’，疑皆灯类。”）○北归颍上後，诗间杂诙谐，多涉笔成趣。如《九日》：“酒悭惭对客，风起任飘冠。”《葺居》：“旋筑高墙护鸡犬，稍容嵇阮醉喧哗。”然至《题任氏大桧》诗：“便令杀身起大厦，亦恐众材无匹敌。且留枝叶挠霓，犹得世人长太息。”不徒径直之气不衰，凛然有大臣以身存亡系国重轻之义。
　　△秦观
　　作田园诗，宜于朴直，共曲折顿挫在转落处，用意不穷便佳，不在雕饰字句；常有用雅字则俗，用俗字反雅者，犹服大纟束不可承以锦袜也。少游《田居》诗，描写情景，亦有佳处，但篇中多杂雅言，不甚肖农夫口角，颇有驴非驴、马非马之恨。如“鸡号四邻起，结束赴中原”，此游侠少年及从军行中语，田叟何烦尔！然如“寥寥场圃空，ㄢㄢ乌鸢下。饮酣争献酬，语阕或悲咤。悠悠灯火暗，刺刺风飙射”。亦深肖田家风景，有储诗之遗。○昔人评少游诗：“如时女步春，终伤婉弱。”如“支枕星河横醉後，入帘风絮报春深”，真好姿态。至“屠龙肯自羞无用，画虎从人笑未成”，亦自肮脏也。然终不如介甫“鸡得失何须问，鹏逍遥各自知”，真是老手。
　　△晁补之
　　晁之于秦，较有骨气。如“虚斋闭疏窗，竹日光耿耿。更无司业酒，但有广文冷。人怜出入独，自喜往还省。时作苦语诗，幽泉汲修绠。”又《视田赠弟》曰：“一从学聱牙，世事百色废。卖牛姑补室，岁晚霜雪至。”大有古音。
　　△黄庭坚
　　读黄豫章诗，当取其清空平易者。如《曲肱亭》：“仲蔚蓬蒿宅，宣城诗句中。人贤忘巷陋，境胜失途穷。寒菹书万卷，零乱刚直胸。偃蹇勋业外，啸歌山水重。晨鸡催不起，拥被听松风。”不甚矫揉，政自佳。其诗病在好奇，又喜使事，究其所得，实不如杨、刘。（黄白山评：“黄极意学杜，然‘月黑虎夔藩’，‘奴将数子’，误会杜句为己诗料，宜其仅得少陵之皮毛也。”）如“春将国艳熏花骨，日借黄金缕水纹”，何等费力！咏弈棋“湘东一目诚堪死，天下中分尚可持”，终亦巧累于理。“霜林收鸭脚，春网荐琴高”，按鸭脚即银杏，以叶似鸭脚得名；仙人琴高跨鲤而来，故言鲤者多引其事。今曰“荐琴高”，何异微生一瓶，右军两只耶！○“蜂房各自开户牖，蚁穴或梦封侯王”，奇句也。但题是落星寺，上句形容山腰室庐参差高下之致酷肖，下句未免题外发意矣。此二语有重名，然明眼人正不能为高名所瞒。○《咏猩猩毛笔》曰：“爱酒醉魂在，能言机事疏。平生几两屐，身後五车书。物色看《王会》，勋劳在石渠。拔毛能济世，端为谢杨朱。”虽全篇佻谑，使事处犹觉天趣洋溢。至《接花》诗：“雍也本犁子，仲由元鄙人。升堂与入室，只在一挥斤。”则真如祝钦明之《八风舞》，大雅扫地矣。○《谢送碾茶》诗：“春风饱识大官羊，不惯腐儒汤饼肠。搜搅十年灯火读，令我胸中书传香。已戒应门老马走，客来问字莫载酒。”如此等亦自清芬逼人。○渔隐曰：“东坡云‘黄鲁直诗文如蝤蛑江珧柱，格韵高绝，盘飧尽废。然不可多食，多食则发风动气。’山谷云：‘盖有文章妙一世，而诗句不逮古人者。’指东坡而言也。二公文章，自今视之，世自有公论，岂至各如前言，盖一时争名之词耳。俗人便以为诚然，遂为讥议，所谓‘蚍蜉撼大树，可笑不自量’者耶？”余意二公之言，皆为至论，非为争名，终不自掩厥失者，所谓睫无内见之明也。坡诗苦于太尽，常有奢大难降，笔走不守之恨。鲁直颇能开辟，如虬髯客耻自从龙，要亦倔强海外耳。至渔隐所言，如盲师论南泉公案，谓特作斩猫势。（黄白山评：“二公互相评论，真正相知之言，不阿所好者，谓为‘争名’，犹是隔壁话。”）
　　△陈师道
　　後山以荐得官，即除正字，作诗曰：“扶老趋严召，徐行及圣时。端能几字正？敢恨十年迟。肯著金根误，宁辞乳妪讥？向来忧畏断，不尽鹿门期。”用事切当，第三语尤天然巧合。○雪计：“木鸣端自语，鸟起不成飞。”真可谓不落色相。○《九日寄秦觏》：“疾风回雨水明霞，沙步丛祠欲暮鸦。九日清樽欺白发，十年为客负黄花。登高怀远心如在，向老逢辰意有加，淮海少年天下士，独能无地落乌纱？”一作“可能”，“可”字较“独”字为圆，然“独”字意深，有陋巷不改其乐之意。○方回推後山直接少陵，今观其五言律，气格诚有相近处。但五言律仅少陵诗中之一，後山相近者又少陵五言律中之一也。优孟抵掌似耳，讵可遽为楚相！○《和黄预病起》曰：“似闻药病已投机，牛斗蛇妖顿觉非。李贺固知当得疾，沈侯可更不胜衣？惊逢白璧山千仞，会见黄金带十围。不信诗书端作崇，孰知糠秕亦能肥？”此诗首言病退；次联用长吉呕出心肝事，其人当必能诗；後四句是祝其强健丰硕。但新病起即欲十围之腰，恐不能骤长如是，所谓言之太过，然意致颇佳。
　　△张耒
　　苏门六子，余尤喜文潜。如《海州道中》：“渡头鸣舂村径斜，悠悠小蝶飞豆花。逃屋无人草满家，累累秋蔓悬寒瓜。”《广化遇雨》：“撞钟寺门掩，晚霁尚残滴。相携下山去，尘静马无迹。归来解鞍歇，新月如破璧。但恐桃花源，回舟已青壁。”大是清越。长律尤多秀句，如“绿野染成延昼永，乱红吹尽放春归”，“万顷泽空供雪意，一枝梅笑破冬严”，“新月已生飞鸟外，落霞更在夕阳西”，“青引嫩苔留鸟篆，绿垂残叶带书”，“归鸟各寻芳树去，夕阳微照远村耕”，真能摆脱尔时恶气也。尝叹宛丘醇深经术，及其《次张公远韵》：“何待挑琴知有术，未尝驱豆更无谋”，轻艳不减温、李，固知不独一靖节不能忘意情耳。○《春日杂书》：“昨日为雨备，今晨乃大风。临风谨自备，通夕雪迷空。备一常失计，尽备力难供。因之置不为，拱手受祸凶。当为不可坏，任彼万变攻。筑屋如金石，何劳计春冬？”此诗可代箴铭。余意只须此处往，自有馀味。下云“此道简且安，古来家国同”，说出正意，反觉索然。每见锺、谭动欲截去人诗，意尝厌之，今乃知实有不可不删者。如东坡《湖上夜归》：“我饮不尽器，半酣味尤长。篮舆湖上归，春风吹面凉。行到孤山西，夜色已苍苍。清吟杂梦寐，得句旋已忘。尚记梨花村，时时闻暗香。”似此真佳。後云：“入城定何时，宾客半在亡。睡眼忽惊矍，繁灯开河塘。市人拍手笑，状如失林獐。始悟山野姿，异趣难自强。人生安为乐，吾策殊未良。”不惟太尽无馀，“失林獐”尤不成语，不若“闻香”处即止为愈也。
　　△贺铸
　　人知方回工词，不知其诗亦自胜绝。如《题放鹤亭》：“万顷白山缺处，一庭黄叶雨来时。”《茱萸湾晚泊》：“荻浦渔归初下雁，枫桥市散只啼鸦。”不减许郢州风调也。《汉上属目》曰：“白蒙山头，清川山下流。芳洲采香女，薄暮漾归舟。并蒂双荷叶，逢迎一障羞。持情不得语，大妇在高楼。”尤为俊响。
　　△晁冲之
　　叔用，无咎弟也。《田中行》一诗，饶有古趣。又“猎回汉苑秋高夜，饮罢秦台雪作天”，“系马柳低当户叶，迎人桃出隔墙花”，俱俊气可掬。
　　△孔文仲
　　《早行》曰：“客兴谓已旦，出视见落月。瘦马入荒陂，霜花重如雪。海风吹万里，两耳冻几脱。岁晏已苦寒，近北尤凛冽。况当清晓行，溯此原野阔。笠飞带绕颈，指强不得结。农家烟火微，炙手粗可热。岂能迂我留，而就苟且活。仰头视四宇，夜气亦渐豁。苦心待正书，白日想不缺。”历叙旅途之惨，慰安中带有悲悯，悲悯处仍怀安分止足，固是端人之言。
　　△徐积
　　徐仲车，高士也。其诗颇有唐音，如《送王潜圣》末云：“关西夫子虽迟暮，行笑行吟正安步。川海上牧羊儿，解说公孙放豚去。”磊落中有风度。到“勤穿冻地缘栽竹，喜占明窗为著书”，则新声之可听者。
　　△唐庚
　　强幼安有《子西文录》一卷，悉追记其遗言，就中论诗者尤多可观。及读子西诗，则又不能尽善。如“山静似太古，日长如小年”，警句也，後联甚平平，至“梦中频得句，拈得已忘筌”，益强弩矣。《雪意》：“浦远浑无鹤”，亦佳，“林疏只有松”，殊不称。大都心手不能相如，虽才者犹同此病，○“水过渔村湿，沙宽牧地平。片明外暗，斜日雨边晴。山转秋光曲，川长暝色横。瘴乡人自乐，耕钓得浮生。”子西极矜此诗，今观之，中联果佳，但作诗有疏疏密密之说，尚嫌其起处太整。○《悯雨》曰：“老楚能令畏垒丰，此身翻累越人穷。至今无奈曾孙稼，几度虚占少女风。兹事会须星有好，他时会厌雨其。山中赖有莱粮足，不向诸侯托寓公。”此子西谪惠州时作，故以庚桑楚居畏垒之山能令丰穰，惠州以己之故至于不雨反兴。起法甚新，但篇中使事不无太多，喜其不至豫章之生硬令人难耐，兼料丰可为枵者救饥耳。○《初到惠州》曰：“庐橘杨梅乃尔甜，肯容迁谪到眉尖。因行采药非无得，取足看山未害廉。辨谤若为家一喙，著书不直字三缣。老师补处吾何敢，政谓宗风不敢谦。”末联指东坡也。“补处”出释典，中联亦小有致。至《湖上》诗：“佳月明作哲，好风圣之清”，真文海泥犁，不意子西亦堕落其内。
　　△韩驹
　　“北风吹日昼多阴，日暮拥阶黄叶深。倦鹊绕枝翻冻影，飞鸿摩月堕孤音。推愁不去如相觅，与老无期稍见侵。顾藉微官少年事，病来那复一分心。”此子苍《冬日》诗也。前半写景，後半言怀，词气似随句而降，渐就衰飒，然恬让之致可掬。呜呼！独不可向伏枥者言耳。○又《夜泊宁陵》曰：“汴水日驰三百里，扁舟东下更开帆。旦辞杞国风微北，夜泊宁陵月正南。老树挟霜鸣，寒花垂露落毵毵。茫然不悟身何处，水色天光共蔚蓝。”宋人极称此诗，然亦闲于情致，而减于气格。但此种诗虽不高，尚无恶气，如乘款段马、下泽车，固无将伯之患。曾、韩之流，则本无千里之步，惟善蹄耳。
　　△刘韦冠之
　　宋诗虽不及唐，才情原自不乏。南渡前，但非宛陵、豫章二派，即多可喜。如刘《题半隐堂》曰：“一堂图籍自陶冶，三径萧兰俱岁华。定非平恩许侯宅，会是仲长公理家。端居雅不烦屏当，佳设颇尝成咄嗟。惟我闲身数来往，徽弦一泛即生涯。”韦冠之《寄荆南故人》曰：“馀生自扌弃一虚舟，未害寻诗慰客愁。梅欲飘零犹酝藉，柳才依约已风流。关心弟妹无黄犬，入梦江湖有白鸥。别後故人相念否？东风应倚仲宣楼。”如此二诗，亦甚风致也。
　　黄白山评：“有何风致？”
　　△释惠洪
　　僧诗之妙，无如洪觉范者，此故一名家，不当以僧论也。五言古诗，不徒清风逼人，用笔高老处，真是如记如画。近体诗，如《石台夜坐》：“永与世遗他日志，尚嫌山浅暮年心。冻未放僧窗晓，折竹方知夜雪深。”《上元宿百丈》：“夜久雪猿啼岳顶，梦回清月在梅花。”俱秀骨嶷然。惟带禅和气者不佳，固其本业耳。○僧遵式诗“拾句书幽石，收茶踏乱”，亦小有致。“煮茗敲冰柱，看经就雪檐”，虽清不免于寒。
　　△李纲
　　“闻说飞蝗起自淮，势如风雨渡江来。吾家岁事何须虑，只恐人言不是灾。”此伯纪谪沙阳监税时闻家信作也，忧国若此，此真贤宰相之言。如《记旧梦》、《舟循惠间山水清绝》、《次韵李似宗小圃》之作非不佳，然不足为公重。○三“不足”乃介甫一时强辩之言，遂为後来口实。甚矣御人口给之不可也！
　　△李藻
　　《书宁川驿壁》曰：“过眼空花一饷休，坐狂犹得佐名州。虽遭泷吏嗤韩子，却喜溪神识柳侯。尽日野田行罢亚，有时峤听钩。会将新濯沧浪足，踏遍千岩万壑秋。”此诗意气高旷，一往俊逸，亦有大苏仿佛。又《醉别李侍郎》曰“双桨又乘清夜去，一樽联发少年狂”，亦洒落可喜。○李光在政府，与秦桧议论不合，安置藤州，差密院使臣伴送。既还，赠诗曰：“日日孤村对落晖，蛮烟深处忍分离。追攀重见蔡明远，赎罪难逢郭子仪。南渡每忧鸢共堕，北辕应许雁相随。马蹄踏遍关山路，他日看来又送谁？”此篇惟末句强弩，中联亦呜咽可诵，但意气不如。至胡澹以乞斩王伦窜岭外，将渡海，和朱咸曰：“银山千叠酒微酣。”“银山千叠”，指巨浪也。气概如此，当使波神退舍矣。
　　△刘子朱松
　　建炎、绍兴诸公，吾最喜刘屏山、朱韦斋两先生诗。韦斋《谒吴公路许借论衡复留一日》曰：“幽独不自得，驾言款斋庐。殷勤主人意，投辖恐回车。世途早已涉，此去将焉如？惟忧酒钱尽，使我诗肠枯。会合曾几何，可复自为疏！更当留一夕，帐中搜异书。”《送金确然归弋阳》曰：“昔我溪居，送子溪。重来问何时，笑指溪上。一别四周星，坐此世故纷。衰颜两非昔，华发粲可耘。我缠风树哀，终日无一忻。子乃水菽忧，南北奔走勤。对床语未终，别意如丝棼。归梦尚随子，何当叹离群。”读此二诗，长厚之气蔼然可掬。又《咏芍药》云：“已分春光冉冉过，奇葩好去奈愁何！谁令玉颊红成点，如意痕轻琥珀多。”丰神一何婉媚也！○屏山绝句曰：“偶临沙岸立多时，淡淡烟村日向低。幽事挽人归不得，一枝梅影浸澄溪。”此种意趣，岂屠沽儿所解？○《和李巽伯春怀》：“有酒即佳辰，无兵皆乐土。”《巡寨偶书》曰：“群凶昔吾军，赤指评鸣弦。防胡屡瓦解，合寇俄星连。”叙述乱离及溃兵之害，真古今一辙。更有《防江行》一篇，不徒词章徒健，如“拔敌军之箭以射敌”，深觉尔时将士可用，令人转忆待制先生之用兵。
　　△张九成
　　“汲汲我何事，爱此窗日光。北门终日开，风透轩槛凉。贫病何以疗，六经真古方。荣辱顿尔失，泰山亦毫芒。呼儿来读书，弦诵惊满堂。仕途有捷径，掩口笑我狂。”满肚不合时宜，与子由《东方书生行》同意。然苏曰：“东方书生多愚鲁，闭门诵书口生土。窗中白首抱遗编，自信此书传父祖。辟雍新说从上公，册除仆射酬元功。太常弟子不知数，日夜吟诵如寒。四方窥觇不能得，一卷百金犹复惜。康成颖达弃尘灰，老聃瞿昙更出入。旧书句句传先师，中途欲弃还自疑。东邻小儿识机会，半年外舍无不知。乘轻微肥正年少，齿疏唇腐真堪笑。是非得失付他年，眼前且买先腾踔。”不名裂眦而谈，此全用嬉笑也。按苏讥新学，此并不关学，其旨微异。
　　△沈与求
　　沈和仲，宣、政遗人也，故其诗尚多清多。如《过吴江豁然阁》：“小雨麦秋天，江上人家欲暮烟。行客未能忘胜处，系船相伴白鸥眠。”《於潜道中》曰：“首路潜溪驿，鸡声欲曙天。篮舆冲宿雾，栈阁寄层巅。高下林端屋，纵横石罅田。野泉随处有，草木尽苍然。”二诗殆可入画。
　　△吕本中
　　吕居仁诗亦清政，惜多轻率。如《柳州开元寺夏雨》诗：“风雨似晚秋，鸦归门掩伴僧幽。深不见千岩秀，水涨初闻万壑流。钟唤梦回空怅望，人传书至竟沉浮。虎头燕颔非吾相，莫羡班超拜列侯。”《西归舟中怀通泰诸君》曰：“一双一只路旁堠，乍有乍无天际星。乱叶入船侵败衲，疾风吹水拥枯萍。山林何谢谁方驾，诗语曹刘可乞灵？酒碗茶瓯俱不厌，为公醉倒为公醒。”不无秀句，卒付颓然，韵度虽饶，终有缓骨孱筋之恨，亦大似其国事也。此种皆韩子苍流弊。
　　△曾几
　　事莫病于伪为，如欧、梅之矫杨、钱，未尽为诗害也，令欧任其秀治，梅率其清温，原自名家，所恨笔力不高，饰为劲悍，不觉流于粗鄙，而恶声出矣。鲁直好奇，兼喜使事，实阴效杨、钱，而外变其音节，故多矫揉倔佶，而少自然之趣。然气清味列，胸中亦自有权衡，故佳篇尚多。子苍逸韵天生，疏率自喜，转觉天趣有馀，结构不足，虽渊源豫章，实与鲁直相背。茶山天性粗劣，又复崇尚豫章，粗鄙矫揉，备得诸公之恶境而揣摹之，以为道在是矣，故盈卷皆ㄋ噪之音。其集中惟《癸未八月十四日至十六夜月色皆佳》一篇可观，如“明时谅费银河洗，缺处应须玉斧修”，警句也。（黄白山评：“此联似西昆。”）雪诗“一夜纸窗明似月”，亦不雕琢而工，至“多年布被冷如冰”，又不可耐矣。一瞽登坛，群盲振铎，自後论诗者日多，害诗者日甚，至江湖诗出，而《卿》、《击壤》以来数千年之正业，至此遂沦长夜。大率宋诗三变，一变为伧父，再变为魑魅，三变为群丐乞食之声。吾尝读《中州集》，高者雅秀，卑者亦不至鄙俚。一时恶气，独聚于南，岂国之将亡，衰乱先形之笔墨耶！
　　△陈与义陈渊
　　选南渡後诗，务取短中之长，有以一联收者，以一句录者，必求首尾温丽，几无诗矣。陈简斋诗以趣胜，不知正其着魔处，然俊气自不可掩。如《雨晴》诗：“墙头语鹊衣犹湿，楼外残雷气未气。”《以事走郊外示友》：“黄尘满面人犹去，红叶无言秋又归。”《观江涨》：“叠浪并翻孤日去，两津横卷半天流。”俱可观。《送熊博士赴瑞安令》一作尤佳：“衣冠衮衮相逢处，草木萧萧未变时。聚散同惊一枕梦，悲欢各诵十年诗。山林有约吾当去，天地无情子亦饥。笑领铜章非失计，岁寒心事欲深期。”虽格调不足言，颇为入情也。○几叟诗又胜简斋，《晓登严陵钓台》曰：“溪山有底好？契贫士欲。敢论生不侯，但喜梦非仆。携筇纵朝步，初日穿林麓。西风扶两腋，一举千里鹄。”意气不凡，下语亦甚新警。
　　△范浚
　　《偶作》曰：“晏食聊当肉，缓步聊当车。时饮一杯酒，历观千载书。正尔良独难，亦复将何须？”此君诗不多见，观此胸襟，殊非碌碌者。
　　黄白山评：“‘正尔’二句，如暗丐摇铃，虽口中大声唱叫，不解所说何语。山谷之‘且然聊尔耳，得也自知之’，吾不能不憾始作诵者。”
　　△周必大
　　周益公气骨不高，而微有淹雅之度。如咏《杨廷秀家园》“回环自三三径，顷刻常开七七花”，亦有自然之美也。○公与欧阳相善，每摘其警句示人。余惟喜其“风色似传花信到，夕阳微放柳梢晴”有态，馀俱寒陋。
　　△朱熹
　　诗虽不宜苟作，然必字字牵入道理，则诗道之厄也。吾选晦翁诗，惟取多兴趣者。（黄白山评：“胡澹庵尝以诗人荐朱子於朝，朱大憾其不知己，戒不复作诗。余谓澹庵虽不知朱子，却知诗，盖紫阳诗实胜当时诸人也。”）如《次秀野雪後书事》：“惆怅江头几树梅，杖藜行绕去还来。前时雪压无寻处，昨夜月明依旧开。持寄遥怜人似玉，相思应恨劫成灰。沉吟落日寒鸦起，却望紫荆独自回。”又《次雪韵》：“一夜同匝四山，晓来千里共漫漫。不应琪树犹含冻，翻笑杨花许耐寒。乘兴政须披鹤氅，瀹甘尤喜破龙团。无端酒思催吟笔，却恐长鲸吸海乾。”二诗俱风致，“杨花”句尤具慧心。○道学诸公诗，亦自有佳句。如徐崇文《毅斋即事》“苔色上侵闲坐处，鸟声来和独吟时”，殊清气。林斋《送光泽苏县丞》“松厅莫笑无公事，蕖幕常能致俊流”，用事颇切。吕东莱《春日绝句》曰：“一川晚色鹭分去，两岸烟光莺唤来。径欲卜居从钓叟，垂杨缺处竹门开。”尤雅靓也。
　　△陈傅良
　　《寄陈同甫》曰：“古来材大难为用，纳纳乾坤着几人。但把鸡豚宴同社，莫将鹅鸭恼比邻。”上句即所谓“民之失德，乾糇以愆”也。合两句并观，见俗情虑浅，恩怨本无大故，而毁誉由之。同甫屡经祸患，故以为戒。下云“世非文字将安托，身与儿孙竟孰亲？一语解纷吾岂敢，应行道亦醉辛。”读至此真欲泪下。尝叹如李伯禽者毋论，即“骥子好男儿”，少陵讵得其力！此困穷之士，齿豁头童，旁搜远绍，而不悔也。○《冬夜感怀》曰：“已觉二毛嗔妇问，可堪一饭患儿多”，酸感之甚，殆不能再读。○《送谢希孟归黄岩》曰：“圭璧袭缫籍，山龙饰衣裳。不闻燧古初，而兴自虞唐。毁车崇骑射，隶作篆籀藏。至今人便之，秦亦忽以亡。”又曰：“累觞以为欢，班荆以为仪。交际贵如此，勿使至意亏。颇尝怪《小雅》，《鹿鸣》至《鱼丽》。宾主礼百拜，《六经》似支离。”此重伤古道之不复也。前篇犹冷讽，次篇全用反语，令闻者自思，不惟立意高，安章顿句亦是鸡群之鹤。
　　△叶
　　宋人于乐府一途，尤为河汉，水心《白辞》一篇，深得古意：“有美人兮来独处，陟彼南山兮伐寒。挑灯细缉抽苦心，冰花织成雪为缕。不忧绝技无人学，只愁不堪嫁时着。郑侨吴札今悠悠，争看买笑锦缠头。”深叹知音难遇，又不忍遽自决绝，徊翔宛转，无限风流。
　　△刘宰猛虎行
　　“市有虎，毋妄言。当关虎士森戈铤，市上一呼人驾肩。虎虽猛，那得前？市有虎，言非妄。君不见左冯翊，天下壮。斧斤声断林壑空，猛虎通衢恣来往。食人肉，饮人血，沉痛积冤那可说？凝香堂上紫烟浮，风流太守忧民忧。一朝下令开信赏，藉皮枕骨弥山丘。虎已灭，人患绝，夜永犹闻泣幽咽。泰山之侧如可居，子後夫前甘死别。”亦即“苛政猛于虎”意，而曲折抑扬，备极剀畅。古无此体，实自漫塘创调，遂为近世李四涯乐府之祖。
　　△吴龙翰洪适
　　吾观晚宋诗有极佳者，其名反不甚影。如吴龙翰“妾心江岸石，千古无变更。郎心江上水，倏忽风波生。”“击筑复击筑，欲歌双泪横。宝刀重如命，命如鸿毛轻。”二诗俱有乐府之遗。○洪适“青青河畔草，英英篱边菊。雅雅当窗女，濯濯手如玉。渊渊锦中意，粲粲未盈幅。藁砧天一涯，刀头误行卜。鉴怨新眉，谁教远山绿！”“迢迢牵牛星，奕奕停梭女。寻盟整遥辔，缄情遵汉渚。欣宴未斯须，别愁眉已度。黄月不我留，残机忍重顾。翻羡巫山，朝朝楚王遇。”深情秀致，全在两末句弄姿，写出无聊之态。此诗较《十九首》则有间矣，在晚宋中固是乌群一鹭。
　　△裘万顷
　　《雨後》曰：“秋事雨已毕，秋容晴为妍。新香浮罢亚，馀润溢潺。机杼蛩声里，犁锄鹭影边。吾生一何幸，田里又丰年。”《出门》曰：“出门复入门，吾行竟安之？携书北窗下，翻阅聊自怡。有怀千载人，掩卷还欷。采采首阳薇，恋恋商山芝。一裘或终身，欣然钓江湄。斯人不可作，古道日式微。目前稻粱谋，凫雁方齐飞。青田寂无音，岁晚将畴依？慎勿出门去，尘埃染人衣。”元量生于豫章，殊不染其恶气，大可敬也。《见雪》一篇，尤见义烈之概。
　　△尤袤
　　隆兴後推范、陆、尤、杨。尝见其《海棠》诗“晓妆无力胭脂重，春睡方酣酒晕深”，精工不在鲁直“荀令炉香”之下。又《苦雨》诗：“十年江国水如淫，怕见三秋雨作霖。可念田家妨卒岁，须烦风伯荡层阴。禾头昨夜忧生耳，木德何时却守心。岁星守心，天下大丰。兀坐书窗诗作崇，寒呜咽伴愁吟。”洵为典雅。
　　△杨万里
　　诚斋生平论诗最多，读其集则涉粗豪一路。其《送丘宗卿帅蜀》最传：“谕蜀宣威百万兵，不须号令自精明。酒挥勃律天西宛，鼓卧蓬婆雪外城。二月海棠倾国色，五更杜宇说乡情。少陵山谷千年恨，不遇丘迟眼为青。”“倾国”二字素联，此却作虚字用，李延年後再见也。“杜宇”句尤极弄姿之妙。二物正蜀中花鸟，不惟精切，兼有风致。次联亦钜丽，固是杰作。（黄白山评：“此联若绳以诗律，则‘倾国’是联字，‘乡情’是联字，是谓对而不对，犯诗家大病。然作者本意，正是以‘国色’对‘乡情’。依此读去，则‘国色’如何‘倾’得？不几令人喷饭耶！此翻赏其作虚字用，则评者之愦愦更可笑也。”）又《夜坐》诗“荒城日短溪山静，野寺人稀鹳雀鸣”，萧条之状如见。
　　△范成大
　　选宋诗，不复可绳以古法，真须略玄黄，取神骏耳。但当汰其已甚，违拜从纯，不可无此度也。吾于汴宋，最爱子由，杭宋则深喜至能，真有骅骝耳历都过块之能，虽时亦霜蹄蹶，要不碍千里之步。《代圣集赠别》曰：“一曲悲歌水倒流，樽前何计缓千忧。事如梦断无寻处，人似春归挽不留。草色黏天恨，雨声连晓鹧鸪愁。迢迢绿浦帆飞远，今夜新晴独倚楼。”《南徐道中》曰：“半生行路与心违，又逐孤帆擘浪飞。吴岫拥遮望眼，楚江浮月冷征衣。长歌悲似垂垂泪，短梦纷如草草归。若使一廛供闭户，肯将青雀易柴扉。”《入秭归界》曰：“山根系马得浆家，深入穷乡事可嗟。蚯蚓崇人能作瘴，茱萸随俗强煎茶。幽禽不见但闻语，野草无名都着花。窈窕崎岖殊未艾，去程方始问三巴。”《鄂州南楼》曰：“谁将玉笛弄中秋？黄鹤飞来识旧游。汉树有情横北渚，蜀江无语抱南楼。烛天灯火三更市，摇月旌旗万里舟。却笑鲈乡垂钓手，武昌鱼好便淹留”。此石湖帅蜀归过鄂州作也，古云“宁饮建业水，莫食武昌鱼”，却如此点化，何减回道人半黍。《再渡胥口》曰：“古来此地快蓬心，天绕明湖日照临。一雁平时隐见，两山波动对浮沉。衰髯都共荻花老，醉面不如枫叶深。罾户钓徒来问讯，去年盟在肯重寻？”诸上诸诗，有似元、白者，有似许浑、韩者。又如“月从雪後皆奇夜，天向梅边别有春”，“鹏相安无可笑，熊鱼自古不能兼”，“定中久已安心竟，饱外何烦食肉飞”，“含风竹影淡留月，着雨蛩声深怨秋”，俱有新趣。绝句之工者，《兖州道中》曰：“虎啸狐鸣苦竹丛，魂惊终日走蒙茸。松林断处前山误，又见南湖数十峰。”《冬日田园杂兴》曰：“斜日低山片月高，睡馀行药绕江郊。霜风扫尽千林叶，闲倚筇枝数鹳巢。”尤澹秀可爱。○范尝使于金，口奏乞还河南侵最，遂有羁留之议，赋诗曰：“万里孤臣致命秋，此身何止一浮沤。提携汉节同生死，休问羝羊解乳否！”此尤其生平大节，不止占哔之士。○《请息斋书事》曰：“虱里趋时真是贼，虎中宣力任为伥。”“贼”字太不文，然下句终是快语，亦可愁时破涕也。
　　△陆游
　　予初读《瀛奎律髓》，每遇一类，唐诗後必继宋诗，鄙俚粗拙，如侗亻葛接语，得务观一篇，辄有洋洋盈耳之喜，因极赏之。及阅《剑南全集》，不觉前意顿减。大抵才具无多，意境不远，惟善写眼前景物，而音节琅然可听。一诗中必有一联致语，如雨中草色，葱翠欲滴。间出新脆之句，犹十月海棠，枯条特发数蕊，妖艳撩人。亦时为激昂磊落之言，颇有祢衡塌地来前，嵇康扬钅追不辍之态。要惟七言近体有之，馀不能尔。其淋漓最动人者，漫摘数章于後。长篇惟《题少陵画像》，叙三百年前事，声容如见，亦令人忽忽难堪。○《江楼醉中作》曰：“淋漓百宴江楼，秉烛挥毫气尚遒。天上但闻星主酒，人间宁有地埋忧？生希李广名飞将，死慕刘伶赠醉侯。戏语佳人频一笑，锦城已是六年留。”公得石湖为幕府，故纵怀若此。及守严述怀曰：“桐君故隐两经秋，小院孤灯夜夜愁。名酒过于求赵璧，异书浑似借荆州。溪山胜处身难到，风月佳时事不休。安得连车载酿，金鞭重作浣花游。”回忆旧时主宾，何可复得？正犹少陵在夔更思严武不已，从来宦游胜事，真不在职之大小也。○《後寓叹》曰：“貂蝉未必出兜鍪，要是苍鹰忆下鞲。彭泽径归端为酒，轻车已老岂须侯！千年精卫心平海，三日於菟气食牛。会与高人期物外，摩娑铜狄灞陵秋。”“千年精卫”，自指平日壮怀。“三日於菟”，指後进之士妄生短长者，如韩在夷门，同幕少年多轻之。文士蹉跎，每抱此恨，想公当日亦竟不免。○《书斋壁》曰：“平生忧患苦萦缠，菱刺磨成芡实圆。天下不知谁竟是，古来惟有醉差贤。过堂未悟钟将衅，睨柱谁知璧偶全！自笑为农行没世，尚如惊雁落空弦。”《遣兴》曰：“莫笑龟堂块胸，此中原可贮虚空。尚饶灵运先成佛，那计辛毗不作公。采药偶逢丹井客，买蓑因过玉宵翁。不须更问归何许，散发飘然万里风。”放翁少时有志轻世，尝投梁参政曰：“士各奋所长，儒生未宜鄙。覆毡草军书，不畏寒坠指。”故其《感旧》曰：“晚岁犹思事鞍马，当时那信老耕桑！”及从历世途，始有“此身幸已免虎口，有手但能持蟹螯”，“生来不啜猩猩酒，老去那营燕燕巢”，“笺天有事君知否，止乞柴荆到死关”之句。余尝喜其《西窗》一作：“西窗偏受夕阳明，好事能来慰此情。看画客无寒具手，论书僧有折钗评。姜宜山茗供啜，豉下湖莼喜共烹。酒肉朱门非我事，诸君小坐听松声。”若得如此，亦平地小神仙矣。○天启、崇祯中，忽崇尚宋诗，迄今未已。究未知宋人三百年间本末也，仅见陆务观一人耳。实则务观胜处，亦未能知，止爱其读之易解，学之易成耳。遂无复体格，亦不复锻炼深思，仅于中联作一二姿态语，馀尽不顾，起结尤极草草，方言俗谚，信腕直书。昔江湖小生，作支离褊浅之辞，目为元和诗体，元稹不平，至上书令狐楚。今之效陆体者，亦幸古人骨已朽耳，使之尚在，其不平可胜言哉！
　　△李昴英
　　李昴英填词圣手，《景泰寺》诗：“远鸦追夕照，低雁压西风”，终不脱词家本色。
　　△四灵
　　永嘉四灵，赵紫芝最为佼佼。如《秋夜偶书》：“此生漫与蠹鱼同，白发难收纸上功。辅嗣《易》行无汉学，玄晖诗变有唐风。夜长灯烬挑频落，秋老声听不穷。多少故人天禄贵，犹将寂寞叹扬雄。”《示友》：“中夜清寒入袍，一杯山茗当香醪。禽翻竹叶霜初下，人立梅花月正高。无欲自然心似水，有营何止事如毛。春来拟约萧闲伴，同上天台看海潮。”第二联神骨俱清，可谓脱西江尘土气殆尽。（黄白山评：“亦只下句工。”）颔联却以酸语败群，真可痛惜，何怪为严羽所轻。然如“野水多于地，春山半是”，“池成逢夜雨，篱坏出秋山”，固是选语。又《延禧观》：“鹤毛兼叶下，井气与同。”井为藏丹之所，此言丹气也，妙甚。○翁卷视赵师秀送逊，长律佳句，有“种得溪蒲生似发，教成野鹤舞如人”。又《寄题赵灵秀》“闲灯妨远梦，秋雨乱愁吟”，亦可喜。○二徐最劣，灵晖又不及灵渊。徐照瀑布诗，素号振拔，如“千年流不尽，六月地常寒”，无愧作者。（黄白山评：“‘千年流不尽’，凡水皆可说。‘六月地常寒’，似深山古寺中语。”）结云“人言深碧处，常有老龙蟠”，却丑。徐玑佳句，则有“寒烟添竹色，疏雪乱梅花”，“水风凉远树，河影动疏星”，“月生林欲晓，雨过夏如秋”，皆其项上之脔也。
　　△严羽
　　读严沧浪诗，真如诸于绣屈中独见司隶将吏，且喜其言行相顾，不为鹦鹉之效人语也。古诗亦甚用功于太白，惜气力不逮耳。短律有沈卿、岑嘉州之遗，长律于高、李颀尤深。独乐府不能入古，彼自得力于盛唐也。常酷爱其《送客》一绝：“川程极目渺空波，送尔归舟奈别何。南国音书须早寄，江湖春雁已无多。”○《庐陵客馆雨霁登楼言怀寄友》曰：“终日坐纷氵典，邈然无少欣。登楼一登览，始见万山群。微雨洗残暑，青天卷浮。襟怀两廓落，朗若见夫君。见君君何在，顾影还独笑。吏非金门游，隐异沧洲调。江明秋月白，山空夜猿啸。徒事百卷文，未返一竿钓。留滞岂胜悲，非君谁与谋？水寒终赴海，雁远暂宾秋。举世不可语，犹当问巢由。”观此诗曲折步骤，足见其生平立言非妄。○以严之精于纪律，有功诗学不少，吾终不推为第一，独属之介甫。昔黄梅令学人悉诵神秀偈子，衣则授于卢能。沧浪素以禅论诗，余故为下此转语。千载有知，当亦一笑。
　　△萧彦毓
  </div>
  <div class="pagination">
   <a href="载酒园诗话_page5.html">
    上一页
   </a>
   <a href="载酒园诗话.html">
    1
   </a>
   <a href="载酒园诗话_page2.html">
    2
   </a>
   <a href="载酒园诗话_page3.html">
    3
   </a>
   <a href="载酒园诗话_page4.html">
    4
   </a>
   <a href="载酒园诗话_page5.html">
    5
   </a>
   <span class="current-page">
    6
   </span>
   <a href="载酒园诗话_page7.html">
    7
   </a>
   <a href="载酒园诗话_page8.html">
    8
   </a>
   <a href="载酒园诗话_page9.html">
    9
   </a>
   <a href="载酒园诗话_page10.html">
    10
   </a>
   <a href="载酒园诗话_page11.html">
    11
   </a>
   <span>
    ...
   </span>
   <a href="载酒园诗话_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
