<!DOCTYPE html>
<html>
<head>
    <meta charset="UTF-8">
    <title>瓶粟斋诗话三编 - 第 1 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>瓶粟斋诗话三编 - 第 1 页/共 3 页</h1>
    <div class="content">　　●三编·卷一
　　
　　李之歌吟，杜之排律，元白之讽谕，温李之香奁，皆为唐人绝调。至若昌黎尊儒，异乎濂洛风雅；太祝杂兴，别於范陆田园。江湖妪唱，孰与王孟之山林；坡颍赓酬，何似韩孟之联句。安在唐宋诗无界域哉！
　　
　　自《瓶粟斋诗话初编》、《续编》出，同其说者首有善化瞿君兑之（宣颖）。兑之之书日："执事为诗虽不主一端，而示人轨则大抵导源三唐，纯乎正轨。《诗话》中举杜老《玄元皇帝庙》等诗，以为宜熟读，尤与鄙人平昔之见若合符契。盖古人之熨贴处，非於此等诗求之，不易领会。尊论拈出'稳'字，亦是此意，杜诗有极拙处，然无不稳处。"又曰："东坡是不负责人，只当人间游戏。荆公则气象法度，刚正精严，确是子产、孔明一流。光宣之间流行宋诗，亦不得谓非一进境，然矫枉过正，不无流弊。尝谓欲救其失，莫若转而求之元诗之华重、明诗之冷峭。唐以上不可几，则取法元明，尚不失为一种方便接引。公亦深许袁谭，彼此所见大都不谋而合"云云。公安、竟陵为世诟病。即荆公诗，随园亦讥为门外。得蜕园为之张目，余窃喜持论之不孤矣。
　　
　　随园评东坡诗"大踏步便出"。余谓坡诗多开门见山，惟"梦裹似曾迁海外，醉中不觉过江南"一联最深婉，为集中律句之隽。
　　
　　坡诗在宋时惟两本：一分类本，创始於东莱吕氏，而集成於梅溪王氏；一编年本，则吴兴施德初及其子武子编纂成之。然《文献通考艺文》仅及施氏本。施本世不多见，而梅溪本颇多舛误。康熙初，云间杨碹之甥朱翠庭得宋刻施本，参互孜订而折衷之，一仍梅溪分类之旧，世号善本。然梅溪搜采诸家之注，多繁简失当、割裂不善之病，可见注书之难。集凡三十二卷，余弱冠时曾点勘一过，旋搁置。今偶复温之，觉近三四年间所为律句颇有近苏者，岂少时沾匄，去数十年犹有余馥耶？余家旧有查注苏诗残本，乱后亡失，至为惋惜。
　　
　　东坡七古，如《石鼓》、《聚星堂雪》、《游博罗香积寺》、《同正辅游白水山》等作，皆以排偶行之，纵横开阖，意到笔随，杜韩而后一人也。五古最忌平铺，老杜《北征》有许多峦在内。坡公《甘露寺》诗三十二韵，如坡ヌ曼衍，了无奇境，幸中间插"花落有余想"二句作一束，结处"方其盛壮时"一段重复展开，遂如神龙掉尾，全局皆振。此法不可不知。
　　
　　东坡写景物，喜用侧笔取致。如云："路人皆言君未远，骑马少年清且婉。"又云："江边父老能说子，白须红颊如君长。"此"骑马少年"、"白须红颊"者，却借旁人口中说出，自己不肯正说。又《答郡中同僚贺雨》云："潇潇止还作，坐听及三鼓。天明将吏集，泥土满靴屦。"若俗手为之，必直下言"滂沱而倾盆"矣。此云"泥土满靴"，则天明之大雨可知。
　　
　　坡诗每喜添设一"老"字以足句者，如云："便腹从今笑老韶"（《次韵刘贡父幡胜》）、"纸帐心期老孟光"（《和参寥》）、"华发萧萧老遂良"（《次韵狄大夫见赠》）、"犹似浮江老阿童"（《忘其题》）、"观鱼并记老庄周"（《寿州李定出钱》），他如谓玄奘曰"老奘"（《和合浦愈上人》）、冯衍曰"老衍"（《题冯通直明月湖诗》）、"老优孟"（《见次韵王定国谢韩子华过饮诗》）、"老方朔"（《见欧阳季默以大鱼为馈求诗诗》）之类尤多。然有富有不富，不必援以为例。
　　
　　东坡和陶，殊无意义。陶公天怀澹定，躁释矜平；坡则处处运巧使才，机锋横出，盖仍是吾家体，不过用其韵耳。如云："卯酒晕玉颊，红绡卷生衣。宁当娣黄菊，未肯姒戎葵。"此咏长春也，语太琢太纤。《和饮酒》云："三杯洗战国，一斗浇强秦。"太火。惟《和西田获稻》云："昼功不自觉，夜气乃潜还。"十字差近。余尝谓东坡刚激，偏欲和陶；梅溪柔缓，偏欲和韩，皆古人不自藏拙处。
　　
　　宋《梅溪诗文集》五十卷，乐清王十朋著，朱子为之序。先生愤靖康之难，时存复仇之志，读其奏议及《观国朝故事》等诗，无不以用人为先、备寇为急，迥异当与始要持国者流。诗则非其长也，集中多用经语，如云："澹台至室必公事，平仲与人能久交"、"君子於言端欲讷，贤人终日只如愚"，皆头巾气太重。顾氏《日知录》所谓"以理为宗，不得诗文之趣"也。然平生於诗服膺杜韩，故古风较胜。
　　
　　七古用韵以平接平及插韵之法，余前《诗话》已略言之。顷检箧，又得名山翁一说，云："七古首句不入韵极难，东坡'我家江水初发源，宦游直送江入海'，天造地设，不可多得。遗山'黄花水帘天下绝，我初闻之雪溪翁'，老横无敌，然此犹一平一仄也。退之《石鼓歌》用两平，殊不见好。"
　　
　　宋义士林景曦《霁山集》，出《永嘉诗人祠堂丛刊》，为如皋孝廉冒鹤亭（广生）校刊。名山极赏之，尝以贻余，且曰："南宋江西诗派盛行，大率粗恶不惬人意，惟霁山幽秀工稳，取法唐贤，放翁以后，未有能诗如霁山者。尝欲合陶渊明、司空表圣、林霁山、倪云林刊为《四遗民诗》而未果。"
　　
　　六言诗，或以韵胜，或以典胜。其体防於唐而盛於宋，苏、黄、范、陆诸大家集中时有之。东坡常讥半山此体为"野狐惮"，然如"柳叶鸣蜩绿暗，荷花落日红酣。三十六陂春水，白头相见江南"，风调亦何必减人？清乾嘉诗人颇亦优为，郭频伽云："春人最怜春尽，花落只在花前。今雨不来旧雨，柳棉飞尽桐棉。""蚕老三眠三起，桑绿畦东畦西。梦醒不醒雨响，天明未明鸦啼。""天远水远人远，多感多病多愁。伤别伤春伤逝，杭州苏州越州。"此又别成一格。近见蜕园《蔬酌吟》云："醋防损齿郑国，蜜能解毒仲殊。嗜好敢云绝俗，瓶索空厨。""无负公子不至，负腹将军说降。垂脚莫轻侯景，断头几见王双。""贸中书说鲞鮓，邺下谶传鱼羊。幸不槟榔饷客，偶然莺粟煎汤。""雅训宜寻幽菽，至言如味戎盐。句丑须君红勒，睡酣容我黑甜。"诗极典赡，余腹俭，苦难下注。东坡云："贫家见珠贝，眩晃目难审。"正可为喻。
　　
　　渊明不肯为五斗米折腰见督邮，赋《归去来辞》以去，古今高其节。然汉冯良年二十为尉，捧檄迎督邮，即路慨然，耻在厮役，至杀马裂冠，遁至犍为。妻子求索，从迹断绝，见草中败车死马，衣裳朽腐，以为为虎狼所害，为持丧，逾十年而返。事载《后汉周燮传》。此在陶公前，其志行之坚苦尤远过之，而人皆不知，言之不可以已也如是。然"言之无文，行而不远"，东坡吊李台卿云："所恨言无文，至老幽不显。"慨乎哉！
　　
　　卢仝居洛阳时，郑余庆为留守，李素为尹，仝皆不见，殆段千木、田子方之流，而新、旧《唐书》无传，《新唐书》於《韩愈传刘义附传》中惟一及其名。使无愈《奇玉川子》一诗，则仝之为人几不见。愈之诗曰："辛勤奉养十余人，上有慈亲下妻子。先生结发憎俗徒，闭门不出动一纪。"又曰："《春秋》三传东高阁，独抱遣经究终始。"仝学行操守盖如此。终云："先生固是余所畏，度量不敢窥涯埃。先生有意倘降临，更遣长须致双鲤。"时愈为洛阳令也，其爱敬仝可谓至矣。然仝文字荒怪，《昌黎集》中有《效玉川子月蚀》一诗，乃爱其文奇，取仝稿而为之删润存之，故语气一仍仝旧，非愈作也。然愈不敢矜己能，又不忍掠其美，故言"效"，亦大费斟酌矣。
　　
　　西岑倪芸庄先生倬《我我书屋诗稿》八卷，旧藏汪洋蒋氏。戊午春，蕴深吏部寿祺之孙举以贻余，稿字楷法工整，不知出谁何手笔。先生领嘉庆五年乡荐，官长洲教谕。诗约六七百篇，虽不规规於古人法度，而其人襟怀潇洒与夫承平时淳风美俗，故可於楮墨间得之。录其《丙午新年杂忆》，云："无事春前日已长，欢场追逐费思量。鸡豚隔夜招邻社，村里浑家在醉乡。我亦老农忘姓氏，人从淳古话羲皇。桃符爱乞先生笔，落墨居然草圣狂。""客来不速惯忘形，奋袖掀髯眼倍青。课字笔晨楚楚，摊书灯火夜星星。征歌东陌还西陌，哄坐棋经杂酒经。独有彦伦庄雅甚，谈言微中最堪听。""淀湖南畔泖湖西，访戴舟沿罨画溪。屋角趁晴犍犊出，陌头占雨鹑鸪啼。戏场小市春三月，渔莼凉波柳一堤。相识逢迎随处有，柴门已杀丈人鸡。""范袍管席镇相怜，忆着前尘倍惘然。逝者已随流水去，怀人刚在白云边。能供季伟烹鸡喂，已买渊明种秫田。寄语故乡诸旧侣，吴淞合有弄潮船。"第二首自注云："韵园工书，实堂善围棋，泉南好征典故，芥山、竹溪爱诵余小诗，酒则诸君共之，不饮者泉南一人耳。春秋佳日，过从流连，薄醉兴酣，谈谐间发，度阡越陌，群从和之，可谓极一时聚首之乐矣。"注中所举诸人，韵园为赵斐友、泉南为周郁滨、芥山为黄如玉，皆诸生；实堂为蔡氏、竹溪为陶氏，名则不可考。他如"容易成仙书裹蠹，不知许事水边鸥"、"干家屋矮晴缫茧，十里湖平晚打鱼"，及泖湖棹歌三十首皆佳。棹歌效竹坨体，多记故乡风土，辞多不录。按熊志列先生於《儒术》而不入《文苑传》中，仅言其工古文，亦不及其他，殊以为异。先生有《嘉庆庚辰二月十日病中口占》云："千年丹药求安在，万丈灵山上未能。昨夜玉清宣召急，狐轮飞过海西塍。"庚辰为嘉庆二十五年，度其时先生年近六旬矣。此诗乃其绝笔。我家与倪氏旧有连，故九世祖春华公有题先生《为恸集》诗。《为恸集》，先生哀其犹子之作也。
　　
　　篝山何氏，世善医，又多能诗。顷果园觅得藏翁题陆守廉诗册遗墨见示，规绳极严，诵之非但足觇其诣力，并见老辈谅直不苟，阿谀为近。录於下云："统观全卷，笔致清丽，不乏佳句。而通体间有不合处，不能以为非也，然究不能以为是。不明诗体，将排律诗放开，信笔做去，往往如此。"又云："既称为诗，雅俗必有辨矣。因字成句，因句成篇，性情随其人，而体格不能变也。必观全篇而后可以论工拙，不拘拘於字句间也。"又云："胸次超旷，落笔自然高速，不可以名利累其心。"又云："於唐人中择其性所近者，专主一家。俟能立脚，然后参观各家，由唐入宋，则无弊也。"又云："先古后近，先五言而后七言。"又云："俗字俗典，在所必去。寿挽题图及友朋赠答之作，苟无深意，皆可不作。"又曰："才地薄，书卷少，无江山之助、师友之资，静居一室，即景言情，满纸风云月露之词，有作不如无作。"陆名时英，住陆家圩，工隶书，有《亦圃吟稿》。
　　
　　另一札寄守廉兄吟如云："令弟以诗垂问，帖蛰不敢当，谨以奉缴。张水部实出昌黎之门，仅称为友。余於姚子寿先生质问二十年，并未报蛰，友而兼师。古人风义如此，不拘拘形迹间也。为学须以古人为准，毋就凡近"云云。观此书，知守廉实请业藏翁之门。然此书却辞旨婉逊，尾尾动人。师弟同在朋友之伦，（《论语》师称弟子曰"小于"，或曰"二三子"，或径呼名；弟子於师多称"夫子"，亦有称师之字者。）自孟子严为分别，后世师於弟子遂皆呼友。刘屏山集有《病中赏梅赠元晦老友》题，《蔡元定传》，朱子有"季通我老友"之语，朱子为屏山弟子，蔡又朱子弟子也。因忆余尝以"老友"称行百，吴门潘舍人轶仲颇非之，第念舍人於"道长"、"道兄"、"学长"、"学兄"等称谓不肯苟且，意其必有说也，不敢辩。后读屏山集，乃悔失言。今人好为人师，於其有闻者辄诵於口，曰"某我弟子也"；而在弟子，则往往讳其师，以学於人为耻，皆可鄙也。
　　
　　吴江金君松岑，晚好《易》，年五十，从吴门曹叔彦先生元弼游。其仪适，具受业弟子红帖，修挚之日，行跪拜礼，师中坐，受之不辞。时松岑诗名已满江浙，而师之年仅长五龄。嗣是每岁首必叩贺无间，吴人以为美谈。余曰："有曹氏之学，宜松岑为之弟子；有松岑之才，宜曹氏为之师，两无愧也。"曹氏，光绪甲午进士，赏翰林院编修，以治《易礼》著称，著有《礼经校释》、《周易郑氏义笺释》、《周易集解补正》等十余种行世。年八十余，今犹存，而松岑则已物故。
　　
　　考据家以考据为诗，古无有也。老杜《八分小篆歌》只及李蔡碑文，东坡《石鼓》亦只言"上窥羲颉，下揖冰斯"，征引并不繁富。有清乾嘉间考据之学大盛时，则如翁阮诸公，广搜金石拓本，引经证史，群骋淹博，一时成为风会。而江左孙渊如（星衍）《习鼎歌》、《熹乎石经拓本》诸诗，视仪征之《晋砖》、大兴之《五凤五年砖》、《汉石经残字歌》等作，殊无多让。诗则聱牙诘屈，往往累数十百言不尽。近人如陈石遣衍、李墨巢（宣龚）诸老，犹喜沿其体，然非诗书膏吻，纠蚬（入声）蟠胸，不易为也。石鼓，孙氏坚信为宇文周时物。（见"穆书失政和，猎鼓疑宇文"诗句注。）殆好奇之过。按石鼓在唐以前世罕知之，至韦应物、韩愈为诗歌咏，遂为孜古家珍视。惟韦以为文王之鼓，而宣王时刻其诗；韩则直谓宣王之鼓。而欧阳氏《集古录》则疑之，以为不知韦韩之诗何所据也，然亦不敢下断语。余前《诗话》论退之《石鼓歌》一则，窃疑为成王时物，此与宋程大昌《雍录》所载，见解恰同。
　　
　　邑人张颉链孝廉仁寿《味莼移笔记》云："我邑於乾嘉间以汉学名者，首推王兰泉侍郎。至咸丰间，而熊苏林户部其光实能继武户部，博通经训，兼精弧三角术。（见嘉善诸可宝氏《三续畴人传》。）惜生值粤乱，转徙兵间，没年仅四十余，著述悉付劫灰。没后，其弟纯叔（其英）重加点检，只得诗百余首，今所刻《苏林诗剩》是也。其平生论及学问之作，颇与洪北江《卷施阁》相近。"光绪末，其子鞠孙太史祖诣复於他处搜得文一篇，系辨正阮氏《丰字瓦考》者，洋洋数千言，考证极为精核，附刻诗集后。昔阮氏学海堂辑《皇清续解》独缺此门，此外亦无人为辑单行。断幅残缣，恐不再传而散佚，深可惜也。
　　
　　常熟俞君运之（鸿筹）、衡阳李君佩秋（沫）各以书来，言与余神交几将二十年，因盛道相思，欲谋一面。岂不嫌俗物败人意耶？二君皆笃志好古，收拾放纷，阐发潜翳，见闻多而考证确，诵其诗知其学矣。录运之《题铁琴铜剑楼校书图，为瞿甥凤起作》云："古人校书如扫尘，心严自冷消埃氛。日思误字亦一适，剖析疑义传其真。君家清芬食旧德，五世遣编抱江式。至乐何如几案间，灯地篝香勤拂拭。点勘鱼虎施丹铅，密行细字相委填。不容删衍康成传，抱蜀谪讹《管子》篇。春明坊外停车间，墨客争邻宋宣献。古书有约许流通，善本传钞迹寒唆。乐易居难迥不侔，雌黄苦为后人谋。晁陈绝学犹能继，文献中原此仅留。嗟哉百六丁浩劫，武康山中鬼昼泣。高楼琴剑已飘零，更见探丸肤宾箧。归来有愿几时偿，画裹分明云水乡。悴掌只余沾旬意，待嘘嘉种发寒香。"《题松禅老人临董文敏山水卷》云："二禅画意差堪并，垂老江湖放逐时。易代可怜同一瞬，南朝何事易名迟。（文敏，崇祯时不应温体仁寿文，谢病放归。卒后，至弘光时始补谥，其际遇优於文恭，而略相似。"）"雨淋皴法谁能识，蜩臂枯枝老更灵。尚有秋园遣佩在，蛮笺十样仿华亭。（文敏创雨淋墙头皴法，文恭有仿制华亭。"）"一卷家山流转频，斗诗人去墨犹新。沈园长物凋零尽，玉茗花枝斫作薪。（卷为沈石友舅氏旧藏，舅与养浩叔绘《门诗图》。令书斋有玉茗一株，为明初物，浩叔题诗及之，今摧伐久矣。"）《闻铁琴铜剑楼藏书易输，追赋作此，寄慰楼主》云："澜语当年尽子虚，篑斋记事复粗疏。（张幼樵涧于日记：癸已六月常熟翟氏藏书有出售说。）登瀛枉下宣和韶，未献王家镇库书。（清末端匈斋以献书许酬京卿，楼主先人婉之。"宁登瀛不为卿"宋人语也。"）"青箱长物日摩挲，输限应知感慨多。谁分南唐李后主，凄凉挥泪别宫娥。（用牧斋《宋本漠书跋》语意。"）秘笈空怜饭一炊，区区聚散又何奇。郑堂易米还留记，绝胜庚寅一炬时。"《忏生从兄旧藏逸林道人诗稿四卷，不著姓名。松禅老人题诗，以卷中"河南为氏膺为名"句为孤证，并孜褚氏乃釜山族望。余循此恬，果从陈见复昭文志获悉，道人确姓褚氏，名道潜，字休庵，原名膺。江西按察副使圻之后。尝谒史阁部於军前，甚见宾礼。寻归隐。吴二饶为作传。此稿埋名将三百年，一旦竟发潜翳，为之欣喜累日。赋此以志墨缘》云："氏补瞿硎传，碑留孙叔名。残编孤证在，坠绪一朝明。见复搜求广，瓶庐考聂精。怀哉二饶传，奇士概生平。身世谢皋羽，故人唐鲁公。《北征》蕲复汉，（诗分《北征》、《梦》曙等四卷。）南渡愤从戎。砥柱摧江左，云岚哭梦中。同时何次德，沟水判西东。（阁部答多尔衮书出幕友桐城何亮工乎。何顺治丁酉即举孝廉。"）张氏《味莼彩笔记》云："多尔衮致史阁部书，相传出华亭李舒章雯手笔。舒章与陈子龙齐名，后仕清室，掌制诰。今内阁中书舍人题名舒章，哀然居首，实为降王长矣。"余喜其与此注有连系，故并识之，亦以供治先代国闻者一掌故也。
　　
　　佩秋久寓海上，颇谙云间故事，以爱峰泖山水，颇有坡翁阳羡买田之念。《题青浦县续志见寄》云："宋志云间三卷文，我曾掇拾助方闻。（余旧撰《绍熙云间志考》证一书，於原误刊误多所堤正。）却从析置披群牒，（《青浦志》，余藏有乾隆、光绪二本。嘉靖王元翰八卷则未见。）史见绷摩袭古芬。（全剑老、戴果老、沈瓶翁所纂《续志》，堪与绍熙未、胡、林三子媲美。熙《志》纂修者：朱端常，官兵部尚书；林至，为考亭高弟，著书甚多，官秘书郎；胡林卿，官建康府教授，皆华亭追士。贵郡《正德》、《嘉庆志》皆不详，此余所考得者。）五亩待营崧子宅，一怀新傍道婆坟。（余藁葬亡室太原君於寅春庙，距黄道婆坟仅数里。寅春庙在吴家行左近。）他年峰泖夸流寓，片席渔樵或许分。"题余《青浦后续诗传》小印本，仍用前韵，云："几家撰集陆乡文，继轨惟君晚有闻。苦向丛残搜逸韵，略从刊播诵遗芬。谷音嘹唳华亭鹤，鬼唱凄清鲍氏坟。剩想穷年勤研削，然脂细写坐宵分。"余亦报以诗曰："君家柱史善征文，海曲潜身拾旧闻。石鼎吟成松斗韵，牙签书就叶飘芬。歌鱼肯鼓冯罐铗，下马能言董相坟。（君辨崧宅以袁山松将军得名，今作崧泽非是。）他日云间流寓传，名山一席定谁分。"
　　
　　松江张琢成先生，去岁在北京，见《云间邦彦图》有松禅老人题诗云："之子金闺彦，勤勤意有余。能修状人记，肯奇绝交书。尺素常思问，扁舟会访予。吴淞衣带水，且为致尊鲈。"并有跋云："《云间邦彦图》，门人顾香远所刻。光绪壬寅初春寄示，时适拜蒋忠烈象，因思我乡先贤及旧家所藏画象，亦当摹绘成幅，奉诸祠宇。憾吾老不能从事也。正月二十九日翁同稣识。"香远名莲。琢老次其韵云："国运颠连日，阿衡放逐余。正当思过日，忽得及门书。跆济方祠蒋，商量或起子。德衰嗟老凤，结念只莼鲈。"通体义正辞严，一结尤不宽假，盖《春秋》"责贤者备"之义也。因忆葆荪有句云："东曹幸是知机早，不为莼鲈或不归。"思尊鲈一也，而诗人之褒贬异词焉。立身处世之难如此。琢老云："图为枫泾李海霞所得。李不自秘，以贻余，今藏松江图书馆。"琢老关心文献，近有纂辑《云间诗存》之举。余与琢老别已逾十年，不知此盛业得告成未也。戊子秋，余为慧珠为诗，祝其七十寿云："此木轩中足啸歌，（柴间名）幽居谷水濯清波。（谷水居，浴室也。）达人随处堪容膝，此是先生安乐窝。""风雅云间息息传，张皂幽眇笔如椽。先生自有千秋业，三绝宁惟老郑虔。"
　　
　　武进吴樵长先生山秀，好音韵之学，玄瓠稿敖，辨之甚审。泛览之余，多所摘录，津津有味。顷介其南菁旧同学果园老人钞其所得寄余，如云："《孟子》'摩顶放踵'，'摩'、'放'为唇音，'顶'、'踵'为舌音；'流连荒亡'，'流连'为双声，'荒亡'为叠韵。《兰亭序》"悟言一室"，上双声，下叠韵；'放浪形骸'，上叠韵，下双声。"诸如此类颇多。又尽搜杜诗中用唇音为对者，如"露从今夜白，月是故乡明"、"才大今诗伯，家贫苦宦卑"、"越裳翡翠无消息，南海明珠久寂寥"、"江山故宅空文藻，云雨荒台岂梦思"，亦复多至六七十联。又云："杜集中双声叠韵尤多，因引钱竹汀言'自宋以来，注杜者无虑千百家，於训诂事实，讨索靡遣，至以双声叠韵求杜诗，则自周君松霭始'。周君著述世不传，然心向往之"云云。余谓自刘勰创一避、二省、三权、四调之说，沈约创诗人八病之论，於是牵掣滞碍，词章家益以为苦。然杜老不过曰："晚节渐於诗律细。"又曰："老去诗篇浑漫与。""律细"云者，岂指"永明体"而言乎？若然，则又何以云"漫与"也？读古人书，不必於此等处深求，深求则恐泥。
　　
　　声韵之学始於六朝。《南史陆厥传》："汝南周，善识声韵。"又谢庄知双声叠韵。近代邓筠（廷桢）《双砚斋笔记》於双声叠韵言之甚详。《曝书亭集》竹诧《致查德尹编修》一书云：蒙昔闻吾友富平李天生之论矣，少陵自许"晚节渐於诗律细"，曷言乎"细"？凡五、七言近体，唐贤落韵於一纽者不连用，夫人而然。至於一、三、五、七句用仄字，上、去、入三声，少陵必隔别用之，莫有叠者，他人不尔也。余闻是言而未深信，退与李十九（武曾）共宿京师逆旅，挑灯拥被，共诵少陵七律，中惟八首与天生所言不符：其一《郑驸马宅宴洞中》石："春酒杯浓琥珀薄"、"误疑茅堂过江麓""自是秦楼压郑谷"，叠用三入声字；其一《江村》云："老妻画纸为棋局"、"多病所须惟药物"，叠二入声字；其一《秋兴》云："织女机丝虚夜月"、"波飘菰米沈云黑"，叠二入声字；其一《江上值水》云："为人性僻耽佳句"、"老去诗篇浑漫兴"、"新添水槛供垂钓"，叠三去声字；其一《题郑县亭子》云："云路岳莲临大路"、"巢边野雀群欺燕"，叠二去声字；其一《至日遣兴》云："欲知趋走伤心地"、"无路从容陪语笑"，叠二去声字；其一《卜居》云："已知出郭少人事"、"无数蜻蜒齐上下"、"东行万里堪秉兴"，叠三去声字；其一《秋尽》云："篱边老却陶潜菊"、"雪岭独看西日落"、"不辞万里长为客"，叠三入声字。既而观宋元旧雕本及《文苑英华》，证之，则"过江麓"作"出江底"，"多病"句则日"赖有故人分禄米"，"夜月"作"月夜"，"漫兴"作"漫与"，"大路"作"大道"，"语笑"作"笑语"，"上下"作"下上"，"西日落"作"西日下"，合之天生所言，无一犯者。张颉钟《笔札》载此书，并云："足见杜诗声律之严，而读杜者心思之捆。自北大诸君新体之诗行，而村伧街之语、淫女狂且昵枕之言，皆谓之诗，并韵无之，曾童谣之不若。朱氏之说，虽於杜陵为末节，於诗家亦为捆流，然再阅数年，恐此种议论亦成绝学。"张氏此论，实获我心。乃叹樵翁孤诣，与古为徒，空谷足音，能不闻而喜耶？
　　
　　樵长生平，喜读老杜、遣山诗。其论遗山，谓其"工於说穷说苦，如'客裹盐怜节物，乱来鼓吹失欢声'、'老来行路先愁远，贫裹辞家更觉难'、'歉岁村墟更荒恶，穷冬人影亦伶俜'等十数联。"又谓："瓶翁言老杜喜用'一'字，而遗山亦有之，如'鸡栖渔梁一村落'、'六合空明一莲叶'等句是也。"皆足补余《诗话》所未及。樵长任常州中学教师三十余年，今已七十矣。尝自释其字曰："许氏训'樵'曰：'散木。''樵长'云者，犹言不材之木之尤者耳。"故和余韵云："散材自畏搜林斧，大海应多漏纲瑚。"有德之言，温恭乃尔。晚遭丧乱，修羊益瘦。然笃於风义，虽从井救人不悔，盖今之熟腹人也。
　　
　　邑人张雄伯孝廉家镇，在南菁书院时与上海赵韵丞（世修）最莫逆。所为诗亦相似，俱以豪放见称。遗稿不甚富，余最爱其"曲中幽怨青山在，河上离怀落日凉"一联，然上句从"曲终人不见，江上数峰青"，下句从"携手上河梁，游子暮何之"脱化，此诗家"夺胎法"也。他如"夜冷生梅雨，秋凉感麦天"、"客裹论文岂常局，夜深说剑有寒错"，皆非庸流吐属。
　　
　　韵丞天分绝高，而诗功未极洗炼，然一种抑塞磊落之气，自不可掩。录其《月夜独坐有怀》，云："端居苦无侣，骚然意不适。娟娟对初月，素心耿遥夕。美人阻江波，良晤焉可得。相去无百里，便似天涯隔。感此重沈吟，欲言谁可说。墙阴老虫语，助我声啾唧。停琴不能弹，音声自怜惜。怜惜岂无人，相思暮天碧。"《冬夜遣闷》云："游鳞潜渊源，飞羽倚丛薄。凡族各有依，吾躬靡所托。书剑江湖心，十年已萧索。陈经召生徒，讲学颇不乐。救时术迂疏，昆俗迹飘泊。居贫安足羞，干仕是我错。江乡十亩田，不殖久荒落。乱世逐浮名，何如返耕作。安得绝尘虑，携家遁林壑。"律句如"断烟横岸直，圆月出云迟"、"草地烟痕薄，梅天暑气微"，皆清隽。韵丞上世有名文哲字璞函者，为"吴中七子"之一。乾隆时进剿金川，文哲随尚书温福，我邑王昶随大学士阿桂。未几，温军溃於木果木，文哲殉难，得荫恤。韵丞为世家子，少跞弛不羁，尝云："爱酒刘伶那惜命，寻花杜牧不知贫。老去寻春花兴减，愁边结客酒徒多。"可想见其风概。后没於京师，旅榇萧条，知交嗟叹。有遣诗一卷，雄老为鸠赀刊行之。
　　
　　
　　●三编·卷二
　　
　　钱塘吴锡麒（谷人）《有正味斋集》，诗十六卷、骈文二十四卷、词八卷，《外集》五卷，嘉庆中吴氏手订自刻。其诗与香苏山馆相似，大都为当时风尚所囿，不能尽脱试帖气味。惟五言清越，似办香樊榭者。律句如"白苹何处风正急，黄鸟不知春欲归"、"到门春水绿平岸，夹岸野花红过桥"，此类正不多也。余如"月在诸外，僧归一磐边"、"水明双鹭外，秋冷一星初"、"客路长亭外，江流短梦边"、"诗清流水外，僧老闭门中"诸联，盖摹拟"远磐秋山裹，清猿古木中"、"树色秋帆外，滩声夜枕前"句法，然在唐人亦不为名句也。《外集》皆五言八韵，视《唐人试帖》一书中所录，瞠乎远矣，然可想见承平时馆阁之闲暇。
　　
　　《芳茂山人诗录》，阳湖孙星衔著，光绪初《平津馆丛刊》本。其诗，五言古大率规摹二谢，参以韩孟，幽秀刻削，自成一家。如《上大茅》云："目流衣边云，足滑崖上翠。陷知仙踪深，断若鬼斧利。"憩郁冈云："山栖寡俗驾，客至道人喜。开门响丛筠，系马落松子。檐涩挂薜萝，阶荒合榛杞。蕉心冷逾碧，茗味苦还美。念沈钟声前，影闭竹花裹。"七古多效长吉。五律"虚堂零竹雨，孤屋幕茶烟"、"露肘天风冷，钩衣竹翠深"、"树浓知鹊在，烟动识人行"、"独树度云影，一星争月光"、"堤树留残蒂，湖波定晓云"、"暂游知客乐，独往得愁佳"诸联，信堪上蹑郊岛，下铄四灵。诗凡八卷，首《澄清堂稿》二卷，皆古风，为其手定本，自为圈点，极严；次冶城絮养集二卷，亦山人手订；其余《澄清堂续稿》、《冶城絮养续稿》、《济上停雪集》、《租船咏史诗》等各一卷，则山人没后，其兄南麓星街搜辑而补编者。
　　
　　郑国人物，备草创、讨论、修饰、润色之才，故在春秋时，辞命最善。盖文章结撰，原如筑屋：草创，架构也；讨论，选材也；修饰，补罅漏也；润色，加藻也。任是何种文字，须顺序循此四个途径做去。
　　
　　诗家锻字法，有意境平常而全在下一字见工者，如"绿树村边合，青山郭外斜"之"合"字、"斜"字是也。倘易"绕"字、"多"字，便为初学语矣。所谓"失之毫厘，谬以千里"也。又如"大漠孤烟直，长河落日圆"，奇在一"直"字、"圆"字。或曰："烟自直，日自圆，何奇之有？"曰：大漠、长河之地，大都莽莽苍苍，四无隐蔽，所以见其直、见其圆。设云孤烟白、落日红，则便为村落墟里间光景，曷以尽广莫无垠之奇乎？学者神而明之，举一反三可矣。
　　
　　名山老人言诗要有理。余曰：东坡云："清风偶与山阿曲，明月聊随屋角方。"试思风如何能曲，月如何能方，其中自有一个理在。郑板桥云："担酒人来风亦醉，卖花人过路犹香。"亦同。后人不善理会，往往效颦贻笑。如某云："船移春水人皆绿，楼傍斜阳梦亦红。"又某云："人来竹院须皆绿，楼近桃花梦亦红。"夫梦无迹象，谁见其红？且移船看竹，韵事也，设有客焉，须绿人绿，岂非如夜叉鬼卒，可怖人耶？上句理虽通，风景杀矣。此袁中郎所谓"恶道语"也。曩俞稷卿先生廷扬句云："人孤灯影瘦，春足月光肥。"为曲园老人所赏。若诸亩香联之"愁多嫌梦重，诗瘦觉身轻"，则理又难通矣。余最爱倪芸庄"花多便觉春山艳，雨遇微闻绿水香"十四字，以为自然工妙。
　　
　　东坡云："欲令诗语妙，无厌空且静。静故了群动，空故纳万景。"郭频伽诗："芭蕉不作寻常响，一阵花奴羯鼓催。"此的是蕉雨；又云："梧桐叶上无多雨，一滴听他又几时。"此的是梧桐雨。练溪曹东厂云："一叶扁舟回首望，白云无尽野塘前。"又云："白云惹衣袖，不觉入山深。"以"无尽"状水云，以"惹"字状山云，情景逼真，此都在空静中体会出。又东厂《饭圩寺题壁》云："月随潮至花阴湿，浪打门来暑气微。""湿"字、"微"字，亦复诗心静细。
　　
　　灵芬馆《得闲集病起怀人》诗注："蒋伯生少府言：余生平於诗服膺三人。（谓黄仲则、王船山及余耳。）或问三子诗学，余曰：仲则之诗，可学而能；船山、频伽之诗，不可学而能也。问何故，曰：严沧浪不云乎？'诗有别才，非关学也；诗有别趣，非关理也。'无他，诗以道性情，性情之至者，极於能感人而止耳。"
　　
　　石遣老人，曩在张文襄节署。一日，文襄宴客，老人席上赋诗，有"作健逢辰领元老，夕阳城郭万鸦沈"之句，文襄於"领"字颇致不满，老人讥为不知诗。余曰：诗从东坡《陪欧阳公宴西湖》诗"城上乌栖暮霭生"意蜕出，而"领"字则本韩愈"夜领张彻投卢仝"句也。诗自佳，然退之名位高於彻，言"领"宜也。老人幕宾也，以之施文襄，岂挟其齿德之尊乎？然朝廷尚爵，幸文襄之不为严武耳。
　　
　　范文正咏蚊云："饱似樱桃重，饥如柳絮轻。"又宋人咏蟹云："水清难免双螫黑，秋老难逃一背红。"皆有所刺。或日蟹诗刺朱匡也。咏物诗固当语有所寄，然宋人尖纤，不如唐人之深婉。深婉犹近风人美刺，尖纤则几於诅矣。盖温柔敦厚之旨，愈降而愈无存也。然若唐李群玉之"芍药花开菩萨面，棕榈叶散夜叉头"，语弁鄙而言中无物，味同嚼蜡矣。
　　
　　友朋赓和之诗，始於元白、皮陆，而极盛於宋。按和诗之体不一：意如答问而不同韵者，谓之和诗；同其韵而不同其字者，谓之同韵；用其韵而次第不同者，谓之用韵；依其次第者，谓之步韵，亦日次韵。次韵最困人，如相殴而自絷手足也。盖心思为韵所束，於命意布局最难照顾。近代丁仲祜先生福保辑《清诗话》，言之颇详。我社中工为此体者，首推果园先生。余丁亥春重游曹家庙看牡丹，有诗，果老次韵云："谷雨逢时天转晴，诗人重作看花行。碧纱应有前题在，金粉空怜夕照明。倩影如披没骨画，旧游只剩瘦腰生。与君同赏知何日，况更头颅白几茎。"题云：《读瓶翁曹家庙题壁诗，知二十八年同游旧侣，只存一人。余戊寅春避难野母泾，曾往看花一次。忽忽十年，根触前尘，百感交集矣》。余爱其工稳而又典切，为击节领诵久之。其与人唱和之作多类是。曹庙牡丹，为清初所植，名"玉楼春"，花最盛时，开至四五百朵，惜以地僻，游者绝鲜。近年裙屐渐多，已成邑中游赏之一。余诗云："难得残春日日晴，江村能作踏莎行。青衫翻酒不嫌污，老眼看花犹自明。细数移舟空旧侣，重来题壁似前生。（自庚寅至今凡两游，存者仅余一人矣。）明年此会知谁健，珍重天香折一茎。"
　　
　　娄县章甓庵（士铨）藏神龙本《兰亭》一百二十余种，为桂未谷所手集。章珍如拱璧，不轻示人。章官京师时，尝约期与上海朱锡百（寿朋）、我邑张颉镑仁寿、徐企商彭龄诸曹京同观，未及期而章病卒。章本豪於饮，病前一夕，颉公宴之酒家，征歌侑觞，章醉倾仆，遂病不起。锡百挽以联曰："何处玉山颓，秋冷黄炉，剩有悲歌翻菊部；频年金石癖，香销墨海，更无欢会兰亭。"可谓工雅绝伦。
　　
　　嘉定近百年来学者，当推表母舅夏蕉饮先生曰残。先生著《字系》一书，以许书本字与经典通用字参互考订，以类相从，由篆而隶而楷，孳乳蜕变而下，诚为后学识字阶梯。先生以拔萃官浙江淳安知县，清末任上海震旦学院监院。光绪丙午，余肄业震旦时一谒之。翌年，先生养疴归里，闭户著书。丁巳春捐馆舍，余有诗挽之曰："豫章生山中，盘踞颇得地。材大世莫用，轮困自枯萎。夏公瑰伟士，才行世无比。退之擅雄文，子云识奇字。秦碑与汉碣，一一窥其秘。缣楮日填委，挥毫兴所至。紧昔莅琴堂，悃幅似汉吏。寝息虞芮争，规摹龚黄治。雉山古僻壤，盐车厄骐骥。解组赋《归来》，邱园寄高致。世局屡反覆，纷纷市朝事。韦叟遣一经，嗟哉就沦弃。谒公沧海上，十载如梦寐。然瘦鹤姿，一别犹堪记。凋零慨耆旧，槎水空寒翠。他日西州门，一洒羊昙泪。"
　　
　　张铸江先生心镜，父子祖孙三世工诗善饮，邑中播为美谈，而皆居官廉正，尤为清议所归。先生以光绪壬辰进士历宰甘肃皋兰、张掖、正宁、河州、阶州等州县，有古循吏风。民国初，卒於兰州省寓。诗宗唐音，惜多散佚，存者仅三、四十篇耳。兹录其《州道中》二律，云："西去河梁万里长，束瞻潼华莽斜阳。眼前云树分关陇，望裹河山控益梁。疆索犹存秦郡县，长官可有汉循良。散山自古称天府，沟壑於今半死伤。""不堪举目望凄迷，清渭东边浊泾西。是处田园胃荆棘，几家门巷没蒿藜。风云盘礴卢三辅，景物荒凉汉五溪。最是伤心万家邑，五更寥落不闻鸡。"庚子、辛丑，秦晋大无，饿殍载道，此为赴正宁任目击惨状而作，不啻一幅《流民图》矣。著有《陇西朴札》一卷。令嗣颉熔先生仁寿，壬寅举人，官内阁侍读兼制诰局副科长。鼎革后，改蒙藏院贪事，任封科副科长。先生致力经史考据之学，雅不欲以诗自呜，故流传绝，仅见其《赠徐伯匡公辅广文》云："京国联裾赋壮游，而今非复帝王州。与君同有沧桑感，愧我微官尚滞留。君年逾冠我垂髫，荣几芸窗共寂寥。往事如尘朝市变，联又听雨潇潇。（余今春归葬先大父，寓君书斋。）"又《咏枫叶》云："平铺丽锦鸳鸯渚，碎剪明霞玳瑁天。"《芦花》云："杨花轻薄羞同舞，旅鬓萧疏易倦游。"管中窥豹，时见一斑。尤工四六。戊申冬，逊清孝钦后、景帝相继崩殂，嗣皇登极，凡诸诏策，多出其手。性耿介，在蒙藏院时，外藩世爵，私争荫袭，暮夜苞苴，恬不为耻，先生泊然不为动。满蒙王公，咸敬惮之。亲友知其嗜酒，时为鸡黍之局。先生造饮，无不报。人怜其贫，至有不忍招之者。著有《味莼笔记》两卷，於经义、史学、训诂、金石等类多所阐发，旁及朝章国故、山川人物、诗文流派，该洽博辨，近人笔记罕能夺席。《笔札》一卷，为捃摭各家论著与耳目闻见、游戏小品，论断亦颇精聂。
　　
　　颉链先生嗣君聊止（厚载），庚寅春，余访之於海上，以其《养拙轩诗稿》委为点定。聊止诗如虢国朝天，蛾眉淡扫，转益风华，殆沧浪所谓"诗有别才"者也。录其《庚辰七月一日城南诗社聚饮致美轩，时租界解严，社友皆得会合，章一山枝李择庵金藻二老亦戾焉，即以城南重聚命题》云："难得诗坛二老偕，诸公着意与安排。不分畛域终当合，略共杯盘已自佳。四坐春风传好句，一天新雨洗长街。津门耆旧今余几，莫负清尊且放怀。"《赠歌伶李香匀》云："玉貌犹能照绮筵，画楼旧侣渺如烟。（谓冯武越、王小隐辈。）十年往事何从说，相对尊前各恫然。"《冬夜骑自由车返寓》云："屠鲸射虎已衰迟，心事如潮若个知。尚有年时飞动意，寒宵铁马绝尘驰。"其他律句，如《甲申元旦》云："从无大药能医老，尚有闲情得赏春。"《将归感赋》云："忧来转觉孤楼适，归去惟余两鬓苍。"《书感》云："但得诗工穷亦愿，能尝酒美命当拚。"《美睡》云："暂安心魄宁非福，便掷乾坤合与休。"《咏菊》云："纵使后时还独秀，更於遣世见孤标。"《孤怀抑郁，作此自遣》云："大干世界终嫌窄，十月衣裳已觉单。"《人前》云："痛饮岂能千日醉，索居只与一灯亲。"《哀吟》云："志士空忧千岁事，故人忽尽百年程。"皆佳。又"愁深坐待骨成灰，老无余念但多情"，读之令人惘惘。有赠余句云："功名梦入江湖冷，文字缘同骨肉深。"嗟夫，非聊止孰能为此言乎！余亦题其集云："意气径倾游侠传，聪明都写性灵诗。"聊止久寓京津，民国中，供职直省，署秘书厅、交通银行等处，并历任京津各报编辑。倭难作，展转川滇间。为人重气谊，跌宕豪迈。粉墨登场，红裙泥饮，习为故常。夙与梅兰芳交好，梅名未盛时，多作歌诗，登津报揄扬之，时谓其有捧梅之癖。近在沪养疴，才华稍稍敛抑矣。
　　
　　义宁陈师曾，画为近代第一，诗学亦深造。曩读乃翁《散原精舍诗》，苦其奥涩。而师曾诗则简斋，而不为后山，工者虽其妇翁范肯堂亦不能遇，然往往为画名所掩。年未登中寿卒。身后友人辑其遣诗为一册，不免杂以少作，流传者又绝。其旅京时，寓南新华街张棣生宅，有槐一株，因以槐堂自号，纪以诗曰："老槐相对净秋光，坐叹张侯用意长。着我斯堂元不负，因人成事竟何妨。栖迟孤枕三年梦，萧瑟西风八月凉。有客打门来问讯，余畦赢得种花忙。"后移居裤子胡同，复有四诗，云："小成结构辟双扉，西极西城过客稀。静院但闻禽语细，终朝不见马尘飞。借他园绿遮窗幌，移我庭芳护石衣。随意摊书新睡足，晚凉吹雨对霏微。""门前几树绿成阴，比似槐堂孰浅深。晚雨送凉初泻玉，午云穿日乱筛金。安排几席惟高枕，检点尊彝入醉吟。托足京华何所得，了然无碍是闲心。""老槐伴我泣鳏鱼，今见携雌复引雏。别去得无三宿恋，竭来回顾七年居。狂花落叶犹堪赋，拓本陈编载满车。窃比东坡山谷例，此堂称号合归余。"'避人避地两无聊，昼寝南窗朽不雕。自笑禅中能处虱，心悬枝上独承蜩。纷纭世局风云幻，喜惧亲年定省遥。岂为丹砂句漏令，巢林聊可托焦鹧。"后有续《藤阴杂记》者，不可不摭入也。师曾没前三年，一夕与友人论及吴缶老年七十有九，长於师曾四十二岁，师曾若逮其年，则画当何若云云。是夕，遂梦自检其年谱，至七十二岁，上书"天池物化"四字。次日检书，则青藤果以七十三岁卒，遂作诗云："书画诗文自等差，奇情信道即天池。我今游艺将何次，七十三年或可知。""七十三年亦自喜，墨池游戏即天池。君之第四吾第一，博得头衔老画师。"是想是因，可谓奇绝，岂其不寿，固已自疑之乎？
　　
　　文人夙慧，往往多不寿。余夙闻汪洋王大觉（德锺）名，惜其已为劝学死，不获缔交。大觉早游南社，与吴江陈巢南、叶楚伧、柳亚子等以文字相切磋，声华藉甚。以大觉之才，天假之年，加以熔裁淬砺之力，不难上追"三十六体"，即下之，如清代孙春雨、陈团扇辈，亦足方驾齐驱。著有《风雨闭门庐诗文稿》数卷，今汰其繁芜，录其清绮。《小住退园，下榻冬心精舍，略具泉石，花木敷荣，旅兴洒然可咏》云："旅怀厌喧嚣，宾馆稍离俗。空窗受雨声，凉飚上疏木。客携茶具来，汲泉漱甘馥。匡坐散余酲，清事亦云足。断云敛晚霁，林花媚幽独。空潭酿夕寒，冉冉生虚绿。脱巾闲小立，负手吟水竹。"又云："清宵耽苦吟，月上知深坐。人语始寂寥，深帘映茶火。泠泠丛筱响，阴阴蕉叶弹。雾气隔林飘，瞥见流萤堕。凉风起清吹，池荷披几朵。抚兹夕景佳，境静神亦妥。适意辄忘眠，遣兴恣慵惰。逍遥物外情，诗心比谏果。"又云："客舍敦古欢，挂眼绝尘务。逢迎江海英，登高俱能赋。矫矫姚秘书，（谓鹅雏）抗志在缃素。黄初旧典型，裁章见风度。日哺笔札闲，论文过从屡。叔季薄斯文，绝学久衰敦。嗟哉壶飧儒，俯出恶少胯。愿策轩辕车，载驰康庄路。一洗瓦釜鸣，元音振《韶蘸》。此志勿浪传，投珠恐逢怒。"《秋日斋居，怀湖南钝安》云："空堂下明月，静夜有微霜。之子音书断，天涯道路长。偶然吟水竹，忽复忆潇湘。万里飘征雁，鸣琴思未央。"《遇仇氏赘园》云："位置三弓地，纡回耐客寻。苔阶闲鹤步，风柳散蝉吟。轩静花光入，潭空水气沈。主人高卧早，应惜把茅心。"《雨花台骋望》云："形瞵当年百战曾，酒醒高唱一攀登。齐梁文物归西邸，淮泗风涛下秣陵。人去霸图空指顾，云开山势自峻峭。华林旧苑都消歇，太传遗墩也葛藤。"《秦淮画舫》云："酒醒今宵荡绮愁，据邀笛一句留。冷泠弦索潇潇雨，恰似吴娘水阁头。"其他，工雅则云："故将山南呼李广，小儿许下问杨修"、"家祭犹能遵汉腊，市谣已信死苍天"；丰缛则云："珠帘夜月调金缕，宝镜春云贴翠钿"、"天涯芳草裙腰绿，水上芙蓉镜面红"；怅恫则云："漠漠冷云依古木，摇摇秋思落银苎"、"薄病已怜杨柳倦，晓妆不妒海棠妍"；清新则云："风初劈柳寒犹在，水欲平桥雨乍收"、"过雪园林明夕照，入春帘幞放初晴"，皆见才调。
　　
　　南汇召楼，奚氏旧家也。铁棠伯父子欣，工笔，兼擅丹青，与赵捣叔（之谦）、吴缶老（昌硕）交善。其弟雁宾，举於乡，负文望。家世孝悌敦朴，铁棠勤学养亲。其母湘波老人（润音）钱氏，年已七十九，主女受母教，皆能诗。顷以其母手编一家韵语见示。《春日》云："迟迟春日送和风，燕子呢喃翠幕中。昼静绿聪帘卷处，海棠低挂一枝红。""低挂"二字，能传海棠之神。《秋日》云："题糕佳节满城风，适兴来游校ǘ中。菊傲新霜开更艳，淡黄浅碧更深红。"耕烟散人《东竺图》无此绚烂。《庚申旧作》云："三餐有愧安闲饭，一醉能消磊珂尘。"忧世伤时之语见於言外，盖老人尝捐金钏振水灾也。他如《钱武肃王祠》云："山外山庄湖外湖，大王名号任人呼。锦衣堂邃红尘隔，犹有丰碑任拓摹。"《题扇》云："忽忽秋风至，罗衫已觉寒。从今暂捐弃，莫作负恩看。"皆可入《名媛诗归》。铁棠《游莫愁湖》云："策蹇城西兴不孤，郁金堂畔旧庭芜。六朝风月摇青柳，十里荷蕖映碧湖。打桨人来寻艳迹，下棋客去吊残图。桑田几度成沧海，欲遣闲愁问酒墟。"《寿燕子叔祖》云："江边授策沧波远，海曲寻诗夕照斜。"皆洒脱不凡。
　　
　　悼亡诗，不过追写燕婉之情，极於悲抑幽咽而止，能情文并茂固佳，否则宁朴毋华，过华则失其真也。元相悼亡，亦只二结语最凄楚。昔见黄莘田《香草斋集》有悼亡诗二十首甚佳，如云："马鞍山下奠壶浆，麦饭多应减旧香。为叩墓门申一恸，今年不是妇亲将。""凄凉旧事散如云，感逝伤离到十分。屈指连年知己尽，闰门何可再无君。"近吴江郭君南周（琮）出示悼亡旧作多首，录四首，云："廿二年来印素心，俭勤规我感良箴。欲将往事从头诉，语未终时泪满襟。""弱质心知蕙早摧，敛裳已自手亲裁。而今客裹仓皂甚，那有衣衫称体来。"（朱夫人殁於病院。）"荧营只影客心惊，星夜遄归不计程。扶汝出门扶榇返，一回头已判幽明。""忆昔归宁作暂离，丁宁切莫误归期。当时小别犹难别，何况今朝永别时。"酸鼻语，与黄作同工。至联语之工者，丹徒吴眉老云："不过是贫贱夫妻，有子有孙，总算到头收晚福；际此饥寒年月，无斋无莫，可怜埋骨在他乡。"
　　
　　"正喜清晨鹊噪声，西南又报失名城。老僧从此无闻见，不管门前雨与晴。"此名山先生《甲申鹊噪》诗也。是年八月，先生归道山，明年倭降不及见。先生与余往还诗札，此为最后。有《名山诗文集》九集。其平日钞奇残章零句，如"学弈未成抛子易，读书太广论人难"、"链句自能忘世虑，读书原为送天年"、"空将白日埋青简，难得黄金副赤心"、"莫嫌岁莫冰霜酷，从古春寒会杀人"，或皆集中无之。晚岁昵一女伶江兰，录为假女，有诗云："木兰荀灌本奇才，一夕趋庭绕膝来。如此年光如此酒，阿爷何事不心开。"
　　
　　名山翁爱才如命，说士自甘。凡获一俊，必为之狂喜，驰书相告。如云："温州夏承焘，少年好学，最近《西湖》词有云：'湖山信美。莫告诉梅花，人间何世。'以为竟似宋人语。"又云："有许遂白石者，自京都来函。蒙赠诗，自云诗学山谷、后村，语气极老苍，而年只十七，殆今世之异才也。"又翁於投诗者，必欲详知其人履历，此与随园见陶篁村诗，至欲江湖沿路以访，同一用心。
</div>
    <div class="pagination">
<span class="current-page">1</span><a href="瓶粟斋诗话三编_page2.html">2</a><a href="瓶粟斋诗话三编_page3.html">3</a><a href="瓶粟斋诗话三编_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
