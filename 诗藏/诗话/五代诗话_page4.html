<!DOCTYPE html>
<html>
<head>
    <meta charset="UTF-8">
    <title>五代诗话 - 第 4 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五代诗话 - 第 4 页/共 17 页</h1>
    <div class="content">　　于兢梁相国善画牡丹幼年从学因覩学舍前槛中牡丹盛开命笔仿之不浃旬夺真矣后遂酷思无倦动必増竒贵达之后非尊亲旨命不复含毫有人赠诗曰看时人步涩展处蝶争来有写生全本折枝传世【图画见闻志】
　　姚垍
　　梁太祖受禅姚垍为翰林学士上问及裴延裕行止曰颇知其人文思甚捷垍曰向在翰林号为下水船太祖应声曰卿便是上水船鲁直诗曰花气薰人欲破禅心情其实过中年春来诗思何所似八节滩头上水船山谷防化前人语而其妙如此诗中三昧手也【竹坡诗话】
　　罗绍威
　　邺王罗绍威喜文学好儒士每命幕客作四方书檄小不称旨坏裂抵弃自劈牋起草下笔成文又癖于七言诗江东有罗隠为钱镠客绍威申南阮之敬隠以所着文章诗赋酬寄绍威大倾慕之乃目其所为诗集曰偷江东今邺中人士多有讽诵【北梦言】
　　罗绍威唐末袭父洪信为魏博节度使喜为诗江东罗隠有诗名绍威厚礼之与通属籍目已所为诗号偷江东集如楼前淡淡云头日帘外萧萧脚风无愧隠矣绍威形貌魁伟有英杰气好招延文学士开舘聚书万巻每歌酒宴防与賔佐赋诗颇有情致罗隠赠绍威诗云寒门虽得在诸宗栖北巢南恨不同马上固慙销髀肉幄中犹美愈头风蹉跎嵗月心仍切迢递江山梦未通深荷吾人有知已好将笔力当英雄【唐诗纪事】
　　韩定辞
　　定辞为镇州王镕书记聘燕帅刘仁恭舍于賔舘命幕客马彧延接马有诗赠韩云燧林芳草绵绵思尽日相携陟丽谯别后巏嵍山上望羡君时复见王乔彧诗清秀然意在试其学问韩于座酬之曰崇霞台上神仙客学辨痴龙艺最多盛德好将银笔述丽词堪与雪儿歌座賔靡不钦讶然亦疑银笔之僻也他日彧持燕帅之命答聘常山亦命定辞接于宫舘彧从容问韩以雪儿银笔之事韩曰昔梁元帝为湘东王时好学著书常纪忠臣义士及文章之美者笔有三品或以金银雕饰或以斑竹为管忠孝全者用金管书之德行清粹者用银笔书之文章赡丽者以斑竹书之故湘东之誉振于江表雪儿者李密之爱姬能歌舞每见宾僚文章有竒丽入意者即付雪儿叶音律以歌之又问痴龙出自何处定辞曰洛下有洞穴曽有人误堕于穴中因行数里渐见明旷见有宫殿人物凡九处又见有大羊羊髯有珠人取而食之不知何所后出以问张华华曰此地仙九舘也大羊者名曰痴龙耳定辞复问彧巏嵍山当在何处彧曰此随郡之故事何谦光而下问由是两相悦服结交而去【全唐诗话】
　　唐末诗人韩定辞仕为镇冀深赵等州观察判官尚书祠部郎中兼侍御史为王镕聘刘仁恭与马彧倡和所谓崇霞台上神仙客学辨痴龙艺最多者事载全唐诗话按安阳集重修五代祖茔域记定辞乃忠献王琦四世伯祖忠献五代祖又賔称庶子府君歴仕镇帅王绍鼎景崇镕三世有子二人长定辞次昌辞昌辞仕为鼓城令即忠献王高祖也东坡尝书前诗而云定辞不知何许人岂未考其家世耶【池北偶谈】
　　马彧
　　全唐诗话唐诗纪事并载马彧赠韩定辞诗云燧林芳草绵绵思尽日相携陟丽谯别后巏山上望羡君时复见王乔按字书音务颜氏家训云栢人城东北有孤山阚骃九州志以为舜纳于大麓即此山世俗或呼为宣务山余尝为赵州佐共太原王邵读栢人城西门内碑碑是汉桓帝时县人为令徐整所立铭云上有巏务山王乔所仙方知此巏务山也巏字遂无所出务字依诸字书即旄丘之旄也旄字字林一音忘付反今依附俗名当音权务耳入邺为魏収道之収大嘉叹其作赵州庄严寺碑铭云权务之精即谓此也余按此则马诗当作莫毫反耳定辞即忠献曽祖行东坡书此诗乃云不知何许人岂一时失于考据耶【池北偶录】
　　五代马彧赠韩定辞诗巏山见颜氏家训余池北偶谈已详之其首句云燧林芳草绵绵思尽日相携陟丽谯燧林未详出处考拾遗记云燕昭王游于西王母燧林之下说燧皇钻火之事在申弥国近燧明国去都万里则非燕地明矣王子年著书皆杜撰韩马特引此以矜竒炫博非事实也【居易录】
　　裴秀冀州记云王乔犍为武阳人为栢人令于缑氏山登仙按今唐山县即汉之栢人巏山在其城北故马彧赠韩定辞诗云别后巏山上望羡君时复见王乔后汉书王乔河东人显宗时为叶令或云即古仙人王子乔【居易录】
　　张防
　　梁相张防尝为僧返俗应举亚台鄙之或曰刘轲蔡京得非僧乎亚台曰刘蔡辈虽作僧未为人知翻然贡艺有何不可张防衣冠子弟无故出家不能叅禅访道抗迹尘外乃于御帘前进诗希望恩泽如此行止岂掩人口某十度知举十度斥之清河公乃东依梁主而求际防葢为天水拒弃竟为梁相也【北梦言】
　　孙偓
　　阁皂山舘有天复四年孙偓李洞宋齐丘沈彬孟賔于徐铉陶渊诗牌得道之士伊梦昌有诗常平周彦质二诗亦好【三山老人语录】
　　唐相国孙公偓寛裕通简不事矫异常话于亲友曰凡人许已务在得中但士行无亏不必太苦以我之长彰彼之短以我之清彰彼之浊幸勿为之后谪居衡山情抱坦然不以放逐而怀戚戚毎对客座而厮仆辈纷诟殴拽仆于面前相国凝然似无所睹谓客曰若以怒心逢彼即方寸自挠矣其伟度皆此类也相国曽乘轺至蜀诣杜光庭先生受箓乃曰尝遇至人话及时事每有高楼之约尔后虽登宰辅竟出官于南岳有诗寄杜先生其要句云蜀国信难遇楚乡心更愁我行同范蠡师举效浮丘他日相逢处多应在十洲唐末朝达罹谷水白马驿之祸唯相国获免焉【北梦言】
　　张乔
　　张乔九华人也诗句清雅夐无与伦咸通末京兆府解李建州时为京兆叅军主试同试有许棠与乔及俞坦之剧燕任济吴罕张蠙周繇郑谷李栖逺温宪李昌符谓之十哲其年府试月中桂诗乔擅塲诗曰与月长洪蒙扶疎万古同根非生下土叶不坠秋风每以圆时足还随缺处空影高羣朩外香满一轮中未种青霄日应虚白兎宫何当因羽化细得问神功其年频以许棠在塲席多年以为首荐乔与俞坦之复受许下薛能尚书深知因以诗唁二子曰何事尽参差惜哉吾子诗日令销此道天亦负明时有路当重振无门即不知何曽见尧日相与啜浇漓【摭言】
　　张乔送人游蜀云剑阁缘空去西过第几州丹霄行客语明月杜鹃愁露带山花落云随野水流相如曽醉地莫恋少年游【全蜀艺文志】
　　乔游终南白鹤观诗云上彻链丹求意未穷古坛青草合往事白云空仙境日月外帝乡烟雾中人间足烦暑欲去恋清风【唐诗纪事】
　　唐张乔诗逺公窻下莲花漏犹向山中礼六时按佛藏逺公弟子惠要患山中无刻漏乃于水上制十二铜叶芙蓉因波随转分别旦夕以为行道之节名莲花漏何兆诗芙蓉十二池心漏薝卜三千灌顶香是也六时僧规以六时经行六时燕坐经行六时曰幽谷时寅也高山时卯也日照高山平地时辰也可中时巳也正中时午也鹿苑时未也至申则旦过而退刘长卿诗亦云六时行径空秋草【焦氏笔乗】
　　张乔云已老金山顶无心上石桥讲移三楚遍梵译五天遥板阁悬秋月铜瓶汲夜潮自慙尘世客来坐亦通宵世称汲夜潮句最工谓中冷泉在江心故也今寺僧以井代操舟犯险之势失其旧矣愚谓清而有味江心之水若云夜潮是海水也海水咸澁岂堪烹茗余自歩乗潮涨而渡江久慕江心之水而不知其为潮也亟命舟人汲一瓶俟到岸取茶煑之则刺舌而不可饮乃始知向者所汲是潮也非江水也因记张乔之诗索读而改之曰板阁悬流月铜瓶汲退潮夫月印江中与水俱流谓之流月正切金山徒云秋月凡山寺不在江中者皆可通用矣海潮已退江流始复汲而饮之味始可口故改一流字退字便使此诗生色末联云自慙尘世客来坐亦通宵语俗而意浅愚亦为改云浑忘尘世味闲坐忽通宵【敬君诗话】
　　郑在华
　　郑征君为诗皆袪淫靡逈絶嚣尘如富贵曲云美人梳洗时满头间珠翠岂知两片云戴却数乡税又咏西施云素面已云妖更着花钿饰脸横一寸波浸破吴王国又七言伤时云防力劈开沧海浪马蹄踏破乱山青浮名浮利过于酒醉得人心死不醒又题霍山秦尊师云老鹤猿伴采芝有时长啸独移时翠蛾红粉婵娟剑杀尽世人人不知又偶题似鹤如云一个身不忧家国不忧贫拟将枕上日高睡卖与世间富贵人又思山咏因卖丹砂下白云鹿裘怕惹九衢尘不如将尔入山去万是千非愁杀人又景福中作云闷见戈鋋匝四溟恨无竒防救生灵如何饮酒得长醉直到太平时节醒又招友游春云难把长绳系日乌芳时偷取醉工夫任堆金璧磨星斗买得花枝不老无又山居云闲见有人寻移庵更入深落花流涧水明月照松林醉劝头陀酒闲教孺子吟身同云外鹤断得世尘侵又诗云防心栖木室散发浸流泉采栢时逢麝防云忽见山夏狂冲雨戏春醉戴花眠絶顶登云望东都一防烟又诗不求朝野知卧见嵗华移采药归侵夜听松饭过时荷竿寻水钓背局上嵓棊祭庙人来说中原正乱离【全唐诗话】
　　五代之乱干戈日防而郑云叟隠于华山与罗隠终日怡然对饮有酒诗二十章好事者绘为图以相餽遗【稗史彚编】
　　云叟僖宗时应百篇举不利遂隠华山月到君山酒半醒朗吟疑有水仙听无人识我真闲事赢得高秋防洞庭云叟宿洞庭诗也【唐诗纪事】
　　任涛
　　任涛豫章人诗名早着有露漙沙鹤起人卧钓船流他皆仿此李隲廉问江西与放乡里之役民俗互有论列隲判江西界内凡有诗得似涛者即予免役【摭言】
　　唐筠州任涛咸通进士常侍李隲见其诗有露漙沙鹤起人卧钓船流之句特与免役乡民讼之隲判云江西界内有诗似涛者并与免役又辛元龙字庆甫号松垣先生有气节以诗援任涛例求免税丁太守判云松垣笔力破沧溟欲援任涛免税丁一段风流好公案锦江重写入围屛【坚瓠集】
　　王易简
　　易简唐末进士梁干化中及第名居榜尾不看榜却归华山寻就山释褐授华州幕职后召入拜左拾遗及辞官归隠留诗一絶曰汨没朝班愧不才谁能低折向尘埃青山得去且归去官职有来还自来及再召为郎迁谏垣台阁三十年归华山十年而终【全唐诗话】
　　路德延
　　路德延儋州岩相之犹子数嵗赋芭蕉诗曰一种灵苖异天然体性虚叶如斜界纸心似倒抽书诗成翌日传于都下防儋州坐事诛故德延久不能振光化初方就举擢第又为感旧诗曰初骑竹马咏芭蕉尝忝名卿诵满朝五字便容趋绛帐一枝寻许折丹霄岂知流落萍蓬逺不觉推迁嵗月遥国境未安身未立至今颜巷守箪瓢天祐中授拾遗防河中节度使朱友谦领镇辟掌书记友谦甚礼之然德延浮薄动多忤物友谦解体德延乃作小儿诗五十韵以刺友谦闻而大怒乃因醉沈之黄河诗曰情态任天然桃红两颊鲜乍行人共看初语客多怜臂防肥如瓠肌肤软胜绵长头才覆额分角渐埀肩散诞无尘虑逍遥占地仙排衙朱阁上喝道画堂前合调歌杨柳齐声踏采莲沿堤行细雨奔巷趂轻烟嫩竹乘为马新蒲折作鞭鹦雏金镟系猫子防丝牵拥鹤归晴岛驱鵞入暖泉杨花争弄雪榆叶共収钱锡镜当胸挂银珠对耳悬头依苍鹘裹袖学柘枝揎酒殢丹砂暖茶催小玉煎频邀筹箸挣时乞绣针穿寳箧拏红豆妆奁拾翠钿戏袍披按褥尖防戴靴氊展画趋三圣开屛笑七贤贮怀青杏小垂额绿荷圆惊滴沾罗泪娇流汚锦涎倦书饶娅姹憎药巧迁延弄帐燕绡暎藏衾凤绮纒指敲迎使鼓筯拨赛神弦帘拂鱼钩动筝推鴈柱偏棊图添路画笛管欠吹鑴恼客初酣睡惊僧半入禅寻蛛穷屋瓦采雀遍楼椽抛果忙开口藏钩乱出拳夜分围榾柮朝聚打秋千折竹装泥燕添丝放纸鸢互夸轮水碓相教放风旋旗小裁红绢书幽载碧牋逺铺张鸽网低控射蝇詀语时时道讴歌处处传匿窻睂乍曲遮路臂相连鬬草当春迳争毬出晩田柳旁慵独坐花底困横眠等鹊前篱畔听蛩伏砌边旁枝粘舞蝶隈树捉鸣蝉平岛夸趫上层崖逞捷缘嫩苔车迹小深雪履痕全竞指云生岫齐呼月上天蚁窠寻迳劚蜂穴绕堦填樵唱回深岭牛歌下逺川垒柴为屋朩和土作盘筵险砌高台石危跳峻塔塼忽陞隣舍树偷上后池船项橐称师日甘罗作相年明时方任德劝尔减狂颠【唐诗纪事】
　　裴说
　　裴説裴谐俱有诗名说官至补阙谐终于桂颇假官宰自作湘江吟说诗云吟余潮入浦坐久烧移山谐诗云风囘山火断潮落岸氷高经杜甫坟说云拟掘孤坟破重教大雅生谐曰名终埋不得骨且朽何妨景同而语意俱别【诗话总】
　　廖凝目裴说为刼墓贼裴吊杜陵墓拟凿孤坟破重教大雅生裴非真贼也唯渠自向沈约集中作贼乃真贼耳然古今猾贼不可数计南华老仙云儒以诗礼发冡楞严亦云云何贼人假我衣服禆贩如来举世尽贼诛容胜诛乎【蓉槎蠡说】
　　唐举子先投所业于公卿之门谓之行巻说只行五言十九首至来年秋赋复行旧巻人有讥之者说曰只此十九首苦吟尚未有人见知何假别行巻哉识者以为知言天复六年登甲第其诗以苦吟难得为工且拘格律尝有诗曰苦吟僧入定得句将成功又赠僧贯休云总无方是法难得始为诗又云是事精皆易唯诗防却难遭乱故官不达【全唐诗话】
　　周知微
　　有周知微者字明老为晋州县尉到官不数月不告于州而径来京师人问其故云我欲求教授至京求知已不得大醉一夕而卒然为诗有可喜者如观临淮双头白莲图云旣不学叔隗季隗南归晋又不学大乔小乔东入呉一种桃根与桃叶若为化作双芙蕖临淮政成有余暇坐令华屋生潇洒鵞溪一幅万里寛移得断江入图画天空水濶江茫茫相见女英与娥皇九嶷云深苍梧逺氷姿泣露不成妆苦心抱恨何年了香骨应甘没秋草不如囘首谢秋风分作尹邢来汉宫又作上巳日寒食云疾风暮悲游子峻岭崇山非故乡亦可赏而其狂未见其比【古今诗话】
　　吴霭
　　唐吴霭字廷俊连山人母浣帛于江触沈鲤而孕旣生防上有肉鳞隠起七嵗能诗尝咏野烧云烟随红焰断化作白云飞识者器之登光化二年进士后归朱全忠【小草斋诗话】
　　陈用拙
　　唐陈用拙高良人天祐二年进士未官而卒用拙有诗名尝赋登临湟楼云浮世自无闲日月高楼长有好山川送长沙史君云人说洞庭波浪险使君自有济川舟有集八巻不传【小草斋诗话】
　　范摅子
　　吴人范摅处士之子七嵗能诗赠隠者云埽叶随风便浇花趂日阴方干曰此子他年必成名又吟夏日云闲云生不病叶落非秋干曰惜哉必不享寿果十嵗卒【全唐诗话】
　　刘山甫
　　唐彭城刘山甫中朝仕族也其先官于岭外侍从北归泊船于青草湖登岸见有北方毘沙门天王因诣之见庙宇摧頽香灯不续山甫少年而有才思乃题诗曰坏墙风几经春草色盈庭一座尘自是神明无感应盛衰何得却由人是夜梦神见责云我非天王故南岳也主张此地汝何相侮俄而惊觉风涛陡起倒樯絶缆沉溺在即遽起悔过令撤诗牌然后已山甫自序【北梦言】
　　王贞白
　　贞白唐末大播诗名御沟为巻首云一派御沟水緑槐相荫清此波涵帝泽无处濯尘缨鸟道来虽险龙池到自平朝宗心本切愿向急流倾自谓冠絶无瑕呈僧贯休休曰甚好只是剩一字贞白扬袂而去休曰此公思敏书一字于掌中逡巡贞白回忻然曰已得一字云此中涵帝泽休将掌中字示之一同天祐年中内试贞白扎翰狼籍帝览拂下玉案有黄门奏此举人有诗名御批曰麤通放【唐诗纪事】
　　王贞白御沟一律吟家喜谈其事亦繇微含比兴故佳咏苇排句轻趣可追姚监余概少快心【唐音癸签】
　　元萨天锡地湿厌闻天竺月明来听景阳钟山东一老易闻为看萨诘所出对唐句林下老僧来看齐已改张逈虬须白也无以在易也萧楚材易乖崖独恨大平无一事之恨为幸昌黎更阆仙僧推月下门为敌郑谷更齐已早梅昨夜数枝开之数为一贯休更王贞白此波涵帝泽之波为中皆一字师按南枝才放两三花安在必一与也波二字可不改受三字师者为之赧颜【蓉槎蠡说】
　　唐有一种色谓之退红王建牡丹诗云粉光深紫腻肉色退红娇王贞白娼楼行云龙脑香调水教人染退红花间集牀上小薰笼昭州新退红葢退红若今之粉红髹器亦有作此色者今无之矣绍兴末缣帛有一等似皂而淡者谓之不肯红亦退红之类也【老学庵续笔记】
　　建帅陈诲之子德诚罢管沼江水军入掌禁卫颇患拘束方晏客贞白在坐食蟹德诚请咏之贞白云蝉眼形脚似蛛未曾正面向人趋如今饤在盘筵上得似江湖乱走无众客皆笑【五代诗话】
　　贞白寄郑谷曰五百首新诗缄封寄与谁只凭夫子鉴不要俗人知火鼠重収布氷蚕乍吐丝直须天上手裁作领巾披【唐诗纪事】
　　戴司颜
　　景福中江西节度使钟传遣僧从约进法华经一千部上待之恩渥有加宣从约入内赐斋面锡紫衣一副将行太常博士戴司颜以诗赠行畧曰逺来朝凤阙归去恋元侯时吴子华任中谏司颜仰公之名志在属和以为从约之资融览之拊掌大笑曰遮阿师更不要见便把拽出得其承奉如此矣【摭言】
　　李涛
　　李涛长沙人也篇咏甚着如水声长在耳山色不离门又扫地树留影拂床琴有声又落日长安道秋槐满地花脍炙人口温飞卿任太学博士主秋试涛与衞丹张郤等诗赋皆榜于都堂【全唐诗话】
　　世言社日饮酒治聋不知其何据五代李涛有春社从李昉求酒诗云社公今日没心情乞为治聋酒一瓶恼乱王堂将欲徧依稀巡到第三防昉时为翰林学士有日给内库酒故涛从乞之则其传亦已久矣社公涛小字也唐人在庆侍下虽官高年长皆称小字涛性疎达不覊善谐谑与朝士言亦多以社翁自名闻者无不以为笑然亮直敢言后官亦至宰相【石林诗话】
　　李涛相国性滑稽为布衣时往来京洛间泥水阙有僧舍曰不动尊院中有僧不出院十余载涛毎过尝谒其院必省其僧未几寺焚僧散涛再过之但有门扇而已因题诗曰走却坐禅客移将不动尊世间颠倒事八万四千门【谈苑】
　　杨凝式
　　黄秘书长睿父之子诏纪其尊人建炎庚戌在平江围城中失去杨凝式书一册并其先人手书杨传以无别本念念不忘是嵗四月复寓饶之德兴太宁资福寺偶录遗文遂见之喜甚予偶得其本恐终失坠今纪其年谱家谱传赞于此唐咸通十四年癸巳凝式是年生故题识多自称癸巳人唐天祐四年丁卯是年夏朱全忠簒唐凝式谏其父唐相涉宜辞押宝使涉惧事泄凝式自此遂佯狂时年三十五代史补言时年方弱冠误也晋天福四年已亥三月有洛阳风景四絶句时年六十七据诗云到此念经三纪春葢自丁卯至已亥实三十年则自全忠之簒凝式即居洛矣真迹今在西都唐故大圣善寺胜果院东壁字画尚完亦有石刻书侧有画像亦当时画又广爱寺西律院有壁题云后嵗六十九亦当是此年所题此书凡两壁行草大小甚多真迹今存但多漫暗故无石刻天福六年辛丑是年六月有天宫寺题名称太子宾客时年六十九真迹今在此寺东序题维摩诘后又吏部郎荣辑家有石刻一帖无年但云太子賔客杨凝式暮春奉板舆至自真原等语其末云清和之月复至当是此年前后也天福七年壬寅是年有真定智大师诗二首时年七十真迹在文潞公家刻石在从事郎苏太宁家晋开运元年甲辰是年嵗在甲辰四月十五日有看花八韵时年七十二题于洛阳一僧舍书胜上后云维晋九载今刻石在湖州前殿中侍御史刘焘家开运二年乙巳是年五月于天宫寺题壁论维摩经等语八月再题太子少保时年七十三真迹今在此寺东序并辛丑题同刻石开运四年丁未是年二月前七月有寄惠才大师左郎中诗三首称防同丁未嵗防同即契丹入晋改元之号也时年七十五称太子少傅真迹在文潞公家刻石在苏太宁家周广顺三年癸丑是年于长寿寺华严东壁题名时年八十一后又题院似禅心静等二诗称太子少师亦应是此年真迹今为人移去石刻亦不存人或得旧本耳【游宦纪闻】凝式诗什亦多杂以诙谐少从张全义辟故作诗纪全义之德云洛阳风景实堪哀昔日曽为瓦子堆不是我公重葺理至今犹自一堆灰他类若此石晋时张从恩尹洛凝式自汴还时飞蝗蔽日偶与之俱凝式先以诗寄从恩曰押引蝗虫到洛京合消郡守逺相迎从恩弗恠也然凝式诗句自佳其题壁有院似禅心静花如觉性圆自然知了义争肯学神仙清丽可喜也【游宦纪闻】凝式仕后周晋汉间落魄不自检束自号杨风子终能以智自脱书法高妙杰出五代今洛中僧寺尚多有其遗迹题华严院一诗云院似禅心静花如觉性圆自然知了义争肯学神仙用笔尤奔放竒逸李西台建中平生师凝式书题诗于旁曰枯杉倒桧霜天老松烟麝煤阴寒我亦生来有书癖一囘入寺一囘看【蔡寛夫诗话】杨少卿凝式旣不大用佯狂自秽游寺观遇水竹幽胜之地吟咏忘归墙壁之上笔迹殆遍冯吉题云少卿真迹满僧居只恐钟王也不如为报逺公须爱惜此书书后更无书安鸿渐题云端溪石研宣城管王屋松烟紫兎毫更得孤卿老笔札人间无此五般高【洛阳旧闻】
　　右杨景度行书山谷有云俗书只识兰亭面欲换凡骨无金丹谁知洛阳杨风子下笔便到乌丝防为前辈推重如此王钦若在祥符天祝节尚有暇及此邪此帖絶无发风动气处尤可宝也鲜于枢获观信笔书【瑚网】
　　和凝
　　和鲁公有艳词一编名香奁集凝后贵乃嫁其名为韩偓今世传韩偓香奁集乃凝所为也凝生平著述分为演纶游艺孝悌疑狱香奁籯金六集自为游艺集序云余有香奁籯金二集不行于世凝在政府避议论讳其名又欲后人知故于游艺集序述之此凝之意也予在秀州其曽孙和惇家藏诸书皆鲁公旧物末有印记甚完【梦溪笔谈】
　　晋相和凝少年时好为曲子词布于汴洛洎入相专托人焚毁不暇然相国厚重有德终为艳词玷之契丹入夷门号为曲子相公所谓好事不出门恶事行千里士君子得不戒之乎【北梦言】
　　杨柳枝即古折杨柳义也本歌亡隋之曲故陈子昻有诗云万里长江一带开岸边杨柳几千栽锦防未落干戈起惆怅龙舟去不囘刘禹锡曰杨子江头烟景迷隋家宫树拂金隄嵯峨犹有当时色半蘸波中水鸟栖又韩琮云昌乐隋堤事已空万条犹舞旧东风晋和凝云万枝枯槁怨亡隋似吊吴台各自埀是也【稗史彚编】
　　朱检讨竹垞贻所刻十家宫词为倪检讨鴈园家宋刻本唐陜州司马王建蜀花蕊夫人石晋丞相和凝宋宣和御制丞相王珪珪子仲修学士宋白中大夫张公庠直秘阁周彦质又胡伟集句凡十家【居易录】
　　冯道
　　世讥冯瀛王道依阿诡随不能死节王荆公雅爱道谓其能屈身以安人如诸佛菩萨行其所作诗虽浅近而多理语诗云穷达皆有命何须发叹声但知行好事莫要问前程冬去冰须泮春来草自生请君观此理天道甚分明又偶作云莫为危时便怆神前程往往有期因须知海岳归明主未省乾坤防吉人道德几时曽去世舟车何处不通津但教方寸无诸恶豺虎丛中也立身【宋类苑】
　　恶诗相传流为里谚此真风雅之厄也如世乱奴欺主时衰弄人唐杜荀鹤诗也今朝有酒今朝醉明日愁来明日当罗隠诗也但知行好事莫要问前程五代冯道诗也闭门不管庭前月分付梅花自主张南宋陈随隠自述其先人藏一警句为真西山刘漫塘所赏击者也【香祖笔记】
　　晋天福三年与戎和当遣辅相为使赵璟桑维翰同堂皆未言以戎反覆难测咸惧于将命冯道与诸公中书食讫堂吏前白北使事色变手颤道索一幅书云道去即遣写勅道舍都亭驿不复归家彼以道有重名命与其国相同列戎赐臣下牙笏及臈月赐牛头皆为殊礼道皆得之以诗谢云牛头偏得赐象笏更容持北地大寒赐锦袄貂袄羊狐貂衾各一每入谒悉服四袄宿舘中并覆三衾有诗曰朝披四袄专藏手夜葢三衾怕露头及还京师作诗五章述北使之意首章云去年今日奉皇华只为朝廷不为家殿上一杯天子泣门前双节国人嗟龙荒冬往时时雪兎苑春归处处花上下一行如骨肉几人身死掩黄沙【丛苑】
　　契丹主达鲁河钓牛鱼以其得否占嵗好恶近世周茂振使金金主赐之鱼曰手所亲钓者金亦用辽制也王易燕北录云牛鱼嘴长鳞硬头有脆骨重百斤即南方鱏鱼也鱏鲟同然本草既有鲟鱼又别有牛鱼云生东海头如牛则牛鱼别是一种非鲟也冯道使契丹诗曰曽叨臈月牛头赐史谓契丹真以牛头赐之非也契丹主率以臈月打围因敲氷钓鱼则腊月牛头者正本草所着东海之鱼其头如牛者也非真牛头也【演繁露】冯瀛王镇南阳郡中宣圣庙坏有酒户十余辈投状乞修瀛王未及判有幕客题状后云槐影参差覆杏坛儒门弟子尽高官若教酒户重修庙觉我慙惶也大难瀛王遽罢其请出已俸重修【古今诗话】
　　冯瀛王性仁厚家有一池每得鱼放池中其子监丞每窃钓之瀛王闻之不悦于是高其墙垣钥其门户作诗书其门曰高却墙垣钥却门监丞从此罢埀纶池中鱼鼈应相贺从此方知有主人【诗话总】
　　唐主与冯道从容语及年谷屡登四方无事道曰臣昔在先皇幕府奉使中山歴井陉之险臣忧马蹶执辔甚谨幸而无失逮至平路放辔自逸俄至颠陨凡为天下者亦犹是也唐主深以为然又问道今嵗虽丰百姓赡足否道曰农家嵗凶则死于流殍嵗丰则伤于谷贱丰凶皆病者惟农家为然臣记进士聂夷中诗云二月卖新丝五月粜新谷医得眼前疮剜却心头肉语虽鄙俚曲尽田家之情状农于四民之中最为勤苦人主不可不知也唐主悦命左右録其诗常讽诵之【通鉴纲目】
　　枢密邵公尧尝谓余诗浅切似白乐天一日阅相蓝书肆得冯瀛王诗一帙而归以语公公戏语余曰子诗格似乐天今又爱冯瀛王将来拈取个豁达李老庆厯中京师有人号豁达李老好吟诗而诗多鄙俚以此戏之遂皆大笑然余赋才鄙拙不能强为豪爽今齿已老而诗格定时时遣兴实有李老之风足见公之知言也【青箱杂记】
　　冯吉
　　冯瀛王道德度凝厚事累朝体貌山立其子吉特浮俊无检为少卿善琵琶妙音律乐府世无及者父酷戒之畧不少悛一日家宴因欲辱之处贱伶之列众执器立于庭奏数曲罢例以纒头缣镪随众伶给之吉置缣镪于左肩抱琴瑟按膝长跪厉声呼谢而退家人大笑于薄囘首谓父曰能为吉进此技于天子否凡賔僚饮聚长为不速酒酣即弹弹罢起舞舞罢作诗昻然而去自谓曰冯三絶及撰昭宪太后諡议举朝叹服干德四年郊礼容乐奏节刋正渐备有司奏其缺典但少宗庙殿庭宫悬三十六架加鼓吹熊罴十二按礼乐朝防登歌用五端郊庙奠献用四端回伏至楼前奏采茨之曲御楼奏隆安之曲各用乐章又八佾之舞以象文德武功请用德升闻天下大定之舞率从其请【玉壶清话】
　　李翰
　　李翰及第于和凝榜下后与座主同任学士防凝作相翰为承旨适当批诏次日于玉堂輙开和相旧阁悉取图书器玩留一诗于榻携之尽去诗曰座主登庸归凤阁门生批诏立鳌头玉堂旧阁多珍玩可作西斋润笔不【玉壶清话】
　　裴皞
　　皞以文学在朝廷久宰相马孙桑维翰皆皞礼部所放进士也后孙知举放榜引新进士诣皞皞喜作诗曰门生门下见门生世传以为荣【五代史】
　　后唐裴尚书年老致政清泰初其门生马裔孙知举放榜后引新进士谒谢于裴裴欢宴永日书一絶云官途最重是文衡天与愚夫作盛名三主礼闱今八十门生门下见门生时人荣之事见苏耆开谭录余以五代登科记攷之裴在同光中三知举四年放进士八人裔孙预焉后十年裔孙为翰林学士以清泰三年放进士十三人兹所书是已裔孙寻拜相新史亦载此一句云【容斋五笔】
　　后唐裴尚书年老致政其门生马裔孙知举放榜后引诸进士谒谢裴赋诗云三主礼闱今八十门生门下见门生按此即今榜下引见之礼然门生门下见门生今词林相隔仅两科即已有之不足异也【居易録】
　　王仁裕
　　仁裕喜为诗其少也尝梦剖其肠胃以西江水涤之顾见江中沙石皆成篆籀之文由是文思日进生平作诗满万首蜀人呼曰诗窖子【十国春秋】
　　荆南高从诲季兴嫡子也季兴先时建渚宫于府庭西北隅延袤十余里亭榭鳞次从诲绍立尤加完葺从诲明音律好弹胡琴女乐数十皆擅其技王仁裕使荆渚从诲出十辈弹胡琴仁裕诗曰红妆齐抱紫檀槽一抹朱弦四十条湘水凌波慙鼓瑟秦楼明月罢吹箫寒敲白玉声偏晩暖逼黄莺语自娇丹禁旧臣来侧耳骨清神爽似闻韶又曰玉纎挑落折氷声散入秋空韵转清二五指中过塞鴈十三弦上啭春莺谱从陶室偷将妙曲向秦楼写得成无限细腰宫里女就中偏惬楚王情【天下大定録】
　　王仁裕尝从事于汉中家于公署巴山有采捕者献猿儿焉怜其小而慧黠使人养之名曰野賔呼之则声声应对经年则充博壮盛縻絷稍解逢人必齧之颇亦为患仁裕叱之则弭伏而不动余人纵鞭棰亦不畏其公衙子城缭绕并是榆槐杂树汉高庙有长松古栢上鸟巢不知其数时仲春日野賔解逸跃入丛林飞趠于树梢之间遂入汉高庙破鸟巢掷其雏卵于地是州衙门有铃架羣鸟遂集架引铃主使令寻鸟所来见野賔在林间即使人投瓦砾弹射皆莫能中薄暮腹枵方馁而就絷乃遣人送入巴山百余里溪洞中人方囘询问未毕野賔已在厨内谋餐矣又复絷之忽一日解逸入主帅厨中应动用食器之属并遭掀扑秽污而后登屋掷瓦拆砖主帅大怒使众箭射之野賔骑屋脊而毁拆砖瓦箭发如野賔目不妨视口不妨呼手拈足掷左右避箭竟不能损其一毫有使院老将马元章曰市上有一人善弄胡狲乃使召至指示之曰速擒来于是大胡狲跃上衙屋赶之逾垣蓦巷擒得至前野賔流汗沾体而伏罪主帅亦不甚诟怒众皆看而笑之于是颈上系红绡一缕题诗送之曰放尔丁宁复故林旧来行处好追寻月明巫峡堪怜静路隔巴山莫厌深栖宿免劳青嶂梦跻攀应惬碧云心三秋果熟松梢健任抱高枝彻晓吟又使人送入孤云两角山且使絷在山家旬日后方解而纵之不复再来矣后罢职入蜀行次嶓庙前汉江之壖有羣猿自峭岩中连臂而下饮于清流有巨猿舍羣而前于道畔古朩之间埀身下顾红绡彷佛尚在从者指之曰此野賔也呼之声声相应立马移时不觉恻然及耸辔之际哀呌数声而去及陟山路转壑囘溪之际尚闻呜咽之音疑其肠断矣遂继之一篇曰嶓祠边汉水濵饮猿连臂下嶙峋渐来仔细窥行客认得依稀是野賔月宿纵劳羁絏梦松餐非复稻梁身数声肠断和云呌识是前年旧主人【王氏见闻録】
　　兴元南有路通巴州深谿峭岩扪萝摸石三日始达于山顶复登措大岭葢稍平处也其絶顶谓之孤云两角彼中谚云孤云两角去天一握淮阴侯庙在焉昔韩信亡去萧何追及于兹山王仁裕题诗云孤云不掩兴亡防两角曽悬去住心【玉堂闲话】
　　五代王仁裕知贡举王丞相溥为状元时年二十六后六年遂相周世宗犹及本朝以太子太保罢归班年才四十二前此所未有也溥初拜相仁裕犹致仕无恙尝以诗贺溥云一战文塲援赵旗便调金鼎佐无为白麻骤降恩何极黄发初闻喜可知跋勅按前人到少筑沙堤上马归迟立班始得遥相见亲洽争如未贵时溥在位毎休沭必诣仁裕从容终日葢唐以来座主门生之礼尤厚今王丞相将明霍侍郎端友榜南省奏名时知举四人安枢密处厚刘尚书彦修与今邓枢密子常范右丞谦叔吾亦忝防检试巻官邓范不唯及见其登庸可以继仁裕且同在政府则仁裕所不及也【石林诗话】干祐元年户部侍郎王仁裕放王溥状元及第溥不数年拜相仁裕时为太子少保有诗贺曰一战文塲援赵旗便携金鼎赞无为白麻骤降恩何厚黄阁初闻喜可知跋勅案前人到少筑沙堤上马行迟押班长幸遥相见亲狎争如未贵时溥和曰挥毫文战偶搴旗待诏金华亦偶为白社遽当宗伯选赤心旋遇圣人知九霄得路荣虽极三接承恩出每迟职在台司多少暇亲师不及舞雩时【广卓异记】
　　先生尝言恩门王公终于太子太保七十后精力不衰每天气和暖必乗小驷从三四老苍头携照袋以皮为之四方有葢其中可容一斗以来中贮笔砚韵畧刀子砺石笺纸数十幅并小乐器之属备酒炙三四人之具门生侍行出郊野遇园亭有竹树之处燕赏终日赋诗品小管尽醉而归吾忝左拾遗日适暮春与同门生五六人从公登繁台即梁孝王吹台也公饮酒赋诗甚欢抵夜方散公诗曰柳阴如雾絮成堆其天才纵逸风韵闲适皆此类也【宋类苑】
　　公燕合乐每酒行一终伶人必唱催酒然后乐作此唐人送酒之辞本作碎音今多为平声文士亦或用之王仁裕诗淑景易从风去芳樽须用管弦催【石林燕语】李文正公言少保王仁裕与诸门生饮出一诗板树于坐次云二百一十四门生春风初长羽毛成掷金换得天边桂凿壁偷将榜上名何幸不才逢圣世偶将疎网罩羣英衰翁渐老儿孙小异日知谁畧有情又与诸门生饮于繁台赋诗云柳阴如雾絮成堆又引门生饮吹台好景即随风去芳樽宜命管弦来漫夸列鼎鸣钟贵宁免朝乌夜兎催烂醉也须诗一首不能空放马头囘【摭遗】
　　嗺酒一作酒即催酒也元有喝盏之仪李涪刋误言酒三十拍促曲名三台合作啐葢送酒也资暇録言与涪同程大昌言内燕抗声索乐但云酒字书屈破也当是啐酒之转名贤诗话王仁裕诗芳尊毎命管弦嗺又赵勰交趾事迹言嗺酒逐歌可知嗺酒乃唐人熟语宋相沿不改也义当用催而别作嗺何必强引啐字三台者作乐时部首拍版三声然后管色振作李济翁以为邺中三台刘公嘉话言高洋筑三台愚谓乃曲名耳【通雅】
　　郑遨
　　五代时郑遨茶诗云嫩芽香且灵吾谓草中英夜臼和烟捣寒垆对雪烹惟忧碧粉散常见緑花生最是堪珍重能令睡思清范文正公诗云黄金碾畔緑尘飞碧玉瓯中翠涛起茶色以白为贵二公皆以碧緑言之何耶【三山老人语録】
　　刘郇伯
　　唐求刘郇伯有诗名唐求临池洗砚诗云恰似有龙深处卧被人惊起黒云生又渐寒沙上路欲暝水边村早行云沙上鸟犹睡渡头人已行诗思不出二百里间刘郇伯为范郑郎中诗友范得句云嵗尽天涯雨久而难对刘郇伯曰人生分外愁范赏之然老于新津之东渡非隠非吏二子亦可凌厉名塲而死丘樊所谓蜀人无志怀土正此也【北梦言】
　　王溥
</div>
    <div class="pagination">
<a href="五代诗话_page3.html">上一页</a><a href="五代诗话.html">1</a><a href="五代诗话_page2.html">2</a><a href="五代诗话_page3.html">3</a><span class="current-page">4</span><a href="五代诗话_page5.html">5</a><a href="五代诗话_page6.html">6</a><a href="五代诗话_page7.html">7</a><a href="五代诗话_page8.html">8</a><a href="五代诗话_page9.html">9</a><span>...</span><a href="五代诗话_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
