<!DOCTYPE html>
<html>
<head>
    <meta charset="UTF-8">
    <title>诗话总龟 - 第 1 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗话总龟 - 第 1 页/共 38 页</h1>
    <div class="content">　　钦定四库全书　　　　　集部九
　　诗话总龟　　　　　　　诗文评类
　　提要
　　【臣】等谨案诗话总龟前集四十八巻后集五十巻宋阮阅撰案胡仔苕溪渔隐丛话序曰舒城阮阅昔为郴江守尝编诗总颇为详备盖因古今诗话附以诸家小说分门増广独元祐以来诸公诗话不载焉考编此诗总乃宣和癸夘是时元祐文章禁而弗用故阮因以畧之据其所言则此书本名诗总其改今名不知出谁手也此本为明宗室月窻道人所刋并改其名为阮一阅尤为踈舛其书前集分四十五门所采书凡一百种后集分六十一门所采书亦一百种摭拾旧文多资考证惟分类琐屑颇有乖于体例前有郴阳李易序乃曰阮子旧集颇杂月窓条而约之彚次有义棼结可寻然则此书已经改窜非其旧目矣乾隆四十五年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　诗话总原序
　　白川子负谴婴疾分牧芝城居常怏怏弗乐也廼月牕殿下时时遣贵侍觇之间授二册曰是为诗话总是为宋阮一阅所编是为今程子珖所校是将夀诸文梓期与好事者共先生能无言乎余拜而受之枕次快阅曰佳哉月牎其披寳蔵而璆琳琅玕毕集吾目邪其展武库而戈矛剑防震骇我心邪其过陶朱猗顿之室百物充溢足以拯急而切需者邪是富且竒也夫诗胡为者也宣郁逹情撷菁登硕者也夫话胡为者也摘英指纇标理斥迷者也考诸三代而下春秋列国以上载诸经杂出乎词宗孺妇之口可徴已嗣是以来作者非一家不能指而数也议者非一喙不能羣而也譬之鳯毛豹斑非不文彩炫燿望者兴叹有遗恨焉盖未获总其耳今月牕廼能逸尘逺览订古凖今与二三雅君子防罗约采彚为全书书有门示别也有类示同也有序示次也若有劝有规有慨有慕有愿学之意则皆置之不言之表而亦昭昭然灼灼然无言而无弗言孔子曰其义则某窃取之矣佳哉月牎之用心也昔河间以礼乐名东平以乐善着咸垂光汗青馨香帝胄至求述作槩乎未之前闻月牎孝友不凡文艺隽防而又嗜好清絶如此方之二王得无过乎是书也我国家宗室之盛皇上风化之隆贤士夫裁正之畧并可仰见刻之宜书凡九十八巻月牎我髙皇六世孙程珖修学楚郡为博士弟子员番阳人嘉靖甲辰孟秋奉直大夫江西饶州府同知前进士南京刑部郎中海塩白川张嘉秀撰






　　诗话总原叙
　　诗昉闗雎诗话即稗官野史之类自王迹熄而诗寖微变至于汉魏极于盛唐其遗韵余音直将与宇宙间山川为流峙也汉艺文志注稗为细粝王者欲知闾巷细琐之言故立稗官闗系殆亦不小淮伯王月牕嗜古学文其志慕东平河间而欲相揖逊于异代者宫睱廼取阮子诗话总延庠生程珖校讐之命工刋布致言于余以叙诸首余披而阅之诗之有话言有繇也诗话以总名言有统也千年五聚问无不知贺知章昔以为殷践猷博学之号阮子之诗话其殆谓博而足以资问欤阮子旧集颇襍王条而约之彚次有义棼结可寻首观其圣制等篇破鲁恭之壁科斗错陈也次观其咏物等目浴玉池之日百寳争出也又次观其艺术纪实诸例发骊山之塜而彛鼎累累也终而观其防梦神诸简燃牛渚之犀而幽恠又无以遯其形也夫殷之博以韵学而成名阮之博盖勤诸诗与绪言而有得者王约其博合二家而一之又不可以徒事于博语者其何以见之哉见之于凡例矣是则可嘉也是为序赐进士第中宪大夫奉勅整饬山东海道副使郴阳李易书













　　钦定四库全书
　　诗话总巻一　　　　　宋　阮　阅　撰圣制门
　　太宗好文进士及第赐闻喜宴常作诗赠之景祐朝因以为故事仁宗在位四十二年赐诗尤多然不必尽上所作景祐元年赐诗落句云寒儒逢景运报徳合如何论者谓质厚宏壮真诏旨也【贡父诗话】
　　李文正昉太祖在周朝已知其人及即位用以为相尝语文正曰卿在周朝未曽倾防人可谓善人君子故太宗遇之亦厚年老罢相每内宴必先赴坐尝献诗曰微臣自愧头如雪也向钧天侍玉皇太宗和之以赐曰珍重老臣纯不已我惭寡昧继三皇为时之美谈【青箱杂记又谈苑玉壶清话皆谓扈防应制】
　　吕正恵端太宗朝为叅知政事多独对便殿语必移刻因宴后苑上钓鱼诗防句云欲饵金钩殊未达磻溪须问钓鱼人意已属公矣公和诗进曰愚臣钩直难堪用宜用濠梁结人不数日拜平章事【诗史又古今诗话谓正恵已作户部侍郎平章事时吕文穆防正告老甚切因此诗遂冠合席】
　　福唐蔡伯禧四嵗对真宗诵读授校书郎春宫伴读齿犹未三周故曰三嵗神童赐之诗曰七闽山水多才俊三嵗竒童出盛时家世应传清白训婴儿自得老成资初尝学歩来朝谒方及能言解诵诗更励孜孜图进益青云千里有前期【续归田録】
　　苏易简在翰林太宗一日召对赐酒甚欢畅曰君臣千载遇苏应声曰忠孝一生心太宗大悦以所御金器尽席赐之【掇遗】
　　夏侯嘉正好炉火仍以不得两制为恨太宗御楼观灯进诗十韵末句云两制诚堪羡青云侍玉舆太宗和赐曰薄徳终难举通才例上居嘉正尝曰使我得汞银半两知制诰一日平生足矣二愿俱不遂而卒【玉壶清话】
　　李廷臣官于琼舘有夷人携锦臂绦上织成一聨云恩袍草色动仙籍桂香浮乃仁庙朝赐进士及第举人诗也廷臣以千金易之蔵为珍寳【青琐集】
　　忠义门
　　张廵守雎阳眀皇已幸蜀胡羯方炽城孤势促人食竭以纸布切煮而食之时以茶汁和食而意自如其谢金吾将军表曰想峨眉之碧峰逰豫西蜀追緑耳于元圃保夀南山逆贼禄山戮屠黎献膻臊阙廷臣被围四十九日凡三千二百余阵主辱臣死廼臣致命之时恶稔罪盈是贼灭亡之日忠勇如此激厉壮士尝赋诗曰接战春来苦孤城日渐危合围侔月晕分守效鱼丽屡黄尘起时将白羽挥裹疮犹出战饮血更登陴忠信应难敌坚诚谅不移无人报天子心计欲何施又夜闻笛曰岧嶤试一临虏骑俯城隂不辨风尘色安知天地心营开边月近战苦阵云深旦夕更楼上遥闻横笛音【有唐佳话】
　　赵师旦潜叔皇祐中守康州侬贼犯城死于是士大夫作诗者众而元厚之李择中诗为最佳元诗云转战谯门日再晡空拳犹自冒戈殳身垂虎口方安坐命弃鸿毛更疾呼柱下杲卿存断舌袴间杵臼得遗孤可怜三尺英雄气不愧西山士大夫李诗云贼壮兵孤众胆惊忠臣此日见専城负君罪大寜如死守土城坚不问生报国存心惟自愧呼天壮气防时平潺湲多少英雄泪千古封江不断声【云斋广録】
　　王维字摩诘天寳末禄山防両京眀皇出幸维扈从不及为贼所得维服药取利伪称瘖病禄山素怜之遣人迎置洛阳拘于普施寺廹以伪命禄山宴其徒于凝碧宫其乐乃梨园弟子教坊工人维闻之悲恻潜为诗曰万戸伤心生野烟百官何日更朝天秋槐叶落空宫里凝碧池头奏管弦贼平陷贼官者三等定罪维以凝碧诗闻于行在肃宗嘉之特宥之授太子中允【刘约拾遗】
　　晋天福三年与戎和晋祖曰当遣辅相为使赵莹桑维翰同堂皆未言以戎虽通好而反覆难测咸惧于将命冯道与诸公中书食讫分听堂吏前白道言北使事吏人色变手颤道索纸一幅书云道去即遣冩敷属吏泣下道遣人语妻子不复归家舎都亭驿不数日即行晋祖饯语以家国之故烦耆徳使逺自酌巵酒饮之虏以道有重名欲留之命与其国相同列所赐皆等戎赐臣下以牙笏及臈月赐牛头皆为殊礼道皆得之以诗谢云牛头偏得赐象笏更容持戎甚喜潜谕留之道曰两朝皆臣岂有分别赐市薪炭云北地寒老年不堪及还京师作诗五章以述北使之意其首章云去年今日奉皇华只为朝廷不为家殿上一杯天子泣门前双节国人嗟龙荒冬往时时雪兎苑春归处处花上下一行如骨肉防人身死掩风沙虏中大寒赐锦袄貂袄羊狐貂衾各一每入谒悉服四袄衣宿馆中并覆三衾诗曰朝披四袄専蔵手夜盖三衾怕露头【丛苑】
　　刘吉江左人有膂力尚气事李煜为传诏承旨以忠于所奉归朝供奉官以知河渠利害委以八作务太平兴国中河大决吉护之与工夫同甘苦使者至访吉不获甚怒乃着皂短布褐独负二嚢土为先导从吏无敢言使者密访得之归奏仁宗厚赐之内侍石全振领河堤甚苛急自谓石爆裂尝侮吉吉不与校一日吉乗小艇督役至中流语石曰公恃贵近见凌甚不畏死当与公同见河伯遂荡舟覆之全振乞命号泣乃止不复敢侵吉吉本燕蓟人自受李氏防常分禄以济其子孙朔望必拜李煜真虽童幼必拜之执臣僚之礼后为崇仪使其刺字谒吴中亲旧题僧寺驿亭皆自称以南人不忘本也有诗三百首目为钓鳌集徐为序其首篇隐者诗曰一箭不中鹄五湖归钓鱼人多诵之以塞河有方略人目为刘防河名震河上【同前】
　　讽谕门
　　太平兴国中李继迁以西夏叛朝廷兴师剪伐迨十年余至咸平末猖獗愈盛冦防邉境章圣以西民疲于输挽有兵之意而无名以罢师伐议者益纷纭未决事固秘密未闻于外防士种放山中有诗云胡雏负防信圣主耻干戈章圣闻之叹美且惬素志即遣使赍诏召至授左司諌直昭文馆防景徳初邉臣奏李继迁死其子阿移即徳眀也愿纳欵遂罢兵放隐终南山累诏不起至拜官复归终于工部侍郎【志逸】
　　淳化中合州贡桃花犬甚小而性急常驯扰于御榻之侧每坐朝犬必掉尾先吠人乃肃然太宗不豫此犬不食及上仙号呼涕泗瘦瘠章圣初即位左右引令前导鸣吠徘徊意若不忍章圣令谕以奉陵即摇尾饮食如故诏造大铁笼施素裀置卤簿中行路见者流涕李至作桃花犬歌以寄史官钱若水末句云白麟赤鳯且勿喜愿君书此惩浮俗【古今诗话】
　　章圣幸汾隂凝望林岭间亭槛幽絶意非民俗所居时魏野方教鹤舞俄报有中使至抱琴逾垣而走后冦莱公镇洛凡三邀不至莱公暇日写刺访之野服葛巾布袍长揖莱公礼甚平简顷之议论骚雅相得甚欢将别谓莱公曰盛刺不复还留为山家之寳莱公再秉钧轴野常防门下顾遇之礼优异等伦一日献诗曰好去上天辞富贵却来平地作神仙莱公得诗不恱自是礼日益薄即辞去后二年贬通州每题前诗于朝夕吟哦之
　　王文正公旦在中书仅二十年魏野赠诗曰圣朝宰相年年出公在中书十四秋西祀东封今已毕可能来伴赤松逰公袖书以进累表求退不许【青箱杂记】
　　别本云昔时宰相年年出公在中书十一秋西祀东封俱已了如今好逐赤松逰
　　治平中有吉州吉水令忘其姓名治邑严酷有野人马道为啄朩诗讽之曰翠翎迎日动红觜响烟萝不顾泥丸及唯贪得食多才离枯朽朩又上最髙柯吴楚园林阔忙忙争奈何令见其诗稍缓刑时人目曰马啄朩【翰府名谈】
　　蔡君谟守福唐政尚严肃陈列先生过福唐维舟溪亭留诗于亭上曰溪山龙虎蟠溪水鼓角喧中宵乡梦破六月夜衾寒风雨生残朩蛟螭喜怒澜殷勤告舟子放棹过前滩亭吏録以呈公公遽令追之已不及矣公自此为之少霁威眀【同前】
　　范希文有赠钓者诗曰江上往来人尽爱鲈鱼美君防一叶舟出没风涛里观竞渡诗曰小艇破涛去旁观亦损神他年在平地无忽险中人皆不徒作也【同前】
　　宜春王从谦李璟之第九子好学喜为诗璟于苑中与宰相奕棋从谦在焉令赋观棋诗曰竹林二君子尽日意沉吟相对虽无语争先各有心恃强知易失守分固难侵若算机筹防沧溟想未深
　　杨玢靖夫卢卿之曽孙也仕伪蜀王建至显官随王衍归后以老得工部尚书致仕归长安旧居多为邻里侵占子弟欲诣府诉其事以状白玢玢批纸尾云四邻侵我我从伊毕竟湏思未有时试上含元殿基望秋风禾黍正离离子弟不复敢言【谈苑】
　　舒王得请金陵门下有人卖鱼一日放鱼有门生献诗云直须自向池邉防今日谁非郑校人公诵久之【诗史】
　　蒋贻恭蚕诗云辛勤得茧不盈筐灯下缫丝恨更长着处不知来防苦但贪身上绣衣裳【古今诗话】
　　华山郑云叟有伤时一絶云防力劈开沧海浪马蹄踏尽乱山青浮名浮利浓如酒醉得人心死不醒又赠霍山秦道士云老鹤啼伴采芝有时长叹独移时翠蛾红粉婵娟剑杀尽世人人不知【同前】
　　宋齐邱江南二世为宰相璟尤爱其才然知其不正一日于华林园试小妓羯鼓召齐邱同宴齐邱献诗曰切断牙床镂紫金最宜平稳玉槽深因逢淑景开佳宴为出花奴奏雅音掌底轻孤鹤噪枝头干快乱蝉吟开元天子曽如此今日将军好用心【同前】
　　唐李日知为黄门侍郎安乐公主池馆新成中宗临幸从官预宴赋诗日知尤存规戒其卒篇云所愿暂思居者佚莫使时称作者劳
　　卢任门族甲于天下举进士三十尚未第为一絶云惆怅兴亡系绮罗世人犹自选青娥越王解破夫差国一个西施已是多【同前】
　　范文正谠言劲节知无不言仁庙朝数出外补梅圣俞作啄朩诗以见意曰啄尽林中蠧未肯出林飞不识黄金弹双翎堕落晖【同前】
　　夏英公庆歴中欲真拜以言者罢除使相知南京到任以一诗寄执政云造化平分荷大钧腰间新佩玉琪璘南湖不住栽桃李拟狎沙鸥过十春海雁桥邉春水深略无尘土到花隂忌机不取人知否自有江鸥信此心复徙西都张昪知諌院作青雀诗寄之曰弱羽伤弓尚未完孤飞谁敢拟鸳鸾眀珠自有千金价莫为逰人作弹丸昪卒不敢言及之【同前】
　　于渎为诗颇干教化对花诗云花开蝶满枝花谢蝶还希惟有旧巢燕主人贫亦归又有唐者与渎同声咸多比讽有诗曰天若无雪霜青松不如草地若无山川何人重平道题道傍木云狂风防倒树树倒根已露上有数枝藤青青犹未悟又曰一日天无风四溟波尽息人心风不吹波浪髙百尺【卢懐抒情】
　　西京端正朩去马嵬一驿徳宗幸奉天观其蔽地锡以美名后有文士题之曰昔日偏霑雨露防徳皇西幸赐佳名马嵬此去无多地好向杨妃塜上生【同前】
　　罗邺工诗春逰鬰然有懐云芳草如烟防处青闲门要地一时生年来检防人间事惟有春风不世情春雨诗云兼风飒飒洒皇州能带轻寒阻胜逰昨夜五侯池舘里佳人惊觉为花愁【同前】
　　僖宗幸蜀词人题于马嵬驿云马嵬烟栁正依依重见銮舆幸蜀归泉下阿蛮应有语这囬休更怨杨妃或云狄侍郎归昌诗【同前鉴戒録云是罗隐诗】
　　卢常侍鉟牧庐江日郡軄曹先生悦营妓丹霞者卢沮不许防饯客短亭曹献诗曰拜玉亭间送客忙此时孤恨感离乡寻思往嵗絶缨事肯向朱门泣夜长卢演为长句和而勉之曰桑扈交飞百舌忙祖亭闻乐倍思乡樽前有恨惭卑宦席上无憀爱艳妆莫为狂花迷眼界湏求真理定心王逰蜂采掇何时已秖恐多言议短长【卢懐抒情】
　　李羽能诗五十方擢第尝献江淮郡守诗曰塞诏东来淝水濵时情惟望秉陶钧将军一阵为功业忍见沙场百战人盖郡守卢公一举及第【南唐近事】
　　景祐中羌人叛四方用兵朝廷求草泽遗逸士多献方畧自鬻率皆得官其下材无能往往过望亦有挟持颉颃望不服者尝有人题闗西驿舎为诗曰孤星荧荧照寒野汉马萧萧五陵下庙堂不肯用竒谋天下徒劳聘贤者万里危机入燕蓟八方杀气冲灵夏逢时还似不逢时已矣吾生真茍且【东斋録】
　　汪自能为文章有平粜词诗意髙古刺讥中时病云穴垣补墙缺墙成垣已隳断屦【原阙】穿履穿屦亦亏汪氏官不达其他著述不传
　　唐文宗曰尝观晋君臣以夷旷致倾覆当时卿大夫过耶李石曰然古诗有之人生不满百常懐千嵗忧畏不逢也昼短苦夜长暗时多也何不秉烛逰劝之照也臣愿捐躯命济国家惟陛下鉴照不惑则安人强国其庶防乎【鉴诚録】
　　余在黄州与陈慥季常往来每过往之际輙作泣字韵诗一篇季常不禁杀因以此讽之季常既不复杀而里中皆化之至有不食肉者皆云未死神已泣此语使人凄然【百斛眀珠】
　　卢承丘长沙人披褐居吴芙蓉山常着文为芙蓉集作落韵诗虽一时讽骂闻者亦可为戒题花钿云傅粉销金剪翠霞黛烟浓处贴铅华也知曽伴姮娥笑将来村里卖谁家又题渡头船云刳朩功成济往还古溪残照下前山防防向晚人来少犹自湏来覔见钱年八十卒于所居【雅言系述】
　　东坡云在颍时陈无已赵徳麟軰适亦守官于彼而欧阳叔弼与李默亦又居闲日相唱和而二欧颇不作诗东坡以句批之云君家文律冠西京旋筑诗坛按酒兵袖手莫欺真将种致师湏得老门生眀朝郑伯防谁受昨夜条侯壁已惊从此醉翁天下乐还湏一举百觞倾盖为文忠公昔有诗赠梅圣俞苏子美云我亦愿助勇皷旗噪其旁快哉天下乐一釂宜百觞也【王直方诗话】
　　景祐中华州张源作絶句云太公年登八十余文王一见便同车如今君向江邉钓也被官中配防鱼吟此诗毕入夏州其后元昊反闗中有兵者六七年不解源作是诗以叛去亦足为戒【东齐録】
　　李清臣北都人方束髪时才俊词句惊人一日薄逰郑州时韩公为帅因往见其大祝吏报曰大祝方寝遂求笔为诗一絶书于刺授其吏曰大祝觉则投之诗云公子乗闲卧防厨白衣老吏慢寒儒不知梦见周公否曽说当年吐哺无【青琐集】
　　聂夷中公子诗云种花于西园花发青楼道花下一禾生去之为恶草有三百篇之防
　　章子厚谪雷州过小贵州南山寺有僧奉忠子厚见之已而倚槛防层云曰云多竒真善比类忠曰曾记夏云诗甚竒曰如风如火复如绵飞过微隂落槛前大地生灵干欲死不成霖雨谩遮天
　　太祖问罪江南李后主用谋臣计欲拒王师法眼禅师观牡丹于大内作偈讽曰拥毳对芳丛由来趣不同髪从今日白花是去年红艶冶随朝露馨香逐晚风何湏待零落然后始知空后主不省王师渡江

　　诗话总巻一
　　钦定四库全书
　　诗话总巻二　　　　　宋　阮　阅　撰达理门
　　世传冯瀛王诗有曰穷达皆由命何劳发叹声但知行好事莫要问前程冬去冰湏泮春来草自生请公观此理天道甚分眀又曰莫为危时便怆神前程往往有期因湏知海岳归眀主未必乾坤防吉人道徳防时曽去世舟车何处不通津但教方寸无诸恶狼虎丛中也立身达者之言也【青箱杂记】
　　张文定公齐贤尝作诗自戒并贻子孙曰慎言浑不畏忍事又何妨国法湏遵守人非莫举扬无私仍克已直道更和光此个如端的天应降吉祥余广为八诗其一曰慎言浑不畏言出患常随湏信枢机发寜容驷马追三缄事可见两舌业当知言是起羞本凭公且再思其二曰忍事又何妨勿令心火扬火扬犹可灭心忿固多伤堪叹波罗蜜可怜歌利王从心更从刄字意好推详其三曰国法湏遵守金科尽诏条一毫如有犯三尺不相饶岂用夸奸黠何湏恃贵骄自然逢吉庆神理亦昭昭其四曰人非莫举扬万事且包蔵殿上涎湏掩车中吐不妨在他诚所短于已有何长湏是常拘检回头自忖量其五曰无私仍克已克已又无私二事兼修饬终身在省思公清多敛怨髙亢易招危更切循卑退方应履坦夷其六曰直道更和光双修誉乃彰直湏和辅助和乃直交相恃直终多忤偏和又少刚能和又能直行已自芬芳其七曰此个真端的除非六句修永为几杖诫更遗子孙谋本立方生道农勤乃有秋兹诗虽浅近至理可推求其八曰天应降吉祥天理本茫茫舒惨虽无定荣枯却有常益谦尤効騐福善更昭彰笼络无踈漏恢恢四网张【同前】
　　王文恵公随深悟性理临终作诗曰画堂灯欲灭弹指向谁说去住夲寻常春风扫残雪【同前】
　　谢諌议临捐馆作诗云平生功业数张纸千古英雄一窖尘何似从来周孔教解将仁义浸生民【见闻録】
</div>
    <div class="pagination">
<span class="current-page">1</span><a href="诗话总龟_page2.html">2</a><a href="诗话总龟_page3.html">3</a><a href="诗话总龟_page4.html">4</a><a href="诗话总龟_page5.html">5</a><a href="诗话总龟_page6.html">6</a><span>...</span><a href="诗话总龟_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
