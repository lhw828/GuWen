<!DOCTYPE html>
<html>
<head>
    <meta charset="UTF-8">
    <title>诗辩坻 - 第 2 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗辩坻 - 第 2 页/共 6 页</h1>
    <div class="content">　　刘越石"宣尼悲获麟，西狩涕孔丘"，谢惠连"虽好相如达，不同长卿慢"，此出古诗"三五明月满，四五蟾兔缺"，一而两之，ゼ词错综法也。等而上之，则《豳风》："五月斯螽动股，六月莎鸡振羽"，便是鼻祖。汉、魏人谣词析姓名者尤多，如"甑中生尘范史，釜中生鱼范莱芜"，"万事不理问伯始，天下中庸有胡公"，"海沂之康，实赖王祥。邦国不空，别驾之功"。然此等自不必深效。唐殷《英灵集论》云："沈生虽怪曹、王曾无先觉，隐侯去之弥远。"文中睹此，尤为诧格。
　　伪苏、李《录别》十首，气露调疾，中有险峭语，欲胜"河梁"，当是建安诸子之拟作。或以"有鸟西南飞"，太拘沈韵为疑，不知《天保》之第三第六章及《左传》"有酒如渑，有肉如陵，寡人中此，与君代兴"，十蒸单用，自古已然矣。
　　古诗"采葵莫伤根"云云，又"甘瓜抱苦蒂"云云，又"高田种小麦"云云，似梁《鼓角横吹曲》。古绝句"藁砧"四句，则《清商词》也，当是误置汉本。
　　李太白"苍梧山崩湘水竭"，张文昌"菖蒲花开月长满"，李长吉"七星贯断娥死"，俱是决绝语，遣词绝工。然《铙歌》"冬雷震震，夏雨雪"，实先开之。《铙歌》语事所或有，质浑而为古；三子语理所必无，刻画而近今。
　　汉后皆风人之诗，魏后皆词人之赋，虽四始道微，而菁华犹未遽竭。何也？
　　以不堕理窟，不缚言筌耳。世曰杜陵义兼《雅》、《颂》，然末叶弊法，颇见权舆。逮宋人踵之，并今诗之法俱丧。慎言哉！
　　乐府、古诗，相去不远。然大抵古诗以和婉为旨，以详雅为绪，以典则为其辞。乐府以淫凄戾为旨，以变乱为绪，以俳谐诘屈为其词。古诗色尚清腴，其调尚优。乐府色尚，其调尚迅。古诗近于《三百篇》，乐府近于《楚骚》，所由盖异矣。
　　然则乐府非德音邪？呈新声于《雅》、《颂》之外，乃有乐府；节变徵于《楚辞》之馀，乃有古诗，故古诗尚矣。
　　阮嗣宗其卯金氏之蛊乎？陶元亮其司马家之别子乎？
　　古乐府掉尾多用"今日乐相乐，延年万岁期"，又"延年寿千秋"，又"别后莫相忘"等语，有与上意绝不相蒙者。此非作者本词所有，盖是歌工承袭为祝颂好语，随词谱入，奏于曲终耳。观《白头吟》旧曲与晋乐所奏者可见。又若"置酒高殿上"，章句小差；"蒲生我池中"，魏、晋悉异；"见君前日书"，正截篇首；"山川满目泪沾衣"，但唱曲乱。犹今传奇入伶人之手，亦多所窜削。
　　盖文士属兴操觚，叶律恐疵，故递有增损云尔。
　　汉昭《黄鹄》，出于《杂记》。灵帝《招商》，纪于《拾遗》。《杂记》亡论是否葛洪，总是六朝人所撰。《捣素》、《文木》、《菟园》诸赋，岂西京之调！《黄鹄》一歌，足例伪拟。至于子年，尤荒唐不足信。"清丝流管歌玉凫"，齐、梁《白歌》中语耳，谓两京有此句乎？胡明瑞称汉世人主多才，而艳数诸作，为昔人所绐。又班《书艺文志》不载诸赋，乃是一证，而明瑞反以挂漏少之。
　　古人制乐府，有因词创题者，有缘调填曲者。创者便词与题附，缘者便题与词离。譬若唐、宋人小词《解红》、《章台柳》、《雨淋铃》，始俱即事名题，后来赋此调者俱自抒情景，不复傍倚题事，足徵乐府之源流焉。
　　汉人仙诗率多伪托，而辞亦往往鄙俚。至阴长生云："黄白既成，货财千亿。"此等岂神仙口中语耶？
　　赵壹《疾邪》之篇，郦炎《见志》之咏，愤气侠中，无复诗人之致。

　　●卷二
　　○魏
　　《庚溪诗话》云："魏武、魏文父子横槊赋诗，虽乃壮抑扬，而乏帝王之度。"余谓汉武《秋风》之悲，不害其雄主；隋炀典制之作，无救于亡国。庚溪此论，非通于述作之言矣。
　　《却东西门行》，奇骨骏气，跌宕流转，此曹公五言绝唱也。子建独得其妙，而更见神诣，遂千载。昭明录《苦寒》而遗此篇，良所未解。
　　子桓《临高台》、《钓竿》、《十五》、《陌上桑》，俱有阿瞒骨气；至《燕歌》、《善哉》诸篇，深秀婉约，便是子桓别开阡陌。
　　明帝浅弱，得称三祖。《步出夏门行》，直稍取其父祖诗增衍成篇耳。
　　子建《箜篌引》："惊风飘白日，光景驰西流。盛时不可再，百年忽我乃。"晋乐所秦者，易"惊风"二句置"盛时"二句后，更觉文势飘动。
　　曹子建言乐而无往悲愁，言恩而无往非怨，真《小雅》之再变，《离骚》之绪风。
　　《妾薄命》词意亦自宋大夫《二招》来，在乐府中则创体也。
　　魏诗"散还城邑，清晨复来还"，唐诗"定是风光牵宿醉，本晨复得幸昆明"，宋填词"明日重扶残醉，来寻陌上花钿"，意若相偷，而各用我格，俱敷情之秀句。
　　曹植《弃妇篇》起处迂缓，正於此见古法。中间莽莽写去，无不极情妙笔，何减《长门》之赋。此诗三十四句，十七韵耳，中重二庭韵，二灵韵，二宁韵，二鸣韵，二成韵，亦古诗所少。
　　子建黄初以后，颇构嫌忌，数遭徙国，故作《吁嗟篇》，又作《怨歌行》，俱极悲怆。谢太傅闻之而泣下沾襟，有以也。
　　缪熙伯为魏制乐，述功德。《太和》云："魏家如此，那得不太平！"鄙俚至此。
　　嵇康《秋胡》，东京遗调也。讦露促急，殊伤渊雅。
　　文帝"西北有浮"一篇，极其宕逸，若不能纡徐。大抵子桓短咏便俊，大篇多滞，不如子建泱泱长句，百变不穷矣。
　　"神飙接丹毂，轻辇随风移"，二句一事，下为上引信耳，又以倒互出之，故不觉其复。刘越石"宣尼悲获麟，西狩涕孔丘"，似效此章法，不免是疵。
　　子建《赠徐》，起四句是比，急接"志士"、"小人"，神锋捷露。良田不雨，兼无晚获；膏泽所施，长得丰年。即杨恽"田彼南山"之意，皆出於《小雅》《四月》之四章。
　　太史公称《离骚》兼"好色而不淫，怨诽而不乱"。嗣此者惟有《十九首》，则平和粹雅，几于无复怨诽好色。最后曹子建近之，"青楼临大路，高门结重关"，可谓好色不淫矣；"文昌郁兴，迎风高中天"，可谓怨诽不乱矣。自非得於《风》、《雅》之旨，其能及此乎？
　　子建乐府《怨歌行》比《七哀》多十二句，然《七哀》妍至雅洁，似胜《怨诗》。《七步诗》四句者，词意简完，然不若六句之有态。
　　魏人四言，仲宣可亚子建，独《太庙》三颂、《俞儿》诸歌，剿袭伧父。子建《鼙舞》五章、熙伯《鼓吹》众曲亦然。信乎颂体不易作，应制难为工。
　　西园七子，伟长诗品最劣，发口凡近。"人靡不有初，想君能终之"，已自拙手。"匣镜上生尘，时不可再得"，句法直可喷饭。"自君之出矣"，虽为拟者所祖，终是弱调。记室列之下品，当矣。
　　古人云酒可忘忧，故《诗》有"酌彼金"、"微我无酒"之句。然更有以酒喻忧者，《黍离》"中心如醉"，徐伟长诗"忧思连相属，中心如宿酲"。
　　阮元瑜《咏史》二首，收法极有所势。盖此体一下断语，便启恶道矣。
　　休琏质直，颇有东京之风。
　　嵇、阮并称，嵇诗大不及阮，然志节自高。《答二郭》诗"豫子匿梁侧，聂政变其形"，故君之仇，无时能忘。二郭赠嵇诗亦云"所贵身名存，功烈在简书"，"三仁不齐迹，贵在等贤踪"。盖庶殷《多士》之类，非浮沉大将军门下等比。
　　后叔夜卒与祸会，有杀身成仁之风，岂谓以狂见法耶？
　　阮嗣宗《咏怀》，如浮冲飙，奇岸荡波，舒蹙倏忽，渺无恒度。
　　曹孟德如宛马骋健，扬沙朔风。
　　子桓风流猗靡，如合德新妆，不作妖丽，自然荡目。
　　子建嵯峨跌宕，思挟气生，如高山出，大海扬波，虽极惊奇，不轻露其变态也。
　　公华逸矫举，最近思王，并称曹、刘，不虚耳。
　　刘桢《赠从弟》三首，其人殆耻仕曹氏者，诗中有赞有讽，微意极尽。
　　子建《杂诗》，犹存拟古之迹。至嗣宗《咏怀》，脱去畦径，超然物表，自起自止，旁若无人。阮公风流，于兹可想。
　　嗣宗运际鼎革，故《咏怀》词近放荡，指实悲愤，与叹铜驼、悲麦秀，亦连类之文也。诗中屡引伯夷、子房、邵平，厥志了焉。颜公谓其"身事乱朝，文多隐避"，尚隔一解。叔夜诗亦然。但阮志存高蹈，嵇不忘奋身耳。余谓籍本传云："时率意独驾，不由径路，车迹所穷，辄恸哭而返。"数语可为读阮诗注脚。
　　《魏氏春秋》云："山涛为选曹郎，举康自代，康答书拒绝，而非薄汤、武。"此语可为读嵇诗注脚。
　　○六朝
　　张茂先诗，粗厉少姿制，却能存魏骨于将夷。傅休奕亦然。
　　王元美评诗，弹射命中。然论陆机云"俳弱"，机调虽"俳"，而藻思沉丽，何渠云"弱"！又潘岳较机力小弱，而风趣隽诣乃过之，《卮言》评又相反。胡明瑞《诗薮》云："潘、陆俱词胜者，陆之才富而潘气稍雄也。"亦是承藉大美弊谈。
　　石卫尉风流豪俊，兼长笔札，而流传无多。《金谷诗序》，右军心折；《王明君词》，亦奇警高苍，不减魏人之制，洵称才子矣。
　　桃叶答献之歌，以直见古，以浅见情，乃乐府上乘语；《答团扇》虽小逊，而风调自远，思致入婉，作家所未易办。芳姿《白团扇》，亦复憨趣。王氏青衣如此，当不数康成家婢云。
　　桃叶、芳姿俱有《团扇歌》，而王珉与献之又同时从兄弟，故《玉台》以桃叶"七宝画团扇"三首为答夫之辞，《乐府集》又以第三首"团扇复团扇"为芳姿之作，皆误耳。桃叶、芳姿皆王家令婢，而芳姿拙速，桃叶工迟。"七宝"三篇，冶不妨质，风致正与"桃叶映红花"二篇相类，属桃无疑。盖缘谢有《白团扇歌》，故桃叶属和，一家姬侍，亦复闺ト唱酬。题云《答团扇歌》者，答芳姿耳。孝穆不审，遂误以为答献之。而辑乐府者，又缘"团扇复团扇"后句云"憔悴无复理，羞与郎相见"，却与芳姿改歌"憔悴非昔容，羞与郎相见"词同，更误此篇作芳姿歌。宣城致疑而不能辩，余故详识之。
　　《清商双行缠》云："朱丝系腕绳，真如白雪凝。非但我言好，众情共所称。"又云："新罗绣行缠，足趺如春妍。他人不言好，独我知可怜。"二诗自为反覆，词意互见，亦自一格。
　　刘伯伦沉冥之士，少制韵言，《北芒》一篇，亦复磊落矣。
　　"千里共明月"，"没为长不归"，颜、谢所以相嘲谑也。士衡"君行岂有顾，忆君是妾夫"，抑又甚焉。然不足深病者，因拙见古耳。
　　《雕龙》摘潘岳"口泽"之瑕，未若称金谷为"灵囿"，其殆甚乎？《诗乘》呵灵运"在宥"之调，未若"良辰感圣心"，其殆甚乎？
　　潘岳《悼亡》，属思至苦，言情至深。
　　正叔才似士衡而无其壮，藻似延之而逊其典，颇惭家从矣。
　　《迎大驾》一篇，颇见高华，宜为记室所赏。
　　太冲《招隐》，深颖有神理，宜在《咏史》之上。
　　"峭菁葱间"，《丹铅馀录》云："五言诗用四连绵字，前无古，后无今。"不知"枇杷橘栗"，在汉已然，而安仁诗"周遑忡惊惕"五字连绵，与左并世。
　　此等为古人留质，或不欲以太朴呵之，亦胡足深赏！柴虎臣云："二语并陈，安仁似拙，太冲较雅。"
　　太冲《娇女诗》，独以沓拖俚质见工，然又非乐府家语。自写本事，不厌猥琐，似雅似俳，盖王褒《僮约》、敬通《数妇》之流也。
　　柴虎臣云："张载《登成都白菟楼》诗，犹本'日出东南隅'篇，用韵'鱼'、'虞'、'尤'三韵相叶。杨方《合欢》亦然。当是此三韵相通，晋、宋以前俱同之。"
　　孟阳《七哀》太莽直。
　　景阳《杂诗》，虽不及子建、嗣宗之超，而耀艳深婉，结构省净，殆过士衡《拟古》矣。独后"昔我资章甫"诸作，措思庸而设色亦不见奇警。
　　"此乡非吾土"、"述职投边城"二篇，大有魏气。
　　袁彦伯月下咏史，获各镇西，牛渚风流，一时胜赏。今读其作，调平思钝，率晋人常调耳。
　　仲文《九井》之作，疏于延之，幽于平原，爽于康乐，而兼撮三公之胜，义熙诗人，独见警策矣。记室诮其不竞，何耶？
　　晋、宋间，陶、谢齐名而背驰，独有"虚舟纵逸棹"一首，酷似谢作。
　　靖节好饮，不妨其高，解者多曲为辩说，亦如解杜诗句句引着每饭不忘君，胶绕牵合，几无复理，俱足喷饭。
　　渊明诗真处多入俚，亦复宜戒。
　　谢康乐去西晋已百数十年，而能标准潘、陆，笃尚裁，故称振起。严羽仪卿评云："灵运彻首尾对句，是以不及建安。"殊可笑也。谢之不为建安久矣，何劳沧浪道！
　　康乐文章出处，事与陶异，远公招距亦见差别，独不解作乐府，斯同病耳。
　　鲍照《代东门行》，精刻惊挺，真堪动魄。《白词》字琢句炼，意致含吐。
　　《拟行路难》十八首，淋漓极尽，词亦矢口，当是参军率尔之作。至于"今我何时当得然，一去永灭入黄泉"，又"愁思忽而至"，又"须臾淹冉零落销，盛年妖艳浮华辈，不久亦当诣冢头"，又"朝悲惨惨遂成滴，暮思绕绕最伤心"，又"听此愁入兮奈何"，俱了不成语，启无穷恶道。
　　《诗品》云："惠休淫靡，情过其才；世遂匹之鲍照，恐商、周矣。"羊曜云："是颜公忌照之文，故立休、鲍之论。"余谓休公婉丽，亦复深秀，不及明远者，特奇警耳。然是伯仲，何讵商、周！故知中书非尽妒口，记室未为笃论也。
　　惠休《江南思》："垂情向春草，知是故乡人"，开唐绝之妙境。
　　灵运志存故国，但牵于禄位，不能如徵士之高蹈，意欲以禄代耕；又义心时激，发为狂躁，卒与祸遘。节虽不足称，而志亦有足哀已。
　　"力就列，不能者止"此周任之言。而灵运诗云："庸方周任。"抱朴子》说项曼都诈称得仙，自云："人以流霞一杯与我，饮之辄不饥渴。"而简文诗云："流霞抱朴宛。"词家裁句，虽不期徵实，若此故未可训。
　　灵运去郡后诗，与曩手较稍明畅。
　　灵运《邺中八子诗》，是拟建安，却得太康之调。
　　子建《赠白马》，韩卿《答希叔》，及二谢兄弟赠酬之作，俱联络数章为一首，不可断裂。明远《赠故人马子乔六首》，遂各自成篇。
　　明远风调警动，而"始见西南楼"、"夜久膏既竭"二篇，独容裔唱叹，以不尽为工，又其变也。
　　六朝释子多赋艳词，唐代女冠恒与曲宴，要亦弊俗之趋使然也。
　　宋鲍令晖有《代葛沙门妻郭小玉作》诗，俱愁思望远之词，当是葛君弃妇学佛，故令晖拟作此诗，代为寄感。情符许迈，事异鸠摩，斯为足咏矣。
　　王融五言俊郎，有谢之风。锺嵘尺短之喻，良所未解。
　　《乐府广题》云："苏小小，钱唐名倡也，盖南齐时人。西陵在钱唐江之西，歌云：'西陵松柏下'是也。"武林有西陵，此亦一证。
　　前辈雅词，后人酌用无尽，未有如淮南"王孙"、"春草"语，沾润既多，愈出而不厌者也。王元长《饯谢文学离夜》诗云："离轩思黄鸟。"唐陈伯玉诗"离堂思琴瑟"，高达夫"只言啼鸟堪求友，无那春风欲送行"，又"黄鸟翩翩杨柳垂，春风送客使人悲"，戎昱"黄鹂久住浑相识，欲别频啼四五声"，俱本于此。杼山三偷律，值此能无平反。
　　桃源胜地，元亮五言，摩诘七言，然叙致了别。敬亭名山，玄晖长篇，太白短句，竟风美竞爽。
　　茂秦谓"澄江净如练"，"澄"、"净"二字意重，欲改为"秋江净如练"。
　　元美驳之，以为江澄乃净。余谓二君论俱不然。"澄"、"净"实复，然古诗名手多不忌此处。徐"兰华凋复零"，阮籍"思见客与宾"，《娇女诗》"渌水清且澄"，谢庄"夕天霁晚气"，颜延年"识密鉴亦洞"，谢灵运"洲萦渚连绵"，简文帝"飞栋杏为梁"，吴均"白酒甜盐甘如乳"，即作仍有"地迥闻遥蝉"，又"曾寂且寥"。此类殊多，不妨浑朴。要之"澄江净如练"，眺瞩之间，景候辏，语俊调圆，自属佳句耳。茂秦欲易"澄"为"秋"，亡论与通章春景牾，已顿成流薄。此茂秦欲以唐法绳古诗，固去之远甚。而元美曲解，亦落言筌，失作者之妙矣。
　　古来流传俊句获赏知音者，如"大江流日夜"，如"澄江净如练"，如"池塘生春草"，如"空梁落燕泥"，如"鸟鸣山更幽"，如"风定花犹落"，如庭草无人随意绿"，如"红药当阶翻"，如"日霁沙屿明"，如"明月照积雪"，如"思君如流水"，如"南登灞陵岸"，如"采菊东篱下"，如"陇首秋飞"，如"夜雨滴空阶"，如"露湿寒塘草"，如"高台多悲风"，如"清晨登陇首"，如"清晖能娱人"，如"春草秋更绿"，如"霜深高殿寒"，如"海日生残夜"，如"芙蓉露下落"，如"气蒸梦泽"，如"唯有年年秋雁飞"，如"昔日太宗拳毛"，如"泪下如绠縻"，如"枫落吴江冷"，如"夜阑更秉烛"，皆复惊挺清新，金玉其响，味其片言，可以入悟。至于"明月"、"红药"二语，景句兼美，州互有讥贬，殆是谈机所到，乃有是言，非可据者矣。
　　若夫"思发花前"，内史长价于出聘；"楼观沧海"，考功惊丽于苦吟。长杨高树"，见赏登楼；"寒食飞花"，得知制诘。亦有诵诗摈于床下，得句厄于上囊。季伦兆谶于同归，阆仙流泪于潭影，子瞻受レ于蛰龙，季迪致嫌于吠犬，历下侧目于我辈，四溟戕口于泛交。或曲非乃绝，而事属雅谈，连类以推，并资捉尘矣。
　　谢玄晖《怨情》一曲，颇自轻举，惟结句似稚，却以此定为六朝诗笔。
</div>
    <div class="pagination">
<a href="诗辩坻.html">上一页</a><a href="诗辩坻.html">1</a><span class="current-page">2</span><a href="诗辩坻_page3.html">3</a><a href="诗辩坻_page4.html">4</a><a href="诗辩坻_page5.html">5</a><a href="诗辩坻_page6.html">6</a><a href="诗辩坻_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
