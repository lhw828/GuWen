<!DOCTYPE html>
<html>
<head>
    <meta charset="UTF-8">
    <title>诗人玉屑 - 第 34 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗人玉屑 - 第 34 页/共 37 页</h1>
    <div class="content">病翁少时所作闻筝诗，规摹意态，全是学《文选》、乐府诸篇，不杂近世俗体，故其气韵高古，而音节华畅，一时流辈，少能及之。其诗云：「月高夜鸣筝，声从绮窗来。随风更迢递，萦云暂徘徊。余音若可玩，繁弦互相催。不见理筝人，遥知心所怀。宁悲旧宠弃，岂念新期乖。含情郁不发，寄曲宣余哀。一弹飞霜零，再抚流光颓。每恨听者稀，银甲生浮埃。幽幽孤凤吟，众鸟声难谐。盛年嗟不偶，况乃容华衰。道同符片诺，志异劳事媒。栖栖墙东客，亦抱凌云才。」（晦庵）
△杨诚斋
六言绝句如王摩诘「桃红复含夜雨」，及王荆公「杨柳鸣蜩绿暗」二诗，最为警绝，后难继者。近世惟杨诚斋醉归一章：「月在荔枝梢上，人行豆蔻花间。但觉胸吞碧海，不知身落南蛮。」雄健富丽，殆将及之。（玉林）
天下未尝无对，东坡以章质夫寄酒不至作诗云：「岂意青州六从事，化为乌有一先生。」或以绿研寄杨诚斋，为人以柏木简换去，诚斋用此意，作诗谢云：「如何绿玉含风面，化作青铜溜雨枝。」二事可为奇对，亦善用坡诗也。（玉林）
晦庵先生与诚斋吟咏甚多，然颇好戏谑。刘约之丞庐陵，过诚斋，语及晦庵足疾，诚斋因赠约之诗云：「忠显闻孙定不虚，西枢犹子固应殊。鸾停梧上遗风在，鹜进松间得句无。剩有老农歌赞府，未多荐墨送清都。晦庵若问诚斋叟，上下千峰不用扶。」晦翁后视诗笑云：我疾犹在足，诚斋疾在口耳。（吕炎《柳溪近录》）
△康伯可
康伯可，（兴之），绍兴间过清江，游慧力寺，题二诗于松风亭。其一云：「天涯芳草尽绿，路傍柳絮争飞。啼鸟一声春晚，落花满地人归。」其二云：「江上浓阴晓未开，瘦筇支我上苍苔。春寒前日去已尽，今日又从何处来！」（《余话》）
康与之在高宗朝，以诗章应制，与左珰狎，适睿思殿有徽祖御画，特为卓绝，上时持玩，以起羹墙之悲。珰下直窃携至家，而康适来，留之饮，因出示之。康绐珰入取肴核，辄书一绝于上曰：「玉辇宸游事已空，尚余奎藻绘春风。年年花鸟无穷恨，尽在苍梧夕照中。」珰见之大骇，然无可奈何。明日伺间扣头请死，上大怒，亟取视之，天威顿霁，一恸而已。（《余话》）
△姜尧章
姜尧章（夔），居苕溪，与白石洞天为邻，潘转翁字之曰白石道人，且畀以诗曰：「人间官爵似樗蒲，采到枯松亦大夫。白石道人新拜号，断无缴驳任称呼。」尧章报以长句，其词云：「南山仙人何所食，夜夜山中煮白石。世人唤作白石仙，一生费齿不费钱。仙人食罢腹便便，七十二峰生肺肝。真祖只在南山南，我欲从之不惮远。无方煮石何由软，佳名锡我何敢辞，但愁自此长苦饥。囊中只有转庵诗，便当掬水三咽之。」（《余话》）
△敖器之
庆元间，韩侘胄用事，贬赵忠定公于永州，次衡阳，泊古酃，一夕而死。敖器之（陶孙）时处上庠，以诗哭之曰：「左手旋干右转坤，羣邪嫉正竟流言。狼胡无地归姬旦，鱼腹终天痛屈原。一死固知公不免，孤忠赖有史长存。九原若遇韩忠献，休说渠家末世孙。」（《余话》）
△赵章泉
赵章泉哭蔡西山云：「鹃叫春林复递诗，雁回霜月忽传悲。兰枯蕙死迷三楚，雨暗云昏碍九疑。早岁力辞公府檄，暮年名与党人碑。呜呼季子延陵墓，不待镵辞行可知。」盖晦庵书西山墓碣云：「呜呼有宋蔡季通父之墓」，效夫子书延陵季子之墓也。当时哭诗，推此篇为冠。（《柳溪》）
△韩涧泉
甲申秋，涧泉韩仲止有三诗，其一云：「近城人语杂，深山人语少。重露滴烟岚，野水见鱼鸟。稻粱丰稔外，耕凿愿温饱。所以桃源人，不与外人道。」其二云：「往来是日月，变动是寒暑。伏腊虽不周，尔且对妻子。遥知风尘表，万象互吞吐。所以鹿门人，江左不得取。」其三云：「少壮既奚为，老矣复难强。紫芝未必仙，采之亦可饷。耆耄八九十，道可无俯仰。所以商山人，辞汉宁复往。」盖绝笔之作。戴石屏哭诗所谓「凄凉绝笔篇，可并史书传」者，此也。章泉先生跋云：「周汉历历上下秦，侯王将相史迭陈。辱斯荣斯仁不仁，桃源鹿门商山人。南磵远孙涧之滨，所以三人入呻吟。桃源本是耕稼民，鹿门商山抱经纶。一世虽屈九原伸，所以绝笔于获麟。我之拟赋非厥伦，感公语我泪沾巾。」两公之诗，英妙高绝，真可以并传千古。然而寄大音于泬寥之表，存至味于淡泊之中，非具眼者不能识也。（玉林）
△欧阳伯威
庐陵欧阳伯威（鈇），少与周益公同场屋，连战不利，遂笃意于诗。诚斋尝摘其警句抄之。如「西风五更雨，南雁数行书。」「诗成夔子国，人在仲宣楼。」「细雨双飞鹭，寒蓑独钓船。」「梦回千里外，灯转一窗深。」「谁知花过半，纔与酒相寻。」「故人惊会面，新恨说从头。」「天上张公子，云间陆士龙。」「月白玄猿哭，更残络纬悲。」「语离遽如许，话旧复何时。」「巷南巷北人招饮，一雨一晴花耐看。」「有客过门湖海士，隔篱呼酒咄嗟间。」「梦回金马玉堂上，文在冰瓯雪碗中。」「青山如故情非故，芳草唤愁诗遣愁。」「扰扰征人相顾话，萧萧落木不胜秋。」「风色似传花信到，夕阳微放柳梢晴。」「千里归来人事改，十年犹幸此身存。」绝句四首：「恋树残红湿不飞，杨花雪落水生衣。年来百念成灰冷，无语送春春自归。」「桑麻得雨更青葱，芍药留春结晚红。怪得鸟声如许好，此身还在乱山中。」「为怜红杏亚枝斜，看到斜阳送乱鸦。又是一春穷不死，天教留眼看莺花。」「篷窗卧听踈踈雨，却似芭蕉夜半声。烟浪蔽天天倚盖，略容一点白鸥明。」公跋云：鸟啼花落，欣然会心处，酌大白，咽伯威诗，欲驭风骑气也。（《余话》）
《余话》载欧阳伯威摘句，尚有遗者。其五言古体游禾山寺云：「爱山如爱酒，畏暑如畏虎。出门寻旧游，缺月四更吐。」名二子云：「先君以官贫，我仍遗以安。但愿两儿健，扶持一翁孱。何须待门生，悠然柴桑间。」和人云：「更阑待月华，风露寒欲僵。」论文云：「读书岂为官！」病暑云：「心清时自暑。」其七言古体卜居云：「此生老矣益飘零，汤饼来年又何所。是身如寓敢求安，更筑小轩名以寓。凭谁叫阍与帝语，有客多艰乃如许，水花为客啼红雨。」游愚堂云：「闻说名园尚修竹，花压颓垣笋穿屋。雨痕半掩壁间诗，饥鼠跳梁狐昼啼。前人已为后人笑，后人更使谁人悲！全盛几时奈衰何，古来兴废何其多！」和伍武仲云：「未知一岁于此水，几回照影惭栖栖。失身竟堕管城计，错路不为田舍儿。」此皆脞词之精绝，诚斋所拈出者，不知赵公何为删之也？岂别有意耶！（玉林）
△曾景建
蔡西山贬道州，曾景建寄诗云：「四海朱夫子，征君独典刑，青云伯夷传，白首太元经。有客怜孤愤，无人问独醒。瑶琴空宝匣，弦断不堪听。」晦庵跋有云：景建诗甚佳，顾老拙不足以当之。（《柳溪》）
曾景建作文公先生挽词：「皇天开太极，庚戌圣贤生。六籍文将绝，千年道复明。渊源罗仲素，师友李延平。遶舍闽溪急，潺湲洛水声。」盖夫子与文公皆生于庚戌故也。然惟文公当之无愧，若他人则拟非其伦。如世人作达官挽章，例用梦奠两楹者，皆非也。（玉林）
△马古洲
古洲马庄父，尝赋乌林词云：「荆州儿曹不足恃，何物老瞒欺一世！兵书浪语十三篇，不料乌林出奇计。隆准云孙驱伏龙，紫髯强援要江东。戈船植羽蔽寒日，雪浪崩崖惊晚风。行间一卒如儿戏，持火绝江人不意。灰销汉贼终老心，功入乔家少年婿。君不见华容道旁春草生，魂销不听车马声。哀猿夜啼霜月冷，空余野磷沙边明。」辞意精深，不减张籍、王建之乐府，惜世无知者，录以遗后人共评之。（玉林）
△吴明老
西风飒飒动长林，斗酒沽来伴月斟。慷慨未应忧短褐，悲歌元不为秋砧。谁云塞马年年健，自是君门浩浩深。世祖神丰似高帝，楚囚珍重莫沾襟。」吴明老之诗也，明老建阳人，刚介有志操，诗文虽不纯，意趣亦殊可采。（《小园解后录》）
△萧千岩黄白石
萧千岩立春诗云：「半夜新春入管城，平明铜雀绿苔生。浮澌把断东风路，诉与青州借援兵。」黄白石雪诗云：「瑶林中有翳桑见！鼎贵生涯不救饥。愿缩天人散花手，放渠奔走趁晨炊。」白石学于千岩，此二诗未易伯仲也。（玉林）
△孙花翁
孙花翁尝赋所见云：「迭却霞绡上醮衣，女童髽髻绿杨垂。重调蛾黛为眉浅，再试弓鞋举步迟。紫府烟花莺唤醒，仙房云雨鹤通知。帘低红杏春风暖，清梦应曾见旧师。」盖为女冠还俗而作，其属思佳处，殆不减唐人也。（玉林）
△孙南叟
麻姑山瀑布泉，两派而下，灌溉甚博。丰城孙南叟（伯温）为南城簿，尝游，赋古风云：「九关守不严，失却两玉龙。尘世着不得，忽来此山中。雷霆白昼间，冰雪诗人胸。天公不汝尤，为人作年丰。」甚有江西体。（《余话》）
△萧梅坡
诚斋跋萧梅坡诗卷云：「西昌有客学南昌，衣钵真传快阁旁。坡底诗人梅底醉，花为句子蘂为章。想应踏月枝枝瘦，赠我盈编字字香。若画江西后宗派，不愁擒贼不擒王。」周益公和云：「诗句惊人日以昌，巍科只待赋阿旁。源深元自流三峡，干老今谁敌豫章。肯向香山寻白傅，（自谓也）曾从江夏学黄香。汉庭结绶君家事，休羡弹冠贡与王。（坡诗云「妙语有黄香」，正指山谷，君姓字又与萧育适同。）」徐竹隐和云：「知君得法自南昌，作舍何须问道旁。二老未尝轻许可，两诗固已为平章。胸横云岫无穷意，语带梅坡不尽香。政乏绮纨相妩媚，不妨风气似诸王。」君名彦毓，其西湖杂咏云：「花心亭上坐，满眼是湖光。只为便幽趣，能来倚夕阳。水边春寺静，柳下小舟藏。不待清明近，莺花已自忙。」其梁家渡云：「远水环沙翠作湾，红尘飞不入青山。凉风一枕秋宵梦，梦遶千岩万壑间。」其清明日早出太平门云：「江头杨柳暗藏鸦，江上鹅儿浴浅沙。早起一风如此恶，路傍落尽拆桐花。」尝鼎一脔，其旨可知，况有三老为之印可乎！（玉林）
△刘伯宠
刘褒（伯宠），武夷之文士，诗笔甚工，尝宦于朝，以台评而归。有句云：「去日春蚕吐素丝，归时秋菊剥金衣。沙鸥不入鸳鸿侣，依旧沧浪遶钓矶。」怨而不怒之辞也。（《柳溪》）
△游伯庄
游仪（伯庄），长平之胜士，早游京师，自北方纵览名山，已而浮洞庭，归隐武溪之上。过武昌时，有题黄鹤楼时，脍炙人口。游默斋尝书寘南楼，游受斋漕湖北日，复为之刻石。其诗云：「长川巨浪拍天浮，城郭相望万景投。汉水北吞云梦入，蜀江西带洞庭流。角声交送千家月，野色中分两岸秋。黄鹤楼前人不见，却寻鹦鹉过汀洲。」（柳洲）
△刘改之
梅和胜（执礼）未第时，家极贫，雪中以诗谒里宰云：「有令可干难闭户，无人堪访懒移舟。」近世刘改之（过）咏雪诗云：「功名有分平吴易，贫贱无交访戴难。」句法亦相似。（玉林）
△赵南塘
赵南塘题三山黄瀛父拟陶集云：「闽士工雕篆，陶翁暇讨论。」「暇」之一字，盖他人不能到处，惟用工于诗者知之。
△赵天乐
赵天乐冷泉夜坐诗云：「楼钟晴更响，池水夜如深。」后改「更」为「听」，改如」为「观」。病起诗云：「朝客偶知承送药，野僧相保为持经。」后改「承」作「亲」，改「为」作「密」，二联改此四字，精神顿异，真如光弼入子仪军矣。（玉林）
天乐送真玉堂诗云：「每于言事际，便作去朝心。」用唐人林宽语也。（林宽送惠补阙云：「长因抗踈日，便作去朝心。」）寄赵昌父诗云：「忆就江楼别，雪晴江月圆。」用无可语也。（无可同刘升宿云：「忆就西池宿，月圆松竹深。」）赠孔道士诗云：「生来还姓孔，何不戴儒冠！」用姚合语也。（姚合赠傅山人云：「悲君还姓傅，独不梦高宗。」）宝冠寺诗云：「流来桥下水，半是洞中云。」用于武陵语也。（武陵赠王隐人云：「飞来南浦水，半是华山云。」）瓜庐诗云：「野水多于地，春山半是云。」亦用姚合语也。（姚合送宋慎言云：「驿路多连水，州城半在云。」）此类甚多，姑举一二。盖读唐诗既多，下笔自然相似，非蹈袭也。其间又有青于蓝者，识者自能辨之。（玉林）
天乐诗：「黄梅时节家家雨，青草池塘处处蛙。约客不来过夜半，闲敲棋子落灯花。」意虽腐而语新。（《柳溪》）
△东皐子
倪寿峰云：诗和则欢适，雄则伟丽，新则清拔，远则闲暇。东皐子诗：「小园无事日徘徊，频报家人送酒来。（欢适也）惜树不磨修月斧，爱花须筑避风台。（伟丽）引些渠水添池满，移个柴门傍竹开。（清拔也）多谢有情双白鹭，暂时飞去又飞回。（闲暇也）」备是四体，一篇足矣。况鹤鸣子和，清唳方彻九皐耶！东皐子字敏才，戴石屏之先君子，平生好吟，而诗之存者，惟此一篇，与「人行踯躅红边路，日落秭归啼处山」一联而已，故寿峰谓其一篇足矣。而清彻九皐，盖谓石屏方以诗鸣云。（玉林）
△戴石屏
严子陵钓台，题咏尚矣。天台戴式之（复古）一绝云：「万事无心一钓竿，三公不换此江山。平生恨识刘文叔，惹起虚名满世间。」亦新奇可喜。（《余话》）
「天台山与雁山邻，只隔中间一片云。一片云边不相识，三千里外却逢君。」人谓石屏此诗，视唐人无愧。（《柳溪》）
东坡尝谓柳子厚「渔翁夜傍西嵓宿」一篇，后两句虽无亦可。余谓戴石屏达观一诗，虽无前四句亦可。只云「一心似水惟平好，万事如棋不着高。王谢功名有遗恨，争如刘阮醉陶陶。」自是一佳绝句也。（玉林）
赵懒庵为戴石屏选诗百余篇，南塘称其识精到，其间白纻歌最古雅，今世难得此作云：「雪为纬，玉为经。一织三涤手，织成一片冰。清如夷齐，可以为衣，陟彼西山，于以采薇。」语简意深，所谓一不为少。（玉林）
赵章泉先生云：学诗者莫不以杜为师，然能如师者鲜矣。句或有似之，而篇之全似者绝难。得陈后山寄外舅郭大夫：「巴蜀通归使，妻孥且定居。深知报消息，不忍问何如。身健何妨远，情亲未肯踈。功名欺老病，泪尽数行书。」此陈之全篇似杜者也。戴式之亦有思家用陈韵云：「湖海三年客，妻孥四壁居。饥寒应不免，疾病又何如！日夜思归切，平生作计踈。愁来仍酒醒，不忍读家书。」此式之全篇似陈者也。赵蹈中所选，乃不在数，何耶？（玉林）
△高九万
唐刘言史观绳伎一篇，末联云：「坐中还有沾巾者，曾见先皇初教时。」盖谓玄宗遗乐。近时高九万，赋观思陵御制墨本绝句，正用此意。诗云：「淡黄越纸打残碑，尽是先皇御制诗。白发内人和泪看，为曾亲见写诗时。」（玉林）
△高菊磵杜小山
高菊磵山行即事：「主人一笑先呼酒，劝客三杯便当茶。」杜小山诗：「酿雪不成微有雨，被风吹散却为晴。」皆直述其事，意脉贯通。前辈所谓作文字如写家书，殆谓是欤！（玉林）
△杜小山
杜小山诗：「寻常一样窗前月，纔有梅花便不同。」苏召叟诗：「人家一样垂杨柳，种在宫墙自不同。」二联一意。任斯庵诗：「了无公事钩帘坐，一树冬青落细花。」赵紫芝诗：「满地绿苔看不见，细花如雪落冬青。」意亦相似，不知孰先孰后，其优劣必有能辨之者。（玉林）
△刘后村
刘后村尝言：古乐府惟李贺最工。余观后村有齐人少翁招魂歌云：「夜月抱秋衾，支枕玉鸾小。艳骨泣红芜，茂陵三十老。卧闻秦王女儿吹凤箫，泪入星河翻鹊桥。素娥刬袜跨玉兔，回望桂宫一点雾。粉红小蝶没柳烟，白茅老仙方瞳圆。寻愁不见入香髓，露花点衣碧成水。」又赵昭仪春浴行：「花奴一双鬓垂耳，绿绳夜汲露桃蘂。青桂寒烟湿不飞，玉龙呵暖红薇水。翠靴踏云云贴妥，燕钗微卸香丝鬌。小莲夹拥真天人，红梅犯雪欹一朵。鸾锦屏风画水月，鵁鶄抱颈唼兰叶。刘郎散尽金饼归，笑引香绡护痴蝶。」又东阿王纪梦行：「月青露紫翠衾白，相思一夜贯地脉。帝遣纤阿控绿鸾，昆仑低小海如席。曲房小幄双杏坡，玉凫吐麝熏锦窠。软香蕙雨裙衩湿，紫云三尺生红鞾。金蟾吞漏不入咽，柔情一点蔷薇血。海山重结千年期，碧桃小核生孙枝，陈王此恨屏山知。」此三篇绝类长吉，其间精妙处，恐贺集中亦不多见也。（玉林）
△李庄简
李庄简公（光）诗清绝可爱。越州双雁道中一绝云：「晚潮落尽水涓涓，柳老秧齐过禁烟。十里人家鸡犬静，竹扉斜护掩蚕眠。」后在政府，与秦桧议论不合，为中司所系，送藤州安置，差密院使臣伴送，公戏赠之云：「日日孤村对落晖，蛮烟深处忍分离。追攀重见蔡明远，赎罪难逢郭子仪。南渡每忧鸢共堕，北辕应许雁相随。马蹄惯踏关山路，他日重来又送谁！」亦婉而有深意。（《余话》）
△王武臣
王武臣（度），豫章新吴人，吟诗有警句。如「云生坐来石，风掩读残书。」「危红赊晚景，涨绿上平沙。」「鸦分供余食，鸽乱着残棋。」「樵斧和云斫，渔蓑带雪披。」皆清奇可诵。张紫微、谢艮斋极称赏之。（《余话》）
△黄景说
周益公休致，白石黄景说贺以古风云：「相公能辞一品官，不能辞他九转丹。相公能却万钟粟，不能却他长生箓。潭潭之居移气体，新年七十儿童似。朝明见客步如飞，窗下时时看细字。高车得似垂车荣，巍冠何如挂冠清。深衣独乐真天人，谁其友之聃与彭。」（《余话》）
△徐思叔
明妃曲，古今作者多矣，近时徐思叔（得之）所赋一篇，亦为时人脍炙。其词云：「妾生岂愿为胡妇，失信宁当累明主。已伤画史忍欺君，莫忍君王更欺虏。琵琶却解将心语，一曲纔终恨何所。朦胧胡雾染宫花，泪眼横波时自雨。专房更倚黄金赂，多少专房弃如土。宁从别去得深嚬，一步思君一回顾。胡山不隔思归路，只把琵琶写辛苦。君不见有言不食古高辛，生女无嫌嫁盘瓠。」高辛事出《后汉书》。（《余话》）
△黄小园
赵章泉为先人赋山居诗云：「何谓雪名寮，应同立积腰。要为膏以润，不作睍而消。园小锄斯食，书多腹不枵。青云附能显，况乃白云招。」青云盖用迁史伯夷、叔齐得夫子而名益章事，人所能识。惟末句难晓，故章泉自注云：白云谓方远庵伯谟。（玉林）
林楚良赋先人小园诗：「多少名园钱甃地，金铃撼雀护千花。君家无此奢华事，七尺慈孙导母车。」使事而不为事所使，佳句也。刘溪翁亦甚称其工。（玉林）
△冯双溪
双溪冯熙之，有送刘篁绝句云：「来似孤云出岫闲，去如高月耿难攀。若为化作修修竹，长伴先生篁山。」辞意洒落，送别之作少能及之。其自赋交游风月楼诗，有「一溪流水一溪月，八面踈棂八面风。」诗流脍炙，以为秀杰之句。（玉林）
△左经臣
许少伊被召，左经臣追送至白沙不及，作诗云：「短棹无寻处，严城欲闭门。水边人独自，沙上月黄昏。」此二十字，可谓道尽惜别之情矣。至今读之，使人黯然销魂也。（玉林）
△刘溪翁
刘溪翁（淮）题韩府诗云：「宝莲山下韩家府，郁郁沉沉深几许。主人飞头去和虏，绿户玄墙锁风雨。九世卿家一朝覆，太师之诛魏公辱。后车不信有前车，突兀眼前看此屋。」赵章泉跋之云：「何人咏出韩家府，是我建阳刘叔通。尽道唐人工乐府，罕能褒贬似渠工。」又云：「谁咏韩家府，建阳刘叔通。是为闻以戒，斯可谓之风。妄矣彼侘胃，哀哉吾魏公。向来歌颂者，岂但剧秦雄。」盖作于嘉定初年也。（玉林）
△游塘林
塘林游子蒙有绝句云：「黄陵庙前湘水春，春烟愁杀渡湘人。人随归应去无迹，水远山长歌又新。」盖全用唐人李远诗。远之诗云：「黄陵庙前莎草春，黄陵女儿蒨裙新。轻舟小棹唱歌去，水远山长愁杀人。」初不嫌其蹈袭也。虽王荆公亦然：唐皇甫冉问李二司直云：「门外水流何处？天边树遶谁家？山绝东西多少？朝朝几度云遮？」此盖用屈原天问体也。荆公勘会贺兰山主云：「贺兰山上几株松？南北东西共几峰？买得住来今几日？寻常谁与坐从容？」全用其意。此体甚新，诗话中未有拈出者，因并及之。（玉林）
△方北山
方北山（丰之），绍兴名士也。有绝句云：「舍人早定江西派，句法须将活处参。参取陵阳正法眼，寒花乘露落毵毵。」舍人即吕居仁，陵阳正法眼，即韩子苍夜泊宁陵一诗也。（玉林）
△危逢吉
柴与之（中行），嘉定间仕于朝，与时宰议论不合，出守章贡。危逢吉（稹）以诗送云：「力为君王乞得州，补天未了石还收。人才自系国轻重，吾道亦关公去留。殿角纔辞槐影日，船头便转荻花秋。竞夸祖帐都门外，谁识眉攒杜甫愁！」（《余话》）
△裘元量
裘元量（万顷），豫章人，性恬退，不乐仕，以荐者召为司直，在朝尝赋归兴云：「新筑书堂壁未干，马蹄催我上长安。儿时只道为官好，老去方知行路难。千里关山千里念，一番风雨一番寒。何如静坐茅斋下，翠竹苍梧子细看。」遂乞归。（《余话》）
△赵伯琳
予曾伯祖（伯琳），官止右选，平生喜为诗。尝赋五月菊，有云：「为嫌陶令醉，来伴屈原醒」之句，人所传诵。（《余话》）
△王从周
王从周（镐），吉之永丰人，仕至忠州守，喜为诗，亦有警句。早行云：「发爽带风梳，齿踈和月漱。」观桥寓楼云：「避喧那厌雨，宜睡不思茶。」将雨云：「云学催诗黑，风仍作诵清。」望岳云：「未知真是岳，只见半为云。」绍师觅诗云：「冻雪寒梅双屐蜡，澄江明月一竿丝。」送潘文叔云：「催租例扰潘邠老，付麦谁怜石曼卿！」出舂陵云：「山色两间供步障，松阴半亩当邮亭。」上何尚书云：「籍通上界神仙府，身现甘泉侍从臣。」移竹后雨绝句：「洗红窣窣鸟蓲雨，落紫飕飕皁角风。挂起北窗聊问讯，新移来竹定惺松。」（《余话》）
△刘良佐
刘良佐（应时），四明人，平生用力为诗，见称于范石湖。诚斋亦喜其「寂寞黄昏愁吊影，雪窗怕上短檠灯」、「睡魔正与诗魔战，窗外一声婆饼焦」之句。陆放翁跋其集云：如「颇识造物意，长容我辈闲。」「日晏犹便睡，犬鸣知有人。」「世事不复问，旧书时一看。」「一夜催花雨，数家临水村。」「青山空解供眼界，浊酒不能浇别愁。」「觅句忍饥贫亦乐，钞书得趣老何伤！」虽前辈以诗鸣者，何以加焉！（《余话》）
△邹应可
豫章邹应可（定），有诗名，诚斋志其墓云：其诗句法自徐师川，上遡鲁直，以趋少陵户牖。尝过杜工部祠，赋云：「畴昔哦诗忆耒阳，兹因捧檄过祠堂。一生忠义孤吟里，千载凄凉古道傍。自是风霜侵病骨，非干牛酒涴诗肠。明朝解缆秋江上，问讯先生一瓣香。」（《余话》）
△武允蹈
武允蹈，字德由，高安人，连蹇场屋，刻意于诗，日锻月炼，时出新句。如「露萱钳宿蝶，风木撼鸣鸠。」「屋头风过雁，灯背月移窗。」「霜林五色锦，烟渡一萦丝。」「午簟展风供睡课，夜窗扃雨办诗逋。」「眼昏书字不着纸，耳重听言常问人。」皆警策可味，其集雷竹溪序之。（《余话》）
△黄岩老
「居乡如处子，居官如战士。处子常畏人，战士惟有死。儿曹书诸绅，勿谓平平耳。」此白石黄岩老诗，可谓至言。（《余话》）
△陈觉民
</div>
    <div class="pagination">
<a href="诗人玉屑_page33.html">上一页</a><span>...</span><a href="诗人玉屑_page29.html">29</a><a href="诗人玉屑_page30.html">30</a><a href="诗人玉屑_page31.html">31</a><a href="诗人玉屑_page32.html">32</a><a href="诗人玉屑_page33.html">33</a><span class="current-page">34</span><a href="诗人玉屑_page35.html">35</a><a href="诗人玉屑_page36.html">36</a><a href="诗人玉屑_page37.html">37</a><a href="诗人玉屑_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
