<!DOCTYPE html>
<html>
<head>
    <meta charset="UTF-8">
    <title>梦苕盦诗话 - 第 4 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梦苕盦诗话 - 第 4 页/共 8 页</h1>
    <div class="content">
一五○、晚清诗人，多宗两宋。其不为风气转移，以八代为宗尚者，当推邓弥之、高陶堂为二杰。此外若王壬秋，虽名掩一时，然摹仿之意多，自得之趣少。刘裴村则不专法八代，时出入于唐宋。沈乙庵、袁爽秋则以晋宋树其骨，而傅以北宋之面目。独邓高二家，能啵ㄗ八代之菁腴，神貌俱合。其戛然自辟町畦处，又不背于古。邓以渊懿高秀胜，高以收摄艰苦胜，而高尤多独造。李眉生序其诗，称“一字未惬，或至十易。及其辞与意适，天然奥美，熔炼之极，造于幽微。其工力之深重，并世诗人，殆未能或之先”云云，实非过誉。要其佳处，仍在文从字顺中。二家尚有一相同之点，则于陶公俱有深契也。弥之有《和陶诗》一卷，萧闲冲淡，神味自合于古。百足至以“陶”号其堂。《陶堂志微录自序》中，自称“尤好渊明，溯焉而上，游焉而下，不耻其不似也”云云，可见其意。二家诗篇什俱不多，而首首精绝，以视世之楦酿篇牍、浮词累尺者，真有虽多奚为之叹。邓弥之、高陶堂二家，其病在终编只是此副面目，无多大变化，故成就不大。

一五一、《白香亭诗》凝炼万象，出语高华，与王壬秋齐名，壬秋自谓不及。《鸿雁篇》三章，为集中最胜之作，沈痛入骨，少陵下笔，不能过也。有序曰：“道光己酉，湖湘大水，以闻以见，述为诗篇。”诗云：“巷昏阴气多，哭声风里来。病儿守死母，人鬼俱徘徊。自从失庐落。匍匐尘与灰。左负破衣衾，右挈一尺孩。返顾十岁儿，足血г枯ぼ。时荒莫作妇，作妇先及灾。百里倍千里，邱峦助崔巍。仰啜城北粥，至自城南隈。无食更狂走，什伍相排推。盂中纵有乞，徒饱强丐腮。儿绕空筐啼，饭儿以黄埃。生短饥正长，鬼路难迟回。一朝弃儿去，委质沈蒿莱。客请听儿述，母死身无纟衰。死母怀中儿，抱母啼愈哀。生儿吮死乳，见者心为摧。”次章云：“哑哑林中鸦，一母将九雏。流离骨肉贱，泣坐城南隅。问妇何为然？别儿临荒衢。阿耶嗔儿号，鞭挞儿为奴。鬻儿易炊爨，莫塞中肠枯。妇死方旦夕，宁不少踌躇？夜中寒飙穿，两耳疑啼呼。亦忧难汝活，但冀聚黄炉。骷髅得因依，犹胜生羁孤。”三章云：“日落乌乱啼，争下啄破屋。屋中失正榱，坏瓦向人扑。瘦犬尽日卧，饥婴席草宿。寒雨侵枯颜，荒荒断野哭。居者各为依，举问辄非族。墙头下鬼磷，风来照茕独。心知邻人魂，狼籍荐残粥。新冢亮已夷，惧为北邙续。”如此杰作，《近代诗钞》竟未选。

一五二、邓弥之、王湘绮游衡山诗，《选》体而能运以灏气。邓诗以秀健胜，王诗以雄厚胜，各不相让。择录于此，以当卧游。弥之《登衡山南天门》云：“出没苍烟根，端倪太古脉。枢维洞穴牖，虚无削高壁。繁采垂五光，远影带一碧。芝菌蔚霞气，土石为天色。元雾共昏晓，幽苔无今昔。鸣壑响易秋，绝气先夕。险通崩剥痕，冥会神鬼迹。宁知下界雨，但睹上方黑。盘涡绕一线，颂洞塞四极。寥虚冥我心，元化培我翼。二气岌相缠，万象陡然立。倒觉鸿蒙合，亻免愁象纬侧。骖驾九神君，龙虎来迎接。”《夜宿上封寺》云：“烟郁雨气深，灯过露光的。元谷生虚籁，丛筱闻疏滴。裂瓦金铁鸣，覆石颠倒立。乱云隘荒宇，阴泉穴寒壁。风霆无起止，虚空相薄激。拭面如严霜，踏草滋晴湿。回虑凝古愁，矫首眩惊觊。”《雨霁登祝融峰》云：“凝阴积元，泄气昏苍穹。金光一吐耀，大壑无霾踪。远象生近想，重幽开窈容。青红错灵气，升降如虚空。藻绘万古色，披豁高秋胸。龙蛇折川势，鸾鹤搏天风。天风吹繁云，飞扬出鸿蒙。万汇感阳和，光采天下同。冥漠合高厚，张伟元功。幽造觏二奇，惊采骇五中。随遇杂忻慨，俯仰惭祝融。”《岳杪》云：“维岳镇神区，峥嵘势更孤。岭攒天四阻，石隘水争趋。古脉连千嶂，奇峰贡一隅。平生轻履险，不必限夷途。”《岳寺》云：“日落度修阪，飒然凉籁生。雾深时断径，云倦欲栖楹。冷雨湿灯色，寒烟间语声。幽寻方未歇，怪石莫欹倾。”《别岳》云：“挥手别元君，峰峰暗夕曛。宁知一飘堕，已合万重云。泰华何如尔？乾坤谁与群？元岩有真宰，鸾鹤世空闻。”《朱陵洞观瀑》云：“灵挺众石宗，气束两峰势。超绝践乱流，险逼夺天碍。万盘出苍颠，潜源洞真际。神光隐含曜，海眼根蒂。远骇声影奇，静会脉络细。高溜一龙侥亻免，低练千蛇汇。散吁日浮动，渴壁虹睥睨。四时飒风飙，百里闻雷沸。曲折势愈遒，塞隘响益厉。青根自铲凿，元户时显晦。沧溟有归壑，神渊无竭岁。”湘绮诗《从南岳庙至吸云庵顾下而作》云：“天根蟠轸墟，坤纪重炎服。鸿蒙凝朱光，高深灵族。云观合冥杳，下视但苍绿。浑沦自太古，群会始盘伏。风危岩益高，日夕气相逐。抗手下方人，长啸厉清肃。”《晚登南天门宿上封寺》云：“清肃闭幽宫，喷薄寻云根。沈沈大地迥，黪黪潜阳奔。风雨断两道，晴阴割空痕。高天尽内外，穹宇先明昏。陵鸟势不上，积草古未蕃。投崖息冥搜，豁然超我魂。”《祝融峰》云：“万纬朝日宫，朱明聚纯阳。天地通淳曜，炎炎见南衡。元枢仰皇德，真宰填交荒。日月动左右，远近无异光。恭闻中天礼，舜狩绝百王。登封造巍巍，始识圣道昌。”《朱陵洞瀑》云：“众青不断色，远响惊清秋。朱陵辟孤岩，飞瀑束奔流。素端照白日，元涧映愈幽。青天静无声，翠壁动寒湫。空雨光破碎，真源洞冥搜。宛宛雌儿蜷，荒荒烈飙休。”奇气盘郁，佳句络绎，万壑争流，千岩竞秀，足以方斯诗境。

一五三、弥之诗无苜不工，写景更妙。《早发新市入支江二十里作》云：“天地中恍惚，川陆接灵气。烟中物象远，树杪白光衣。青冥淡一影，窈黝幻深蔚。重阴储蓄泄，灵景错经纬。悬飘带云隐，连江尽天卫。逼视始微辨，遥立若无际。客心盈太虚，山貌霭朝霁。叩舷时一歌，鼓从此逝。”写晓色惝之象，笔底疑有化工。《湘江晚行作》云：“气苍霪余润，昏凝暧已晦。明景匿霞曜，孤光得萤态。练色远如界，秋影倒将坠。月黑四山隐，江平一舟兑。语寂觉浪喧，樯欹知风汇。乘流妙低昂，瞻衡失向背。行泊苟任天，去来复何碍？”笔意乃似老杜暮年湖南诸短古。《清水北岩》云：“璇折疏芳源，石立敞虚殿。奇构各户牖，殊怪或雷电。萝薜外纠纷，蛟螭中隐见。洞阴太始雪，气凛炎天霰。绕写势愈逼，突兀状屡变。秋花垂蜂窝，古苔绣螺旋。曲窦碍折腰，巨璞竦磨面。风霆划双峡，日月破一线。眢窥眩欲坠，险尽心余羡。钟乳制颓龄，谷籁警禅倦。叩齿漱寒玉，驰景逐奔箭。请扫十丈崖，擘窠流榛蔓。”《独秀峰怀古》云：“秀岩如畸士，介立无尺土。群岫尽奔朝，却视皆首俯。峭势奋千仞，危磴悬一缕。举瞩骇且眩，侧足羞不武。及兹绝壁尽，始识真面古。五岳镇中原，八桂谁比数？岂知云电屯，郁此乾宰怒，兹峰独亭峙，南天赖撑柱。间气果有归，余雄敢跋扈。高咏颜公诗，清风过飞雨。下寻靖江碣，遗殿惟坏堵。金碧有时凋，岑壑焉长主。悠悠平生怀，委弃在尘莽。”《游叠彩岩下憩风洞》云：“桂山负穹冥，余势拓凹幼。断壁碎霞缬，层虚开户牖。陂陀上屡歇，扪历忘绝陡。方广般若台，阴森土囊口。隐几来秋风，纡爵觞胜友。湾环泻一碧，烟空出群阜。窗低隔江云，檐宿挂城斗。灵境不自，奇踪辟来久。常畏名迹近，或为要人有。荒颓泣龙象，俯仰尘刍狗。勿矜千载意，且送孤樽酒。不见李氏园，池亭已芜朽。”锤炼之力，亦不让游衡诸作。《入左蠡登龙头山》云：“天风难与期，归榜惮轻发。及此湖未半，金洲上歇，弭棹散形骸，舍径缘萃兀。既穷陵阜势，始荆┱水碧。轻轻积舸下，淡淡远山没。云杪沙若琼，霄际波如月。九派今安流，洪涛昔凌越。上开修罗宫，下隐蛟龙窟。运隆山川奠，世屯牲璧竭。利涉理或存，垂堂余敢忽。”秀骨清发，神似六朝。律体如《听雨轩坐秋》云：“文簟泛清光，柔ざ引玉塘。阴连荷气润，梦坠叶声凉。晚照多为影，闲庭过一香。芙蕖今自可，怜尔阅秋霜。”矜炼之极，乃造平淡，无复斧凿余痕矣。

一五四、弥之抒情之作亦极胜，盖大家未有不深于情者。世以摹拟为弥之病，亦曾一读《白香亭诗》乎？《述哀诗》云：“下马拜孤坟，坟中葬阿谁？阿母有三儿，一儿独悲哀。荣名驱我去，远行湘水湄。是时母病肺，沉疴在中闺。况当子出腹，调护违所宜。声嘶颜惨戚，气血亦俱衰。入室别阿母，长跪牵母衣。婢妾相宽大，母病良易差。儿生十五年，今始与母辞。拭眼泪已枯，不语中肠悲。母送不逾户，回首迷瞻依。宁知母子恩，割绝当斯须。儿去来逾月，母病遂不治。垂死向父言，君当还我儿。次男才十二，娇弱无礼仪。突遭此大事，泣血安所施。襁中第三儿，堕地一月奇。阿母先汝死，汝命那可知。儿生不识母，儿大宁母思？何当大儿归，鬼伯为踟蹰。苟得须臾延，便可呼召之。儿时滞长沙，母死魂来窥。灯ㄠ忽微明，中见母泪垂。瞑目即见母，心魄成惊疑。数日凶耗至，号痛发狂痴。奔还三绕棺，长为无母儿。临没独见怜，罪重来归迟。倏忽二三年，辗转常酸嘶。桃李吹春风，松柏成高枝。此物手所植，岂忘淹岁时。恻恻游子心，悲来无端倪。痛哭北邙下，何用生乖离。”哀感动人，虽素以白描擅长之巢经巢，岂能过此。《北上别弟绎》诗云：“昔别不尺咫，今别万余里。与子本同根，怅阻情何已。忆子头尚童，我亦发初委。嬉戏各逞新，肩足时相抵。及自蜀归闾，子益厉经史。高帜张吾军，不战众已馁。荆门压楚雄，湖波接天起。深有蛟龙伏，高见衡湘峙。侧闻古长沙，佳气郁杞梓。乃登匡郑堂，欲摩屈贾垒。子虽未下帷，珠玉纷在齿。我亦强伏案，下笔僵十指。凡我穷心力，皆子所窃鄙。文翰信翩翩，倡和有余美。至情无浮辞，箴规见根只。嗟子我良友，非仅埙篪比。舟车借相慰，不独共席儿。去年游南崖，锦辔趁珠履。今年游螺嫩，箫管渡烟水。斯游恐不复，离忧方此始。”“冬寒霜夜互，乌啼堂中树。乌乌尔莫啼，客子将就路。起视参斗横，不觉衣г露。严装四五通，来去数回顾。念子有薪疾，离筵亦罢御。酒半忽自起，入别神惨素。室中光不扬，窗外风如诉。握手泪对泻，依立时仓遽。深情尽一拜，重我平生遇。我魂留子旁，子梦逐我去。中夜舆从喧，薪炬照将曙。自知良时至，不得稍犹豫。下堂辞弟妹，上堂拜慈父。妇窥我于帘，掩袂泪双注。”“回首凄已别，风劲重裘裂。出门已魂销，何况异乡诀。目眩洪涛翻，泪堕寒冰结。天吴晓益怒，舟系不敢发。凌晨自登岸，弥觉肝肺热。过庭仆皆惊，入室子未袜。欲竟子熟眠，复恐良会促。徘徊三抚床，朝暾渐欲灭。子实神魂惫，良久乃回瞥。见我益悲摧，向壁暗呜咽。泪绝愁独煎，语多喉转噎。孱躯子自重，我去更孤孑。”“昔时双玉案，今已虚其半。书床鼠迹多，画壁蛛丝乱。恐子不忍见，见之肠自断。骨肉涕相视，各各有嗟叹。与子廿年聚，能无一朝散。羡彼荆棣荣，伤兹冰水泮。安得骑鸿鹄，双翔入霄汉？”深郁沈垫处，在陈思、拾遗间。

一五五、古来和陶诸作，坡公为上。《白香亭和陶诗》一卷，萧寥高旷，味在淡中，足以把臂相上下。《和刘柴桑（希陶丈郁郁久居，颇思乡里，余时适先还都梁，故篇中多劝归之言）》云：“渊明放达人，怀归亦踌躇。忍令松菊荒，菟裘营新居。凉秋烦暑蠲，期君返林庐。珍木郁千章，炊香出前墟。长湖涨新绿，好风度平畲。漾舟柳阴下，举网不云劬。得鱼辄自煮，此乐阿兄无。弱女差足慰，宾旧亦未疏。蔬秫取足给，酒外无一须。为适非外物，安往不自如。”《和癸卯岁始春怀古田舍》二首之一云：“吾乡有桃源，绝境思一践。辟谷非有术，躬耕正未免。闻鸡起饭牛，辨色淡以缅。晨气清我心，但觉物情善。空翠出寒云，秀色令人远。曳杖度前溪，徘徊遂忘返。此静亦偶然，自哂为人浅。”远情景真，矜炼自然，与陶公胸次合也。若言不由衷，则面目虽肖，神致终非，亦何取哉。

一五六、张文襄《广雅堂诗》，清隽华妙，其写景纪游之工者，欲跨阮文达而上。如《乙卯除夕宿紫柏山留侯庙》句云：“阶泉锵玉声，松雪耀积素。劳人逢幽境，聊作蘧庐住。”《凤岭》句云：“神皋荡无险，险自散关始。万壑共一井，行人在其底。”《雨后早发天津至唐官屯》句云：“灌木骄平川，轩轩出新沐。浅涨萦危矶，瘠板冒妍绿。”《南洼修楔送客》句云：“城隅积水八寸绿，照见凫白如玉。高轩牵┥临漱浣，浅濑聊堪濯缨足。足底葭萌何短短，碧烟如觳画阴暖。燕郊日日多风沙，对此风怀复不浅。”《携家游江亭》句云：“西廊虚敞列峨眉，近苇远山等一绿。所惜檐翼未深邃，晚照炙窗不可触。北轩纳山兼纳风，又恨城阙多瓦屋。朝坐西廊暮北轩，竟日游行意未足。粗婢煮茶罗酒盏，山光映鬓青可掬。”《同张绳庵访僧心泉因与同游南洼》句云：“白日闲淡罕游人，午鸠独鸣寂梵呗。三人不知谁主客，错综谈端如针芥。会心即答倦即默，茗碗无温聊一嘬。此际几鞅尽摆脱，何异枯柳揩马疥。”《忠州东坡》句云：“我来江上望，花竹笼春烟。万同一绿，菜畦间秧田。江平碧瑟瑟，山远青娟娟。”《封印之明日，同节庵伯严实甫叔崤登凌霄阁》句云：“梅蕾如椒已得活，春意踊跃丛篁间。穷阴急景往必复，暄风习习开我颜。晶晶惟有万屋顶，萦青缭素江西山。”《江行望庐山》句云：“朝见庐山临江ぞ，青翠腾跃来迎人。暮见庐山忽杳霭，首尾隐若龙登云。从来倔强五岳外，彭蠡作杯江作带。内蓄百涧包灵奇，外切太虚定澎湃。江表名山数第一，俨如大贤兼通介。”《王楼营见杏花新柳，是日济河微雨》句云：“行尽幽州一千里，稍见冰谷通流水。太行随我向南行，渐有烟霏含青紫。王楼营外三家村，泼眼春光百鸟喜。柳叶作态杏花骄，人马风沙一时洗。”《鸡鸣寺》句云：“城外湖皓白，湖外山苍翠。南岸山如马，饮江驻鞍辔。北岸山如屏，萦青与天际。鹭洲沙出没，浦口塔标识。烟中万楼台，渺若蚁垤细。”《翠微亭》句云：“明光曳地来，长如一匹练。不登石头城，几疑天堑诞。邱垤齐敛避，形势顿涌现。是日积雨晴，千里无阴暗。夕阳生金采，青绿染郊甸。尺树藏百村，片岚连数县。南北交映发，不为洲渚间。”化柳州文心入诗，自是精品。

一五七、余前论杨云史诗有微词，然其集中七古长歌，哀感顽艳，确可以嗣响梅村。康南海题其集曰“绝代江山”，不为过也。《檀青引》一首，为其弱冠时所作，以此享盛名。前有《檀青传》，略谓蒋檀青京师人，其先越产，善弹筝吹笛，工南曲，文宗时乐部推第一。万几之暇，辄召两部奏新曲，檀青发喉，则天颜惮霁，赐资过诸伶。咸丰十年八月，英法联军入北京，焚圆明园，文宗狩热河，檀青奔赴行在。明年文宗崩，檀青南游江淮间。云史年二十一，遇之扬州平山堂。后复遇之于青溪花肪，述宫中旧事，泪随声下云。诗曰：“江都三月看琼花，宝马香轮十万家。一代兴亡天宝曲，几分春色玉钩斜。玉钩斜畔春色去，满川烟草飞花絮。都是寻常百姓家，欲问迷楼谁知处。高台置酒雨溟溟，贺老弹词不忍听。二十五弦无限恨，白头犹见蒋檀青。雕栏风暖凝丝竹，筵上惊闻朝元曲。其时雨脚带春潮，江南江北千山绿。朱弦断续怨沧桑，望帝春心暗断肠。欲说先皇先坠泪，千言万语总心伤。坐客相看共呜咽，金徽弹罢愁难绝。同时伤春事不同，飘零身世何堪说。家在京师海岱门，少年往事不堪论。旗亭旧日多名士，北海当年侍至尊。太行北尽仙园起，灵台缥缈五云裹。年年豹尾幸离宫，百官扈从六宫徙。万户干门鱼钥开，柳烟深浅见蓬莱。妆楼明镜云中落，别殿笙歌画里来。祖宗旰食勤朝政，百年文物乾坤定。万方钟鼓与民同，九重乐事怡天听。建康杀气下江东，百二关河战火红。猿鹤山中啼夜月，渔樵江上哭秋风。军书旁午入青锁，从此先皇近醇酒。花萼楼前春昼长，芙蓉帐裹清宵久。三山清月照瑶台，夹道珠灯拥夜来。一曲吴歌调凤官，《后庭玉树》报花开。临春结绮新承宠，玉骨轻盈珍珠重。避面宁教妒尹邢，当筵未许怜张孔。太液春寒召管弦，官家小宴杏花天。昭阳宫里春如海，五鼓初传《燕子笺》。轻红照睡繁华重，绝代佳人花扶拥。南府新声野狐，升平独赐龟年俸。夜半青娥扫落花，深宫月色照羊车。庸知铜雀春深事，留与词人赋馆娃？当时海内勤王事，慷慨誓师有曾李。未见江头捷骑来，忽闻海畔夷歌起。避暑温泉夜气清，宫花露冷月华明。惊心一曲长生殿，直是渔阳鼙鼓声。延秋门外黄昏路，城阙生尘妃嫔去。穆王从此不重来，马上天颜频回顾。来朝胡骑绕宫墙，凝碧池头踞御床。昨夜采莲新制曲，月明多处舞衣凉。太白ㄦㄦ搀枪吐，云房水殿都凄楚。咸阳不见阿房宫，可怜一炬成焦土。和戎留守有贤王，八骏西行入大荒。金粟堆空啼杜宇，苍梧云冷泣英皇。居庸日落离宫暮，北望幽州空烟树。初闻哀诏在沙邱，已报新君归灵武。鼎湖龙静使人愁，福海悠悠春水流。山蝶乱飞芳树外，野莺啼满殿西头。梨园寂寞闭烟雨，百草千花愁无主。汉家仙掌下民间，秦宫宝镜知何处。玉泉山下少人行，琼岛春阴水木清。独有渔翁斜月里，隔墙吹笛到天明。繁华事散堪悲恸，玉辇清游忆陪从。明年重过德功坊，梨花落尽柳如梦。小臣掩面过宫门，犬马难忘故主恩。檀板红牙今落魄，寻常风月最销魂。十年血战动天地，金陵再见真王气。南部烟花北地人，天涯那免伤心泪。武帝旌旗满九州，湘淮诸将尽封侯。两宫日月扶双辇，万国车书拜五洲。独有开元伶人老，飘泊秦淮鬓霜早。夜梦帘间唱谢恩，玉阶叩首依宫草。糊口江淮四十年，清明寒食飞花天。春江酒店青山路，一曲《霓裳》卖一钱。君问飘零感君意，含情弹出宫中事。乱后相逢话太平，咸丰旧恨今犹记。怜尔依稀事两朝，千秋万岁恨迢迢。至今烟月千门锁，天上人间两寂寥。”易实甫评曰：白太傅作《长恨歌》，叙玄宗之倦勤，为帝王之炯戒，有变《风》变《雅》之遗意。其自述诗云：“一篇《长恨》有风情，十首《秦吟》近正声。”盖隐隐以“可兴”“可观”自命，非夸言也。清自文宗荒政，海内扰乱，颠沛播越，宗社几墟。同光之衰，实基于此。作者夙有澄清之旨，而目击时艰，抚今悼昔，叹息痛恨，乃借檀青一事以见其意。婉而多讽，与香山有同志焉。缘情绮靡，其余事矣。

一五八、石遗丈老矣，而精神矍铄，卜居吴门胭脂桥。每来复日，犹能来无锡国学院讲学，与唐蔚师有同年之谊也。丈故学者，诗特余事。然所著《石遗室诗话》三十二卷，衡量古今，不失锱铢，风行海内，后生奉为圭臬，自有诗话以来所未有也。近于三十二卷之外，复有续辑。海内诗流，闻石丈续辑《诗话》，争欲得其一言以为荣。于是投诗乞品题者无虚日，至有千余种之多。以杖朝之年，而办此苦差，名之累人如此。捐资为石丈续刻诗话者，为上海郁葆青君。郁君别署餐霞散人，多金好客，每年春秋佳日，必宴客二次，余亦坐上客之一也。喜为诗，有清骨，营别墅于湖上丁家山，号“餐霞居”。自题绝句四首，记其二语曰：“两间东倒西歪屋，也占湖山一角春。”可想其风趣。

一五九、甲戌秋，余应唐蔚师之招，来锡山国学院为诸生讲诗。诸生中嗜诗者至夥，互结为诗社。沈韧、陈起昌、韩宝荣、戴传安、崔龙等九人为“持恒诗社”。陈光汉、郑学韬、张广生、戴双倩、陈显道、周少云等八人为“秋水诗社”。吴家驹、陈新猷、虞斌麟、郭文衡等八人为“芙蓉诗社”。又有吴湘君等若干人为“国风诗社”。皆乞子操修月之斧。其不入诗社者，又有金山彭天龙等。各诗社每一来复日为社课，或由余命题，或否。持恒社中某次社课题为“天上谣和长吉”者，颇得佳构数章。沈韧所作最工，诗云：“霓虹千尺泻长星，搀枪夜扫云无声。玉女翩然翠虬落，凝唇朱露湿染缨。天戈电挥昏复晓，冰河不动银尖小。谪居幸得住蓬莱，海田浪种金光草。九龙低首五晕裙，胭脂满地桃花春。东皇偷走翔麟马，六州烟减蛮靴下。”神血湛湛，居然酷肖昌谷。章松龄诗云：“雷公击析冯夷噪，六龙怒飞天宇倒。一声霹雳走苍虬，五色长虹化旗纛。瑶池群举万寿觞，列宿分野征八方。一点炎精箕尾，补天炼石当中央。青霄渐隐余霞赤，玉宸新颁金泥册。鲁阳停戈戏娥舞，坐纵羲和下长白。”此首括二十年来国事，颇能谈言微中。崔龙诗云：“天门霹雳坠一星，动地如雷掷金声。人天茫茫入醉梦，无边清泪г香缨。幡然一觉人间晓，起看河山如此小。蓬莱三山失左股，何处呼龙种瑶草？瑶池月暖醉红裙，投壶一笑天为春。多少散仙奔绣马，一一下拜真妃下。”此首亦有讽。韩宝荣诗云：“秋空露滴银蟾寒，三十六宫桂树残。《霓裳》一曲银管罢，飘飘仙袂翻素纨。腮小唇红称绝代，王母犹夸素娥态。双成绿盖云中来，驭气排风响琼佩。此间只合仙女居，唐皇来自油壁车。长生殿里惊梦起，人间已换旧山水。”一结有言外之意。戴传安作，全首未工，末二句云：“天吴东指移海水，大浸稽天玉石毁。”引用恰当。陈起昌一首不似长吉，然亦有作意，并录之：“昨宵王母宴琼宫，宝盖灵旗相映红。三清翠辇乘丹凤，四帝云车驾玉龙。丁当环佩朝金殿，海岳群仙争觐见。妙舞嫦娥裙带香，散花仙女纤腰现。嵩岳传呼万岁声，共祝瑶池永太平。巍峨圣德高天地，阿谁敢道当年事。”末二句与杜诗“边人不敢议，议者死路衢”同一用意。



一六○、余姚陈伯英，素不识面，客沪江时，忽以所刊《秋据楼诗稿》五卷寄示，七绝最多，熏染于定庵。《读樊川集》云：“白练裙边春载酒，赤阑桥畔夜吹箫。可怜胸佩阴符客，只与扬州管暮潮。”《逃惮词》云：“不知今夕为何夕，握手相看各惘然。一刹那间又将别，翻无言语落灯前。”“漂萍重合太无端，相见匆匆别却难。休向茂陵诇生意，泪阑干与梦阑干。”“故将片语与回肠，一掷成枭事可伤。追起花间十年梦，客心凉甚酒尊凉”。《闲眺》云：“偶尔行吟过野桥，冬山睡去北风骄。遥知鹊没天低处，一线青痕是上潮。”用坡公语，能推陈出新。《江上》云：“古堤陷后尚崔嵬，呜咽涛声日几回？江上不容窥短鬓，浪花如雪扑人来。”《访志周于葭滨》云：“隔岸声凄望帝灵，草间的烁见流萤。一丸大月黄于蜡，只在槐林缺处停。”皆有新意。律诗俊爽可喜，近两当轩。佳句如“春去生涯全属酒，梦回时节一闻箫。”“词客有灵应识我，秋山如待尚留青。”“从知红豆原愁种，讳说青衫是酒痕。”“过去光阴成老大，当时啼笑半模糊。”“同学少年皆不贱，狂奴故态未能除。”“海国寒深须纵酒，河山后怯围棋。”“干戈已见争城惯，啼笑才知媚世难。”“不堪岁月贫兼病，绝类参商命与才。”“天为能狂容缓死，春因有闰引余寒。”“地因临海风逾健，客到还家梦自无。”“如今世界无瓯脱，忍说神州要陆沉。”皆以轻灵胜。全稿中俱近体，无一古诗，此取法乎中之弊也。

一六一、沈阳变后数日，值旧历仲秋月蚀，此绝妙诗题也。海内诗流为此题者，就余所见，金丈松岑有七古一长篇云：“吴刚伐桂年年事，丛桂花多引秋思。广寒宫殿太珑玲，霜免杵药期久视。素娥独处厌岑寂，往往炫服走人世。世间儿女竞婵娟，箫管仲秋沸吴市。太史书言月当蚀，蚀尽清光夜交子。眼见凶蟆怖色相，狰狞便恐修罗是。钟漏未稀且行乐，步上酒楼啖羹胾。高寒月府本邃密，经始当年劳万指。老免从容布三窟，骇机触发中逵死。月中依旧谱仙乐，厚笛人来曲偷试。晶盘皎洁世所爱，撞坏端忧出纤稚。累累金栗充天库，焰焰佛桑照海水。拏云伸手掩众目，鞾日弯弓亡羿矢。阎浮世界掌上换，尘寰好梦知何似？举头见月仍笑靥，诅信沦没从今始。天街列烛送归骑，卧看桂影收窗纸。”闽侯林肖蝓（黻桢）次韵和之云：“桂花载酒年时事，老去吴霜动边思。江南风月几生修？塞上烟尘等闲视。陵历斗蚀天之过，占候前知未来世。蔽亏未用慨胡尘，变灭还如看海市。我曹忧患天人集，才愧纵横玉川子。哀此山河破碎余，谁其主宰纲维是？妖嫫妖嫫尔何怒，肥鱼大肉供肴胾。群仙玻璃故笼眼，老佛兜罗懒伸指。伐鼓犹闻国典存，挥戈可奈人心死。自缘青素斗婵娟，外彻藩篱乃尝试。钓鳘独茧古已难，竿木纷纷笑群稚。回思家弄张灯日，六街夜市凉如水。三山双塔梦魂中，过眼承平疾年矢。人生老大无奈何，世事模棱浑不似。太清渣滓能几时？玉宇琼楼会更始。相将吉语赋高寒，恻恻秋心怪凌纸。”南城黄晓浦（履思）次韵和作云：“月圆月缺寻常事，我今不乐有遐思。清耀倘教夜夜同，世人那得剖目视。不然亘古缺如玦，颇亦照彻人间世。太空星气成银汉，恒河沙数环天市。就中无此团园影，大干世界损些子。痴心高处认巢痕，琼楼玉宇参差是。素娥生小多外慕，唾弃黄金如残胾。坐想御风冷然善，灵药在笥聊染指。上穷碧落药力微，堕入窟中惊欲死。萧森丛桂阗无人，狡兔妖蟆恣尝试。不闻不见心入定，不灭不生颜如稚。西方美人目斜睇，葭苍露白三千水。后羿平生好身手，羌独不忍加一矢。九皋鹤唳间九天，十目十手难举似。成败利钝争须臾，否泰剥复相终始。少待蚀尽月在窗，秋蛩如雨攒故纸。”陈丈石遗七律云：“一轮才满海天东，见说清光处处同。宫殿广寒原似水，楼台蜃气忽漫空。桂花自斫吴刚斧，若木谁弯后羿弓？惭愧屠龙无好手，中庭涕下等卢同。”陈守玄七律云：“廿年廿度中秋节，此度中秋恨独多。深夜何人侵月阙？诸仙无计护嫦娥。平时贪享钧天乐，今日其如亡国何！天上人间同一哭，凭谁收拾旧山河？”北流冯振心（振）七律云：“满拥清光上画楼，新妍消得十分忧。谁将大地山河影，坐任妖蟆吞吐休？天若有情应堕泪，心犹未死肯忘雠。雷门布鼓终何救，剑抉浮云快一抽。”拙作七律云：“惊看玉宇变苍黄，太息人天劫正忙。故国楼台皆蜃气，诸仙歌舞自霓裳。亦知蹙境终难复，纵有重光已可伤。独立中庭空溢涕，欲乘银汉问吴刚。”瑗仲评拙诗曰：谈言微中，婉而多讽，如张垛画松，双管齐下。

一六二、咏物之作，如予前所举瑗仲《白莲》一诗，可云绝调矣。然尤贵有寄讬，否则究属无谓。余有《春雪》诗云：“白帝春来已失灵，犹驱银甲乱沧溟。红桑劫后终难住，黄竹歌成忍再听。几日钧天空酝酿，前时玉树久飘零。东风有梦浑无赖，纵到长山亦易醒。”《咏夹竹桃》云：“可怜翠袖倚东墙，巧换燕脂绝代妆。未必红情通圣解，强扶绿意亻占年芳。湘妃有泪空霑袂，息国无言总断肠。毕竟暮天寒不耐，秾华几日莫思量。”二诗皆讬讽伪国之作，颇为诸前辈所称。张丈墒隐亦有《春雪》诗云：“重城犹自雪纷纷，匝地浓阴不可分。轻薄因风随舞絮，迷离蔽日胜浮云。争春梅柳都无色，画粉楼台自策勋。毕竟寒威能几日？隔林红已逗斜曛。”此诗作于光绪甲午之战后，亦有言外意。夹竹桃一题不易着笔，记吾乡邵松阿（齐熊）《隐几山房诗集》中有一联云：“误从湘浦寻渔父，错向玄都问主人。”最为浑脱。

一六三、璚隐丈诗，感事之作，余前已举之。此外佳作尚多，为录其最工者于此。《忆儿》云：“叠椅为城主，持盘学饼师。莲饕堪作字，（喜食莲子。）竹骑喜能驰。见字垂双目，题糕动两颐。长安秋雨夜，时梦此痴儿。”《甲午七月感事》云：“鸭绿江头掉战舟，祖宗威武奋神谋。虎牢再驾安天下，箕子分封列彻侯。玉节金符传百代，凤旗鸾辇保千秋。（见《高丽图经》。）谁知海上征云起，万丈长鲸出十洲。”“当年烽火耀天起，曾乞严师跨海临。蒯聩无知争卫国，元康多难启戎心。天朝既画擒王策，下国应存守险箴。不信楼船忽飞渡，锺山王气久销沉。（大院君。”）“横舸百丈驾飞楼，巨浪长风渤海头。万里烽烟腾赤蜃，五更星月落苍虬。犬羊肆诈原天性，幕府筹边亦少谋。今夜青磷三万点，牙山西畔语啾啾。（高升被击于牙山。”）“阵云黯淡接江边，越海提师到汉川。雅有孙歆传露布，枉教杨仆号楼船。千秋猿鹤从军怨，百队鱼龙跋浪天。闻道至尊宵旰甚，宵阑犹盼捷书传。”“腰佩金鱼曳玉珂，平章国事问如何。孤军海外争生死，宰相堂前自啸歌。郑重北门无管钥，乱离东海起干戈。上方有剑无人请，怅望江南明月多。”“阿瓦贡无金象塔，广南封绝玉麟符。百年藩服都分裂，一土东南枉叹吁。枢府和戎尊上策，强邻鼾睡任酣呼。梦中忽向天阍叩，手请长缨缚此胡。”《残月》云：“残月朦胧几曲棂，簟波如水烛如星。五更风雨槐花落，何处秋萤上画屏？”《蔡村》云：“炎风烈日屈足坐，冷雨凄烟缩项眠。持较帝城流血夜，此中犹是焰摩天。”《题钱牧斋柳如是小像》云：“化鹤归来哭桂林，文章气节重东林。只缘红豆难抛却，怕问西湖水浅深。”“南渡仓皇国事非，玉环悔未系罗衣。登仙独让孙公子，自作鸳鸯拂水飞。”蕴借温厚，殆为此题绝唱。《神户咏怀》云：“浮海东来落拓身，谪留异国分沉沦。画墁求食宁吾志，击柝居卑只为贫。山水自封真万户，功名遥望似三神。空言至竟难拯世，窃禄惟忧久负民。”按丈之为日本领事，实因当时沈北山“三凶”一疏，出丈手笔。奸党知之，将不利于丈，乃居东避祸，故诗中语意极愤慨也。《读张文襄诗》云：“宫禁危疑厝火薪，梁公位望重丹宸。慈恩毕竟深如海，防护庐陵让外臣。（公在鱼皮，以西宫赏银立慈恩学校以教子弟。德宗不废，虽有刘忠诚之疏，然外使不允之力居多，庚子之变所由起也。”）“南皮诗笔松禅字，各具风流绝世姿。相厄原非两贤志，文人善似蛾眉。”“才人强令作平章，文功名转两伤。何似东坡老居士，玉堂小坐即江乡？”“持尺焚香属望深，选贤扶国老臣忱。专求忠孝成虚语，应悔当年荐士心。（经济特科，公以梁燕孙为首荐，诗中所云‘忠孝专求郑毅夫，者指此。”）《病起简任公》云：“病起不知日，惟知身久闲。求医需资梦，去疾若移山。柳脱栉间发，葵分镜里颜。莫嫌筋力尽，壮志已先删。”善用经语。《画雨竹自题》云：“夜雨空阶点滴微，漏声入梦误依稀。醒来捉笔追虚景，恰似青鸾踏翅飞。”《梦中偶成》云：“山河大地起无名，元电都从动相生。若向动前求境界，无言无象又无名。”《听雨戏仿石湖》云：“听雨虚堂夜气沉，芭蕉如鼓竹梢琴。纵饶做得千般响，只是凡夫拟议心。”丈湛深内典，在日本时，与梁任公同究唯识，此二首皆通于佛意者也。《宿破山寺》云：“小住破山寺，徘徊到五更。月移松顶直，泉漱竹根清。梵呗疑鸾啸，禅房听蚁争。妙诠兼动静，或可悟无生。”此诗静悟，在丈诗中为少见。《大雪和[C043]恙》云：“雨后西风卷玉尘，怯寒独坐举杯频。空中著色原如梦，眼底生花不当春。竹压翠梢三尺亚，梅呈红意一分新。纷纷消长须臾事，且作尊前袖手人。”此则犹是玉溪风调矣。五古如《晚步》云：“落日照西山，赭紫上沙面。稚松顺岭腰，苍翠作山绿。孤亭立烟际，暮色自远见。明灭入丛树，乾叶堕残片。对此径寸光，缅想人世变。百年同一瞬，泡幻诅足恋。城外钟磐音，心迹为旋转。徘徊松林月，已上梵王殿。”《晚过小山台》云：“向晚步幽麓，南风送微凉。绿冈如荠树，随云为黑苍。瘿松立旷野，赭花媚斜阳。旁有磊磊石，苔衣染微黄。疑是云林子，笔墨留幽光。此景足珍赏，徘徊樵景旁。日暮不能去，归鸦下平冈。”写景入画，得宛陵神理，丈晚年惬意之作也。

一六四、金丈松岑言近日吴下有一个半诗人，一个者谓余，半者指吴江许盥孚（观。）丈意谓余诗各体均佳，而盥孚则仅工五言，七言差不逮，故仅可为半个诗人。余愧不敢承。至盥孚五言，洗炼于陶韦谢公，功力极深，章太炎先生极推重之。所著《静观轩诗钞》，已刊行。五古如《湖上值雨》云：“山翠昏阴崖，云岚冷兰隰。暮雨寒欲沉，杳蔼孤塔立。轻舸移远林，溪回萍藻袭。夤缘墟上村，微辨钟鱼湿。搴帷眄修渚，蓊然众绿入。眷兹岩下晖，翠羽每双集。”《春淙亭听泉》云：“突兀青罗天，百涧竞春涨。寒溜浸太古，声外弥浏亮。势与怪石争，湍激神愈王。狰狞伏虎形，婉蜒卧龙状。珠光摇翠微，岚影泻丹嶂。幽惊眷岑寂，澹然觉清旷。泠泠发清弦，恍在石壁上。惆怅归山路，日暮闻樵唱。”《月夜步归水西老屋》云：“凉月涌柳梢，朗然豁残雨。积晦忽自通，含气秀天宇。骚思寒江深，禅心落叶聚。曳杖过长桥，蟾光先入户。”《冷泉亭》云：“积翠袅新晴，飞泉响残雨。冷然有余情，繁影一亭聚。春意动幽禽，矫首没孤羽。松尘见客挥，僧衲裁云补。山静清道心，与人俱太古。”《龙飞洞在玉皇山》云：“百涧竞潺湲，一洞矜古逸。山藓与之香，秘藏疑化笔。日色不到处，藤老影横密。森玉筍垂，冷冷琼浆溢。迤逦窃而深，蝙蝠掠肩疾。峭蚜竦阴森，恐入修罗室。愔愔琴思荒，冥冥笼迹失。洞外春犹寒，筇杖排云出。”五律如《古漪园》云：“出郭不知远，园林客乍过。秋容憎病柳，霜气战残荷。燕剪春罗薄，鸦鬟晓镜多。灌畦从我好，机事合消磨。”《海上清明》云：“插柳淹时序，擎樽慰客情。疏烟冲燕语，片语带湖声。青眼故人少，黄炉万感轻。还余寒食酒，一为酹田横。”《除夕》云：“懒对椒盘酒，遥惭菽水亲。愁深知是客，腊尽欲争春。万态趋残夜，孤衷郁此身。故园方宴会，应念未归人。”皆合古人规矩绳墨。

一六五、阳湖钱名山（振锽）先生，余友小山之尊人也。晚年闭门不仕，高隐奇园，时或作名山之游，济人穷乏不稍吝。人品之高，末世罕见。余初未识先生，而友其婿谢玉岑。先生一日见余所著《胡蝶曲》，大为赏叹，立书七绝一首奇余曰：“硬语清词出少年，家王遗泽竟无边。梁溪海岳才如海，不道虞山有仲联。”海岳，谓无锡钱海岳也。其后于海上一见先生，再见于无锡，先后以诗集见贶。三见于海上，则已值红桑之劫，先生以瓯脱地为王官谷也，不久下世。先生诗于古人不专学一家，以意胜，不屑于字句间争工拙。其极至之作，盖有合于兴观群怨之旨者，非世之寻章摘句者所能知也。最先刊者为《谪星诗草》四卷，录其古体三首：《光福山中有老柏七株，其四株名清奇古怪者尤异，为长句状之》云：“清晨披云入山去，行到深山最深处。忽然神物来眼前，古怪清奇四株树。三株横卧显神异，树头苍苍树根死。回旋蟠屈断复连，半寸枯皮接生气。横枝槎枒夜叉臂，颇似神龙游天失足堕平地，翻身欲上不得起。又疑盘皇尸，槁卧万万岁。血肉已糜烂，骨节犹未碎。四肢斑斓生古苔，精灵万年作光怪。更有一株真绝奇，拔地特立施神威。上骄日月拏霆雷，古色郁郁生烟霏。枝枝反缚生蛟螭，精气倔强性乖僻，以逆取势曲取奇。恶兽人立拒大众，勇士植发摧雄师。鸿门瞋目樊武侯，坂桥横矛汉张飞。噫嘻天地之奇乃至斯。又闻山人言，此树真神通。四山日落大风起，树根大吼如蛟龙。天地之奇奇至此，助我奇气蟠胸中。吁嗟世间可贱惟平庸，天生神物岂与凡林同。君不见四山草木何蒙茸，九秋凋谢随霜风。”刻画奇倔，真写得出。松岑丈及夏剑丞集中，各有七古一首，可相鼎足。《题梦鲤墨龙》云：“吾家幼弟才绝奇，遗墨一纸云淋漓。赫然怪物见者希，见者心动神愕眙。乌云旋旋初合围，浓涂淡洒皆奇离。数办上露鳞之而，一爪下攫如雷锥。突如两目直下视，盛气早慑干虬螭。张颐吐沫作波浪，倾倒三峡掀天池。天高海深望不极，眼穿泪尽心伤悲。旬日小病亦偶耳，三载不见今犹疑，幸存此图当护持。雷电之朝风雨夕，亦恐破壁随君飞。生气所发不可遏，传之千古当如斯。呜呼！旁人叹赏我吁嘻，曾见当年下笔时。”此首亦力透纸背。《牛乳》云：“食物有牛乳，味美如琼浆。润可悦颜色，甘可补肺肠。农夫畜老牸，岁暮生童牛。家贫心计工，小利必欲贸。温水净牛乳，两手勒乳头。夜间得其乳，早起担道周。牵犊系他所，勿使近厥母。滴乳皆值钱，莫使耗我有。犊也岂不饥，未能食刍糗。筒竹纳米浆，将来灌其口。天生牛有乳，乳牛非乳人。闭乳不肯流，一任主人嗔。留乳待其子，谁无舐犊恩？天生犊有乳，饮乳不饮粥。闭口不肯食，涓滴不入腹。我自有我乳，谁当夺我禄？主人大智识，笑谓姑置之。犊鸣吾不闻，牛怨吾不知。一日牛乳胀，二日犊肠饥。胀急痛连腹，饥急任情啼。两俱无奈何，本性遂自移。主人大智识，徐谓及其时。再复勒其乳，乳汁如泉飞。再复灌以粥，粥味甘如饴。物智不及人，倔强何所为？”摹状物态，质而愈文。律诗风格近剑南，以白描胜。余最爱其“风帆零乱拜江涛”句，江景绝妙。

一六六、名山先生诗，继《谪星诗草》刊行者，有《名山诗集》五卷，清奇朴老，掇皮皆真，视前刻为尤胜。亦录其占诗数首：《转盘行》云：“劝君作事莫畏难，与君京都看转盘。竹枝夭袅拄盘底，底滑竹尖摇不已。一盘初起空中旋，两盘对舞如飞燕。欹斜进退转不停，欲落不落使人惊。一前一后转不歇，不恃眼光恃心力。须爽三只更四只，一竹一盘巧承值。左手全将鼎足擎，右手一盘更难接。四盘齐转疾若飞，重轮重璧交相辉。心手眼目皆若遗，纯造道妙行天机。岂知作者技未尽，不逢艰难不出奇。叠桌架凳如累棋，请君步步升天梯。猿猱挂树险愁绝，腰肢欲折不可折。脱手双双蝙蝠飞，拗身的的蜻蜒立。百折干回奏技终，次第收拾何从容。君不见宜僚之九养叔射，古今妙手将毋同？一十三龄小竖子，学问精能有如此！嗟我中年无一长，对君绝技应羞死。”《农妇》云：“灼灼枝上花，垂垂涧边柳。女年十八九，嫁作农家妇。嫁作农家妇，力作何时休。不见天上星，织女从牵牛。五月天气热，二麦正登场。播扬任天风，面鬓多刺芒。十月天气寒，筑场置稻床。稻多落手重，指痛腕欲僵。发焦炎夏日，肌粟早天霜。生儿不用卧，上灶煮黄粱。自作田家妇，但有日夜忙。不见城中妇，垂老颜尚泽。惟有乡村妇，三十如五十。试将城与乡，两妇齐肩立。年纪虽复同，貌若姑与媳。同荷生成恩，流光何太急？但讶村妇老，便知农民苦。如何苦农民，愿以告圣主。”《哀牛》云：“峨峨铁轮车，衔尾走上洋。中有十百牛，两两自成行。早起牛十百，夜来牛百十。牛去无休时，车行不断绝。一去不复回，使我三叹息。海上百年来，久作膻夷场。膻夷喜食牛，食牛筋力强。夷人多智慧，杀牛术更奇。驱牛入暗弄，一跌蹈危机。立刃锐绝伦，自顶濯决至脐。皮骨与血肉，倏忽皆分离。更有擢筋法，擢生不擢尸。口钳不得鸣，泪落如绠縻。嗟哉天地间，此痛谁人知？中原重耕作，田亩岂尽辟。贫家无牛只，终岁不休息。富家买一牛，视作平生业。旱岁田不枯，潦岁田不没。人命与牛命，厥价正相值。在天垂列宿，在《易》著坤德。胡为自弁髦，仅供犬羊食？牛莫仰天视，天道正难知。牛莫向人号，人心正媚夷。不鸣其奈何，怨结有还期。颇闻欧罗巴，蛮触正伏尸。流血赤海岸，炮火无歇时。嗟我神灵国，理岂无起伏。会看一夕间，风雷起大陆。蠢彼介鳞俦，么么不足肉。但有愤泄时，牛死当暝目。”此真蔼然仁者之言。《出山宿大溪梦仁卿》云：“生死别多年，梦见亦渐少。昨者雁山游，病发难远到。独夜神孤危，山雨昏悄悄。骨肉无死生，出入常相保。次第见君至，形貌转姣好。我有躯壳在，所以日枯槁。君今以神游，庶几长不老。万古天人理，孰能知其奥？痛此故旧情，琼玖安可报？”集中七绝多可喜，今不录。最新刻诗一卷，虽不多，而首首可传，录数章于此。《楚中得三四句足之》云：“不愁玄鬓尽成丝，只恐名山死独迟。地下似闻非乐土，梦中无处觅娇儿。暮春独自悲花落，乙夜曾无唱我诗。把酒问天聊复尔，扁舟散发又何之？”《纪梦》云：“行李轻于叶，云山四面青。忽逢先逝者，送我入沧溟。”《夜溪蚱蜢》云：“溪头蚱蜢扑衣裳，弥觉秋宵兴昧长。何必漫天为物患，秋虫不幸作飞蝗。”《荒园》云：“荒园独自掩蒿莱，坐看神州化劫灰。梦境太真疑死近，名山有约待春来。少年不信神仙事，枵腹原非著述才。惟有登临兴还在，水云无际一心开。”《五十九》云：“灯前犹自理陈编，五十而今又九年。正恐学仙无死日，敢云成佛在人先。庭前尚蜡游山屐，门外常看下水船。叹老嗟穷非我事，未来何必更占天。”皆有意味。先生成癸卯进士，官散刑部。新例，新进士须入进士馆学习三年。先生入馆，见西洋教习登坛宣讲，群进士笔记其语，以为无耻。归书其壁曰：生若入进士馆，死不上先人茔。虽近迂执，亦可见其节概。以区区诗人目之，非先生意矣。

一六七、杨[C043]恙诗，余前已论之。[C043]恙颇自病其少作之纤秾，然自甲子避乱以后所作，气骨渐趋古淡，盖与仁先诸老交游，所濡染者然也。癸酉秋，随董授经游东瀛，得诗甚多，尤雄秀可喜。晚清诗人游日本者，如黄公度、蒋观云、康南海、梁任公、丁叔雅、孙龙尾诸家，皆有诗。得[C043]恙之作，足为蜻蜓洲生色。今摘录其佳篇于此。《内海栗岛》云：“水面晴岚远近峰，村村烟影吐层松。恰如雾鬓临妆镜，帘毅窗纱隔几重？”《江之岛夜归》云：“蜃楼水气日夕蒸，老蚌胎珠待月升。鲛人捧盘对我笑，海山点起馋鱼灯。”《埃及古尸》云：“浑沌凿死鸿蒙分，天皇地皇作弟昆。一把骨头六千载，狐狸啸进轩辕坟。”《长崎福济寺杨贵妃供佛》云：“碧落黄泉道士忙，钗钿缄寄已荒唐。梅檀不入开天事，空有金身答寿王。”《西历大晦日适旧历十一月，望月当头，守岁东京，题龙名馆壁间》云：“守岁相逢难复难，百年巧遇此团园。平常尚贵当头月，跨海骑年要细看。”《盐谷温博士以皇子诞生诗就商，且邀同作，赋此却谢》云：“苑柳宫莺报好春，皇州喜气塞重。梁园缛采推枚马，兰殿薰香浴凤麟。月色岂应珠有分，云情惟愿鹤来亲。与君且具闲杯酌，未有篇章献比邻。”《油壶水产陈列馆归食海错感赋，油壶在三浦半岛》云：“我读《东荒经》，玄海汇万灵。手持通天犀，烛水无遁形。（玻璃为壁，辚介洞明。）其鲤曰大，其鲽比目行。鲷鲤鲑鳆鲭，函劳{庳虫}赢娌。《尔雅》与《玉篇》，何能尽其名？彼苍给海利，荒洲富蜻蜒。盘俎日已久，入肆忘臭腥。枯鱼泣难言，弃捐目不暝。东西自游戏，庸知分四溟。尔鱼空陈辞，天吴媚殊庭。踌躇白木著，未咽先涕零。”《晃山鬼怒川》云：“扶木烈十日，煎兹山川膏。海童偶来游，当之头额焦。汤源实阳谷，员渊久煎熬。硫黄蒸鬼烂，腾沸金石销。问鬼鬼何怒？怒此气不调。盛怒不可遏，火井洪炉烧。”《过箱根关所》云：“蛤壳分符此建关，争雄畿道触攻蛮。国浮馄背三千里，雪重鳘头十万山。大地动摇龙伯钓，横流荡踏巨灵攀。夷澶历劫无仙药，徐福何为不肯还？”《高野山灵宾馆访文馆词林》云：“散卷《词林》度海回，长恩千载祀蓬莱。《禹书》缄秘休防窃，亮窟藏珍未克开。出使朝臣归舶稳，入唐空海带经来。名山国宝收罗富，不道台城有劫灰。”《高野山中》云：“大木森林佛国开，丰碑景教大秦来。北邙车骑王侯墓，南海香花般若台。八部天龙归密教，五畿士庶仰风雷。印心功德林中雪，十二桥头未忍回。”《下野车中》云：“蚊背支撑负万岑，飙轮脂冻入阴森。车来北道云先积，路傍温原翠转深。小李楼台工界画，营邱粉本讬寒林。倚装细绎《玄虚赋》，地肺终疑要陆沉。”皆生面别开。“倚装”二句真无可奈何之言。写奇松岑丈，亦为叹赏不置。

一六八、[C043]恙为余言，舟行海中，傍晚望富土山，下一层为海气，其色褐，中层为霞光日气，其色红艳。富士山之顶，孤悬其上，一片白色，盖积雪也。有七绝一首写之，末二句云：“神龙飘忽挂沧海，云雾中间出一头。”奇景得未曾有。

一六九、[C043]恙乡人吴君蔚春，名复。年少家贫，而好学，嗜为诗，尤好余诗。去秋以所作乞祈生、维谷为介。嘱余操修月之斧，曾评识数语归之。今录其《薄暮舟过湖桥有感往事》一律云：“风饱征帆作势骄，推篷山色满湖桥。微阳依岭争寒翠，野渡归航趁晚潮。世事还如波下上，年华渐共柳飘萧。此生块垒消无计，拟乞痴翁浊酒浇。”下半首萧瑟之音，殆由心境使然。

一七○、金山彭生鹤濂，名天龙，能为清微淡远之诗，七绝最多。有《棕槐室吟稿》，皆经余点定者也。《闻李君步青隐居庐山奉奇二绝》云：“云中五老渺愁予，间有诗人此隐居。为想冰壶秋濯魄，满窗松月夜吟初。”“一曲清流四面山，多君遁世掩柴关。闲眠尽日无人过，惟有松云约往还。”《锡山道中》云：“幽境无人到，空亭倚废栏。竹依岩下碧，僧在殿中寒。钟定山逾静，松深日到难。清风凉腑肺，欲抱素琴弹。”《太湖泛舟》句云：“冷翠空烟吹不散，一湖飞雨湿钟声。”《锡山道中》句云：“岚气散空林，沾袂若烟雾。瘦石孕深碧，含羞如处女。美人期不来，独往自成趣。”《偕陈光汉游东大池》句云：“寻入万木中，空翠知雨落。”《惠山下作》句云：“钟鸣知寺近，雨过觉苔香。”《题阮菊年芦荻钓舟小画》句云：“信手推窗惊鹭起，船篷一半覆芦花。”佳处均近太鸿。余勉其致力玉溪，以药枯淡之病，盖鹤濂短于七律也。

一七一、乙亥浴佛日，为陈丈石遗八十寿诞。是翁老当益壮，强饭健谈，意态如五、六十人。是日四方冠盖往吴门祝寿者，不下数十人。有堂会，其女弟子魏新绿演《文昭关》之伍员及《坐宫》之杨延辉，老伶工贾福堂演《捉放曹》之曹操，赵栖云演《女起解》之苏三，电影明星徐琴芳演陈宫唱《落店》，极一时之盛。家子泉先生有文寿之，长千数百字。兹节录其论诗者云：“丈诗最有名，盖有会于宋贤梅宛陵之苍秀，陈后山之奥峭，杨诚斋之拗折，陆放翁之宏肆，而以上窥韩昌黎之雄奇肆诡，熔裁而出之一手。精思健笔，时有拙语，而气能运之，成章以达。每谓人曰：谈经说史，皆为人作计，无与己事；作诗尚是自家意思，自家言说。透辟生峭，与陈散原、郑海藏一时争雄。同出宋贤西江，而蹊径各别：散原奥峭，而出之以磊珂；海藏枯涩，而抒之以清适；丈则奥衔而发之以爽朗，凿幽出显，力破余地，此其所独也。”此段论石丈诗至当，然亦不无弦外之音。又云：“桐城自海峰以诗学开宗，错综震荡，其源出李太白。惜抱承之，参以黄涪翁之生崭，开合动宕，尚风力而杜妍靡，遂开曾湘乡以来诗派，而所谓同光体者之出也。吾常谓惜抱之文，妙在不尽，而惜抱之诗，则敢于尽，兼能并美，体势绝异。而观其选定《近代诗钞》，意岂不欲开户牖、设坛坫者。何意嗣响无人，遂贻论同光体者以数典忘祖之讥。独张濂卿《国朝三家诗钞序》，推惜抱七律为清代一手”云云。此一段议论，余亦主张，前曾于《诗话》中发之，惟尚不及此之详。以诗寿石丈者，李拔可一首云：“两世交期炯此心，伏辕岁序亦侵寻。才高饱得江山助，诗好谁窥训诂深。岂但一乡尊左海，能令异趣重亭林。后堂弦管从今盛，伫看飞鸿送好音。”五六两句最切。叶誉虎一首云：“八表英贤问起居，传经修史意何如？山阴老恐妨行乐，苦县勤犹强著书。论世每令心似水，添丁频见喜充闾。人生合向吴门住，可得皋桥共结庐？”第二句谓石丈在国学院讲学，及修《福建通志》也。“添丁”句谓石丈年七十三、七十六时，其姬人尚举两男也。章太炎“仲弓道广扶衰汉，伯玉诗清启盛唐”一联，尤精切，为众所争诵。

一七二、石丈续编《石遣室诗话》，已于浴佛节前刊竣，凡六卷。凡《诗话》前编所未收者，多见于此编。如金松岑、杨云史、冯振心、夏癯禅、黄公渚、王晓湘、柳翼谋、杨[C043]恙、靳仲云、钱名山、顾佛影、许疑庵及王瑗仲与余，皆见采录。政界人物如胡展堂、邵翼如、陈树人等，所收亦夥。欲知近十余年来诗风者，于此求之足矣。丈自言海内诗人奇到之集，已阅过者，殆满一间屋，而架上案头，有已选佳句不及收入者，尚不可胜计。限于时间与篇幅，徒呼负负。俟补《续近代诗钞》时，当次第收入云。丈谓余诗多隽句，雅似其乡何梅生，又甚似海藏。此则丈但见余已刻之《二仲诗》，故为此言。后此所作，风格大变，殊不愿在闽人门下讨生活也。金丈松岑谓余诗初冷隽而终博丽，故是知己之言。

一七三、寿县孙生百朋（易），少年嗜为诗，清利似宋人。陈丈石遗、金丈松岑皆称许之。石丈已采其诗入《石遣室诗话》，百朋又以近稿一册乞余论定，中多可诵之作。记其二语曰：“诗句每从闲里得，好花浑在暗中香。”“好花”七字，特绝名句，可以想见其为人。

一七四、同邑钱生希英（大成），初喜为语体诗。从余后，始改故步，致力于五、七言古体，笔意雄直。录其《次巢经巢韵示亚先百朋》云：“我诗诚粗野，爱说自家意。宁可失之俗，不盗古人字。性情斯为正，培养浩然气。诗中须有我，力学可相济。学诗规《风》、《骚》，岂必求相似。赝鼎原逼真，举世皆称伪。拟古不明变，终为龌龊士。试看古诗人，风骨各有异。酸咸随厥宜，宁有同一味。吟诗淡生涯，莫作名山事。敝帚亦自珍，幸得勿中弃。友生每私我，我自不宜世。碌碌本无奇，嗜痂得君辈。甘苦且共谕，此中可暂寄。”所论自为有见。然拟古固非，不学占而徒恃才锋，自矜创获，亦未见其可。入乎古而出乎古，斯可矣。又《学诗不进愤而成篇呈梦苕盦师》云：“诗向诗中求，所得宁是诗？杜陵破万卷，昌黎百世师。下笔动神鬼，灵气万古垂。天特假以鸣，彼哉敢自私？我生二十载，谗谗耽华词。小技子云薄，壮夫所不为。流品况卑卑，恐受大雅讥。家国遍荆棘，未忍捩眼窥。古有文字狱，今日岂良时。《风》、《骚》意尽失，曹魏亦就衰。扶遥ㄅ万风，何当上天池？文章期载道，歌哭赖有谁？苦心镂肝肾，徒贻后贤嗤。踯笔三叹息，古人久我欺。”一起二句，是实在语，作诗者不可不知。然初学之人，学既不充，诗之源流体制，亦未究心，则正当向诗中去求，不得好高骛远，徒为大言以自欺也。

一七五、武进顾生时，去秋初从余学诗，颇能自抒性灵。《友人召我饮》云：“友人召我饮，谈笑飞羽觞。酒能朱我颜，酒且涤我肠。百忧飞天外，神游出八荒。归来浑不觉，转亲衾与床。一醉换一梦，醉重梦亦长。安得日买醉，物我两相忘。”

一七六、王生先献，自海南不远千里至国专求学，良为难得。有诗一卷，多愁苦之音，殆别有身世之痛耶？《病中书感》云：“秋尽江南落日昏，异乡谁与问寒温？支离病骨吾惊我，寂寞孤灯影吊魂。入世情如霜后月，还家梦断海南村。青衫检点曾何有？半是愁痕半泪痕。”“入世”二句，极似黄仲则“名心淡似幽州日，骨相寒禁易水风”一联。

一七七、瑗仲自与予合刊《二仲诗》后，久不作诗矣。近年掌教光华、大夏两大学，著述忙，教授忙，更无暇及此。顷示予题咏诸作，皆七绝，神态逼肖其师沈寐叟，亟录之。《题吴了却摹古三种》云：“南碑无过《鹤铭》书，骨重神寒写不如。何意隔江吴处士，虚拳能探古人初。”“吾亦曾摹落水前，江波无际悟忘筌。较量分寸名姝失（瓶庐语，）吟与先生证墨缘。”（以上二首《瘗鹤铭》）“谁拨云封七百年？摹来笔意总翩跹。仙人上法通三世，此是书家兜率天。”（《经石峪全刚经》）“号盘疏逸孕云峰，拓大能窥法乳从。此是《意翁》真秘语，方圆以外见犹龙。”（《号季子白盘》）《为陈师柱尊题唐师茹经试卷手卷》云：“披卷能窥天地心，（试题有《民受天地之中以生解》。）嗟麟叹凤两沉吟。西溪何似西河水？（茹经先生居无锡西溪。）洙泗风流若可寻。”“兴起真堪百世师，（试题有《子路为百世之师说》。先生有句云‘子路为兴起之师’。）门墙何幸立多时。亦思藤面伽陀乞，历历园林绕梦丝。（茹经先生园林楹帖皆手书，作涪翁体。”）《为金松岑题路金坡蜀中山水图》云：“乞取夔巫一角青，前身合是此山灵。何当更画峨眉月，（图中独无峨眉。）常照先生野史亭？（松岑方修通志。”）茹经师老年失明，用西河事比附西溪，尤妙。《题沈寐叟师与方伦叔手册为方重采》云：“平生风义同韩孟，简流转照海桑。今日姚家埭南过，忍看灯火卫生堂。”“海上逢君剧感哀，寒潮曾送两翁来。低徊酬唱当年地，已是昆明劫后灰。”《题梁星海赠寐师陈兰甫墨菊水仙扇为慈护丈》云：“傲枝劲叶墨痕深，貌得泉明不死心。移向水仙花畔住，青天碧海映孤襟。”《为张贞用题山居图》云：“桃花源水已无津，却画溪山奇幅巾。著个扁舟应更好，少风波处稳垂纶。”

一七八、虞山诗派，自牧斋、二冯以来，宗法西昆，摘艳薰香，末流之弊，太尚涂泽，文胜于质。近时如张丈璚隐、徐少逵、黄摩西、孙希孟诸家，皆学玉溪，[C043]恙与余，亦未能免此。杨云史好谈唐人，近梅村而不近牧斋，要其哀感顽艳，仍是虞山诗人本色。近百年中，能为清真朴老云山韶之音者，独一沈石友先生。而汪丈启东（佑南）继之，虽成就不大，而专尚性情，一味白描为不可及。余以乙丑岁，识丈于伯舅沈企棠先生座上，纵论古今诗人得失，大相契。自后相见必谈诗，语汩汩不知倦。及余客海上，诗筒来往，亦未尝少疏。丈诗初由剑南入，晚年好学韩，喜为长篇七古，有作必以示余，必强之摭其利病而后快。丈为人处世和而论诗严，其自为诗然，衡他人诗，亦无不然，一字未安，必断断然争。乡人多目为狂。丈虽自负其七古，要于平淡处学韩，究不能得韩之髓。余独重其近体短篇，时有佳语耐寻味。丈诗之足以传后者，倘在此而不在彼欤？丈诗名《山泾草堂集》，凡六卷，刊于壬申之冬，余既为序之。其后尚屡有改窜，其不苟如此。今录其最胜者入《诗话》。《夏夜追悼》云：“倚枕何曾入睡乡，追思往事九回肠。耽书数问经中字，伴读烦添坐上香。老父在堂时念汝，小儿瞻像始知娘。炎蒸易触当年景，辗转翻嫌夏夜长。”五六以淡笔写苦语，不忍卒读。《过方塔寺访昔奇上人》云：“寺废能恢复，经营屋几重？鸟喧争聚塔，僧老不支筇，丈室安留坐，金山话旧踪。凉风秋八月，相约过中峰。”《二月二十四日登吴山》云：“陡绝吴山顶，登临意自豪。午晴收海气，春泮足江涛。烟火成香市，天风卷客袍。全城如指掌，始觉置身高。”三四酣足。《夏夜》句云：“露浓浮叶疑沾雨，云薄如纱不掩星。”对句胜出句。《自谢桥至王市途中漫赋》句云：“野鸟营巢村树稳，行人借径麦田斜。”“行人”七字，无人道过。《塔山谒迁虞始祖墓》句云：“守冢人来犹旧姓，题碑字蚀在何年？”有情致。《闲居》句云：“不逐浮名心早淡，但求省事梦能甜。”“甜”韵七字有味。《游北郭》句云：“樵担蝉联争入市，山家鳞次自成村。”对工妙，境地尤合，非至吾乡北郭者不知。《卧起》句云：“叶经蚕食还舒绿，花受蜂攒不减红。”二句有讬奇，微嫌命意略同。《感时集杜工部句》云：“四海犹多难，高官皆武臣。江山如有待，龙虎未宜驯。将恐曾防寇，阴谋独秉钧。西南背和好，消息苦难真。”“群盗尚如毛，边心此日劳。将军专策略，奴仆且旌旄。战哭多新鬼，游魂贷尔曹。愿闻哀痛韶，百里见秋毫。”此为袁氏窃国时作，不难于集锦之天衣无缝，而难在句句切合时事。《秋夜》句云：“蚊将敛迹难成市，虫不停声误作钤。”《冬夜对月》句云：“凝成水骨风逾峭，行近天心月较迟。”《春游》句云：“日怜麦短因回暖，风惜花秾不放颠。”《秋兴》句云：“庭蕉展绿还宜雨，邻桂分香不借风。”以上数联，风致略同。《幽居》句云：“斜雨壁偏湿，顺风窗自关。”眼前景，道来却新颖。《养疴》句云：“细参药品防医误，远汲山泉待仆还。”得养疴之神理。《石梅小憩》句云：“苔经雨绿还缘石，叶耐霜红未脱柯。”“耐”字原作“恋”，萧丈谷士所改也。《晚秋泛舟山塘》句云：“活水澄清能见底，好山蕴借不嫌平。”此二语徐少逵以为丈自状其诗。《五十述怀》句云：“懒于家事频劳妇，淡到名心未显亲。”“诗删浮艳存真性，语敛锋芒守钝根。”此四语自状最真切。《岁暮书怀》句云：“隙地自浇挑剩菜，晴窗细检读残书。”风格近樊榭。《初夏游破山寺》云：“一路绿阴浓，遥闻古寺钟。山深疑伏虎，涧破不藏龙。来访径中竹，回看墙外峰。偶同僧入定，尘梦醒重重。”五六二句，璚隐丈以为盛唐风格。

一七九、曩年为《近代诗评》，评同邑孙师郑曰：“鬻技钤医，自翔圣手。”虽嫌刻薄，却是公论。师郑见之大不恽，然不知余为如何人。其后汪丈启东刊《山泾草堂诗》奇赠师郑，上有余序文。师郑乃移书汪丈曰：“钱某既为君作序，当必素识，究为何如人？读其文，知为健者。然即不喜余诗，何至形诸笔墨乎？”汪丈乃告以钱某系翁文恭之外甥孙，楞仙先生之孙，与君亦有间接之关系。盖师郑为文恭之门人也。师郑得书后爽然。尔时余颇悔之。顷见汪国垣所撰《光宣诗坛点将录》，以师郑为专一把捧帅字旗地健星险道神郁保四，为一百零八员之殿，与余所见略同。把捧帅字旗，妙不可言。师郑自榜日诗史阁，固以民国以来诗史第一人自讠羽者也。

一八○、汪国垣《光宣诗坛点将录》，大致尚切合，惟其文词了无生气，为诗话之变相。持较铁云山人《乾嘉点将录》，瞠乎后矣。杨[C043]恙劝余重作，近乃戏为《近百年诗坛点将录》，可与汪作互参。

一八一、顷见金丈松岑所主编之《文艺捃华》中，载有吴江范烟桥（镛）所撰之《诗坛点将录》，仅三十八人，未能全部配合。中有甚贴切者，如及时雨陈石遗，玉麒麟王晋卿，智多星金松岑，入云龙张豫泉，大刀靳仲云，豹子头杨云史，霹雳火田星六，双鞭路金坡，扑天雕许际唐，小旋风高吹万，镇三山夏癯禅，均妙。点余为“小李广花荣”，受之有愧耳。惟中有一人，余不敢赞同，为赛仁贵徐某。某诗，无一首不抄袭，赐以“赛仁贵”之衔，如何消受得起？不如于“鼓上蚤时迁”、“白日鼠白胜”二人择一处之，则当矣。

一八二、论诗尚阀阅，古人所同慨。清初闽人魏宪眩┨《诗持》，罗列名流，而独不及朱竹宅。竹姹有诗曰：“近来论诗专叙爵，不及归田七品官。”为此君发也。盱衡当世，诗道益卑，黠者至以是为纳交名公贵人，猎取功名之具。欲为诗界中留一乾净土，不得不排斥此辈。

一八三、人境庐诗，论者毁誉参半，如梁任公胡适之辈，则推之为大家。如胡步曾及吾友徐澄宇，以为疵累百出，谬戾乖张。予以为论公度诗，当着眼大处，不当于小节处作吹毛之求。其天骨开张，大气包举者，真能于古人外独辟町畦。抚时感事之作，悲壮激越，传之他年，足当诗史。至论功力之深浅，则晚清做宋人一派，尽有胜之者。公度之长处，固不在此也。

一八四、今日浅学妄人，无不知称黄公度诗，无不喜谈诗体革命。不知公度诗全从万卷中酝酿而来，无公度之才、之学，决不许妄谈诗体革命。

一八五、公度《岁暮怀人诗怀》陈乙山工部云：“珠江月上海初潮，酒侣诗朋次第邀。唱到招郎《吊秋喜》，桃花间竹最魂销。”潘丈兰史（飞声）《在山泉诗话》载李子虎（长荣）广文一诗云：“碧天初露海初潮，白玉阑干紫玉箫。唱到招郎《吊秋喜》，十三儿女亦魂销。”二诗字句略相同。子虎名辈在公度先，不当袭黄。然公度亦氵非袭人者，殆下笔适然相同耶？招郎者，南海招铭山（子庸）大令，以土音作歌，创制粤诬，俗名《解心》。《吊秋喜》，讴中名曲也。

复一、乙亥五月，公度先生从弟由甫、遵庚访余梁溪讲舍，畅谈公度生平，并示以年谱上之材料。公度随薛叔耘使欧时，余伯父念劬（讳恂）公使亦参辎同行，谊属世交。公度生年为道光戊申，余生年亦戊申，而后一甲子。注《人境庐诗》，有此一段因缘在。

一八六、由甫言：公度一生虽未大用，而有关家国之重，诗特余事。颇自负其五古，以为可颉顽杜老，而意景之深邃新异处则突过之。然此乃时代使然。七言则差逊云。其为诗也，必先搜集材料，然后下笔。庚子之变，欲为一长篇古诗，名曰《拳团篇》，长拟万言，欲为空前所未有。材料已搜集，惜未成篇。其手定之《人境卢诗草》，最终篇为《李肃毅侯挽诗》；其下《寄题陈氏青庐》及《病中纪梦述寄梁任公》两章，则由甫所增入。以陈梁二氏，与公度之关系特深也。

一八七、《人境庐诗草》，以《感怀》诗起，诗中述洪杨平后，清室中兴事；以《李肃毅侯挽诗》终，则以肃毅一身，系晚清安危之局，肃毅亡而清运亦终矣。编诗之起讫如此，盖隐以诗史自居。

一八八、公度之才、之学、之识，在晚清人物中，极似郭嵩焘。郭氏仕宦，较达于公度，尝为巡抚矣，尝为公使矣，然终为一世所怪，不得行其志。公度之不得大用，人皆以为可惜。殊不知即能用之，亦未必便能行其志也。众人皆醉，虽有独醒，其将奈何？然公度虽不遇于时，而得肆其力于声诗，起一代之衰，公度之不幸乎？公度之幸也。

复二、《人境庐诗草》于宣统三年刊于日本。梁任公有致由甫书二通，录之，以见校刊时一段历史。第一通云：“由甫老弟：示敬悉，谨手校一过寄还。此中讠为误尚二三字，大约所校必不谬。即与原文不合，亦钞者笔误耳。其余有数处未敢自信者，一一批列眉端，请再一查原文为盼。每卷末写初校覆校名，极宜。（案原刊本每卷末写弟遵庚初校、梁启超覆校。）吾侪既附骥，且亦当负责任也。朱古翁所校之纸别批缴，其中有商及韵脚者，吾侪万无奋笔擅改之理，听之。又有所不安适，欲在该句下用一注云。△△按某字疑误，姑从抄本字样，公谓何如？此按语或用尊名，或用贱名，皆可。款式尚可观，惟书本之广袤大小，当略仿《范伯子集》。所留纸头纸尾宜加长，若近日上海各教科书式样。用不中不西之小册，则大不雅观也。又四周拟不用复线，改用稍粗之单黑线，请照第一叶所改之式，何如？墓志拟将铭词再改，改日当奇上。题签当照写。匆匆敬覆，即请大安。启超顿首。八月十九日。”第二通云：“由甫老弟：风云日急，不得不行，校稿未完，遗憾无极。所余部分，望公留心覆勘一次，代我负责。大抵钞本不免讠为误，以意逆志，字字研擎磨，亦可以寡过矣。题签缴上，铭辞尚未改作，今更无余日，即用原文可也。次序则首遗像，次墓志目，足矣。今晚若得寸暇，终当草一跋耳。倚装匆匆，不尽所怀。启超顿首。九月十五日。”由甫曰：先生未归田以前所作诗，曾抄送陈伯严、范伯子、朱古微、曾重伯等阅过，对于诗中字句，略有商酌，但不多耳。任公书云朱古翁所校之纸有商及韵脚者，即指此也。

复三、公度《越南篇》一长五古，集中不载，见于梁任公《饮冰室诗话》。近见《岭南学报》四卷二期中载此诗，附有其孙延武跋语曰：“先祖《人境庐诗草》手定稿本卷四，原有《越南篇》一首。大约系光绪十一年，先祖在美旧金山总领事任上，闻越南之丧失，感而作此者。宣统三年家刻付梓时，不知何故，竟尔漏去此篇。兹特检出，先行刊载本报，以饷世之好先祖诗者。俟异日重刻时再行补入《诗草》”云云。余案《饮冰室诗话》此诗题下注甲申二字，则为光绪十年也。由甫曰：先生《诗草》刊行时，系据最后之写定本，末列有此篇。未知抄时漏去，或自行删去，不敢决。余谓此诗指斥高宗，词甚激烈，故先生最后定本毅然删去，以免贾祸，必非漏去也。《过安南西贡有感》第三首用意相同，而词较和缓，故未删耳。

复四、公度《南汉修慧寺佛塔歌》，有木刻单行本，其侄之骏及由甫同注，刻于光绪庚子，今已无从觅得。由甫处仅存一部，曾假阅一过，所注极详。

复五、公度诗受曾文正之影响至大，集中用文正诗处颇多。余注公度诗，皆举出之。此外颇濡染于定，其迹未化。

复六、北平文化学社出版之《人境庐诗草》校点本，校点者为高崇信、尤炳圻。书中插以丰某之画，不伦不类，伧俗已极。有原刊本中本不误，而高尤二人强作聪明，改之使误者。如《乱后归家》“蓬辣”二字，系地名，而改“辣”为“棘”。《早行》诗“残月在树啼乌声”，“乌”字不误，而加按语云：乌疑鸟误。《乌之珠歌》“卧瓜吾仗”，本不误，而从古直说，改“吾”为“五”。《游箱根》诗“枝撑”二字，本杜诗，而改“枝”为“支”。《纪事诗》“戏马台”本不误，而改为“马戏台”。《春夜招乡人饮》“太章实亲见”奉不误，而改“太”为“文”。《拜曾祖母李太夫人墓》“剑儿大父旁”本不误，而从古直说，改“剑”为“敛”。《寒食》诗“霏霏红雨花初落”，本不误，而加按语曰：“红”疑“江”误。《自香港登舟感怀》“徙倚”二字不误，而改“徙”为“徒”。《锡兰岛卧佛》“重译”二字不误，而改“译”为“驿”。《放歌用前韵》“归来归来兮菜香饭熟茶余睡觉独自语，京华北望恋恋北斗星”，此凡两句，于“语”宇断句，而校点本分为三句，于“觉”字断句、“华”字断句，“觉”字下加按语曰：觉下疑脱平字。《己亥杂诗》“屡将游约诳猿鹤”本不误，而改“约”为“钓”。《五禽言》“泥滑滑，泥滑滑，北风多雨”。此本三句，而校点本分为两句，以“泥滑滑泥”四字连读作一句，于此诗末句“泥滑滑”下，妄增一“泥”字，加按语云：原本遗此“泥”字。其幼稚不通至此。而吾家叔父玄同先生尚为之题封面，殆未加捆阅耶？

一八九、金丈病鹤（鹤翔），倚声当家，诗饶韵味。同邑黄摩西、沈石友，江山刘子庚、绍兴诸贞壮、淳安邵次公，皆与之游。平生所为诗千余篇，殁后叔远丈属余删去十之一，张丈璚隐复删去十之五，刊为《病鹤诗稿》四卷。七律最工，《悼亡》三首之一云：“平昔哀言亦惯听，最难临死复叮咛。一А香土依慈魄，三寸桐棺足委形。世乱明知生亦赘，情长莫怨鬼无灵。欲言未竟声难辨，童稚何知尚涕零。”（中二联为临终絮语，耳不忍闻，至今酸声犹在焉。）《牡丹下独饮》云：“看过梅花未五旬，贫家何福贮浓春？抽毫特为修芳史，剪彩曾经宠寿辰。红泪只缘连夜雨，朱颜疑对去年人。商量再启樱桃宴，深恐番风又换新。”“十年惯作江湖梦，岁岁花期负酒樽。自解牢愁酡醉脸，还凭歌咏唤春魂。故园伴我庸非幸，芳国称王岂妄尊。独恨相逢太迟暮，杨花如雪压烟村。”《倾刻》云：“顷刻夔龙集凤池，风扶宝座引朝仪。黄旗自展堂堂阵，白水空要旦旦辞。既有丹心倾故主，岂无碧血殉当时？荣名天位同归尽，让与平淮树好碑。”此讽复辟之役也。《吊洹上》云：“忽忽饭未熟胡麻，一梦南柯枉自嗟。碎锦河山悲铸铁，大丹水火误流霞。虾蟆啼乱钩天乐，燕子飞还百姓家。挥尽新华宫女泪，玉床红断五时花。”“瑞说荆南献石龙，碧鸡金马显神峰。尊前空看千金剑，花底催残九乳钟。铁匮留名随逝水，铜台锁艳怅东风。剧怜费尽才人笔，劝进鸿文累万封。”《月湖》云：“湖中月色四时好，看到清秋独占多。红藕着花香自在，白鸥无梦夜如何？不磨西子梳妆镜，绝唱东坡《水调》歌。若问南朝桑海恨，比人凄绝是亘娥。”“歌”韵一联，字灵淡宕。《偕庵羹绪晓渡尚湖入丁家港，水冻不得前进》云：“芦外轻帆白似旗，水程霜气欲沾衣。冰坚嚼得船唇碎，风劲梳将石发稀。历劫湖山容我啸，忘机鸥鹭近人飞。岁寒天地晨星友，何处烟波觅钓矶？”“冰坚”十四字，前人未道过。断句如《北门》云：“白玉笋鞭翡翠豆，银丝萝卜象牙姜。”又云：“女妆都结蜻蜒辫，樵担犹挑蟋蟀盆。”裁对工巧，确是吾乡北郊风味。《西湖秋柳次渔洋韵》云：“枝高尽许留鸦队，柯秃犹能窟蚁王。”寓意深，琢句工。又云：“凉月偶来加拂拭，秋云时复与缠绵。”隽妙无匹。《和楔觞丈韵》云：“锄月为花留葬地，种蕉分绿别开天。”对亦工。

一九○、汉川徐澄宇（英），变风社社友，狂士也。于当世名流，无一不痛詈。尤恶甲骨文字，曾在沪主办《归纳杂志》，发刊三数期后，未见续出。论诗主玉溪，不喜近人为西江一派者。自著有《天风阁诗》，绝句较工，有晚唐意味。《故宫口占》云：“红衣谁倚玉阑干？细雨东风已暮寒。春染御河桥上绿，迎人芳草不堪看。”《象坊桥》云：“万条杨柳绿烟低，却倚东风尽向西。无限落花随水逝，春愁并是杜鹃啼。”《送慰九南归》云：“燕市黄尘日已曛，朔风归雁更纷纷。送君此去无它赠，千里江山万里云。”《金陵杂感》云：“艰难故步剧堪怜，岭海驰驱四十年。今日夜台成一梦，蒋山如黛为谁妍？”“拍遍胡笳拥黛愁，飘零书剑看神州。谁怜穷海归来日，泣对吴陵一片秋？”“家国飘零恨未穷，还凭粉黛慰幽衷。媚香楼上人如月，消受桃花扇底风。”“刁斗声惊万户秋，兴亡事变等云浮。却怜建业西风水，几送降帆出石头。”风格在牧斋阮亭之间。《芜词》七律八首，寄讬遥深，录其二云：“宏农姊妹总温柔，号淡秦浓各自由。从古门楣重生女，于今夫婿胜封侯。依风杨柳花争发，入水轻萍化未休。不信流光难暂驻，《霓裳》歌舞动高楼。”“天台艳侣又重遭，前度刘郎意自豪。已逗行云成暮雨，俄闻秾李代夭桃。湖中秋藕丝难断，水上文鸳梦枉劳。会罢瑶台成寂寞，红云低处彩云高。”诗中本事，所谓“宏农姊妹”、“夫婿封侯”、“前度刘郎”、“李代夭桃”、“文鸳梦劳”等句，已明点之，读者自索之可也。

一九一、澄宇夫人陈秀元（家庆）女士，湖南宁乡人，今日有数之女诗人也。其姊定元（家英），亦能诗。秀元于丁卯三月归澄宇，结璃于颐和园。澄宇即席有诗云：“银台金阙彩云端，缥缈天风下玉鸾。瑶岫望中横浅黛，琼楼胜处接高寒。花开连理宜仙苑，燕语双栖傍绮阑。修到三生双福慧，百年春好许同看。”秀元和之云：“小谪人寰意万端，赤绳珍重系飞鸾。为怜此日逢萧史，翻忆前身住广寒。三月春华长在手，百年心事笑凭栏。璇闺自有琴书乐，留取新诗取次看。”一时传为佳话。女士有《碧湘合诗词集》，词尤胜于诗。录其七绝《自谴》一首云：“悔从闽苑到人间，梦里依稀自往还。弱水他年如有力，愿浮花片返蓬山。”仙骨珊珊，纪阿男、王采薇不得专美于前矣。

一九二、陈伯英《秋据楼诗》，余前已论之。伯英复以续稿一册寄示，则风调犹昔，而境益清真，佳者可比江叔，仍录其佳句于此。《夕晖》云：“撼扉风自春来劲，斗酒人从乱后稀。”上句本义山，与范伯子“日光昼软来穿户，风力宵沉自打门”二句，构想略同，而沈雄不逮。《得家书知三月十四日举一女》云：“月轮欲满得婵娟，小祀张仙近十年。望久敢云男更好，时艰谁遣尔来前？”与叔《五月二十日生一女》诗，可谓异曲同工。《访张守彝》云：“难平肠角枒叉气，坐阅湖山破碎时。老去所期惟健饭，病中相见尚临池。”《访志周德斋偕》云：“人与白鸥同脱略，日寻翠竹一周旋。”《火车站童子》云：“不出乡间深羡汝，为谋升斗岂同余。”《重九》云：“客鬓恣情秋后白，家山着意梦中青。”《入梦》云：“万首陈诗收涕泪，满头晴雪了秾春。”俱佳。《论诗一首》云：“出世殊方感百端，那教秋菊嗣春兰。古来李杜苏黄辈，我作人间兄弟看。”颇顾视清高，然今日能为此言者多矣。伯英隽才，余甚望其不以故步自封，进而拓其境耳。
</div>
    <div class="pagination">
<a href="梦苕盦诗话_page3.html">上一页</a><a href="梦苕盦诗话.html">1</a><a href="梦苕盦诗话_page2.html">2</a><a href="梦苕盦诗话_page3.html">3</a><span class="current-page">4</span><a href="梦苕盦诗话_page5.html">5</a><a href="梦苕盦诗话_page6.html">6</a><a href="梦苕盦诗话_page7.html">7</a><a href="梦苕盦诗话_page8.html">8</a><a href="梦苕盦诗话_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
