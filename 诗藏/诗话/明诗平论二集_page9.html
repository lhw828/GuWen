<!DOCTYPE html>
<html>
<head>
    <meta charset="UTF-8">
    <title>明诗平论二集 - 第 9 页/共 235 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗平论二集 - 第 9 页/共 235 页</h1>
    <div class="content">　　尝闻昌黎言义肉耻庖宰清流以为殉国事听瓦解公心殊不肰投渊拟填海拜手书诀词字字寄忠蔼今身与后身。孤忠常不改。

　　又

　　亦有不义生权门缔瓜瓞亦有不义死。仓皇自引决彼生如陈尸。暴露未就穴彼死亦大惭鬼面犹带铁公生如霜严。公死如电掣君恩不敢忘。逆熖不可爇。至今秋池水。冷浸千年血。

　　△华淑

　　游石公（舟人过者辄呼石公石亦■〈口答〉肰响应）
　　登空明阁
　　荡舟消夏石公间湖山之观莫胜此矣
　　次韵和东坡戒杀诗
　　偶然作
　　命仆担慧泉酿酒

　　○游石公 【 舟人过者辄呼石公石亦■〈口答〉肰响应】

　　鲸鲵负水啸穴石空其中孤磴力排之飞流不敢通小者如蜂蛎。巨者潜蛟宫云乳滴幽翠镂剔疑鬼工巉岩相抱出仙斧劈一峒从上视其下。憍慑将无同偪侧事牵挽。坳窔或未穷。谽谺亦云妙。何况凌长空回风涌帆樯川谷响鸿蒙一苇缘山麓呼之曰石公。 【 径住老】

　　○登空明阁

　　四面撮层峯峯峯各献奇周遭截水势。中别如天池。缥缈案其后三山宛列眉右华左包山余峦悉郭之皎若花片生一阁中心垂 【 好景】 空云染绛碧散落成浮漪人烟突树起台榭隐迷离芙蓉落未半枫桕赭全披分窗餐秀响眺听忽潜移来兹属秋晦月雪想他时

　　○荡舟消夏石公间湖山之观莫胜此矣

　　圆湖比满月青山犹桂影 【 全幅洞庭大好手眼】 晴阴网轻澜深翠积遥岭濚洄柔橹前如鱼狎藻荇恋彼风柚香丹黄点妍倩潋滟自为村水气兼秋静突石挡高天蓨荴拨寒境终期宅此居一楼一舴艋。 【 处分安置得妙】 舴艋石公边。楼当消夏冷。竹木侍巾居烟霞叨簿领。 【 习语】

　　○次韵和东坡戒杀诗

　　莲芡亦有肉。蔬笋亦有汁。噉之不为奢。并以杜淫湿。淡泊养性灵非徒取自得。永怀育物念劝戒恒急急入寺听鸣鹅。临池观鬬鸭。生意欣满前。不以侑食羃。口腹累甚微厥族为之赤正使普度弘。无能起骨白。黾勉事空王犹嫌赘冠帻飞虫守龛灯。灯向飞虫泣。愿以大慈心。平彼饕餐缺相勉始家人相成在良客素心苟无昧。茗饮堪遥集。

　　○偶然作

　　藜藿苦不饱梁肉苦不饥苦乐一以分悠悠贮心脾豪门穴金粟簿计纷如丝穷檐获斗米惊喜犹自疑中人数畆家闭户傍。书诗幸无公私追筋骨安驽疲偃蹇灭名氏常畏官府知皇天久不雨嘉禾失耘耔五月望已赊。六月又如斯。水车堕鬼刦。翻戽无停时。喔喔闻鸠声。未见阴云滋且酌豆花下良朋息叹咨天苟念吾侪一雨赤非迟 【 朴处可追储王非字襞句绩者可拟　心甫】

　　○命仆担慧泉酿酒

　　酿事法非一择水其要图五里寒泉路深冬幸不枯苍头聚瓶盎担致轻修途吾观水变化俄顷成醍醐。先期觇气色候至香模糊家贫逢岁稔斗秫不为无仓卒友生至。咄嗟庶免沽。

　　△蔡维宁

　　早过邹滕
　　渡河
　　淮阴谣
　　关山
　　林屋梅花
　　石公看云
　　药州秋泛

　　○早过邹滕

　　落月借星照荒云带山起经过乱离后草木恐行李苍赤化鲸鲵将军功足纪野火动 【 兀】 阴风点点流青紫

　　○渡河

　　积雪不可渡。黄河天上头。风帆互向背。地天合一流。寒目走当中浊氷据上游鱼龙决波起众力争片舟冷沙注如雨狐狸灯外谋大野何澹澹。月色令人愁。
　　古直悲凉

　　○淮阴谣

　　王孙重一饭。贱卖淮阴鱼。无故大泽竭。此身亦为渔。且分乃翁羮。其矧以而葅。至今牙齿冷。不过屠儿闾。
　　机锋尖快而意调殊古

　　○关山

　　浑沌凿一门。形胜自开局山色不通行。天势若为朿。孤僧始鸣磬一雨江南绿
　　孤秀

　　○林屋梅花

　　燃灯昼雪天日月抱醉眠。洞中七日路洞口花开千。函文秘莫读吴王在时传仙人机枝花春风摇酒烟 【 口角轻妙不必有义不必可解】 餐雪种花人。都不见神仙。

　　○石公看云

　　石壁出天地数帆秋满湖看云不得食种药开榛芜。读书不识道。即理恒自诬贤愚乃一间夷险匪异涂我意欲富贵神仙不能无。山川屡更仆心发双踟蹰

　　○药州秋泛

　　月高大泽起帆满新天秋。 【 数帆与帆满各有佳处】 渔童鼓掌歌烟远仙人洲。仙人是吾家。子孙千白头芙蓉花发尽飞出双眠鸥

　　△阮大铖

　　入山柬缉汝玉式
　　徐巢友隐茅山偶来青溪闻酒熟遂还得氷字赋送
　　同子宁损之麦场夜坐偶成

　　○入山柬缉汝玉式

　　青山良可亲烟霜更交骛宁取耳目娱要识性情寓。系恋亦宜屏矧复堕忧妬敦悦心不违撰酌旨非误。于野获农谈开门识樵路。谁谓谣诼言。非我息机具。候净孤药存。林定百声赴高梁窥燕雀闲篱散鸡鹜古人意至时。去此不复顾。采薇兼采芝长谣入烟雾向谓不近情今始达其故

　　○徐巢友隐茅山偶来青溪闻酒熟遂还得氷字赋送

　　闻君卧溪阁自照溪上灯。高窗望三茆。月出星棱棱。梦中忆孤隺饥啄南涧氷忽接岩下书。遂曳还山藤。叩君胡为尔君意颇自矜笑指云峰尖。健犊聊可乘。梅花抱春瓮佳酿遂以登糟床滴香孔。气与兰蕙凝此信良不诬自我山中朋 【 高人幽事愈淡愈旨】 仙人有遗柏啖之身可腾晨采花露睎。夕睹松露升。万事谢机括。释饮夫何能。

　　○同子宁损之麦场夜坐偶成

　　白日照中野。风暄麦恒燥。老农勤刈获及此天气好。夜久星琅琅畼声出榆栲予亦偕予朋高吟响苍灏汨身烟海中肆志苦不早谈止乘夜凉潜历田间道屋角灯荧荧闲牛啮枯草

　　△卢世■〈氵隺〉

</div>
    <div class="pagination">
<a href="明诗平论二集_page8.html">上一页</a><span>...</span><a href="明诗平论二集_page4.html">4</a><a href="明诗平论二集_page5.html">5</a><a href="明诗平论二集_page6.html">6</a><a href="明诗平论二集_page7.html">7</a><a href="明诗平论二集_page8.html">8</a><span class="current-page">9</span><a href="明诗平论二集_page10.html">10</a><a href="明诗平论二集_page11.html">11</a><a href="明诗平论二集_page12.html">12</a><a href="明诗平论二集_page13.html">13</a><a href="明诗平论二集_page14.html">14</a><span>...</span><a href="明诗平论二集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
