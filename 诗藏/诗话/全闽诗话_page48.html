<!DOCTYPE html>
<html>
<head>
    <meta charset="UTF-8">
    <title>全闽诗话 - 第 48 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全闽诗话 - 第 48 页/共 51 页</h1>
    <div class="content">
宋叶尧蓂建溪人未第时乞灵于西干梦王者赐诗云十日阴沈雨皇都喜乍晴浪平龙角穏风细马蹄轻后南宫发榜之日乆雨乍晴果擢髙第（小草斋诗话）

九龙道士

宋济龙王庙在铁石洞口名九龙宋蔡襄守泉州时有布衣投谒自称宁化九龙道士顷忽不见取刺观之得诗一首逺逺青青叠叠峯峯峯真宰读书翁半空冷落髙宗雨一洞凄凉吉甫风溪隠豹眠寒雾露井凋凤宿旧梧桐九龙山下英雄气尽属君王宇宙中明年襄过谒庙亦答以诗宋时清流尚属宁化故谓寜化九龙道士也（闽书）

青衣童

宋王谘谘弟诰并读书福平山谘诰俱擢第谘尉古田诰令归善当兄弟读书是间时忽有青衣童指阶前桂云试同梅福寻真隠聊为东坡问故居后言皆验盖古田山梅福尝隠之而恵州东坡谪居在焉归善恵属也（闽书）

回仙

回仙岩在招贤里一石突起髙数十丈下创佛室有僧名秀者尝见一道人来游啖以笋朗吟毕以手画石作回仙岩三字而去其诗云天风扶我上崔嵬此是登临第二回长啸一声山谷应山灵知是道人来（罗源县志）

恵应庙神

邵武惠应庙神初封佑民公建中靖国元年建阳江屯里亦立祠事之士人江衍谒祠下夜梦往溪南之神宇闻歌声阍者止之曰公与夫人方坐白云障下调按新词汝勿遽进少选神命呼衍问曰汝得此词否衍恐惧谢曰世间那复可闻神曰此黄钟之锦纒绊也乃诵其词曰屈曲新堤占断满村佳气画檐两行连云际乱山叠翠水回环岸边楼阁金碧遥相倚栁阴低艳映花光美好升平为谁初起大都风物只由人旧时荒垒今日香烟地衍惊觉即录而传之然无有能歌者（异闻总录）

九鲤湖山

江西舒修撰芬孝亷时诣祠谒梦五宿无有题壁间去曰千里寻真意自虔五宵无梦见无缘神仙不识人间事归去挥毫作状元至莒溪假寐中梦一叟酬之曰千里寻真未作虔五宵无梦岂无缘神仙不泄人间事归去挥毫作状元（闽书）

邓朴予里人家阳逻尝祈梦于九鲤仙梦人吟曰蝴蝶花丛戏功名在竹间不省所谓已中正徳丁夘乡试简公霄者邑令也之鄂城阻雪过其家邓避不出公衔之后公以大中丞节镇浙省而邓方倅其属郡九月菊盛开蝴蝶满廨宇郡守张席集诸僚方讶候暖而军门牒下乃部民讼邓词也竹间简也方悟梦语即日挂冠（耳谈）

箕仙

箕仙之卜不知起于何时自唐宋以来即有紫姑之说矣今以箕召仙者里巫俗师即士人亦或能之大率其初皆本于游戏幻惑以欺俗人而行之既乆似亦有物凭焉盖游鬼因而附之吉凶祸福间有奇中即作者亦不知其所以然也余友人郑翰卿最工此戏万厯庚寅辛夘间吾郡瘟疫大作家家奉祀五圣甚严郑知其妄也乃诈箕降言陈真君奉上帝勅命専管瘟部诸神令即立庙于五圣之侧不时文书下城隍及五圣愚民翕然崇奉请卜无虚日适闽狱失囚召箕书曰天网固难漏人寰安可逃石牛逢铁马此地可寻牢无何果于石牛驿铁马铺中得之名遂大噪逺近祈禳云集时有同事数人皆余友也余笑问之诸君亦自诧不知其何以中也洎数年诸君倦于应酬术渐不灵矣然里中儿至今不知其伪也（闽书）

福州西闗外转华庵壁上有箕仙诗一幅云绿云出洞又入洞白鹤上山复下山道人此日归何处云自无心鹤自还字体龙蛇飞动不类人工（闽小纪）

隆庆间闽屿有求箕仙者书一诗云赤甲依稀稀旧战屯斜阳衰草记家村千秋壁洒英雄血万岁堂开忠义魂成旅未能惭巻土车书犹喜正中原平生事业全无补自信身完天地恩问其姓名不答不知其何鬼也（小草斋诗话）

林玠

侯官林廷珪玠天顺壬午年二十领乡荐至成化乙酉弟廷玉瑭亦领荐同赴会试至鹅湖驿玠得疾瑭扶以归甫及门卒其魂郁不散家人每接之梦寐彷佛闻其声迹灵几闻器物或自动乃如紫姑神法置箕布灰于几箕辄自举遂令人扶之箕运不休就视则皆诗文也别父母有句云如今我已终天别何计能酬寸草心别兄弟云鸿鴈层云怜只影池塘芳草忆残春别妻云寄言与尔无他说节义氷霜不可虚赋书楼极目云清风揺动砚池云飞鸿点破江山影观莲云呼童泛饮酒对此红芳倾若人巳仙去此花空自馨作文赠序凡七十余首家人次以成编自名之曰静庵遗玉序之有曰玉之体虽藏于山而其徳自弗冺焉盖以自况也初箕动成文之时亲友临者毛髪竦竖乆之则答问如平生矣如是年余乃巳塘后为御史提学南畿语人如此而其妻守志果不虚氷霜之戒云（双槐岁抄）

吴师禹

成化中侯官吴师禹结屋呉屿每月夜载酒呼渔翁十数辈酣饮髙歌至嘉靖间吴巳物故士人张君寿者舟泊吴屿忽上流一翁荡浆而歌曰蓼香月白醒时稀潮去潮来自不知除却醉眠无一事东西南北任风吹君寿刺舟与语翁曰我吴师禹也邀君寿至其家酒行复赋诗云世路无媒君莫悲开阑看取牡丹枝姚黄魏紫俱零落能得春风有几时夜阑就寝旦觉乃在丛莽中所赋诗笺触手成灰矣（明诗综）

永福溪鬼

侯官唐澞微时泊舟永福溪夜闻二鬼共语一鬼吟诗曰随波逐浪滞孤魂白骨沈沙漾水痕几寸柔肠鱼啮断不闗今夜听啼猿又一吟曰饥乌随我棠棃道雨打风吹棃树老寒食何人奠一巵髑髅戴土生春草既复相谓曰明日铁帽生至当得代矣明日澞候之果有戴釜济者澞苦挽之且告之故得止至夜二鬼复语曰今日铁帽生乃为唐参政所救奈何唐闻大喜遂请道士作章度鬼越数日坐斋中彷佛见二人来谢后果官至参政（闽小纪）

董槐

闽董槐者万厯间人也能文强记十七而殁父母伤之甚槐遂形见能为母护汤药他人间亦见之后殡于里之龙山墓树往往虫啮成字或蚁缘土为字皆成诗句末必云行仙董郎其诗有云原南原北绿如烟万啭干娇鸟可怜撷得榆钱盈两袖春风散买自年年又云垄头流水树头莺断续声低月又明谁道泉扄无晓日阳台无比夜台清又云薜萝未拟裁衣服跃冶何曽入梦思萤乱夜空猿鸟寂山前长坐月西移如此甚多后三年蚁于坟上作董郎升化四字自后絶无诗矣（闽小纪）

莘七娘

莘七娘五代时人从夫征讨夫没于明溪乡七娘葬焉而即居于明溪七娘死合夫葬人莫之灵也明溪者延汀接境要道是有巡检司驿驿左七娘葬处一夕客假馆驿中夜闻吟诗声甚悲客惊异使反之再诵琅然其词曰妾身本是良家女幼习女工及书史笄年父母常爱怜遂使良人作鸳侣五季乱离多冦盗良人被命事征讨因随奔逐道途间忽染山气命丧夭军令严肃行紧急良人命没难收拾独将骸骨葬明溪数尺孤坟空寂寂屈指经今二百年四时絶祀长萧然未能超脱红尘路妾心积恨生云烟达旦客语邻并书其词壁间去自是乡人构室墓前祀之祷祈响应每有草冦攻掠屡获神助宋嘉定中勅封惠利夫人复加福顺夫人相传六月十一日为神诞自宋元迄今士庶虔恭赛飨毋敢少懈宋文天祥题庙诗曰百万貔貅扫虎狼家山万里受封疆男儿若不平强敌死愧明溪莘七娘（闽书）

石真妃

罗源紫霄岩有二女神号石真妃灵显颇着二妃者罗源徐公里石氏女也姊曰月华妺曰雪英皆有姿色涉书史五季末处州青巾贼作乱二女被掳义不受辱相继投河死宋时林孝子戅孙入山采樵遇二女明妆俨然肃入其家延茶久之吟咏闲雅月华有百尺潺湲探禹穴寸心皎洁付陶泓雪英有肉芝胜比莲花鲊甘露何如竹叶浓之句谓戅孙曰吾石氏女遭难而死上帝悯吾贞烈勅吾为火部曜灵真妃吾妺为水部风毒真妃封此岩为紫霄岩命吾主之俗呼曰石八娘岩是也君以孝闻今虽贫不久当贵已而相别送出戅孙回望无复人宇矣（涉异志）

紫姑

元至顺辛末间福建亷访使密兰沙求仙紫姑降笔云刀笔相从四十年非非是是万千千一家富贵千家怨半世功名百世愆牙笏紫袍今巳矣芒鞋竹杖任悠然有人问我蓬莱事云在青山水在天（坚瓠集）

某寺僧母

闽某寺僧某母年老窭无所归日止于寺之天王庙从其子乞食其子与约云每食时唤母一声须母应乃下食又须日织一草屦如是者三年一日织屦次闻唤云阿娘来忽随口出偈云呌一声来应一声应的就是本来人如今不用频相唤万丈寒潭彻底清顾谓其子曰无复须汝粥饭矣遂跏趺而逝（吹景集）

刘妙清

棘隠庵者宋女道人刘妙清所结白玉蟾记丹枢先生结庐五曲之奥扄户絶粒有女道人来诉所以求道之状遂歴试以恬淡清苦复语以风俗恶薄又言居岩谷之难女道人答曰粝粒可以糜敝纨可以衣藜藿可以餐榾柮可以煨但欲觅片地可以安茅茨无使雨我头无使霜我肌父母未生前寒暑何所思枯骨既火后无复可诉饥山中巳如此辨道亦所宜俄而道果成鸾鹤满空飞先生笑曰入道之易如穷猿投林叛道之易如游鱼跃涯汝能终始吾何幸焉于是亦作数椽附先生之庐名曰棘隠盖取何仙姑幽居山林间荆棘隠此身之句（武夷山志）

洪圣保

将军岩在濑溪上宋洪氏女名圣保者居之圣保和同志颂曰一个岩龛万物周尘中扰扰到无由侬家尽有居山意问着依前隔数州圣保居岩十余载年五十于惠安龙泉出家布衣一食或絶粒逾年皇佑季冬乡人夜深闻音乐声次早洁髪更衣而卒（闽书）

梦中宫女

福州士人李慎言字希古尝梦至一处水殿中观宫女戏球山阳蔡绳为之传叙其事甚详有抛球曲十余词皆清丽今独记两阕（梦溪笔谈）

予少从李慎言希古学自言昔梦中至一宫殿有仪卫中数百妓抛球人唱一诗觉而记得三首云侍宴黄昏未肯休玉阶夜色月如流朝来自觉承恩最笑倩傍人认绣球又云隋家宫殿锁清秋曽见婵娟扬绣球金钥玉箫俱寂寂一天明月照髙楼又云堪恨隋家几帝王舞裀揉尽绣鸳鸯如今重到抛球处不是金炉旧日香（侯鲭录）

董芸香

辛酉之歳十月既朢予与诸客游玉华洞酒既酣藉草而卧梦入一莎径行可百步许见一华表朱榜金书曰瑶华洞天予忆是必真仙之居因踪而入见宫殿一所金碧荧煌制度闲丽两观迥絶而门扄闭不可得入沈吟一絶云翠微台殿湿红云五粒髙松寄鹤羣银钥巳扄苔藓合不知何处寄茅君乃沿西墉而行墉外有流水一带夹岸植奇花美竹极清可鉴毛髪又多白石青蒲有一女奴青衣绀裳双鬟翠蛾据石矶而澣予方谛视女奴辍澣敛衣拜曰子非林郎耶妾之女郎待子久矣幸毋惜一往顾妾当为子通刺予惊愕唯唯女奴从一便门而入少顷出曰女郎倩妾请肃客予踵其武而入路经后苑奇卉异朩皆人世所无过冷然御风之馆道华萼葆光之楼至怡神亭亭西偏有天葩轩轩中码碯石几上有紫云端砚一方兔毫笔二枝玄圭一笏宣和洒金粉笺数幅书集一册颜曰霞光集女奴曰子姑止此予拱竢斯须女奴掖一女年可二八冠翠云之冠衣霞绡之衣姿容端丽精彩炫耀向予再拜予答礼巳延坐于西席女坐东席女奴以白玉瓯馈茶味极清芬茶罢予因前席请曰尘凡下士厕迹瑶宫敢请仙真姓字女曰妾之严父瑶华洞主葆素真君董其姓处点其字妾乃第三女小字芸香也严君阶列地仙职司文衡凡文人才子诗文佳者皆录于霞光集以备上帝观览妾尝观君之诗数十首其一鸟镜天净万花潭雨香与檄雨古坛暝礼星寒殿开之句尤为严君之所称赏是以知君姓字顷者严君巡视武夷洞天未归既荷见遇愿求雅作乃令女奴研墨捧笔以俟予谦让殊久乃挥翰书曰白玉仙源隔紫霞人间有路入瑶华绛囊倘示餐松诀长向天坛扫落花女子览诗笑曰佳则佳矣然子方以文章宦达扬名于世辟谷之事俟时至方可议耳乃援笔而和若不构思而诗立就曰天葩芳艳绚云霞自愧才非萼绿华待得尘缘收拾尽鳯笙同奏碧桃花予览毕忽闻铙吹之音阍者报曰真君归矣女子辞谢而逝予返出户犹坠万仞之渊而觉向视诸客犹枕藉未起予黙识其事而不敢泄既罢会夜宿耕礼轩追赋是事云赤栏鸟道挂云烟寤入瑶华小洞天尘念一萌仙境闭桃花流水自年年翌日避客闲游先迹履梦中所行之径宛然如故但阻一潭深不可测旁皆石径巉岩陟不可攀缘潭中有赪鲤数尾浮沈自若予曰古人尺素因鲤而传得非天假其便耶乃制一诗投之渊曰曽入瑶华洞里来天葩轩槛絶纎埃玉笙未奏青鸾曲山下碧桃空自开忽有双鱼衔笺而入如吹黍久见一蜡上浮有诗云天葩小院敞银屏鹊散天河逗客星欲识别来幽思苦晚峯长想黛眉青予览毕精神惚惚如失寻所得蜡笺乃一黄叶字亦寻灭缓步怏怏而归（鸣盛集）

王秋英

嘉靖中福清诸生韩梦云过石湖山见遗骸哀而掩之是夜宿蓝田书舎一丽人敛袵拜灯下曰妾王秋英字澹容楚人也父徳育元至正间以兵曹郎参军入闽妾从父之官遇冦投厓死荷君子厚徳惠及骼胔是亦宿世缘也遂定情焉生一子曰鹤算万厯癸已言尘缘巳尽挥泪而别诗曰两年欢会梦魂中聚散人间似转蓬歳月无情催去燕闗河有信寄来鸿剑沈延浦光终合瑟鼓湘灵调自工他日扁舟寻旧约夕阳疎影楚云东（明诗综）

韩生所遇女子曰王秋英能诗长篇短咏落笔数千言皆臻理致其咏某贞妇诗曰芳心未可轻行露髙节何须怨凯风其忆生云洞里仙人路不遥洞庭烟雨昼潇潇莫教吹笛城头阁尚有销魂乌鹊桥莫讶鸳鸾会有缘桃花结子已千年尘心不释蓝桥路信是蓬莱有谪仙朝暮云骖闽楚闗青鸾信不断尘寰乍逢仙侣抛桃打笑我清波照雾鬟诸篇为人所诵生始命赋万鸟鸣春即成四律今便以名集计十余巻（耳谈）

莆田女鬼

万厯初莆田有王太守良臣者筑园亭郊外且倾圯矣崇祯中邑诸生梁鼎钟假为学舎有女夜至自称太守女鼎钟与之定情逾三年一夕别去作诗以赠生曰侧侧复力力与君长叹息出入自苦愁单情还相忆（明诗综）

荔支神

福建官谭微之元符末出郊见一园荔支垂熟微之采食少憇树下朦胧中梦至一室美人盛服出迎携手而入饮间吟云妾身原在粤闽间六月南州始荐盘肉嫩色娇丹鳯髓皮枯棱涩紫鸡冠咽残风味清心渴嚼破天浆沁齿寒却忆当年妃子笑红尘一骑过长安（广异记）

鹑怪

蔡元长京既贵享用侈靡喜食鹑每预畜养之烹杀过当一夕梦鹑数千诉于前其一前致词云食君廪中粟作君羹中肉一羹数百命下箸犹未足羹肉何足论生死犹转毂劝君宜勿食祸福相倚伏观此可为饕餮而暴天物之戒（庚溪诗话）
</div>
    <div class="pagination">
<a href="全闽诗话_page47.html">上一页</a><span>...</span><a href="全闽诗话_page43.html">43</a><a href="全闽诗话_page44.html">44</a><a href="全闽诗话_page45.html">45</a><a href="全闽诗话_page46.html">46</a><a href="全闽诗话_page47.html">47</a><span class="current-page">48</span><a href="全闽诗话_page49.html">49</a><a href="全闽诗话_page50.html">50</a><a href="全闽诗话_page51.html">51</a><a href="全闽诗话_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
