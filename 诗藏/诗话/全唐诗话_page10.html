<!DOCTYPE html>
<html>
<head>
    <meta charset="UTF-8">
    <title>全唐诗话 - 第 10 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐诗话 - 第 10 页/共 12 页</h1>
    <div class="content">    《伤春》云：“酒醒乡关远，迢迢听漏终。曙分林影外，春尽雨声中。鸟思江村路，花残野岸风。十年成底事，羸马倦西东。”
    昌符，字梦，登咸通四年进士第，历尚书郎。
    《北梦琐言》云：“咸通中，前进士李昌符有诗名，久不登第，常岁卷轴，怠于装修。因出一奇，乃作婢仆诗五十首，於公卿间行之。”其间有诗云：“春娘爱上酒家楼，不怕归迟总不忧。报道那家娘子卧，且留教住待梳头。”又云：“不论秋菊与春花，个个能︿空肚茶。无事莫教频入库，没名闲物要些些。”诸篇皆中婢仆之讳，浃旬京城盛传，是年登第。与夫挑杖虚靴，事虽不同，用奇即无异也。
    ○李山甫
    咸通中，数举进士，被黜。依魏博乐彦祯幕府。因乐祸，且怨中朝大臣，导彦祯子从训伏兵杀王铎，劫其家。尝有诗云：“劝君莫用夸头角，梦里输赢总未真。”讥执政也。巢寇之乱，翰林待诏王遨者，北游在邺，山甫遇于道观，谓曰：“幽兰绿水，可得闻乎？”遨应命奏之。曲终潸然，曰：“忆在咸通，玉亭秋夜，供奉至尊，不意流离至此也。”山甫赋诗曰：“幽兰绿水耿清音，叹息先生枉用心。世上几时曾好古，人前何必独г襟。”句未成，山甫亦自黯然，悲其不遇也。一本云：“情知此事少知音，自是先生枉用心。世上几时曾好古，人前何必更г襟。致身不似笙簧巧，悦耳宁如郑卫淫。三尺枯洞七条线，子期师旷两沉沉。”
    《贫女》云：“平生不识绮罗裳，闲把荆簪益自伤。镜里应谙素貌，人间多是重红妆。当年未嫁还忧老，终日求媒即道狂。两意定知无说处，暗垂珠泪滴蚕筐。”
    国初高英秀者，与赞宁为诗友，辩捷滑稽，尝讥古人诗病云：“山甫《览汉史》：‘王莽弄来曾半破，曹公将去便平沉。’是破船诗。李群玉《咏鹧鸪》：‘方穿诘曲崎岖路，又听钩格磔声。’是梵语诗。罗隐曰：‘中鸡犬刘安过，月里笙歌炀帝归。’是见鬼诗。杜荀鹤：‘今日偶题题似著，不知题后更谁题。’此卫子诗也，不然安有四蹄？”
    ○钟离权
    刑州开元寺有唐钟离权处士二诗，其一云：“得道高僧不易逢，几时归去愿相从。自言住处连沧海，别是蓬莱第一峰。”其二云：“莫厌追欢笑语频，寻思离乱可伤神。闲来屈指从头数，得见清平有几人？”
    ○张道古
    昭宗时，拾遗张道古贡《五危二乱表》，黜居于蜀。后闻驾走西岐，又迁东洛，皆契五危之事，悉归二乱之源。因吟一章上蜀主，诗曰：“封章才达冕旒前，黜诏俄离玉座端。二乱岂由明主用，五危终被佞臣弹。西巡凤府非为固，东播銮舆卒未安。谏疏至今如尚在，谁能更与读来看。”
    道古，临淄人。景福中进士，释褐为著作郎，迁右拾遗。播迁之后，方镇阻兵，道古上《危乱疏》云：“只今刘备孙权，已生於世矣。”谪施州司户参军。后入蜀，王氏闻而憾之。乃变姓名，卖卜导江青城市中。建开国，召为武部郎中，至玉垒关，谓所亲曰：“我唐室谏臣，终不能拳跽与鸡犬同食，虽召必再贬。于死之日，葬我于关东不毛之地，题曰：‘唐佐辅补阙张道古墓’。后遇害，妻亦继亡，蜀主悯之，俾葬焉。郑叟在华闻之，有诗哭之曰：“曾陈章疏忤昭皇，扑落西南事可伤。岂使谏臣终屈辱，直疑天道恶忠良。生前卖卜居三蜀，死后驰名遍大唐。谁是后来修使者，言君力死正颓纲。”
    ○胡曾
    王衍五年，宴饮无度，衍自唱韩琮《柳枝词》曰：“梁苑隋堤事已空，万条犹舞旧春风。何须思想千年事，惟见杨花入汉宫。”内侍宋光溥咏曾诗曰：“吴王恃霸弃雄才，贪向姑苏醉绿醅。不觉钱塘江上月，一宵西送越兵来。”衍怒罢宴。曾有《咏史诗》百篇行于世。
    ○伍唐
    《寒食日献郡守》云：“入门堪笑复堪怜，三径苔荒一钓船。惭愧四邻教断火，不知厨里久无烟。”
    唐，唐末进士也。
    ●卷六
    ○韩定辞
    定辞为镇州王书记，聘燕帅刘仁恭，舍于宾馆，命幕客马延接。马有诗赠韩云：“燧林芳草绵绵思，尽日相携陟丽谯。别后{山}山上望，羡君时复见王乔。”诗清秀，然意在试其学问。韩于座酬之曰：“崇霞台上神仙客，学辨痴龙艺最多。盛德好将银笔述，丽词堪与雪儿歌。”座宾靡不钦讶。然亦疑银笔之僻也。他日，持燕帅之命，答聘常山，亦命定辞接于公馆。从容问韩以“雪儿”“银管”之事。韩曰：“昔梁元帝为湘东王时，好学著书，常纪忠臣义士及文章之美者。笔有三品，或以金银雕饰，或以斑竹为管。忠孝全者用金管书之，德行清粹者用银笔书之，文章赡丽者以斑竹书之，故湘东之誉，振於江表。雪儿者，李密之爱姬，能歌舞。每见宾僚文章，有奇丽入意者，即付雪儿叶音律以歌之。”又问“痴龙”出自何处？定辞曰：“洛下有洞穴，曾有人误堕於穴中，因行数里，渐见明旷，见有宫殿人物，凡九处。又见有大羊，羊髯有珠，人取而食之，不知何所。后出以问张华，华曰：‘此地仙九馆也，大羊者，名曰痴龙耳。’”定辞复问{山}山当在何处，曰：“此隋郡之故事，何谦光而下问？”由是两相悦服，结交而去。
    ○同谷子
    昭宗播岐，何后用事，有同谷子者，咏《五子之歌》，何后潜令秦王诛之，事未行而奔去。诗曰：“邦惟固本自安宁，临下长须驭朽惊。何事十旬游不反，祸胎从此召殷兵。”“酒色声禽号四荒，那堪峻宇又雕墙？静思今古为君者，未或因兹不灭亡。”“惟彼陶唐有冀方，少年都不解思量。如今算得当年事，首为盘游乱纪纲。”“明明我祖万邦君，典则贻将示子孙。惆怅太康荒坠后，覆宗绝祀灭其门。”“仇雠万姓遂无依，颜厚何曾解忸怩。五子既歌邦已失，一场前事悔难追。”
    ○沈彬
    彬，字子文，高安人也。天性狂逸，好神仙之事。少孤，西游，以三举为约。常梦著锦衣，贴月而飞，识者言虽有虚名，不入月矣。洪州解至长安，初举，纳省卷，《梦仙谣》云：“玉殿大开从客入，金桃烂熟没人偷。凤惊宝扇频翻翅，龙悟金鞭忽转头。”第二举《忆仙谣》云：“白榆风飒九天秋，王母朝回宴玉楼。日月渐长双凤睡，桑田歌变六鳌愁。翻箫管相随去，星触旌幢各自流。诗酒近来狂不得，骑龙却忆上清游。”第三举纳省卷，赠刘象一首云：“曾应大中天子举，四朝风月鬓萧疏。不随世祖重携剑，却为文皇再读书。十载战尘销旧业，满城春雨坏贫居。一枝何事於君惜，仙桂年年幸有馀。”时刘象孤寒，三十举无成。主司览彬诗，其年特放象及第。彬，乾符中值驾迁三峰，四方多事，南游岭表二十馀年。回吴中，江南伪命吏部郎中，致仕。
    彬诗有“九衢冠盖暗争路，四海干戈多异心”之句。
    ○周朴
    朴，唐末诗人。寓于闽中僧寺，假丈室以居，不饮酒茹荤，块然独处。诸僧晨粥卯食，朴亦携巾盂，厕诸僧下，毕饭而退，率以为常。郡中豪贵设供，率施僧钱，朴即巡行拱手，各丐一钱，有以三数钱与者，朴止受其一耳。得千钱以备茶药之费，将尽复然，僧徒亦未尝厌也。性喜吟诗，尤尚苦涩，每遇景物，搜奇抉思，日旰忘返。苟得一联一句，则欣然自快。尝野逢一负薪者，忽持之，且厉声曰：“我得之矣。”樵夫矍然惊骇，掣臂弃薪而走。遇巡徼卒，疑樵者为偷儿，执而讯之。朴徐往后卒曰：“见负薪，因得句耳。”卒乃释之。其句云：“子孙何处闲为客，松柏被人伐作薪。”闽有一士人，以朴僻于诗句，欲戏之。一日，跨驴於路，遇朴在旁，士人乃欹帽掩头吟朴诗云：“禹力不到处，河声流向东。”朴闻之忿，遽随其后，且行。士但促驴而去，略不回首。行数里追及，朴告之曰：“仆诗‘河声流向西’，何得言流向东？”士人颔之而已。闽中传以为笑。或曰：“晓来山鸟闹，雨过杏花稀。”亦朴诗也。
    “古陵寒雨绝，高鸟夕阳明。”句。“高情千里外，长啸一声初。”句。
    黄巢至福州，求得朴，问曰：“能从我乎？”答曰：“我尚不仕天子，安能从贼？”巢怒杀之。
    ○孙鲂
    润州金山寺，张祜孙鲂留诗，为第一。山居大江中，迥然孤秀，诗意难尽。罗隐云：“老僧斋罢关门睡，不管波涛四面生。”孙生句云：“结宇孤峰上，安禅巨浪间。”又曰：“万古波心寺，金山名日新。天多剩得月，地少不生尘。过橹妨僧定，惊涛溅佛身。谁言张处士，题后更无人。”鲂夜坐句云：“划多灰渐冷，坐久席成痕。”沈彬曰：“此田舍翁火炉头之作尔。”
    鲂，南昌人。唐末郑谷避乱归宜春，鲂往依之，颇为诱掖。后有能诗声，终於南唐。鲂父，画工也。王彻为中书舍人，草鲂诰词云：“李陵桥上，不吟取次之诗；顾凯笔头，岂画邪常之物。”鲂终身恨之。
    ○王易简
    易简，唐末进士。梁乾化中及第，名居榜尾，不看榜，却归华山。寻就山释褐，授华州幕职。后召入拜左拾遗，及辞官归隐，留诗一绝曰：“汨没朝斑愧不才，谁能低折向尘埃。青山得去且归去，官职有来还自来。”及再召，为郎，迁谏垣台阁三十年，归华山，十年而终。
    ○范摅之子
    吴人范摅处士之子，七岁能诗。《赠隐者》云：“扫叶随风便，浇花趁日阴。”方干曰：“此子他年必成名。”又吟《夏日》云：“闲生不雨，病叶落非秋。”干曰：“惜哉，必不享寿。”果十岁卒。
    ○郑叟
    郑徵君为诗，皆淫靡，迥绝嚣尘。如《富贵曲》云：“美人梳洗时，满头间珠翠。岂知两片，戴却数乡税。”有《咏西施》云：“素面已云妖，更著花钿饰。脸横一寸波，浸破吴王国。”又七言《伤时》云：“帆力劈开沧海浪，马蹄踏破乱山青。浮名浮利过于酒，醉得人心死不醒。”又《题霍山秦尊师》云：“老鹤玄猿伴采芝，有时长啸独移时。翠娥红粉婵娟剑，杀尽世人人不知。”又《偶题》：“似鹤如一个身，不忧家国不忧贫。拟将枕上日高睡，卖与世间富贵人。”又《思山咏》：“因卖丹砂下白，鹿裘怕惹九衢尘。不如将尔入山去，万是千非愁杀人。”又《景福中作》云：“闷见戈匝四溟，恨无奇策救生灵。如何饮酒得长醉，直到太平时节醒。”又《招友游春》云：“难把长绳系日乌，芳时偷取醉工夫。任堆金璧摩星斗，买得花枝不老无。”又《山居》云：“闲见有人寻，移庵更入深。落花流涧水，明月照松林。醉劝头陀酒，闲教孺子吟。身同外鹤，断得世尘侵。”又诗云：“冥心栖太室，散发浸流泉。采柏时逢麝，看忽见山。夏狂冲雨戏，春醉戴花眠。绝顶登望，东都一点烟。”又诗：“不求朝野知，卧见岁华移。采药归侵夜，听松饭过时。荷竿寻水钓，背局上棋。祭庙人来说，中原正乱离。”
    ○僧子兰
    《太平里寻兵部裴郎中故宅》云：“不语凄凉无限情，荒阶行尽又重行。昔年住此人何在，空见槐花秋草生。”
    ○僧灵澈
    生於会稽，本汤氏，字澄源。与吴兴诗僧皎然游。然荐之包吉李纾，以是上人之名，由二公而。贞元中，游京师，缁流嫉之，造飞语，激动中贵人，侵诬得罪，徙汀州，后归会稽。元和十一年，终於宣州。
    刘梦得曰：“诗僧多出江右，灵一导其源，护国袭之，清江扬其波，法振沿之。如么弦孤韵，瞥入人耳，非大音之乐。独吴兴昼公，能备众体，澈公承之。至如《芙蓉园新寺诗》曰：‘经来白马寺，僧到亦乌年。’《谪汀州》云：‘青蝇为吊客，黄犬寄家书。’可谓入作者阃域，岂独雄於诗僧间耶？”
    《九日和于使君思上京亲故》云：“清晨有高会，宾从出东方。楚俗风烟古，汀州草木凉。山情来远思，菊意在重阳。心忆华池上，后容鸳鸯行。”
    ○僧灵一
    《新泉诗》云：“泉源新涌出，洞澈映纤。稍落芙蓉沼，初淹苔藓文。了将空色净，素与众流分。若对清宵月，冷然梦里闻。”刘长卿和云：“东林一泉水，复与远公期。石浅寒流处，山空夜落时。梦阑闻细响，虑澹向清漪。动静皆无意，惟应道者知。”
    高仲武云：“自齐梁以来，道人为文者多矣，少有入其流。一公乃能克意精妙，与士大夫更唱递和，不其伟与？‘泉涌阶前地，生户外峰。’则道猷宝月，曾何及此。”
    灵一，大历贞元间僧也。
    《酬皇甫冉西陵见寄》云：“西陵潮信满，岛屿没中流。越客依风水，相思南渡头。寒光生极浦，落日映沧洲。何事扬帆去，空惊海上鸥。”
    《溪行即事》云：“近夜山更碧，入林溪转清。不知伏牛地，潭洞何纵横。曲岸烟初合，平湖月未生。孤舟屡失道，但听秋泉声。”
    《重还宜丰寺》云：“再寻招隐寺，重会宿心期。樵客问归日，山僧记别时。野阴远甸，秋水涨前池。勿谓探形胜，吾今不好奇。”酬皇甫冉以下三章，姚合取为《极玄集》。
    《酬皇甫冉将赴无锡于门寺赠别》云：“湖南通古寺，来往意无涯。欲识门路，千峰到若耶。春山子猷宅，古木谢敷家。自可长偕隐，那云相去赊。”
    《宿天柱观诗》云：“石室初投宿，仙翁幸见容。花源随水远，洞府过山逢。泉涌阶前地，生户外峰。中宵自入定，非是欲降龙。”
    ○僧清江
    《病起》云：“身世足堪悲，空房卧病时。卷帘槐雨滴，扫室竹阴移。已觉生如梦，那堪寿不知。未能通法性，讵可见支离。”
    ○僧广宣
    王起於会昌中放第二榜，宣以诗寄贺曰：“从辞凤阁掌丝纶，便向青领贡宾。再辟文场无枉路，两开金榜绝冤人。眼看龙化门前水，手放莺飞谷口春。明日定归台席去，原上共陶钧。”起和云：“延英面奉入春闱，亦选工夫亦选奇。在冶只求金不耗，用心空学秤无私。龙门变化人皆望，莺谷飞鸣自有时。独喜向公谁是证，弥天上士与新诗。”时刘梦得元微之皆和之。宣与梦得最善。
    退之有《广宣上人频见过诗》云：“三百六旬常扰扰，不冲风雨即尘埃。久惭朝士无裨补，空愧高僧数往来。学道穷年何所得，吟诗竟日未能回。天寒古寺游人少，红叶窗前有几堆。”
    ○僧法振
    《赵使君生子ㄧ日诗》云：“毛骨贵天生，肌肤玉雪明。见人空解笑，弄物不知名。国器嗟犹小，风姿望亦清。抱来芳树下，时引凤凰声。”
    ○僧皎然
    僧皎然一日尝於中抒思，作古体十数篇，求合韦苏州，韦大不喜。明日，献其旧制，乃极称赏云：“何不但以所工见投，而猥希老夫之意？人各有所得，非卒能致。”昼大服其鉴裁之精。
    《同裴录事楼上望》云：“退食高楼上，湖山向晚晴。桐花落万井，月影出重城。水竹凉风起，帘帷暑气清。萧萧独无事，因见莅人情。”
    皎然《诗式》著偷语诗例云：“如陈后主诗：‘日月光天德’，取傅长虞‘日月光太清’，上三字语同，下二字义同。”偷意诗例云：“如沈期诗：‘小池残暑退，高树早凉归。’取柳浑‘太液沧波起，长杨高树秋。’”偷势诗例云：“如王昌龄诗：‘手携双鲤鱼，目送千里雁。悟彼飞有，嗟此罗忧患。’取嵇康‘目送归鸿，手挥五弦。俯仰自得，游心太玄。’”《诗式》云：“诗有跌宕格二品，一曰越俗。其道如黄鹤临风，貌逸神王，杳不可羁。郭景纯《游仙》诗：‘左把浮丘袖，右拍洪崖肩。’鲍明远诗：‘举头四顾望，但见松柏繁。荆棘郁丛丛，中有一鸟名杜鹃，言是古时蜀帝魂。声音哀苦鸣不息，羽毛憔悴似人髡。飞走树间啄蚁，岂忆往日天子尊。念兹死生变化非常理，中心恻怆不能言。’二曰骇俗，其道如楚有接舆，鲁有原壤，外示惊俗之貌，内藏达人之度。郭景纯《游仙诗》：‘嫦娥扬妙音，洪崖颔其颐。’王梵志《道情诗》：‘我昔未生时，冥冥无所知。天公强生我，生我复何为。无衣使我寒，无食使我饥。还你天公我，还我未生时。’贺知章《放达诗》云：‘落花真好些，一醉一回颠。’卢照邻《漫作》云：‘城狐尾独速，山鬼面参覃。’氵屈没格一品，曰澹俗。此道如夏姬当炉，似荡而贞。采吴楚之风，虽俗而正。《古歌》曰：‘华阴山头百尺井，下有流泉彻骨冷。可怜女子来照影，不照其馀照斜领。’调笑格一品，曰戏俗。《汉书》云：‘匡鼎来，解人颐。’盖说诗也。此一品非雅作，足以为谈笑之资矣。李白《狂咏》：‘女娲弄黄土，搏作愚下人。散在六合间，若埃尘。’”
    《赋得猿啼送客三峡》云：“万里巴江外，三声月峡深。何年有此路，几客共г襟。断壁分垂影，流泉入苦吟。凄凄离别后，闻此更伤心。”
    ○僧文秀
    《端午诗》云：“节分端午自谁言？万古传名为屈原。堪笑楚江空浩浩，不能洗得直臣冤。”
    秀，唐末诗僧也。
    郑谷《喜秀上人相访》，有“他夜松堂宿，论诗更入微”之句。又《次韵秀上人长安寺居言怀》云：“旧斋松老别多年，香社人稀丧乱间。出寺只如趋内殿，闭门长似在深山。”又《重访秀上人》云：“展画长怀吴寺殿，宜茶偏赏溪泉。”又《寄题诗僧秀公》云：“灵一心传清塞心，可公吟后楚公吟。近来雅道相亲少，惟仰吾师所得深。好句未停无暇日，旧山归老有东林。吟曹孤宦甘寥落，多谢携筇数访寻。”秀，南僧也，而居长安，以文章应制，故谷《送游五台诗》云：“内殿评诗切，身回心未回。”
    ○僧栖白
    《中秋夜月》云：“寻常三五夕，不是不婵娟。及到中秋满，还胜别夜圆。清光凝有露，皓色爽无烟。自古人皆玩，年来更一年。”
    《哭刘得仁》云：“为爱诗名吟到此，风魂雪魄去难招。直教桂子落坟上，生得一枝冤始销。”
    ○僧无可
    《冬日寄僧友》云：“敛屦入寒竹，安禅过漏声。高杉残叶落，深井冻痕生。罢磬松枝动，悬灯雪屋明。何当招我友，乘月上方行。”
    《秋夜宿西林寄贾岛》云：“暗喧暮色，默思坐西林。听雨寒更尽，开门落叶深。昔因京邑病，并起洞庭心。亦是吾兄事，迟回直至今。”
    《秋日寄厉玄》云：“杨柳起秋色，故人犹未还。别离何自苦，少壮岂能闲。夜雨吟残烛，秋城忆远山。何当同一见，语默此林间。”
    《庐山寺》云：“千峰盘磴尽，林寺昔年名。步步入山影，房房闻水声。多年人迹绝，残月石阴清。更可求居止，安闲过此生。”
    《金州别姚合》云：“日日西亭上，春留到夏残。言之离别易，允矣道途难。山出一千里，溪行三百滩。松间楼月里，秋入五陵寒。”
    姚合《送无可往越州》云：“清晨相访门前立，麻屦方袍一少年。懒读经文求作佛，愿攻诗句觅成仙。芳春山影花连寺，独夜潮声月满船。今日送行偏惜别，共师文字有因缘。”
    ○僧怀
    秭归郡僧怀，不知何所人。乾宁初，知来识往，皆有神验。刺史于公以其惑众，系而诘之。乃以诗代通状云：“家在闽山西复西，其中岁岁有莺啼。如今不在莺啼处，莺在旧时啼处啼。”又诘之，复有诗云：“家在闽山东复东，其中岁岁有花红。而今不在花红处，花在旧时红处红。”守异而释之。详其诗意，似在海中，得非杯渡之流乎？（出《北梦琐言》。）
    ○僧可朋
    可朋，丹陵人。少与卢延让为风雅之交，有诗千馀篇，号《玉垒集》。曾题《洞庭诗》曰：“水涵天影阔，山拔地形高。”《赠友人》曰：“来多不似客，坐久却垂帘。”欧阳炯以此比孟郊贾岛。言其好饮酒，贫无以偿酒债。故时之。可朋自号醉髡。《赠方干诗》云：“月里岂无攀桂分，湖中刚爱钓鱼休。”《杜甫旧居》云：“伤心尽日有啼鸟，独步残春空落花。”《寄齐己》云：“虽陪北楚三千客，多话东林十八贤。”
    刘公《诗话》云：“有诗僧读洪州滕王阁诗，谓守者：‘诗总不佳，何不除却？’守曰：‘僧能佳乎？’即吟曰：‘洪州太白方，积翠满空苍。万古遮新月，半江无夕阳。’守异之。然南方浮图，能诗者多矣。予尝见可朋诗云：‘虹收千嶂雨，潮落半江天。’又云：‘诗因试客分题僻，棋为饶人下著低。’不减古人。”
    ○僧表
    《寒食诗》云：“寒食时看郭外春，野人无处不伤神。平原累累添新冢，半是去年来哭人。”
    ○僧贯休
    姓姜氏，字德隐，婺州兰溪人。钱Α自称吴越国王，休以诗投之曰：“贵逼身来不自由，几年勤苦踏林丘。满堂花醉三千客，一剑霜寒十四州。莱子衣裳宫锦窄，谢公篇咏绮霞羞。他年名上凌烟阁，岂羡当时万户侯？”Α谕改为四十州，乃可相见。曰：“州亦难添，诗亦难改。然闲孤鹤，何天而不可飞？”遂入蜀，以诗投王建曰：“河北河南处处灾，惟闻全蜀少尘埃。一瓶一钵垂垂老，千水千山得得来。秦苑幽栖多胜景，巴俞陈贡愧非才。自惭林薮龙钟者，亦得亲登郭隗台。”建遇之甚厚。建二年春，令诵近诗。时贵戚皆坐，休欲讽之，乃称《公子行》云：“锦衣鲜华手擎鹘，闲行气貌多轻忽。稼穑艰难总不知，五帝三皇是何物？”建称善，贵幸皆怨之。休与齐己齐名，有《西岳集》十卷，吴融为之序。卒死于蜀。
    “赤旃檀塔六七级，白菡萏花三四枝。禅客相逢只弹指，此心能有几人知？”石霜问云：“如何是此心？”休不能答。石霜云：“汝问我答。”休即问之，霜云：“能有几人知。”
    《春山行》云：“重叠太古色，花雨时。好山行恐尽，流水语相随。黑壤生红黍，黄猿领白儿。因思石桥月，曾与道人期。”
    《晚泊湘江怀古》云：“烟浪漾秋色，高吟似得邻。一轮湘渚月，千古独醒人。岸湿穿花远，风香祷庙频。只应谀佞者，到此不伤神。”
    《天台老僧》云：“独住无人处，松龛岳雪侵。僧中九十腊，外一生心。白发垂不剃，青眸笑更深。犹能指孤月，为我暂开襟。”
    《寒夜思庐山贾生》云：“山兄诗僻甚，寒夜更何为。觅句如顽坐，严霜打不知。石膏黏木履，崖栗落冰池。近见禅僧说，生涯胜往时。”
    《题峄桐律师禅院》云：“律中麟角者，高出尘埃。芳草不曾触，几生如此来。壑风吹磬断，杉露滴花开。如结林中社，伊余愿一陪。”
    《言诗》云：“经天纬地物，动必是仙才。竟日觅不得，有时还自来。真风含素发，秋色入灵台。吟向霜蟾下，终须神鬼哀。”
    《休粮僧》云：“不食更何求，自由终自由。身轻嫌衲重，天旱为民愁。供器谁将去，生台蚁不游。会须传此术，归去老林丘。”
    “讵是言休即便休，清吟孤坐碧溪头。三间茅屋无人到，十里松门独自游。明月清风宗炳社，夕阳秋色庾公楼。修心未到无心地，万种千般逐水流。”
    “心心心不住希夷，石室白发垂。惜竹不除当路笋，爱松留得碍人枝。焚香开卷生砌，卷箔冥心月在池。无限故人头尽白，不知头白更何之。”
    《古意》云：“乾坤有清气，散入诗人脾。圣贤遗清风，不在恶木枝。千人万人中，一人两人知。忆在东溪日，花开叶落时。几拟以黄金，铸作锺子期。”
    ○僧齐己
</div>
    <div class="pagination">
<a href="全唐诗话_page9.html">上一页</a><span>...</span><a href="全唐诗话_page5.html">5</a><a href="全唐诗话_page6.html">6</a><a href="全唐诗话_page7.html">7</a><a href="全唐诗话_page8.html">8</a><a href="全唐诗话_page9.html">9</a><span class="current-page">10</span><a href="全唐诗话_page11.html">11</a><a href="全唐诗话_page12.html">12</a><a href="全唐诗话_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
