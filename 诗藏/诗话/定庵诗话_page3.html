<!DOCTYPE html>
<html>
 <head>
  <meta charset="utf-8"/>
  <title>
   定庵诗话 - 第 3 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   定庵诗话 - 第 3 页/共 3 页
  </h1>
  <div class="content">
   欧阳文忠公以“昆体”（祥符天禧中，杨大午，钱文禧、晏元献、刘子仪为诗皆宗尚义山，号“西昆体”）浮靡雕凿，力矫之。其诗以气格为主，故言多平易疏畅，而风尚所趋，流于滑易，遂失其真。半山、山谷辈出，始归于遒链警策。叶石林举公诗如《崇徽主手痕》云：“玉颜自古为身累，肉食何人与国谋。”以为婉丽雄胜，字字不失相对。虽昆体之佳者，亦未易比，顾可以平易少之耶？公之于文亦如是。嘉礻右间知贡举，凡士子文之涉奇涩者，皆屏黜之。放榜后，平时有名如刘辉辈皆不与选，士论汹汹，诋公闱中与梅圣俞唱酬诗：“无哗战士街枚勇，下笔春蚕食叶声。”圣俞诗：“万蚁战时春日暖，五星明处夜堂深。”谓视士人为蚕蚁。自是礼闱不敢复作诗，然是榜得苏子瞻、子由昆仲及曾子固等，亦不可谓非得人矣。

唐诗赓和唱酬，有彼此不相谋，而所为诗乃如同时相与步韵和作者，亦一奇也。如刘中山《诗话》所举刘随州《余干旅舍》诗云：“摇落暮天迪，丹枫霜叶稀。孤城向水闭，独鸟背人飞。渡口月初上，邻家渔未归。乡心正欲绝。何处捣征衣。”张籍《宿江上馆》云：“楚驿南渡口，夜深来客稀。月明见潮上，江静觉鸥飞。旅宿今已远，此行殊未归。离家久无信，又听扌寿征衣。”不但用韵如次，即词意亦复极相似云。

江西派各诗家如谢无逸之富瞻，饶德操之萧散，皆不减潘老（欠临）之精苦。德操为僧后，诗更高妙。宋吕本中《紫薇诗话》尝举其劝本中专意学道诗云：“向来相许济时功，大似频伽饷远空。我已定交木上座，君犹求旧管城公。文章不疗百年老，世事能排双颊红。好贷夜窗三十盲人刻，胡床趺坐客蟠风。”

许彦周云：“诗话者，辨句法，备古今，纪盛德，录异事，正讹误也。若含讥讽，著过恶，诮纰缪，皆所不取。”又云：“人之于诗，嗜好去取，未始同也。强人使同己则不可，以己所见以俟后之人，乌乎而不可哉？”云云。辨句法等数事之外，宜增以正风尚，别伪体，发潜德，阐幽光；虽不可刺讥著恶，纠其谬，矫其失，奚为而不可者？不必强已以徇人，亦不能强人以从己。出己之所见，以质之今世后世，此物此志也。

谭浏阳《莽苍苍斋》诗，苍凉悲壮，非同时号能诗者所可及。除合刻之《戊戌六君子遗集》外，又与文及笔记合刊为“旧学”四种。其雅近老杜而无愁苦之音者，如《寄仲兄台湾》云：“孤悬沧海外，洲岛一螺轻。狂飓宵移屋，妖氛昼满城。依人工粲恨，采药仲雍行。所愿持忠信，风波险亦平。”末二语乃躬自蹈之而不能免也。悲夫！《出幢关渡河》云：“崤函罗半壁，秦晋界长河。”《崆峒》云：“隔断尘寰云似海，划开天路岭为门。”《江行》云：“渔火随星出，云帆挟浪奔。”均极苍凉沉郁之致。

近人陆昆圃（小云）《渡江》二首云：“趁晓开江举棹忙，金焦山色斗清苍。分明镜裹双螺髻，一是浓妆寻淡妆。”“四面冲飚激浪声，剪江斜渡片帆轻。算来不比人情险，如此风波尚可行。”末二语殊欠含蓄。然晚近人心所趋，固有如是者，亦可觇时会也。《诚斋诗话》载当时士夫相传有“人情似纸番番薄，世事如棋局局新。”又：“饱谙世事慵开眼，会尽人情只点头。”则近”《击壤》”“寒山”一派矣。

清林氅云廉访避台乱内渡，《谒江口郑氏庙》云：“海山苍莽水泱泱，二百年来旧战场。赐姓延平有遗庙，草堂诸葛尚南阳。”“望断燕云十六州，书生涕泪海边愁。重瀛缔造披榛昧，同抱东南半壁忧。”“扶襟海砦大王雄，富贵还乡不负公。凭吊沛中诸父老，登台如见旧‘歌风’。”此殆甲午之后，割弃台省，有凭吊苍茫之感。今则东北四省又继台而去矣！台湾与东三省、热河，皆设行省未久，昔也日辟，今也日蹙。虞伯生诗云：“不须更上新亭望，大不如前洒泪时。”今日之谓也。

王若虚《滹南诗话》，极推崇东坡，而力诋山谷，李越缦谓其拘滞未化，诚为知言。夫山谷蕾萃百家句律之长，究极历代体制之变，搜猎奇书，穿穴异间，作为古律，自成一家。虽只字半句不轻出，遂为诗家宗祖。（列克庄语）比之禅宗上乘，亦无娩让。东坡古体纵横排荡，而律诗往往不协轨度，任意挥洒，未可概为取则。山谷得老杜之格律，昌黎之骨髓，晚唐“西昆”之藻采遒链，综众长自成一体，非浮泛剽窃者所能望其项背。史称其自黔州以后，句法尤高，实天下之奇作。自宋兴以来，一人而已。其推尊甚至。至其夺胎换骨，点铁成金之说。原为初学入门者发，正不得以此少之也。

都少穆云：“昔人谓诗盛于唐，坏于宋，近亦有谓元诗过宋者，陋哉见也。”刘后村云：“宋诗岂惟不娩于唐，盖过之矣。”予观欧、梅、苏、黄、二陈至石湖、放翁诸公，其诗视唐，未可便谓之过，然真无娩色者也。元诗称大家必曰虞、杨、范、揭，以四子而视宋，特太山之卷石耳。方正学诗云：“前宋文章配两周，盛时诗律亦无俦。今人未识昆仑派，却笑黄河是浊流。”又云：“天历诸公制作新，力排旧习祖唐人。粗豪未脱风沙气，难诋熙丰作后尘。”都、方二君，皆博学多通，具正法眼者，其所言如此。冯己苍、王从之辈之晓晓喋喋者，可以已矣。升菴亦多苛责之论，如谓“山谷诗‘双鬟女弟如桃李，早年归我第二雏。’称子妇之颜色于诗句，以赠其兄，信笔乱道”云云。夫桃李不过比其青年浚发，如桃李尽在公门之类，岂必指其颜色。即此可知升庵之吹求矣。

明顾起纶（玄言）《国雅品》评杨用修、张愈光云：“世阀骏英，巍科雄望。嚼咀搜玉，咳唾成珠。其为诗，杨如锦城雪栈，险怪高峻；张如兰津天桥，腾逸浮空。故并锺山川之灵乎！”雪栈兰津，均就蜀滇山水为比。《卮言》又云（按谓《艺苑卮言》）：“杨乃铜山金埒，张乃拙匠斧凿，是议其未融化也。杨之‘罗衣香未歇，犹是汉宫恩’，‘石帆风外矗，沙镜雨中明’。又‘汀洲春雨搴芳杜，茅屋秋风带女萝’，‘夜夜月为青冢镜，年年雪作黑山花’。张之‘鸿雁不传云外字，芙蓉空照水中花’，‘铜柱蒹葭鸿雁响，铁城烟雨鹧鸪啼’。此例数篇，非雕饰曼语。往余在滇中，以吏局经高峣，一访升庵故墅，适至自泸，会于安宁曹溪精舍，留连信宿，其落魄不检，形骸放言，指据凿凿惊座，应是超悟人。张尝与启札神交，词多敦素，亦是恬雅人。后余过沅洲，慈溪冯公觞余督府，深怜之。杨之才器故博识，特好臧贬先辈，辄攻人沿袭之短，气象遂贬削矣。斯言其长者哉？”云云。论杨张诗格，未必悉合。末数言颇见升庵当时意气。《国雅品》标举明初七十余人，嘉靖以来亦五十余人。而不列竟陵、公安，亦徵微意。

李越缦评《中州集》，特举党承旨一首，喜其闲适清旷，前已录之。其诗与《吴礼部诗话》所举僧清壹《奇万先辈》诗同一旨趣。持云：“归从衡岳此身清，老校群书眼倍明。白屋有田供伏腊，青云无梦到公卿。频挑野菜招僧至，少着深衣入郭行。早岁自嗟行役远，失将诗律问先生。”又赵紫芝天乐《呈蒋薛二》《友》云：“中夜清寒入袍，一杯山茗当香醪。禽翻竹叶霜初下，人立梅花月正高。无欲自然心似水，有营何止事如毛。春来拟约萧闲伴，同上天台看海涛。”亦极萧散。第四句尤超妙。又宜兴吕声谐（士琦）《柴门》一律云：“柴门斜对太湖干，湖畔行金纵目宽。不雨帆樯还减没，无风烟水亦弥漫。就中高土多渔隐，自古神龙此郁蟠。七十二峰曾历篇，峰峰倒插白银盘。”用刘梦得诗“遥望洞庭湖水面，白银盘裹一青螺。”不亚于前二首。出之于陶器商人，尤不易得。

《升庵诗话》举郭舟《屋竹枝词》及《登太华山》二首外，又举兰廷瑞诗三首云：滇中诗人兰廷瑞，杨林人也。予过其家，访其稿，仅得数十首。如《夏日》云：“终日凭阑对水鸥，园林长夏似深秋。槐龙细洒鹅黄雪，凉意萧萧风满楼。”《冬夜》云：“枕上诗成喜不胜，起寻笔砚旋呼灯。银瓶取浸梅花水，已被霜风冻作冰。”《题嫦娥奔月图》云：“窃药私奔计已穷，藁砧应恨洞房空。当时射日弓犹在，何事无能近月中。”

林文忠公（则徐）《云左山房诗钞》，世不多见，律诗工切伉爽，其戍边之作，则劲气直达，音节高朗，最近有明七子。相传公戍新疆时，有《出嘉峪关》诗四首。其一云：“雄关百尺界天西，万里征人驻马。飞阁遥连秦树直，缭垣斜压陇云低。天山削摩肩立，瀚海苍茫入望迷。谁道崤函千古险，回看只是一丸泥。”其二云：“东西尉侯往来通，博望星槎笑凿空。塞下传笳歌《敕勒》，楼头倚剑接空同。长城饮马寒宵月，古戍盘鹃大汉风。除是庐龙山海险，东南谁比此关雄。”其三云：“炖煌旧戍委荒烟，今日阳关古酒泉。不比鸿沟分汉地，全收雁碛入遥天。威宣贰负陈尸后，疆拓匈奴断臂前。西域若非神武定，如何此地罢防边。”其四云：“一骑才过即闭关，中原回首泪痕潜。弃人去谁能识，投笔功成老亦还。夺得焉支颜色冷，唱残《杨柳》鬓毛斑。我来别有征途感，不为衰龄盼赐环。”

富顺宋育仁（芸仔）《问琴阁诗集》颇多清丽可诵者，如《湘舟夜月》云：“南浦清江月，潇湘万里情。故人隔天末，相望若平生。落木亭皋远，孤村驿水明。来鸿看不见，时听向南声。”《晓过徐州》云：“纵辔中原去，青山在马头。微云通泰岱，细雨过徐州。绿野垂天尽，黄河改道流。苍茫怀古意，凭轼望曹邱。”《湖南道中》云：“人去衡阳在雁先，更无消息寄幽燕。多情芳草随人远，如梦青山到马前。斑竹临湘哀穷窕，芙蓉出水自婵娟。连宵候馆当窗月，照我离家几度圆。”

曩见有近代诗家评语，不知何人所作，姑记于此，以质世之读诗者。“李越缦诗如漠廷老吏，不娩虞伯生。樊樊山诗如百战健儿，不娩萨都刺。王湘绮诗如人间五岳，气象光昌。邓弥之诗如天上七星，芒寒色正。易甫诗如伶俜妙伎，虽无贞操，不失丰神。郑太夷诗如空谷幽兰，虽乏富丽，殊饶馨逸。陈散原诗如金碧楼台，庄而愈丽。陈石遗诗如着花老树，丑中见妍。曾环夫诗如散花天女，雾鬓风鬟。谭壮飞诗如天外飞仙，时时弄剑。范伯子诗如饥凤悲时，孤麟泣遇；至其力能扛鼎处，又如垓下项王时歌徵羽。陈听水诗如入道老僧，避尘墨客；至其田园萧散处，亦复嗣音王孟，接响黄陈。柳亚子诗如凝妆闺秀，微逗春愁。林浚南诗如烈士中年，渐归秋肃。苏曼殊诗如江城玉笛，余韵荡胸。狄平子诗如半老徐娘，自饶风韵。金天放诗如临淮治军，旗垒变色。林琅生诗如木兰百战，归著云裳。”所评未必悉当，然智者见智，仁者见仁，固未可以方体论也。

丰润赵国华《江窗山水记》中各诗，洒落可喜，与吾友胡子贤相似，而雄浑过之。如《南游遥寄关中薛子》云：“拂衣半天下，年少薛先生。吾亦桑蓬志，今为笠纟散行。乱帆明月色，一雁大江声。遥指余抗酒，相思万里情。”《怀何子中州》云：“我长荆高里，君生古大梁。千秋尚伉慷，早岁各文章。一别匡山面，相思秋水长。信陵亭屺尽，何事苦还乡？”《闻孙石来下第》云：“中郎奄不起，焚尔峄阳桐。下笔人争弃，谈天客尽聋。簟无大力负，酒有老搜同。寂寞高楼晚，秋风渤海东。”《钱塘舟中怀莫大》云：“执手淮阴别，南来一叶萍。酒楼游子别，槎客几人星。江水自为白，墓山相与青。渔歌寒未断，惆怅不同听。”

唐人诗能曲尽恒情而不落俚俗者，如张籍云：“眼昏书自大，耳重觉声高。”“马从同事借，妻怕罢官贫。”窦巩云：“鬓发缘愁白，音书为懒稀。”耿泽云：“艰难为客惯，贫贱受恩多。”“家贫僮仆慢，宫罢友朋疏。”老杜云：“脱将末契托年少，当面输心背面笑。”“虚名但蒙寒暄问，泛爱不救沟壑辱。”贯休云：“口谈羲轩与周孔，履行不及屠沽人。”“稼穑艰难总不知，五帝三王是何物。”戎昱云：“风尘之土深可亲，心如鸡犬能依人。”语气颇卑，而用意沈痛入骨。宋人《击壤集》之外，石湖、诚斋常有此等句，薛季宣亦有“世味刀头蜜，人情屋上乌”二语。近代诗家如《巢经巢》之“家贫亲戚畏，官退比邻生”，周梅泉之“贫怯势交远，秋袭病躯先”，至如江叔、金亚匏两家，崎岖困苦，诗尤阅透人情矣。

武进管韫山侍御，文章气节，震衤暴一时。其八股文以单行见长，与其散文相似，惟诗不多见。《今传是楼诗话》载其《致袁子才毕秋帆》七绝二首，其品格已可概见。余但记其评诗数语，亦极清腴婉妙，略云：五言古诗，琴声也，醇至淡泊，如空山之独往。七言歌行，鼓声也，屈蟠顿挫，如《渔阳》之怒挝。五言律诗，笙声也，云霞缥渺，如鹤背之初传。七言律诗，钟声也，震越浑镗，似蒲牢之乍吼。五言绝句，磬声也，清深促数，想羁馆之朝开。七言绝句，笛声也，曲折缭亮，类羌笛之暮吹。

新昌胡漱唐诗御，以劾权要罢官归，有《七别诗》为都下传诵，余独爱其《别琉璃厂书贾》云：“十载困缁尘，闭门恒碌碌。捐俸求遗书，渐与书贾熟。书贾喜我来，延我入深屋。满架排牙签，光怪夺绮毂。《四库》所未收，别贮为存目。倾囊惬所求，不翅工择木。有时如居奇，秘笈韫高椟。百计赚之归，雇胥共钞录。荆妻颇安贫，随我餍裔粥。见我挟书回，相对眉暗蹙。徐徐进箴规，谓我无多禄。矫俗辞炭金，又弗贪馆谷。积此充屋梁，饥不果君腹。东家军校官，出门美裘服。西家秘书郎，趋走威僮仆。宦游当广交，胡独守敝簏。东西屋两头，列置逾万轴。人寿曾几何，白首难遍读。半部佐太平，自反毋乃缩。有子脱不贤，或竟委墙麓。旧学俗所嗤，榛莽翳白鹿。略诵新法规，升迁或可卜。我知妇言忠，虽忠却嫌冫卖。我知贾心贪，虽贪不嫌黩。行行厂东门，过门辄停毂。一颓时往还，咀嚼甘于肉。整装忽言旋，瞠若车脱幅。临行赠汝诗，戒汝毋炫鬻。有烛堪助明，有膏堪助沭。秘阁且重开，求售岂在速。不遇奥生，汝实未尝牧。海客从东来，辇金事搜蓄。夺我陆家庄，士族同一哭。宁为六丁收，慎勿资彼族。”

汉军旗辽阳杨子勤（锺羲）撰《雪桥诗话》十二卷，诗话中捃摭最富者。其书由采诗而及事实，由事实而详制度典礼，略于名大家，详于山林隐逸，而于满洲人物，甄采尤悉。凡世家英贤姓氏，奠系本蝶，徵事解题，昭然若亲见之。盖君本辽河旧家，隶籍尼堪，居京师者九叶，食德服畴，固宜其熟于京渖掌故，纪载详晰，亦犹刘京叔《归潜志》、元遣山《中州集》之意向已。论诗颇推重清初之朱、王、叶、沈，悉取正声，不甚扬袁、蒋、赵之流波。第名大家之作，已别有他书扬挖，而旗籍才难，又率皆平庸肤廓，求能推陈出新，自成一家者实少，故其书亦不甚行。惟君所著《圣遗诗集》，不乏俊逸之作，亦旗籍中佼佼也。

升庵谓李太白《梁甫吟》“手接飞猱搏虎，侧足焦原未言苦”，盖用《尸子》载中黄伯及莒国勇夫事，而杨子见、萧粹可皆不能注。今录其全文，《尸子》曰：“中黄伯曰：余左执太行之猱，而右搏虎。”又曰：“莒国有石焦原者，广五十步，临百仞之溪，莒国莫敢近也。有以勇见莒子者，独却行齐踵焉。”云云。按清乾隆中王琦（琢崖）辑刻杨于见、萧粹可、胡方辕三家注《太白文集》，已备引《尸子》全文，宝笏楼刊本载之甚明，何升庵尚谓杨萧皆不能注耶？

升庵博闻弹见，颇多创解。如谓“倚马”事乃桓温征慕容时，唤袁虎倚马前作露布，今人罕知。（按“倚马”事今人归之太白。）周伯弓《唐诗三体》以杜常《华清宫》诗为压卷，而引《宋史文苑传》、《范蜀公文集》证知杜为宋人。又杜诗云：“行尽江南数十程，晓星残月入华清。朝元阁上西风急，都入长杨作雨声。”解长杨非宫名，晓星之星原作风，与下句重字。又有作晓乘者，亦非。“亭亭昼舸系舂潭”一绝，乃唐郑仲贤诗，非宋张文潜诗。（升庵弟姚安太守未庵忄造引周美成《尉迟杯》注证知。）皆极精当。至解老杜之“舍南舍北”应作“社南社北”，引韦述《开元谱》云：倡优之人，取媚酒食，居于社南者呼之为社南氏，居于北者呼之为社北氏，杜甫诗系用此事。又谓《丽人行》中有“足下何所有？红蕖罗袜穿镫银”。岑之敬《栖乌曲》截去“明月二八”二句，添入“回眸百万横自陈”一句。李陵“红尘蔽天地”诗添入十二句。又“香云”“香雨”并出王嘉《拾遗记》，而引李贺、元稹之诗。又以卢象“云气杳流水”句，误为香字。米元章“六朝帆影落尊前”引作“六朝山色”，皆不免于疏舛武断也。

《今传是楼诗话》列诗有八病：一日平头，二日上尾，三日鹤膝。王元美谓休文拘滞，不免商君之酷云云，末引诗证。按沈约所举四声八病，各列有证诗，最为明晰。即一日子头，第一第二字，不得与第六第七字同声。如“今日良宴会，罐乐难具陈”，今罐皆平声。二日上尾，第五字不得与第十字同声。如“青青河畔草，郁郁园中柳”，草柳皆上声。三日蜂腰，第二字不得与第五宇同声。如“闻君爱我甘，窃欲自修饰”，君甘皆平声，欲饰皆入声。四日鹤膝，第五字不得与第十字同声。如“客从远方来，遗我一书札。上言长相思，下言久离别”，来思皆平声。五日大韵，如声、鸣为韵，上九字不得用莺、倾、平、荣字。六日小韵，除大一字外，九字中不得有两字同韵，如遥、条不同。七日旁纽，八日正纽，十字内两字叠韵为正纽，如不共一纽而有双声为旁纽。如流、久为正纽，流、柳为旁纽。八种惟上尾、鹤膝最忌，余病亦皆通。今之为诗，犯八病者，触目皆是矣。宜王元美之嫌其拘滞也。

或谓宋诗多质直而少含蓄，与其推宋，不如扬唐。余曰固也，唐诗蕴藉，有词尽而意不尽者，有词意俱不尽令人玩索自得者。温柔敦厚，本为诗家上乘，颅后之学唐者，不得其蕴藉之旨归，徒袭其空阔之窠臼，千篇一律，可彼可此。故不如宗宋以救其弊。傥学宋之精奥伉爽，更益以唐之蕴藉，斯善之善矣。陈石遗不云乎，自咸同以来，学者喜分唐宋，每谓某也学唐诗，某也学宋诗。余谓唐诗至杜韩而下，现诸变相，苏、黄、王、陈、杨、陆诸家，沿其波而参互错综，变本加厉耳。然必欲分之，亦自有辨。余尝叙王君树冉诗《续集》曰：人之言曰，明之人皆为唐诗，清之人多为宋诗，然诗之于唐宋，果异与否，殆未易以断言也。咸同以降，古体诗不转韵，近体诗不尚声，貌之雄浑耳，其敝也蓄积贫薄。翻覆只此数意数言，或作色张之，非其人而为是言，非其时而为是言，与貌为汉、魏、六朝、盛唐者，何以异也。此真抉近日诗家之弊矣。

李越缦论诗，极推崇大复、空同，而于公安、竟陵、松圆、子相亦多节取，非尽如吴修龄辈一概抹却也。吴县惠定宇徵君，四世传经，父半农居士于群经钻研甚深，有《礼说》、《大学说》、《春秋说》、《易说》等著，并工诗词。居郡城东禅寺，有红豆一株，相传为白鸽禅师所种，因自号红豆主人。诗词著有《红豆斋小草》、《咏史乐府》、《南个集》、《采尊集》、《归耕集》、《人海集》等，又有《半农诗徵》。其论诗谓唐音古淡一派，前贤隶为逸品，在神品之上。诗画本同趣也，予尝读前明徐昌谷、高苏门、杨梦山、华鸿山诗，萧然有超世出尘之想。右丞、襄阳历千百载以来，风流未沫，端赖诸公，然世人竞赏王李，不及高徐，惟西樵、渔洋二王，推赏此种，故为诗直入王孟之室。盖红豆家法，皆在新城，故其言如此。

魏默深诗，造语险峭凝链。如《出峡词》“千曲吝寸直，万刚逃一柔。每逢呀阖际，惟恐两崖闭”等句，读之心骇神悖。而集中闲适夷旷之作，正复不少。《嘉陵江中》二首云：“遥岑断烟去，近岸风榛寂。人行弧光内，鱼鸟尽深碧。天留清旷辉，娱此漂荡客。棹随云溯洄，梦与波崩积。空明引悟深，群动涵幽赜。绝碧入高云，何人凿崖石。毋乃遁世土，遗此太古壁。欲往从之游，石径绝行迹。”又：“夕与夕烟宿，晨共晨风发。胆声摇断梦，榜人语残月。栖禽浅崖起，宿雾前山合。遂令一苇水，淼若彭蠡阔。方从中流转，忽与孤屿绝。稍稍辨崖树，离离出江月。思归曷忘归，江霞归客。”皆极似元遗山《晓发石门渡淌水道中》及《铜次村道中》诸作。惜月字重押。

清乾隆间，海盐张宗冉所辑渔洋说部诗话三十种，以及文集、诗选中凡例之论诗者，分为六十四类，依次排纂，间附识所引元书出处，李越缦称其有功艺苑。惟复文太多，甚至有重见文字，相差仅数字不同，而亦复列再三。非有深言奥义，堪以绌绎校警，殊觉徒累篇幅。张君自谓宿曹县旅舍，梦渔洋来寤，自是益殚精渔洋著述，展转购藏，于讲诗话尤津津齿颊间，可知其用力之勤。渔洋论诗，最得正法眼藏，商榷正伪，辨别淄渑，辄能批却导窍，味彻中边。故海内向风，主诗盟坛坫者垂五十年。张君纂辑是书，尤举其于古诗五言七言分界，与平仄扬抑字例，为发前人所未发。今按《渔洋诗问》中答长山刘大勤（萧亭）问五言古七言古章法不同云：章法未有不同者，但五言著议论不得，用才气驰骋不得；七言则须波澜壮阔，顿挫激昂，大开大阖耳。又云：七古一韵到底者第五字须平声，以妨句弱似律句。要须句法字法撑得住，拓得开。又云：五、七言诗有二体：田园邱壑，当学陶韦；铺叙感慨，当学子美《北征》等篇。又云：五言绝近于乐府，七言绝近于歌行，五言难于七言，以字少最难浑成故也。皆极得诗家三昧。惟谓五言著议论不得，此自当相体为之。盖议论叙事，别是一体，非五言概不得著议论也。

纪文达（昀）督学闽中时，有《严江舟中》一绝云：“山色空蒙淡似烟，参差绿到大江边。斜阳流水推篷望，处处随人欲上船。”自谓系从朱子颖“万山”句脱胎而来。盖文达于乾隆丙子，扈从出古北口，见邸壁一诗，剥落过半，仅识“一水涨喧人语外，万山青到马蹄前”二语。迨壬午顺天乡试，纪文达充同考官，得朱子颖（孝纯），闱后投诗作蛰，则是联在焉。因叹针芥之契，似非偶然，而老辈之虚心风雅，为何如也。

邓州彭布政而述《初到滇池》诗云：“剑南风物值初秋，万里炎荒据上游。水下兰沧通大夏，山连葱岭接姚州。汉威远播姑缯塞，王爵新分峋町侯。况是《白狼》新作颂，铜标应过海西头。”为三桂未反以前作。颈联谓兰沧水通大夏，葱岭山接姚州，似于地舆不合。昔人咏滇中山水，以地涉鸯远，非耳目所常经，往往想像设词，大率类此。

高文良公（其倬字章之，奉天厢白旗）持才清隽，为旗籍中仅见之才。《随园诗话》、《筱园诗话》均盛称之。其《味和堂集》，嗣雅唐音，得诗人讽谕之旨。律诗清切，古体雄深。《今传是楼诗话》举其七律诗数首，其《白燕》二律，体物寓意，尤见匠心。中一联云“有色何尝相假借”，吟至此沈思未对，夫人至，代握笔曰：“不群仍恐太分明”。盖文良方抚江苏，与总督赵芸书（宏恩）不洽，赵每之，文良卓然孤立，喜愠不见于色，故有是语。语意双关，极其超妙。兹录其五言古体一首，以概其余。《南天门》云：“低从眢井底，仰蹑飞鳘背。豁然天宇开，升岭延胜概。连峰际沧碣，雄劲睨恒岱。右回包神京，左抗扼幽塞。溟涨拍天波，阵出万马队。”文良兄其佩，字且园，工书画，尤长指头画。曾任姚安知府。文良继配季玉夫人，又为绥远将军蔡毓荣女。平吴之役，毓荣与赵襄壮公良栋两路入滇，事平，调云贵总督。招徕流亡，建置衙署，纲目具举，祀名宦祠。文良以雍正元年由广西巡抚迁云贵总督，于滇缘分固不浅也。季玉夫人亦工诗，有《蕴真轩诗钞》二卷。其随任到滇时，有诗云：“滇南为先大夫旧莅之地，四十年后，余随夫子督滇，目击胜概犹存，而大人之墓有宿草矣。抚今忆昔，凄然有感，因得八长句，用志追思之痛。《辰龙关》云：‘一径登危独惘然，重关寂寂锁寒烟。遣民老剩头间雪，战地秋闲柳外田。闻道万人随匹马，曾经六月堕飞鸢。残碑犹志诸军勇，苔蚀尘封四十年。’《关索岭》云：‘山从绝域势遥分，天限西南自昔闻。烽静戍楼狐上屋，风喧古木鸟惊群。横盘石磴危通马，白裹松根倒看云。叱驭升平犹觉险，登临还忆旧将军。’《铁锁桥》云：‘结构飞梁迹尚存，藓碑遗字满埃尘。三垂铁锁晴虹挂，百叠江声战鼓沈。细柳营空云似幕，霸陵原静草如茵。临风一洒孤儿泪，不见题桥续后人。’《江西坡》云：‘西岭千重簇剑芒，曾麾万骑蓦羊肠。鬼灯明灭团青血，野冢荒凉种白杨。梦断层霄空漠漠，事随流水去茫茫。当年耆旧今无几，指点残山说战场。’《九峰寺》云：‘萝壁松门古迳深，题名犹记旧铺金。苔生尘鼎无香火，经蚀僧厨有蠢蝉。赤手屠鲸千载事，白头归佛一生心。征南部曲今谁是，胜有枯禅守故林。’《鹦鹉峰》云：‘鹦鹉峰前怅倚阑，思量遗事独长叹。红旗指处人迎马，白首归来雪满鞍。涧底波流如哽咽，寺门联额半摧残。岂知石上伤心笔，留与孤儿掩泪看。’《云南坡》云：‘荣枯浩浩海无边，名就功成自古传。白钹几过新驿路，赤磷曾篇旧山川。吴云已变如苍狗，蜀魄惟能化杜鹃。试看绛侯千户邑，应知懋绩在当年。’《谒祠》云：‘肠回百结泪如丝，一奠椒浆拜旧祠。箕尾已归应有处，音容何处杳难思。环旋故垒青山在，寂寞虚廊白日移。不谓霜凄云幻后，南人犹惜召棠枝。’”今地名已易，蔡祠亦久不存，而文良督滇时，距蔡任不过三十余年，所列庙宇名胜，已处处有荒凉颓废之概。可知三十年为一世，人事之不常如此。文良有《题征南图》四首云：“削平楚蜀靖南邦，独指搀枪竖节幢。但解孤城堪作冢，谁言万骑可横江。朱旗地亲麾阵，蛮甲齐山坐受降。南去光辉照行路，马前白铍一双双。”“横探沸海掣长鲸，旋许开牙领百城。满眼青磷新战血，一隅赤子旧编氓。身当方岳为霖雨，手挽天河洗甲兵。弓矢载豺虎尽，归来头白见升平。”“十载投荒海一涯，故关已入敢言迟。归云自恋初时岫，楼鸟犹惊已定枝。尔日封侯多部曲，当年屈指计安危。至今襄阳诸耆旧，犹记将军倚树时。”“马鬣封留漆水东，爰田已没旧楼空。藓碑遗字零星绿，战垒秋阳寂寞红。不夜人寰方白昼，无私天地自春风。且留粉本传孙子，好待他年写鄂公。”皆为蔡将军作。第三首即指蔡谪戍黑龙江未几召还事。蔡有从子蜒，字若璞，仕至尚书，亦能诗，有《守素堂集》。平生笃信佛法，著有《楞严会归》十卷，文良为之校刊。甘忠果公（文）亦有后人道渊，知名于时。

楚雄池龠庭司业生春与李即园明经、戴古村上舍、杨丹山司马、戴筠帆给谏，称“五华五子”，皆曾学诗于宋芷湾。龠庭值南书房凡五年。督学粤西，终日坐堂上，卷必亲阅，其佳者立奖勉之，成就甚众。卒于任。尝于恸湖之北，创榕湖精舍，延吕月沧掌之，以经义策论诗赋课士。临桂唐子实、刘莲丞，平南彭子穆，马平王少鹤，皆所选高材生。朱伯韩诗“寝门风义犹行古，岭表文章待起衰”，为子穆少鹤示池学使《挽诗》作也。（见《雪桥诗话》）

石屏张月槎侍御，先以翰编出守河南郡，行县过宜阳甘棠砦，补植棠十三本，以“芾棠”题集，一时属和者甚众。杭大宗句云：“发仓汲黯能持节，驱虎刘昆不设祠。”诸襄七宫赞诗云：“甘棠新补十三枝，今日畴赓召伯诗。君子须眉皆甚古，丈人清畏不镌碑。悬同合浦车争挽，岂必桐乡像设祠。他日辅轩问原隰，广基台榭几人知。”“能令望国封嘉树，总为风诗爱到今。郭璞樊光勤补注，白棠赤社想连阴。忘劳重整周行茇，听讼当年一片心。讵似漫无姜桂性，朱唇点缀不能禁。”

高文端公晋子书麟，为文定公从子，谧文勤。纶扉接武，麟阁图形，两世皆清谨厚重，以功名始终。乾隆五十五年，蒙自尹楚珍阁学壮图奏州县亏空，督抚派累，惟李世杰（书麟）独善其身，当时以为公论。楚珍奏上，令偕侍卫庆成往近省监查仓库，各省闻信挪移掩饰，致以陈奏不实罢官。后虽特召入都，卒予给事中衔，回滇侍母。王琴德诗：“已看直节标青史，更乞承欢奉彩衣。”亦深惜直言之难用也。二则俱见《雪桥诗话》。按尹公得罪后，以内阁侍读用，改补礼部仪制司主事，次年回籍。至嘉庆四年起用，始以给事中衔回滇，准其在籍奏事，时公已六十二岁。至嘉庆十三年，七十一岁，始终于里第。

袁渐西《后寰海诗》有云：“耻言农战竞文儒，《四库》椎轮智饰愚。始识诸城能识远，绝胜发难越髯朱。”自注：“开《四库》馆之议，刘文正公以为非当时急务，拟寝，笥河奏不下，而于金坛力持之。”按是时方际承平，纂辑群书，导扬国萃，未始不可。而诸城犹以为非当务之急，渐西亦许其有远识。盖文恬武嬉，已召乱萌，刘袁之意，殆在于此。今则疆字日蹙，内外交讧，张皇补苴，日不暇给，而乃亟亟于《四库》之付印，断断于善本之选刊，朝议野争，晓晓未已，使文正、忠节处此，又将何以为词耶？

潘孺初嘲袁渐西云：“不如逐伴归山去，长啸一声烟雾深。”盖以猿为戏也。袁答诗云：“援公剑术本粗粗，那得仙妹一起予。会使林深不可见，烟餐雾隐且胥疏。”嘲者无心，答者有意。果能烟餐雾隐，克践斯言，亦庶几明哲保身之道。惜其只托空言，终罹惨祸，“猿公”术浅，不能自全，悲夫！

世谓次韵始于白乐天、元微之，号“元和体”。然杨之《洛阳伽蓝记》载王肃入魏，舍江南故妻谢氏，而娶元魏帝女，其故妻赠之诗日：“本为箔上蚕，今为机上丝。得路遂腾去，颇忆缠绵时。”其继室代答诗，亦用丝、时两韵，是次韵非始于元白矣。特王妻闺阁之作，未播于时，元白则一时名士，流播词坛，故为诗家所宗尚耳。焦弱侯《笔乘》载《陈后主集》有《宣猷堂燕集》五言诗，与江总、陆瑜、孔范互相赓唱，其诗用韵，与所得韵先后正同。但韵以钩探，非酬和先倡，与后世次韵小异。

赵秋谷因演《长生殿》剧罢官，其《还山集寄洪防思》云：“垂堂高坐本难安，身外鸿毛掷一官。独抱焦桐俯流水，哀音还为董庭兰。”《鼓集赠洪防思》云：“颇忆旗亭画壁时，相逢各讶鬓边丝。早知才薄犹为患，正使秋深总不悲。”“吴越管弦君自领，江湖来往我无期。只应分付庭中鹤，莫为风高放故迟。”二诗情兼哀怨，不涉防思相累之迹。李审言《窳记》所载，仅此二首，然秋谷尚有七绝一首，与此同一旨趣。诗云：“牢落周郎顾曲新，管弦长对自由身，早知才地宜江海，不道清歌误却人。”

陈石遗诗老近有诗云：“偶沿东海人谈艺，猥使西江派拜嘉。”自注云：“日本博士铃木虎雄推余诗为江西派，实不然也”云云。先生虽不自承为江西派，顾提倡宋诗甚力。自其所著诗话及所选之《近代诗钞》出，海内之为同光体者，益复靡然向风。盖欲避俗、避熟、避肤浅，而力求沉厚清新，固非倡导宋诗不可。况先生所选近代诗，断自道光朝起，而是时之诗家，如祁寿阳、曾湘乡、何东洲辈，皆名高望重，以半山、山谷、东坡、后山诸家为祁向者。故宋诗之盛，非仅人力，亦风会致然也。《近代诗钞》首录《馒饥亭诗》一百二十余首，何东洲诗录至一百七十余首，曾湘乡诗亦录至数十首。其他如郑子尹、莫子及近代之散原、海藏、庵、乙盒，皆推挹甚至。其他如晚翠、映庵、拔可、贞壮、晦闻、诗庐、仁先、众异、宰平，宗宋派者，采辑甚备。而闽人录至数十家，以为宋诗最早而最多也。全钞三百余家，而滇人无一焉，以滇人之为宋诗者少也。先生诗话中，虽一再言无论为唐为宋，要取词必己出，意不犹人者，固舍塞诗莫属矣。于长庆体少钞，以其骨少肉多也。柏梁体少钞，以其词胜于义也。推陈出新，补偏救弊，先生其无娩今之宗匠乎。

今之作者，不摹仿古人，不易见长。摹仿古人，而纯肖古人，亦未为工也。必仿古而加以变化，自出机杆，始能克自树立。作文然，作诗亦然。昔与章太炎先生论近代作家，先生谓康南海、梁卓如皆作家。梁善变而失其故步。康始终不变，则胜于梁；然虽不变，而亦少进境。惟曾涤生善学古人，而亦善变，故其文章卓绝今古；书法不逮也。囊闻曾教其弟子张濂卿辈，恒举古人名篇，往复讽诵，熟练于心口间。迨一执笔为文，则音节笔仗自然与古欣合。有时或可寻其踪迹所自，有时并踪迹亦无可觅，但觉神与古会耳。今观曾之诗文集中佳作，信其言之不虚。如《金陵湘军陆师照忠祠记》摹欧阳文忠《集古录序》，此有迹可寻者也。如《祭汤海秋》文，自谓得之班、马、韩、柳诸家，则无迹可寻矣。其诗如《题毛西垣诗集后》、《送凌十一归长沙》等篇，逼肖山谷，（《陈石遗诗话》）此其有意摹拟者。若《寄刘孟容》、《送莫友芝》诸篇，取径杜韩，嗣响山谷，几于学古而化。文正一生嗜学，年跻六十，位至大学士、两江总督，功成名立，犹日必温习《通鉴》，暗诵古人诗文佳篇，恒恐遗忘，其日记中纪之甚悉，真可为读书则效，固不仅作诗一道。作诗须语语是古人胸次，却语语不是古人面目，所谓不向如来行处行也。姚姬传尝言圣人之学，至一化字而极，于诗文亦然。古来学《国策》者，何尝竟似《国策》；学《史记》者，何尝竟似《史记》。方望溪之文，学归震川，何尝竟似震川，盖化之也。不化不足以超凡入圣，得化字之妙，其于为诗也，思过半矣。

计甫草之言曰：“学诗必先从古体入，能古体矣，然后学近体。若先从近体入者，骨必单薄，气必寒弱，材必俭陋，调必卑靡，其后必不能成家；纵成家，亦洒削小家而已，许浑、方干之集是也。学古诗必无从五古入，次七言，次古乐府。乐府资其材料博且典耳，郊庙铙歌之类可不必拟，不如自为七言长篇。若屑屑摹古人格调，又—李沧溟矣。”其言可为学诗之法，亦谈诗诸家所未道及者。

王兰泉《雪鸿再录》亟称昆明孝廉陆艺、陆藻俱能诗，而艺尤工。艺字漱亭，藻字江萍。乾隆五十三年，兰泉由滇藩调江西，江萍撰五言五韵诗赠行。兰泉以乌目山人画册赠之。漱亭复作画扇赠行，题句云：“频年绘事率操觚，墨宝贻来胜佩珠。试仿耕烟清妙笔，满山风雨送行图。”昔人风雅相契，可为叹慕，视世之抗尘走俗、颂德歌功者，奚啻霄壤之别。
  </div>
  <div class="pagination">
   <a href="定庵诗话_page2.html">
    上一页
   </a>
   <a href="定庵诗话.html">
    1
   </a>
   <a href="定庵诗话_page2.html">
    2
   </a>
   <span class="current-page">
    3
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
