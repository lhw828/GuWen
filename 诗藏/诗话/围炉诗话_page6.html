<!DOCTYPE html>
<html>
 <head>
  <meta charset="utf-8"/>
  <title>
   围炉诗话 - 第 6 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   围炉诗话 - 第 6 页/共 7 页
  </h1>
  <div class="content">
   乐天之後，又有罗昭谏，安得不成宋人诗！
　　宋人词远胜于诗，诗话多词家事，应别辑为词话。
　　贺方回《望夫石》云：“亭亭思妇石，下阅几人代？荡子长不归，山椒久相待。微荫发彩，初日辉蛾黛。秋雨叠苔衣，春风舞萝带。宛然姑射子，矫首尘冥外。陈迹遂无穷，佳期从莫再。脱如鲁秋氏，妄结桑下爱。玉质委尘沙，悠悠复安在？”此诗力量，虽不及子美《玉华宫》，亦不让李端《古离别》矣。论者嫌其黏皮著骨，谓“微”下六句也，高识之谈。
　　韩子苍诗云：“汴水日驰三百里，扁舟东下更开帆。旦辞杞国风微北，夜宿宁陵月正南。老树挟霜鸣，寒花承露落毵毵。茫然不悟身何处，水色天光共蔚蓝。”吕居仁举此诗为学者法，然非唐人诗，以是死句故也。
　　唐诗之有远神者，宋人必加訾诋，直是末如之何！
　　唐诗之最下者胡曾、罗虬，终是唐诗之下者。宋诗之最高者苏、黄，终是宋诗之高者。宋人必欲与唐异，明人必欲与唐同。
　　义山诗被杨亿、刘筠弄坏，永叔力反之，语多直出，似是学杜之流弊；而又生平不喜杜诗，何也？
　　宋时江西宗派专主山谷，江湖诗派专主曾茶山。
　　杨诚斋云：“隆兴以诗名者，林谦之、范至能、陆务观、尤延之、萧东夫，皆有集。後进有张功甫、赵蕃昌甫、刘翰武子、黄景说岩老、徐似道渊子、项安世平甫、巩丰仲至、姜夔尧章、徐贺恭仲、汪经仲权、方翥。”乔读其所引者，皆有好句，颇带打油气。
　　姜尧章、范至能之温润，杨廷秀之痛快，萧东夫之高古，陆务观之俊逸，江西派不能及。
　　黄叔云：“陆放翁诗本于曾茶山，茶山出于韩子苍。”
　　宋人专寻唐人不是处，实于己无益。寻得唐人好处出，乃有益于己。
　　范希文《赠钓者》云：“江上往来人，尽爱鲈鱼美。君看一叶舟，出没风涛里。”宁让子美？
　　西昆诗尚有仿佛唐人者，如晏殊之“油壁香车不再逢，峡无迹任西东。梨花院落溶溶月，柳絮池塘淡淡风。几日寂寥伤酒後，一番萧索禁烟中。鱼书欲寄何由达？水远山遥处处同”。题曰《寓意》，而诗全不说明，尚有义山《无题》之体。欧、梅变体而後，此种不失唐人意者遂绝。此诗第三联云“寂寥”、“萧索”，则知次联乃是以丽景句出之，使不至于寒陋耳，非写富贵气象也。《吊苏哥》诗是刺宋子京，语甚温厚，得唐人法。
　　黄山谷事母至孝，洎贬黔南，不能将母。其《赠王郎》诗曰：“留我左右手，奉承白发亲。”《至赣食莲子有感》云：“莲实大如指，分甘念母慈。”赠官于京师久不归养者曰：“慈母每占乌鹊喜，家人应赋《з歌》。”子美送李舟诗曰：“舟也衣彩衣，告我欲远。倚门固有望，敛衽就行役。南登吟《白华》，已见楚山碧。何时太夫人，堂上会亲戚？”讥舟远游无方也。《三百篇》义于此求之。山谷古诗，若尽如《子瞻》二篇，将以汉人待之，其他只是唐人之残山剩水耳。留意锻炼，与不留意直出不同也。
　　山谷《猩猩毛笔》云：“爱酒醉魂在，能言机事疏。平生几两屐？身後五车书。物色看《王会》，勋劳在石渠。拔毛能济世，端为谢杨朱。”工炼得唐人法。“管城子无食肉相，孔方兄有绝交书”，乃其戏笔，而学宋诗者多仿之。
　　《隐居诗话》云：“山谷好取南朝人语之未经用奇字，缀辑成诗，故句虽新而不浑厚。”
　　吕居仁作《江西宗派图》，自山谷以降，列陈师道、潘大临、谢逸、洪刍、饶节、僧祖可、徐俯、洪朋、林敏修、洪炎、汪革、李钅享、韩驹、李彭、晁冲之、江端本、杨符、谢、夏倪、林敏功、潘大观、何、王直方、僧善权、高荷，合二十五人为法嗣。其中知名之士，诗句传世，为人所称道者数人。
　　子瞻之文，方可与子美之诗作匹，皆是匠心操笔，无所不可者也。子瞻作诗，亦用其作文之意，匠心纵笔而出之，却去子美远矣。
　　子瞻《煎茶》诗“活水还须活火烹”，可谓之茶经，非诗也。
　　诗须矜贵，“春宵一刻值千金”，岂可哉！
　　苏、黄以诗为戏，坏事不小。
　　读子瞻长篇文，惟恐其尽；读子瞻长篇诗，惟恐其不尽。
　　介甫云：“扶舆度阳焰，窈窕一川花。”唐人贵秀之句也。又有“水而北去，山靡靡以旁围。欲穷源而不得，竟怅望以空归”。又有云：“积李兮缟夜，崇桃兮炫昼。”皆非宋人能造之句。
　　李光忤秦桧，安置藤州，赠伴送使臣云：“马蹄惯踏关山路，他日重来又送谁？”左经臣送许少尹至白沙不及，作诗云：“短棹无寻处，严城欲闭门。水边人独立，沙上月黄昏。”皆唐人诗也。
　　宋僧道潜《临平道中》诗云：“风蒲猎猎弄轻柔，欲立蜻蜓不自由。五月临平山下路，藕花无数满汀洲。”清颖极矣，尚非唐诗，景中无意故也。其“数声柔橹苍茫外，何处江村人夜归“，”隔林仿佛闻机杼，知有人家住翠微”，皆佳绝。
　　许民表作《虞美人花行》云：“鸿门玉斗纷如雪，十万降兵夜流血。咸阳宫殿三月红，霸业已随烟烬灭。刚强必死仁义王，阴陵失道非天亡。英雄本学万人敌，何用屑屑悲红妆？三军散尽旌旗倒，玉帐佳人座中老。香魂夜逐剑光飞，青血化为原上草。芳心寂寞寄寒枝，旧曲闻来似敛眉。哀怨徘徊愁不语，恰如夜听楚歌时。滔滔逝水流今古，楚汉兴亡两丘土。当年遗事久成空，慷慨尊前为谁舞？”此诗有筋节，远胜苏、黄。讹为曾布夫人魏氏作者，非也。
　　山谷专意出奇，已得成家，终是唐人之残山剩水。陆放翁无含蓄，皆远於唐。
　　王禹玉为翰林学士，典内制十八年。尝祭大社，题诗斋宫云：“邻鸡未唱晓骖催，又向灵饮福杯。自笑治聋知不足，明年强健得重来。”唐人诗也。“社酒治聋”，唐、宋谚语。“强健”二字深远。
　　山谷之“春将国艳熏花色，日借黄金映水纹”，介甫之“一水护田将绿绕，两山排闼送青来”，皆有斧凿痕。
　　真西山《宫中帖子》云：“直将底事消长日，《大学中庸》两卷书。”纵欲规讽，在诗各有其体，如此出语，谓之不自重。取厌取轻，伊川之方长不折亦然。
　　宋人好句有可入六朝、三唐者，何可没之？五言如张文潜云：“漱井消午睡，扫花坐晚晾。众绿结夏帷，老红驻春妆。”杨徽之云：“戍楼烟自直，战地两长腥。”又云：“新霜染枫叶，皓月借芦花。”卞震云：“雨壁长秋菌，风枝落病蝉。”妓单氏《赠陈希夷》云：“帝王师不得，日月老应难。”僧惠崇《长安》云：“人游曲江少，草入未央多。”又云：“岭暮青猿急，江寒白鸟稀。”“归禽动疏竹，落果响寒塘。”“野人传相鹤，山叟学弹琴。”“掩门青桧老，出定白髭长。”“河旗”。“露下牛羊静，河明桑柘空。”“卷幔来风远，移床得月多。”“白浪分吴国，青山隔楚天。”《隐静寺》云：“空潭闻鹿饮，疏树见僧行。”《梅鼎臣河亭》云：“旷野行人少，长河去鸟平。”“月高山舍迥，霜落石门深。”《送卢经西归》云：“雪多秦水迥，尽汉山孤。”“夜阑潮动舸，天迥月临城。”《悲使君》一本无此三字。《早行》云：“繁霜衣上积，残月马前低。”《秋夕》一本无此二字。云：“磬断蛩声出，峰回鹤影沈。”“移家临丑石，租地得灵泉。”“午食下林鸟，夜禅移冢狐。”“扇声犹泛暑，井气忽生秋。”“残月楚山晚，孤烟江庙春。”“梵容分古像，唐语入新经。”“山色临巴迥，江流入汉清。”“湘随雁断，楚路背人遥。”《林甫河亭》云：“古路随冈起，秋帆转浦斜。”《湖山》云：“片月通萝径，幽在石床。”《塞下》云：“离碛雁冲雪，渡河人上冰。”“数声离岸橹，几点别州山。”“落潮鸣下岸，飞雨暗中峰。”《除夜》云：“寒灯催腊尽，晓角唤春归。”“雁行沈古戍，雕影转寒沙。”“景霁回合，秋生树动摇。”“惊蝉移古柳，斗雀堕寒庭。”“坐石生衲，添泉月入瓶。”“万国无刑治，三边不战平。”“雪残僧扫石，风动鹤归松。”“风暖鸟巢木，日高人灌园。”《杨都官池上》云：“竹风惊夜鹤，潭月戏春鱼。”“圭窦先知晓，盆池别见天。”“海人来相鹤，山下听琴。”《送吴袁州》云：“鸟瞑风沈角，天清月上旗。”“古戍生烟直，平沙落日迟。”“拂石离帚，烹茶月入铛”。“远屿迎樯出，疏林带岸回。”《高书斋》云：“品书逢名士，横琴忆古贤。”“阴移汉塞，石色入秦天。”“地遥群马小，天阔一雕平。”《猎骑》云：“长风跃马路，小雪射雕天。”《高略书院》云：“古木风烟尽，寒潭星斗深。”陈亚云：“浪平天影接，山尽树根回。”赵师民云：“麦天晨气润，槐夏午阴清。”刘师道《荷花》云：“有路期奔月，无媒与嫁春。”陈尧佐《潮州召还》云：“君恩来万里，客路出千山。”丁谓云：“梅花过岭路，桃叶渡江船。”李拱云：“犬眠花影地，牛牧雨声坡。”李堪云：“海月随帆落，溪花绕驿流。”《退居》云：“雨密丝桐润，潮平钓石沈。”晏元献云：“东阳诗骨瘦，南浦别魂消。”江任云：“珠盘临路泣，斗印入乡提。”周启明《近臣疾愈》云：“一丸童子药，五返使臣车。”钱惟演云：“客客孤烟起，征衣暮雨凉。”李太仆《北使》云：“汉帜随移帐，燕鸿伴解鞍。”孙永兴《荷花》云：“泪有鲛人见，魂须宋玉招。”刘筠《陕州云：“角迥含秋风，桥长断洛尘。”刘潭州云：“洛田荒二顷，楚水涨三篙。”《槿花》云：“吴宫何薄命，楚梦不终朝。”《宫词》云：“难消守宫血，易断舞鸾肠。”又云：“虹跨层台晚，萤飞夏苑凉。”《荷花》云：“湔裙无限水，障袂几多风？”《赠僧》云：“吟馀散叶，谈久尘遗毛。”《楚中》云：“笼禽思陇树，洞犬识秦人。”《禁中》云：“万年宫省树，五色帝家禽。”宋初人诗云：“醉轻浮世事，老重故乡人。”晏临淄《宴集》云：“春风任花落，流水放杯行。”李询《内苑双竹》云：“日回龙并影，风过凤联声。”杨茂卿云：“河势昆仑远，山形菡萏秋。”孟贯《寄张山人》云：“扫叶林风後，拾薪山雨前。”潘天锡《道观》云：“风便磬声远，日斜楼影长。”寇莱公云：“野水无人渡，孤舟尽日横。”熊皎《早行》诗云：“山前犹见月，陌上未逢人。”《山居》云：“果熟秋先落，禽寒夜未栖。”李范《经王山人故居》云：“鹤归秋汉远，人去草堂空。”陈甫《感怀》云：“一雨洗残暑，万家生早凉。”《村居》云：“暮鸟归巢急，寒牛下陇迟。”又云：“狗监传新赋，鸡林购近诗。”韩维云：“青烟人几家，绿野山四抱。”文与可云：“几夜碍新月，半江无夕阳。”谢逸云：“山寒石发瘦，水落溪毛凋。”孟嘏云：“诗酒独游寺，琴书多寄僧。”王纶之女《题金山寺》云：“涛头风滚雪，山脚石蟠虬。”唐子西云：“草青仍过雨，山紫更斜阳。”僧悟清云：“鸟归花影动，鱼没浪痕圆。”洪觉范云：“文如水行地，气若春在花。”可士云：“笠重吴天雪，鞋香楚地花。”《惠山寺》云：“晓风飘磬远，暮雪入廊深。”陈智夫云：“花笑似留客，鸟鸣如唤人。”僧可朋云：“虹收千嶂雨，潮展半江天。”叶沆云：“夜庭和月静，秋户拂开。”李云：“水光先见月，露气早知秋。”陈无己晚君实云：“政虽随日化，身已要人扶。”晏殊云：“落花人独立，微雨燕双飞。”魏野云：“成家书满屋，添口鹤生孙。”“妻喜栽花活，儿夸斗草赢。”山谷《赋野无遗贤》云：“渭水空藏月，傅山深锁烟。”王度云：“生坐来石，风掩读残书。”又云：“危红赊晚景，涨绿上平沙。”又云：“樵斧和斫，渔蓑带雪披。”七言如赵师民云：“委地露花啼晓泪，拂堤烟柳弄春容。”“晓莺帘外千专啭，芳草阶前一尺长。”黄孝先《重五》云：“风檐燕引五六子，露井桃开三四花。”唐仁杰《元阁》诗云：“散便宜千里目，日长先作半城阴。”郑文宝《送人归湘中》云：“满帆西日催行客，一夜东风落楚梅。”《南行》云：“失意惯中迁客酒，多年不见侍臣花。”薛映《送人知鄂州》云：“黄鹤晨霞傍楼起，头陀秋草绕碑荒。”吴淑《送人致仕》云：“洛殿夜凉初阁笔，渚宫晚岁得悬车。”刘师道云：“南浦未伤春草碧，北山仍愧晓猿惊。”《残花》云：“金谷路尘埋国艳，武陵溪水泛天香。”《春雪》云：“青帝翠华沈物外，素娥霜影吊端”。《湘中》云：“逝波帝子今何处？梦草王孙怨未归。”李宗谔《春郊》云：“一溪晓绿浮，万树春红叫杜鹃。”《赠苏承旨》云：“《金銮後记》人争写，玉署新碑帝自书。”李建中《送人》云：“山程授馆闻鸿夜，水国还家欲雪天。”钱熙《送人拜扫》云：“鹤归已改新城郭，牛卧重寻旧墓田。”吕夷简云：“梅无驿使飘零尽，草怨王孙取次生。”《九日集》云：“人归北阙知何日？菊映东篱似去年。”《寒食》云：“人为之推初禁火，花愁青女再飞霜。”宋绶《送人》云：“奇材剑客当前队，丽赋骚人托後车。”又云：“江涵帝子飞阁，山际真君鹤驭天。”又云：“楚泽伤春怨，长安索米愧侏儒。”周启明《送提刑》云：“鸱夷江上田稔，牛斗星边贯索空。”钱昭度《华山》云：“人间路到三峰尽，天下秋随一叶来。”钱惟演《洛都》云：“日上故陵烟漠漠，春归空苑水潺潺。”《途中》云：“雪意未成著地，秋声不断雁连天。”郑文宝《赠园》云：“水暖凫行哺子，溪深桃李卧开花。”叶金华云：“柔桑蔽野鸣雏雉，高柳含风变早蝉”。章安南云：“岭夏变梅蒸早，越雨秋藏桂蠹多。”永潭州《夏日》云：“容倏变千峰险，草色相沿百带长。”《新蝉》云：“翼薄乍舒宫女鬓，蜕轻全解羽人尸。”又云：“荷心出水终无定，萝蔓从风莫自持。”又云：“藻井风高蛛坏网，杏园春暖燕争泥。”《洞户》云：“密锁香风深处户，乱飘梨雪晓来天。”《属疾》云：“风帘鸱笑厨烟绝，月树乌惊药杵喧。”臧谋《梅花》云：“绿杨解语应相笑，漏泄春光却是谁？”杨万毕《梧桐夜雨》云：“千里暮山已黑，一灯孤馆醉初醒。”钱昭度《灯》云：“绣被梦惊中酒後，朱门人语上朝时。”梅圣俞《送夏辣守长安》云：“亚夫金鼓从天落，韩信旌旗背水陈。”熊皎《居》云：“深逢野草堪为药，静见樵人恐是仙。”又云：“厌听啼鸟梦醒後，慵扫落花春尽时。”杨徽之云：“杳杳烟芜何处尽，摇摇风柳不胜垂。”李维云：“谪去贾生身健否？秋来潘岳鬓斑无？”又云：“偶题岩石生笔，绕松庭露湿衣。”李范云：“钓叟无机沙鸟睡，禅师入定白牛。”僧文喜《失鹤》云：“一向乱寻不得，几回临水待归来。”杨凫云：“背日流泉成冻早，逆风归鸟赴巢迟。”曹崧《经友故居》云：“鹿眠荒圃寒芜白，鸦噪残阳败叶飞。”张文潜《上巳日会西池》云：“翠浪有声黄帽动，春风无力彩旗垂。”山谷云：“清鉴风流归贺八，飞扬跋扈付朱三。”介甫云：“一水护田将绿绕，两山排闼送青来。”僧参寥云：“隔林仿佛闻机杼，知有人家住翠微。”张文潜云：“白头青鬓有存没，落日断霞无古今。”山谷途中雪诗云：“山衔斗柄三星没，雪共月明千里寒。”介甫云：“含风鸭绿粼粼起，弄日鹅黄袅袅垂。”王康功云：“千山送客东西路，一树照人南北枝。”僧道潜云：“数声柔橹苍范外，何处江村人夜归？”陈智夫云：“野花临水数枝恨，芳草连天千里情。”吴仁璧之女云：“为惜苔钱妨换砌，因怜山色旋开樽。”王感化《怪石》云：“草中误认将军虎，山上曾为道士羊。”王著《蝴蝶》云：“今夜若栖芳草里，为传消息到王孙。”觉范云：“含风广殿闻棋响，度日长廊转柳阴。”晏殊云：“梨花院落溶溶月，柳絮池塘淡淡风。”介甫云：“未爱京师传谷口，但知乡里胜头。”王随《宫词》云：“一声啼鸟禁门静，满院落花春昼长。”胡恢云：“建业关山千里远，长安风雪一家寒。”山谷云：“人得交游是风月，天开图画即江山。”
　　冯定远云：“宋人诗逐字逐句讲不得，须别具一副心眼，方知他好处。唐人诗工夫细，宋人不如也。明人诗却须一句一字推敲，方知他不好处。”
　　江山之秀，有所偏注。北宋诗犹可则，辽无传人；南宋诗落节，《中州集》反有佳者。又如杨奂《录汴梁宫人语》云：“一入深宫里，经今十五年。长因批帖子，呼到御床前。”二云：“岁岁逢元夜，金蛾闹簇巾。见人心自怯，终是女儿身。”三云：“殿前轮直罢，偷去赌金钗。怕见黄昏月，殷勤上玉阶。”四云：“翠翘珠掘背，小殿夜藏钩。蓦地羊车至，低头笑不休。”五云：“内府颁金帛，教酬贺节盘。两宫新有旨，先与问孤寒。”六云：“人间多枣栗，不到九重天。长被黄衫吏，花摊月赐钱。”七云：“仁圣生辰节，君王进玉卮。寿棚兼寿表，留待北还时。”八云：“边奏行台急，东华夜启封。内人催步辇，不候景阳钟。”九云：“画烛双双引，珠帘一一开。辇前齐下拜，欢饮辟寒杯。”十云：“圣躬春阁内，只道下朝迟。扶杖朝无力，红绡贴玉肌。”十一云：“今日天颜喜，东朝内宴开。外边春事动，诏遣教坊回。”十二云：“驾前双白鹤，日日候朝回。自送鸾舆去，经年竟不来。”十三云：“陡觉文书静，相将立夕阳。伤心宁福位，无复夜薰香。”十四云：“二后睢阳去，潜身泣到明。却回谁敢问，校似有心情。”十五云：“为道围城久，妆奁斗犒军。入春浑断绝，饥苦不堪闻。”十六云：“监国推梁邸，初头静不知。但疑墙外笑，人有看宫时。”十七云：“别殿弓刀响，仓皇接郑王。尚愁宫正怒，含泪强添妆。”十八云：“一向传宣唤，谁知不复还。来时旧针线，记得在窗间。”十九云：“北去迁沙漠，诚心畏从行。不如当日死，头白若为生？”今日读之，情事如见。奂又《读汝南遗事》七绝云：“轵道牵羊事已非，更怜行酒著青衣。里头婢子那知此，争逐君王烈焰归。”“六朝江水故依然，隔断中原又百年。长笑桓温无远虑，竟留王猛佐苻坚。”《长安感怀》诗曰：“此心直欲作东周，再到长安已白头。往事无凭空击节，故人何处独登楼？月摇银海秦陵夜，露滴金茎汉殿秋。日落酒醒双泪下，几时清渭向西流？”优柔含蓄，大抵金人诗胜于宋人。
　　宋人学问，史也，文也，词也，俱推尽善，字画亦称尽美，诗则未然，由其致精于词，心无二用故也。大抵诗人，不惟李、杜穷尽古人，而後自能成家，即长吉、义山，亦致力於杜诗者甚深，而後变体。某集具在，可考也。永叔诗学未深，辄欲变古。鲁直视永叔稍进，亦但得杜之一鳞只爪，便欲自成一家，开浅直之门，贻忄吴于人。迨江西派立，胥沦以亡矣。
　　宋诗最繁，披沙十年，不见黍金，既不堪读，而又不可不读。
　　黄公于诗有深得，而又能详读宋人之诗，持论至当。阅其诗话，则宋诗之升降得失毕在，无读宋诗之苦矣。故详载之于左方。
　　黄公曰：“诗贵气格，宋人误以气质当之，遂以生硬为高，鄙俚为朴，数名家始之，末流益甚。如王庭《送胡澹庵》‘痴儿不了公家事’，口角轻薄，‘男子要为天下奇’，有悻悻之状。俞秀老‘夜深童子唤不醒，猛虎一声山月高’，岂是佳事，而可入诗。至其折句法，尤可憎。如胡考‘鹦鹉杯宜酌清浊，麒麟阁懒画丹青’，令人呕哕。而杨次公之”‘八十丈虹晴卧影，一千顷玉碧无瑕’，僧显万‘河摇星斗三更後，月挂梧桐一丈高’，总落粗俗。而黄白石咏雪，‘欲缩天人散花手，放渠奔走赴晨炊’，酸鄙扭捏。即刘过之‘放开笔下闲风月，收拾胸中旧甲兵’，亦非雅谈。
　　“宋人力贬绮靡，求高淡，而随入酸陋。如戴敏才‘引些渠水添池满，移个柴门傍竹开’，二虚字恶甚。其子复古‘一心似水惟平好，万事如棋不著高’，高菊间‘主人一笑先呼酒，劝客三杯便当茶’，彼自以为入情切事，而却是村儿之语，徒供後人捧腹。更有‘山如仁者寿，水似圣之清’，太学究气。‘浮一任闲舒卷，万古青山只麽青’，皆伤风雅。”
　　“宋人好用成语入四六，後并用之于诗，故多硬戆。如丁黼《送钱尉》云：‘不能刺刺对婢子，已是昂昂真丈夫。’食生不化。范石湖《营寿藏》诗云：‘纵有千年铁门限，终须一个土馒头。’直欲笑杀。”
　　“宋人作诗极多蠢拙，而论诗过于苛细，止供识者一噱耳。如严维之‘柳塘春水漫，花坞夕阳迟’，乃写目前之景耳。刘贡父曰：‘夕阳迟’系‘花’，‘水漫’不须‘柳’。渔隐曰：‘夕阳迟’乃系于‘坞’，初不系‘花’。二说于诗何益？又如‘袖中谏草朝天去’，议者谓进谏必以章疏，无用疏草之理。安知非疏已上达，袖中乃留其草乎？”乔谓东汉章草，以写奏而名，纵不如黄公言，“草”字非杜撰也。
　　又曰：“‘公道世间惟白发，贵人头上不曾饶’，‘年年检点人间事，惟有春风不世情’，最为粗直，宋人反称之。杜牧《华清宫》、《赤壁》诗，反而敲朴。”乔谓徐恒山言“二乔乃皖城事，用于赤壁为不审。”如是说诗，真是可怜。
　　又曰：“宋初诗人，全学晚唐，气格不高，而中联特多秀色。如李建中《怀湘南旧游》云：‘静寻绿径煎茶寺，遍上红墙卖酒楼。’杨徽之《汉阳晚泊》云：‘疏钟未彻闻寒雨，斜月初沈见远灯。’《僧舍》云：‘偶题岩石生笔，绕松庭露湿衣。’赵湘《春夕》云：‘醉醒风傍池边起，坐久月从花上来。’王操‘倚槛白供醉望，扌耆筇黄叶落吟身’。皆晚唐清警句也。”
　　“潘阆诗本于无可，间有诙气。《夏日宿禅院》诗最佳，子瞻酷爱其‘晚凉知有雨，院静若无僧’。而《渭上秋夕》云：‘残阳初过雨，何树不鸣蝉？’《落叶》云：‘几番经夜雨，一半是秋风。’其後变而为杨、刘，正如久处萧寺孤村，又必羡玉楼金屋。”
　　“魏野善写坞壁间事，如‘妻喜栽花活，儿夸斗草赢’，‘洗砚鱼吞墨，烹茶鹤避烟’，田园之趣宛然。但句俊而体轻，轻则率，率则易俗，所以有‘有名富贵，无事小神仙’等恶道语。曹良弼《过友人隐居》云：‘旋收松上雪，来煮雨前茶。’鲁交《江干》诗云：‘远山碧千里，夕阳红半楼。’皆佳。”
　　“林逋泉石自娱，故诗清绮绝伦。时有晚唐卑调弱句。如《孤山寺》‘破殿静披荠臼古，斋房试酪奴春’，《峡石寺》‘灯惊独鸟回晴坞，钟送遥帆落晚汀’，俱工。又如‘伶伦近日无侯白，奴朴当时有卫青’，‘返照未沈僧独往，长烟如淡鸟横飞’，‘松门过水无重数，石壁看霞到尽时’，‘五亩自开林下隐，一樽聊敌世间名’，‘千里白随野步，一湖明月上秋衣’，‘烟含晚树人家远，雨湿春风燕子低’，诚一时之秀。鹤诗云：‘春静棋边窥野客，雨寒廊底梦沧洲。’妙矣。而永叔云：‘万里秋风天外意，日斜啄岸边苔。’寄趣更远。至和靖云：‘白公睡阁幽如画，张祜诗牌妙入神。’‘不会剃头无事者，几人能老此禅扃。’狼籍甚矣！”
　　“宋初九僧诗，俱宗阆仙。惠宗居七，宇昭居八。崇画家宗匠，《撰句图》百联，余尤爱其‘归禽动束竹，落果响寒塘’，‘鸟归松堕雪，僧定石沈’，‘空潭闻鹿饮，疏树见僧行’，‘繁霜衣上积，残月马前低’，‘磬断蛩声出，峰回鹤影沈’，‘枕风吹发乱，岩溜溅棋寒’，‘禽寒时动竹，露重忽翻荷’，‘落潮鸣下岸，飞雨暗中峰’，‘惊蝉移古柳，斗雀堕寒庭’，诗意画景俱妙。《古今诗话》纪寇莱公招崇于池馆，分题，崇得池鹭，限‘明’字韵，自午至晡，五押得之云：‘雨歇芳塘溢，迟回不复惊。曝翎沙日暖，引步岛风清。照水千寻迥，栖烟一点明。主人池上凤，见尔忆蓬瀛。’莱公称善。此诗惟结句带谄。”乔曰：“诗须写我心入古人模范耳，偷势亦是贼。且自心被束，不得清出，古诗既多，自必有偶同者。我既不偷，同亦何讳。惠崇诗句如此，宁屑作贼！‘河分冈势断，春入烧痕青’，亦是偶同，妒其才句者妄加描画。”
　　“僧宇昭有‘馀花留暮蝶，幽草恋斜阳’。”
　　“西昆杨亿、钱惟演、刘筠诗，经营位置，备极苦心。大年有《梨》诗云：‘九秋青女霜添味，五夜方诸月溜津。’思公《苦热》云：‘雪岭却思回博望，风窗犹欲傲羲皇。’後人谁及得？诸公亦不事使事，子仪有‘旧山鹤怨无钱买，新竹僧同借宅栽’，大年有‘梅花绕槛惊春早，布水当檐觉夏寒’，思公有‘雪意未成著地，秋声不断雁连天’，欧公诋之，谬也。”乔曰：“诗文自有正道，著不得褊心。李献吉怒宾之，故矫其诗，终不成造就。欧公怒惟演，既已诬贬其先世，诗亦从而诋之。今观欧公诗，能胜杨、刘、钱三公否？自锢一世思路耳。”
　　“王禹秀韵天成，如‘扫苔留嫩绿，写叶惜残红’，‘莺花愁不觉，风雨病先知’，《题张居士溪居》‘病来芳草生渔艇，睡起残花落酒瓢’，《赠潘阆》‘江城卖药尝携鹤，古寺看碑不下驴’，《赠张录事》‘上直未归红药院，供吟先得白洲’，虽学乐天，得其清不得其俗。寇莱公，人多称其‘孤村芳草远，斜日杏花飞’，余更喜其‘数峰横夕照，孤笛起江船’。”
　　“梅、欧、江、谢俱出于晏氏之门，然殊自作，实西昆体也。其《安昌侯》诗曰：‘莲勺移家近七迁，鲁儒章句世相传。关中沃壤通泾渭，堂上繁华逐管弦。身服儒衣同蔡义，日将卮酒对鼓宣。高坟丈五阳陵外，千古朱气凛然。’自尾匀称。（乔谓此诗不称殊之为人，次句“儒”字易“齐”字，则有本领。）《送人知洪州》云：‘干斗气沈龙已化，置刍人去榻犹悬。’诚警炼精切。”
　　“李宗谔《南朝》诗云：‘仙华玉寿晓沈沈，三阁齐复道深。平昔金铺空废苑，于今《玉树》有遗音。珠帘映寝方成梦，麝壁飘香未称心。惆怅雷塘都几日，吟魂醉魄已相寻。’组练不及钱、刘，末句则妙。”
　　“大宋《落花》诗‘泪脸补痕劳獭髓’，用邓夫人事也，诗意细而曲矣！‘舞台收影费鸾肠’，孤鸾不舞，花枝倚风，有似于舞，妙在‘影’字似幻似真，说得圆活。花落则影收，鸾应思之，不可以辞害志也。（乔谓诗思至此，终是无情，义山《落山》诗不然。）尝叹二诗之妙易见。夏竦独以通篇不出‘落’字，许事业过其弟祁。子京果终于侍从，人服竦精鉴。余谓是富贵人相诗法，风骚家不尔。颧公《春夕》诗‘花低应露下，月暗觉来’，风致飘然。结云‘无言聊隐几，万物一台’，陋腐。”
　　“小宋镂刻逊兄，韵度殊胜。《守成都春宴北园》云：‘天意歇馀芳，人间日始长。落花风观阁，睡鸭雨池塘。稍倦持螯手，犹残婪尾觞。春归无所预，羁客自回肠。’《十日宴江渎亭》曰：‘节去欢犹在，宾来赏倍延。悠扬初短日，凄紧乍寒天。霁沼原非涨，秋花自少妍。蚁留新献酎，蕙续不残烟。戏冲馀藻，游龟避折莲。流芳真可惜，从此遂凋年。’善状景候，兼有唐人音节。《遭劾出知毫州》曰：‘歌管嘈嘈月露前，且将身世付酡然。漫夸鼷鼠机头箭，不识醯鸡瓮外天。青史有人讥巧宦，黄金无术治流年。君看醉趣兼醒趣，始觉灵均更可怜。’于昆体加排宕矣。《出守还拜承旨》云：‘伤禽纵奋愁疮重，廊马虽还笑齿长。’尤善写出意。”
　　“一代伟人，不可拘以诗句。而韩魏公《春阴》诗云：‘草湿漫铺留醉席，榆寒难掷买春钱。’大是风致。”
　　“赵清献《除夕》云：‘漏促已交新岁鼓，酒阑犹剪隔宵灯。’《饯别》云：‘为逢萧寺千山好，不惜兰舟一日留。’清味可啜。”
　　“蔡君谟初学西昆，後溺于欧、梅，始变其体，而五言古外，洗涤不净。西昆人本不同，昌谷意奇，玉溪思奥，无不首尾贯彻；其外腴中枯，以瑰奇掩其错杂者，惟温氏长篇耳。宋人学之，惟袭其貌。如君谟之‘庭院廉帷一齐下，红蜡阴沈霜满瓦’，又云‘鸡头软熟七月终，举手分传玉杯把’无怪欧、梅之识斥也。其幽思藻句，亦不可掩。如‘晓市人烟披霁旭，夜潭渔火斗寒星’，‘叠对日茜，斜雨著虹明’，‘山樵斫晚日，野火著寒，’岂不胜于枯淡。其‘龛明干像日’，却不韵，‘波起一滩雷’，奇甚。绝句最妙，《忆从尹师鲁宿香山石楼》云：‘霜后丹枫照曲堤，酒阑明月下前溪。石楼夜半中啸，惊起沙禽过水西。’《春日》云：‘东风吹雨湿秋迁，红点棠黎烂欲然。拟卖芳华赠年少，紫榆春浅未成钱。’风流旖旎。其《ガ阳行》不灭元结《舂陵行》。今人以‘桃花尽日随流水，洞在清溪何处边’‘纵使晴明无雨色，入深处亦沾衣’，为张旭自画所作，不知是君谟也。”
　　余靖《子规》诗‘疏烟明月树，微雨落花村’，唐人胜场也。‘雾昏临水寺，风劲欲霜天’，亦妙。尚仍贾岛、姚合，宋初之风也。僧秘演‘久雨寒蝉少，空山落叶深。危楼乘月工，远寺听钟寻’，有无可之遗意。”
　　“欧公古诗，叙事处累千百言，不枝不衍，宛如面谈；惜其意尽言中，无复馀意，而曲折变化处亦少。欧学韩，韩本别体，佳处不易得，徒浅直耳！且又有赋而全无比兴。（乔谓今皆坐此病，不独欧公。）《庐山高》自许甚重，然仅仅铺叙，别无意味；至‘君怀磊落’以下，横空盘硬语，实伧父耳！《琵琶引》前篇散叙处，已是以文为诗，至‘推手为琵却手琶’，训诂语矣。後云‘玉颜流落死天涯，琵琶却传来汉家。汉宫争按新声谱，遗恨已深声更苦。纟纟女手生洞房，学得琵琶不下堂。不识寒出塞苦，岂知此声能断肠’，稍鸣咽可诵。後篇亦落议论。结处‘明妃去时泪，洒向枝上花。狂风日暮起，飘泊落谁家？红颜胜人多薄命，莫怨东风当自嗟’。点染稍为有情。（乔谓结亦无味。）此以追踪乐天《妇人苦》、《李夫人》诸篇犹大远在，欲比李、杜，夸父逐日也，诗至庐陵，真是一厄。如《飞盖桥望月》云：‘乃于其两间’，‘矧夫人灵’，‘而我于此时’，开後人无数恶习。永叔本秀冶之才，忽尔嗜痂，竟成逐臭。作近体诗，便露本质，虽慕平淡，逸韵自饶。其《苏主簿洵挽歌》曰：‘布衣驰誉入京都，丹俄惊返旧闾。诸老谁能先贾谊？君王犹未识相如。三年弟子行丧礼，千两乡人会葬车。我独空斋挂尘榻，遗编时读子书。’《游石子涧》曰：‘席间风起闻天籁，两後山光入酒杯。泉落断崖舂壑响，花藏深崦过春开。’《送目》曰：‘长是柳曲妨回首，小苑花深碍倚楼。楚径蕙风消病渴，洛城花雪荡春愁。’俱极风流富贵之致。《咏柳》曰：‘长亭送客兼迎客，费尽长条赠别离。’态度绰约。”
　　“苏舜钦耻与梅圣俞齐名，而诗唯粗豪。垂虹桥云‘头滟滟开金饼，水面沈沈卧彩虹’，已大不堪。又有‘佛地化为银世界，仙家多住玉楼台’，当为圣俞所耻。宁取‘晚泊孤舟古祠下，满川风雨看潮生’，稍有清气。”
　　“梅尧臣诗诚有品，而恶拙者亦复不少，名重招责，益动人口。读杨、刘诸公诗，如入季伦之室，绮疏绣闼，丝竹肥鲜，忽见葭墙艾席，菁羹橡饭者，反觉高致，故欧与之把臂入林，一时俱为倾动也。诸人不知矫枉之意，如‘青苔井畔雀儿斗，乌桕树头鸦舅鸣。世事但知开口笑，俗情休要著心行’，及蟹诗之‘满腹红膏肥似髓，贮盘青壳大于杯’，亦甚推之。风气既移，前之美谈，後之笑具矣。凡诗文之累，不由谤者，而由于誉者，可畏哉！”
　　“宋之诗文，皆至庐陵一变，有功于文，有罪于诗。自所作者害人浅，论他人诗害人深。宛陵虽尚平淡，其始犹有秀气，中岁後始不堪耳。苟非群儿推奉，不敢毅然自恣，大伤雅道，岂非永叔使之然哉！晦亦云：‘圣俞诗非平谈，乃枯槁。’公论也。然精腴雅洁，不乏佳句。如‘五更千里梦，残月一城鸡’。‘犬鸣林外火，笛响月中村’。‘窗冷孤萤入，宵长一雁过’。《春风》之‘吹花拥细草，送雨来高阁。江燕倚身轻，逆飞前复却’。《发匀陵》曰：‘孤村望渐远，去鸟飞已先。向晚漏日，微光人倚船。’《夏日对雨》云：‘日日城头雨，还添湖上波。窗中人自听，门外潦应多。不畏禾生耳，还愁麦化蛾。吾庐无所有，频看壁间梭。’生动却不平淡。”乔曰：“诗非一法所能尽，平淡孰如陶公，而垒块处殊不少，况他人乎？”
　　又曰：“梅诗有极佳处，有《拟张曲江咏燕》曰：‘眇眇双飞燕，长年与社违。任从新历改，只向旧巢归。永日当人语，轻寒逆雨飞。自亲梁栋惯，不识海鸥机。’捐躯殉国之语也。其《送滕寺丞归苏州》曰：‘驱车入蜀时，有弟母不往。留妇侍母旁，以子属妇养。昨得阊门书，妇子死泉壤。此心那得安，弃官提辔鞅。东驰三千里，鬻马求吴桨。吴桨速如飞，归来拜堂上。堂前去时树，已觉枝条长。岂无怀抱感，为寿酌春盎。’欲解其悲，姑讽其孝也，不奖而劝，忠告善道极矣。温柔敦厚，梅诗之可敬在此。俗子称其‘焚香露莲泣，闻磬霜鸥迈’，既是诗人，何患无一二摹古好句？”
　　“陶弼素有盛名，其《兵器》诗，如‘自此两河间，寂寂无戎备。卒喜夜歌，将老贪春睡。自此为太平，恍逾三十岁。戎昊乘我间，南驰贺兰骑。阳关久夜开，枢朽不可闭。阵起秦雍，杀气横泾渭。使臣股忄栗奏，宰相嗔目议。佥曰亟发兵，坚子坑甚易！仓皇筑边垒，未战力先瘁。逼迫开库兵，土蚀锋锐。防秋采旧屯，推毂谋新寄。师复从中御，进退由阍寺。权轻号令冗，两战无遗类。吾兵自此丧，有诏新其制。朝廷急郡县，君县急官吏。官吏无他术，下责蚩蚩辈。耕牛拔筋角，飞鸟秃翎翅。截会稽空，铁烹堇山碎。供亿稍後期，鞭朴异他罪’。叙和戎忘备，仓卒用兵之害，最为酸恻。又其《出岭》曰：‘江势一两曲，梅稍三四花。登高休问路，下是吾家。’可谓清绝。”乔曰：“含蓄甚深。”
　　“李觏《哀老妇》诗曰‘里中一老妇，行行泣路隅。自悼未亡人，暮年从二夫。寡时十八九，嫁时六十馀。昔日遗腹儿，今兹垂白须。子岂不欲养？母岂不怀居？繇役及下户，（乔曰：“此可知是新法之雇役也。”）财尽无所输。异籍幸可免，嫁母乃良图’云云。泰伯，乃希文门下士。所赋绝似元丰、熙宁间事，垂老见之，不禁哀悼。此与陶弼《兵器》诗，可备鉴戒，不当忽也。”
　　“宋人先学乐天、无可，继学义山，故失之轻浅绮靡。梅都官倡为平淡，六一附之，仅在皮毛，未究神理，遂流于粗直。间杂长句，硬下险怪字凑韵，如山兕野麋，不复可耐。後虽屡变，而雅奏日湮，敷陈多于此兴，蕴藉少于发舒，求其意长笔短者，十不一二也。惟介甫诗，能令人寻绎于语言之外，当其绝诣，实自可兴可观，特推为宋人第一。最妙者，乐府五言古也，七言律次之，七言古又次之。五方律嫌安排，七言律嫌气盛，而佳篇亦时有之。《送乔执中秀才》曰：‘薄饭午不羹，空炉夜无炭。寥寥日避席，烈烈风欺幔。谓予勿恶此，何为向子叹？长年客尘沙，无妇助亲爨。寒暄慰白首，吾弟才将冠。回岁又晚，想见淮湖漫。古人一日养，不以三公换。田园在戮力，且欲归锄灌。行矣子诚然，光阴未宜玩。负米力有馀，能无读书伴？’前叙其不可不归，後微讽其复来，曲折婉转。介甫一生傲慢，此何温厚也？《送孙正之》曰：‘山参差碧四围，溪水诘曲带城陴。溪穷壤断至者谁？予独与子相谐熙。山城之西鼓吹悲，水风萧萧不满旗。子今去此来无期，予有不可谁予规？’孙不以养归，故下语剀切。又《日出堂上饮》曰：‘日出堂上饮，日入未云休。主人笑而歌，客子叹以愀。指此堂上柱，始生在岩幽。雨露饱所滋，凌亦千秋。所愿永久，何言值君收。乃令卑湿地，百蚁上穷锼。丹青空外好，镇压已堪忧。为君重去之，不使一蚁留。蚁力虽云小，能生万蚍蜉。又能高其楚，不使继者稠。语客且勿然，百年等浮沤。为客当酌酒，何预主人谋？’写怡堂燕雀，直堪痛心。末数句即《魏风》‘彼人是哉，子曰何其’意也，实《风》、《雅》正传。又《我欲往沧海》曰：‘我欲往沧海，客来自河源。手探囊中胶，救此千载浑。我语客徒尔，当还治昆仑。叹息谢不能，相看涕翻盆。客止我且住，濯发扶桑根。春风吹我舟，万里空自存。’即是前意，乃变法之本也。介甫未相时，不胜感慨，故《详定试卷》则曰：‘当时赐帛倡优等，今日论才将相中。’《偶成》则曰：‘高论颇随衰俗废，壮怀难值故人倾。’《愁台》则曰：‘倾壶语罢还登眺，岸帻诗成却叹嗟。’相後则深愤异议，故《咏雪》则曰：‘势合便疑包地尽，功成终欲放春回。’坚执自是，而有瞑眩瘳疾之意，故曰：‘何妨兴世嫌迂阔，自有斯人慰寂寥。’而《雨过》云：‘谁似浮知进退，才成霖雨便归山。’则平生实志也。其诗亦甚妙。《定林寺》曰：‘众木凛交覆，孤泉静横分。楚老一枝筇，于此傲人群。城市少美蔬，想今困忄炎焚。且凭东北风，持寄岭头。’又《定林》曰：‘漱甘凉病齿，坐旷息烦襟。因脱水还屦，就敷岩上衾。但留对宿，仍值月相寻。真乐非无寄，悲亦好音。’无所不佳。七律佳句，如《僧舍》云：‘和风满树笙簧杂，霁雪兼山粉黛重。’《大风》云：‘纵涌万川冰柱立，分披千嶂土囊开。鲁门未怪爰居至，郑圃何妨御寇来。’《梅花》云：‘风亭把盏酬孤艳，雪径回舆认暗香。’《赠陈正叔》云：‘已同元亮倾樽酒，更与灵均续旧文。’《金陵怀古》云：‘黄旗已尽年三百，紫气空收剑一双。’刻镂极工。其《送彦珍》云：‘握手百忧空往事，还家一笑即芳时。’《寄张先郎中》：‘胡床月下知谁对？蛮花前想自随。’《寄友人》：‘一篇《封禅》才难学，五亩蓬蒿势易求。’淡淡写出，又好。《示妹》诗最佳：‘孟光求婿得梁鸿，庑下相随不讳穷。卓荦才名今日事，萧条门巷古人风。《五噫》尚与时多忤，一笑兼忘我屡空。六月尘沙不相贷，泫然搔首又西东。’自解自悲，想见文士家庭之乐。‘病身最觉风露早，归梦不知山水长’，‘佳时流落真何得，胜事蹉跎自可怜’，不堪多咏。”
　　“王‘六鳌’、‘双凤’，尚不及唐人早朝应制。宫词多佳，工铺叙耳，非劝百讽一也。”
　　“舒《村居》云：‘水绕陂田竹绕篱，榆钱落尽槿花稀。夕阳牛背无人卧，带得寒鸦两两归。’《败荷》云：‘忍看夜影分残月，别送秋声入晚风。’又有‘宿雨阁千嶂碧，野花弄日一村香’。山川乃分灵于斯人乎？集之不传，人累之也。”
　　“方子通，介甫友也。《红梅》之‘春风吹酒上凝脂’，最传人口，远胜毛泽民之‘东墙羞颊逢谁笑，南国酡颜强自持’之句也。”
　　“温公诗绝无言及者，实自清醇。《哭张子厚》云：‘人生会归尽，但问愚与贤。借令阳虎寿，讵足骄颜渊！’固端人之语。最妙者，五言律《哀李牧》云：‘椎牛飨战士，拔距养奇才。虏帐方惊避，秦金已暗来。旌旗移幕府，荆棘蔓丛台。部曲依稀在，犹能话郭开。’《马援》云：‘一棺忠勇骨，飘泊瘴烟深。’《汉武》云：‘方士陈丹术，飘飘意不疑。浮仲山鼎，风降寿宫祠。上药行当就，殊庭庶可期。蓬莱何日返？五利不吾欺。’又‘苜蓿花犹短，蒲萄叶未齐。更衣过柏谷，走马宿棠梨。逆旅聊怀玺，田间共斗鸡。犹思饮露，高举出虹霓。’又‘长掩柴荆避寒暑，只将花卉记冬春’，‘行迳乍迂初见┺，浮舟正好未生莲’，俱佳。”
　　“范纯仁‘倚锡静眠松下石，煮茶试竹间泉’，‘吟榻未移溪月上，醉巾长拂野回’，‘长年已觉春如梦，远客惟应醉是家’，俱好句也。”
　　“刘敞《荒田行》云：‘大农弃田避征役，小农挈家就兵籍。良田茫茫少耕者，秋来雨止生荆棘。县官募兵有著令，募兵如率官有庆。从今无复官劝农，还逐渔盐作亡命。’此诗方是大忧。”
　　“《击壤集》中《月夜》云：‘雨霁风自好，秋深天未寒。移床就阶下，看月出林端。有酒欲共饮，无琴可独弹。他时遇良友，此景复求难。’固自清嘉。”
　　又曰：“人谓曾子固不能诗，谬也。其‘凭阑到处临清此，开阁终朝对翠微’，‘诗书落落成孤论，耕稼依依忆旧游’，如此不能诗耶！《阅武堂》云：‘柳间自诧投壶乐，桑下方安佩犊行。’循良又儒将也。”
　　“鲜于亻先诗曰：‘一气斡元造，为功未尝烦。群生自生妄，天地亦何言。凫胫不可增，楮叶不可镌。欲益固为损，劳心非自然。不见平阳侯，醇酒聊终年。’刺新法甚婉。”
　　“诗至庆历，最畏俚俗，文同独能修饰。《起夜来》曰：‘晓窗明绿纱，蜀锦压春卧。横腮琥魄冷，惊起新梦破。玲珑转条脱，缥缈梳{髟委}{髟}。高轴响银床，时误君车过。’玉在瓦砾矣。如‘百促夜去，一雁领寒起’，‘归鸟乱飞叶，暮凝远山’，‘暖垂到地，晴鸟语多时’，又云‘万岭逼秋色里，一峰擎雪夕阳中’，‘惜去更看新画壁，记来重注旧题名’，《梅花》云‘破萼未深聊敌雪，收香不密任随风’，俱清丽可喜。又有‘检书防落烬，下幕恐遗香’。《海棠》云：‘为爱香苞照地红。倚栏终日对芳丛。夜深忽忆高枝好，把酒更来明月中。’尤自清越。”
　　“子瞻诗美不胜言，病不胜摘。大率多俊迈而少渊氵亭，得瑰奇而失详慎，多粗豪滑稽草率，又多以文为诗。然其才古今独绝。子瞻《闻子由不赴商州》曰：‘惟有王城最堪隐，万人如海一身藏。’《ヘ杭》云：‘南行千里成何事？一听秋涛万鼓音。’《过海》云：‘空馀鲁叟乘桴意，粗识轩辕奏乐声。九死南荒吾不恨，兹游奇绝冠平生。’如此胸襟，真天人矣。公诗本一往无馀，徐州後更恣纵。如《贾耘老水阁》云：‘爱酒陶元亮，能诗张志和。青山来水槛，白雨满渔蓑。泪垢添丁面，贫低举案蛾。不知何所乐？竟夕独酣歌。’写旷怀蕴藉。黄州诗尤不羁，‘小屋如渔舟，水里’一篇，最为沈痛。‘雨中看牡丹，依然暮还敛’，亦自惜幽姿，尤有雅人深致。其清空而妙者，如‘野阔牛羊同雁鹜，天长草树接霄’，‘古琴弹罢风吹座，山阁醒时月照杯’，‘狙公欺病来分栗，水伯知馋为出鱼’，‘床下雪霜侵户月，枕中琴筑落阶泉’，俱佳。”
　　“子由才气不如兄，而有醇醪饮人之致。则有‘远泛便成终日醉，幽寻不尽数家园’，‘帘中飞絮萦残梦，窗外啼莺伴独吟’。风景则有‘雨馀岭上披絮，石浅溪头水蹙鳞’。排遣则有‘宦游底处非巢燕，归计何嫌诮沐猴’，‘士师憔悴经三黜，陶令幽忧付一酣’，‘懒将词赋占臆，频梦江湖伴蟹螯’。慰人则如‘旧传北海偏怜客，新怪东方苦饥。应笑长安居不易，空吟原上草离离’。使事则有‘岘首重寻碑堕泪，习池还指客横鞭。逃亡已觉依刘表，寒应须礼浩然’。‘橐装已笑分诸子，吏道何劳问薛公’。《杂诗》则有‘苍然涧下松，不愿世雕刻。斧斤百夫手，牵挽千牛力。斫成华屋柱，加以缀衣饰。人心喜相羡，松心终自惜’。皆唐人诗也。北归颍上後诗，间杂诙谐，涉笔成趣。如《九日》云：‘酒悭惭对客，风起任飘冠。’《葺居》云：‘旋筑高墙护鸡犬，稍容嵇阮醉喧哗。’而《大桧》诗云：‘便令杀身起大厦，亦恐众材无匹敌。且留枝叶挠霓，犹得世人长太息。’杰然不凡。”
　　“昔人评秦少游诗，‘如时女步春，终伤婉弱’。其‘支枕星河横醉後，入帘风絮报春深’，真好姿态。而‘屠龙肯自羞无用，画虎从人笑未成’，却自肮脏，不如介甫之‘鸡得失何须问，鹏逍遥各自知’之老手。”
　　“晁补之视少游有骨气，如‘虚斋闭疏窗，竹日光耿耿。更无司业酒，但有广文冷。一怜出入独，自喜往还省。时作苦语诗，幽泉汲修绠’。又《视田赠弟》曰：‘一从学聱牙，世事百色废。卖牛姑补室，岁晚霜雪至。’大有古音。”
　　“山谷诗，当取清空平易者。如《曲肱亭》云：‘仲蔚蓬蒿宅，宣城诗句中。人贤忘巷陋，境胜失途穷。寒菹书万卷，零乱刚直胸。偃蹇勋业外，啸歌山水重。晨鸡催不起，拥被听松风。’不骄揉而作。生平病在好奇，又喜使事，究其所得，实不如杨、刘。咏弈之‘湘东一目诚堪死，天下中分尚可持’，巧累于理。而‘霜林收鸭脚，春网荐琴高’，以鸭脚称银杏，是取其叶，以琴高作鲤，更不可。又《落星寺》诗云：‘蜂房各自开户牖，蚁穴或梦封侯王’，上句言山腰寮舍众多，下句出题外矣。（乔谓必是刺禅人，称郑称杨耳。）《猩猩毛笔》云：‘爱酒醉魂在，能言机事疏。平生几两屐？身後五车书。物色看《王会》，勋劳在石渠。拔毛能济世，端为谢杨朱。’虽题曰戏作，而使事天趣洋溢。至《接花》诗：‘雍也本犁子，仲由原鄙人。升堂与入室，只在一挥斤。’大雅扫地矣。（乔谓此与‘好风圣之清’，止可于长排律中，以见句法变换，短排律已不可用，况八句律乎？）坡诗伤于太尽，才大难降，笔走不守。鲁直颇能开辟，虬髯倔强海外耳。”
　　“陈师道以荐即得官正字，诗曰：‘扶老趋严召，徐行及圣时。端能几字正？敢恨十年迟。肯著金根误，亭辞乳妪讥。向来忧畏断，不尽鹿门期。’用事切当。《雪》诗云：‘木鸣端自语，鸟起不成飞’，不落色相。《九日寄秦觏》云：‘疾风回雨水明霞，沙步丛祠欲暮鸦。九日清尊欺白发，十年为客负黄花。登高怀远心如在，向老逢辰意有加。淮海少年天下士，独能无地落乌纱？’殊有陋巷不改其乐之意。或推後山直接少陵，其五言律诚有相近处，此体犹未尽，何况诸体，无可言直接耶！”
　　“苏门六子，文潜尤可喜。《海州道中》云：‘渡头鸣舂村径斜，悠悠小蝶飞豆花。逃屋无人草满家，累累秋蔓悬寒瓜。’《广化遇雨》云：‘撞钟寺门掩，晚霁尚残滴。相携下山去，尘静马无迹。归来解鞍歇，新月如破璧。但恐桃花源，回舟已青壁。’大是清越。七言律尤多秀句，如‘绿野染成延昼永，乱红吹尽放春归’，‘万顷泽空供雪意，一枝梅笑破冬严’，‘新月已生飞鸟外，落霞更在夕阳西’，‘青引嫩苔留鸟篆，绿垂残叶带书’，‘归鸟各寻芳树去，夕阳微照还村耕’，脱尽尔时恶习。又‘何待挑琴知有术，未尝驱豆更无谋’，不减温、李。《春日杂书》云：‘昨日为雨备，今晨乃大风。临风谨自备，通夕雪迷空。备一常失计，尽备力难供。因之置不为，拱手受祸凶。当为不可坏，任彼万变攻。筑屋如金石，何劳计春冬？’只须此住，便有馀味。下云‘此道简且安，古来家国同’，说尽便索然。东坡《湖上夜归》云：‘我饮不尽器，半酣味尤长。复舆湖上归，春风吹面凉。行到孤山西，夜色已苍苍。清吟杂梦寐，得句旋已忘。尚记梨花村，时时闻暗香。’亦须只此住即妙。”
　　“贺铸方回工于词，而诗亦绝胜。如《放鹤亭》云：‘万顷白山缺处，一庭黄叶雨来时。’《茱萸湾晚泊》云：‘荻浦渔归初下雁，枫桥市散只啼鸦。’《汉上属目》云：‘白蒙山头，清川山下流。芳洲采香女，薄暮漾归舟。并蒂双荷叶，逢迎一障羞。持情不得语，大妇在高楼。’皆妙。”
　　“晁叔用冲之，无咎弟也。《田中行》有古趣。又有‘猎回汉苑秋高夜，饮罢秦台雪作天’，‘系马柳低当户叶，迎人桃出隔墙花’，俊气可味。”
　　“高士徐积仲车诗有唐音。《送王潜圣》末云：‘关西夫子虽迟暮，行笑行吟正安步。川海上牧羊儿，解说公孙放豚去。’磊落有气度。”
　　“唐子西论诗可观，所作不逮。‘山静似太古，日长如小年’，警句也。馀语不称。‘山转秋光曲，川长暝色横’，亦佳。《初到惠州》曰：‘卢橘杨梅乃尔甜，肯容迁谪到眉尖！因行采药非无得，取足看山未害廉。辨谤若为家一喙，著书不值字三缣。老师补处吾何敢，政谓家风不敢谦。’‘老师’谓东坡，‘补处’用弥勒佛事。中联小有丰致。至《湖上》之‘佳月明作哲，好风圣之清’，文海泥犁也。”
　　“韩驹子苍《冬日》云：‘北风吹日昼多阴，日暮拥阶黄叶深。倦鹊绕枝翻冻影，飞鸿摩月堕孤音。推愁不去如相觅，与老无期稍见侵。顾藉微官少年事，病来那复一分心。’前写景，後写怀，随句而转，渐就衰飒，而恬让之致可掬。《夜泊宁陵》诗虽不高尚，无恶习，款段马也。曾、韩则本非千里才，惟蹄耳。”
　　“北宋诗，但非宛陵、豫章二派，即多可喜。如刘《题半隐堂》曰：‘一堂图籍自陶冶，三径萧兰俱岁华。定非平恩许侯宅，会是仲长公理家。端居雅不烦屏当，佳设颇尝成咄嗟。惟我身数来往，徽弦一泛即生涯。’（乔谓此诗亦有宋人槎牙之气。）韦冠之《寄荆南故人》曰：‘馀生自是一虚舟，未害寻诗慰客愁。梅欲飘零犹蕴藉，柳才依约已风流。关心弟妹无黄犬，入梦江湖有白鸥。别後故人相念否？东风应倚仲宣楼。’二诗甚有风致。”
　　“洪觉范诗中名家，不当以僧论也。五言古诗，不独清气，用笔高老处，如记如画。近体诗如《石台夜坐》云：‘永与世遗他日忘，尚嫌山浅暮年心。冻未放僧窗晓，折竹方知夜雪深。’《上远宿百丈》云：‘夜久雪猿啼岳顶，梦回明月在梅花。’秀骨嶷然。又僧遵式诗‘拾句书幽石，收茶踏乱’，亦有清致。”
　　“李伯纪云：‘闻说飞蝗起自淮，势如风雨渡江来。吾家岁事何须虑，只恐人言不是灾。’得家信作，真贤宰相也。《记旧梦》、《泛舟循惠间》、《李嗣宗小圃》诗俱佳。”
　　“汪藻彦章《宁川驿》云：‘过眼风光一饷休，坐狂犹得佐名州。虽遭泷吏嗤韩子，却喜溪神识柳侯。尽日野田行罢亚，有时峤听钩。会将新濯沧浪足，踏遍千岩万壑秋。’俊逸似大苏。又《醉别》云：‘双桨又乘清夜去，一樽聊发少年狂。’亦洒落可喜。胡澹乞斩王伦，被窜渡海，诗曰‘银山千叠酒微酣’，气概如此！”
　　“刘屏山、朱韦斋诗最可喜。韦斋《谒吴公路许借论衡复留一日》云：‘幽独不自得，驾言款斋庐。殷勤主人意，投辖恐回车。世途早已涉，此去将焉如？惟忧酒钱尽，使我诗肠枯。会合曾几何，可复自为疏？更当留一夕，帐中搜异书。’《送金确然归弋阳》曰：‘昔我溪居，送子溪。重来问何时，笑指溪上。一别四周星，坐此世事纷。衰颜两非昔，华发粲可耘。我缠风树哀，终日无一忻。子乃水菽忧，南北奔走勤。对床语未终，别意如丝棼。归梦尚随子，何当叹离群。’二诗有长厚之风。又咏芍药云：‘谁令玉颊红成点，如意痕轻琥珀多。’丰神婉媚。屏山绝句云：‘偶临沙岸立多时，淡淡烟村日向低。幽事挽人归不得，一枝梅影浸澄溪。’”乔谓绝似杨诚斋清淡诗。
　　“吕本中居仁有清致而多轻率。《柳州开元寺夏雨》云：‘风雨似晚秋，鸦归门掩伴僧幽。深不见千岩秀，水涨初闻万壑流。钟唤梦回空怅望，人传书至竟沈浮。虎头燕颔非吾相，莫羡班超拜列侯。’《西归舟中怀通泰诸君》曰：‘一双一只路旁堠，乍有乍无天际星。乱叶入船侵败衲，疾风吹水拥枯萍。山林何谢谁方驾？诗语曹刘可乞灵？酒碗茶瓯俱不厌，为公醉倒为公醒。’韵度虽饶，终有缓颓之恨，皆韩子苍流弊。”
　　“事莫病于伪。欧、梅之矫钱、杨，未尽为诗害也，令欧任其秀冶，梅率其清温，原自名家。惟是笔力不高，饰为劲悍，遂流于粗鄙，而恶声出矣。鲁直好奇，兼喜使事，实阴效钱、杨而变其音节，致多矫揉诘屈，不能自然。然气清味冽，胸中亦自有权衡，故佳篇尚多。子苍逸韵天生，疏率自喜，转觉天趣有馀，结构不足，虽渊源豫章，实与鲁直相背。曾几茶山天性粗劣，又崇豫章之粗率，备得诸公之恶境而效之，故皆ㄋ噪之音。集中惟月诗之‘明时谅费银河洗，缺处应须玉斧修’为最警。而雪诗之‘一夜纸窗明似月，多年布被冷如冰’，岂曰诗耶！一瞽登坛，群盲振铎，自後论诗者日多，害诗也日甚。至江湖诗出，而此道遂沦长夜。大率宋诗三变，一变为伧父，再变为魑魅，三变为群丐乞食之声。《中州集》中，高者秀雅，卑者亦不至鄙俚。一时恶气，独集于东南，国之不祥，先见于笔墨耶？”
　　“选南宋诗，务取短中之长，一联一句亦收之，首尾求全，几无诗矣。陈与义简斋诗以趣胜，而受病于此，俊气终不可掩。如《雨晴》诗：‘墙头语鹊衣犹湿，楼外残雷气未平。’《江涨》云：‘叠浪并翻孤日去，两津横卷半天流。’《送瑞安令》云：‘衣冠衮衮相逢处，草木萧萧未变时。聚散同惊一枕梦，悲欢各诵十年诗。山林有约吾当去，天地无情子亦饥。’虽无格调，语犹入情。陈渊几叟胜于简斋。《严陵钓台》云：‘溪山有底好？契贫士欲。取论生不侯，但喜梦非仆。携筇纵朝步，初日穿林麓。西风扶两腋，一举千里鹄。’意气不凡，下语新警。”
　　“周必大益公气骨不高，微有淹雅之度。如《咏园》云：‘回环自三三迳，顷刻常开七七花。’有自然之致。（乔谓次句乃道得无情。）益公每举欧阳警句示人，其有韵态者，有‘风色似传花信到，夕阳微放柳梢晴’，馀即寒陋。”
　　“诗若字字入道理，则一厄也。选元晦诗，惟取多兴趣者。如‘惆怅江头几树梅，杖藜行绕去还来。前时雪压无寻处，昨夜月明依旧开’。（乔谓後联有唐意，首联宋气重。）《咏雪》云：‘不应琪树犹含冻，翻笑杨花许耐寒。’甚妙。道学诗亦有佳句。如徐崇父《毅斋即事》云：‘苔色上侵坐处，鸟声来和独吟时。’林{虍鬲}斋《送县丞》云：‘松厅莫笑无公事，蕖幕常能致俊流。’吕东莱云：‘径欲卜居从钓叟，垂杨缺处竹门开。’”
　　“陈傅良止斋《寄陈同甫》曰：‘古来才大难为用，纳纳乾坤著几人？但把鸡豚宴同社，莫将鹅鸭恼比邻。’上句即‘民之失德，乾糇以愆’之意。今观此两句，可见俗情浅虑，恩怨本无大故，而毁誉由之。同甫屡经患难，故以为戒。下云：‘世非文字将安，身与儿孙竟孰亲？一语解纷吾岂敢，应行道亦酸辛。’可为泪下。《冬夜感怀》云：‘已觉二毛嗔妇问，可堪一饭患儿多。’真境真语。又有诗云：‘璧袭缫藉，山龙饰衣裳。不闻遂古初，而兴自虞唐。毁车崇骑射，隶作篆籀藏。至今人便之，秦亦忽以亡。’又曰：‘累觞以为欢，班荆以为仪。交际贵如此，勿使至意亏。颇尝怪《小雅》，《鹿鸣》至《鱼丽》。宾主礼百拜，《六经》似支离。’重伤古道之不复也。次篇反语，令人自思，意真语亦雅。”
　　“宋人乐府尤远。叶水心《白词》曰：‘有美人兮来独处，陟彼南山兮伐寒。挑灯细缉抽苦心，冰花织成雪为缕。不忧绝技无人学，只愁不堪嫁时著。郑侨吴札今悠悠，争看买笑锦缠头。’欢知音难得，又不忍决绝，徘徊婉转，无限风流。”乔谓此仅望见张、王耳，在宋已成绝作。
  </div>
  <div class="pagination">
   <a href="围炉诗话_page5.html">
    上一页
   </a>
   <a href="围炉诗话.html">
    1
   </a>
   <a href="围炉诗话_page2.html">
    2
   </a>
   <a href="围炉诗话_page3.html">
    3
   </a>
   <a href="围炉诗话_page4.html">
    4
   </a>
   <a href="围炉诗话_page5.html">
    5
   </a>
   <span class="current-page">
    6
   </span>
   <a href="围炉诗话_page7.html">
    7
   </a>
   <a href="围炉诗话_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
