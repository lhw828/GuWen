<!DOCTYPE html>
<html>
<head>
    <meta charset="UTF-8">
    <title>瓶粟斋诗话 - 第 3 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>瓶粟斋诗话 - 第 3 页/共 7 页</h1>
    <div class="content">　　又长洲沈休穆先生修和诗，亦典赡工雅，云："一样神扃拥百灵，南方别子溯商星。独高名胜衣冠墓，也辟删修著作庭。经业至文光黝黝，儒衿坠绪色青青。合家《诗》、《礼》成三代，秩谒升堂素德馨。""麟祓今朝旧降灵，及阶瞻拜弁如星。宾趋侧向东西夹，神格先求上下庭。俗论何能淆黑白，圣言常若炳丹青。敷天薄海同遥庆，梦入昌平与荐馨。"
　　
　　集中和作，次原韵者十居七八。独丹徒赵明湖（永年）七古一篇，气格苍浑，出入韩苏。为录于下，云："昔我游踪经曲阜，下车敬谒宣圣陵。满城杂花杏独盛，夹道表树松青青。时惟上丁际释菜，商彝周鼎陈庙廷。金丝堂前众乐具，当年冠履瞻遗型。驰驱南北二十载，坐看洪水来沧溟。人心向热若秦火，燎原几欲焚群经。乾坤不息道不变，浮云安得遮日星。青浦衣冠有虚墓，遗簪环璧传其灵。淳熙迄今迹可考，由拳亦得同昌平。仲秋习礼事绵，明禋黍稷腾芳馨。诸公辅翼在世教，讵为学子争光荣。虞山龟山共辉映，鸣呼吾道其南行。""溟"韵自是探源之论。"经"韵尤奇，盖谓焚书之祸，不过秦政一人，今则人人蔑视圣学，为祸尤烈于烟燎矣。结用言子墓作陪，亦他人所无。初，孔教会省有总会，县有分会，会有长。至丁未后，渐归涣散。殆道之兴废，固有天焉，不可以人力争乎？
　　
　　东木先生初以贡士分发直隶县丞，洊保至盐运使分省补用道，官云南、山西甚久，复历使东西各国。生平邃于经及时务之学，著述宏富。其说诗专主乎经，观其《与方仁后书》可见。书曰："承赐青浦三子诗，削肤存翼，固为善矣。瘦东之序，溯源晋贤，而以盛唐为归，得所宗矣。力争上游，高处立，阔处行，此岂时下斗方才人所得望其项背哉！但不佞更有进者，《周南》、《召南》，圣人时代、圣人区域内之诗人，其心中正和平，其气中正和平，其意亦中正和平。是为诗学之真源，亦为极轨，不可不探讨之。盖不明微言大义，不足以探作者学术、心术之原；不考转韵、间韵等方法，不足以知运笔之妙；不通古音而以今音读之，则韵学全乖而其声不谐。欲祛第一病，阅《圣经传说汇篡》最为简捷（此御纂七经之一）；欲祛第二病，详稽广森之《诗声分例》则笔自灵转（在《皇清经解续编》内）；欲祛第三病，以顾炎武氏《诗本音》作读本（在顾亭林《音学五书》内）。古韵之学，顾、江、段开其先，嗣后愈推愈精，以后者为胜，至常熟庞氏而止（庞书未出版）。"以上所举皆探讨之方法也。书中所谓"三子诗"，指仁后、行百及余三人合印小册。今二子墓丛宿草，而先生亦归道山。此书幸留余箧笥中，亟录存之，以公世之治诗者。
　　
　　叶行百（春），性褊狭而好迕俗。山谷诗"每与俗物逢，三沐取洁清"二语，可以移状。其诗颇类《江湖小集》，如云："霜痕侵石发，寒意敛花心"、"忍饥餐麦饭，醒睡嚼茶芽"、"花中觅句诗常艳，酒后贪眠梦亦醺"、"家为买书添宿债，屋因依树得秋声"。其没也，东木先生輓以联，云："无聊借花木消闲，芒角未融，嫉俗灌夫常骂坐；不朽待枣梨补寿，心肝尽呕，苦吟长吉早成家。"
　　
　　仁后长行百五岁，行百长余亦五岁，尝戏结为"岁寒三友"。仁后羸瘦，以松自居，先卒。东木先生亦輓以联，曰："造物不仁夺我友，正学有后昌之诗。"砌"仁"、"后"二字浑然无迹。仁后诗不多，其《怀孙作黼先生云间》云："一雨足生意，苔痕上石台。孤怀聊自适，三径为谁开。花气暖侵袂，茗香清到杯。思君独不见，南望久低徊。"《秋宵有感》云："孤灯成独影，坐听秋虫语。忽忆少年时，喁喁相尔汝。紫玉渺如烟，柔魂复何许。当窗生暗凉，轻风逗微雨。"皆见风格。
　　
　　唐人诗多含蓄，其工者如云："玉颜不及寒鸦色，犹带昭阳日影来"，又"遥知小阁还斜照，羡杀乌龙卧锦茵"，"寒鸦"、"乌笼"皆托兴之辞，曰"不及"，曰"羡杀"，则语在此，意在彼矣。
　　
　　司马温公《闲居》云："故人通贵绝相过，门外真堪寘雀罗。我已幽慵僮更懒，雨来春草一番多。"宋人绝句，此境最不易到。
　　
　　宋人绝句清隽可喜，有唐人不能过者尚多，而各家选本皆不录。殆羊枣脍灸，口之于味，耆好有不同乎？为钞数首于下。刘克庄《海棠》云："几树繁红映碧弯，苎萝山下见芳颜。分明消得黄金屋，却堕荒蹊野径间。"方回《清湖春早》云："楼上春阴覆晓云，一湖天净碧沄沄。雨宜不骤风宜细，闲倚阑干看水纹。"高翥《冬日即事》云："江上凝冰约水痕，门前残雪缀溪云。杖藜独立梅梢月，成就清寒到十分。"叶绍翁《九日呈真直院》云："秋风吹客客思家，破帽从渠自在斜。肠断故山归未得，借人篱落种黄花。"陈起《夜过西湖》云："鹊巢犹挂三更月，渔板惊回一片鸥。吟得诗成无笔写，蘸他春水画船头。"吴惟信《秋夕》云："南风吹露下秋空，乌鹊无声占碧桐。天气微凉人好睡，阑干闲在月明中。"谢翱《秋社寄山中故人》云："燕子来时人送客，不堪离别泪沾衣。如今为客秋风里，更向人家送燕归。"黄庚《池荷》云："红藕花多映碧阑，秋风才起易凋残。池塘一段荣枯事，都被沙鸥冷眼看。"徐献可《书斋》云："十日书斋九日扃，春晴何处不闲行。瓶花落尽无人管，留得残枝叶自生。"
　　
　　余尝与葆荪论诗，谓今人所以不如古人者，大抵古人诗如画家写烟峦云物，但取其神，故生气远出；今人诗专以描眉画角、刻缯染縠为工，形存而神去矣。
　　
　　山谷诗，气韵、格调都与人不同，然往往喜剽剥陈旧，不知其何故也。如《过赵景珍墓》云："今日牛羊上邱垄，当时近前左右嗔。"此全用古乐府语，只易"面发红"三字写"左右嗔"耳。又《黔南绝句》云："相望六千里，天地隔江山。十书九不到，何用一开颜。"又云："病人多梦医，囚人多梦赦。如何春来梦，合眼在乡社。"此全本乐天《寄行简》"相去六千里，地绝天邈然。十书九不达，何以开忧颜"、"渴人多梦饮，饥人都梦餐。春来梦何处，合眼到东川"语也。又《次韵吴宣义三径怀友》云："佳眠未知晓，屋角闻晴哢。"此明明孟浩然"春眠不觉晓，处处闻啼鸟"意，只数字不同耳，而叶少蕴以为"诗人点化前作，如李光弼将郭子仪军，重经号令，精采数倍"，真可发笑。
　　
　　嘉善朱卣香明经锡<耒巨>，为人豪迈，善饮，家贫以训徒为生。诗虽多，然大半怡荆之体。近得其《分湖棹歌》数绝，曼辞清唱，不啻古《竹枝》、《水调》之遗。为录如下，云："郎住湖东妾住西，盈盈一水短长堤。郎身休逐伯劳去，妾意常防姑恶啼。""两岸垂杨一绿溪，小船不碍板桥低。劝郎沙际轻移棹，交颈鸳鸯正稳栖。""妾到郎家种水田，西风乍起一湖烟。菱多棱角莲多子，不爱菱花祗爱莲。""千顷澄波混太虚，泛舟秋夜不嫌孤。月光吞吐双虵口，（湖有南、北蛇口。）疑似明湖一颗球。"
　　
　　常州钱名山先生振锽诗善写性灵，皆人人意中所有，人所不能言而先生能言之。其与余论诗书云："诗要有理，有理而后有味，至于有味，斯为天下之至言。"又云："诗要篇篇有我，字字见心见骨，然后被之以古藻，出之以远音，足以历万古而不朽。"其持论之高如此，则其所学可知。余与先生交在辛酉之岁，读其诗于报端而异之，因以书自通，并献诗为贽。而先生谬以知己引重，且屡许拙作为非今世之诗。尝赠句云："吕大坟头宿草烟，汪伦遥隔海南天。眼前莫道无知已，新得吴兴沈下贤。"嗟夫，庸妄如不佞，何敢居于作者之列，乃辱通人扬诩至于斯乎！吕名光辰，字绪承；汪名兆镛，字惺吾，皆先生文字交也。
　　
　　先生自言少日为诗，喜驰骋于法度之外，务求快心，故多伤于浅。余谓圣人亦只取辞达而已矣，惟浅，乃能达；若艰深，何能达乎？
　　
　　先生与余论诗书，前后不下数十通，多精微之论。有经乱而散亡者，不能忆矣。姑录其存者，书云："弟生平爱诵太白、乐天，于明喜袁中郎，于国朝喜随园。中岁始觉近代诗品不高。而鄙人少作则大半化劫灰矣。大率唐宋诗人无过于李、杜、韩、白、苏、陆，又其次为遗山，遗山之后，未有遗山也。"又云："尝观朱夫子论诗，有'上头一关'之说。妄意'上头一关'即'天命之谓性'也。解得'天命之谓性'，则如登华岳，呼吸可通帝座，尚何邱垤之足言！"又云："近日读放翁暮年诗，多选本中所未见，亦快事也。放翁精神，自足千古，其合者，陵轹杜韩矣。所不逮古人者，惟太多耳。然放翁之寿，为从古诗人所未有，穷老且鳏，而牵于未竟之年，不作诗何以遣日？此其诗所以不得不多也。"此论亦前人所未发。
　　
　　余与名山先生捧手，则在壬戌之冬。初，先生书来，期于沪上相遇，曰："将迟君于一乐天茶社，见癯而髯者，某也。"及期，先生前至，待且久。适有拆字者来，使拾一字猜之，不中，拾数字皆然。情急自拾之，乃一"黄"字。喜曰："寻至矣！'黄'去'田'为'共'，只一田之隔矣。"因谓其人："汝江湖卖术者，乃不我若乎！"有顷，余果至。言其事，相与抚掌。按拆字源于《左传》之"二首六身"，而其法备于汉人之离合诗。隋时，宫中有拆字令，始见"拆字"之名。至流为技术，则盛于宋宣和间之谢石，当时亦谓之"相字"。（《春渚纪闻》有《谢石拆字》一则，则亦谓之"拆字"矣。）《玉堂杂记》载，有士人戏以"乃"字为问。石曰："'及'字不成，君终身不及第矣。"又有人遇于涂，告以妇不能产，书"日"字于地。石曰："'日'出地上得男矣。"石高宗时以相"春"字谓："'秦'头太重，压日无光。"忤秦桧，死戌所。
　　
　　松江张闻远孝廉锡恭，鼎革后由郡城移居小昆山祠屋中，懔袁闳土室之志，足迹不履城市。生平穷究经史，尤精三《礼》。尝见重于张文襄公，延入湖广督幕。既而膺礼学馆之聘，编篡礼制。与吴门曹君直（元忠）、叔彦（元弼）论《礼》最相得。甲子齐卢之战，先生避兵之张泽而卒。时值两军对垒，市无人迹，几至无以饰终。先生无子，由红十字会为之敛焉。名山先生哀之以诗，曰："先生身居碧玉屏，炯然云间一曙星。终年闭户注《礼》经，神游三代通古灵。髡者到来不拔扃，欲往从之求典型，首阳山前战血腥。今年宣统岁甲子，月日先生赫然死。敛无棺衾拜无子，亡国遗民合如此。君不见沟壑从来属志士，安用污人红十字。"名山不薙发，言必称先朝，宜其吊遗民而辞之哀也！惟诗意似言孝廉没于小→昆，或当时传闻异词乎？
　　
　　有友为余言，某年郡中拟修志，有司以总纂强闻远先生，赍函往聘，封面书"张闻远先生"字样。先生不开拆，提笔书"先生不来"四字却之。
　　
　　华亭张兰仲有题其兄伯英《茜青阁听雨填词图》一绝，云："珠箔银灯掩画楼，墨香鬓影太风流。梧桐未冷芭蕉碎，难遗春宵一段愁。"余谓改"秋"字较好。盖秋来蕉桐滴雨，愈觉萧骚，况秋士多悲，不尤难为怀乎？兰仲名联珠，诗ぎ尚书之孙。尝寓居汉皋。有《湘兰秋景室诗》一卷，诗多缘情绮靡之作，盖学温李而未至者。其《寄李芋仙海上》云："纟厘绵花鸟牵情绪，萧琵江关感鬓丝。"则不啻自为写照矣。
　　
　　奉贤庄漱润孝廉礼本，耆酒好内，不拘仪检，卒年裁三十有五。尝见其《送华亭雷君曜孝廉自彝陵归省》一绝云："长江此去四千里。送子东归欲断魂。我已无家归未得，天涯岁晚又黄昏。"神韵凄然。盖客中送人还乡已属难堪，况其地远在天涯，而其时又岁晚又黄昏乎？此法全从乐天《舟中读元九诗》及《寒食夜有怀》等绝句得来，所谓四、五层写法也。
　　
　　漱润尝纳一妾，当湖产也。迎归，居之留溪，字之曰竹台，名其所居曰湘秋馆。庚寅将试礼部，书联榜于室曰："玉关杨柳愁边句，金镜夫容梦里人。"未几，竹亭病卒，竟成语谶。漱润效迦陆为作《惆怅词》八首。庄诗不存，今录其邑人郁隽夫明经文盛和诗第三首，云："湘秋馆里夜迢迢，说部荒唐破寂寥。聪颖独怜才子笔，清扬爱谱水仙谣。聊将哀怨传瑶瑟。欲把良缘问玉箫。如此解人真未易，柔魂应恐不胜销。"又佳句如"薄曳香罗频顾影，低颓凉髻学填词"、"好梦难追空写恨，瘦腰如袅不禁秋"、"绣闼谁拈长命缕，蓬山难觅返魂香"，其气味与樊榭悼其姬人"月上"绝相似。
　　
　　樊榭《悼亡姬》七律十余首，余最爱"将归预想迎门笑，欲别俄成满镜愁"一联，谓非善言情者不能道，然自是从元微之"别常回面泣，归定出门迎"二句脱化来。
　　
　　隽夫别署醉红词人，工为步韵诗。尝见其稿，有与了公唱和叠韵至数十首者。其人言谈渊永，有静者机。光绪末，为松江府中学堂教员甚久。忆其答余《寄怀》诗云："高山流水许知音，好句传来击节吟。望古每多身世感，含毫想见妙明心。灯窗寂寂摇红影，庭院沈沈罩绿阴。知否怀离何日释，腊梅风里到如今。"诗在宣统初作，乃余交游中最初投赠诗也。
　　
　　杨石年（辂），字子乘，佾舞生。家奇贫，少时从其舅氏为装潢匠，因得涉猎艺事。其所为书画不俗，而有寒俭气。宣统庚戌入楚，佣书川汉铁路工程局，光复军起，始归。有《感事》云："巴云巫雨感苍凉，楚塞争开逐鹿场。滩接香溪湍似雪，天连铜岭壁如墙。啼猿处处催归急，唳鹤声声引恨长。回首黄尘蒙白帝，东来烽火黯残阳。"石年性介特，在楚囊金稍裕，旧时交游中逋负，皆一一封还之。
　　
　　吴廉臣（昌寿），诸生也。性孤僻，家贫，然好博，四十后略知医，尝有句云："无钱且袖挥金手，有病常延服药身。"
　　
　　余爱李秉心"花片已从帘外落，鬓丝怕向镜中看"二语，时为人诵之。秉心好客，喜填词，能度曲。家故饶裕，以不善治生产寝至衰落，弗顾也。尝有《感怀》诗云："有酒不妨同客醉，无心随在与天游。"
　　
　　
　　●初编·卷四
　　
　　欧公古诗学韩而不及韩，近体不学韩而胜韩，何也？盖退之古诗如波涛蹴天、风雨疾至，往往横空盘硬语，而欧公无之；欧公律体清新妩丽，如风日流晖、花竹掩映，而退之无之。一能柔而不能刚，一能刚而不能柔也。坡公云："端庄杂流丽，刚健含婀娜。"惟老杜能臻此境。
　　
　　宋人惟苏子美诗最乏姿韵。子美古体似欧，然句法之圆熟、节奏之谐合不逮欧远甚，由其锻链蕴藉之功少也。昔人评昌黎"以文为诗"，然其《秋怀》、《南溪始泛》等作，清微闲远，虽陶谢不能过。欧公学韩已觉费力，子美无其才，强欲效颦，徒增其丑矣。然其律句则多有可诵者，如"残日花间浮暖艳，断云楼外卷轻阴"、"池中绿满鱼留子，庭下阴多燕引雏"、"春入水光成嫩碧，日匀花色变鲜红"、"竹密似嫌闲客入，梅含应待主人开"、"龙听夜讲寒生席，鸥伴晨斋暖戏庭"。
　　
　　圣人不以人废言，昔人以荆公为人拗强乖僻，至谓其诗无一语自在者，是直欲以人废言矣。余谓荆公古诗故作惊人语，时或有之，至其近体，无不循声按律，其支对之工整，有非当时苏黄欧苏所能并者，何尝拗强乎？若夫"花枝到眼春相照，山色侵衣晚自迷"、"柳条不动千丝直，荷叶相依万盖阴"、"野草自花还自落，鸣禽相乳亦相酬"、"山鸟自呼泥滑滑，行人相对马萧萧"等句，恐舍此更无有自然者矣。随园不读其全集，随声附和，甚至诋其于诗终身在门外，非所谓信口雌黄耶？随园举荆公"青山扪虱坐，黄鸟挟书眠"二句，讥为"上句乃乞儿向阳，下句乃村童逃学"。然《临川集》中无有也，惟见于《石林诗话》，以谓荆公爱子美"钩帘宿鹭起，丸药流莺啭"而效之者。余谓此或当时偶尔戏笔，不足据为口实也。
　　
　　荆公古诗多近韩，近体以七言绝句为最精。今撮录其律句下字之新异者，如"草长流翠碧，花远没黄鹂"（《东皋》）、"城云漏日晚，树冻裹春深"（《岁暮》）、"邻鸡生午寂，幽草弄秋妍"（《示无外》）、"日催花蕊急，云避雁行高"（《寄深州晁同年》）、"风泉隔屋撞哀玉，竹月缘阶贴碎金"（《竹》林寺）、"长树老阴欺夏日，晚花幽艳敌春阳"（《答平甫》）；又其语之锤链者，如"露夕吟逾苦，云秋思共高"（《赠简道人》）、"树疏啼鸟远，水静落花深"（《宜春苑》）、"高阴凉易入，闲貌老难增"（《游栖霞庵》）、"落日更清坐，空江无近舟"（《江上》）、"病身最觉风露早，归梦不知山水长"（《葛溪驿》）。至若"僧残尚食少，佛古但泥多"（《重游[A061]堂次韵》），则以荒野见长；"山鸟自呼泥滑滑，行人相对马萧萧"（《送项判官》），以自然取胜；"斜倚水开花有思，缓随风转柳如痴"（《金明池》），以韵致致工，皆为人所不可及。
　　
　　云间诗派，乾嘉而后大抵祖述陈黄门，以组綦华缛为主，亦间有祈向渔洋者。近数十年转趋北宋，多以清越矫健见长，殆风会使然也。余于云间诗人最先相识者，耿伯齐、杨了公、吴遇春等数公而已。遇春谦和朴诚，而诗则多嫉俗愤时之意。《除日》云："一褐霜寒强自持，襟期寥落付谁知。痫阿高卧空今日，沧海横流感此时。无复拨灰书闷字，联凭清酒祭残诗。明朝年例探某去，整顿奚囊马后随。"《九日次鹓雏韵》云："又是登高节物殊，万山敛翠向吾徒。卅年英气当秋尽，九日黄花入世孤。乱后持杯难作健，静中闻磬一为娱。故人溟澥游初倦，（时鹓雏方自南洋归）能对西风作赋无？"《游莲花庵用郑太夷韵》云："向晚独寻江上寺，萧然万籁意还多。一声清磬沈幽阁，十里晴云照素波。劫后河山花自暗，梦中岁月鸟初过。飘零身世何堪羡，只办微吟遣睡魔。"诗亦极意规模海藏。《雨霁怀几园》起句云："落叶寒阶负手行，远山云敛破微晴。""远山"七宇，画所不到。《即景》云："俯仰人间事事非，沈沈斜日感芳菲。轻阴阑槛闲凭久，水柳微黄欲上衣。"此则子野所谓"每闻清歌，辄唤奈何"矣。
　　
　　遇春五言古不多，然亦选词清隽。如《怀几园鹓雏半淞园沤社》云："经乱少睡眠，《茅屋》杜陵句。风雨送七夕，兰襟间清露。词人例悲秋，莫续《登楼赋》。摛藻追建安，南皮差可步。白沤半淞水，映酒花无数。云树两迢迢，相思隔江路。"其他佳句如"风停香自篆，庵老树忘年"、"砚云还作雨，杯酒欲浮山"、"龙眠潭水静，云冷寺钟秋"、"梅边人去一楼雨，江上寒多五月秋"、"桃夭时节饧箫暖，酒熟人家燕笋肥"、"梦魂胡蝶仙将化，诗思梅花冷不如"、"短檠横壁年光老，残柝吹城露气寒"、"江岸飞花三月暮，园林新绿一鸠呼"，大半可书作楹帖。
　　
　　遇春有"万松人语冷"及"天高凉雁傍云呼"，皆佳句也。惜属对俱逊，可知掘得玉盒子，欲底盖俱称，殊不易能。又"鸦衔缺月立檐端"七字甚奇，惟忆《散原精舍集》中亦有此句，只一二字不同，或无心暗合乎？
　　
　　了公初名锡章，字子文。清季以明经为宝山教谕，愤郡守戚贪墨，上于中丞某，某受赇左袒，坐是落职。尝或狂歌、或痛哭，郡人咸以"杨痴子"呼之。中岁好参禅，始号了公。其为人不同于俗，亦不迕于俗，以故伧父贾竖无不愿与之交，而不知其皮里有阳秋也。工为绝句，吐语皆蝉蜕尘埃。《西泠杂咏》云："山楼隔雨一尊开，看我轻摇双桨回。静对微风先欲醉，为他吹过酒旗来。""柳边双桨小于蜒，点破湖漘一顷青。料有幽人烟雨里，杨花飞后拾青萍。"《示心香》云："沉沉帘幙夜阑珊，照我秋魂月一丸。断吟髭曾未得，回头一笑有双鬟。""生小杨枝金缕烟，嫩春已自解缠绵。撩人愁绪长堤外，一带游丝拂过肩。"《酒后》云："几丝暗笛杂秋悲，商略残春懒画眉。为忆白门姚水部，东风吹梦过江湄。"又"花事浑疑梦，春声半在诗"十字亦隽逸。
　　
　　壬子之冬，了公客游青溪，信宿寒斋。余作《相逢行》赠之，此为余与了公定交之始。中间一遇于珠里，余又赠诗曰："沧海三年别，星星忽上颠。诗追蒲褐老，秋话木犀禅。小阁看云坐，高斋听雨眠。书生最堪惜，辛苦卖文钱。"忆了公同作，有"横云分片席，与子对高眠"之句。戊辰之秋，余访之于海上之南市时，了公已六十余，以粥字与其姬人赁一小楼。因欢然留饮，酒酣，见其幼子荷衣总角，年可十龄所。了公指余造之曰："此瘦东先生也。"问"东"字写法，则应声曰："日在木中。"口齿伶俐，老凤之雏，固宜尔尔。是夕，了公欧吐汙茵席，曰："余不饮久矣，不谓竟为君而醉也。"自是以后，遂无音问。未几，阅沪报，知已捐馆舍矣，悲夫！了公工填词，遇能诗者，辄嬲为诗钟。客方沈吟，了公则十数联已叉手而得，其才思敏捷如此。书则初摹板桥，后仿石庵，间出入蝯叟，笔润所入，多振赡困乏。其诗词稿手自写定印行，顾丛残零落尚多，余于遇春处见之。
　　
　　"乐志昔曾随老叟，一尊今日喜逢君"，此余二十余岁时，耿伯齐先生道冲赠余句也，以沈约斋晚号乐志叟，故举以相勖。先生以光绪乙酉拔贡，朝考一等，授户部七品校ī官，久次郎署。鼎革归，就张温和公松风草堂旧第结松风诗社。平生尤耽书，晚年双目失明，犹能窗光弄笔。索书者多，亦不自矜重也。先生为人，不立崖岸。论者谓其人品第一，书次之，诗又次云。
　　
　　光绪甲申，学使者瑞安黄体芳莅吾郡校士。黄氏躯干短小，而旱烟管甚长。其为人峭直刚正，士皆严惮之。道试之有提覆自其始。时吾邑正场诗题为《牧子唱歌樵子笛得山字》，通常┘童皆茫然不知所出。校毕，黄命诸生前，责让之曰："此贵邑本地风光，凌嵓《咏薛山》诗也。尔等读书太少，可去努力用功。"储生唯唯而退，盖当时慑于颂礼，无敢抗辩。其实此等冷僻之句，即老师宿儒之博雅者，亦安能偏览及之？按嵓字山英，号石泉。其先少师哲，靖康中，随跸南迁，遂徙家华亭。嵓元时弃举子业，隐九峰间，足迹不履城市。九峰皆有题咏，时称"山史"。其《咏薛山》云："五峰遥隔水村西，薛老曾来隐翠微。牧子唱歌樵子笛，贪看明月夜忘归。"史言其诗"锵鸣秀拔，具有大历之风"。著有《古木风瓢集》。
　　
　　嘉道间，淀西诗人首推王宾竹（浚）、蒋愚溪（清瑞）二先生。宾竹诗以格胜，愚溪诗以韵胜。愚溪晚年，尤好放翁，如"诗为补成行断续，书因抽读帙纵横"、"键户浑如藏巢，入城真似怕于菟"、"床头钱为收书罄，盎底粮还与鹤分"，皆可乱《剑南》楮叶。尝与娄县姚春木上舍诗筒往还，而宾竹亦及交王兰泉司寇。顾没后声名翳如，即何藏翁辑《青浦续诗传》，亦未甄录及之。欧阳公所谓"勤一世心力于文字间者，皆可悲也"，诚然。
　　
　　宾竹所著日《琴言馆稿》，凡二百余篇，大抵清而不削、秀而不靡。余最爱其"秋高万木霜边落，云散诸峰鸟外看"一联，以谓可与放翁"山从飞鸟行边出，天向平芜尽处低"互争奇胜。宾竹年十五时，塾师命赋《杏花》诗，援笔立就，有"春到江南刚暮雨，吟来村径又清明"之句，为时传诵。
　　
　　吴江为诗人渊薮，有清一代，如计甫草、潘次耕、郭频伽诸人，皆蜚声坛坫。余于海内诗人识金子松岑（天翮）为最早。松岑天才踔厉，词藻缤纷，而又好壮游。所至，名公钜卿无不倒屣。眼界广，境地高，故其诗沈雄奇伟，骎骎乎欲驾其乡先哲改亭、灵芬诸家而上之。其稿曰《天放楼》，樊山、苏戡诸公皆为之序，而论之详矣。兹特录其俊逸者，《岁莫纪行》云："橹鸦轧轧鸡喔咿，霜欺蓬背寒入肌。推蓬启窗迎翠微，穿林出罅阳乌逗。乾腥坤腻风刮垢，深山大泽龙蛇瘦，我欲探珠刎其脰。好友王郎东海归，方冬蛰影来穷扉。珊竿不付钓人手，虽有不龟之药何能为。归来订作十日饮，消寒诗句争先题。趱程前去勿复道，冻萼已破邻墙西。"《仲夏大雨，连日不休，因忆同俊卿、冶民游任氏园，有作柬俊卿》云："盲风怪雨足三日，修竹万竿摇我窗。东龙西龙攫日走，檐溜急涨成秋江。坏墙角塌树折臂，青奴一夕寒凛霜。追思观鱼任昉宅，荷背万雨声琤琮。莲房今倒百亿数，兴至便欲拏小双。故人近日有诗句，莓苔绿到君书幢。"《衡山城外投山家宿》云："衡山负郭风景稀，桑柘夕阴人叩扉。水阁临湘背岳坐，垂竿钓得鳊鱼肥。番茄盐豉伴脱粟，贳酒为典风尘衣。酒酣缺月上东岭，熨眼隔江看翠微。衡阳艇子放江溜，夜深掠过门前矶。铁笛惊起雁奴梦，红灯掉头去若飞。乱峰沈沈压江重，衡山负郭风景稀。"《瓜州晓发》云："荒鸡渡头唤客眠，角声咿咿霜满天。榜人欬笑动篙楫，平明好放瓜州船。我行蓬转二千里，水宿星饭尘士缘，眼明喜见江南山。江风吹人试新寒，江波浸湿金焦拳。推蓬大笑江天宽，红日捣碎颇黎盘。"《藤东水榭》云："藤东起芳榭，秋水琅玕净。清风绉沦漪，氵鸡氵梦微醒。高柳踠长条，丛芦摇瘦柄。夕阳过前川，余霞向谁赠。人生蚁旋磨，红尘苦奔迸。物我两岑寂，颓然百虑凝。烹茶汲寒漪，诗思归幽迥。"《春日石湖寻隐者》云："春畦豆苗长，芳渚鱼肥。一夜东风恶，桃花满钓矶。溪山行蹑屐，冷暖出添衣。言访故人去，隔湖看翠微。"《桐庐客舍题壁》云："乌蓬昨夜听雨卧，今日桐江浣客衫。两岸青山帷帐似，独依高枕数风帆。"
　　
　　松岑诗亦有效古歌行者，如《红曲》、《妾薄命》等作是也，惜篇长，不能录。又《杂咏》云："卒夷花开四月初，梁间燕子双哺刍。刍尔腹中饥，啾啾时对老燕啼。刍也翼燥能习飞，老燕逗之相依依。一夕秋风下庭树，分飞自向海南去。明年小燕亦成家，不认当时哺刍处。""东邻老农筑场圃，西邻小儿习商贾。南邻公子交侠少，使尽黄金买歌舞。天生智力贵自养，蜂房亦自开门户。蜂能作蜜自家甜，谁信当时酿花苦。""南山种松柏，志欲成栋梁。桃李当春花，实成蠹已伤。欲走长途须要袅，欲贡明堂非窈窕。河汾安定一朝生，中原大事凭人造。卤莽下种卤莽报，石女无儿焦谷槁。"繁声促节，亦得张王遗意。
　　
　　戊午，余游吴中诸山归，过松岑寓庐。松岑曰："我诗夙以大家自期，今知其不可，甘退而居名家矣。"其自负如此。尝有诗赠余云："清霜夜醉吴枫丹，吴山晓出千髻鬟。九峰诗人过阊阖，萧然曳杖敲禅关。我坐闭门种秋菊，两脚未许骋驽顽。长髯急足走诗札，摄我云烟苍翠间。吴中近来名士少，风雅沦替诗骨孱。君诗迥出意象表，高揖裴王欺谢颜。城东大徐癖躭句，（青浦徐伯匡时客大郎桥）。屐齿同印苔痕斑。方春柳絮集佳咏，恨我体物非素娴。晨风树远鸟相应，平地寸步缘何悭。仲冬怀人天欲雨，舻声秋雁江上还。出郭远望渺云树，暮鸦结阵盘青山。"
　　
　　自西人研求声光化电之学，于是舟车日用诸物无不巧夺天工，而诗文家集中亦因而拓一异境。顷得庐江刘锡之《咏火轮车二十二韵》，甚奇伟，云："奇肱驾飞车，驭风行海外。曾闻殷汤年，一至豫州界。遗制绝不传，考工竟茫昧。遐哉欧罗巴，奇技逞谲怪。爰有客德雷，创物巧诚最。剡木为轸衡，范金作机械。阴水蒸洪炉，阳炭鼓巨。火激汽机行，水转轮轴快。后车数十乘，一一相钩带。衙衙龙尾衔，节节蛇骨蜕。疾似箭离弦，轻若舟击汰。初则运煤铁，继乃远行迈。支那幅员长，健步烦竖亥。西南起夏口，直北走燕代。延袤三千里，功费亿万大。凿山通崭岩，架梁度奔濑。蜿蜒铺铁轨，訇隐驰玉軑。浓烟一缕飘，十丈起埃。有如费长房，缩地咫尺内。朝发汉阳城，夕至卢龙塞。商贾既骈阗，行旅无阻隘。陋彼迂儒言，淫巧古所戒。"此盖咏京汉铁路。锡之字体蕃，著有《双井堂集》。
　　
　　叶行百有《咏电车》云："世上人争趋捷径，天涯我欲泣岐途。"《电灯》云："纵有光明难烛怪，却无形影可瞒人。"《电扇》云："座上人情都觉冷，世间机变已成风。"《电话》云："播舌元知多好事，闻名终觉是虚声。"正喻夹写，尤见巧思。
　　
　　海上宰牛有公司，有机器，机埋地穴中，一牛曳入，弹指间出，则皮骨分离矣。每日杀牛以百数，其头累累堆如山阜。以故牛牵近铁栏，泪如雨下，不肯入。强拽之，乃行。名山先生有《哀牛篇》，读之恻然心动。盖西人之残忍惨酷，无有过于宰牛者。诗曰："峨峨铁轮车，衔尾走上洋。中有千百牛，两两自成行。蚤起牛十百，夜来牛百十。牛去无休时，车行不断绝。一去不复还，使我三叹息。海上百年来，久作亶夷场。亶夷喜食牛，食牛筋力强。夷人多智慧，杀牛术更奇。驱牛入暗弄，一跌蹈危机。立刃锐绝伦，自项决至脐。皮骨与血肉，倏忽皆分离。更有擢筋法，擢生不擢尸。口箝不得鸣，泪落如绠縻。嗟哉天地间，此痛无人知。中原重耕作，田亩岂尽辟。贫家无牛只，终岁不休息。富家买一生，视作平生业。旱岁田不枯，潦岁田不没。人命与牛命，厥价正相直。在天垂列宿，在《易》著坤德。胡为自弁髦，仅供犬羊食。牛莫仰太息，天道正难知。牛莫向人号，人心正媚夷。不鸣其奈何，怨结有还期。颇闻欧罗巴，蛮触正伏尸。流血赤海赤，火无歇时。嗟我神灵国，理岂无起伏。会看一夕间，风雷起大陆。蠢彼介鳞俦，么麽不足肉。但有愤泄时，牛死当暝目。"
　　
　　世变日亟，其祸且及于禽兽。录名山先生《哀牛篇》竟，复得湖北京山汪觉非（染青）《捕狗谣》，云："官中下令大捕狗，贫家狗亡十八九。捕得一二囚之车，欲脱不脱鱼在笋。狗不知死但苦囚，跳踉奔突兼皋吼。岂知出生即入死，须臾命尽屠伯手。六七年来变非常，巧法暴力恣践蹂。刀俎鱼肉实多门，菹凤醯麟无不有。"结云："为问狗也何由官，项下一物如垂绶。为问此物何自来，有钱但向官中取。"时当道以城镇之犬有碍卫生，巡警得捕杀之，著之令甲。但蓄狗之家出钱捐一口套，官即保护免其厄。此诗冷嘲、热骂兼而有之。
　　
　　诗箧中得陈无邪《观猴子戏》古风一首，可谓形容毕肖，诗曰："大猴毛绥绥，小猴足。铜钲声仓琅，旁观立成壁。白日开广场，大猴坐中央。大猴俨若神，小猴走且僵。大猴有转侧，小猴奉颜色。小猴何殷勤，大猴怒不测。有时大猴舞，小猴旁击鼓。大猴舞不止，小猴鼓声苦。大猴跨小猴，小猴俯作牛。大猴执鞭笞，绕场恣遨游。忽焉思为王，大猴着冕裳。小猴充侍从，屈体能趋跄。薄暮风<风刘>々，猴状演益丑。主人麾以肱，帖耳随之走。赫濯万尊严，顷刻复何有。吁嗟世态奇，猴也能得之。作戏聊自娱，汝猴真可儿。"无邪名训正，慈溪人。此诗似为丙辰袁氏称帝而作。
　　
　　
　　●初编·卷五
　　
　　古人评陶谢诗，谓谢康乐、庾义城之于诗，不遗锤炉之功，然陶彭泽之墙数仞，谢庾未能窥者，何哉？盖二子有意于俗人赞其工拙，至于渊明之于诗，直寄焉耳。此非深知诗者不能道。故陆放翁云："俗人犹爱未为诗。"又云："诗到无人爱处工。"后山云："善为文者，因事以出奇。江河之行，顺下而已，至其触山赴谷、风抟物激，然后尽天下之变。子云惟好奇，故不能奇也。"余谓诗亦何独不然。张文潜《答李推官书》"决水于江河淮海"一段，亦是此意。然古今好奇者多，自是文人一病。
　　
</div>
    <div class="pagination">
<a href="瓶粟斋诗话_page2.html">上一页</a><a href="瓶粟斋诗话.html">1</a><a href="瓶粟斋诗话_page2.html">2</a><span class="current-page">3</span><a href="瓶粟斋诗话_page4.html">4</a><a href="瓶粟斋诗话_page5.html">5</a><a href="瓶粟斋诗话_page6.html">6</a><a href="瓶粟斋诗话_page7.html">7</a><a href="瓶粟斋诗话_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
