<!DOCTYPE html>
<html>
<head>
    <meta charset="UTF-8">
    <title>历代诗话 - 第 26 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代诗话 - 第 26 页/共 63 页</h1>
    <div class="content">　　读杜二笺曰伯仲之间见伊吕指挥若定失萧曹张辅葛乐优劣论曰孔明殆将与伊吕争俦岂徒乐毅为伍后魏崔浩著论亮不能为萧曹亚匹谓陈寿贬亮非为失实公此诗以伊吕萧曹相提而论所以伸张辅之论而抑崔浩之党陈寿也
　　吴旦生曰见字失字下得神妙见字从伯仲之间生来失字从指挥若定生来鹤林玉露载孔明曰吾心如秤不为人作轻重信能此则吾心即造化也乃知长啸草庐时其所讲不在伊吕下或谓既比之伊吕又比萧曹何也予曰下句葢惜其指挥未定而死耳指挥若定虽萧曹且不能当况司马仲逹乎指挥葢措置经画也如兵民杂耕留屯乆驻之类失犹无也故末句有志决身殱之叹
　　焦弱侯云三分割据纡筹策万里云霄一羽毛人以三分割据为孔明功业不知此其所轻为正如云霄一羽毛耳必也偶伊吕而失萧曹乃尽公之才惜乎运移身殱仅以三分之业自见此天也非人也此诗八句一意读者逐句解之失其防矣
　　闷
　　西清诗话曰子美作闷诗乃云卷帘惟白水隐几亦青山若使予居此当卒以乐死岂复有闷乎墨庄漫録曰子美居西川忧在王室而又生理不具与死为隣故对青山青山闷对白水白水闷平时可爱乐之物皆寓之为闷也蔡约之处富贵所欠二物耳其后窜逐经歴﨑岖必悟此诗之工
　　吴旦生曰蔡绦防出忧中有乐张邦基说得乐中有忧总之作诗者与看诗者随其兴防即各具一造物不妨异辙而同途也张云经歴﨑岖必悟其工此非善于论蔡乃善于论杜按李伯纪之序亦云葢其开元天寳太平全盛之时迄于至德大歴干戈离乱之际凡四千四百余篇其忠义气节覊旅艰难悲愤亡聊一寓于诗平时读之未见其工迨亲更兵火防乱之后诵其诗如出乎其时犂然有当于人心然后知其语之妙也
　　按唐僧栖白诗卷帘当白昼移坐向青山元范德机诗青山入坐席白水抱门流其语意皆出于杜却皆说向乐边
　　添线
　　海録碎事曰杜诗刺绣五纹添弱线鲁直诗宫线添尺余嵗时记谓魏晋间宫中以红线量日影冬至后日影添长一线未知孰是
　　吴旦生曰公有至目遣兴诗愁日愁随一线长鲁直云释此句者引嵗时记红线量影之说而唐杂録谓宫中以女工揆日之长短冬至后日晷渐长比常日増一线之工此说为是则知鲁直已有确据故其所云宫线添尺余者亦指刺绣言耳【陶南村掖庭记云元时有刺绣亭冬至则候日于此亭边有一线竿竿下为缉衮堂至日命宫人把刺以騐一线之功】
　　书云
　　小至诗云云物不殊乡国异
　　吴旦生曰诗话旧谓冬至用书云事宋人小说以为分至启闭必书云物独以为冬至事非也按春秋感精符云冬至有云迎送日者来嵗美宋忠注曰云迎日出云送日入也冬至独用书云事指此未为偏失也然余观左传僖公五年正月辛亥朔日南至公既视朔遂登观台以望而书礼也凡分至启闭必书云物为备故也杜预注云周正月今十一月分春秋分也至冬夏至也启者立春立夏闭者立秋立冬云物者气色灾变也汉明帝永平二年春正月辛未宗祀光武毕登灵台观云物据此则四时八节皆可用书云昔人偶于冬至用之亦可而后人遂援为故实则非矣
　　文苑英华载令狐楚冬至进鞍马状云迎日良辰书云令节
　　落句
　　范公偁过庭録曰小宋旧有一帖论杜诗至于实下虗成亦何可少也先子未逹后问晁以道云昔闻于先人葢为防鸡行之类如小奴防鸡向市卖是实下也末云鸡虫得失无了时注目寒江倚山阁是虗成也葢尭民亲闻于小宋焉谨退而记之
　　吴旦生曰落句之妙忽入他意灵变莫测非后人之所可拟眞西山引黄山谷书酺池寺云小黠大痴螗捕蝉有余不足防怜蚿退食归来北牕梦一江风月趂渔船歩里客谈又引山谷水仙花诗坐对眞成被花恼出门一笑大江横师民瞻引蘓子瞻二虫诗二虫愚智俱莫测江边一笑无人识洪容斋引李德逺东西船行云东西相笑无已时我但行藏任天理数诗语意互相祖述然与老杜自悬殊也
　　动揺
　　竹坡诗话曰凡诗人作语要令事在语中而人不知读太史公天官书天一鎗棓矛盾动揺角大兵起杜诗五更鼓角声悲壮三峡星河影动揺葢暗用迁语而语中乃有用兵之意诗至此可以为工
　　吴旦生曰西清诗话引汉武故事星辰揺动东方朔以为民劳之应剡溪漫笔又引天官书注左旗九星在河鼓左右旗九星在河鼓右是天之旗鼓动揺主兵天爵堂笔余云杜公虽破万巻恐未必拘拘证古若此暑月夜半露坐时观晴空星河影隐映错落俨然动揺处处若此况三峡乎余观此诗起句云嵗暮隂阳催短景天涯霜雪霁寒宵虽不可例以暑夜目之然必以星垣配合亦殊损其寥旷也
　　按三峡有二自夷陵州西上南津闗始入西陵峡再为明月峡北上有石穴如规故名再上即黄牛峡南有黄陵庙宜都记云自黄牛滩东入西陵界一百里许山水纡曲林朩髙茂哀猿三声岩谷响应者即此此楚西之三峡峡之南门蜀江之委尻也上溯归州由巴东过东西瀼溪始入巫峡再经巫山入门闗为归峡再上即瞿塘峡在白帝城西旧亦名西陵峡灔滪堆当其口水经云杜宇所凿连亘七百里重岩叠嶂隐蔽天日非亭午夜分不见日月者即此此川东之三峡峡之北户蜀江之咽喉也
　　澶漫
　　闻河北诸道节度使入朝欢喜口号云澶漫山东二百州
　　吴旦生曰澶音惮远也庄子圣人澶漫为乐摘僻为礼而天下始分矣南都赋其竹则缘衍抵坂澶漫陆离柳子厚铙歌云澶漫万里宣唐风杨仲诗澶漫渠河方渉夏萧条竹树已迎秋又云南山多白云澶漫塞崕谷
　　司马相如子虗赋案衍坛曼向注云平寛貌扬雄甘泉赋平原唐其坛漫翰注云广大貌
　　老子
　　麈史曰子美李潮八分歌云苦县光和尚骨立笔法瘦硬方通神按神仙传老子苦县濑乡人汉书称桓帝梦见老子命中常侍左悺于濑乡致祭诏邉韶立祠兼刻石即蔡邕书也今考桓帝纪年乃建和而光和为灵帝年号岂传冩之误邪或以亳有太清残缺碑犹有光和二字又不知太清之名始于何代兼谯去苦县尚両舍即非邉韶所刻石也
　　吴旦生曰纲鉴桓帝延熹八年春正月遣中常侍左悺之苦【音怙】县祠老子注云苦县故城在开封府鹿邑县东老子祠在鳯阳府亳县按建和至延熹凡四改元则非是建和明矣生于苦而祠于亳判然两地灵帝光和时蔡邕軰尚在安知非另有碑刻况太清又明是老子称号也老杜或指亳碑而苦县乃以老子生地连属言之不为乖谬【潘子眞诗话云北岳碑后汉光和二年立苦县老子庙亦汉碑俱蔡邕书杜诗苦县光和谓二碑也】
　　屠蘓
　　杨升庵曰萧子云雪赋韬罦罳之飞栋没屠蘓之髙影杜子美冷淘诗愿凭金騕褭走置锦屠蘓屠蘓庵也广雅云屠蘓平屋也通俗文云屋平曰屠蘓魏畧云李胜为河南太守郡防事前屠蘓壊唐孙思邈有屠蘓酒方葢取庵名以名酒后人遂以屠蘓为酒名矣何逊诗郊郭勤二顷形体憇一蘓又大冠亦曰屠蘓礼曰童子帻无屋凡冠有屋者曰屠蘓晋志元康中商人皆着大障谚曰屠蘓障日覆两耳防见暍儿作天子
　　吴旦生曰广韵廜防草庵诗话补遗云周王褒诗飞甍雕翡翠绣桷畵屠蘓屠蘓本草名畵于屋上因草名以名屋此又一解
　　时镜新书云晋董勋曰正旦饮酒先从小者何也俗以小者得嵗故先酒贺之老者失时故后饮酒四民月令云正旦进酒次第当从小起以年小者起先裴夷直诗自知年纪偏应小先把屠蘓不让春顾况诗还丹寂寞羞明镜手把屠蘓让少年
　　古隽考略云廜防酒名元日饮之可除瘟气本作酴酥四时纂要作屠蘓屠者屠絶气蘓者蘓醒人魂云麓漫抄云按荆楚嵗时记正月旦日进椒栢酒饮桃汤服却丸敷于散次第从小起注云以过腊日故崔实月令过腊一日谓之小嵗又曰小嵗则用之汉朝元正则行之晋世葢汉尝以十月为嵗首也又云敷于散即胡洽方云许山赤散并有觔两则知敷于音讹转而为屠蘓小嵗讹而为自小起云
　　石榞
　　上后园山脚诗石榞徧天下水陆兼浮沉
　　吴旦生曰榞音原朩名按石榞子如芎防其皮可以御饥时天下荒乱小民转沟壑水陆并载石榞以充粮
　　白鸟
　　寄刘伯华使君诗江湖多白鸟天地有青蝇
　　吴旦生曰鲍注与白鸥波浩荡意同言自适也是直解作飞鸟蔡寛夫谓或以为鹭大谬按月令仲秋之月羣鸟飬羞注引夏小正曰九月丹鸟羞白鸟葢有翼谓之鸟谓萤与蚊蚋也羞进也旧注又以白鸟为蚊蚋非是岂有两句皆说防成甚律度余以诗人青蝇刺防固矣注家不识白鸟为戒贪而猥测之也金楼子载齐威公卧于栢寝白鸟营饥而求饱公开翠纱之厨而进焉有知礼者不食而退有知足者隽肉而退有不知足者长嘘短吸而食及其饱者腹为之溃葢戒夫贪也然则公诗葢言天下多贪防之人耳荆州髙斋夏月无白鸟【昭明太子于此斋造文选】
　　昆仑月窟
　　魏将军歌被坚执锐略西极昆仑月窟东巉巗
　　吴旦生曰注家昧其义此即北斗归南之意林下偶谈云昆仑月窟在西而谓之东葢谓魏将军略地至西方之极而囘顾昆仑月窟却在东也
　　扬雄长杨赋西压月东震日域注云月窟月所生处在西日域日初出处在东
　　水明楼
　　稗编载蘓尚书符尝与人论诗曰祖父谓老杜四更山吐月残夜水明楼以为古今絶唱乃祖父于此有妙悟处他人未易晓也
　　吴旦生曰梼杌云伪蜀嘉王宗寿毎諌诤衍不乐燕防衍命宫人李玉箫歌其所撰宫词送宗寿酒宗寿惧祸乃饮佞臣潘在迎曰嘉王闻玉箫歌即饮请以玉箫赐之衍曰王必不纳其歌词云晖晖赫赫浮五云宣华池上月华春月华如水浸宫殿有酒不醉眞痴人观此即词曲月明如水浸楼台所自出也水浸二字便渉纎丽其去王建天街夜色凉如水远矣况与杜句何啻天壤
　　歴代诗话巻三十八
　　钦定四库全书
　　歴代诗话巻三十九
　　归安吴景旭撰
　　已集中之下
　　杜诗
　　红鲜
　　茅堂检校收稻诗红鲜终日有玉粒未吾悭
　　吴旦生曰此即桃花米也宋武帝张妃桃花米饭任昉卒于新安惟有桃花米二十斛公又诗云玉粒足晨炊红鲜任霞散
　　乌
　　戱作俳谐体遣闷云家家飬乌顿顿食黄鱼
　　吴旦生曰乌马永卿漫叟以为猪谓川人嗜猪头肉家家飬猪毎呼猪则作乌声故号猪为乌刘克陆佃胡苕溪黄朝英陆农师焦澹园以为鸬鷀谓防州图经称峡中人以鸬鷀为乌防系其颈使之捕鱼得鱼则倒提出之而人得食鱼也僧惠洪王勉夫以为乌蛮谓唐书南蛮传俗尚巫大部落有大主百家则置小主一姓白蛮五姓乌蛮所谓乌蛮则妇人衣黑缯白蛮则妇人衣白缯也沈存中邵博以为嵗正月十百为曹设牲酒于田间已而操兵大噪谓地近乌蛮战塲多厉用以禳之蔡寛夫黄山谷罗泌以为鸦谓峡中飬鸦雏带以铜锡环献之神祠中谓之乌余以此说为可信按元微之诗乡味尤珍蛤家神悉事乌又云病赛乌称巫占瓦代注南人染病竞赛乌则为乌鸦之乌非乌黑之乌矣
　　复斋漫録云食可以言顿世说罗友曰欲乞一顿食续释常谈亦引世说以证一顿二字出处野客丛书云顿字岂惟食可用如前汉书一顿而成是言事也唐书打汝一顿是言杖也晋书一时顿有两玉人是言人也宋明帝王忱嗜酒时以大饮为上顿是言饮也岂独食哉
　　吕太一
　　自平宫中吕太一收珠南海千余日叶少蕴曰此诗似为哥舒晃作太一以广德二年反晃大厯八年以循州刺史反相去葢十年自此而上五篇疑皆失题但以首语名之读者多不能遽了韩宗武曰代宗纪广州市舶使吕太一反或疑宫中二字恐悮韦伦传言宦者吕太一则中人为宫市于岭南者尔故称市舶使蘓东坡曰读宗实録有宫人吕太一叛于广南故下文有收珠南海之句
　　吴旦生曰唐书有两吕太一中宗朝一为文士以才称代宗朝一为宦者以反戮唐世说载吕太一拜监察御史里行自负才华而不即眞因咏竹以寓意曰濯濯当轩竹青青重嵗寒心贞徒见赏箨小未成竿芥隐笔记开元中中书舍人吕太一与张嘉正号四俊者即此人葢与老杜所咏明明别是一人也老杜所咏防是宦者观诸将诗南海明珠乆寂寥则此诗为广州市舶使明矣
　　戮之以建平定之功故曰平惟属宦者故曰宫中诗话廼谓唐时有自平宫谬甚
　　舞剑器
　　卢德水曰观公孙大娘弟子舞剑器序与诗俱登神品葢因临颍美人而遡及其师又追想圣文神武皇帝抚时感事凄惋伤心念彼风尘澒洞以来女乐梨园俱付之寒烟老朩况自身业已白首而美人亦非盛顔则五十年间眞如反掌以此思悲悲可知矣一篇中具全副造化波澜莫有濶于此者
　　吴旦生曰序言开元三载予尚童稚记于郾城观公孙氏舞剑器按睿宗太极元年公始生至宗开元三年才四嵗耳便能观公孙氏浑脱舞且知其浏漓顿挫独出冠时邪而白首犹记及邪异人早慧乃尔李太白诗公孙大娘浑脱舞即此时事吕元济上书比见方邑相率为浑脱队骏马戎服名曰蘓幕遮今之曲名取此
　　太甲
　　出瞿唐峡诗五云高太甲六月扩抟扶墨庄漫録曰鲍钦正邓睿思范元实及世行王原叔注皆不详五云太甲之义予读王勃孔子庙堂铭序云帝车南指遁七曜于中阶华葢西临载五云于太甲然则为象而言矣燕公读此碑不解访之一公一公言北斗建午七曜在南方有是之祥无位圣人当出华葢已下卒不可悉则五云太甲一公燕公不知之况余人乎
　　吴旦生曰严羽卿谓太甲不可晓得非高太乙邪乙与甲葢相近以星对风亦从其类也此説殊陋困学纪闻引晋天文志云华葢杠旁六星曰六甲太甲恐是六甲一星之名留青日札引五车证五云云五车以五寅日候之有云各具其色者贤人隠其下也甲寅为五候之首故曰太甲吹景集云隋书载天子欲有所逰徃其地先发天子气或如华葢在雾气中或有五色苍帝起青云扶日赤帝起赤云扶日黄帝起黄云扶日白帝起白云扶日黑帝起黑云扶日孔子衰周而素王故以天子气喻之华葢五云之说确本于此京氏易纳甲以甲属干宫甲为岁阳首故曰太甲太甲者借尔雅太岁在甲字面也
　　按斗为帝车运乎中央葢斗君象故谓之帝运动不居故为之车古者造车之初有取于斗柄下镌龙角之象则所谓帝车亦因其象而名之
　　遮莫
　　鹤林玉露曰遮莫今俗语所谓尽教也杜诗巳判野鹤如双鬓遮莫隣鸡下五更言鬓如野鹤已判老矣尽教隣鸡下五更日月逾迈不复惜也有用为禁止之辞悮矣
　　吴旦生曰禁止既失而尽教亦太无赖葢遮莫即莫是之意言鹤髪已老而约畧晓筹又为鸡报那得不催人老也嗟迟怨暮一段亡聊情况从两语唱叹而出下字即漏下几防之下
　　遮莫唐人俚语也当时有遮莫尔古时五帝何如我今日三郎之说李太白诗遮莫墓枝长百丈不如当代几人还遮莫亲姻连帝城不如当身自簮缨元微之诗从兹罢驰骛遮莫寸隂斜罗邺诗南山遮莫倚楼台
　　年
　　野客丛书曰子美逄李年诗岐王宅里寻常见崔九堂前几度闻退之井诗贾谊宅中今始见葛洪山下昔曽窥韩诗亦自杜诗中来
　　吴旦生曰明皇杂録崔九即汉中令湜之弟也江季共说年诗非甫所作葢岐王死时与崔滁死时年尚幼又甫天寳乱后未尝至江南也范摅言明皇幸岷山伶官奔走李年奔廹江潭甫以诗赠年云云又言年曽于湘中采访使筵上唱红豆生南国秋来发几枝赠君多采撷此物最相思云云歌阕莫不望行在而惨然年唱罢忽闷絶仆地以左耳微暖妻子未忍殡殓经四日乃蘓曰我遇二妃令敎侍女兰亭唱祓禊毕放还且言主人即复长安也时甫正在湘潭或有此诗
　　老马
　　江汉诗古来存老马不必取长途
　　吴旦生曰韩子载管仲隰朋从桓公伐孤竹春徃而冬返迷惑失道管仲曰老马之智可用也乃放老马而随之遂得道焉东坡代滕逹道防云自念旧臣譬之老马虽筋力已衰不堪致远而经渉险阻粗识道路范德机畵马诗不待老能知失道固应求是渉流沙
　　顾八分
　　送顾八分文学云中郎石经后八分葢憔悴顾侯运鑪锤笔力破余地
　　吴旦生曰旧注卒不知顾何名又醉歌行云君不见东吴顾文学黄鹤注云即顾八分文学乃公自注顾汜【或云况悮刋汜】吴人葢公既自注则不可谓顾何名矣及观困学纪闻云赵氏金石以为前太子文学翰林院待诏顾诫奢醉歌行所云即诫奢也注谓顾况悮东观余论亦云此诗葢谓顾诫奢也观其遗迹乃知子美弗虚称之据此则所谓公自注者犹有后人所托未可全信邪
　　砅
　　送重表侄王砅评事使南海题下注云砅理切水深至心曰砅今作厉
　　吴旦生曰说文砅力制切履石渡水也集韵类篇亦言履石渡水则郑注以为水深至心何以成渡乎诗深则砅直是古厉字又岂特今作乎
　　字书有云砅水击石声亦作砯砰作平声者观李太白诗砯厓转石万壑靁则此语亦未诬矣郭璞江赋砯岩鼔作字加防音平声
　　王珪母妻
　　西清诗话曰唐书列女传王珪微时母卢氏尝云子必贵但未知汝与防者珪一日引房龄杜如晦过之母曰汝贵无疑及质之少陵送重表侄王砅云我之曽老姑尔之髙祖母尔祖未显时归为尚书妇则珪母杜氏非卢氏又云隋朝大业末房杜俱交友长者来在门荒年自糊口家贫自供给客位但箕帚俄顷羞颇珍寂寥人散后入恠鬓髪空吁嗟为之乆自陈剪髻鬟鬻市充沽酒上云天下乱宜与英俊厚向窃窥数公经纶亦俱有次问最少年虬髯十八九子等成大名皆因此人手下云风云合龙虎一吟吼愿展丈夫雄得辞儿女丑秦王时在坐眞气惊户牖及乎贞观初尚书践台斗夫人常肩舆上殿称万寿六宫师柔顺法则化妃后至尊均嫂叔盛事垂不朽其上下详缔如此而史谬误之甚吴旦生曰桐江诗话今观其诗不特不姓卢乃王珪之妻非母也容斋随笔按唐列女传元无此事珪传末只云始隐居时与房龄杜如晦善二人过其家母李窥之知其必贵蔡说妄云有传又误以李为卢矣余观层层驳击使有可据诗之所以贵有话也第攷传文与诗辞合前人故致疑于母妻间耳因观野客丛书云传言母李而诗言妻杜有以知妇姑皆贤其髙识远见非常人所能及者母见房杜则谓二客公辅才汝贵不疑妻见太宗则谓子等成大名皆因此人手其事甚异诗传互相发明皆可为据也庚溪诗话云少陵所称杜氏者实珪之妻而史所称乃珪之母两事自不同想以其诗中有剪髻鬟充杯酒事与陶侃母同故亦以为珪母然以珪之贤上禀训于贤母下得助于贤妻宜其为一代宗臣也
　　龙鳯姿
　　许彦周诗话曰老杜诗不可议论亦不必称赞茍有所得亦不可不记也如唐太宗相工见之龙鳯之姿天日之表而杜诗云眞气惊戸牖可谓工而尽
　　吴旦生曰杜又诗防归龙鳯质威定虎狼都按史记秦虎狼之国也唐史太宗龙鳯之姿诗话谓其各易一字最为妙处然总不若眞气二字不落皮相套子此后汉所谓知帝王自有眞也
　　蘓涣
　　容斋三笔曰子美赠蘓涣诗序云蘓大侍御涣静者也不交州府之客人事都絶乆矣肩舆江浦忽访老夫请诵近诗肯吟数首书箧几杖之外殷殷留金石声赋八韵记异亦记老夫倾倒于蘓至矣诗有再闻诵新作突过黄初诗之语又寄裴道州并呈蘓侍御云致君尧舜付公等早据要路思捐躯其褒重之如此唐艺文志有涣诗一巻云涣少喜剽盗善用白弩巴蜀商人苦之称白跖以比庄蹻后折节读书进士及第湖南崔瓘辟从事继走交广与哥舒晃反伏诛然则非所谓静隐者也涣在广州作变律诗十九首上广府帅可以知其人矣杜赠涣诗名为记异语意不与他等厥有防哉
　　吴旦生曰间气集涣本不平者称其文意长于讽刺有陈拾遗一鳞片甲至比之蒯通词说祖君彦檄书观其广州变律之作此所谓不平者也观其不交州府人事都絶此所谓静者也以为不平者则人比之蒯通祖君彦诗比之陈拾遗以为静者则人比之厐公诗比之黄初葢老杜倾倒之下序与诗未免称过其实然用记异二字亦是其自出脱处卢德水云蘓之为人起手结局几于龙蛇起陆然其不交州府忽访江浦则其人固卓诡而具心眼者可念也子美所以记异也
　　王季友
　　潘子眞诗话曰可叹诗丈夫正色动引经鄷城客子王季友羣书万巻常暗诵孝经一通看在手贫穷老瘦家卖履好事就之为携酒豫章太守髙帝孙引为賔客敬颇乆葢髙帝孙者李勉也郑惠王元懿生安德郡公琳琳生择言择言生勉勉自河南尹徙江西观察使吴旦生曰箧中集姓氏载季友河南人一云鄷城人家贫卖履博极羣书李勉引为賔客河岳英灵集称其诗爱竒务险远出常情之外然而白首短褐良可悲夫钱起有赠季友赴洪州幕下诗云列郡皆用武南征所从谁诸侯重才畧见子如琼枝此即豫章賔客之事也然观季友杂诗云采山仍采隐在山不在深又寄韦子春【河岳英灵集作山中赠十四秘书兄】诗云雀防昼夜无知我厨廪贫此亦足标其髙致也已
　　行药
　　风疾舟中伏枕书懐云行药病涔涔
　　吴旦生曰车读书鼓楼山一日行药次得金于眢井中鲍昭行药至城东桥诗五臣注云昭因疾服药行而宣导之常建诗行药至石壁东风变萌芽陆防诗更拟结茅临水次偶因行药到村前白乐天诗已遣平治行药迳更教扫拂钓鱼船陆放翁诗笋生遮道妨行药果熟垂枝碍整冠【放翁又有舍北行饭书触目二首】
</div>
    <div class="pagination">
<a href="历代诗话_page25.html">上一页</a><span>...</span><a href="历代诗话_page21.html">21</a><a href="历代诗话_page22.html">22</a><a href="历代诗话_page23.html">23</a><a href="历代诗话_page24.html">24</a><a href="历代诗话_page25.html">25</a><span class="current-page">26</span><a href="历代诗话_page27.html">27</a><a href="历代诗话_page28.html">28</a><a href="历代诗话_page29.html">29</a><a href="历代诗话_page30.html">30</a><a href="历代诗话_page31.html">31</a><span>...</span><a href="历代诗话_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
