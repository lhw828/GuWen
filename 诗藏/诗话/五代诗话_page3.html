<!DOCTYPE html>
<html>
<head>
    <meta charset="UTF-8">
    <title>五代诗话 - 第 3 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五代诗话 - 第 3 页/共 17 页</h1>
    <div class="content">　　钱思公汉武诗立堠东溟邀鹤驾穷兵西极待龙媒甘泉祭罢神光防更遣人间识玉杯夫东求蓬岛西求宛马亦志大心劳矣葬地玉杯遄出人间悲之也亦理之所不能免也人君而鉴此则修德人臣而感此则尽心以事主听其运于天也【瀛奎律髓】
　　钱思公秦皇诗天极周环百二都六王钟鐻接流苏金椎谩筑甘泉道匕首还随督亢图已觉副车惊博浪更携连弩望蓬壶不将寸土封诸子刘项由来是匹夫督亢之亢作平声作仄声用亦可末句尤妙天下事毎出于智之所不能料有天下者修德而已人主往往知惩前代之失至于矫枉过正则其祸必伏于人之所不能见者刘项匹夫而亡秦又岂必封建地大者足为患耶此昆体诗一变亦足以革当时风花雪月小巧呻吟之病非才髙学博未易到此久而雕篆太甚则又有能言之士变为别体以平淡胜深刻时势相因亦不可一律立论也【瀛奎律髓】
　　钱文僖公畱守西洛尝对竹思鹤寄李和文公诗云瘦玉萧萧伊水头风宜清夜露宜秋更教仙骥旁边立尽是人间第一流其风致如此淮宁府城上莎犹是公所植公在鎭每宴客命防行分行刬袜步于莎上传唱踏莎行一时胜事至今称之【能改斋漫录】
　　元献晏公为丞相时作新第于城南时钱思公鎭西洛晏求牡丹于思公公以絶句并花寄晏云名花封植在秋期翠石丹萱幸可依华馆落成和气动便随桃李共芳菲【能改斋漫录】
　　钱思公虽生长富贵而少所嗜好在西洛时尝语僚属平生惟好读书坐则读经史卧则读小説上厠则阅小词盖未尝顷刻释巻也【归田录】
　　谢希深欧阳永叔官洛阳时同游嵩山自颍阳归暮抵龙门香山雪作登石楼望都城忽于烟霭中有防马渡伊水来者既至乃钱相遣厨传歌妓至吏传公言曰山行良苦当少畱龙门赏雪府事简无遽归也钱相遇诸公之厚如此后钱相谪汉东诸公送别至彭婆鎭钱相置酒作长短句俾妓歌之甚悲钱相泣下诸公皆泣下【闻见前录】
　　花品序云余居府中时尝谒思公见一小屏立坐后细书字满其上思公指之曰欲作花品此是牡丹名凡九十余种然余所见而今人熟称者才三十许不知思公何从得之多也思公即钱惟演东坡云惟演为西都畱守始置驿贡洛花识者鄙之此宫妾爱君之意也故于荔支叹云洛阳相君忠孝家可怜亦进姚黄花盖为思公惜之也【渔隐丛话】
　　钱昭度
　　钱昭度能诗尝作吕申公夷简生日诗云磻溪重得吕维岳再生申当时诗格律止此然可谓着题也已【彦周诗话】郭平振武旧将分配钱塘给官屋居之屋在修文坊旧为白校书尤赁烧丹药未欲往而官吏丁疎因逐之乃破炉而去白因召丁疎同饮谓疎曰大药为吾子所破有小戏术醒酒乃取盘一面置于膝上以指敲腕出五色弹子两枚化为双燕而飞白曰仆射髭甚繁可减些言未毕二燕化为二小劒长五寸余锋刃如雨交舞于疎之颐颔间髭落如雪疎惧甚白呼劒下盘中依前成二丸纳于左右腕而去钱昭度赠白诗云袖里青锋秋水寒谁疑双燕是金丸出门风雨知何去空有霜髭在玉盘【洞防志】
　　北方有焉支山上多红蓝北人采其花染绯取其英鲜者作胭脂妇人妆时用此顔色殊鲜明可爱匈奴名妻阏氏言可爱如胭脂也钱昭度作王昭君诗云阏氏才闻易妾名归期长似俟河清则误读氏字为姓氏之氏矣【稗史彚编】
　　钱昭度有食棃诗云西南片月充肠冷二八飞泉绕齿寒余读乐府解题井谜云二八三八飞泉仰流盖二八三八为五八五八四十也四十为井字【闻见后录】
　　王安国作诗好用酒楼字尝谓吴处厚曰子诗有几酒楼吴曰有二其一夜泊浔阳宿酒楼二后夜钱塘酒楼上云云安国曰足矣然不如钱昭度长忆钱塘江上望酒楼人散雨丝丝【六砚斋笔记】
　　宋初人佳句如杨徽之春望云杳杳香芜何处尽摇摇风栁不胜垂江行云新霜染枫叶皓月借芦花嘉阳川云青帝已教春不老素娥何惜月长圆元夜云雪归万年树月满九重城徐铉病中云向空咄咄频书字举世滔滔莫问津梁周翰山居云宿雨一番蔬甲拆春山几处茗旗香郑文宝春郊云百草千花路斜风细雨天送别云杜曲花光浓似酒灞陵春色老于人送人去云满帆西日催行客一夜东风落楚梅刘师道寄别云南浦未伤春草碧北山仍愧晓猿惊叹世云野马窗边日醯鸡瓮里天李宗鄂春郊云一溪晚绿浮鸂万树春红呌杜鹃李维渚宫亭云故宫荒草在往事暮江流送人越州云风樵若邪路霜钓洞庭秋丁谓送章南云梅花过岭路桃叶渡江船芭蕉云绿章封事缄初启青鳯求凰尾乍开晏殊云东阳诗骨痩南浦别魂销钱昭度村居云黄蜂衙退海潮上白蚁战酣山雨来自咏云刚肠欺竹叶衰鬓怯菱花春昼云人归汉后黄金屋燕在卢家白玉堂登楼云远水净林色微云生夕阳皆可诵也【稗史彚编】
　　钱昭度村居云黄蜂衙退海潮上白蚁战酣山雨来大寒云雨被北风吹作雪水愁东海亦成冰金陵云西北髙楼在东南王气销梅花云东北风吹大庾岭西南日映小寒天鴈云三年别馆风吹入万里长沙月照来秋游华山云人间路到三峰尽天下秋随一叶来【诗话总龟】钱昭度灯诗云绣帔梦惊中酒处朱门人语上朝时未若船中闻鴈洞庭夜牀下有蛩长信秋意格清远【诗话总龟】昭度又有闻角诗云风欲抛髙雨压沈黄昏前后五更深议者云此亦句之优者【诗话总龟】
　　蔡绦西清诗话记荆公有残菊飘零满地金之句而文忠非之荆公以文忠不读楚辞之过也以予观之夕餐秋菊之落英非零落之落落者始也如筑室始成谓之落成尔雅曰俶落权舆始也至若钱昭度诗云荞麦花残小雪飞乃为诗病【能改斋漫录】
　　张平子四愁诗云美人赠我金错刀何以报之英琼瑶钱昭度诗云荷挥万朶玉如意蝉弄一声金错刀即王莽所铸钱名莽居摄变汉制以周钱有子母相权于是更造大钱径寸二分重十二铢文曰大钱五十又造契刀其环如大钱身形如刀长二寸文曰契刀五百错刀以黄金错其文曰一刀直五千与五铢钱凡四品并行杜子美对雪诗金错囊徒罄银壶酒易赊韩退之潭州泊船诗闻道松醪贱何须怯错刀此谓是也或注四愁诗引续汉书佩刀诸侯王以黄金错环恐与王莽所铸错刀又别【艺苑雌黄】
　　钱熈
　　钱熙字大雅南安人登甲科献四夷来王赋万余言太宗奇之直史馆熙好学善谈精笔札苐负气躁后以事罢职愤恚卒尝撰三酌酸文世称精絶畧曰渭川凝碧蚤抛钓月之流髙岭排青不逐眠云之客又曰年年落第春风徒泣于迁莺处处羁游夜雨空悲于断鴈其卒也乡人李庆孙哭之曰四夷妙赋无人诵三酌酸文举世传【闽书】
　　钱熙送人金陵拜扫有云鹤归已改新城郭牛卧重寻旧墓田【诗话总龟】
　　李賛华
　　契丹安巴坚死长子东丹王托云不得立自登州泛海归唐于海岸刋朩立碑大书二十字诗曰小山压大山大山全无力羞见故乡人自此投外国【契丹国志】









　　五代诗话巻一
　　钦定四库全书
　　五代诗话巻二
　　兖州府知府郑方坤撰
　　中朝
　　司空图
　　司空图与李生论诗云文之难而诗之难尤难古今之喻多矣而愚以辨于味而后可以言诗也江岭之南凡是资于适口者若醯非不酸也止于酸而已若醝非丕咸也止于咸而已华之人所以充饥而遽辍者知其咸酸之外醇羙者有所乏耳彼江岭之人习之而不辨者宜哉诗贯六义则讽谕抑扬渟蓄渊雅皆在其间矣然直致所得以格自竒前辈诸集亦不専工于此矧其下者耶王右丞韦苏州澄澹精致格在其中岂妨于遒举哉贾阆仙诚有警句视其全篇意思殊馁大抵附寒澁方可置才亦为体之不备也矧其下者哉噫近而不浮逺而不尽然后可以言韵外之致耳愚幼尝自负既乆而愈觉缺然得于春早则有草嫩侵沙长氷轻着雨消又人家寒食月花影午时天又雨防吟思足花落梦无聊得于山中则有坡暖冬生笋松凉夏健人又川明虹照雨树宻鸟冲人得于江南则有戍鼓和潮暗船灯照岛幽又曲塘春尽雨方响夜深船又夜短猿悲减风和鹊喜灵得于塞下则有马色经寒惨雕声带晩饥得于防乱则有骅骝思故第鹦鹉失佳人又鲸鲵人海涸魑魅棘林幽得于道宫则有棋声花院闭幡影石坛髙得于夏景则有地凉清鹤梦林静肃僧仪得于佛寺则有松日明金像苔龛响朩鱼又解吟僧亦俗爱舞鹤终卑得于郊园则有逺坡春旱惨犹有水禽飞得于乐府则有晩妆留拜月春睡更生香得于寂寥则有孤萤出荒池落叶穿破屋得于惬适则有客来当意惬花发遇歌成虽庶几不滨于浅涸亦未废作者之讥诃也七言云逃难人多分隙地放生鹿大出寒林又得剑乍如添健仆亡书乆似忆良朋又孤屿池防春涨满小防花韵午晴初又故国春归未有涯小栏髙槛别人家五更惆怅回孤枕犹自残灯照落花又甲子今重数生涯只自怜殷勤元昨日旁午又明年皆不拘一槩也盖絶句之作本于诣极此外千变万状不知所以神而自神也岂容易哉今足下之诗时辈固有难及傥复以全羙为上即知味外防矣【唐诗纪事】
　　与王驾评诗云末伎之工虽蒙誉于贤哲未足自信必俟推于其类而后神跃而色扬今之贽艺者反是若卽医而靳其病也唯恐彼之善察药之我攻耳以为率人以谩莫能自振痛哉且工之尤者莫若伎于文章其能不死于诗者比他伎犹寡岂可容易校量哉国初主上好文雅风流特盛沈宋始兴之后杰出于江寕宏肆于李杜极矣右丞苏州趣味澄夐若清沇之贯逵大厯十数公抑又其次焉元白力勍而气孱乃都市豪估耳刘公梦得杨巨源亦各有胜防阆仙无可刘得仁辈时得佳致亦足涤烦厥后所闻愈褊浅矣然河汾蟠郁之气宜继有人今王生者寓居其间沈渍益乆五言所得长于思与境偕乃诗家之所尚者则前所谓必推于其类岂止神跃色扬哉经乱索居得其所録尚累百篇其勤亦至矣吾适又自编一鸣集且云撑霆裂月劼作者之肝脾亦当吾言之无怍也【唐诗纪事】
　　唐司空图一鸣集十巻杂著八巻碑版二巻前有自序云所撰蜜史别编又有絶麟集述亦其自着也其与王驾论诗曰国初雅风特盛沈宋始兴之后杰出于江寜宏肆于李杜右丞苏州趣味澄夐如清沇之贯逵大厯十数公抑又其次元白力勍而气孱乃都市豪估耳又与李生论诗曰江岭之南凡是资于适口者若醯非不酸也止于酸而已若鹾非不咸也止于咸而已酸咸之外醇美者有所乏耳王右丞韦苏州澄澹精致格在其中岂妨于遒举哉晩唐诗以表圣为冠观此二书持论可见其所诣矣【池北偶谈】
　　王禹偁五代史缺文云图字表圣自言泗州人有俊才咸通中登进士第雅好为文躁于进取颇自矜伐端士鄙之从事使府洎登朝骤厯清显巢贼之乱车驾播迁图有先人旧业在中条山极林泉之美图自礼部员外郎避地焉日以诗酒自娱属天下板荡士人多徃依之互相推奬由是声名借甚昭宗反正以戸部侍郎召至京师图既负才慢世谓已当为宰辅时人恶之稍抑其鋭图愤愤谢病复归中条与人书疏不名官位但称知非子又称奈辱居士其所居在祯贻谿之上结茅屋命曰休休亭尝自为亭记云云谨按图河中虞乡人少有文采未为乡里所称防王凝自尚书郎出为绛州刺史以文谒之大为凝知入知制诰迁中书舍人知贡举擢图上第顷之凝出为宣州观察使辟图为从事既渡江御史府奏图监察下诏追之图感凝知已之恩不忍轻离幕府满百日不赴阙为台司所劾遂以本官分司乆之召拜礼部员外郎俄知制诰故集中有文曰恋恩稽命黜系洛师于今十年方忝纶阁此岂躁于进取者耶旧史不详一至于是图见唐政多僻中官用事知天下必乱即弃官归中条山防以中书舍人召拜礼部戸部侍郎皆不起及昭宗播迁华下图以宻迩乘舆即时奔问复归还山故其诗曰多病形容五十三谁怜借笏趂朝叅此岂有意干相位耶河中节度使王重荣请图撰碑得绢数千匹图致于虞乡市中恣乡人所取一日而尽是时盗贼充斥独不入王官谷河中士人依图避难获免者甚众昭宗东迁又以兵部侍郎召至洛下为桞璨所沮一谢而退梁祖受禅以礼部尚书召辞以老病卒时年八十余又案梁室大臣如敬翔李振杜晓杨涉等皆唐朝旧族本以忠义立身重侯累将三百余年一旦委质朱梁其甚者赞成弑逆唯图以清直避世终身不仕梁祖故梁史拾图小瑕以泯大节者良有以也裴晋公赴敌淮西题名华岳之阙门大顺中图以一絶纪之云岳前大队赴淮西从此中原息战鼙石阙莫敎苔藓上分明认取晋公题题休休亭之楹曰咄诺休休休莫莫莫伎俩虽多性灵恶赖是长敎闲处着休休休莫莫莫一局棊一炉药天意时情且料度白日偏催人快活黄金难买堪骑鹤若曰尔何能答云耐苦莫桞璨为相臣僚多被放逐图为监察御史犹加畏慎昭宗郊礼毕上章恳乞致仕曰察臣本意非为官荣可验衰羸庶全名节上特赐归山其诏畧曰既养髙以傲世类移山以钓名心惟乐于潄流仕非颛于食禄匪夷匪惠特忘反正之朝载省载思当狥遯栖之志宜放归中条山诏辞乃璨之文也时多以四皓二疏誉之惟僧虚中云道装汀鹤识春醉野人扶言其操履检身非傲世者也又云有时防御札特地挂朝衣言其尊戴存诚非邀君也【唐诗纪事】
　　刘贡父以司空图诗中咄喏二字辩晋书所载石崇豆粥咄嗟而办为误以喏为嗟非也孙楚诗自有三命皆有极咄嗟不可保之语此亦岂是以喏为嗟古今语言固有各于一时本不与后世相通者咄嗟皆声也自晋以前未见有言咄殷浩所谓咄咄逼人盖拒物之声嗟乃叹声咄嗟犹言呼吸疑是晋人一时语故孙楚亦云尔【石林诗话】
　　表圣论诗有二十四品予最喜不着一字尽得风流八字又云采采流水蓬蓬逺春二语形容诗境亦絶妙正与戴容州蓝田日暖良玉生烟八字同防【香祖笔记】
　　张道济手题王湾海日生残夜江春入旧年一聨于政事堂王元长赏桞文畅亭臯朩叶下陇首秋云飞书之斋壁皇甫子安子循兄弟论五言推马戴猿啼洞庭树人在朩兰舟以为极则又若王籍蝉噪林逾静鸟鸣山更幽当时称为文外独絶孟浩然防云澹河汉疎雨滴梧桐羣公咸阁笔不复为继司空表圣自标举其诗曰囘塘春尽雨方响夜深船玩此数条可悟五言三昧【香祖笔记】
　　唐司空图诗云昨日流莺今日蝉起来又是夕阳天六龙飞辔长相窘更忍乘危自着鞭戒色自戕者也杨诚斋善谑尝谓好色者曰阎罗王未曽相唤子乃自求押到何也即此诗之意【鹤林玉露】
　　司空表圣自论其诗以为得味外味緑树连村暗黄花入麦稀此句最善又云棋声花院闭幡影石坛髙吾尝独游五老峰入白鹤观松隂满地不见一人惟闻棋声然后知此句之工也但恨其寒俭有僧态若杜子美云暗飞萤自照水宿鸟相呼四更山吐月残夜水明楼则才力富健去表圣之流逺矣【东坡志林】
　　司空图唐末竟能全节自守其诗有緑树连村暗黄花入麦稀诚可贵重又云四座宾朋兵乱后一川风月笛声中句法虽可及而意甚委曲【彦周诗话】
　　唐诗自咸通而下不足观矣乱世之音怨以怒亡国之音哀以思气防而语偷声烦而调急甚者忿目褊吻如防手交骂大抵王化习俗上下俱防而心声随之不独士子之罪也其来有源矣司空图辈伤时思古退已避祸清音泠然如世外道人所谓变而不失正者也余故尽取晩唐之作庶知律诗末技初若虚文可以知治之盛衰【唐诗纪事】
　　唐失河湟未久司空图有诗记之燕山自石晋割弃至本朝宣和歴年多矣议者犹以燕人思汉借口卒召狄难【后邨诗话】
　　忍事事堪喜杜牧之遣兴诗也吕居仁官箴引此误以为少陵俗言忍事敌灾星司空表圣诗也【困学纪闻】
　　释防光江南人也潜心草字名重一时吴融赠其歌曰忽时飞动更惊人一声霹雳龙驰活司空图亦为之歌曰防师逸迹两师宜髙适歌行李白诗当时称美着于篇籍者不可胜数茍非研精覃思讵能至是耶【宣和书谱】余少嗜书苦家贫不能多致时从人借本讽之顾性颛愚随讽随忘有未尽忘者往来胷臆又不能举其全为恨表圣之诗不云乎亡书乆似忆良朋真余意中事也庚辰读书有感葛稚川语遇防心处辄以片纸记之甫二嵗计偕北上因罢去残藁委于箧笥尘埃漫灭不复省视乆矣李君士龙见之谓其可以资文字之引用备遗忘之万一也乃手自整理取世説篇目括之其不尽者括以他目譬之沟中之防文以青黄则士龙之为也【焦氏类林】
　　司空图菩萨蛮谓棃花为瀛洲玉雨【清异録】
　　郑谷幼负名誉司空图见而竒之问之答曰大夫曲江晩望防萹云村南斜日闲回首一对鸳鸯落渡头意深矣司空抚背曰当为一代风骚主【郡阁雅谈】
　　吴淑
　　吴淑冬日招客诗云晓羮沉玉杵寒鲊叠金绵杵谓小截山蓣绵乃黄雀脂膏【清异録】
　　殷文圭
　　文圭应举尝经大泽中骤雨震电众骇踬独安详如不闻雨定傍人见其两耳中鬼神以泥封之后为内翰草司空李徳诚麻润毫乆不至为诗督之云紫殿西头月欲斜曽草临淮上相麻润笔已曾经奏谢更将章句问张华时论少之【唐诗纪事】
　　瑟瑟殷红也碧也殷文圭云水靣风吹瑟瑟罗白乐天云半江瑟瑟半江红又文圭诗一篷秋雨睡初起半砚冷云吟未成尽有思致【防青日札】
　　杜荀鹤
　　荀鹤字彦之遇知于朱温送名春官于裴贽侍郎下第八人登科大顺三年正月十日荀鹤生日也九华王希羽以诗献曰金榜晓悬生世日玉书潜记上生时九华山色髙千尺未必髙于第八枝【洞防志】
　　梁祖之初兼四镇也英烈刚狠视之若乳虎左右小忤其防立杀之梁之軄史每日先与家人辞诀而入归必相贺賔客对之不寒而栗进士杜荀鹤以所业投之且乞一见掌客以事闻于梁祖黙无所报荀鹤住大梁数月先是凡有求谒梁祖如已通姓名而不得见者虽逾年困踬于逆旅中寒饿殊甚主者留之不令私去不尔即公人辈及祸矣荀鹤逐日诣客次一日梁祖在便防谓左右曰杜荀鹤何在左右以见在客次为对未见间有驰骑者至梁祖见之至巳午间方退梁祖遽起归宅荀鹤谓掌客曰某饥甚告欲归公人辈为设食且曰乞命若大王出要见秀才言已归馆舍即某等求死不暇至未申间梁祖果出复坐于便防令取盆骰子来既至梁祖掷数十掷意似有所卜掷且乆终不惬防怒甚屡顾左右怖惧缩颈重足若蹈汤火湏臾梁祖取骰子在手大呼曰杜荀鹤遂掷之视之六只俱赤乃连声命屈秀才荀鹤为主客者引入令趋骤至阶陛下梁祖言曰秀才不合趋阶荀鹤声喏恐惧流汗在背叙谢讫命坐荀鹤惨悴战栗神不主体梁祖徐曰知秀才乆矣荀鹤欲降阶拜谢梁祖曰不可于是再拜复坐梁祖顾视阶下谓左右曰似有雨防下令视之实雨也然仰首视之天无片云雨防甚大霑阶檐有声梁祖自起熟视之复坐谓杜曰秀才曽见无云而雨否荀鹤答言未曾见梁祖笑曰昔所谓无云而雨谓之天泣不知是何祥也又大笑命左右将纸笔来请秀才题一篇无云雨诗杜始对梁祖坐身如在燃炭之上忧悸殊甚复令赋诗不敢辞立成一絶献之梁祖览之大喜立召賔席共饮极欢而防且曰来日特为秀才开一筵复拜谢而退杜絶句云同是乾坤事不同雨丝飞洒日轮中若敎隂朗都相似争表梁王造化功由是大获见赏杜既归惊惶成疾水防数十度气貌羸絶几不能起客司守之供侍汤药若事慈父母明晨再有主客者督之且曰大王欲见秀才请速上马不获已巾栉上马比至凡促召者五七辈杜困顿无力趋进迟缓梁祖自起大声曰杜秀才争表梁王造化功杜顿忘其病趋走如飞连拜叙谢数四自是梁祖特设帐賔舘赐之衣服钱物待之甚厚【洛阳旧闻】唐杜荀鹤尝游梁献太祖诗三十章皆易晓也因厚遇之洎受禅拜翰林学士五日而卒朱崖李太尉奬防寒俊至于掌诰率用子弟乃曰以其谙练故事以济缓急也如京兆尹者一篇一咏而已经国大手非其所能幸而殂逝免贻伊耻也制贬平曾贾岛以其僻澁之才无所采用皆此类也【北梦琐言】
　　张曙崔昭纬中和初同举相与诣日者问命曙时自负才名籍甚以为将来状元崔亦分居其下日者殊不顾曙苐目崔曰将来万全高第曙有愠色日者曰郎君亦及第然湏待崔拜相当此时过堂既而曙果不终场昭纬首冠曙以篇什刺之云千里江山陪骥尾五更风水失龙鳞昨夜浣花溪上雨緑杨芳草为何人后七年昭纬为相曙方登第果于昭纬下过堂杜荀鹤同年生也酬曙诗云天上书名天下传引来齐到玉皇前大僊録后头无雪至药成来灶絶烟笑蹑紫云金作阙梦抛尘世鐡为船九华山叟惊凡骨同到蓬莱岂偶然【全唐诗话】六一居士诗话云唐之晩年诗人无复李杜豪放之格然亦务以精意相髙加周朴者抒思尤难每有所得必极雕琢故诗人称朴诗月鍜季炼未及成篇已播人口其名重当时如此而今不复传矣余少时犹见其集中有句云风暖鸟声碎日髙花影重又云晓来山鸟閙雨过杏花稀诚佳句也苕溪渔隐曰余读隐居诗话云此一聨非朴诗也乃杜荀鹤之句然犹未敢以六一诗话为误后又防幕府燕闲録云杜荀鹤诗鄙俚近俗惟宫词为唐第一云早被婵娟误欲妆临镜慵承恩不在貌教妾若为容风暖鸟声碎日髙花影重年年越溪女相忆采芙蓉故谚云杜诗三百首惟在一聨中风暖鸟声碎日髙花影重是也【渔隐丛话】
　　风暖鸟声碎日髙花影重杜荀鹤诗为人脍炙其全篇诸家相传今具在也而六一翁以为周朴之句朴集翁自谓少时及见则当日已无存者岂编録之误耶【余冬序録】杜荀鹤春宫怨诗早被婵娟误欲妆临镜慵承恩不在貎敎妾若为容风暖鸟声碎日髙花影重年年越溪女相忆采芙蓉譬之事君而不遇者初亦恃才而卒为才所误愈欲自衒而愈不见知盖宠不在貎则难乎其容矣女为悦已者容是也风景如此不思从平生贫贱之交可乎【瀛奎律髓】
　　陈了翁喜左经臣一别又经无数日百年能得几多时句以为非特辞意清逺可玩味也老于世幻逝景迅速读之能无警乎然此乃古人已道之句戴叔伦寄朱山人云此别又万里少年能几时杜荀鹤送人逰江南云能禁几度别即到白头时但经臣语犹婉而不廹尔【林中偶谈】
　　唐人有以俗字入诗中用者如张祜诗银注紫衣擎许浑诗橘边沽酒半壜空元防之诗橹窡动揺妨客梦杜子美诗遮莫隣鸡下五更权徳舆诗遮莫雪霜撩乱下杜荀鹤诗子细防思底模様曰帝乡吾土一般般曰万般无染耳边风张祜诗归来不把一文钱曰酒引娇娃活牡丹戴叔伦诗秋风里许杏花开杏树旁边醉客来王建诗杨桞宫前忽地春曰万事风吹过耳轮曰朝囘不向诸余处曰若敎更解诸余语曰新晴草色暖温暾白乐天诗池水暖温暾此类甚多旁边二字见徐陵杂曲【埜客丛书】
　　俗有耳边风之语杜荀鹤诗云百嵗有涯头上雪万般无染耳边风【群碎録】
　　杜荀鹤池州人官至翰林学士善作诗辞句切理有举鞭挥桞色随手失蝉声之句为时所称然尤工草字而无末俗之气且书学之废莫甚于五代篆籀之辈不可得见矣得见两汉之典刑斯可矣两汉之法又不可得见矣得见晋唐之遗风斯可矣观荀鹤之书虽未能跨越前古笔力遒健犹有晋唐之遗风【宣和书谱】
　　荀鹤尝有旧衣灰絮絮新酒竹篘篘或称于相国韦说曰我道印将金锁鎻帘用玉钩钩【古今诗话】
　　荀鹤朱梁时作时世吟十首録其二云夫因兵乱守蓬茆麻苎裙衫髩髪焦桑柘废来犹纳税田园荒尽尚征苖时挑野菜和根煮旋斫生柴带叶烧任是深山更深处也应无计避征徭八十衰翁住破村村中牢落不堪论因供寨朩无桑柘为防乡兵絶子孙还似升平催赋税未曽州县畧安存至今鸡犬皆星防日落西山哭倚门【防溪诗话】
　　尝读杜荀鹤诗其乱后逄村叟曰经乱衰翁居破村村中何事不伤魂因供寨朩无桑柘为着乡兵絶子孙还似平寜徴赋税未尝州县畧安存至于鸡犬皆星防日落前山独倚门山中寡妇曰夫因兵死守蓬茆麻苎衣衫鬓髪焦桑柘废来犹纳税田园荒后尚徴苖时挑野菜和根煑旋斫生柴带叶烧任尔深山更深处也应无计避征徭旅泊遇郡中乱曰握手相防谁敢言军家刀劒在腰边徧搜寳货无藏处乱杀平人不怕天古寺拆为修寨朩荒坟掘作甃城砖郡侯逐去浑闲事正是銮舆幸蜀年然方之今日始信其非寓言也【辍耕録】
　　经生多有不省文章尝一邑有两人同官其一或举杜荀鹤诗赞也应无计避征徭之句其一难之曰此诗误矣野鹰何尝有征徭乎举诗者解曰必是当年科取翎毛耳【续耳谈】
　　紫菊之名见于孙真人种花法又见于诸谱中此品传植已久故唐宋诗人称述亦多萧颖士菊荣篇紫英黄蕚照耀丹墀杜荀鹤诗雨匀紫菊丛丛色赵嘏诗紫艳半开篱菊静夏英公诗落尽西风紫菊花韩忠献公诗紫菊披香碎晓霞则紫花定是佳品【花史】
　　张碧农父诗云运锄耕斸侵晨起陇畔丰盈满家喜到头禾黍属他人不知何处抛妻子杜荀鹤田翁诗云白发星星筋骨衰种田犹自伴孙儿官苖若不平平纳任是丰年也受饥读之使人怆然以今观之何啻倍蓰也【容斋五笔】
　　高斋诗话曰山谷尝云杜荀鹤诗举世尽从愁里老正好对韩退之诗谁人肯向死前休仆考荀鹤诗元有是对其诗曰南来北去二三年年去年来两髩斑举世尽从愁里老谁人肯向死前闲退之易闲字为休字耳退之在前荀用其语仆谓谁人肯向死前休与谁人肯向死前闲二句皆当理然岂可诬举世之人尽从愁里老邪葢有春风和气中过一生者但不多耳不若曰浮世多从忙里老【埜客丛书】
　　今世所道俗语多唐以来人诗何人更向死前休韩退之诗也林下何曾见一人灵彻诗也长安有贫者为瑞不宜多罗隠诗也世乱奴欺主年衰弄人海枯终见底人死不知心杜荀鹤诗也事向无心得章碣诗也但有路可上更高人也行龚霖诗也忍事敌灾星司空图诗也一朝权入手看取令行时朱湾诗也自已情虽切他人未肯忙裴说诗也但知行好事莫要问前程冯道诗也在家贫亦好戎昱诗也【老学庵笔记】
　　唐人诗句中用俗语者惟杜荀鹤罗隠为多杜荀鹤诗如曰秪恐为僧僧不了为僧得了尽输僧曰乍可百年无称意难教一日不吟诗曰啼得血流无用处不如缄口过残春曰举世尽从愁里老谁人肯向死前闲曰世间多少能言客谁是无愁行睡人曰逢人不说人间事便是人间无事人曰莫道无金空有寿有金无寿欲何如罗隠诗如曰西施若解亡人国越国亡来又是谁曰今宵有酒今宵醉明日愁来明日愁曰能消造化几多力不受阳和一防尘曰只知事逐眼前去不觉老从头上来曰时来天地皆同力运去英雄不自由曰采得百花成蜜后不知辛苦为谁甜曰明年更有新条在绕乱春风卒未休今人多引此语往往不知谁作【野客丛书】杜荀鹤赠僧诗云安禅不必须山水灭得心头火自清又云利门多路两何凭百嵗风前短焰灯只恐为僧心不了为僧心了又输僧【鉴戒録】
　　荀鹤题八骏图云丹雘传真未必真那知筋骨与精神只今市骏凭毛色騄駬骅骝赚杀人【声画集】
　　今日乡塾教子弟未读之书谓之生书已读之书谓之熟书生熟二字本用在饮食上今用在子弟书上亦竒杜荀鹤诗云出为覊孤营粝食归同弟侄读生书则此二字唐时已然【知新録】
　　放翁云胆薄沽官酿瞳昏读监书杜荀鹤云欺春只爱和醅酒讳老犹看夹注书二联皆佳【后邨诗话】
　　荆公晩年诗精巧如云水落山林成自献潮囘洲渚得横陈一水防田将绿绕两山排闼送青来之类皆琢句工夫然论者犹恨其雕刻太过公尝读杜荀鹤诗云江湖不见飞禽影岩谷惟闻折竹声改云宜作禽飞影竹折声【扪虱新话】
　　世人作诗以敏捷为竒以连篇累册为富非知诗者也老杜云语不惊人死不休葢诗须苦吟则语方妙不特杜为然也贾阆仙云两句三年得一吟双泪流孟东野云夜吟晓不休苦吟神愁卢延逊云险觅天应闷狂搜海亦枯杜荀鹤云生应无辍日死是不吟时余由是知诗之不工以不用心之故葢未有苦吟而无好诗者唐山人题诗瓢云作者方知吾苦心亦此意也【南濠诗话】池阳集载杜牧之守郡时有妾怀姙而出之以嫁州人杜筠后生子即荀鹤也此事人罕知余过池尝有诗云千古风流杜牧之诗材犹及杜筠儿向来稍喜唐风集今悟樊川是父师【二老堂诗话】
　　有不调子恒以滑稽为事辈流间有慧黠过人性识机警者皆被诱而翫之尝与一秀士同舟泛江湖中将欲登路同船客有驴瘦劣尾仍偏不调子坚劝秀士市之秀士鄙其瘦劣勉之曰此驴有异相不同常等不得已高价市之旣舍檝登途果尫弱不堪乘跨而苦尤之不调曰勿悔此不同他等其夕忽值雪不调曰得之矣请贳酒三五杯然后奉为话其故事秀士又僶俛贳而饮之及举爵言之曰君不闻杜荀鹤诗云就船买得驴偏羙踏雪沽来酒倍香乎请君买驴沽酒者葢为杜诗言之非无证据秀士被买而翫之殊不知觉至是方悟【玉堂闲话】
　　顾云序其诗曰大顺初皇帝命小宗伯河东裴公掌邦贡次二年逺者来隠者出异人隽士大集都下于羣进士中得九华山人杜荀鹤拔居上第诸生谢恩日列坐旣定公揖生谓曰圣上歉文教未张思得如高宗朝射洪拾遗陈公作诗出没二雅驰骤建安削苦澁僻碎畧淫靡浅切破艳冶之坚阵擒雕巧之酋帅皆摧犝折角崩溃解散埽荡词场豁清文防然后有戴容州刘随州王江宁率其徒扬鞭按辔相与呵乐来朝于正道矣以生诗有陈体可以润国风广王泽故擢以塞诏竟勉为中兴诗宗生谢而退明年宁亲江表以仆故山借隠者出诗三百篇见其雅丽激越之句能使贪吏廉邪臣正父慈子孝兄友弟悌人伦之纪备矣其壮语大言则决起逸发可以左揽工部袂右拍翰林肩吞贾喻八九于胸中曾不虿介情动于中则极思防搜神游希夷形兀枯朩五声劳于呼吸万象贫于抉剔信诗之雄杰者也美哉裴公之知人为不诬矣于戏旌别淑慝史臣之职仆幸得为之叙录视其人齿尚壮才力未尽讴吟之兴方酣俟其继作得如周颂者目之为唐风集【唐诗纪事】文闱有挟书传义之禁旧矣窃怪李揆为考官大陈经史于庭令学者纵观和凝为考官开门彻棘令学者自便如此则真贤实能孰辨耶余知其故矣葢自唐以来主司重素望故文塲一启而投巻纷然举子之升黜固自有定议矣虽禁挟书传义奚为哉朝向公卿说暮向公卿说谁谓黄钟宫化为君子舌此孟郊有祈于知已也而吕渭取之拟动如浮海凡言似课诗终身事知已此后复何为此杜荀鹤有祈于知已也而裴贽取之砌下芝兰新满径门前桃李旧埀阴却应囘念江边草放出春烟一寸心此郑谷有祈于知已也而柳玭取之举子祈之于前主司录之于后公论何在乎【韵语阳秋】
　　项斯云因诗壁重泥葢言因壁上题诗故珍重而不忍泥也重读作去声若今之题歪诗者泥之重题又重泥之当作平声读可也可发一笑梁园有富家子杜四郎号杜荀鸭比杜荀鹤有诗即题壁亲賔或污墁之即云三十年来尘拂面如今始得一锨泥【留青日扎】
　　杭州华丽虽盛于唐时然其题咏自白舍人张处士之外亦不多见独杜荀鹤方元英温飞卿诸诗颇得风物之胜杜荀鹤钱塘寄姚中丞诗岂谓无心求上第难居帝里为家贫江南江北闲为客潮去潮来老却人两岸雨収莺语柳一楼风满角吹春花前不独垂乡泪曽是朱门寄食身方元英旅次钱塘诗此处是乡国堪为朝夕吟云藏吴相庙树隠越山禽潮落海人散钟迟秋寺深我来无旧识谁见寂寥心诗中四句即不书题日一吟可知其为钱塘也温飞卿钱塘诗钱塘岸上春如织淼淼寒湖带晴色淮南游客马连嘶碧草迷人归不得风飘客意如吹烟纤指殷勤伤鴈弦一曲堂堂红烛筵金鲸泻酒如飞泉【西湖志余】杜荀鹤鸬鷀诗云深水有鱼衔得出看来却是鸬鹚饥【零陵总记】
　　水浒传有一歌赤日炎炎似火烧野田禾稻半枯焦农夫心内如汤煑公子王孙把扇揺与杜荀鹤雪诗拥袍公子休言冷中有樵夫跣足行同意【坚瓠集】
　　杜荀鹤赠秋浦张明府诗人事旋生当路县吏才难展用兵时农夫背上题军号贾客船头揷战旗语俗而事或切唐末之乱如此县令之难可知也【瀛奎律髓】
　　阮籍千秋万嵗后荣名安所之老杜客愁全为减舍此欲何之万方声一概吾道竟何之干戈犹未已弟妹各何之稍弱又出门转盼已陈迹药饵扶吾随所之差可至杜荀鹤干人不得已非我欲为之白发多生矣青山可住乎五言律长城坏矣【蠖斋诗话】
　　吴埜人曰杜荀鹤四海十年人杀尽似君埋少不埋多漑堂挽胡彦逺结句杀戮眼中半名士君今安稳到黄泉遂与同惨【漑堂集】
　　韩敞
　　书空匠者干祐中冷金亭赏菊分赋秋鴈族子秘书丞敞先就诗曰天扫闲云秋净时书空匠者最相宜云云【清异录】
　　高蟾
　　高蟾诗思虽清务为奇险意疎理寡实风雅之罪人薛能谓人曰倘见此公欲赠以掌然而落第诗不向东风怨未开守寒素之分无躁竞之心公卿间许之终以荣名【北梦琐言】
　　郑谷尝赠蟾诗云张生故国三千里知者惟应杜紫微君有君恩秋后叶可能更羡谢元晖葢蟾有宫词云君恩秋后叶日日向人疎今全什亡【全唐诗録】
　　李山甫
　　李山甫数举进士被黜依魏博幕府尝有诗云劝君莫用夸头角梦里输赢总未真讥执政也巢冦之乱翰林待诏王敬遨者游邺遇于道观山甫谓曰幽兰绿水可得闻乎遨应命奏之曲终澘然曰忆在咸通玉亭秋夜供奉至尊不意流离至此也山甫赋诗曰幽兰緑水耿清音叹息先生枉用心世上几时曽好古人前何必独霑襟句未成亦自黯然悲其不遇也【全唐诗録】
　　项王庙有李山甫题诗云为虏为王尽偶然有何羞见渡江船平分天下犹嫌少可要行人赠纸钱俗传有云仗劒为何怀旧恨汉家今已属他人平分天下犹嫌少一纸金钱值几文虽非韵亦自好尝谓项王之死正在不渡江方有些气槪一下船便索然生为擒虏死为怯鬼矣何者初起兵时气盛决死席巻而前自然成功今一番英雄业已做过业为逃虏气竭情尽勿论自家羞见人江东子弟亦决不来助杜牧之诗真是可笑惟王介甫独窥其深【涌幢小品】
　　一菊诗也陈叔达云但令逢采摘宁辞独晚荣婉厚乃尔朱湾云受气何曽异开花独自迟费较量矣李山甫云栽处不容依玉砌要时还许上金樽更似毒口骂将来岂非时代为之【唐诗统签】
　　世岂有国号国姓可入诗者哉然如卢照邻人歌小嵗酒花舞大唐春李山甫但经春色还秋色不觉杨家是李家非佳句乎观此事无不可使只巧匠少耳【唐诗统签】广川书跋云初仆固怀恩之叛其女没入宫大厯四年囘纥请婚因封为崇徽公主降可汗道汾州以手掌托石壁遂有手痕今灵石有崇徽公主手痕碑李山甫诗云一拓纤痕更不収翠微苍藓几经秋谁陈帝子和番防我是男儿为国羞寒洗来香已尽澹烟笼着恨长留可怜汾水知人意旁与吞声未忍休【全唐诗录】
　　李山甫牡丹诗云邀勒春风不蚤开众芳飘后上楼台数苞仙艳火中出一片异香天上来晓露精神妖欲动暮烟情态恨成堆知君也解相轻薄斜凭防干首重回司空表圣有絶句云芙蓉骚客空留怨芍药诗家只寄情谁似天才李山甫牡丹属思亦纵横葢指此诗也【全唐诗录】
　　于兢
</div>
    <div class="pagination">
<a href="五代诗话_page2.html">上一页</a><a href="五代诗话.html">1</a><a href="五代诗话_page2.html">2</a><span class="current-page">3</span><a href="五代诗话_page4.html">4</a><a href="五代诗话_page5.html">5</a><a href="五代诗话_page6.html">6</a><a href="五代诗话_page7.html">7</a><a href="五代诗话_page8.html">8</a><span>...</span><a href="五代诗话_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
