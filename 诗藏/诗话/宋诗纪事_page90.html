<!DOCTYPE html>
<html>
<head>
    <meta charset="UTF-8">
    <title>宋诗纪事 - 第 90 页/共 279 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗纪事 - 第 90 页/共 279 页</h1>
    <div class="content">　　含云寺书事
　　蜨梦轻扬一室空梦囘谁识此身同窗前月冷松隂碎一枕溪声半夜风【以上龟山集】
　　求仲弓
　　仲弓字德夫黄岩人熙宁九年特科与王荆公爲文字交仕终乐平令
　　灵龟潭
　　江湖虽濶多罾网幽涧清虚且勉旃待我功成买双鹤归来伴汝一千年【赤城志】
　　陈觉民
　　觉民字达野仙游人熙宁九年进士元祐间知建阳县累迁宗正丞厯知漳建二州移知福州言者承安惇意劾罢寻起知泉州迁本路提刑复以右文殿修撰知广州卒
　　武夷山
　　升眞洞口接天门灵草丹桃日日春听説列仙来瑞世三朝德业在斯民
　　【方舆胜览章圣出自武夷事见杨大年家集神考哲庙亦武夷眞君应出故有三朝德业之句事见氏族编】
　　寄米元章
　　汩汩尘埃阅岁华青山相见认空花清淮风月元无价凭仗诗翁爲我赊
　　长淮千古自流东六月城头日日风天际玉潢无少处夜山围在月明中【瑚网】
　　姚　孳
　　孳字舜徒慈谿人熙宁九年进士累除提举成都府常平事后以直龙图阁知防州事卒
　　碧波亭【在简州东溪】
　　赖简池台两蜀夸东溪别是一仙家令人郤忆康王谷坐看珠帘溅雨花【锦绣万花谷】
　　李格非
　　格非字文叔济南人举进士元祐末爲国子博士绍圣初爲礼部郎提点京东刑狱以党籍罢长女能诗嫁赵明诚即易安也有集
　　过临淄
　　击鼓吹竽七百年临淄城阙尚依然如今只有耕耘者曾得当时九府钱
　　【后村诗话文叔诗文高雅条畅有义味在晁秦之上】
　　贺幸太学
　　日月天囘十二章诏移清跸幸胶庠六龙稳转桥门曲多士横穿锦仗行俎豆威仪瞻阙里东西风敎自周王太平谁谓初无象四海形容在一堂【汴京遗迹志】
　　叶　涛
　　涛字致远处州龙泉人熙宁进士仕至中书舍人龙图阁待制入元祐党籍
　　望旧庐有感
　　重来旧屋谁爲主江令萧条叹独存已媿问人才识路郤悲无栁可知门舟车到处成家宅岁月惟惊长子孙孤客滥巾非得已故交零落与谁论【江令寻宅诗云见桐犹识井看栁尚知门　宋文鉴】
　　张　介
　　介字吉甫番阳人
　　句
　　应是子规啼不到致令我父未归家
　　【能改斋漫録番阳张吉甫方娠时父去客东西川不还张君自爲儿时已怆然有感其言语食息未尝不在蜀也与尚书彭公器资同学作诗云云闻者皆怜之既长走蜀父初无还意乃归省母复至涪阆往迓者三其父遂行以熙宁十年三月至自蜀鄕人迎谒太息或爲感泣一时名士赋诗以纪其事】
　　钱景谌
　　景谌景臻从兄举进士居毗陵熙宁末从张景宪辟知瀛州至朝请郎
　　洞霄宫
　　清夜宿瑶宫云开天柱峯千岩空洞月万籁古坛松仙驭闻鸣鹤琅舆想六龙朝元步虚罢祥吹引林中【洞霄诗集】
　　杜　默
　　默字师雄濮州人熙宁末特奏名仕新淦尉【王直方诗话石守道作三豪诗谓曼卿豪于诗永叔豪于文杜默豪于歌故诗云师雄二十二笔距猛如鹰玉川月蚀句气欲相凭陵而欧公亦有诗云南山有鸣凤其音和且清鸣于有道国出则天下平杜默东土秀能吟凤凰声作诗几百篇长歌仍短行谓豪于歌者有送守道诗云圣人门前大虫学海波中老龙及推倒杨朱墨翟扶起仲尼周公之句】
　　句
　　一片灵台挂明月万丈词焰飞长虹乞取一勺凤沼水活取久旱泥蟠龙【上欧阳青琐高议】倚风莫恨唐工部后裔宁知不解诗【东平郡宴赋海棠　蔡寛夫诗史】
　　蟾辉吐光育万种我公得此爲心胸老桂根株撼不折我公得此爲清节孤轮碾空周复圆我公得此爲机权余光烛物施洪惠我公得此爲经济
　　【隐居诗话李文定廸八月十五日生杜默作中秋月诗以献其中有句云云虽造语粗浅然亦豪爽也】
　　寥正一
　　正一字明畧号竹林居士安陆人元丰二年进士元祐中召试馆职除秘书省正字出知常州绍圣间入党籍贬监玉山税有竹林集
　　【郡斋读书志廖明畧元祐中召试馆职苏子瞻在翰林见其所对防大奇之俄除正字时黄秦晁张皆子瞻门下士号四学士子瞻待之厚每来必命侍妾朝云取密云龙家人以此知之一日子瞻又取密云龙家人谓是四学士窥之乃明畧来谢也】
　　汝坟驿题壁
　　阿怜二十颇有余秀眉丰颊冰琼肤无端欲作商人妇更枉方寻海畔夫
　　阿梅笄岁得同欢懊恼情深解梦兰莺语轻清花里活栁条弱嫩掌中看
　　【墨庄漫録明畧与唐州二营妓往来情好甚笃其一小字怜怜其一名梅时怜怜爲大贾所纳明畧道过汝坟有感作诗方寻海畔夫用海上有逐臭之夫事讥之也】
　　答张十八画
　　玉人风味夙相亲骨法多奇巫峡神何幸丹青烦右相坐令虚室四时春【声画集】
　　和补之梅花
　　蕙兰芳草久暌离偶泄春光此一枝自许轻盈羞粉白何人闲丽得邻窥寒欺薄酒魂消夜月入重帘梦破时幸有暗香襟袖暖江南归信不应迟【梅花鼓吹】
　　蔡　肈
　　肈字天启丹阳人元丰二年进士徽宗朝厯官戸部郎兼修国史中书舍人以显谟阁待制知明州夺职提举洞霄宫会赦复知睦州卒有丹阳集
　　【王直方诗话夏畸道言蔡天启初见荆公坐间偶言及卢仝月蚀诗人鲜有诵得者天启诵之终篇遂爲荆公所知石林诗话王荆公在钟山有马甚恶蹄齧不可近一日两校牵至庭下告公请鬻之天启时在坐曰安有不可调之马第久不骑骄耳即起捉其騣一跃而上不用衔勒驰数十里而还公大壮之即作集句诗赠之蔡子勇成癖能骑生马驹复有生着青衫骑恶马日行百里尚嫌迟心原落落堪爲将却是君王未备知士大夫自是盛传荆公以将材许之云】
　　敬用无咎学士年兄长韵上呈子方太仆
　　两河郡县沦西方西人思汉今未忘果园芜没白草芳【灵州乃赫连勃勃果园】旃裘戏马谁家郎车箱峡口涧谷长旄头倒挂囘穹苍王师西出讨橘狂六花蔟垒来堂堂前锋鋭头臂两枪伏奸谨索收生羌天声隐辚摇姑臧竒兵缭臂断馈粮决河有声如坏冈城头击钟声殷牀万甲几欲漂无旁虽有伉健谁腾骧一夫不敢陵彼隍马首欲东促归装缄胸有策须眉扬归来恍恍若有亡劬劳累日何由偿战鞍挂屋寻书囊目随飞鸿思帝鄕彭城老将官横行幕中市骏收骕骦射堂两部奏清商应破镝如蜂房【刘渭州射爲天下第一】笑谈斥土羁名王画图遣奏朝明光诏书畱典眞乘黄锦鞯玉勒春风香平池老栁高云凉神骏在目豪吟觞跨下蹀惊凫翔皇居九衢天中央我时项背聊相望西城九月天陨霜夜谈关塞评文章微言窃比惠与庄和诗秃笔觉我忙祝君韬养寿且祥功名有来成堵墙勿惊寒暑败肉浆韔弓箙矢用则张【同文馆倡和诗】
　　题画授李伯时
　　鸿雁归时水拍天平岗老木尚寒烟付君余地安渔艇乞我寒江听雨眠
　　泛舟横塘遇雨
　　平野风烟入梦思殷勤作画更题诗扁舟卧听横塘雨恰遇江南归雁时
　　【墨庄漫録天启乆官京师日有薮泽之思常于尺素作平冈老木极有清思因授李伯时令于余地加远水归雁扁舟以载天启题诗云云伯时嬾不能竟他日王渔之取去以示宗子令戬即取笔防染如诗中意天启见之爱其佳后天启泛舟宿横塘遇雨闭篷而卧夜分不寝闻归雁声因复爲诗云云】
　　从孙元忠乞猫
　　厨廪空虚防亦饥终宵防齧近秋帷腐儒生计唯黄巻乞取衔蝉与防持【墨庄漫録】
　　送钱齐玥倅苏州二首
　　一尉东南屈指中雍容车骑旧儿童郎君扇枕家中晩侍史焚香省戸空十里浮梁晴卧蝀一江春水净磨铜三年官满东呉去爲具扁舟破浪风
　　洞庭飞雨打湘燕寝凝香思然四者难幷知我老七言俱赋爲君妍杂花绕径迎篮轝春鸟喧洲起画船闻道山公方启事重看一鹗在秋天
　　除夜宿垂虹亭
　　东南胜境未忘情老去扁舟复此行小邑岁除无市井下田水落见农耕雪消西岭层棱出春到重湖鳞甲生桥下霜蛟贪睡美爲槌千鼓作雷声【以上呉郡志】
　　题李世南画扇
　　野水潺潺平落涧秋风瑟瑟细吹林逢人抱瓮知村近隔屋闻钟觉寺深【宋文鉴】
　　再至学省
　　平生扰扰复胶胶学省重来岁又交骑马醉遭官长骂读书惭被学生嘲何爲眷恋五斗米便可经营一把茅好买江干千个竹待看烟雨长春梢【合璧事类后集】
　　过邢惇夫墓下作
　　人物于今叹渺然孤坟宿草已生烟日暮行人道傍歇应逢年少共谈【诗人玉屑】
　　申王画马图
　　天宝诸王爱名马千金争致华轩下当时不独玉花骢飞电流云絶潇洒两坊岐薛宁与申凭陵内廏多清新肉騣汗血尽龙种紫袍玉带眞天人骊山射猎包原隰御前急召穿围入扬鞭一蹙破霜蹄万骑如风不能及雁飞走惊开翠华按辔从天囘五家锦绣徧山谷百里舄珥遗尘埃青骡蜀栈西超忽高隼浓娥散荆棘苜蓿连天鸟自飞五陵佳气春萧瑟
　　【苕溪渔隐丛话东坡集有申王画马图诗乃蔡天启作气格有类东坡世因悮收入其后姑苏居世英家刊东坡前后集遂删去】
　　题李伯时照夜白马图
　　天上房星不下来连山刍粟饱驽骀龙姿逸驾飞腾尽赖尔毫端力挽囘【苕溪渔隐丛话】
　　题朱之纯谷阳园
　　陆机异时宅故物无复迹悠悠谷水阳野水凄余碧我观豪士赋文字岂不白一爲功名误末路眞可惜至今风雨夜哀鹤鸣不息千秋得吾人净眼照阡陌结茅风烟际一悟世网窄古今一丘貉贵贱百年客闭门橙橘香隐几冰冻释我慙升斗禄矫首望八极人生劳佚间此殆天所檄鹏翔赤霄动鲸喷碧海坼爲尔具扁舟送此齿髪迫【至元嘉禾志】
　　送洞元法师归茅山
　　绛节飘飘下紫清更参隐诀制頽龄若逢方丈厐眉叟来受囊中赤甲经
　　一庵畴昔共嵚崟古木垂隂岁月深恐是三生房次律要随藤杖去重寻
　　题三茅风雨图
　　笔间云气生毫末纸上松声听有无收得三茅风雨样高堂六月是冰壶【以上茅山志】
　　立春至焦山
　　岁爲兹山一再登篮舆乗兴蓦沟塍春生江海交流处人在藤萝最上层画鹢抢沙眠百贾华鲸吼旦集千僧道人邀上东岩宿坐看冰轮半夜升【京口三山志】岊山龙池【在宜兴有秃角白龙穴其中将雨则见】
　　南山咚咚天作鼓号召诸龙尽行雨惟有秃角最先到泼墨云中雪鳞舞【名胜志】
　　冬日游甘露寺
　　漕河胶舟水流咽水关着键行者歇大江伏槎卧长劒万顷湿银寒不结蓬莱诸仙亦避寒海门冥冥冻欲折朔风吹晩雁叫空蓬巻松杉崖石裂道人丈室最高处地炉蒲团稳坐热我来乗闲不问道方牀相对无言説【镇江府志】
　　句
　　城响涛头入山昏雨脚斜　栁间黄鸟路波底白鸥天断篷帆影天斜入夹镜波光水倒流【松江　雪浪斋日记】叠嶂
　　巧分丁字水腊梅迟见二年花
　　【唐溪诗话天启绍圣元符间爲中书舍人尝与元祐诸公游遂遭斥逐尝守睦州到任谢表有曰城谯閴寂一叶落而知秋防屿萦回二水合而成字复有语云云人谓能状桐庐郡景物鹗按此二句有全诗见唐杜牧之集未知孰是】
　　华　镇
</div>
    <div class="pagination">
<a href="宋诗纪事_page89.html">上一页</a><span>...</span><a href="宋诗纪事_page85.html">85</a><a href="宋诗纪事_page86.html">86</a><a href="宋诗纪事_page87.html">87</a><a href="宋诗纪事_page88.html">88</a><a href="宋诗纪事_page89.html">89</a><span class="current-page">90</span><a href="宋诗纪事_page91.html">91</a><a href="宋诗纪事_page92.html">92</a><a href="宋诗纪事_page93.html">93</a><a href="宋诗纪事_page94.html">94</a><a href="宋诗纪事_page95.html">95</a><span>...</span><a href="宋诗纪事_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
