<!DOCTYPE html>
<html>
<head>
    <meta charset="UTF-8">
    <title>诗人玉屑 - 第 20 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗人玉屑 - 第 20 页/共 37 页</h1>
    <div class="content">自古工诗，未尝无兴也，睹物有感焉则有兴；今之作诗者，以兴近乎讪也，故不敢作，而诗之一义废矣。老杜莴苣诗云：「两旬不甲拆，空惜埋泥滓。野苋迷汝来，宗山（○「山」杜集作「生」）实于此。」皆兴小人盛，而掩抑君子也。至高适题处士菜园则云：「耕地桑柘间，地肥菜常熟。为间葵藿资，何如庙堂肉？」则近乎讪矣。作诗者苟知兴之与讪异，始可言时矣。（古今诗知）
△戒讪谤
诗者，人之情性也。非强谏争于廷，怨忿诟于道，怒邻骂座之为也。其人忠信笃敬，抱道而居，与时乖逢，遇物悲喜，同床而不察，并世而不同，情之所不能堪，因发于呻吟调笑之声，胸次释然，而闻者亦有所劝勉；比律吕而可歌，列干羽而可舞，是诗之美也。其发为讪谤侵陵，引颈以承戈，披襟而受矢，以快一时之忿者，人皆以为诗之祸；是失诗之旨，非诗之过也。（山谷）
□作「乖蓬」，疑作「乖违」，或：逢，遇也。
△诗有补于世
钱惟演为洛师留守，置驿贡花，识者鄙之。蔡君谟加法造小团茶贡之。富彦国叹曰：君谟乃为此也！坡作荔枝叹云：「我愿天公怜赤子，莫生尤物为疮痏。雨顺风调百谷登，民不饥寒为上瑞。君不见武夷溪边粟粒芽，前丁后蔡相笼加。吾君盛德岂在此，致养口腹何陋耶！又不见洛阳丞相忠孝家，可怜亦进姚黄花。」补世之语，不能易也。尝爱李敬方汴河直进舡诗云：「汴水通淮利最多，生人为害亦相和。东南四十三州地，取尽膏脂是此河。」此等语皆可为炙背之献也。（《溪》）
△有三百篇之旨
聂夷中，河南人，有诗曰：「二月卖新丝，五月粜新谷。医得眼前疮，剜却心头肉。」孙光宪谓有三百篇之旨，此亦为诗史。（《诗史》）
△欧阳公诗
庆历中，西师未解，晏元献公为枢密使，会大雪，置酒西园。欧阳永叔赋诗云：「须怜铁甲冷彻骨，四十余万屯边兵。」晏曰：昔韩愈亦能作言语，赴裴度会但云：「园林穷胜事，钟鼓乐清时。」不曾如此合闹。（《孔溪谈苑》）
△荆公诗
荆公送吕望之赴临江诗云：「黄雀有头颅，长行万里余。想因君出守，暂得免苞苴。」诗才二十字耳，崇仁爱，抑奔竞，皆具焉，何以多为！能行此言，则虐生类以饱口腹，刻疲民以肥权势者，寡矣。
△秋后竹夫人诗
吕居仁咏秋后竹夫人诗云：「与君宿昔尚同床，正坐西风一夜凉。便学短檠墙角弃，不如团扇筴中藏。人情易变乃如此，世事多虞祗自伤。却笑班姬与陈后，一生辛苦望专房。」晁无咎诗「不见班姬与陈后，宁闻衰落尚专房。」居仁用此语也。（《渔隐》）
□「筴中」，当同下文张九龄归燕诗作「箧中」。
△闻蝉诗
吴兴陆蒙老，尝为常之晋陵宰，颇喜作诗。时州幕官有好谗谤同列者，一日同会，忽闻蝉声，幕官谓陆曰：君既能诗，可咏此也。陆辞之不可，因即席为之曰：「绿阴深处汝行藏，风露从来是稻粱。莫倚高枝纵繁响，也应回首顾螳螂。」因以是讥之，其人愧而少戢。（《庚溪诗话》）
△归燕诗
张九龄为相，有謇谔匪躬之诚，明皇怠于政事，李林甫阴中伤之。方秋，明皇令高力士持白羽扇赐焉，九龄作赋以谢曰：「苟效用之得所，虽杀身而何忌！」又曰：「纵秋气之移夺，终感恩于箧中。」又作归燕诗贻林甫曰：「海燕虽微眇，乘春亦暂来。岂知泥滓溅，只见玉堂开。栖户时双入，华堂日几回。无心与物竞，鹰隼莫相猜！」林甫知其必退，恚怒稍解。（《明皇杂录》）
△啄木诗
治平中，有吉州吉水令，忘其姓名，治邑严酷，有野人马道，为啄木诗讽之曰：「翠翎迎日动，红嘴响烟萝。不愿泥丸及，唯贪得食多。才离枯朽木，又上最高柯。吴楚园林阔，茫茫争奈何！」令见其诗，稍缓刑。时人目曰马啄木。（《翰府名谈》）
△赠钓者诗
范希文有赠钓者诗曰：「江上往来人，尽爱鲈鱼美。君看一叶舟，出没风涛里。」不徒作也。（同上）
△红梅诗
毗陵荐福寺红梅阁，士大夫多留题，惟程给事致道尝有诗，其略曰：「春风如醇酒，着物物不知。居然北枝后，迨此白日迟。春风日浩荡，醉色回冰肌。所恨培雪根，向来岁寒枝。差池弄芳晚，坐令颜色移。颜色固妩媚，清香无故时。」意新语妙，又有规戒，不苟作也。（《庚溪诗话》）
△御柳诗
陈恭公执中，以卫尉寺丞知梧州，驿递上疏，乞立储贰，真宗嘉其敢言，翌日临朝，袖其疏以示执政，叹奖久之，召为右正言。然为王冀公所忌。一日，真宗赋御沟柳诗，宣〔旨〕宰相、两省皆和进。恭公因进诗曰：「一度春来一度新，翠光长得照龙津。君王自爱天然色，恨杀昭阳学舞人。」（《东轩笔录》）
□《东轩笔录》作「天然态」
△夏云诗
章子厚谪雷州，过小贵州南山寺，有僧奉忠，子厚见之，已而倚槛看云，曰：「夏云多奇峰」，真善此类。忠曰：曾记夏云诗甚奇，曰：「如峰如火复如绵，飞过微阴落槛前。大地生灵干欲死，不成霖雨谩遮天。」
△初月诗
夏郑公竦评老杜初月诗：「微升紫塞外，已隐暮云端。」以为意主肃宗也。郑公善评时者也。吾观退之：「煌煌东方星，奈此众客醉。」其顺宗时作也。东方，谓宪宗在储也。（《隐居诗话》）
△于渎诗
于渎为诗，颇干教化。对花诗云：「花开蝶满枝，花谢蝶还稀。唯有旧巢燕，主人贫亦归。」（卢怀抒情）
△唐备诗
诗曰：「天若无雪霜，青松不如草。地若无山川，何人重平道。」题路傍木云：「狂风拔倒树，树倒根已露。上有数枝藤，青青犹未悟。」又曰：「一日天无风，西溟波尽息。人心风不吹，波浪高百尺。」皆协骚雅。（同上）
△温厚之气
作诗不知风雅之意，不可以作诗。诗尚谲谏，唯言之者无罪，闻之者足以戒，乃为有补。而涉于毁谤，闻者怒之，何补之有！观东坡诗只是讥诮朝廷，殊无温柔崇厚之气，以此人故得而罪之。若是伯淳时，闻者自然感动。因举伯淳和温公诸人禊饮诗云：「未须愁日暮，天际乍轻阴。」又泛舟诗云：「只恐风花一片飞。」何其温厚也。（《龟山语录》）

○规诫
△子美诗
杜子美送严武还朝诗：「公若登台辅，临危莫爱身。」劝以伏节死义也。（《三山老人语录》）
△魏野诗
魏野赠王文正公诗：「西祀东封都了毕，好来相伴赤松游。」赠寇莱公诗：「好去上天辞将相，却来平地作神仙。」劝之使退也。近世士人与上官诗，无非谀辞，未闻有规劝之语如此者。（同上）
又啄木诗云：「千林啄如尽，一腹馁何妨！」有诗人规诫之风。（《欧公诗话》）
△规劝
韩魏公初罢相，出镇长安，或献诗云：「是非莫问门前客，得失须凭塞上翁。引取碧油红斾去：邺王台畔醉春风。」公以为然，即请守相州。（《幕府燕闲录》）苕溪渔隐曰：先君有言，近世士人与上官诗，无非谀词，未闻有规劝之语者。或者献诗于魏公，劝其辞分陕之重，而为昼锦之荣，可谓能规劝矣。

○白战
△禁体物语
诗禁体物语，此学诗者类能言之。欧公守汝阴，与客赋雪诗于聚星堂，举此令，往往坐客皆阁笔，但非能者耳。若能者，则出入纵横，何可拘碍！郑谷：「乱飘僧舍茶烟湿，密洒歌楼酒力微。」非不去体物语，而气格如此之卑。苏子瞻：「冻合玉楼寒起粟，光摇银海眩生花。」超然飞动，何害其言「玉楼」「银海」。退之两篇力欲去此弊，虽冥搜奇谲，亦不免「缟带」「银杯」之句。杜子美：「暗度南楼月，寒深北渚云。」初不避云月字。若「随风且开叶，带雨不成花。」则退之两篇，殆无以过之也。（《石林诗话》）
△欧苏雪诗
六一居士守汝阴日，因雪会客赋诗。诗中玉、月、梨、梅、练、絮、白、舞、鹤、银等事，皆请勿用。诗曰：「新阳力微初破萼，客阴用壮犹相薄。朝寒棱棱风莫犯，暮雪緌緌止还作。驱驰风雪初惨淡，炫晃山川渐开廓。光芒可爱初日照，润泽终为和气烁。美人高堂晨起惊，幽士虚窗静闻落。酒垆成径集瓶罂，猎骑寻踪得狐貉。龙蛇扫起断复续，猊虎团成呀且攫。共贪终岁饱麰麦，岂恤空林饥鸟雀。沙墀朝贺迷象笏，桑野行歌没芒屫。乃知一雪万人喜，顾我不饮胡为乐。坐看天地绝氛埃，使我胸襟如洗瀹。脱遗前言笑尘杂，搜索万象窥冥漠。颍虽陋邦文士众，巨笔人人把矛槊。自非我为发其端，冻口何由开一噱。」其后东坡居士出守汝阴，祷雨张龙公祠，得小雪，与客会饮聚星堂，忽忆欧阳文忠公作守时，雪中约客赋诗，禁体物语，于艰难中特出奇鹿，尔来四十余年，莫有继者。仆以老门生继公后，虽不足追配先生，而宾客之美，殆不减当时。公之二子，又适在郡，故辄举前令，各赋一篇。诗曰：「窗前暗响鸣枯叶，龙公试手行初雪。映空先集疑有无，作态斜飞正愁绝。众宾起舞风竹乱，老守先醉霜松折。恨无翠袖点横斜，祇有孤灯照明灭。归来尚喜更鼓暗，晨起不待铃索掣。未嫌长夜作衣棱，却怕初阳生眼缬。欲浮大白追余赏，幸有回飙惊落屑。模糊桧顶独多时，历乱瓦沟裁一瞥。汝南先贤有故事，醉翁诗话谁续说。当时号令君听取，白战不许持寸铁。」自二公赋诗之后，未有继之者。岂非难措笔乎！（《渔隐》）
△溪堂雪诗
西南地温少雪，余及壮年，止一二年见之。自退居天国溪堂，山深气严，阴岭丛薄，无冬而不雪。每一赏翫，必命诸子赋诗为荣。既而袭蹈剽略，不免涉前人余意。因戏取声、色、气、味、富、贵、势、力数字，离为八章，止四句，以代一日之谑。且知余之好，不在于世俗所争，而在于雪也。仍效欧阳公体，不以盐、玉、鹤、鹭为比，不使皓、白、繁、素等字。（声）：「石泉冻合竹无风，夜色沉沉万境空。试向静中闲侧耳，隔窗撩乱扑春虫。」（色）：「闲来披氅学王恭，姑射羣仙邂逅逢。只为肌层酷相似，遶庭无处觅行踪。」（气）：「半夜欺凌范叔袍，更兼风力助威豪。地炉火暖犹无奈，怪得山村酒价高。」（味）：「儿童龟手握轻明，渐碾枪旗入鼎烹。拟欲为之修水记，惠山泉冷酿泉清。」（富）：「天工呈瑞足人心，平地今闻一尺深。此为丰年报消息，满田何止万黄金。」（贵）：「海风吹浪去无边，倏忽凝为万顷田。五月京尘渴人肺，不知价直几多钱。」（势）：「高下横斜薄又浓，破窗踈户苦相攻。莫言造物浑无意，好丑都来失旧容。」（力）：「万石千钧积累成，未应忽此一毫轻。寒松瘦竹本清劲，昨夜分明闻折声。」（玉局文）
△蒲鞋诗
刘章子克明，江左人，事湖南马氏，有蒲鞋诗云：「吴江浪浸白蒲春，越女初挑一样新。纔自绣窗离玉指，便随罗袜上香尘。石榴裙下从容久，玳瑁筵前整顿频。今日高楼鸳瓦上，不知抛掷是何人？」
△诚齐霰诗
雪花遣汝作前锋，势颇张皇欲暗空。筛瓦巧寻踈处漏，跳阶误到暖边融。寒声带雨山难白，冷气侵人火失红。方讶一冬喧较甚，今宵敢叹卧如弓！

卷十
○含蓄
△总说
篇章以含蓄天成为上，破碎雕镂为下。如杨大年西昆体，非不佳也；而弄斤操斧太甚，所谓七日而混沌死也。以平夷恬澹为上，怪险蹶趋为下，如李长吉锦囊句，非不奇也；而牛鬼蛇神太甚，所谓施诸廓庙则骇矣。（《珊瑚钩诗话》）
△尚意
诗文要含蓄不露，便是好处。古人说雄深雅键，此便是含蓄不露也。用意十分，下语三分，可几风雅；下语六分，可追李杜：下语十分，晚唐之作也。用意要精深，下语要平易，此诗人之难。（《漫斋语录》）
△句含蓄意含蓄
诗有句含蓄者，老杜曰：「动业频看镜，行藏独倚楼。」郑云叟曰：「相看临远水，独自上孤舟。」是也。有意含蓄者，如宫祠曰：「银烛秋光冷画屏，轻罗小扇扑流萤。天阶夜色凉如水，卧看牵牛织女星。」又嘲人诗曰：「怪来妆阁闭，朝下不相迎。总向春园里，花间笑语声。」是也。有句意俱含蓄者，如九日诗曰：「明年此会知谁健，更把茱萸子细看。」又宫怨曰：「宝仗平明宫殿开，暂将纨扇共徘徊。玉容不及寒鸦色，犹带昭阳日影来。」是也。又白乐天云：「泪满罗巾梦不成，夜深前殿按歌声。红颜未老恩先断，斜倚熏笼坐到明。」
△子美含蓄
戏作花卿歌云：「成都猛将有花卿，学语小儿知姓名。用如快鹘风火生，见贼唯多身始轻。绵州刺史着柘黄，我卿扫除即日平。子章髑髅血模糊，手提掷还崔大夫。李侯重有此节度，人道我卿绝世无。既称绝世无，天子何不唤取守京都。」细看此歌，想花卿当时在蜀中，虽有一时平贼之功，然骄恣不法，人甚苦之；故子美不欲显言之，但云：「人道我卿绝世无，既称绝世无，天子何不唤取守京都。」语句含蓄，盖可知矣。山谷云：「花卿冢在丹棱之东馆镇，至今有英气，血食其乡。（《渔隐》）
△元微之诗
嬉笑之怒，甚于裂眦：长歌之哀，过于恸哭：此语诚然。元微之在江陵闻白乐天降江州，作绝句云：「残灯无焰影幢幢，此夕闻君谪九江。垂死病中惊起坐，暗风吹雨入寒窗。」乐天以为此句他人尚不可闻，况仆心哉！（《随笔》）
△语意有无穷之味
长恨歌、上阳人歌、连昌宫词，道开元、天宝宫禁事最为深切。然微之有行宫绝句，云：「寥落古行宫，宫花寂寞红。白头宫女在，闲坐说玄宗。」语少意足，有无穷之味。（《随笔》）

○诗趣
△天趣
王摩诘山中诗曰：「荆溪白石出，天寒红叶稀。山路元无雨，空翠湿人衣。」舒王百家衣体曰：「相看不忍发，惨淡暮潮平。语罢更携手，月明洲渚生。」此得天趣。问曰：何以识其天趣？曰：能知萧何所以识韩信，则天趣可解。余竟不能诘。（《冷斋》）
△奇趣
东坡曰：涧明诗初看若散缓，熟读有奇趣。如曰：「日莫巾柴车，路暗光已夕。归人望烟火，稚子候檐隙。」又曰：「采菊东篱下，悠然见南山。」又曰：「蔼蔼远人村，依依墟里烟。犬吠深巷中，鸡鸣桑树颠。」才意高远，造语精到如此，如大匠运斤，无斧凿痕；不知者疲精力至死不悟。东坡则曰：「山中老宿依然在，桉上楞严已不看。」细味之无龃龉态，对甚的而字不露，得渊明遗意耳。
柳子厚诗曰：「渔翁夜傍西岩宿，晓汲清湘燃楚竹。烟消日出不见人，欸乃一声山水绿。回看天际下中流，岩上无心云相逐。」东坡云：以奇趣为宗，反常合道为趣，熟味之，此诗有奇趣。其尾两句，虽不必亦可。（欸乃，三老相呼声相应也。）
△野人趣
闲居云：「妻喜栽花活，童夸斗草赢。」得野人趣，非急务故也。又云：「烧叶炉中无宿火，读书窗下有残灯。」有嫌「烧叶」贫寒太甚，改「叶」为「药」，不唯坏此一句，并下句亦减气味，所谓求益反损也。（《欧公诗话》）
△登高临远之趣
山谷言庾子山云：「涧底百重花，山根一片雨。」有以尽登高临远之趣。喜晴应诏，全篇可为楷式。其卒章云：「有庆兆民同，论年天子万。」不独清新，其气韵尤更深稳。（《潘子真》）

○诗思
△总说
诗之有思，卒然遇之而莫遏；有物败之，则失之矣。故昔人言覃思、垂思、抒思之类，皆欲其思之来，而所谓乱思、荡思者，言败之者易也。郑棨诗思，在灞桥风雪中驴子上；唐求诗，所游历不出二百里。则所谓思者，岂寻常咫尺之间所能发哉！前辈论诗思，多生于杳冥寂寞之境，而志意所如，往往出乎埃溘之外。苟能如是，于诗亦庶几矣。谢无逸问潘大临：近曾作诗否？潘云：秋来日日是诗思，昨日捉笔，得「满城风雨近重阳」之句，忽催租人至，令人意败，辄以此一句奉寄。亦可见思难而易败也。
△有佳思
余旧见邮亭壁间题云：「山月晓仍在，林风凉不绝。殷勤如有情，惆怅令人别。」亦有佳思，不知何人诗。后读《王维集》，乃王缙别辋川别业诗，附在集中。（《渔隐》）
△诗思凄惋
忠愍诗思凄惋，盖富于情者。如江南春云：「波渺渺，柳依依，孤村芳草远，斜日杏花飞。江南春尽离肠断，苹满汀洲人未归。」又云：「杳杳烟波隔千里，白苹香散东风起。日落汀洲一望时，愁情不断如春水。」观此语意，疑若优柔无断者。至其端委庙堂，决澶渊之策，其气锐然，奋仁者之勇，全与此不相类。盖人之难知也如此！（《渔隐》）
△诗思不出二百里
唐求临池洗砚诗云：「恰似有龙深处卧，被人惊起黑云生。」又「渐寒沙上路，欲暝水边村。」早行云：「沙上鸟犹睡，渡头人已行。」诗思不出二百里间。（《北梦琐言》）
△诗味
杜「炉烟消尽寒灯晦，童子开门雪满松。」子厚云：「日午独觉无余声，山童隔竹敲茶臼。」秀老云：「夜深童子唤不醒，猛虎一声山月高。」闲弃山中累年，颇得此数诗气味。（《溪》）
△诗境
韩愈寄孟刑部联句云：「美君知道腴，逸步谢天械。」或问：道果有味乎？余曰：如介甫「午鸡声不到禅林，柏子烟中坐拥衾。」「竹鸡呼我出华胥，起灭篝灯拥燎炉。」「各据槁梧同不寐，偶然闻雨落阶除。」澹泊中味，非造此境，不能形容也。（《溪》）

</div>
    <div class="pagination">
<a href="诗人玉屑_page19.html">上一页</a><span>...</span><a href="诗人玉屑_page15.html">15</a><a href="诗人玉屑_page16.html">16</a><a href="诗人玉屑_page17.html">17</a><a href="诗人玉屑_page18.html">18</a><a href="诗人玉屑_page19.html">19</a><span class="current-page">20</span><a href="诗人玉屑_page21.html">21</a><a href="诗人玉屑_page22.html">22</a><a href="诗人玉屑_page23.html">23</a><a href="诗人玉屑_page24.html">24</a><a href="诗人玉屑_page25.html">25</a><span>...</span><a href="诗人玉屑_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
