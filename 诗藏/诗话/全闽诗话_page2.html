<!DOCTYPE html>
<html>
<head>
    <meta charset="UTF-8">
    <title>全闽诗话 - 第 2 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全闽诗话 - 第 2 页/共 51 页</h1>
    <div class="content">
欧阳詹玩月诗序云月可玩玩月古也谢赋鲍诗眺之庭前亮之楼中皆玩月也贞元十二年瓯闽君子陈可封游在秦寓于永崇里华阳观予与乡人安阳邵楚苌济南林藴颍川陈诩亦旅长安秋八月十五夜诣陈之居修厥玩事月之为玩冬则繁霜太寒夏则蒸云太热云蔽月霜侵人蔽与侵俱害乎玩秋之于时后夏先冬八月于秋季始孟终十五于夜又月之中稽于天道则寒暑均取于月数则蟾兎圆况埃壒不流太空悠悠婵娟徘徊桂华上浮升东林入西楼肌骨与之疎凉神气与之清泠四君子恱而相谓曰斯古人所以为玩也既得古人所玩之意宜袭古人所玩之事作翫月诗云八月十五夕旧嘉蟾兎光斯从古人好共下今宵堂素魄皎孤凝芳辉纷四扬徘徊林上头泛艳天中央皓露助流华轻风佐浮凉清泠到肌骨洁白盈衣裳惜此苦宜翫揽之非可将含情顾广庭愿勿沈西方（唐诗纪事）

髙葢山方平如葢名山也以其有欧阳詹诗亦名诗山其下有村曰诗村旧传詹赴举时母殁里人为塟是山既归作诗哀母曰髙葢山前日影微黄昏宿鸟傍林飞坟前滴酒空垂泪不见叮咛道早归明一统志亦载是诗今按韩文公欧阳生哀辞则于殁时父母具存考之永福县志陈嵩诗也永福县亦有髙葢山然郡人言詹子槚故居邻诗山之下或槚诗欤（闽书）

欧阳詹有诗行于世闻猿云啼猿非有恨行客自多悲闻笛云不知吹者意何似聴人心卧屏云横琴遮逺洞举手出髙峰公宇芦云渔家合得两三茎公退徐吟思倍清官满不将归旧隠萧萧留与后人聴（雅言杂载）

余在白门时编刻欧阳詹集自谓无遗矣偶阅全蜀艺文志詹有新都行云缥缈空中丝蒙茏道傍树翻兹叶间吹惹彼花上露悠扬丝意去苒蒻花枝住何计脱纒绵天长春日暮原本所遗尚俟续补（笔精）

林藻

徳宗贞元七年是岁辛未刑部侍郎杜黄裳知贡举所取二十人尹枢为首林藻第十人是榜其后为宰相者四人令狐楚窦楚皇甫铸萧俛赋题珠还合浦诗题青云干吕（登科记）

林藻青云干吕诗曰应节偏干吕亭亭在紫氛缀霄初度影捧日已成文结葢祥光迥为楼翠色分还同起封上更似出横汾作瑞来蕃国成形表圣君徘徊如有托谁道比闲云（唐人试帖）

泗洲岭旧名折桂唐林藻与弟藴登第过此题诗有而今折得两枝桂又向山头聨影归之语后有僧自泗上入关度岭见水车碓磨叹息机巧人拟泗洲和尚遂易是名（闽书）

林藴

林藴仕不称意纵酒自适多忤时政白居易以诗戒之曰世上如今重检身吾侪恃酒似狂人西曹旧日多持论慎莫吐他丞相茵（闽川名士传）

陈通方

陈通方登贞元进士第与王播同年播年五十六通方甚少因期集抚播背曰王老奉赠一第言其日暮途逺及第同赠官也播恨之后通方丁家艰辛苦万状播捷三科为正郎判盐铁通方穷悴求助不甚给之时李虚中为副使通方以诗求为汲引云应念路傍憔悴翼昔年乔木幸同迁播不得已荐为江西院官（唐诗纪事）

潘存实

潘存实字镇之漳浦人初应举以晨光丽仙掌赋及双陆子赋得名元和十三年庾承宣侍郎下试礼耕情田赋及玉声如乐诗入格登第初授东宫左庶子累迁户部侍郎浦人登第自存实始始存实有用世志览郭璞闽城记曰南台沙合公辅即出自是凡遇自闽来者辄问南台江可掲衣未也有孟尝春申平原信陵四公子赞载唐文粹其词曰四人为身万二千人为耳目四人为梁万二千人为榱桷有危可平有死可生岂彼威凭实惟义争嗟乎人之家或财不自与心不自是妻不睦夫父不慈子而况乎万二千士乎哉恨不覩此（闽书）

黄滔壶公山诗作赋前儒阙冲虚南国先省郎求牧看野老葺斋眠自注潘郎中存实诗云双旌放青原吟看壶公翠又欧阳秬先辈与刺史苏君书求泉山之图为画屏云壶公之髙洛阳之深梦寐所思（全唐诗话）

卲楚苌

卲楚苌字待伦闽县人贞元十五年试信及豚鱼赋行不由径诗登第为校书郎时马侍中燧有木香亭侈丽楚苌作马侍中亭子歌述之春朩迟迟古香阁窈窕佳人褰绣幕淋漓玉露滴紫蕤绵蛮黄鸟窥朱蕚横汉碧云歌处断满地花钿舞时落树影参差斜入檐风舞淋漓水晶箔马以为媿遂毁其亭由是诗名益振（闽书）

陈彦博

陈彦博闽县人元和四年与谢楚同为广文生梦至一官司几案有尺牍如金字者谓明年进士榜见其名在三十二上二人皆李姓而无楚名明年果如所梦二李即愿行仍叔也又明年楚于尹躬下擢第先是李师道请赎魏征宅学士白居易言事关激劝合出朝廷师道何人敢掠其美宪宗然之其后有司以为试题彦博诗云阿衡随逝水池馆主他人天意能酬徳云孙喜庇身生前由直道没后振芳尘雨露承恩日芝兰故里春勋庸流奕世光彩映诸邻共喜升平代从兹得諌臣（风雅丛谈）

周匡物

周匡物字几本漳州人唐元和十二年王播榜进士及第时以歌诗著名初周以家贫徒步应举落魄风尘懐刺不偶路经钱塘江乏僦船之资久不得济乃于公馆题诗云万里茫茫天堑遥秦皇底事不安桥钱塘江口无钱过又阻西陵两信潮郡牧出见之乃罪津吏至今天下津渡尚传此诗讽诵舟子不敢取举选人钱自此始（闽川名士传）

周匡物题古镜歌有欲向髙台对晓开不知谁是孤光主时宰王播见而异之元和十一年播知贡举匡物进士及第为漳人登进士之始（闽省通志）

名第山本名天城山唐周匡物读书此山登第后勅赐名第以漳人及第自匡物始也又匡物登第一时同擢者三十三人有赠之诗云元和天子丙申年三十三人同得僊今漳南五里有名第院记匡物而山又有得僊亭葢取赠诗语刘禹锡诗有危亭谁结据山椒名第山人不可招之句匡物自题云窓外卷帘侵碧落槛前敲竹响青冥（闽书）

匡物及第后谢座主云一从东越入西秦十度闻莺不见春试向昆山投瓦砾便容灵沼洗埃尘悲欢暗负风云力感激潜生土朩身中夜自将形影语古来吞炭是何人（唐诗纪事）

林杰

林杰字智周幼而秀异言则成文年六岁请举童子时父肃为闽府大将性乐善尤好聚书又妙于手谈当时名公多与之交及有是子益大其门亷使崔侍郎于亟与迁职乡人荣之杰五岁父携行至王仙君覇坛戏问童子能诗乎杰口占云羽客已登云路去丹炉草木尽凋残不知千载归何日空使时人扫旧坛父初不谓眇岁之作遽臻于此羣亲益惊异逓相传讽自此日课所为未几盈轴明年遂献唐中丞唐既伸幅窥吟耸尔骇叹命子弟延入学院时会七夕赋乞巧诗杰援笔曰七夕今宵看碧霄牛郎织女渡河桥家家乞巧望秋月穿尽红丝几百条唐叹曰真神童耳杰又精于琴棋草隶俱有天然不烦师授唐因与宾从棊或全局输者令罩之勿触取童子来继终其事杰必指縦出竒往往反胜曲尽其妙时谓神助后复业词赋颇振声问有仙客入壶中赋云仙客以变化随形逍遥放情处于外则一壶斯在入其中则万象俱呈飞阁重楼不是人间之状竒花异木无非物外之名至九岁谒卢大夫身黎常侍直无不嘉奬寻就宾庑日在筵宴李侍御逺赵支使格深所知仰不舍斯须和赵支使咏荔支诗云金盘摘下排朱颗红殻开时饮玉浆郑副使立作竒童传刘制置潼为序以贻之至年十七方结束琴书将西迈而徂（唐诗纪事）

林杰五岁与父同游王仙君坛父曰能诗乎杰曰羽客已登云路去丹砂草朩尽凋残不知千岁归何日空使时人扫旧坛又同唐中丞作七夕诗曰七夕今宵看碧霄牵牛织女渡河桥家家乞巧望秋月穿尽红丝几万条唐公曰真神童也年十岁方秋初忽有双鹤盘空而下欣然下阶抱得一只父恐非常令放之鹤升而去是夕得疾而卒郑立以诗哭之曰方髙未及贾生年何事孤魂逐逝川萤聚帐中人已去鹤离台上月空圆（古今诗话）

李徳裕

盘陀岭梁山岭也丛薄﨑峻盘桓可十里入潮广道也岭有巡检司在焉汉南越曰蒲葵闗唐大中十二载岭南节度使杨发诗南尽封陲见好山苍苍松桂类商颜谁怜后夜思乡处白草黄茅旧汉关按唐李卫公徳裕贬岭南次漳浦驿诗嵩少心期杳莫攀好山聊复一开颜明朝便是南荒路更上层楼望故关发移镇南海道出漳浦寓止驿楼闻卫公旧题寻访不得翌日得本于士人爰饬驿吏更属其诗发诗葢次李韵也（闽书）

唐宣宗

夕阳山在同安城南六十里上有遁迹岩真寂寺唐宣宗居邸时遁迹此岩三载后还京即位勅赐真寂禅寺云宣宗与黄蘖断际和尚山中观瀑聨句蘖先咏云穿岩越壑不辞劳到底方知出处髙宣宗续云溪涧岂能留得住终归大海作波涛又诗惟爱禅林秋月空谁能归去宿龙宫夜深闻法飱甘露喜在莲花世界中按唐宣宗长庆中封光王唐书第称韬晦未尝遁迹而唐尉迟偓作中朝故事载宣宗宪皇少子也皇昆即穆宗也穆宗敬宗之后文宗武宗相次即位宣皇皆叔父也武宗初登极深忌焉一日会鞠于禁苑间武宗召上遥覩瞬目于中官仇士良跃马向前曰适有旨王可下马士良命中官舆出军中奏曰落马已不救矣寻请为僧行游江表间会昌末中人请还京遂即位则其事固有据矣（闽书）

李频

唐诗人李频字徳新名列唐书文艺传才调集所载中流欲暮见湘烟一篇其作也懿宗时为建州刺史卒见神梨岳郡人祠祀之宋绍兴中封灵显忠惠公后加灵佑善应王再加广济王又加福佑威济信顺王明洪武初改建州刺史之神载在祀典宋真文忠公序其诗今所传梨岳集是也诗人殁而为神未有如频之昭昭者（池北偶谈）

东溪在府城东南政和门外发源处州松源会松溪政和之水而下至城东南遶而西合瓯寜西溪之水为一大溪南注延平抵福州入于海唐李频东溪泛舟诗登岸还入舟水禽惊笑语晚叶低众色温云带残暑落日乗醉归溪流复几许（闽书）

梨山上有庙唐李频刺州时雅好此山公暇时往游频卒官父老相率塟之县之永洛洲既即此山立庙宗时雨旸应祷累封灵佑福应威济信顺王元初于学宫作泽民分灵祠祀之掲佑民作祠乐歌山为钩曲蔵神宫拂天云旗掲灵风云何王阳招之东乗彼赤罴驾文熊飘然遨游顾环廱帝裔队仗王仪容手挟隋矢并和弓下庭考鼓兼鸣钟铜梨白雉血在中淋漓酒肴荐和雝引接我士俱登庸上天翩翩策飞龙（闽书）

唐李频四皓庙云东西南北人髙迹自相亲天下已归汉山中犹避秦龙楼曾作客鹤氅不称臣独有千年后青青庙木春频诗写出四皓心事而频心事亦自可见后为建州刺史卒于官民懐其徳立庙梨岳至今血食不絶可谓千年庙木春矣（笔精）

李商隠

义山武夷山诗只得流霞酒一杯空中箫鼓几时回武夷洞口生毛竹老尽曾孙更不来按武夷山在今福建建寜府崇安县唐地里志为江南东道山属建州建阳县尝见武夷山志题咏之诗以义山为始考义山平生踪迹未至建州不知何为而有是作葢亦借山咏事也武夷之山不着上古至汉武帝始列祀典史记封禅书所谓以干鱼祀武夷君是也汉武葢好仙者岂诗为武宗建九天道场筑望仙台观而发耶空中箫鼓一去不回老尽曾孙无缘重见仙之不足信也明矣与穆王何事不重来略同若作题武夷山恐失诗意（李诗笺注）

龙丘途中诗云汉苑残花别吴江盛夏来惟看万树谷不见一枝开水色饶湘浦滩声怯建溪泪流回月上可得更猨啼按龙丘秦太末县厯代沿改不一唐贞观中复置龙丘县属衢州唐书地里志衢州为江南道葢古扬州南境本呉地故前首曰呉江盛夏来也龙丘南接建州故次首曰滩声怯建溪也中巻有武夷山诗武夷山在建州愚窃以为义山踪迹未至观此二诗岂义山尝从衢州而至建州耶本传未载不可考也（李诗笺注）

陈黯

虎山西北有岭曰薛岭岭南唐陈黯居焉岭北唐薛令之自福安徙家于此时号南陈北薛按黯字希儒父贽通经及第娶妻黄甚贤而生黯独身而已黯十岁能诗十三袖诗通谒清源牧其首篇咏河阳花时面豆新愈牧戏之曰藻才花貌胡不咏歌应声曰玳瑁应难比斑犀定不加天嫌未端正满面与装花由是声名大振于州里十七作苏武谒汉武帝陵庙赋便为作者推伏早孤事母至孝无意求仕子蔚既冠母氏勉之曰付蔚潘岳之筵俟尔郄诜之桂方起乡荐求试贡闱已过不惑之年矣黯松姿栁态山屹波注语黙有程进退可法其为文章不尚竒而重切理意不偶立而重师古诗篇词赋笺檄皆精尤工官试乃会昌乙丑逮咸通乙酉凡十八举不第所著有绮蔵集同郡王肱萧枢同邑林颢漳浦赫连韬福州陈蔇陈发詹雄皆一时秀士黯名价相埒而并不遇世叹其屈（闽书）

薛逄

薛老峯山顶突起向阳峯三字周朴诗薛老峯头三个字须知此与石齐生直教截断苍苔色浮世人侪眼始明薛老薛逄也咸通中为侯官令与僧灵观游创亭其侧人书其峯曰薛老云按逄字陶臣蒲州人会昌进士有元日田家诗南村晴雪北村梅树里茅帘晚尽开蛮榼出门儿妇去乌飞迎路女郎来想闽中诗也但唐书本传未见逄令侯官尔（闽书）

施肩吾

泉郡志云东出海门舟行二日程曰彭湖屿在巨浸中环岛三十六如排衙然昔人多侨寓其上苫茅为庐推年大者为长不畜妻女耕渔为业牧牛羊散食山谷间各剺耳为记讼者取决于晋江县城外贸易岁数十艘为泉之外府后屡以倭患墟其地或云抗于县官故墟之今乡落屋址尚存唐施肩吾岛夷行云腥臊海邉多鬼市岛夷居处无乡里黒皮年少学采珠手把生犀照咸水即其处也今彭湖己设游兵汛守焉（泉南杂志）

欧阳澥

章正字孝标下第时为燕归诗留献庾侍郎承宣小宗伯得诗展转吟讽诚恨遗才乃候秋期必当引荐庾果重秉礼曹孝标来年擢第羣议以为二十八字而致大科则名路可遵递相礲砺也其诗曰旧垒危巢泥已落今年故向社前归连云大厦无栖处更傍谁家门户飞后五十年来有闽川欧阳澥者四明詹之孙也澥娶妇经句而辞赴举抗节不还诗云黄菊离家十四年又云离家已是梦松年又云落日望乡处何人知客情自怜十八年之帝郷未遇知已也亦为燕诗以献主司郑愚侍郎其词虽为朝贵称羡尚未第焉其诗曰翩翩双燕画堂开送古迎今几万回长向春秋社前后为谁归去为谁来（云溪友议）

王肱

王肱字用辅晋江人为文好刺讥当世以是累举不第尝着济状一篇言浊河贯清济济诘其凂溷时甚竒之又有无题古诗一百三十首词多凄惋（闽省通志）

萧膺
</div>
    <div class="pagination">
<a href="全闽诗话.html">上一页</a><a href="全闽诗话.html">1</a><span class="current-page">2</span><a href="全闽诗话_page3.html">3</a><a href="全闽诗话_page4.html">4</a><a href="全闽诗话_page5.html">5</a><a href="全闽诗话_page6.html">6</a><a href="全闽诗话_page7.html">7</a><span>...</span><a href="全闽诗话_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
