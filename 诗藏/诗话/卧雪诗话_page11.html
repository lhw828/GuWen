<!DOCTYPE html>
<html>
 <head>
  <meta charset="utf-8"/>
  <title>
   卧雪诗话 - 第 11 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   卧雪诗话 - 第 11 页/共 13 页
  </h1>
  <div class="content">
   次山《箧中》，兰泉《湖海》，古今人苔岑文字，同此深情，又非选古人诗之比也。光绪之季，孙师郑前辈有《道咸同光四朝诗史》之刻，其诗专取有关时事者，而人则不拘存没。吾与少凝弟之诗，均入其中。所著诗话，亦极渊雅，惟大醇不无小疵。如误朱丹木为经田中丞之先人，宜改正之。前辈绘《诗史阁图》，徵余题诗，诗存拙著《敝帚集》。近年以来，前辈《诗史》，未知如何，而赋诗自赞，有“历劫头颅犹未皓，照人肝胆尚能腾”之句，知志气雄迈，仿佛都门共话时也。又有《卖文》诗云：“雄文覆酱瓿，一钱亦不值。世人谬相许，迫我充苦力。劳工乃神圣，索酬计良得。冉冉老将至，忽忽垂六十。炳烛宜自珍，发愤每忘食。思通天地人，无负生成德。平素薄雕虫，不愿作无益。来者傥不拒，终日为人役。悬格榜于门，有求视此额。非以广招徕，筋力当爱惜。世有鲍叔牙，分金周我急。多取不伤廉，三借以为式。”嘻！卖文为活，亦俗亦雅。李西涯耶？郑板桥耶？游戏神通，一何可哂。
　　
　　秋涛孝廉为吾师筠堂之弟，孝廉船上唱和埙簏，近赠我诗石：“云根有奇石，郁郁姿。屏山有异鸟，落落栖桐枝。一出照十乘，光明人称奇。一鸣惊万乘，文采天下知。世方凤麟仰，德辉映当时。人方皋夔望，霖雨苍生施。讵料沧桑变，伊吕鸿业稽。逐令杨文襄，独擅将相资。我谓公得志，忠正可相期。勋业关气运，时势殊陵夷。迩来读素书，澄怀翠湖埃。往来皆名耆，坐谈无俗于。闭户种龙鳞，等身书盈几。著作自千秋，书法逼颜李。（书法清劲，力由内运，亦有似北海。）两子继贤声，早成华国器。积厚流自光，根深荫数世。为滇山斗望，当道数问字。清闲仍如鹤，安享林泉趣。翰墨适天机，大隐隐朝市。岂若沙砾质，山梁之野雉。时哉既已失，守株待兔至。今者弥脱落，陆沉将无既。所苦家计艰，搁笔即终窭。所恃君子慈，推挽令得志。自古芝兰室，必容素馨类。德合暗相亲，声同远相契。窃效贡禹欣，急待王公掖。”诗之奇丽不待旨，而余以无位之身，何以慰望。逢人说项，听造物之低昂而己。
　　
　　诗亦贵乎有进耳，进则一日千里，一篑九仞。不进则止，虽尚才曷取焉。马生瑞图初学诗，余赏其勤，然而粗矣。未一年而已觉平稳，及今日而大进。《游大龙潭》五古云：“苍茫来大山，无首亦无尾。上磊千丈壁，下窟龙潭水。人言有真龙，起伏幽壑里。天黑雷雨作，龙溃潭水起。水静深而厉，山动义而归。更有潭畔石，点苍披涟掎。我来八月秋，西风吹芦苇。不见水中龙，转防山中鬼。茫茫山水间，动静思妙理。”忽而奇险，忽而静穆。咫尺千仞之观，于此见之。吾党之奋往者。
　　
　　“万树桄榔一曲歌，斜阳湿处过红河。”此耕过安南句也。精警动人，意在言外。余吊岑襄勤句云“死恨和戎弃越裳”，杨诚之句云“时艰更值法侵越，搀枪未埽气吞虹”，同一寄唧。考唐虞之世，大交已入版图。邱琼山《大学衍义补》云：“交本秦汉以来中国郡县之地，五代时为刘引所并，宋初始封为郡王。然犹受中国官爵勋阶，如所谓特进检校太尉、静海军节度观察等使，及赐号推诚，顺化功臣，皆如内地之臣，未始以国称也。其后封南平王，奏章文移，犹称安南道，孝宗始封以王，称国，而天下因以高丽、真腊视之，不复知为中国郡县矣。李氏传八世，陈氏传十二世，至日为黎季所篡。季上表窜姓名为胡一元，子苍易名，诈称陈氏绝嗣，为甥，求权署国事。太宗从其请。逾年陈氏孙名天平者，始遁至京，其实。季乃表请迎天平还以国，朝廷不逆其诈，遣使送天平归。抵其境，季伏兵杀之，并及使者。事闻，太宗遍告天地神只，声罪致讨。命张辅等征之，生禽季父子，献俘京师，诏求陈氏遗裔立之。国人咸称季杀之尽，无可继承者，佥请复古郡县，遂立交都、市、按三司，及各府、州、县、卫、所，亦如内地。其后有黎利者，乃其夷中之夷也。中官庇之，遂至猖肄。上表请立陈氏后。宣宗谓此皂祖意也，遂听之。即弃其地，俾复为国。呜呼！自秦并百郡，交之地已与南海、桂林同入中国。汉武帝立岭南九郡，而九真、日南、交与焉。在唐中叶，爱州人姜公辅已仕中朝，为学士宰相，与中州之士相颉颃矣。奈何世历五代，为土豪所据，宋不能讨，遂使兹地沦于蛮夷之域，而为侏亻离蓝缕之俗，三百余年不得于南海、桂林等六郡为声名文物之乡，一何不幸哉！其间宋人虽一逐其王，元人虽再入其国都，而终不能有。太祖开国之初，陈氏首先纳款，太祖助之。祖训不许后人伐其国，陈氏为贼所戕，太宗体高皇之意，不绝陈氏之嗣，遣使送还其国。贼杀之，并及使者，不得已兴师平之。求陈氏后不可得，乃用汉唐故事，复立郡县。而守臣不谨，遂至夷撩复肆。而黎利者以求得陈氏后为词，宣宗体文皇之心，俾陈氏之不绝，不逆黎利之诈，遂为所蔽。而九真、日南之域，秦汉以来之夷民，既得见天日，而又沦于幽谷之中。何其重不幸哉！”味琼山言，真觉甲申之失，比于宣德，而永乐规模，宏矣远矣。
　　
　　道光中诗人沦落，时事亦大变。粤西之乱，有无名氏《独秀峰题壁》三十首，择录之：“孤峰卓立耸南天，凭眺关河意恫然。四野风遒催羽檄，万山云瞑接烽烟。边氛未息劳宸虑，上将无谋致凯旋。多少不平怀里事，登高握笔恨难捐。”“李花落尽扑杨花，洪浪翻腾水一涯。（广西自李元发、李世得二匪平后，复有洪秀全、杨秀清继起。）青白旗分千队列，紫金山险万重遮。（贼由桂平之紫金山起事。）干戈潦草常滋蔓，岁月因循屡及瓜。（贼自庚戌起今三年矣。）试向浔阳江上望，虎狼到处已无家。（人民房屋贼过无存。）”“羽书飞报蹴尘红，瘴海鲸鲵系圣衷。金帛远劳颁国帑，（先后发饷千万。）索泥新诏起元戎。（林少穆制军则徐、张军门必禄皆由家奉命来粤。）觐梅和靖先捐馆，避谷留侯未奏功。（林抵广东卒，张到广西卒。）太息将星沈两地，贼氛叠起望无穷。”“闻道周郎善用兵，将军小李亦知名。（周敬修中丞天爵、李石梧制军星沅先后奉伞来粤。）千兵拥处心原壮，一战疲来胆已惊。好勇无谋花舞阵，潜师不出柳藏营。肤功末奏飘然去，纵使归田耻圣明。”“伴食名真宰相同，一筹莫展笑群公。达人知命身先退，（达洪阿都统引疾还朝。）巴客登场曲未终。（巴都统得引疾至平郡而卒。）望似姚崇偏寂寂，（姚廉访为上持赏，二年毫无建白。）才如严武亦空空。（严方伯为周中丞保荐，不次超升，亦没没无闻。）南天更有飞来鹤，孤负君恩奖许隆。（邹钟泉中丞鸣鹤由府尹开府桂林，上诗有“嘉尔赛邪才济忠”之句，邹才具渺然，张星而己。）”“角声吹起万山寒，贼似潮来拥巨观。象鼻鸣雷争掷炮，（贼在象鼻山顶架炮。）龙头近日遍招居民登陴。誓师不少登陴哭，临渴方知掘井难。幸有将军天上降，葵心向日报平安。（贼及荔浦，向欣然军门荣知贼必扑省，由贼后迂道荷笠而来，仅六人，两昼夜枵腹奔城，精神疲惫，抵省布置守御，人心始安。）”“堂堂练局敞朱门（朱伯韩侍御琦总办练设局于家。）别有三峰屹立尊。（陈桂舫钅荣、邹善圃淑、朱述之祖培三孝廉在局襄办，气象昂然。）御敌不曾工画策，持筹偏自效潜吞。井蛙围坐公私语，阶蚁闻膻暮夜奔。堪笑重围城下日，旗枪收拾渺无痕。（局门旗枪罗列，贼临城月，收藏不见。）”“碧莲峰（阳朔山名。）里隐旌旗，贼不难平坐失机。拥得精兵甘退避，纵他郡盗合重围。（赛拥兵数千驻阳朔，坐视不救。）登楼王粲空悲赋，（王少鹤主政锡振急欲北归，终日填词而已。）化鹤丁仙早退飞。（丁心斋主政守存随营未出一谋，托故还朝。）传道桂林烽火息，儿童又指相公归。（贼退十日赛回省。）”“解组归来隐敝庐，乡关扰攘更愁予。承恩未效涓埃报，感世真同燕雀居。家室无依劳转徙，兵戈莫定叹欷。长歌聊当前途哭，谁采刍荛达帝除。”按诗意乃咸丰二年作也。张船山《宝鸡题壁》，音节悲壮，然叙事眉目，似不如此三十首之清朗，虽词意平沓，尚无大疵。其咏向、赛功罪诸章，事在人口，不必录录。其记事为他书罕见者，不专重诗词之工也。相传为郑献甫（象州人）作，因当日粤西人莫如郑渊博者。末章亦合郑之弃部宫而归隐也。郑著有《补学轩散骈文》，较诗为胜。
　　
　　任念斋《刘夫人过蜀栈》句云：“千盘马战寒云外，一线人行急雪中。”甚佳。
　　
　　鲍源深同治甲子卸粤西学使任，作《留别》六律云：“百粤烟氛次第开，干戈渐息使车回。士安弦诵销兵气，地苦疮痍仗吏材。稍喜搜岩登杞梓，犹怜按部事蒿莱。采风未遍瓜期及，桃李输人到处栽。”“皇恩许任二年余，岭峤难留问俗车。弭节不离边徼地，簪毫曾侍上清居。欲求桂海新翻志，剩检蓬山旧读书。遥忆故人闽楚境，轩消息近何如？（蜀中采南、湘中九霞，二学使同时直上斋者。）”“玉堂衔命任文衡，归去头衔换棘卿。人羡迁官如景倩，我惭讲学继阳明。恤刑待习云司典，爱士常宽月旦评。不负初心堪共白，卅年前亦旧诸生。”“清况谁云饮水难，每思索米住长安。但期广厦栖寒士，何惜萧斋似冷官。赋别未能工舞鹤，宦情聊复拟黪鸾。公余不减登楼兴，独秀奇峰任饱看。”“一骑金陵捷报传，故乡闻已靖烽烟。路睽桑梓三千里，梦绕松楸十五年。权上陆华修墓表，未储支遁买山钱。暂归犹是无家客，莫问当时种秫田。”“东风吹雪转春光，北望燕云驿路长。应有梅花催使节，并无薏苡载归装。尊累别绪增同辈，山水奇观恋异乡。赢得还朝添韵事，赠行佳句满诗囊。”台阁体无佳诗，此较工秀者。
　　
　　小泉政治之才，道艺之学，习心掌故，著《滇事拾遗》甚为洽贯。有《题碧晓觞秋图》诗云：“碧佳胜几曾经，收尽秋光载客舱。沿岸汀洲渔舍短，连朝风雨鸟声醒。子渊颂语传金碧，太史文章灿日星，名水名山名士寿，合三不朽写丹青。”气体清华。末二句尤新奇可喜。世风靡靡，得此佳构，寥乎希哉！
　　
　　鹿泉官滇刺史，有诗云：“月楼谁与咏黄昏，回首鹰台隔远氛。纥鸟犭童花招过客，碧鸡金马梦神君。一州斗大知何日，万里天长趁未曛。多谢故人侔莫甚，元龙豪气尚如云。”扬子《方言》：“侔莫，强也。凡劳而相勉谓之侔莫。”按：乐肇《论语驳》亦谓“燕齐谓勉强为文莫”，见《晋书》。又按：鹿泉本作四律，皆押元韵。二首、四首则孤雁入群格也。第三首直押古通韵，殆无旧格。
　　
　　浙江文学之美，锺于湖山。余友邵伯絅同年亦一隽才，其祖位西先生，曾文正之切磋友也。古文推重一时，诗亦佳。《偕伯言过厂肆买书》诗云：“庄生贫如涸辙鳞，岂有群书供獭祭。翻新不肯弃糟魄，属书离词何瑰丽。古者私家无竹帛，闾塾相传但经艺。后来著作日纷纷，枣木行将塞四裔。传摹甚易得不难，翻使聪明受扌蔽。当年制字烦鬼哭，更欲烧书起秦帝。就中古册不可无，一二菁英擢芜翳。连镳不厌百回看，洛阳市肆欢游诣。先生庋架盈古香，十美骅骝简精锐。此皆下驷不足贪，识宝波斯偶留憩。叨同雅好耽缃素，愧与市人生校计。得之重费阮囊钱，失每牵怀梦中呓。先生一笑子归休，卧想陶陶结绳世。”奇离纵横，文正之匹也。位西又有《送徐氏女南归》五律云：“在目似不隔，翻愁梦见空。团此家里，索莫汝途中。下倚新佣仆，偏寒欲雪风。船窗俯霜水，逐照北来鸿。”至情至性，曲而能达。邵遗稾刻《滂喜斋丛书》中。又有句“春梦庄周迷蛱蝶，秋风张翰忆鲈鱼”，颇见自然。至于《翰臣书来》中四句云：“贼如原燎嗟难扑，官似池鱼恐见殃。决瘠溃痈如缓缓，带牛佩犊转穰穰。”不惟直率，且重如字。平心论之，究不及其文也。
　　
　　浙人相传杭堇浦著书多窃全谢山之作，疑未必然。堇浦入闽句云：“夜雨鹃啼椰子树，秋风客梦鼠儿年。路经古岸烟藏寺，人隔危溪月满船。”清俊可喜。
　　
　　陈句山以八比名，其古文亦可观。诗如《松声》句云：“仙人罢奕花初落，山鬼吹灯月未来。”观其集五卷，颇难再觅此清丽之句。
　　
　　丁巡木制军《和仲宣方伯原韵》四诗，不及原唱。然其人平直之性，可于诗见。因全录之：“藻监形无遁，评严许子将。地邻蛮与触，种混羯兼羌。禹鼎奸能铸，温犀炯有光。才雄原识定，艰钜尽担当。”“手笔推燕许，钤妙用藏。应机真立断，决策抑何长。鬼蜮潜消阻，维娄赖主张。运筹无国土，奚以靖边疆？”“节忝兼圻摄，酬庸愧未遑。主恩何以报，先烈岂能忘。气谊由来洽，机宜每共商。倘非承借箸，愚虑尚旁徨。”“声望临淮重，兜离息狡横。甫申爰助政，方召况知兵。砥柱三霄倚，金汤八诏成。即应持节钺，驻此慰苍生。”丁于甲寅病卒京师，余挽联云：“乡无可隐，朝无可居，叹七十衰翁，进退苦心应共谅；和而不流，清而不激，比六一居士，文章知己有余哀。”盖斯人再出，乃因狼匪搜山而几获之故也。石斋赏之。
　　
　　余友采丞《游归化寺》句：“将归未归日迟暮，欲雨不雨天晴阴。”超然之至。诗乃和八弟之作，是友是弟，均己物故。悲夫！
　　
　　采丞又有《蓼花》句云：“一朝秋雨涩，染遍蓼花红。”绰绰中唐风味。采丞遗诗乃其弟仲鲁所辑。才气纵横，古文尤胜。余代之作碑，交厚安同年采入《昆明县志》。半生性情之交，采丞其一也。采丞以举人仕粤西，力战平匪，至今思恩府境内犹歌颂而思慕之。
　　
　　光绪庚子，前湖南巡抚陈佑民卒。陈自戊戌解组归里，居江西省城西山之麓，为其夫人黄氏谋安窀穸，适落一齿，因赋诗寄慨曰：“一齿先余同穴去，顽躯犹自在人间。青山埋骨他年事，未死还应饱看山。”因饬工勒石，树于墓上。秋登西山绝顶，又题诗曰：“西山高处白云飞，蜡屐穿云入翠微。彭蠡连江烟漠漠，匡庐溅瀑雨霏霏。乘鸾箫史今何在，跨鹤王乔去不归。四望渺然人独立，天风直为浣尘衣。”寄托高远，有遗世独立之概。津城失守，蒿目时艰，欷良久。不数日遽归道山。公子伯严，诗跨一代。近通音问，颓然老矣。伯严屡述程明道吾党激成之论，君子不当如是耶？
　　
　　滇省学使署有观海楼。庚子重九，霜天荐爽，愉庐师招饮院廨，宾朋六七，感怀时事。鹿泉赋云：“峻宇凌霄住上头，（琐院地高，累级始上。）宝书森列玉堂幽。星朝遍历今三载，云海奇观占一楼。嘉宴西园宜永昼，京华南斗不胜秋。翦镫莫问沧桑耗，且醉鹅儿酒百瓯。”亦一时之盛概也。余别有诗记之。
　　
　　时生亮三十年前文学之门人也。其俪李时英近复以诗学来问。《昆明杂咏》十二首最饶雅致。其一曰：“罗汉山坳石室开，渔舟蚁集浪成堆。千层石壁摩天上，三月春帆逐雨来。”可见其唱随之雅。
　　
　　逸尘孝廉少年得志，而性唯嗜书。购经史数十麓，读之弗辍，宜其赡也。夫学高者识自超，品自洁，诗更余事。近以小别，留诗赠我云：“悠悠文字交，尚惜远离别。况君义薄云，旧事可徐说。”又云：“桑海丁迁移，廿口共薇蕨。盗贼与奸民，虎狼复蛇蝎。迭遭攘灾，益以谗毁。颇听家业荒，幸免名誉&lt;血蔑&gt;。黄巾违郑乡，辽海容管膝。德本逊古人，怨尤正何必。纵不捷径由，亦避岩墙报。无已仍出游，卖文聊为活。”又云：“会垣冠裳林，穷巷门独闭。风雨抱遗经，愿言守残阙。今将有远行，往役义难阕。光霁何时亲，地僻知肯绝。幽兰分山阿，孤松任霜雪。但期素履贞，靡计谋生拙。事功无可为，庶几慎晚节。”嗟乎！生也不辰，学仍自得。俯仰天地，自乐其乐。中有所主，何问其他。君自解人，我附知己可也。
　　
　　朝鲜词人，颇有佳者，其气象狭小，则自古如斯也。甲午春，龙喜社主招宴君子馆。李正鲁字东诗：“竹翠花香境自偏，满堂俎岂配先贤。更搜胜迹开金馆，石墨淋漓接汉砖。（馆有河间献王砖拓本。）”“酒星高处聚文星，名士论交眼共青。屈指平生无此会，风流岂独让兰亭。”“感君磊落话情亲，翰墨煌煌不染尘。何幸良辰相践约，珠盘玉敦补前因。”又朝鲜状元李胄荣字酉斋诗：“感君风义重，新馆集骚人。文字各千古，烟华同一春。交踪随地胜，醉语露天真。谁秉芳辰烛，兹游已出尘。”又朝鲜仆正黄章渊字晚堂诗：“春日城西馆，言期君子来。诗书留汉殿，剑节上燕台。此地登高赋，何人专对才。空堂先哲在，多士扫青苔。”又朝鲜州牧锦散人李锡正字贤诗：“汉代河间正学崇，至今犹企日华宫。论才敢拟溟鲲化，得士曾间冀马空。北学一堂开霁月，东山千古被儒风。酒酣共奏《阳春曲》，雅颂承平世大同。”又朝鲜佥事崔性学字研农诗：“于戏君子专，千年乃出土。几人如获珍，手摹亦奇古。供之先哲祠，名义思所取。夙闻扈鲁翁，骚坛作盟主。词笔妙訇然，唐贤己接武。开馆咏新春，风流世罕睹。诸公皆俊髦，才可山龙补。题诗复作图，会做兰亭数。是时天气清，书牖转花煦。松竹交翠阴，香烟清缕缕。许心留远朋，珠玉互吞吐。嗟余瞻末光，有若睹元圃。奚翅论神交，萍踪慰散聚。中东今一家，君勖我推翔。几度赋皇华，京城重话雨。老怀犹不禁，谁得余勇贾。欲纪鸿雪因，我学渐胶住。惜别情无限，绿波怅南浦。”又朝鲜梧西人金水翼字天羽诗：“亭亭碧树罨朝曦，宣武城西先哲祠。大千春色槐街蚤，廿四番风花市吹。随轺三度游京国，龙喜诗盟盟砚北。旧馆旧传汉代名，断甓元铭君子德。黄金台前夕照明，图书彝器萃精英。回廊暂送词人さ，绮席杯摇使者旌。东海鲰生快相见，旧梦江亭池北宴。（原注：庚寅春曾与江亭之集，秋复至，赋池北精舍分韵诗。）耸肩又醉千蒲桃，天末暮云横白练。”诸作虽不为高，然非寂寂无闻者。今朝鲜已亡，想风雅亦与俱亡也。
　　
　　《诗》云：“河水洋洋，北流活活。施え灭灭，鲔发发。葭揭揭，庶姜孽孽。”连用六叠字，此十九首中“青青河畔草，郁郁园中柳。盈盈楼上女，皎皎当窗牖。娥娥红粉妆，纤纤出素手。”所本也。而变句尾为句首，或燕燕居息，或尽瘁事国，或息偃在床，或不已于行，或不知叫号，或惨惨劬劳，或栖迟偃仰，或王事鞅掌，此昌黎《南山诗》连用“或”字所本也，而变十二字为五十余字。《诗》云：“蓁蓁萋萋，喈喈，”即李易安“寻寻觅觅、冷冷清清、凄凄惨惨切切”所本也，而变八字为十二宇。顾《毛诗》重字，变化尤多：“如飞如翰，如江如汉。如山之苞，如川之流。”“戎车单单、单单享享。”“驿驿其达，有厌其杰。厌厌其苗，绵绵其庶。”“左之左之，君子宜之。右之右之，君子有之。维其有之，是以似之。”“饮之食之，教之诲之。”“父兮生我，母兮鞠我。拊我畜我，长我育我，顾我复我，出入腹我。”“乃慰乃止，乃左乃右。乃疆乃理，乃宣乃亩。”“作之屏之，其其翳。修之平之，其灌其例。启之辟之，其圣其椐。攘之剔之，其其柘。”“勿矢我陵，我陵我阿。勿饮我泉，我泉我池。”“实方实苞，实种实α。实发实秀，实坚实好。实颖实栗，即有邰家室。”“恒之丕，是获是亩。恒之糜芑，是任是负。”“我执黍稷。我黍与与，我稷翼翼。我仓既盈，我庾维亿。以为酒食，以享以祀。以妥以侑，以介景福。”“招招舟子，人涉否。人涉否，须我友。”“采采苜，薄言采之。”“鱼在在藻。”“王在在镐。”极重复，极错综，五光十色，千变万化。倘视为小节，而谓可以忽之，昌黎辈岂愚者乎？张若虚《春江花月夜》七言长篇，连用题字．颠倒成文，词多意少，诚不足法。即摩诘之“终南有茅屋，前对终南山。终年无客常闭关，终日无心常自闲。”四“终”字，亦未为佳。然李嘉佑之“水田飞白鹭，夏木啭黄鹂，”摩诘添“漠漠”“阴阴”两叠字，久推妙手。《古诗》“行行重行行，”卓文君诗“凄凄复凄凄，”《木兰诗》“唧唧何唧唧，”苏题诗“东望望春春可怜。”太白诗“天姥连天向天横，”一句多叠字，叠字多奇变，视“嘈嘈切切错杂弹”，“烈烈轰轰做一场”，真有流滞之分。裴诗“宦途最重是文衡，（《旧五代史》本传作“词场最喜是持衡”，盖流传之误本。）天遣愚夫享（《旧史》作受）盛名。三主礼闱年八十，门生门下见门生。”叠三门字，亦自奇巧，终不及“天姥连天”之老横矣。太白诗“一杯一杯复一杯”，香山诗“东涧水流西涧水”，此等句法，近俗近滥。摩诘诗“一从归白社，不复到青门。青菰临水映，白鸟向山翻”，偶然重字，不足深论。余有句云：“洒酣击剑悲歌生，惟君将将将将兵。”又句云：“帝京景物君须记，三十三年三月三。”好奇而不能奇，好古而不如古，殊自晒巳。
　　
　　古仪工吟，夙有神慧。赠余诗云：“神驹产龙池，堕地即廉悍。贤书擢巍科，文章雄弱冠。黄河出碣石，看君骋汗漫。”则又以夙根誉我，我实不及。
　　
　　陈小圃师为周舜卿《题钱南园兼寄薛秋压大令二马图》：“枯藤缠树树倒披，下有两马黑白随。一马磨痒足并蹄，一马向天长鸣嘶。薛家旧物周得之，舜卿要我为颜辞。我于六法懵不知，独此画意深能窥。南国钱子吾所师，想其兴酣笔淋漓。韩干画肉肉丰肥，曹霸画骨骨奇。两人妙管一手持，目中早无李伯时。以此相马犹相皮，吾所谓意知者谁。君言马首无月题，马口一无黄金几。无显在背秋在骓，塞上健儿不敢骑。何况碧眼老髯贾，安能牵来坜下羁。王良造父当世希，放之中野斯为宜。是时钱子轩驰，霜骏凛凛湘江湄。方正不容ひ带褫，骐ら竟受皮我欺。秋良朋良有司，作画奇意当在兹。舜卿曰嘻匡说《诗》，与君说画同解颐。画余白纸光陆离，吮豪勿效相如迟。木叶欲脱风正吹，两马立待君其挥。”昆明为吾滇省会，奇才辈出，孙清愍、严恭肃、傅忠壮、毛用成最为奇杰。介庵和尚、虞山京卿亦称卓人。而南园独往独来，大开风气，小圃师私淑尤深，尝以宦囊建南园祠，可以并传千秋矣。
　　
　　壬寅冬余与丞、上珍等五人同赴京师，小圃师画《五马图》题诗，命余等和之。余有句曰：“频年赖师扶上马，马欲腾空人欲下。欲下不下须神力，一顾群空冀北野。”师亟赏之，书于图上。
　　
　　项城高勉之师学宗陆王，不背程朱。学问深纯，书法最佳，诗非所长也。有题王定甫通政（拯）遗墨二诗云：“芳年兼饰早还乡，恋阙孤忠矢不忘。凿壁匡衡遗疏稿，传家永叔擅文章。九天唾散珠玑碎，一纸书成玳瑁装。且起颍川延世泽，德星犹得聚南方。（令侄德中以拔贡为滇令。）”“清风艳说遍公卿，不独工书噪帝城。伏阙陈情荣伯姊，（胞姊例不得封，专摺邀允自公始。钊前岁援案入告，亦蒙恩允。）到门问字有诸生。伏波刻鹄今留训，逸少笼鹅旧擅名。一幅琳琅快先睹，执鞭未遂怅生平。”余受师教训最深，癸卯特元师犹以知人自诩，不数年卒于家。抚此遗迹，不胜泫然。
　　
　　谭叔裕观察，陈兰甫高第也。以经学名，词章尤佳。滇中古学，赖其提倡。见其《览海赋》一篇，规无开府。又见其《题陈圆圆画像》四诗，亦极典重。录如下：“早日平康负盛名，晚禅悦悟无生。红颜自是知几早，绝胜流离孔四贞。”“老濞风流暮岁娱，后庭斗草共群妹。不知步辇偕游日，曾过金蝉寺也无。”“尘世沧桑一局悲，休将入道笑蛾眉。君看遗老熊金辈，半作逃禅雪窦师。”“鸾影商山久杳然，荒坟间剩草秆秆。愿求好事陈髯叟，却为河东表墓田。”末句以陈文述比陈兰卿，盖图为兰卿临摹也。兰掷生于滇，宦于滇，风雅宜人，滇人多心折。尝与小园、竹溪诸君结莲湖吟社，刻诗成集，雅有唐音，非末世浪邀词名者比。
　　
　　亮丞同年，煌煌著作之林，已见前卷。再择佳者录一二以志文缘。《白地坪晓发》云：“两岸峰高耸，行回断不平。泉从冰底滑，人向雪中行。霜冷朝曦澹，山深古树横。年残乡路少，但听怒涛声。”《咏王质》云：“看罢残棋已烂柯，仙家岁月太蹉跎。百年人老无家乐，肯向空山瞬息过。”《咏王播》云：“黎那易识英雄，饭后钟声愧恼公。不奉虎符重莅止，残诗谁辟碧纱笼。”《咏郝隆》云：“故操蛮语入新诗，蛮府参军善解颐。僚友不须嗤俭腹，可曾记得曝书时。”《咏石崇》云：“拥赀百万亦奚为，象齿焚身枉自悲。只有绿珠堪慰藉，生蒙宠爱死追随。”《老鸦关》云：“突兀峰峦似老鸦，高翔云际瞰人家。谁知劫运初经后，又发鲜妍姊妹花。”《答赵湘皋元韵》云：“山川断梦怜今日，风雨论文忆昔年。消夏对倾莲社酒，吟秋同放草湖船。依人我类圣垦史，竞爽君真谢惠连。三载须期共济，漫云祖逖著鞭先。”句如“石壁倒翻残照  里，禅关深锁暮烟中”，“故国林泉游子梦，名山醉卧少年身”，皆琅琅可诵。
　　
　　丹徒王小铁，梦楼裔也，先雪樵兄乡荐房师，有《题梅村圆圆曲》句云“愧杀江南吴祭酒，淮南鸡犬不随仙”之句，殊属清新。小铁名，书诗均工，宦途中一名士也。
　　
　　元刂其太史《送昆山》四律：“玉石诚难一量，力追正术绝歧傍。千间广厦笼奇士，廿载儒冠又故乡。泛梗桃原随化浪，当门兰自怨王香。飘零徒负文翁意，敢道编摩付礼堂。”“文献搜罗寄宦情，潜光公是秉精诚。益州传续陈承祚，阳夏书纟由司马贞。六诏弓宜备史，千金易字重连城。使君雷雨经纶地，极目郊原草木亨。”“高盖颁春万口传，甘棠到处好阴连。饮醇惠早流齐狱，监水清还却赕泉。莲月照空神女雨，稻云积厚小民天。超除未敢攀辕毂，愁近离筵意烟然。”“五云南畔古交州，谁遣鲸鲵海上游。持斧公能安互市，窥我拟说圆周。于今亘粤无犀贡，尚有千家号马留。筹策何关迂博士，但期伟绩发奇讴。”太史于故乡汉学颇有提倡，感而记之。别有《思痛吟》大篇，记己亥、庚子时事。太史晚年不认为己作，故从略。
　　
　　穆清诗刻两集，浩浩乎大观。癯仙藏其手抄《商声集》，尚有自删之作。今采《登楼》一绝句：“屋脊鸠鸣客梦阑，思乡时复上楼看。槐黄麦绿山城静，不信前途寸步难。”张琴轩（云和）评云：“情景逼真，非过来人不觉其妙。”诗雄虽有，穆清本近今诗雄。所著（筱园诗话）四卷，流传黔中。黔人醵金翻雕，以广诗教，亦佳话也。
　　
　　
　　
　　●卷八
　　
　　古诗入乐可歌，汉武乃立“乐府”，班《志》所收，盖无一不协律，后世不协者多矣。顾无论协律与否，而诗必有韵，虽田夫孺子亦然，今欲言诗，宜无言韵。五塘师曰：“古有韵书，后人佚之也。（《诗法草编》。）”愚谓古无韵书，后人补之耳。
　　
　　《颜氏家训》《音辞》篇云：“成、仍、宏、登，合成两韵，为、奇、益、石、分作四章，”讥晋吕静《韵集》之失也。又《尔雅》《释文》引魏李登《声类》《韵集》云：“蝗协庚韵，”考江式言静书分宫、商、角、徵、羽，各为一篇，愚尝谓欲通一书，须读群书，使无颜陆诸人，何从窥见李吕之书乎？
　　
　　《梁书》《沈约传》：“约赞《四声谱》。”而《隋志》只云“《四声》一卷”。约以为在昔词人，累千载而不悟。观约作《宋书》《谢灵运论》：“一简之内，音韵尽殊，两句之中，轻重悉异。”陆厥书则曰：“五字之中，音韵悉异，两句之内，角、徵不同。”约而言之，即四声并用，平仄相对之意也。故《南史》《陆厥传》曰：“齐永明时沈与谢朓、王融以气类相推毂。周善识声韵，有平、上、去、入四声，世呼为‘永明体’。”厥传附王斌亦著《四声论》，《隋志》则有张谅《四声韵林》二十八卷，刘善经《四声指归》一卷，夏侯咏《四声韵略》十三卷，皆梁人也。谅书何以繁富，殊不可晓，北齐阳休之亦造《切韵》，见《颜氏家训》。惟是四声虽盛，而梁高祖竟不遵用。梁高祖问周拾，何谓四声？舍曰“天子圣哲”是也。舍乃子，始著《四声切韵》行于世，见《南史》本传，犹在沈约前，此四声初盛时也。（朱竹垞尝举四声为酒令，有“康子馈药”等句，后人续以“君子上达”，竹垞曰“童子佩&lt;角&gt;”，余曰“天五地六”，亦四声也。）
　　
　　一字两音，始于魏晋。吕静《韵集》：“菸，乙余反”，今关西言菸，山东言蔫，蔫，音于言反。（《大庄严经》《论言义》。）反切亦始于魏晋。颜之推《家训》云：“孙叔然（名炎，魏人，郑玄弟子）。创《尔雅音义》，是汉末人独知反语。”然《左》《襄》二十五年“数疆潦”，贾逵解“疆，其两反。（《释文》）”则似东汉已有之。刘继庄《洛诰释文》言马郑已有翻切，是也。吕静《韵集》：“分，音分。（《颜氏家训》）”是静不独言反音，且有一字之直音也。郭璞《尔雅注》《释诂》“晊”，读晊为至，（《正义》）“赴、来、吊、”音届。（《释文》）《左传桓》九年“以战而北”，嵇康云：北，音背。（《释文》）徐邈注《春秋》多直音，如《隐》五年“郑人侵卫牧”，音目。《僖》二十八年“盟于敛孟”，敛音廉，又力检反。（《释文》）晋虞喜《志林新书》“齐斧”之齐，当作斋，侧皆切。（《文选》陈孔璋《檄吴将》注引）顾野王《尔雅释诂》“洋观”音官。（《释文》）盖晋人无不用直音者，野王生晋之后，更不足怪。又郭璞《尔雅音义》其音有两读三读，释文循其例，母、眙、裔、始，删存一音，古法失矣。又古有自注其音者，郭璞《尔雅注》“凄凄，本或作萋”，同古兮反，注：“思，所生也，思音如字。”是自注其注也。要之，东汉之末，音已纷杂，（详亭林《音学五书》）吕静、李登诸人，起而著书，各究其极，迄周颐、沈约而韵书乃定。又得薛道衡、颜之推、陆法言辈，其韵书乃传。其变古也，不得已也，功则更不可没也。
　　
　　李雨村《函海》刊小徐《说文篆韵谱》五卷，（赵希弁《郡斋读书志》谓之《篆韵》，陈振孙《书录解题》谓之《说文韵谱》。）大徐有二序，一云叔重之后，《玉篇》、《切韵》所载，习俗虽久，要不可施之于篆。又云舍弟楚金，特善小学，因命取叔重所记，以《切韵》次之。又云此书只欲便于寻讨，无恤其他，故聊存训诂，以为识别，其余敷演，有通释焉。（宋李焘云，局以四声，偏旁要未易见。元马端临《文献通考》引晁氏曰不具载其解，可恨。皆不知小徐本意《韵谱》与《通释》相联系也。）此开宝四年以前，南唐未入宋时之作，所谓《切韵》，指陆法言作，故可与《玉篇》齐名，以《切韵》次韵者，小徐也，为之篆者，大徐也。（大徐工篆，其序云：令锴以《切韵》谱其四声，为之篆。李焘序亦云：铉为谐篆。）及大徐入宋，于雍熙三年奉诏校定《说文》。（即今所传影宋本。）四年正月，大徐又作后序云：《韵谱》既成，广求余本，颇有刊正。（据此则小徐书成后，大徐已略有改易。）今又得李舟《切韵》，（舟之《切韵》与孙忄面《唐韵》并著，《唐志》十卷，《宋志》五卷，《集韵》序并称之唐人韵书，惟李孙二种为著。）殊有补益。其间疑者，以《李》氏《切韵》为正，不知大徐所谓李氏为正者，指分部而言耶？抑如李雨村说专以书中反切而言耶？大徐序又云，《说文》之时，未有反切，后人附益，互有异同。孙《唐韵》行之已久，今并以孙忄面音切为定，是此书之反切，小徐初用孙忄面，而大徐后改李舟，雨村之说不诬也。（孙忄面《唐韵》本法言《切韵》而增益之，昼人颇讥之，见封演《闻见记》，故议忄面者谓宋人《广韵》直接《切韵》，不本于忄面，实亦不尽然也。段玉裁云：《唐韵》本《切韵》，《广韵》本《唐韵》。段氏韵学大师，当必可据。余考本李焘《五音韵谱序》云：“唐天宝末，陈州司法孙忄面刊正隋陆法言《切韵》，别为《唐韵》。本朝大中祥符元年改赐新名曰《广韵》，锴修韵因之。”是《广韵》本忄面，非尽直接《切韵》也。）《韵谱》之用忄面  、舟，如果仅用其反切，则所谓以《切韵》次之者，仍是隋陆氏之本。余据以较今存之《广韵》，如《广韵》二百六部上平声有痕部，下平声有凡部，而《韵谱》皆无之，惟《韵谱》则上平多宣部，（《集韵韵例》云，陈彭年等本《切韵》有所刊益，所谓刊益者，即刊去宣部，而益痕部、凡部之类也。戴、段以《广韵》二百六部即法言旧目，此言吾未之信。）然则法言《切韵》初仅二百五部。而与《广韵》之二百六部殊，其余亦恐有刊益，不可考也。孙渊如重刊《说文》序，不加详考，遽云此书本李舟《切韵》，疏矣。余故反覆推求，得而断之云，欲知隋法言切韵旧目，欲知唐李舟《切韵》反切，欲观许慎、李阳冰篆法者，皆不可不读此书。（大徐明言雍熙以后乃得李舟《切韵》，是时小徐早亡也。而渊如云：小徐以李《切韵》为正。尤失之矣。雨村刊本，亦有小误之处，如覃部探字，注：探，取之速，据《说文》当作速取之。物部勿，注：物同。当作物同，或作勿物同。）
　　
　　《玉篇》末附神珙《反纽图》以内外八摄总其声，无三十六字母之说。惟有《五音声论》列字四十。今人误守温字母为神珙作，谓西域之法，传于中土。然珙之原序云，昔有梁朝沈约创立纽字之图，皆以平书碎寻难见，是反组始约，不可谓为始珙也。《隋书》《经籍志》《婆罗门书》以十四音贯一切字，汉明时同入中国，是字母亦不始守温也。
　　
　　唐颜氏元孙《干禄字书》疑亦依《切韵》而成，而束韵之字，一聪、二功、三蒙、四丛，种种与今本不同。度其随笔记录，虽出唐石刻（《鲁公书》），不必据以证韵书，今所据者，仍只《广韵》而已。《广韵》目二百六，宋理宗时平水刘渊并为一百七部，渊以为《广韵》中注通用者，无妨并之。然亦有《广韵》不通而误并者，如上平二十文、二十一殷，皆独用，而渊并为十二文下平；二十六咸、二十七衔同用，二十八严、二十九凡同用，而渊并为十五咸；又别并严于十四盐。上、去、入亦有误并，是乱《广韵》之部也。平之青与蒸、登，上之迥与拯、等，各为一韵，而去则并证、嶝二部于径部，是自乱其部也。阴实夫又省一部，而坊刻更妄移先后，遂成今日之本。秦蕙田上书举戴震、钱大昕以订正韵书，宜哉，宜哉！
　　
　　傅玄《口铭》：“神以感通，心由口宣；福生有兆，祸来无端；蚁孔溃河，溜穴倾山；病从口入，患自口出（《意林》）。”谢惠连《口箴》：“宣纳之由，实伊枢机；唯舌是出，驰驷安追；差厘千里，君子慎微（《艺文类聚》）十七。”与伊川《言箴》同旨，古人慎言如此。乃孙楚则有《反金人铭》曰：“晋太庙左阶之前，有石人焉，大张其口，而书其胸，曰：我古之多言人也。无少言，无少事，少言少言，后生何述。夫惟言立，乃可长久。胡为块然，生缄其口（《类聚》十九。）”孙言激而有理，谢言慎而有常，余两衡之，宁谢勿孙。
　　
　　诗之用韵，所重者稳也，雅也，新也，奇也。唐宋后喜和韵用韵，五塘师悬为戒律，余亦以为然。乃香山微之倡于前，（《春生》、《春深》各诗。）荆公东坡继于后，叠和见长，（苏用刘，又王和韵亦用之，未免窘相。）世竞效之。赵恒夫（吉士）有《叠韵千律诗》二卷，《千叠余波》一卷，可谓大观。近则武陵陈伯弢大令之《门存集》，常熟孙师郑前辈之《蝇尘集》，叠至数百。张季端师之《魔和》，余与兰卿、厚安诸君之《聚星叠韵》，亦百十篇。平心论之，因难见巧，不可谓非，若以诗论，皆失之远矣。龙阳易实甫又喜用全韵，如押十五咸，则字字用毕，又字字顺序，而不知大乱咸、衔、严之四部也。坊间韵本，有何程式之可遵耶？戒之，戒之！
　　
　　王逸《离骚叙》以孔子删《诗》，屈原依诗人之义而作《离骚》。上以飒谏，下以自慰。又云《离骚》之文，依托五经以立义。“帝高阳之苗裔”，则“厥初生民，时维姜嫄”也。“纫秋兰以为佩”，则“将翱将翔，佩玉琼琚”也。“夕揽洲之宿莽”，则《易》“潜龙勿用”也。“驷玉虬而乘鹥”，则“时乘六笼以御天”也。“就重华而陈词”，则《尚书》咎繇之谋谟也。“登昆仑而涉流沙”，则《禹贡》之敷土也。小儿丕佑云：“穿凿之谈，逸师失之。”案：逸师此言，盖本于淮南王，曰：“《国风》好色而不淫，《小雅》怨诽而不乱，若《离骚》者，可谓兼之。”史公既采入列传，而班孟坚独以“斯论似过其真，又说五子以失家巷，谓五子胥也。及至羿、浇、少康、贰姚、有佚女，皆各以所识，有所增损。”“贬絮狂狷景行之士，多称昆仑冥婚、宓妃虚无之语，皆非法度之政，经义所载。（以上班氏序。）”刘彦和《辨骚》则二说并存，以四事同于《风》《雅》，四事异乎经典，“羿、浇、二姚，与左氏不合，昆仑、玄圃，非经义所载。”“及汉宣嗟叹，以为皆合经术；扬雄讽味，亦言体同《诗》《雅》。（以上《文心雕龙》）”以余思之，屈原生于楚泽，沈于汨渊，惊才绝艳，为千古词章初祖。惟其文实与经异，语尾之“些”，古经无之，盖最显者。其次发语之“羌”，“羌众人之所仇”（《惜诵》），“羌内恕己以量人兮”（《离骚》），王逸注：“楚人语辞也。”若古经之羌，惟西戎专名已耳。（《广雅释诂》：羌，强也。《释言》：羌，卿也。此本之古经也。《释言》：羌，乃也。此本之屈子也。）发语之“焉”，“焉洋洋而为客”，“焉舒情而抽信兮”（《九章》），“焉逝以徘徊”（远游），语助之“焉”，“驰椒邱且焉止息”（《离骚》），“巫阳焉下招曰（《招魂》）”，皆非古经所有。虽古经中之焉字，亦用句首及句中，而无作“于是”解者，亦无作“乃”字解者，《经传释词》所引最博，（《孟子》“人莫大焉亡亲戚、君臣、上下”，为王氏所漏引。）然亦仅《管》、《老》、《墨》、《庄》诸书，无经言也。（《小戴月今》、《大戴王言》，皆传也，非经也。）纷吾、吾、謇吾、汨余之字法，经尤罕见。丰隆、望舒、飞廉之神，彭咸、申徒、狄之死，玄之婞直，巫咸之夕降，五子之失乎家巷，（五子句承上夏康娱乐句，当即《书序五子之歌》一篇之事。王逸注此篇也，非伪古文之篇。班氏以为五子胥，似误。）崦嵫、若木、咸池、扶桑、阆风、穷石之地，皆罕见于经。（《方言》释《楚辞》多以为楚人语。）意者今所傅之经书，乃孔子删订之本，屈子未之见，故所作无一语称孔，抑所见者乃倚相所读《三坟》、《五典》、《八索》、《九邱》之类耶。诗之有赋，固主敷陈，顾未有至数千言者，《离骚》亦以赋名，而体绝异于《诗经》，且篇未有“乱曰”，尤五经所未有也。宋玉、景差继其绪，相如、贾谊袭其体，史迁、王逸表章靡遗，淮南作《离骚经章句》尊之曰“经”，洵无愧色。古词赋之源，专集之始，均在于此。但谓之源出五经，则不无可疑耳。（《孟子》引《孔子》听《沧浪之歌》，而屈原复闻之于渔父，《楚语》同于丛圣者仅此。）
　　
　　《离骚》云：“朝搴比之木兰兮，夕揽洲之宿莽；日月忽其不淹兮，春与秋其代序。”又云：“揽茹蕙以掩涕兮，沾余襟之浪浪。”《九歌》云：“凫凫兮秋风，洞庭波兮木叶下。”《招魂》云：“湛湛江水兮上有枫，目极千里兮伤春心，魂兮归来哀江南。”《九辩》云：“悲哉秋之为气也，萧瑟兮草木摇落而变衰，僚忄栗兮若在远行，登山临水送将归。”又云：“燕翩翩其辞归兮，蝉寂寞而无声；雁而南游兮，鸡啁哳而悲鸣；独申旦而不寐兮，哀蟋蟀之宵征；时亹亹而过中兮，蹇淹留而无成。”所谓摘屈宋艳，固不专在字句间，而谢庄、杜甫之流，摹拟者不少矣。淮南王《招隐士》云：“桂树丛生兮山之幽，偃蹇连蜷兮枝相缭；山气巃嵸兮石嵯峨，溪谷崭岩兮水曾波；犭爰群啸兮虎豹嗥，攀援枝兮聊淹留；王孙游兮不归，春草生兮萋萋。”东方朔《七谏》云：“浮云陈而蔽晦兮，使日月乎无光；忠臣贞而欲谏兮，谗谀毁而在旁；秋草荣其将实兮，微霜下而夜降；商风肃而害生兮，百草育而不长。”又云：“驾蹇驴而无策兮，又何路之能极；以直针而为钓兮，又何鱼之能得。”严忌《哀时命》云：“哀时命之不及古人兮，夫何予生之不遘时；往者不可扳援兮，徕者不可与期；志憾恨而不逞兮，抒中情而属诗；夜炯炯而不寐兮，怀隐忧而历兹。”又云：“骋骐骥于中庭兮，焉能极夫远道；置犭爰于棂槛兮，夫何以责其捷巧；驷跛鳖而上山兮，吾固知其能升：释管晏而任臧获兮，何权衡之能称。”汉武《秋风辞》云：“秋风起兮白云飞，草木黄落兮雁南归；兰有秀兮菊有芳，怀佳人兮不能忘。”王褒《九怀》云：“河伯兮开门，迎余兮欢欣；顾念兮旧都，怀恨兮艰难；窃哀兮浮萍，汛淫兮无根。”刘向《九叹》云：“齐名于天地兮，并光明于列星。”又云：“冥冥深林兮，树木郁郁，山参差以崭岩兮，阜杳杳以蔽日。”（王逸《九思》云：“虎兕争兮于庭中”，乃不善学《骚》者。）此皆《离骚》之嗣音，学诗不从此入门，决其终无是处。刘彦和有云：“论山水则循声而得貌，言节候则披文而见时。”衣被词人，非止一代知言哉。
　　
　　长学部图书局之日，引遵义杨同年兆麟为副。余建著书楼于局中，北平刘君用良绘为图。同年题诗云：“黄尘莽莽连云端，阗成骇汗疲衣冠。西隅老屋起高楼，中有一人事铅丹。朝嘘夕噫闲不得，小臣职守惟研钻。独念天子重兴学，有民不学国终瘴。学苟泛滥无甄择，又同行路夜漫漫。曩唧六籍遘秦火，经文孔壁余灰残。诸儒缀补二千载，私家读本始粗完。亻去卢斜上复东渐，精粗美恶难同观。褊儒卫道深闭拒，譬诸食肉遗马肝。黠者尽思弃所学，徙宅忘妻遗人姗。势惟法禹治洪水，众流既纳河不澜。披荆斩棘孰先导，矫矫袁子雄文翰。我来突兀喜相见，商同辨异张坫坛。快论豪如倒三峡，时杂嘲笑万花攒。俗儿瞠目诮迂怪，臭味焉知蕙与兰。吁嗟袁子且加餐，边微人材例显难。吾侪纵老纸堆里，岂无事业能不刊。况闻公卿交荐子，会见一鹗明秋博。修养毛羽正须尔，净此优暇宁非宽。兴来立本颇好事，为君濡笔图齐纨。付与行缠好收拾，留作《凌烟》底稿看。”跋云：“诗作于戊申春三月，树五屡促书，迁延未得也。及己酉十月，树五奉命提学浙江，乃寻出旧稿，于其行之前二日，率书还之。诗字工拙，均所不计，亦以志吾两人因缘尔。”余亦有自题五古云：“赫赫帝王都，尘软春风陌。辟此地数弓，高筑楼百尺。压檐新竹翠，入窗初月白。感触平生心，狂题三字额。风尘有林泉，文学事竹帛。本非虞卿愁，休论仲蔚宅。”时光绪丁未秋日也。己酉携图入浙，辛  亥国变，图归于厮役某，湖州友人许君缄甫仍觅归，存移山，喜录二诗，以纪往迹。
　　
　　炳然以秀才从军，自题照像诗云：“天山立马拓雄图，梨穴楼兰指日俘；十二金牌千古恨，归鞭可是向西湖。”跋云：“壬子仲冬，征藏班师，归至榆城，改为陆军步兵第四团团长，回忆劳师远征，未云开疆拓土，永杜外患，故摄影以志其憾。”将才喜吟，竟赍志终，吁、伤已！
　　
　　有游鸡足山者，见一巨幅，上有诗云：“叠石为楼得一峦，春来还似去冬寒；山僧自有梅花骨，不肯将身伴牡丹。”Ы署李松岩。诗笔兀傲，逼近担公书法，亦担公一流，殆逸士之超流俗者。
　　
　　河阳诗人推玉峰可石，而李孝廉仲鸣（翔鹤）最晚出。光绪中官黑井教谕，著《且种树斋诗钞》。句如：“西风菰叶老，秋雨稻花肥。”“严痕笼树黑，山色过江青。”“帆摇缘涧转，钟响隔林敲。”“纵谈忘夜久，缓步胜车安。”“无风野店炊烟直，落日浮图卧影长。”“斜阳满径樵相话，黄叶一山僧独归。”“偶携谢朓游山句，闲和渊明《止酒黄》。”真诗人之笔也。《秋夜清溪洞》七言古诗奇丽，得长吉一体，文繁小录。
　　
　　前卷《诗话》中以“红羊劫、白虎通”不为工对，又见大观楼联有：“黄鹤飞来、红羊度尽”之语。夫“红羊”二字，本于宋理宗淳佑中柴望上《丙丁龟监》十卷，自泰庄襄王五十二年丙午迄五季后汉天福十二年丁未，通一千二百六十载中，为丙午、丁未者二十又一，其年皆值中国有乱事之年，望上书意托言谶纬，藉以儆戒时事。后人以丙午属火，色赤，未为羊，遂谓国难之时为“红羊劫”岁。是红自红，羊产羊，不可误为一物也。然袁桷已有“红羊赤马悲沧海”之句，似以红羊属末，赤马属午。君子曰，此方士之言耳，不足据。
　　
　　冯氏誉、誉骥兄弟，均好诗。骥字雨樵，有诗云：“故园千里隔烟萝，归梦连宵菊下多；┺美鱼肥无处觅，黄州竟欲老东坡。”诗本七律中四语，凑拍节而存之。骥守东川，尚知提倡风雅，刻《翠屏诗社集》二卷行于世。
　　
　　癸丑游华亭寺得诗云：“别来山寺十三载，又长风篁四五围；林外平畴远如立，塔尖危石怒将飞。前王宫殿余僧衲，大地河山有布衣；我欲碧鸡山下住，便从舟屋买鱼矶。”布衣即指舟屋，因便道访其故址也。诗未编入集，竹忏述而记之。
  </div>
  <div class="pagination">
   <a href="卧雪诗话_page10.html">
    上一页
   </a>
   <span>
    ...
   </span>
   <a href="卧雪诗话_page6.html">
    6
   </a>
   <a href="卧雪诗话_page7.html">
    7
   </a>
   <a href="卧雪诗话_page8.html">
    8
   </a>
   <a href="卧雪诗话_page9.html">
    9
   </a>
   <a href="卧雪诗话_page10.html">
    10
   </a>
   <span class="current-page">
    11
   </span>
   <a href="卧雪诗话_page12.html">
    12
   </a>
   <a href="卧雪诗话_page13.html">
    13
   </a>
   <a href="卧雪诗话_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
