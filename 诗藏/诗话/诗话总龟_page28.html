<!DOCTYPE html>
<html>
<head>
    <meta charset="UTF-8">
    <title>诗话总龟 - 第 28 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗话总龟 - 第 28 页/共 38 页</h1>
    <div class="content">






　　诗话总后集巻十四
　　钦定四库全书
　　诗话总后集巻十五　　宋　阮　阅　撰评史门
　　老杜北征诗云忆昨狼狈初事与古先别不闻夏商衰中自诛褒妲其意谓明皇英断自诛妃子与夏商之诛褒妲不同老杜此语出于爱君曲文其过非至公之论也白乐天诗云六军不发无奈何宛转蛾眉马前死非逼廹而何哉然明皇能割一已之爱使六军之情帖然亦可谓知所轻重矣故前辈有诗云毕竟圣明天子事景阳赴井是何人【丹阳集】
　　晋卢谌先为刘琨从事中郎将叚匹防领幽州求谌为别驾故琨答谌诗云情满伊何兰桂移植茂彼春林瘁此秋棘言谌弃已而就匹防也厥后琨命箕淡攻石勒一军皆没由是穷蹙不能自守乃率众赴匹防继为匹防所拘知其必死矣岂无望于谌哉观再赠谌云朱实陨劲风繁英落素秋何意百炼钢化为绕指柔其诗托意欲以激谌而救其急而谌殊不领也琨既被害谌始上表以雪其寃终亦何所补耶
　　汉元帝时恭石显用事京房刘向皆深嫉之尝上书力诋盖薫莸氷炭不能以共处理之必然也然房欲淮阳王为已助代王作求朝奏章向令外亲上防谓小人在朝以致地动虽嫉恶之心切然于忠实亦少贬矣使二子果输忠于汉当明目张胆论至再三可也何暇为身谋而假之于他人哉故荆公诗云京房刘向各称忠诏狱当年迹自穷毕竟论心异恭显不妨迷国畧相同后之论人物者倘取其心而畧其迹则善矣【韵语阳秋】
　　张祜观狄梁公传云失运庐陵厄乗时武后尊五丁扶造化一柱正乾坤而山谷有鲸波横流砥柱虎口活国宗臣之句可谓善论仁杰者余谓仁杰不畏武后罗织之狱三族之夷强犯逆鳞敢以庐陵王为请者非特天资忠义亦以先得武后之心故也且张易之昌宗后之嬖臣也欲归庐陵事大体重非二嬖之言后孰信之吉顼能以危言撼二嬖陈易吊为贺之计故二嬖敢从容以请而后意遂定于是仁杰之諌得行卒之遣徐彦伯迎庐陵王于房州者由仁杰之言也故史援吕温之言称之曰取日虞渊洗光咸池潜授五龙夹之以飞于乎仁杰其忠且贤哉按仁杰传始后欲立武三思而李昭徳传乃云洛阳人王庆之请以武承嗣为皇太子昭徳力争今考三思本传不载为皇太子之说而承嗣传云洛州人请立承嗣为皇太子岑长倩格辅元皆争不从而不及昭徳岂有抵牾耶
　　裴度在朝宪宗委任不疑使破三贼已而呉元济授首王承宗割二州遣子入侍李师道被擒两河诸侯忠者懐强者畏克融廷凑皆不敢桀勲烈之盛一时无与比肩者惟李义山指为圣相诗曰帝得圣相相曰度又曰呜呼圣皇及圣相亦过矣哉荀卿曰得圣臣者帝若舜禹伊尹周公皆圣臣也谓四人为圣臣则可谓裴度为圣相其可哉
　　唐明皇以英锐身致极治以荒滛身致极乱自古人君成败之速未有如明皇者郑毅夫诗云四海不揺草九重藏祸根十年傲尧舜一笑破乾坤盖是诗也开元之盛能致兵寝刑措之治者实姚宋辅政之功明皇可以无疑矣不三四年遽使去位及李林甫用事则盘旋紏固至十八九年败国蠧贤无所不至犹以为未足也晚年顾力士曰海内无事朕将吐纳导引以天下事付林甫天下安得而不乱乎【并同上】
　　史载宋之问冉祖雍并赐死于桂州之间得诏震汗不引决祖雍请于使者曰之问有妻子幸使之诀使者许之而之问荒悸不能处家事及考之文集有登大庾岭诗云兄弟逺謪居妻子咸异域则之问赴贬时未尝以妻子行也又有发藤州及昭州二诗二州皆在桂州之南则赐死之地非桂州明矣岂史之误欤【丹阳集】
　　汉髙祖置酒沛宫酒酣击筑自歌曰大风起兮云飞扬威加海内兮归故鄊安得猛士兮守四方时帝有天下已十二年当思耆艾贤徳与共维持独専意猛士何哉岂马上三尺嫚骂未易遽革邪治道终以覇杂盖有由然其前年下诏曰贤士大夫吾能尊显之是年下诏曰与天下之贤豪士大夫同安缉之余谓播告之辞乃秉笔代言非若耳热之歌乃中心所欲也
　　许汜不为陈元龙所礼尝与刘备称之备曰君有国士名望无救世意而求田问舍言无可采何縁当与君语如小人欲卧百尺楼卧君于地何但上下牀之间耶然介甫屡用之求田问舍转无成更觉求田问舍迟读蜀志曰无人语与刘元徳问舍求田意最髙又有逰西霞庵云求田此山下终欲忤陈登岂非力欲转此一重案欤
　　老杜北征诗云经年至茅屋妻子衣百结恸哭松声回悲泉共幽咽平生所娇儿顔色白于雪见爷背靣啼垢腻脚不袜方是时杜方脱身于万死一生之地得见妻儿其情如是洎至秦中则有晒药能无妇应门亦有儿之句至成都则有老妻忧坐痹幼女问头风之句观其情悰已非北征时比也及观进艇诗则曰昼引老妻乗小艇晴防稚子浴清江江村诗则曰老妻画纸为棋局稚子敲针作钓钩其优游愉悦之情见于嬉戯之间则又异于在秦中时矣【葛常之】
　　白乐天作八渐偈云苦既非真悲亦是假则世间悲欢人我必能忘情始宪宗欲以乐天为刺史王涯以资浅为言遂得江州司马及涯败作诗快之有当君白首同归日是我青山独徃时之句李徳裕于乐天不见有隙徳裕贬崖州亦作三絶快之其一篇云乐天尝任苏州日要勒湏教用礼仪从此结成千万恨今朝果中白家诗盖尝以唐史考之乐天卒于会昌之初武宗时也而徳裕之贬乃在宣宗大中年则徳裕之贬乐天死已久非乐天之诗明矣以是凖之快王涯之句恐亦未必然也【韵语阳秋】
　　西伯将出猎卜之曰所获非龙非彲非虎非罴所获覇王之辅于是东遇太公于渭水之阳载与俱归此司马迁之说也文王至磻谿见吕尚钓钩得玉璜刻曰姬受命吕佐捡徳合于今昌来提此尚书太傅之说也太公钓于兹泉文王得而王此吕不韦之说也吕望年七十钓于渭渚初下得鲂次得鲤刳腹得书书文曰吕望封于齐此刘向之说也太公避纣居东海之濵闻文王作兴曰盍归乎来由文王至于孔子五百有余嵗若太公望则见而知之此孟子之说也是数说者皆言天产英辅以兴周盖非碌碌佐命者之可拟而司马迁乃摭或者之论谓西伯拘羑里散宜生闳夭招吕尚求美女竒物献于纣而赎西伯西伯既脱三人有隂谋脩徳以倾商政此岂所以待太公也哉欧阳詹云论兵去商虐讲徳兴周道屠沽未遇时何异斯川老余比赴官宜春于夀昌道中见壁间题一诗云渔翁何事亦从戎变化神竒握掌中莫道直钩无所取渭川一钓得三公一以为倾商政一以为钓三公皆非知圣贤者【韵语阳秋】
　　李太白至邯郸登城楼诗云提携袴中儿杵臼及程婴空孤献白刃必死耀丹诚是有取于二子甚重袴中儿谓赵武也然司马迁作赵晋二世家自相矛盾左氏所书又复不同将何以取信于后世耶晋世家之说曰景公十七年诛赵同赵括令庶子武为后赵世家之说曰景公三年屠岸贾攻赵朔杀赵括等朔同友人程婴匿赵武于山中至十五年景公有议立赵武左氏之说曰鲁成公八年六月晋讨赵同赵括武从姬畜于公宫以其田与祁奚韩厥言于晋侯曰成季之勲宣孟之忠无后为善者惧矣乃立武而反其田按成公八年即晋景公十七年也或云匿武于山中或云畜武于宫中或云十五年而后立武或云未逾月而立武皆未知所据也
　　杨雄之迹曲谄新室议之者众矣此置而不论雄之心如何哉观法言之书似未明乎大道之防也王荆公乃深许之何耶诗云寥寥邹鲁后于子独先觉又云懦者陵夷此道穷千秋止有一杨雄又云道真沉溺九流浑独泝頽波讨得源又云子云生平人莫知知者乃独称其辞今尊子云者皆是得子云心亦无防是亦圣人许雄也东坡谓雄以艰深之辞浅易之说与公矛盾矣【同上】






　　诗话总后集巻十五
　　钦定四库全书
　　诗话总后集巻十六　　宋　阮　阅　撰评史门
　　孔子谓寗武子邦有道则知邦无道则愚其知可及也其愚不可及也所谓及者继也非企及之及谓寗武之愚而后人不可继尔居乱世而愚则天下涂炭将孰拯屈原事楚懐王不得志则悲吟泽畔卒从彭咸之居究其初心安知拯世之意不得伸而至于是乎贾生谪长沙傅渡湘水为赋以吊之所遭之时虽与原不同盖亦原之志也白乐天咏史诗乃谓士生一代间谁不有浮沉良时真可惜乱世何足钦乃知汨罗恨未抵长沙深信如乐天言则是以乱世为不拯也而可乎议者谓谊所欲为文帝不能用者乃有铅刀为铦干弃周鼎寳康瓠语观此是有憾于绛灌东阳者虽然勃也婴也敬也皆素有长者之誉必不肯害贤而利已楚汉春秋别有绛灌岂其是耶【葛常之】
　　永和中王羲之脩褉事于会稽山隂之兰亭羣贤毕至少长咸集序以谓虽无丝竹管弦之盛一觞一咏亦足以畅叙幽情则当时篇咏之传可考也今观羲之谢安谢万孙绰孙统王彬之凝之肃之徽之徐丰之袁峤之十有一人四言五言诗各一首王丰之元之蕴之涣之郄昙华茂庾友虞说魏滂谢绎庾蕴孙嗣曹茂之华平桓伟十有五人或四言或五言各一首王献之谢瑰卞迪卓髦羊模孔炽刘宻虞谷劳夷后绵华耆谢藤王儗吕系吕夲曹礼十有六人诗各不成罚酒三觥谢安五言诗曰万殊浑一象安复觉彭殇而羲之序乃以为一死生为虚诞齐彭殇为妄作盖反谢安一时之语而或者遂以为未达此特未见当时羲之之诗尔其五言曰仰视碧天际俯瞰緑水濵寥閴无涯观寓目理自陈大矣造化功万殊莫不均羣籁虽参差适我无非亲此诗则岂未达者耶史载献之尝与兄徽之操之俱诣谢安二兄多言献之寒温而已既出客问优劣安曰小者佳吉人之词寡以其少言故知之今王氏父子昆季毕集而献之之诗独不成岂亦吉人之词寡耶景祐中有防稽太守蒋堂修永和故事尝有诗云一西园曲水声水邉终日会冠缨防多诗笔无停缀不似当年有罚觥盖谓献之等发也【葛常之】
　　会稽临安金陵三郡皆有东山俱传以为谢安携妓之所按谢安本传初安石寓居会稽与王羲之许珣支遁逰处被召不至遂栖迟东土唐裴冕与吕谓等鉴湖聨句有兴衰还寻戴东山更问东此会稽之东山也本传又云安石尝徃临安山中坐石室临濬谷悠然叹曰此与伯夷何逺今余杭县有东山东坡有游余杭东西岩诗注云即谢安东山所谓独携缥缈人来上东西山者是也此临安之东山也本传又谓及登台辅于土山营墅楼舘林竹甚盛毎携中外子侄游集今土山在建康上元县崇礼乡载建康事迹云安石于此拟会稽之东山亦号东山此金陵之东山也李白有忆东山二絶不到东山久蔷薇防度花白云他自散明月落谁家我今携谢妓长笑絶人羣欲报东山客开闗扫白云不知所赋者何处之东山也陈轩乃録此诗于金陵集中将别有所据耶南史载宋刘勔经始钟岭以为栖息亦号东山金陵遂有两东山矣【同上】
　　韩愈自监察御史贬连州山阳令所坐之因传记各异唐书本传谓上防论宫市徳宗怒故贬李翺行状谓为幸臣所恶故贬皇甫湜作神道碑谓正元十九年关中旱饥公请宽民徭専政者恶之故贬按文公集宫市之防不传而文公歴官记及年谱以谓京师旱民饥诏蠲租半有司徴求反急愈与同列上防言状为幸臣所谗幸臣者李实也予考退之自连山移江陵诗云孤臣昔放逐泣血追愆尤汗漫不省识恍如乗桴浮或自疑上防上防岂其由则所坐之因虽退之犹疑之也集中有上京兆李实书盛称其能曰愈来京师所见公卿大臣未有赤心事上忧国如阁下者又云今年以来不雨者百余日种不入土而盗贼不敢起谷价不敢贵老奸宿瞒销缩摧沮亹亹百余言皆叙其敬慕之意其后实出为华州又有书云愈于久故游从之中蒙恩奬知遇最厚无与比者愈为实所谗不应此书拳拳如是及观江陵涂中诗云同官尽才俊偏善栁与刘或虑语言泄传之落寃仇又岳阳别窦司直云爱才不择行触事得谗谤前年出官日此祸最无妄又和张十一忆昨行云伾文未揃崖州炽虽得赦宥常愁猜近者三奸悉破碎羽窟无底幽黄能眼中了了见鄊国知有归日眉方开又有永正行以快伾文之贬其末云郎官清要为世称荒郡僻野嗟可矜具书目见非妄徴嗟尔既徃宜为惩则知阳山之贬伾文之力而刘李下石为多非为李实所谗也【葛常之】
　　韩偓香奁集百篇皆艶词也沈存中笔谈云乃和凝所作凝后贵悔其少作故嫁名于韩偓尔今香奁集有无题诗序云余辛酉年戯作无题诗十四韵故奉常王公内翰呉融舍人令狐涣相次属和是嵗十月一旦兵起随驾西狩文藁咸弃丙寅嵗在福建有苏暐以藁见授得无题诗因追味旧时阙忘甚多予按唐书韩偓传偓尝与崔嗣定防诛刘季述昭宗反正为功臣与令狐涣同为中书舍人其后韩全诲等劫帝西幸偓夜追及鄠见帝恸哭至凤翔迁兵部侍郎天祐二年挈其族依王审知而卒以纪运图考之辛酉乃昭宗天复元年丙寅乃哀帝天祐二年其序所谓丙寅嵗在福建有苏暐授其藁则正依王审知之时也稽之于传与序无有不合者则此集韩偓所作无疑而笔谈以为和凝嫁名于偓特未考其详尔笔谈云偓又有诗百篇在其四世孙奕处见之岂非所谓旧诗之阙忘者乎【同上】
　　汉史载韩信教陈狶反有挈手歩庭之议且曰吾为公从中起汉十年狶果反髙祖自将兵出张文潜曰方是时萧相国居中而信欲以乌合不教之兵从中起以图帝业虽使甚愚必知无成信安肯出此哉故其诗曰欲助陈侯乃中起不思萧相在咸阳又一诗云平生萧相真知已何事还同女子谋则又责萧相不为信辨其枉也余观班史吕后与萧相谋诈令人从帝所来称狶已破羣臣皆贺相国绐信曰虽病强入贺信入吕后使武士防信斩之则斩信者相国计也纵使其枉相国其肯为辨之哉信死则刘氏安不死则刘氏危相国岂肯以平日相善之故而悮社稷大计乎文潜后有一絶云登坛一日冠羣雄钟室仓皇念蒯通能用能诛谁计防嗟君终日媿萧公【丹阳集】
　　汉成帝时张禹用事朱云对上曰臣愿赐尚方斩马剑断佞臣一人以厉其余上问谁也对曰安昌侯张禹上大怒曰居下讪上罪死不赦御史将云下云扳殿槛折曰臣愿从龙逢比干游于地下如云者可谓忠直有余矣后世思其人而不可得则作为韵语以声其美肃宗时元载用事故杜子美诗云千载少似朱云人至今折槛空嶙峋武后时傅游艺用事故卢照邻诗云昔有平陵男姓朱名阿游愿得斩马剑先断佞臣头言当时立朝之士不能如云以二人之恶而告于上也若二人者奸谀百倍张禹矣腥臊之血岂足以汚尚方之剑乎宋景文云朱游英气凛生风濒死危言悟帝聪殿槛不脩旌直諌安昌依旧汉三公信乎去佞如防山也
　　五王之诛二张也张柬之启其谋桓彦范任其事敬晖崔元暐袁恕已各效其力坐使天后还政中宗即祚诚为社稷之竒勲然尚有可恨者焉薛季昶劝除武三思彦范辈岂不知中宗非刚断之主乎彼之意以为三思方烝乱韦氏而中宗孱懦一听其所为茍诛三思必不利于已故不肯诛耳不旋踵而自罹杀身之祸实自取之也张文潜云系狗不系首反噬理必然智勇忽迷方脱匣授龙泉区区薛李昶先事仅能言留祸启临淄败谋岂非天
　　髙祖大风之歌志气慷慨规模宏逺凛凛乎已有四百年基业之气史记乐书谓之三侯章令沛得以四时歌舞宗庙盖欲使后之子孙知其祖创业之勤不可怠于守成尔武帝秋风词瓠子歌已无足道及为赋以伤悼李夫人反覆数百言绸缪恋嫪于一女子其视髙祖岂不媿哉艺文志上自造赋二篇其一不得而见耶【并同上】





　　诗话总后集巻十六
　　钦定四库全书
　　诗话总后集巻十七　　宋　阮　阅　撰评史门
　　老杜课伯夷辛秀伐木则曰报之以微寒共给酒一斛遣信行脩水筒则以浮裂饼以答其恭谨陶渊明告其子则曰輙遣一力助汝薪水之劳此亦人子也可善遇之盖古人之役仆夫其忠厚率如此初学记载王褒买便了为奴作约使苦作以致听劵而泪下鼻涕长一尺有不如早归黄陌令蚯蚓鑚额之语其少陵柴桑之罪人哉【葛常之】
　　建安七子惟刘公干独为诸王子所亲曹操威焰盖世甄夫人出拜诸人皆伏而公干独平视虽输作而不悔亦可嘉矣故梅圣俞诗云公干才俊或欺事平视美人曽不起自兹不得为故人输作左校濒于死公干尝有赠徒弟诗云亭亭山上松瑟瑟谷中风风声一何盛松枝一何劲其寄意如是岂肯少屈于操哉末篇又托兴鳯凰有何时当来仪将须圣明君之句则不以圣明待曹操矣
　　杜甫悲陈涛诗云野旷天清无战声四万义军同日死言房琯之败也琯临败犹持重而中人邢延恩促战遂大败故甫深悲之甫为右拾遗会琯罢相上防力救琯肃宗大怒诏三司推问相张镐救之获免故洗兵马行云张公一生江海客身长九尺须眉苍盖戯其救已也张无尽孤愤吟云房琯未相日所谈皆臯防一朝陈涛下覆没千万师中原已纷溃老杜尚嗟咨则老杜救琯之章岂亦出于私情乎
　　郑防受安禄山伪命洎贼平与张通王维并囚宣阳里因善画祈于崔圆遂得免死老杜所谓今如罝中兎子云识字终投阁是也及防贬台州有诗云可念此公懐直道也霑新国用轻刑如防者可谓之懐直道乎当是爱私之言尔八哀诗亦云反覆归圣朝防染无涤荡老防台州掾泛泛浙江浆盖伤之也
　　忘年交谓虽年齿尊幼不侔而道义可为友也如张鉴之于陆贽崔廓之于李谦是已鲁直云逐贫不去与忘年便以忘年作朋友用盖有来处也老杜过孟仓曹诗云清谈见滋味尔辈可忘年则山谷所用岂茍云乎哉
　　李白作蜀道难以罪严武其末云所守或匪亲化为狼与豺朝避猛虎夕避长蛇磨牙吮血杀人如麻锦城虽云乐不如早还家则武待白之礼未必优也武与杜甫情好甚厚一朝以饮酒过度而武防杀之则不如早还家之说乃白先见之明尔陆畅谒韦臯于蜀郡畅感韦之遇已遂反其词作蜀道易云蜀道易易于履平地
　　郎基在颍川不置朩枕裴潜在兖州不眠胡状居官清操要当如是白乐天在杭州取天竺片石受代携归故其诗曰三年为刺史饮氷复食檗唯向天竺山取得両片石此抵有千金无乃伤清白暨守吴门复取洞庭双石一以支琴一以贮酒故双石诗有万古遗水濵一朝入吾手之句洎罢府支琴石遂归履道旧居故作诗云天上定应胜地上支机未必及支琴于乎泉石膏肓人士之逸韵若乐天者岂潘子义所谓风流罪过也耶
　　君子为小人诬蔑则其诗怨故寓之于物以舒其愤如朱昼古镜诗所谓我有古时镜初自懐陵得蛟龙犹泥蟠魑魅幸月蚀是也小人既败君子得志之秋则其诗昌故寓之于物以快其志如刘禹锡磨镜篇所谓萍开緑池满晕尽金波溢山神妖气沮野魅真形出是也黄子虚作妬佳月篇云狂云妬佳月怒飞千里黒佳月了不嗔曽何汚防白支頥少待之寒光静无迹灿灿黄金盘独照一天碧殆亦二子之意【俱同上】
　　康节三皇吟许大乾坤自我宣乾坤之外复何言初分大道非常道终有先天永后天作法极微难着迹收功最久不知年若教世上论功业料得更无人在前
　　五帝吟进退肯将天下让着何言语状雍容【一作从容】衣裳垂处威仪盛玉帛脩时意思防物物尽能循至理人人自愿立殊功当时何故得如此只被升明类日中
　　三王吟一片中原万里余殆非孱徳所能居【能一作宜】夏商正朔犹能布汤武干戈未便驱泽火有名方受革水天无意不成需请观仁义为心者肯作人间浅丈夫【意一作应请观一作详知】
　　五伯吟刻意尊名名愈亏人人奔命不胜疲生灵剑防围中活【围一作林】公道货财心里归虽则饩羊能爱礼奈何鸣凤未来仪东周五百余年内叹息唯闻一仲尼
　　七国吟当其末路尚纵横仁义之言固不听肯为破齐存即墨能胜坑赵尽长平清晨见未为怪白日杀人奚足惊加以苏张掉三寸扼喉其势不俱生
　　嬴秦吟轰轰七国正争筹利害相摩未便休比至一雄心底定其如四海血横流三千賔客方成梦百二山河又变秋谩说罢侯能置守赵髙元不是封侯
　　西汉吟秦破山河旧战场岂期民复见耕桑九千来里开封域四百余年号帝王剥丧既而遭莽卓经营殊不念髙光当时文物如斯盛城复何由更有隍
　　三国吟桓桓鼎峙震雷音絶唱髙踪没处寻萧鼓一方情味畅弓刀万里力难任论兵狠石宁无意饮马黄河徒有心虽曰天时亦人事谁知虑外失良金
　　西晋吟承平未必便无忧安若忘危非善谋题品人才凭雅谓雌黄时事用风流有刀难割公闾腹无朩可枭元海头祸在夕阳亭一句上东门笑浪悠悠
　　十六国吟溥天之下号寰区大禹曽经治水余衣到敝时多虮虱当烂处足虫蛆龙章本不资狂防象魏何尝荐乱胡尼父有言堪味处当时欠一管夷吾
　　南北朝吟云方其天下分南北聘使何尝絶徃还偏覇尚存前典宪小康犹见旧衣冠【一作迍邅】洛阳雅望称崔浩江表竒才服谢安二百四年能并辔谩将形势互为言
　　有隋吟始谋当日已非臧又更相承或自戕蝼蚁人民贪土地泥沙金帛悦姬姜征辽意思糜荒服泛汴情懐厌未央三十六年都扫地不然天下未归唐
　　有唐吟天生神武奠中央不尔羣凶未易攘正观若无风凛凛开元安有气扬扬凭髙始见山河壮入夏方知日月长三百年间能浑一事难成徃道弥光
　　五代吟自从唐季坠皇纲天下生灵被扰攘社稷安危凭卒伍朝廷轻重系藩方深冬寒朩固不脱未旦小星犹有光五十三年更八姓始知扫荡待真王
　　我宋吟二首纷纷五代乱离间一旦云开复见天草朩百年新雨露车书万里旧山川寻常巷陌犹簮绂取次园林尽管【尽一作亦】人老太平春未老莺花无害日髙眠又吾曹养拙頼明时为幸居多寕不知天下英才中遁迹人间好景处开眉生来只惯见丰稔老去未尝经乱离【一作闻鼔鼙】五事歴将前代举帝尧而下更无之【按卲氏闻见録康节先公谓本朝五事自唐虞而下所未有者一革命之日市不易肆二克服天下在即位后三未尝杀一无罪四百年方四叶五百年无心腹患伯温窃疑未甞经乱离为太甚先公曰吾老且死汝辈行自知之】
　　张南轩采菊亭诗引曰陶靖节人品甚髙晋宋诸人所未易及读其诗可见胸次洒落八牕玲珑岂野马游尘所能栖集前建安丞张君精力未衰即挂冠家于浏阳有年矣葺小园为亭面南山来求予名予名之曰采菊亭取靖节所谓采菊东篱下悠然见南山呜呼靖节兴寄深逺特可为识者道耳诗曰陶公千载人髙标跨余子岂无济时念敛防独知止归来卧衡门无愠复何喜九日天气佳东篱撷芳蕋举头见南山佳处政在此地偏心则逺意得道岂否张侯谢银艾筑室娱燕几小亭才寻丈景物自新美颇闻方瞳清亦复强歩履不妨数登临倚杖防云起髙咏悠然篇飞鸿送千里【文集】
　　复斋漫録云东坡作谏论以魏郑公以苏张之辩而为谏诤之术且云郑公之初实学纵横之术其所以与苏张异者心正尔或以东坡之论为不然余读郑公出闗诗云中原还逐鹿投笔事戎轩纵横计不就慷慨志犹存防杖谒天子驱马出闗门请缨覊南越凭轼下东藩欝纡陟髙岫出没望平原古朩鸣寒鸟空山啼夜猿既伤千里目还惊九折魂岂不惮艰险深懐国士恩季布无二诺侯嬴重一言人生感意气功名谁复论东坡实不见此诗盖识见之明有以探其然耳乃知读书未博未可以轻议前辈也苕溪渔隠曰余观谏论殆是老苏作格力辞防可以见矣非东坡所作也





　　诗话总后集巻十七
　　钦定四库全书
　　诗话总后集巻十八　　宋　阮　阅　撰辩疑门
　　王丝字敦素越之萧山人景祐初为县令会嵗歉丝每家支钱一千以济之期以明年夏输绢一匹邑人大受其恵称为徳政繇此当路荐之盖是时一缣售价不逾其数尔仕止郎曹典州而已范文正公为作墓志具载其事至荆公当国效其法施之天下号为和买久之本钱既不复俵且有折帛之害世悮传始于王仪仲素仪仲文正公之子早即贵达未尝为邑官至八座没谥懿敏国史本传可考其子巩字定国与东坡先生游李定字仲求洪州人晏元献公之甥文亦竒欲预赛神会而苏子羙以其任子距之致兴大狱梅圣俞谓一客不得食覆鼎伤众賔者也其嗣即商老彭以诗名列江西中又李定字资深元丰御史中丞其孙方叔正民兄弟皆显名一时扬州人又李定嘉祐治平以来以风采闻尝廵歴天下诸路计度转运使官制未行老于正卿乃敦老如冈之祖盖济南人也同姓名者凡三人世亦多指而为一不可不辩【李豸阳翟人东坡先生门下士亦字方叔両方叔俱以文鸣诗章又多互传于世】
　　陈子昻感遇诗云乐羊为魏将食子狥军功骨肉且相薄他人安得忠又曰吾闻中山相乃属放麑翁孤兽犹不忍况以奉君终一则忍于其子一则不忍于麑故鲁直懐荆公诗有啜羮不如放麑乐羊终媿巴西陈无已啓亦用此事所谓中山之相仁于放麑乱世之雄疑于食子是也然属麑于秦西巴者孟孙也非中山相也子昻徒见乐羊中山事遂误作孟孙用无已亦遂袭之鲁直以西巴为巴西亦悮矣【丹阳集】
　　李白古风云燕昭延郭隗遂筑黄金防剧辛方赵至邹衍复齐来予考史记不载黄金防之名止云昭王为郭隗改筑宫而师事之孔文举与曹公书曰昭王筑防以尊郭隗亦不着黄金之名上谷郡图经乃云黄金防在易水东南十八里燕昭王置千金于防上以延天下士遂因以为名皇甫松有登黄金防诗云燕相谋在兹积金黄巍巍上者欲何顔使我千载悲其迹尚可得而考也
　　东坡诗云玉奴索花奴手玉奴谓杨妃花奴谓汝阳王璡也及观和杨公济梅花诗乃言玉奴终不负东昏何耶按南史东昏妃潘玉儿当是笔悮尔
　　韩退之诗曰离骚二十五王逸序天问亦曰屈原凡二十五篇今楚词所载二十三篇而已岂非并九辨大招而为二十五乎九辨者宋玉所作非屈原也今楚词之目虽以是篇并注屈原宋玉然九辨之序止称屈原弟子宋玉所作大招虽疑原文而或者谓景差作若以宋玉痛屈原而作九辨则招魂亦当在屈原所着之数当为二十六矣不知退之王逸之言何所据耶
　　杜子美栢中允除官制诗旧注以为栢耆又以为正节按杜诗云纷然丧乱际见此忠义门蜀中防亦甚栢氏功弥存三止锦江沸独清玉垒昏当是有功于蜀者方是时叚子璋反于上元徐知道反于寳应而正节为卭州刺史数有功则是正节无疑矣杜集又有栢学士茅屋栢大兄弟山居诗议者皆以谓正节之居然诗中殊不及功名之事但皆称其为学读书尔茅屋云古人已用三冬足年少今开万巻余山居云山居精典籍文雅渉风骚疑是卭州立功之前【丹阳集】
　　黄鲁直诗云世有捧心学取笑如东施梅圣俞云曲眉不想西家様馁腹还须二子清太平寰宇记载西施事云施其姓也是时有东施家西施家故李太白效古云自古有秀色西施与东邻而东坡代人留别诗乃云绛蜡烧残玉斚飞离歌唱彻万行啼他年一舸鸱夷子应记侬家旧姓西似与寰宇记所言不同岂为韵所牵耶【同上】
　　张无尽尝和山字云安得将相似仲山人疑之以近人所常用皆山甫也观后汉志阳樊攅茅田服注云楚仲山所居又杨脩答临淄侯牋云仲山周旦之俦只称仲山何疑之有【黄常明】
　　坡记王陵过贾逵庙呼曰贾梁道我大魏之忠臣也及司马景王病梦逵为祟因为诗曰嵇绍似康为有子郄超畔鉴似无孙如今更恨贾梁道不杀公闾杀子元盖怪梁道忠义之灵不能自已其子元之恶按晋纪王贾所扰者乃宣帝名懿字仲达非景帝子元也【防溪】
　　正讹门
　　天闚象纬逼云卧衣裳冷世传古本作天闚今从之庄子以管闚天正用此字旧集以作阙又或作闗今不取盖先生诗该众美者不惟近体严于属对至于古风句对者亦然观此诗可见矣近人论诗多以不必属对为髙古何耶故详论之以俟知者焉【杜诗正异】
　　海右此亭古济南名士多济南实海右诸郡旧集一作海右今从之正文作海内非也
　　拂天万乗动观水百丈湫拂字从一作兼画马诗有云翠华拂天来向东正文作沸非也
　　君臣留欢娱乐动殷嶱嵑殷从上声嶱嵑出文选音渴曷集韵山貌旧集作殷汤嶱音字皆悮盖縁汤字之讹二字从而倒之兼他诗二字悮倒之者非一
　　岂知秋禾登贫窭有仓卒别本禾字一作未今从之按此诗十一月作禾字明矣昌黎谓年登而妻啼饥实此意也
　　隂风西北来惨淡随回纥纥字从一作鹘唐史徳宗朝始改名回鹘正文非也
　　中兴诸将收山东防书夜报清昼同夜字从王介甫谓防书昼夜至也旧作日今不取
</div>
    <div class="pagination">
<a href="诗话总龟_page27.html">上一页</a><span>...</span><a href="诗话总龟_page23.html">23</a><a href="诗话总龟_page24.html">24</a><a href="诗话总龟_page25.html">25</a><a href="诗话总龟_page26.html">26</a><a href="诗话总龟_page27.html">27</a><span class="current-page">28</span><a href="诗话总龟_page29.html">29</a><a href="诗话总龟_page30.html">30</a><a href="诗话总龟_page31.html">31</a><a href="诗话总龟_page32.html">32</a><a href="诗话总龟_page33.html">33</a><span>...</span><a href="诗话总龟_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
