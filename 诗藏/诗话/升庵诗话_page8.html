<!DOCTYPE html>
<html>
<head>
    <meta charset="UTF-8">
    <title>升庵诗话 - 第 8 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>升庵诗话 - 第 8 页/共 16 页</h1>
    <div class="content">    ○冷朝光越溪怨
    “越王宫里如花人，越水溪头采白苹。白苹未尽人先尽，谁见江南春复春。”朝光诗仅此一首，亦奇作也。
    ○哀曼
    晋钲滔母孙氏《箜篌赋》曰：“乐操则寒条反荣，哀曼则晨华朝灭。”“曼”与“慢”通，亦曲名。
    ○马戴诗
    严羽卿云：马戴之计，为晚唐之冠。信哉。其《蓟门怀古》云：“荆卿西去不复返，易水东流无尽时。日暮萧条蓟城北，黄沙白草任风吹。”雅有古调。至如“猿啼洞庭树，人在木兰舟”。虽柳吴兴，无以过也。
    ○马戴楚江怀古
    “露气寒光集，微阳下楚邱。猿啼洞庭树，人在木兰舟。广泽生明月，苍山夹乱流。云中君不见，竟夕自悲秋。”前联虽柳恽不是过也，晚唐有此，亦希声乎！严羽卿称戴诗为晚唐第一，信非溢美。
    ○马戴喻凫诗句
    “积霭沉斜月，孤灯照落泉。”喻凫诗也。“积悴含微月，遥泉韵细风。”马戴诗也。二诗幽思同而句法亦相似。
    ○南浦诗
    寇准《南浦》：“春风入垂杨，烟波涨南浦。落日动离魂，江花泣微雨。”妙处不减唐人。
    ○南云
    诗人多用“南云”字，不知所出，或以江总“心逐南云去，身随北雁来”为始，非也。陆机《思亲赋》云：“指南云以寄钦，望归风而效诚。”陆云《九愍》云：“眷南云以兴悲，蒙东雨而涕零。”盖又先于江总矣。
    ○南裔志
    蚺惟大蛇，既洪且长。采色映，其文锦章。食象吞鹿，腴成养疮。宾飨嘉食，是豆是觞。
    ○南州行
    “挺艇至南国，国门连大江。中洲两边岸，数步一垂杨。金钏越溪女，罗衣胡粉香。织缣春卷幔，采蕨暝提筐。弄瑟娇垂幌，迎人笑下堂。河头浣衣处，无数紫鸳鸯。”此二诗，（一见《英华》，一见《乐府》。）盖初唐人作也。所谓暗中摸索，亦可知者。高秉乃编之於中唐，真无见哉。
    ○庭赝墨
    “庭赝墨出苏家，麝煤添泽纹乌靴。柳枝瘦龙印香字，十袭一日三摩挲。”此山谷《题庭赝墨》诗，然其制可见，今赝者亦希见矣。
    ○胡唐论诗
    胡子厚与予论诗曰：“人有恒言曰：唐以诗取士，故诗盛；今代以经义选举，故诗衰。此论非也。诗之盛衰，系於人之才与学，不因上之所取也。汉以射策取士，而苏李之诗、班马之赋出焉，此岂系於上乎？屈原之《骚》，争光日月，楚岂以骚取人耶？况唐人所取五言八韵之律，今所传省题诗，多不工。今传世者，非省题诗也。姑以画论，晋有顾凯之，唐有吴道玄，晋唐未尝以画取士也。至宋则马远、夏，不足为顾、吴之衙官，近代吴小仙、林良，又不足为马、夏之奴仆。画既有之，诗亦宜然，谓之时代可也。”余深服其言。唐子元荐与予书，论本朝之诗：“洪武初，高季迪袁可潜一变元风，首开大雅，卓乎冠矣。二公而下，又有林子羽、刘子高、孙炎、孙ナ、黄元之、杨孟载辈羽翼之。近日好高论者曰沿习元体，其失也瞽。又曰国初无诗，其失也聋。一代之文，曷可诬哉！永乐之末至成化之初，则微乎<豸肖>矣。弘治间，文明中天，古学焕曰：艺苑则李怀麓张沧洲为赤帜，而和之者多失於流易；山林则陈白沙庄定山称白眉，而识者皆以为傍门。至李何二子一出，变而学杜，壮乎伟矣。然正变云扰而剽袭雷同，比兴渐微而风骚稍远，唐子应德箴其偏焉。嘉靖初，稍稍厌弃，更为六朝之调。初唐之体，蔚乎盛矣，而纤艳不逞，阐缓无当，作非神解，传同耳食。陈子约之议其後焉。”张子愈光，滇之诗人也。以二子之论为的，故蓍之。
    ○胡燕
    《玄中记》：“胡燕斑胸声小，越燕红襟声大。”李贺诗：“劳劳胡燕怨酣春。”《吴越春秋》：“越燕向日而熙。”丁仙芝诗：“晓幕红襟燕。”
    ○胡曾咏史
    “漠漠黄沙际碧天，问人云此是居延。停骖一顾犹魂断，苏武争销十九年。”此诗全用杜牧之句。慎少侍先师李文正公，公曰：“近日儿童村学教以胡曾《咏史诗》，入门先坏了声口矣。”慎曰：“如《咏苏武》一首亦好。”公曰：“全是偷杜牧之《闻胡笳》诗。”退而阅之，诚然。曾之诗，此外无留良者。
    ○胡琴婢胜儿
    吴泰伯祠在阊门之东。每春秋，市人相率牲醴，多图善马彩舆美女以献之。时金银行以轻绡画侍婢捧胡琴以从，其貌胜於旧绘者，名为胜儿，盖他献者无以匹也。女巫方舞，有进士刘景复送客之金陵，置酒於庙东通波馆，忽欠伸思寝，梦紫衣冠者言襄王奉屈。刘生随至庙，周旋揖让而坐，王语刘生曰：“适纳一胡琴妓，艺精而色丽，知吾子善歌，故奉邀作胡琴一曲以宠之。”生初颇不酣，命酌人间酒一杯，已醉，乃作歌曰：“繁弦已停杂吹歇，胜儿调弄逻婆拨。四弦拢三五声，唤起边风驼明月。大声嘈嘈奔氵屈々，浪蹙波间倒溟渤。小弦切切怨ざざ，鬼哭神悲秋悉。倒腕斜挑掣流电，春雷直戛腾秋鹘。汉妃徒得端正名，秦女虚夸有仙骨。我闻天宝十年前，凉州未作西戎窟。麻衣右衽皆汉民，不省胡尘暂蓬勃。太平之末狂胡乱，犬豕奔腾恣唐突。玄宗未到万里桥，东洛西京一时没。海内汉民皆入虏，饮恨吞声空咽け。时看汉月望汉天，怨气冲星成彗孛。国门之西八九镇，高城深垒闭闲卒。河湟咫尺不能收，免粟推车徒兀兀。今朝闻拨《凉州曲》，使我心神暗超忽。胜儿若向边塞弹，征人泪血应阑干。”吟毕以献，王召胜儿授之。王之侍儿有妒者，以金如意击胜儿，刘生惊而寤，歌传於吴中。
    ○音韵之原
    或问余音韵之原，余曰：唐虞之世已有之矣，《舜典》曰“声依永，律和声”是也。“股肱喜哉，元首起哉，百工熙哉。”又：“元首明哉，股肱良哉，庶事康哉。”熙之叶“喜”“起”，明之叶“良”“康”，即吴才老韵之祖也。“日出而作，日入而息，凿井而饮，耕田而食，帝於我有何力哉。”即沈约韵之祖也。（王充《论衡》作“帝於我有何力哉”，力与上文“息”“食”为韵。《列子》作“帝力於我何有哉”，恐是传写之倒。）大凡作古文赋公布，当用吴才老古韵，作近代诗词，当用沈约韵。近世有倔强好异者，既不用古韵，又不屑用今韵，惟取口吻之便，乡音之叶，而著之诗焉，良为後人一笑资尔。
    ○柳公绰梓州牛头寺诗
    “才出城西第一桥，两边山木晚萧萧。井花莫洗行人耳，留听溪声入夜潮。”此诗今刻於乐至县涌泉寺。（与前洪容斋《唐人绝句》条下所载略异，并录之。）
    ○柳花香
    李太白诗：“风吹柳花满店香。”温庭筠《咏柳》诗：“香随静婉歌尘起，影伴娇娆舞袖垂。”传奇诗：“莫唱踏春阳，令人离肠结。郎行久不归，柳自飘香雪。”其实柳花亦有微者，诗人之言非诬也。（李又有“瑶台雪花数千点，片片吹落春风香”之句。）
    ○柳枝词
    《丽情集》载湖州妓周德华者，刘采春女也，唱刘禹锡《柳枝词》云：“春江一曲柳千条，二十年前旧板桥。曾与美人桥上别，恨无消息到今朝。”此诗甚佳，而刘集不载，然此诗隐括白香山古诗为一绝，而其妙如此。
    ○洵美且都
    《诗》：“有女同车，颜如舜华。将翱将翔，佩玉琼琚。彼美孟姜，洵美且都。”孟姜，世族贵女也。美，质之佳丽也。都，饰之闲雅也。“颜如舜华”，可以言美矣。“佩玉琼琚”，可以言都矣。盖冶容艳态，多出於膏腴甲族薰Ο含浸之下。彼山姬野妇，虽美而不都，纵有舜华之颜，加以琼琚之佩，所谓婢作夫人，鼠披荷叶。故曰三代仕宦，方会穿衣吃饮，苟非习惯，则举止羞涩，乌有闲雅乎？汉宫尹夫人之见邢夫人，贾充家郭氏之见李氏，亦可证也。譬则士之有所卓立，必藉国家教养，父兄渊源，师友讲习，三者备而後可。采薪之女，教之容止，七日而倾吴宫。钓渭之夫，立之尚父，三年而集周统，岂理之常也哉。
    ○逐子
    杜诗：“大家东征逐子回。”刘须溪云：“‘逐’字不佳。”予思之，杜诗无一字无来处，所以佳，此“逐”字无来处，所以不佳也。今称人之母随子就养曰逐子，可乎？然亦未有他好字易之。近有语予以“将”字易之，《诗》云“不遑将母”，盖反言见义，若春秋杞伯姬以其子来朝，而书杞伯姬来朝其子之例也。为文富於万篇，贫於一字，其难如此。古乐府有“一母将九雏”之句，则“将”字其惬，当试与知音订之。
    ○卿云歌
    《太平御览》引《卿云歌》：“卿云烂兮，纟漫漫兮。”“纟”，今诸书所引误作“札”。
    ○陈同甫与朱子书
    同甫《与朱子书》略云：“因吾眼之偶开，便以为得不传之绝学，三三两两，附耳而语，有同告密，画界而立，一似结坛，尽绝一世之人於门外，而谓二千年之君子，皆盲眼不可点洗，二千年之天地日月，若有若无，世界皆是利欲，亦过矣。”予喜其言，有切於士病，故书之以自警。刘安世尝云：“愿士夫有此名节，不愿士夫立此门户。”此元之士病。黄履翁云：“愿士夫务道学之实，不愿士夫立道学之名。”则淳熙以後士病也。党籍伪学之禁，虽小人无忌惮，亦君子有以招之也。
    ○陈子昂诗
    陈子昂《送客》诗云：“故人洞庭去，杨柳春风生。相送河州晚，苍茫别思盈。白苹已堪采，绿芷复含荣。江南多桂树，归客赠生平。”今本作“平生”，非。书所以贵旧本也。余见新本，疑其误而思之未得，一见旧本释然。
    ○陈白沙诗
    白沙之诗，五言冲淡，有陶靖节遗意，然赏者少。徒见其七言近体，效简斋康节之渣滓，至於筋斗、样子、打乖、个里，如禅家呵佛骂祖之语。殆是《传灯录》偈子，非诗也。若其古诗之美，何可掩哉？然谬解者，篇篇皆附於心学性理，则是痴人说梦矣。
    ○陈孚远诗
    元陈孚远《归帆》绝句云：“日落牛羊归，渡头动津鼓。烟昏不见人，隐隐数声橹。”识者以为不减王维。
    ○陈文惠公诗
    陈文惠公尧佐《吴江》诗云：“平波渺渺烟苍苍，菰蒲才熟杨柳黄。扁舟系岸不忍去，西风斜日鲈鱼香。”後人於其地立鲈香亭，和者计百馀人，皆不及也。噫，此诗尚敢和耶！又《碧澜堂》诗云：“苕溪清浅溪斜，碧玉光涵一万古／家。谁向月明中夜听，洞庭渔笛隔芦花。”二诗曲尽东南之景，後之作者，无复措手。
    ○荀子解诗
    予尝爱荀子解《诗卷耳》云：“卷耳，易得也，顷筐，易盈也，而不可贰以周行。”深得诗人之心矣。小序以为“求贤审官”，似戾於荀旨，朱子直以为文王朝会征代，而后妃思之是也。但“陟彼崔嵬”下三章，以为托言，亦有病妇人思夫，而却陟冈饮酒，携仆望，虽托言之，亦伤於大义矣。原诗人之旨，以后妃思文王之行役而云也。“陟冈”者，文王陟之也。“马玄黄”者，文王之马也。“仆”者，文王之仆也。“金”“兕觥”者，冀文王酌以消忧也。盖身在闺门，而思在道途，若後世诗词，所谓“计程应说到梁州”，“计程应说到常山”之意耳。曾与何仲默说及此，仲默大称赏，以为千古之奇。又语予曰：“宋人尚不能解唐人诗，以之解《三百篇》，真是枉事，不若直从毛郑可也。”
    ○鸟夜啼
    “芳草二三月，草与水同色。攀条摘香花，言是欢气息。”唐刘禹锡诗：“烟波与春草，千里同一色。”温飞卿诗：“蛮水扬光色如草。”杨孟载诗：“春草春江相妒绿。”
    ○怪石诗
    黄庶，字亚夫，尝有《怪石》一绝传于世云：“山鬼水怪著薛荔，天禄辟邪昵莓苔。钩帘坐对心语口，曾见汉家池馆来。”人士脍炙，以为奇作。唐张碧诗亦不多见，尝有《池上怪石》诗云：“寒姿数片奇突兀，曾作秋江秋水骨。先生应是厌风雷，著向池边塞垅窟。我来池上倾酒樽，半酣书破青烟痕。参差翠缕摆不落，笔头惊怪黏秋云。我闻吴中项容水墨有高贾，邀得将来倚松下。铺却双缯直道难，掉首空归不成画。”二诗殆未易甲乙也。
    ○酒龙
    陆龟蒙诗：“花匠碍寒应束手，酒龙多病尚垂头。”又《咏茶》诗：“思量北海徐刘辈，枉向人间号酒龙。”北海谓孔融，徐邈及刘伶也。
    ○连臂间地
    戚夫人侍儿贾佩兰《歌上灵之曲》：“连臂间地以为节。”间，以足踏地而歌也，丑犯切。扬雄《蜀都赋》：“间凄秋，发阳春。”
    ○康浪
    甯戚《饭牛歌》：“康浪之水白石烂。”康浪水在今山东，见《一统志》，可考。今《乐府》误作沧浪之水。沧浪在楚，与齐何干涉也。骆宾王文云：“观梁父之曲，识卧龙於孔明；听康浪之歌，得饭牛於甯戚。”此可以证。近书坊刻骆集，又妄改“康浪”作“康衢”，自是尧时事，与甯戚何干涉也。
    ○席箕
    李贺《塞上》诗：“天远席箕愁。”刘会孟注“席箕”如箕踞坐。予按秦韬玉《塞上曲》云“席箕风紧马燹豪”，此岂箕踞义哉？“席箕”恐是塞上地名，书之以俟知者。（李本宁太史云：席箕是草名，出《太平广记》。燹音延。）
    ○晋沈琉前溪歌
    前溪沧浪映，通波澄渌清。声弦传不绝，寄汝千载名。
    ○荔枝六言
    曾吉甫《荔子》六言二首，其一云：“蕉子定成哙伍，梅丸应愧卢前。金谷危楼魂断，白州旧井名传。”其二云：“红皱解罗襦处，清香开玉肌时。绣岭堪怜妃子，苎萝不数西施。”
    ○浮渲梳头
    《本事诗》载刘禹锡《李司空席上赠妓》诗云：“浮渲梳头宫样妆，春风一曲《杜韦娘》。”今本“浮渲梳头”作“高髻云鬟”，又以为韦应物诗者，误也。盖韦与刘皆尝为苏州刺史，是以传疑。“浮渲”字妙，画家以墨饰美人鬓发，谓之渲染。
    ○范季随评诗
    宋范季随云：“唐末诗人，虽格致卑浅，然谓其非诗则不可。今人作诗，虽句语轩昂，但可远听，其理则不可究。”
    ○高秉选唐诗正声
    “五言古诗，汉魏而下，其响绝矣。六朝至初唐，止可谓之半格。”又曰：“近体，作者本自分晓，吕者亦能区别。”高秉选《唐诗正声》，首以五言古诗，而其所取，如陈子昂“故人江北去，杨柳春风生”，李太白“去国登兹楼，怀归伤莫秋”，刘虚“沧溟千万里，日夜一孤舟”，崔曙“空色不映水，秋声多在山”，皆律也。而谓之古诗，可乎？璧之新寡之文君，屡醮之夏姬，美则美矣，谓之初笄室女，则不可。於此有盲妁，取损罐而充完璧，以白练而为黄花，苟有孱婿，必售其欺。高秉之选，诚盲妁也。近见苏刻本某公之序，乃谓“正声”，其格浑，其选严。噫！是其孱婿乎！
    ○高宗过温汤
    “温渚停仙跸，丰郊驻晓旌。路曲回轮影，岩虚传漏声。暖溜惊湍驶，寒空碧雾轻。林黄疏叶下，野白曙霜明。眺听良无已，烟霞断续生。”此篇《文苑英华》作太宗。按骊山石刻年纪麟德十月朔日，为高宗无疑。应制和者，王德贞杨思玄郑夔真，又皆高宗朝士也。
    ○夏侯湛补亡诗
    夏侯湛《补亡诗》曰：“既殷斯虔，仰说洪恩。名定匡省，奉朝侍昏。宵中告退，鸡鸣在门。孳孳温恭，夙夜是敦。”
    ○徐凝宫词
    “水色帘前流玉霜，汉家飞燕在昭阳。掌中舞罢箫声绝，三十六宫秋夜长。”徐凝诗多浅俗，《瀑布》诗为东坡所鄙，独此诗有盛唐风格。
    ○连绵字
    左太冲《招隐》诗：“峭青葱间，竹柏得其真。”五言诗用四连绵字，前无古，後无今。
    ○海鱼空鸟
    “大海从鱼跃，长空任鸟飞。”唐荆州陟巳寺僧玄览诗也。朱文公尝书之，且跋之曰：“大丈夫处世，不可无此气象。”盖亦取之。玄览斋壁有张ロ画松，符载赞之，卫象诗之，览悉加垩焉。曰：“无事疥吾壁也。”异哉，此髡奴能知鱼鸟任其飞跃，又何必介意於三才子之笔乎？
    ○海红
    刘长卿集有《夏中崔中丞宅见海红摇落一花独开》诗，海红未详为何花。後见李白诗注云：“新罗国多海红，唐人多尚之，亦戎王子之类也。”又柑有名海红者，见《橘谱》。
    ●卷八
    ○蚌盘
    “金翠丝簧略不舒，蚌盘清宴意何如。岂知三阁繁华主，解为君王妙破除。”孙元晏有咏史百首，胡曾汪遵之比也，惟此一首，差强人意。
    ○桃花诗
    唐自贞观至景龙，诗人之作，尽是应制。命题既同，体制复一，其绮绘有馀，而微乏韵度，独苏“东望望春春可怜”一篇，迥出君英矣。予又见中宗赏桃花，应制凡十馀人，最後一小臣一绝云：“源水丛花无数开，丹会红萼间青梅。从今结子三千岁，预喜仙游复摘来。”此诗一出，君作皆废中宗令宫女唱之，号“桃红竹”，惜不知作者名。然宋元近时选唐诗者将百家，无有选此者。未之见耶？不之识耶？
    ○冻冫各
    《集韵》：“淞，冻冫各也。”《三苍解诘》：“液雨也。其字音送，俗曰雾淞。”《汉书五行志》：“雨木冰，亦曰树介，又曰木稼，稼即介之讹耳，寒甚而木冰，如树著介胄也。”曾南丰集云：“齐地寒甚，夜如雾凝於木上，日出飘满庭阶，尤为可爱，遂作诗云：‘园林初日净无风，雾淞花开树树同。记得集英深殿里，舞人齐插玉笼{髟容}。’”齐地以为丰年之兆，谚云：“霜淞如雾淞，穷汉备饭瓮。”然淞之极，则以为树介冰木，谚云：“木若稼，达官怕。”盖寒浅则为雾淞，寒极则为木冰。雾淞召丰，而木冰召凶也。李献吉诗：“大寒冰雨何纷纷，晓行日临江吐云。”盖咏木冰也。又云：“今朝走白露，南枝参差开。此宫散花女，骑龙下瑶陔。”盖咏雾淞也。各极体物之妙云。
    ○韦应物萤火诗
    “月暗竹亭幽，萤光拂席流。还如故园夜，又度一年秋。”“暂惬观书兴，何惭秉烛游。府中徒冉冉，明发好归休。”此二诗绝佳，予爱之。比之杜子美，则杜似太露。
    ○韦应物苏州郡斋燕集诗
    诗话称韦苏州《郡斋燕集》诗首句“兵卫森画戟，燕寝凝清香。海上风雨至，逍遥池阁凉”为一代绝倡。余读其全篇，每恨其结句云：“吴中盛文史，群彦今汪洋。方知大藩地，岂曰财赋强。”乃类张打油胡钉铰之语，虽村教督食死牛肉烧酒，亦不至是缪戾也。後见宋人《丽泽编》无後四句。又阅韦集，此诗止十六句，附顾况和篇亦止十六句，乃知後四句乃吴中浅学所增，以美其风土，而不知释迦佛脚下不可着粪也。三十年之疑，一旦释之，是日中秋，与弘山杨从龙饮，读之以为千古之一快，几欲如贯休之撞锺矣。
    ○韦应物寄淮上綦毋三
</div>
    <div class="pagination">
<a href="升庵诗话_page7.html">上一页</a><span>...</span><a href="升庵诗话_page3.html">3</a><a href="升庵诗话_page4.html">4</a><a href="升庵诗话_page5.html">5</a><a href="升庵诗话_page6.html">6</a><a href="升庵诗话_page7.html">7</a><span class="current-page">8</span><a href="升庵诗话_page9.html">9</a><a href="升庵诗话_page10.html">10</a><a href="升庵诗话_page11.html">11</a><a href="升庵诗话_page12.html">12</a><a href="升庵诗话_page13.html">13</a><span>...</span><a href="升庵诗话_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
