<!DOCTYPE html>
<html>
 <head>
  <meta charset="utf-8"/>
  <title>
   随园诗话 - 第 36 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   随园诗话 - 第 36 页/共 41 页
  </h1>
  <div class="content">
   三O
林竹溪皖{柳絮》云：“一春从未见渠开，只见纷纷点翠苔。忙杀娇痴小儿女，闲庭捧手待飞来。”怀宁劳崇煦云：“笑指半钩飞破镜，戏抛双钏叠连环。”好梦易离欢喜地，春晴难到两三天。”俱眼前语，而拈出便新。
壬予冬过淮，严司马历亭守田，席间诵孙相国士毅《领兵赴台湾》云：“自笑陈琳檄未工，也曾磨盾学从戎。梦惊猛拱涛头白，渴饮官屯战血红。元请一丸封已足，颇遗三矢盼犹雄。感恩何处酬豪末愿得浮江比阿童。”《南征》云：“栾城襟带接重洋，上下思文景物荒。寅雾蛟涎工掩日，丁男鸦嘴惯耕霜。入云坂洞盘千折，夹道翁茶网四张。土人呼“官”为“翁茶”，出入结网为轿。最是马前烦慰劳，槟榔满植当壶浆。”裘带居然遍百蛮，洱河恩许唱刀环。文渊迹已埋铜柱，定远心原恋玉关。二月花浓黄木渡，三年香染紫宸班。只因妖鸟巢犹在，梦绕罗平未肯还。”

汪汝弼梦岩《送春》云：“子规啼急客情牵，婪尾花中罢绮筵。飞到杨花春似梦，立残斜日草如烟。消愁心绪凭杯酒，看好韶光待隔年。我亦欲归归未得，数声长笛暮江天。”又：“夕阳在树蝉声远，凉月坠帘花影生。”皆妙句。其见赠诗，已入{同人集》。
余游天台，离家半载，归后见几上有书一封，署名杜情海，不知何许人也。其略云：“惟才人能慕才人，而或关山间隔，贫无以聚粮；驹隙流光，命有如朝露。至于题碑挥涕，抱书呜咽，词客有灵，实增遗憾。窃每念及，耿耿终宵。海于海内才人，留意多矣。惟公则才大如天，惟仆则情深如海。自闻名以来，不知何以低徊思慕，朝夕不置。岂三生之说，原有可征，而一代之才，自应作合耶仆常有句云：除狂几欲死，不杀定相怜。’倘或相见有阻，而小杜清魂一缕，荡天入地，有不与劫灰俱灭者。所凭青眼，鉴此丹诚。”余因其诗有奇气，姑录之，待访其人。
三四
余作令六年，曾作{俗吏篇》数首，存集中。今读钱竹初明府《吏不可为》六章，觉从前吏治，尚不至此，特录之，以俟采风者。其词曰；“鸡初鸣，侦大府。鼓声隆隆，衔尾疾进如群鼠。坐左箱，日亭午。饥不得餐轮转肚，口燥唇干噤无语。须臾手版如叶飞，曰公不遑诘旦来。如是者再四，乃得侧身入谒升其阶。‘无恒畅雨乎民不疾苦乎’口之所咨非所图，以色示退偻而趋。归告其宾朋，今日上官遇我殊。”(《参谒》)“若者县紧望，若者赋上中，肥瘠揣而知，窭数藏其胸。问吏何所有，一丝一粟民膏脂。交亲组褒来，白着颜忸怩。所爱权锱铢，所畏挥沙泥。山中麇鹿川中鱼，竟陵四尽古有徒。取彼以与此，海波之澜乃自濡。令公喜，令公怒，朱提有神作人语。”(《馈遗》)“官如大鱼吏小鱼，完粮之民其沮洳。官如虎，吏如猫，具体而微舐人膏。二月丝，八月谷；妇出门，鸡登屋。五刑之属邮丽事，役情追呼罪其罪。心所不怒强威之，投签铿然厌且惫。坐堂皇，鞭其尻，役以皮肉更钱刀。彼纵不苦我则劳，署上上考何足高。”(《催科》)“强者盗，懦者贼，明者劫，暗者窃。盗不易捕贼易得，豺狼伏莽鼠跳壁。此辈民之蟊，五毒宜惩凶。及观号呼惨，肢体与我同。所起由饥寒，刑之不可止。单辞鞫徒烦，得情无足喜。穿窬内荏而色厉，取非其有贤充类。乃知天下之贼难尽求，窃钩者诛窃国侯。”(《鞠贼》)“晨起罢盥漱，僮来促官书。官书日几何，堆案二尺余。刊章匡以花，急递插以羽。岁月加封检，字句乏蜘蛀。披之两眸吒，朱墨手倦举。算事耶算丁耶甲乙丙者著令耶决事之比纷如麻。需头辞卑累而上，得一大诺自天降。宜底骈，缄其状。符火速，竿作椟，尾加恫喝视已熟，大胥之叱守令如叱仆，”(《判牍》)“乐莫乐兮见故人，苦莫苦兮对恶宾。胸隔千里万里貌强亲，唯唯诺诺不敢嗔。衔杯引手；视荫不走，使肴核下咽不得腐，娆脑填肠泄且呕。何如还乡独处扃门庭，所不愿见者叩不应。”(《酬宾》)
三五
乾隆己丑，今亚相刘崇如先生出守江宁，风声甚峻，人望而畏之。相传有见逐之信，邻里都来送行。余故有世谊，闻此言，偏不走谒，相安逾年。公托广文刘某要余代撰《江南恩科谢表》，备申宛款。方知前说，都无风影也。旋迁湖南观察。余送行有一联云：“月无芒角星先避，树有包容鸟亦知。”不存稿，久已忘矣。今年公充会试总裁，犹向内监试王葑亭诵此二句。王寄信来云，故感而志之。
三六
新安王太守顾亭先生，看《随园诗话》有得，顿改从前之作。《养生潭观鱼》诗云；“客亦知鱼乐，相将坐小舟。水深清见底，沙净白疑浮。得食依行棹，成群戏涉流。夕阳横断岸，红蓼几枝秋。”恰有唐人风味。
三七
人间：“诗要耐想。如何而耐人想”余应之曰：“‘八尺匡床方锦褥，已凉天气未寒时。”狎客沦亡丽华死，他年江令独来时。”烛花渐暗人初睡，金鸭无烟恰有香。”梦里不知凉是雨，醒来微湿在荷花。”僧馆月明花一树，酒楼人散雨千丝。’五言如：‘夜凉知有雨，庵静若无僧。”问寒僧接杖，辨语犬衔衣。’皆耐想也。”
三八
唐薛能笑杜少陵不敢作荔支诗，香山有之而不佳，自作一首，夸云“不愧不负”，而不知庸浅已甚，可笑也1能诗最佳者，咏{蜀柳》云；“高出军台远映桥，贼兵曾斫火曾烧。风流性在终难改，依旧春来万万条。”
二九
余九岁时，偕人游杭州吴山，学作五律，得句云：“眼前三两级，足下万千家。”至今重游此山，觉童语终是真语。又，《偶成》云：“月因司夜终嫌冷，山到成名毕竟高。”亦似有先知之意。
四O
诗如射也，一题到手，如射之有鹄，能者一箭中，不能者干百箭不能中。能之精者，正中其心，次者中其心之半，再其次者，与鹄相离不远，其下焉者，则旁穿杂出，而无可捉摸焉。其中不中，不离“天分学力”四字。孟子曰：“其至尔力，其中非尔力。”至是学力，中是天分。
四一
康节先生有三不出之戒，谓风不出，雨不出，大寒暑不出也。余七十后，惟暑不出。过中秋裁出，此定例也。今年八月八日，太守松云李公新修莫愁湖成，招余往饮，且云：“能为莫愁破例否”余答云；“老僧入定，闻钗钏声便要破戒，况莫愁乎”即往赴之。适王顾亭太守见访，不值，追至湖上，口号以赠云：“似镜湖光一叶横，白头遥认是先生。·卢家，尚具神通力，竟把闲云引出城。”
四二
新安胡葆亭有句曰；“千里雄心空似骥，百年衰族可无鸠”余爱其典雅。后其子雪蕉比部《闻莺》云；“细雨乍移江上舫，好春又放故园花。”方知胡氏诗学传家，渊源有自。雪蕉有弟岳见赠云：“随口篇章皆绝调，及门弟子总传人。”郭频伽秀才见赠云：“生不佞人何况佛，事惟欠死恐成仙。”吕仲笃读《随园诗话》，赠云：“大海自能含万派，名山真不负千秋。”范瘦生读《随园集》，赠云：“有笔有书有音节，一朝兼者一先生。”
四三
余不信风水之说。人言：“黄巢、李闯，俱因毁墓而败，非风水之验否”余道：“此等逆贼，虽不毁其坟，亦必败也。”因口号一诗，以晓世人云：“寄语形家莫浪骄，《葬经》一部可全烧。汾阳祖墓朝恩掘，依旧荣华历四朝。”
四四
余访京中诗人于洪稚存。洪首荐四川张船山太史，为遂宁相国之后，寄《二生歌》见示，余已爱而录之矣。追忆乾隆丙辰，荐鸿博入都，在赵横山阁学处，见美少年张君名顾鉴者，彼此订杵臼之交，疑与船山有瓜葛，寄信问之，不料即其尊人也。垂六十年，忽通芳讯，知故人官至太守，尚无恙，且有子不凡，为之狂喜。蒙以诗稿见寄，名曰《推袁集》，尤足感也。闻亦玉树临风，兼仲容之姣。有秀水金筠泉孝继、无锡马云题灿，俱愿与来生作妾。船山调之曰；“飞来绮语太缠绵，不独嫦娥爱少年。人尽愿为夫子妾，天教多结再生缘。累他名士皆求死，引我痴情欲放颠。为告山妻须料理，典衣早蓄买花钱。”“名流争现女郎身，一笑残冬四产春。击壁此时无妒妇，倾城他日尽诗人。只愁隔世红裙小，未免先生白发新。宋玉年来伤积毁，登墙何事苦窥臣”余闻而神王，亦戏调之曰；“夫妻喻友从苏、李，贤者怜才每过情。但学房星兼二体，心期何必待来生”
四五
王濯亭廷取别驾，顾亭太守之弟也，。有{瓶花》一首，云：“一枝浓艳胆瓶中，习习春生几席风。莫怪无根易凋谢，人情只爱眼前红。”余道：此诗与翁承赞《咏僧寺牡丹》相同。其词云：“烂漫香风引贵游，高僧闲步亦迟留。可怜殿角长松色，不得王孙一举头。”均有寄托可喜。别驾又有《文殊台》诗，云：“文殊台上日初曛，翠影岚光看不分。片石尚堪容独坐，坐寒三十六峰云。”《东溪山庄》有句云：“剩有好山供望眼，自来胜事属闲身。”俱可爱也。
四六
法时帆学士造诗龛，题云：“情有不容已，语有不自知。天籁与人籁，感召而成诗。”又曰：“见佛佛在心，说诗诗在口。何如两相忘，不置可与否”余读之，以为深得诗家上乘之旨。旋读其《净业湖待月}云：“缓步出柴门，天光隔桥溺。溪云没酒楼，林露滴茶笼。秋水忽无烟，红蓼一枝动。”又：“抠衣踏藓花，满头压星斗。溪行忽有阻，偃蹇来醉叟。攘臂欲扶持，枕湖一僵柳。”此真天籁也。又，《读稚存诗奉柬》云：“盗贼掠人财，尚且有刑辟。何况为通儒，靦颜攘载籍。两大景常新，四时境屡易。胶柱与刻舟，一生勤无益。”此笑人知人籁而不知天籁者。先生于诗教，功真大矣。《咏荷》云：“出水香自存，临风影弗乱。”可以想其身份。又曰：“野云荒店谁沽酒，疏雨小楼人卖花。”可以想其胸襟。
四七
余与和希斋大司空，全无介绍，而蒙其矜宠特隆。在军中与福敬斋、孙补山两相国，惠瑶圃制府，各有寄怀之作，已刻{仓山集》中。兹又从黄小松司马处，得其《西招春咏》云：“莫讶春来后，寒容转似添。小窗欣日色，大漠渺人烟。风怒沙能语，山危雪弄权。花稀名不识，何处听啼鹃藏中入春，风雪转盛。”《中秋德庆道中》云：“山峻肩舆缓，征人夜未休。久忘家万里，惊见月中秋。去岁姜肱被，今宵王粲楼。喜成充国计，含笑解吴钩。”《春夜》云：“银釭闪闪漏迢迢，风送边声助寂寥。残月印窗天似晓，寒鸡叫月梦偏遥。频年客况当春好，一味乡心易鬓凋。莫以沐猴讥项氏，夜行衣锦笑班超。”三诗，虽吉光片羽，而思超笔健，音节清苍。方知皋、夔、周、召，本是诗人；非真有才者，不能怜才也。《寄随园》诗自注云：“当在弟子之列。”与小松札中，又有“久思立雪”之语。虞仲翔得此知己，真可死而无憾。但未知八十衰年，今生尚能一见否，思之黯然！
四八
余春间返故乡扫墓，洞庭朱涧东成入山见访，不值，题壁云：“五十年前父母官，于今八十享清闲。斯民不放袁公去，留得青天在此间。”“四壁琳琅少女辞，山阴应接颇如之。那堪更读童君画绝笔梅花绝笔诗。童二树素未识面，画梅赠先生，题诗未竟而卒。先生加跋，悬诸壁间。”追余至吴门，于山塘相见，又见赠云：“叨作蒹葭倚，名园纪胜游。笙歌今北海，图画古营丘。健合扶红袖，闲宜伴白鸥。公应是萱草，相对日忘忧。”咏物诗难在不脱不粘，自然奇雅。涧东咏《玉簪花》云：“瑶池昨夜开芳宴，月姊天孙喜相见。醉里遗簪直等闲，香风吹落堕人间。醒来笑向阿母索，起跨青天白羽鹤。移时搜到野人家，乃知狡狯幻作花。烟中便欲搔头去，翠袖纷披宝髻斜。”
四九
湘潭张紫岘，老诗人也，于涧东为前辈，仿其体，题渠所画墨兰云：“公孙大娘舞剑器，颠旭得之为草书。涧东兼二妙，写作幽兰图。纵横岂有形与模，天工人巧相与俱。湘妃愁春隔烟水，古云念雨一十里。《霓裳》玉珉慵斜倚，来降纸窗素瓷里。对之微笑忽通灵，澹无言说天纯青。心苞意萼谢俗墨，九畹辟尽畦与町。我欲置之九嶷峰巅四千丈，不可采兮但遥望。”
五0
咏桃源诗，古来最多，意义俱被说过，作者往往有叠床架屋之病，最难出色。朱涧东来诵黄岱洲其仁《过桃源》一绝云：“桃源盘曲小山河，一洞深深锁薛萝。行过溪桥云密处，但闻花外有渔歌。”淡而有味。《沧浪诗话》所谓作诗不贵用力，而贵有神韵(按：《沧浪诗话》并无此语。)：即此是也。
补遗卷七
一
余九日登紫荫山，见人题句云：“巾子峰前木叶稀，登高望远思依依。天寒海气连云白，风紧城乌作阵飞。红豆裁书难寄远，黄花插帽事多违。年来浪迹东西道，惭愧天涯老布衣。”末题“陈濂”二字。访之，乃余甥婿陈文水孝廉之三弟也。又，《游石门楼》云：“山风吹松云，岩石明齿齿。猿啼两三声，行人尽东视。娟娟山上月，照见山下寺。洞门犹未关，待我游屐至。”他若：“秋声江甸雨，寒色海门烟。”月冷初浮水，星稀欲近人。”皆清绝也。
二
峡江飞来峰寺僧澄波，告何数峰云：“丙寅有闺秀戴蕴玉，偕郎君某诣浔州府署省父，坐飞来亭题诗，诗成泣下。有句云：‘白猿自悟当年事，见说持环返上宫。’人多不解。比至浔州而亡。疑其前身，或猿女耶”
二
二童子放风筝，一童得风，大喜；一童调之曰：“劝君莫讶东风好，吹上还能吹下来。”我深喜之。盖即孟子所谓“赵孟之所贵，赵孟能贱之”之意。
四
余至吴门，四方之士送诗求批者，每逢佳句，必向人称说，非要誉于后进也。掌科许穆堂嫌太丘道广，见赠一律云：“先生天下望，眉宇照人清。老至通姻娅，儿时识姓名。风流苏玉局，书卷郑康成。可惜怜才过，揄扬误后生。”余道：史称庞士元称许人才，往往有过其分。老人竟犯士元之病，行将改之。
五
游南明寺，见归愚先生有对联云：“瓶添涧水盛将月，衲挂松梢惹得云。”未知是成语，或先生所撰耶是夕，风雨暴作，楼柱尽摇。余有句云：“楼摇松树顶，人卧海潮中。”
六
京口尼能诗，王碧云女子赠云：“仙子传来噬古雪》篇，步虚声里绛云仙。遥知静对梅花月，鹤听禅经立晚烟。”
七
直隶迁安县定例，入学八名，而应试者不过六七人。知县胡公作宰，忽有马夫，着红布履来告假。问何事。曰；“明日要赴县考。”胡公大笑，口号以赠云：“红鞋着脚煤磨砚，马粪熏衣笔换鞭。”
八
金贤村太守潢，性倜傥，通音律；有四姬人，俱善歌，常偕至随园度曲吹箫，太守亲为按板：殆古所云风流人豪者耶籍系宛平，临入都时，年逾六十。噬留别》云：“何因执手涕凄然只为分携各暮年。叹我已辞欢喜地，多君还上孝廉船。关山满目新行李，儿女随身旧管弦。此后随园花满日，梦魂还到小仓巅。”
九
程鱼门入翰林后，寄语云：“四十年才为后辈，交游若此古来稀。头衔入手诚清绝，书局羁身未易归。老景真如冬景淡，梅花又共雪花飞。输他居士山窗鹤，镇日从容立钓矶。”呜呼!鱼门家本富商，交结文人，家资荡尽，直至晚年成进士，作部郎，四库馆议叙，才得翰林，分校春闱，可谓有志者事竟成。然而遽卒于秋帆中丞署中，可悲也！
一O
怀宁诸生劳竹如，诗人也。少年丧偶，里中有陈氏女，美亦能诗，遣媒说之。女窥见竹如，欣然愿嫁。两人已目成矣，为里中富人强聘去。女临行，寄劳生云；“闻说乘鸾许上天，几番临镜自疑仙。不知沦谪缘何事，便隔蓬山路几千。”梦见文箫私语时，想花心事要花知。分明匣底双珠在，不忍还君只泪垂。”
一一
余幼时同赴童子试者，有申君南屏发祥，权奇倜傥，有温庭筠之风。代人赴考，致遭斥革；而终成进士，外出为令。见寄云：“随园居士今方朔，游戏人间作岁星。落笔便同天马下，无人不踞灶觚听。略施鸿爪觇为政，妙用诙嘲当说经。笞风鞭鸾三十载，又叨剪拂到颓龄。”寄此诗时，官已报罢，掌教清江。余未及答，而君已卒。
一二
壬子春，与赵伟堂广文游焦山，遇诗僧巨超，茶话良久，采其诗入《诗话》。今春，庆大司马奉旨到江南，勾当公事，渡江之便，拉同游焦山。别后，巨超寄诗云；“曾向金鳌汗漫游，西风久已别荆州。忽陪天使临香界，却怪神仙也白头。海内山川蒙一盼，人间声价重千秋。须知未满山灵愿，不把琴尊作小留。”
一三
山阴胡稚威天游旷代奇才，丙辰同举鸿博，终身纡郁而亡。余初抄其骈体文三十篇，为杨蓉裳篡取去。乃于别处搜得{烈女李三行》一篇，初嫌太长，难入《诗话》；然一序一诗，俱古妙，不忍听其炀没，今刻续集，不妨载之。其序曰：“女李三者，河南鹿邑县人。父某业田，尝以隐事与邑大豪相恨疾。豪阴谋杀之：使客阳与亲，召之酒而药以饮，遂发病。心知豪所为，将死，女从母泣于前。某蚧齿切叱，曰：‘何泣若非我子也！且吾为人杀，幸有儿，俟壮或行能复仇。若渺孑茕稚，无望也，恨终不吐矣！’女时年十余，闻父言，昼夕愤伤，时时蓄报豪志。更数岁，益长，日誓鬼神，往祝某墓，愿魂魄相助，挟利刃，候道上，期乘便刺豪。豪出入乘马，从僮奴彪彪然，势不得逞。去，丐人为词，屡诉有司、大吏咸遍，列于官者三年矣，一人无肯白其事者。女甚恨，曰：‘此曹虽官人，实盗隶耳！徒知探金钱，取醉饱；何能为直冤痛者乎’遂辞其母，当奔往京师。鹿邑到京师二千里，女孤弱无相携挈，暮托逆旅，主人或怪其独来，疑有他，固不内：往往伏草间。既至，将击登闻鼓自讼，数为吏所阑。以陈于刑部、都察院，交格之，一如有司、大吏在河南者。久之，会有新任令于鹿邑者，颇强直任事。女闻，乃走还。令方升车出，遮前大呼，且涕且陈，伍伯篓驱不能动。令以某死久岁月，且无验，意其未信。更诘将死时语，及奔京师状，乃受牒，缚鞫客与豪，皆自穷服。令已论正豪罪，未即决，豪死牢户中。豪家滋憎女甚，谤为尝受污。有邑公子独心知女贤，请聘之。其母与长老媒媪皆劝之行，矢不许。及母卒殓埋，悉召宗族、亲戚、里邻，告之曰：‘吾痛父见害，楚毒几十年，幸得雪仇。而名为人垢，忍不早就死者，伤无兄弟终奉老母。今吾事大已，其将有所自明。’室而掩之，遂自绞也。于是豪子暮拍之笑，视其面，倜犹生然。将举刀断之，有血激诸口，类喷怒者。豪子骇仆不能动，左右亟扶负归，亦竟得疾以死。女死康熙中，至今且五十载。岁戊午，予居长安，始闻。感当世无能文章扬洗昭暴之，使家说户唱，相与勉劝。乃撰述其事，歌而系之，曰：‘大海何漫漫，千年不能移。太山自言高，精卫衔石飞。朝见精卫飞，暮见精卫飞：吐血填作岖，一旦成路蹊。岂惟成路蹊，崔嵬复崔嵬。女面洁如玉，女身濯如脂。十四颇有余，十五、十六时。婀娜环春风，明月初徘徊。门中姊与姑，邻舍杂姥婺。人笑女无声，人欢女长啼。昔昔重昔昔，破痛不得治。有似食大鲠，祸喉连胁脐。阿母唤不应，步出中间闺。女身亦非狂，女心亦非痴。向母问阿爷：“阿爷谁所尸昨者门前望，裂眼宁忍窥爷仇意妍妍，走马东西街。我无白扬刃，断作双虹霓。磨我削葵刀，三寸久在怀。一心愿与仇，血肉相齑蘅。”仇人何陆梁，挟队健如辈。前者为饥狼，后者为怒豺。小雀抵黄鹞，徒恐哺作糜。大声呼县官，县官正聋蚩。宛转太守府，再三中丞司。堂皇信威严，隶卒森柴崖。官知坐中间，一一梗与泥。何由腐地骨，鬼笑回牙款孤小不识事，闻人说京师；京师多贵官，列坐省舆台。头上铁柱冠，獬腐当胸栖。獬腐角岳岳，多望能矜哀。局我头上发，缝我当射衣。手中何所将血帛班斓丝。帛上何所书繁霜惨漾埋。细躯诚艰难，要当自防支。女弱母所怜，请母毋攀持。今便辞母去，出门去如遗。是月仲冬节，杀气争骄排。层冰塞黄河，急霰穿矛锥。大风簸天翻，行人色成灰。夜黑不见掌，深林抱枯枝。三更叫轲鹅，四更嗥狐狸；五更道上行，踯躅增羸饥。举头望长安，盘盘凤凰陴。下着十二门，通洞纵横开。持我帛上书，鬻我囊中桂，跪伏御史府，廷尉三重墀。尚书更峨峨，峨峨唱驺归；头上铁柱冠，獬腐当胸栖。獬腐即无角，岂与群羊齐李女倚柱啸，白日凋精辉。结怨弥中宵，中宵盛辛悲。有地何博博，有天何垂垂；高城不为崩，高陵不为飑。为遣明府来，明府来何迟!长跪向明府，泪落江东驰：“女今千里还，女忧终身罹，女诚不敢绐，愿官无见疑。父冤信沉沉，沉沉痛无期。一日但能尔，井底生朝曦。死父地下笑，生仇市中到。顾此弱贱躯，甘从釜羹炊。”语终难成声，声如系庖糜。明府大嗟叹，嗟叹仍嘘唏。翻翻洞庭波，洞庭非渊洄；崭崭邛峡坂，九折无险峨。我今为汝尸，汝去行得知。爷仇得妍妍，举家忽惊摧。势似宿疹发，骤剧无由医。同时恶少年，驱至如连鸡。银铛押领头，毕命填牢陛。有马空马鞍，永别街西馗。叩头谢明府，搦骨难相贻。昔为羝乳儿，今为箭还鞭。遥遥望我里，我屋荒蔽莱。寡母倚门唏，唏于杞梁妻。女去母啖柏，啖柏今成饴。虽则今成饴，母悲转难裁。女颜昔如玉，女发何祁祁，女口含朱丹，女手垂春荑。哭泣亲尘沙，面目余瘢劓；宛宛闺中存，黧瘠疑病罴。姑姊看女来，簪笄不及施；邻姥看女来，左右相呼携。各各自流涕，一尺纷涟湎。邻姥少别去，媒媪从容来，三请得见女，殷勤致言辞；“公子县南居，端正无匹侪。金银列两箱，纤纨不胜披。身当作官人，华荣灼房帏。颇欲得贤女，贤女胜姜姬。”回面答媒媪：“身实寒且微。无弟无长兄，老母心偎依。所愿事力作，涩指缝裙鞋。安得随他人，乖违母恩慈”母年风中灯，女命霜中葵。须臾母大病，死父相寻追。棺椁安当中，起坟遂成堆。一一营事托，姑姊可前来。为我唤长老，长老升堂阶；为我召乡邻，乡邻麋如围。十岁随爷娘，幼小惟痴孩。十五衔沉冤，灌鼻承醇醯。二十行报仇，报仇苦且危。三年走大梁，赵北燕南陲。女行本无伴，女止亦有规。皎皎月光明，不堕浊水湄。斑斑锦翼儿，耿死安能翳自此旋入房，重阖双双扉。朱绳八九尺，挂向梁间颓。鲜鲜桂华树，华好叶何奇：葳蕤扬芳馨，生在空山隈。烈火烧昆冈，三日夜未衰。大石屋言言，小石当连辈。萧芝泣蕙草，万族合一煤。烧出白玉姿。皎雪光皑皑。玉以为女坟，将桂坟上栽。夜有大星辰，其光何离离；错落桂树间，千年照容徽。”
一四
句曲女史，孔静亭退庵太仆之幼女，王孔翔公子之室也。敷腴窈窕，有大家风。辛亥春，随其姑潘夫人来园看花，家人交口誉之。性尤爱静，工诗。记其《寄外》云：“一别看看数月期，孤灯独坐泪如丝。多情最是天边月，两地离愁总得知。”欲写相思寄锦笺，徘徊无语倚窗前。劝君莫失芙蓉约，辜负香衾独自眠。”皆性灵独出。今年六月，忽咏《残荷》云：“丰姿昨夜尚堪夸，开落无端恨转加。早识今番摧太急，不如前日不开花。”孔翔讶为不祥。七月间，竟以产难亡。古人所云诗谶，其信然耶孔翔哭以诗云；“怕见秋尘点镜台，深闺依旧绮窗开。有时忘却人长往，疑是归宁尚未回。”
一五
婺源施兰皋，少有清才，惜弱冠即弃儒就贾；然性颇爱诗，因王孔翔秀才以诗来见。记其《新凉》云，“才听梧桐一叶声，潇潇秋气满江城。罗衣着体初惊薄，羽扇摇时便觉轻。绕榻清风侵簟冷，当阶皓月照窗明。诗吟长夜谁为伴啾唧寒蛩四壁鸣。”《冬夜晚步》句云；“柳疏宜月上，水浅觉桥高。”又，《秋怀》云；“高梧带雨绿侵窗。”七字亦佳。
一六
蒋于野受业师邵晴岩晓，题《美人春睡图》云：“几分春色上花枝，云鬓慵梳睡起迟。鹦鹉帘前空学语，梦中情事自家知。”闺情诗，古人最多，易于重复，余爱其结句七字蕴藉，得古人所未有。又，《楼中》佳句云：“但得读书原是福，也能藏酒不为贫。”亦妙。
一七
甲寅花朝前一日，余赴友人三游天台之约，买棹渡江，在舟中接到福敬斋、孙补山两公相，和希斋大司空，惠瑶圃中丞见怀诗札，情文双至。窃念四贵人中，惟孙公同乡，惠公曾通芳讯，若福、和二公，则云泥迥隔矣，而何以略分怜才，一至于此。因将来札、来诗潢治一册，题曰《四贤合璧》，以为光耀。装成后，又接贝勒瑶华主人寄怀二律，俱为读《小仓山房诗集》，爱而矜宠之也。因枚有答和之作，故将原唱俱载入《全集》中。兹但录奇丽川中丞题册后云：“飞骑急于风，诗筒逐驿筒。遥从三藏外，传入万花中。落笔成仙句，开函见上公。从知诸大将，同日忆山翁。”阿雨窗转运题云；“白发随园老，诗名鲍、谢如。寸心千古事，万里四函书。文采层霄上，交亲旧雨余。虹装归棹稳，珍重此瑶玛。”太湖司马德卧云福题云：“天下龙门启，抠衣入恐迟。上公争仰镜，万里各裁诗。翰墨连环重，声名绝域知。即看留合璧，文采盛于斯。”
—八
近日满洲风雅，远胜汉人，虽司军旅，无不能诗。福建将军魁叙斋伦，以指画墨菊，题云：“淡中滋味意偏长，每爱秋英引巨觞。兴到指头涂抹际，墨香还道是花香。”
一九
扬州张椿龄先生，字镜庄，立堂孝廉之父也。噬咏桐》云：“春去花始开，秋来叶早落。何日作瑶琴，自诉妾命薄”此二十字，觉咏桐者古未有也。
二O
上海女士朱文毓于归王氏，《抚孤甥》云：“母死谁怜汝相携更痛心。呱呱啼不止，犹是姊声音。”此即元遗山“阿姨怀袖阿娘香”之意。吴兰雪《到家祝母寿》云：“母曰儿归好，连朝鹊噪频。还将生日酒，醉汝到家人。”周琬《到家见母》云：“要见慈亲急步行，隔墙先已识儿声。升堂姊妹一齐问：几日扁舟出石城”吴夫人《调兰雪》云：“满身蝴蝶粉，知是看花回。”四诗，皆天籁也。
二一
江右多宗山谷，而扬州转运曾宾谷先生独喜唐音，素未识面，蒙以诗就正。《晓行》云：“白云渤在地，远望一川水。行入水云中，霏霏收不起。”《秋夜宿万寿寺》云：“幡动微风来，虚堂一钟悄。阶前瘦蛟影，斜月在松杪。”《长生殿》云：“夕殿萤飞星汉流，芙蓉香冷鸳鸯愁。娇姿侍夜玉阶立，月下相看泪痕湿。世缘安得如牛、女，万古今宵会河渚。生生世世比肩人，牛、女在天闻此语。可怜私语人不知，临邛道士为传之。”结句尤蕴藉。
二二
谢蕴山观察公子学墉，年才十二，《送灶》云；“忽闻爆竹乱书声，香黍盛盘酒正盈。莫向玉皇言善恶，劝君多食胶牙饧。”
二三
《荀子》云：“善为《易》者不占，善为诗者不说。”唐贤相杨绾能诗，终身不以示人，即此意也。杭州太守李晓园先生，政声卓越，而于文翰之事，谦让不遑。偶见方藕堂明府处对联，瘦挺可爱，而不署姓名。其友姚秋槎诵其{咏裙带鱼》云：“潇湘六幅已成尘，尺练谁教弃水滨试较瘦肥量带孔，蛟宫应有细腰人。”
二四
李沧云给谏檠，与余为三十年前之交。今年信来，叙旧论诗，情文双至。见赠七古一章，已采入《同人集》矣。兹录其《晓发信阳》云；“朝暾隐隐逗晴霞，秋色微茫路正赊。渡口马如凫浴起，入山人共鸟行斜。疗饥但欲新尝面，子野前辈喜食面，故及之。解渴何须浪削瓜最喜邮程纤翳净，风光佳处便停车。”《岳阳楼》云：“高楼峭起枕寒流，俯瞰长天万顷秋。云气远连山影动，浪花时蹴日光浮。毫芒不辨千峰树，芥末难分一叶舟。领取晴和景正好，重阳风雨再勾留。”
二五
木元虚赋海后，咏海诗佳者甚少。近日奇丽川中丞云；“一片鱼龙气，茫茫汇万川。谁能量尺寸天独与周旋。包括如斯耳，虚空本自然。举头人共见，何必问张骞”杭州转运阿雨窗林保云：“绝顶凌沧海，双眸万里驰。两潮分昼夜，一气混华夷。脚底虹梁直，樽前雨势奇。恬波通贡道，巨舰集风旗。”二公各有两首，而余以为孟浩然、杜少陵咏洞庭，俱只一首，故割爱而删之。
二六
余过嘉兴，邢鲁堂药太守遗诗笺一束。读之，知其学杜最深。《灌花》云；“残月睡鸦起，鸣蛩犹聒耳。披衣到栏前，幽花向人喜。经旬雨未沛，土脉干无似。呼童转辘轳，取此清冷水。绕根微微灌，侵表徐及里。急遽少成功，俟沃方容止。浇花使花知，培植非尽美。譬如饮酒人，中自具微理。初饮渐醺然，不使伤性始。鲸吸与牛饮，岂是天全子”《临川道中》云：“十里平堤野色攒，柳条残露尚团团。忽看白鸟双飞起，知有渔舟下浅滩。”《醴泉客次》云：“短后衣衫剑佩横，三千里外锦官城。多情今夜关山月，才照征人第一程。”《登庾楼》云；“岩疆曾饮当年马，绣壤闲耕此日牛。”
二七
山阴邵寿民葆祺；即苏州太守厚庵先生之孙也。厚庵名大业，与余同官。而寿民从未谋面，年才二十四，已举孝廉，读余《诗话》，见寄云；“奇才不料人还在，妙论都如我欲言。赖有奚囊收拾尽；世间多少未招魂!”
二八
松江女史庄焘，廖织云之戚也。《季春归家》云：“孤帆乍卸夕阳西，青粉墙边柳线低。正是内街新雨过，郁金裙上浣春泥。”《咏牡丹》云；“几番厄雨殿春开，艳影招摇洛浦回。昨夜月明人静候，舞风疑有佩声来。”
二九
文以情生，未有无情而有文者。韵因诗押，未有无诗而先有韵者。余雅不喜人以一题排挨上下平作三十首，敷衍凑拍，满纸浮词，古名家断无此种。至于上用“秋”字，下用“花”字，如秋月秋云、桃花桂花之类，连绵数十首，是作类书《群芳谱》，非咏诗也。
三O
  </div>
  <div class="pagination">
   <a href="随园诗话_page35.html">
    上一页
   </a>
   <span>
    ...
   </span>
   <a href="随园诗话_page31.html">
    31
   </a>
   <a href="随园诗话_page32.html">
    32
   </a>
   <a href="随园诗话_page33.html">
    33
   </a>
   <a href="随园诗话_page34.html">
    34
   </a>
   <a href="随园诗话_page35.html">
    35
   </a>
   <span class="current-page">
    36
   </span>
   <a href="随园诗话_page37.html">
    37
   </a>
   <a href="随园诗话_page38.html">
    38
   </a>
   <a href="随园诗话_page39.html">
    39
   </a>
   <a href="随园诗话_page40.html">
    40
   </a>
   <a href="随园诗话_page41.html">
    41
   </a>
   <a href="随园诗话_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
