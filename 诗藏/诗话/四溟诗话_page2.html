<!DOCTYPE html>
<html>
<head>
    <meta charset="UTF-8">
    <title>四溟诗话 - 第 2 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四溟诗话 - 第 2 页/共 5 页</h1>
    <div class="content">　　宋人谓作诗贵先立意。李白斗酒百篇，岂先立许多意思而後措词哉？盖意随笔生，不假布置。
　　唐人或漫然成诗，自有含蓄托讽。此为辞前意，读者谓之有激而作，殊非作者意也。
　　左舜齐曰：“一句一意，意绝而气贯。”此绝句之法。一句一意，不工亦下也；两句一意，工亦上也。以工为主，勿以句论。赵韩所选唐人绝句，後两句皆一意。舜齐之说，本於杨仲弘。
　　唐人诗法六格，宋人广为十三，曰：“一字血脉，二字贯串，三字栋梁，数字连序，中断，钩锁连环，顺流直下，单抛，双抛，内剥，外剥，前散，後散，谓之层龙绝艺。”作者泥此，何以成一代诗豪邪？
　　“毋逝我梁，毋发我笱。我躬不阅，遑恤我後。”“要要草虫，阜螽。未见君子，忧心忡忡。”此二诗《风》《雅》重出，後人藉为口实而蹈袭也。
　　韦孟《讽谏》诗，乃四言长篇之祖，忠鲠有馀，温厚不足。太白《雪谗》诗百忧章，去韦孟远矣。崔道融《述唐事实》六十九篇，志於高古而力不逮。
　　四言古诗，当法《三百篇》，不可作秦汉以下之语。颜延年《宴曲水》诗曰：“航琛越水，辇赆逾嶂。”《郊祀歌》曰：“月御案节，星驱扶轮。”譬如清庙鼓瑟，筝以和之，审音者自不乱其听也。
　　班姬托扇以写怨，应托雁以言怀，皆非徒作。沈约《咏月》曰：“方晖竟户入，圆影隙中来。”刻意形容，殊无远韵。
　　堆垛古人，谓之“点鬼簿”。太白长篇用之，白不为病，盖本於屈原。
　　史诗勿轻作。或己事相触，或时政相关，或独出断案。若胡曾百篇一律，但抚景感慨而已。《平城》诗曰：“当时已有吹毛剑，何事无人杀奉春。”《望夫石》诗曰：“古来节妇皆消朽，独尔不为泉下尘。”惟此二绝得体。
　　长篇之法，如波涛初作，一层紧於一层。拙句不失大体，巧句最害正气。
　　张说《送萧都督》曰：“孤城抱大江，节使往朝宗。果是台中旧，依然水土逢。京华逢此日，疲老疯如冬。窃羡能言鸟，衔恩向九重。”此律诗用古韵也。李贺《咏马》曰：“白铁挫青禾，パ闻落细莎。世人怜小颈，金埒爱长牙。”此绝亦用古韵也。二诗不可为法。
　　徐《室思》曰：“浮云何洋洋，愿因通我辞。一逝不可归，啸歌久踟蹰。人离皆复会，我独无返期。自君之出矣，明镜ウ不治。思君如流水，何有穷已时？”宋孝武帝拨之曰：“自君之出矣，金翠暗无精。思君如日月，回环昼夜生。”暨诸贤拨之，遂以“自君之出矣”为题。杨仲弘谓五言绝句，乃古诗末四句，所以意味悠长，盖本於此。
　　吴筠曰：“才胜商山四，文高竹林七。”骆宾王曰：“冰泮有衔芦。”卢照邻曰：“幽谷有绵蛮。”陈子昂曰：“衔杯且对刘。”高适曰：“归来洛阳无负郭。”李颀曰：“由来轻七尺。”唐彦谦曰：“耳闻明主提三尺，眼见愚民盗一А。”此皆歇後，何郑五之多邪？
　　曹子建《白马篇》曰：“白马饰金羁，连翩西北驰。借问论证家子，幽并游侠儿。”此类盛唐绝句。
　　魏文帝曰：“梧桐攀凤翼，云寸散洪池。”曹子建曰：“游鱼潜绿水，翔鸟薄天飞。”阮籍曰：“存亡从变化，日月有浮沉。”张华曰：“洪钧陶万类，大块禀群生。”左思曰：“皓天舒白日，灵景耀神州。”张协曰：“金风扇素节，丹露启阴期。”潘岳曰：“南陆迎修景，朱明送末垂。”陆机曰：“逝矣经天日，悲哉带地川。”以上虽为律句，全篇高古。及灵运古律相半，至谢全为律矣。
　　枚乘始作《七发》，後有傅毅《七激》、张衡《七辩》、崔る《七依》、马融《七广》、刘向《七略》、刘梁《七举》、崔琦七《七蠲》、桓麟《七说》、李尤《七款》、刘广世《七兴》、曹子建《七启》、徐《七喻》、王粲《七释》、刘邵《七华》、陆机《七徵》、孔伟《七引》、湛方生《七欢》、张协《七命》、颜延之《七绎》、竟陵王《七要》、萧子范《七诱》。诸公驰骋文词，而欲齐驱枚乘，大抵机括相同，而优劣判矣。赵王枕易曰：“《七发》来自《鬼谷子七箝》之篇。”
　　《文式》曰：“词温而正谓之德。谢灵运‘南州实炎德，桂树陵寒山’是也。”然出於屈子“嘉南州之炎德兮，丽桂树之冬荣”。
　　蔡琰曰：“薄志节兮念死难。”魏武帝曰：“周公吐哺，天下归心。”既以周公自任，又曰：“天命在吾，吾为周文王矣。”老瞒如此欺人。诗贵乎真，文姬得之。
　　诗有不立意造句，以兴为主，漫然成篇，此诗之入化也。
　　陆厥《孺子妾歌》曰：“安陵泣前鱼。”刘长卿《湘妃庙》曰：“未作湘南雨，知为何处云。”卢仝《赠马异》曰：“神农画八卦。”杨敬之《客思》曰：“细腰沉赵女。”唐彦谦《新丰》曰：“半夜素灵先哭楚。”此皆用事之谬。
　　江淹有《古篱别》，梁简文刘孝威皆有《蜀道难》，及太白作《古篱别蜀道难》，乃讽时事，虽用古题，体格变化，若疾雷破山，颠风簸海，非神於诗者不能道也。
　　陆畅作《蜀道易》，以谀韦皋，翻案太白，辞义粗浅。
　　杜牧之《清明》诗曰：“借问酒家何处有，牧童遥指杏花村。”此作宛然入画，但气格不高。或易之曰：“酒家何处是，江上杏花村。”此有盛唐调，予拨之曰：“日斜人策马，酒肆杏花西。”不用问答，情景自见。
　　刘禹锡《怀古》诗曰：“旧时王谢堂前燕，飞入寻常百姓家。  ”或易之曰：“王谢堂前燕，今飞百姓家。”此作不伤气格。予拟之曰：“王谢豪华春草里，堂前燕子落谁家？”此非奇语，只是讲得不细。
　　陈无已《寄外舅郭大夫》诗曰：“巴蜀通归使，妻孥且定居。深知报消息，不敢问何如。身健何妨远，情深未肯疏。功名欺老病，泪尽数行书。”赵章泉谓此作绝似子美。然两联为韵所牵，虚字太多而无馀味。若此前後为绝句，气骨不减盛唐。
　　僧处默《胜果寺》诗：“到江吴地尽，隔岸越山多。”陈後山链成一句：“吴越到江分。”或谓简妙胜默作。此“到”字未稳，若更为“吴越一江分”，天然之句也。
　　叶平岩《暮春即事》一首：“双双瓦雀行书案，点点杨花入砚池。闲坐小窗读《周易》，不知春去几多时？”俱削上二字，仍是宋人绝句。
　　《诗人玉屑》：“偷语谓之钝贼，傅长虞‘日月光太清’，陈后主‘日月光天德’是也。”然“太清”不宜用“光”字，陈句浑厚有气，此述者优於作者。
　　耿《赠田家翁》诗：“蚕屋朝寒闭，田家昼雨间。”此写出村居景象。但上句语拙，“朝”、“昼”二字合掌。若作“田家闲昼雨，蚕屋闭春寒”，亦是王孟手段。
　　凡起句当如爆竹，骤响易彻；结句当如撞钟，清音有馀。郑谷《淮上别友》诗：“君向潇湘我向秦。”此结如爆竹而无馀音。予易为起句，足成一首，曰：“君向潇湘我向秦，杨花愁杀渡江人。数声长笛离亭外，落日空江不见春。”
　　江总“平海若无流”，马周“潮平似不流”，杜甫“江平若不流”，三公造语相类，马句稳而佳。
　　陈思王《美人篇》云：“珊瑚间木难。”“求贤良独难。”此篇两用“难”字为韵。谢康乐《述祖德》诗云：“展季救鲁人。”“励志故绝人。”此亦两用“人”字为韵。魏晋古意犹存，而不泥声韵。沈侯《白马篇》云：“停镳过上兰。”“轻举出楼兰。”《缓声歌》云：“瑶信陵空。”“羽辔已腾空。”此二篇亦两用“兰”字、“空”字为韵。夫隐侯始定声韵，为诗家楷式，何乃自重其韵，使人藉为口实？所谓“萧何造律，而自犯之”也。
　　杜少陵“避人焚谏草”之句，善用羊祜事，此即晏子“谏乎君不华乎外”之意。
　　子美“星垂平野阔，月涌大江流”，句法森严，“涌”字尤奇。可严则严，不可严则放过些子。若“鸿雁几时到，江湖秋水多”，意在一贯，又觉闲雅不凡矣。
　　白乐天《昭君》诗曰：“汉使却回凭寄语，黄金何日赎蛾眉？君王若问妾颜色，莫道不如宫里时。”此虽不忘君，而辞意两拙。予因之效颦曰：“使者南归重妾思，黄金何日赎蛾眉？汉家天子如相问，莫道容光异旧时。”
　　《离骚》语虽重复，高古浑然，汉人因之，便觉费力。
　　梁元帝《春日》诗，用二十三“春”字，鲍泉奉和，亦用二十九“新”字，不及渊明《止酒》诗，用二十“止”字，略无虚设，字字有味。
　　予初赋《侠客行》曰：“笑上胡姬卖酒楼，赌场赢得锦貂裘。酒酣更欲呼鹰去，掷下黄金不掉头。”此结亦如爆竹而无馀音。遂更之曰：“天寒饮罢酒家楼，掷下黄金不掉头。走马西山射猛虎，晚来风雪满貂裘。”子美《少年行》，结句与前首相类，因拟之曰：“独过酒肆据胡床，指点银瓶索酒尝。连盏鲸吞不辞醉，直驱白马赴长杨。”



　　●卷二
　　诗有简而妙者，若刘桢“仰视白日光，皎皎高且悬”，不如傅玄“日月光太清”。阮籍“一身不自保，何况恋妻子”，不如裴说“避乱一身多”。戴叔伦“还作江南会，翻疑梦里逢”，不如司空曙“乍见翻疑梦”。沈约“及尔同衰暮，非复别离时”，不如崔涂“老别故交难”。卫万“不卷珠帘见江水”，不如子美“江色映疏帘”。刘猛“可耻垂拱时，老作在家女”，不如浩然“端居耻圣明”。徐凝“千古还同白练飞，一条界破青山色”，不如刘友贤“飞泉界石门”。张九龄“谬忝为邦寄，多惭理人术”，不如韦应物“邑有流亡愧俸钱”。张良器“龙门如可涉，忠信是舟梁”，不如高适“忠信涉波涛”。崔涂“渐与骨肉远，转於僮仆亲”，不如王维“久客亲僮仆”。李适“轻帆截浦拂荷来”，不如浩然“扬帆截海行”。亦有简而弗佳者，若鲍泉“夕鸟飞向月”，不如曹孟德“月明星稀，乌鹊南飞”。苏“双珠代月移”，不如宋之问“不愁明月尽，自有夜珠来”。刘禹锡“欲问江深浅，应如远别情”，不如太白“请君试问东流水，别意与之谁短长”。陆机“三荆欢同株”，不如许浑“荆树有花兄弟乐”。王初“河梁返照上征衣”，不如子美“翳翳桑榆日，照我征衣裳”。武元衡“梦逐春风到洛城”，不如顾况：“归梦不知湖水阔，夜来还到洛阳城”。陈季“数曲暮山青”，不如钱起“曲终人不见，江上数峰青”。李义山“江上晴云杂雨云”，不如刘梦得“东连日出西边雨，道是无情还有情”。王融“洒泪与行波”，不如子美“故凭锦水将双泪，好过瞿塘滟堆”。李洞“药杵声中捣残梦”，不如柳子厚“日午睡觉无馀声，山童隔竹敲茶臼”。
　　诗中泪字若“沾衣”、“沾裳”，通用不为剽窃。多有出奇者，潘岳曰：“涕泪应情陨。”子美曰：“近泪无乾土。”太白曰：“泪尽日南珠。”刘禹锡曰：“巴人泪应猿声落。”贾岛曰：“泪落故山远。”孟云卿曰：“至哀反无泪。”何仲默曰：“笛里三年泪。”李献吉曰：“万古关山泪。”卢仝曰：“黄金矿里铸出相思泪。”此太涉险怪矣。
　　予客京师，游翠岩七真洞，读壁上诗曰：“纷披容与纵笙歌，蕙转光风艳绮罗。露湿桃花春不管，月明芳草夜如何？珠浩荡随兰棹，云旆低回射玉珂。深入醉乡休秉烛，尽情挥取鲁阳戈。”耶律丞相门客赵衍所作，清丽有味，颇类唐调。惜乎《大元风雅》不载，故表而出之。
　　大篇决流，短章敛芒，李杜得之。大篇约为短章，涵蓄有味；短章化为大篇，敷演露骨。
　　《扪虱新话》曰：“诗有格有韵。渊明‘悠然见南山’之句，格高也；康乐‘池塘生春草’之句，韵胜也。”格高似梅花，韵胜似海棠。欲韵胜者易，欲格高者难。兼此二者，惟李杜得之矣。
　　许彦周曰：“作诗浅易鄙陋之气不除，熟读李义山黄鲁直之诗，则去之。”譬诸医家用药，稍不精洁，疾复存焉，彦周之谓也。
　　陈後山曰：“学者不由黄韩而为老杜，则失之浅易。”此与彦周同病。
　　陆士衡《日出东南隅》，谢灵运《还旧园》，沈休文《拜陵庙》，皆不过二十韵。洛阳王伟用五十韵献湘东王，迨子美《夔府》，乃有百韵。
　　诗以一句为主，落於某韵，意随字生，岂必先立意哉？杨仲弘所谓“得句意在其中”是也。
　　《三国典略》曰：“邢邵谓魏收之文剽窃任，魏收谓邢邵之赋剽窃沈约。”盖六朝气习如此近有剽窃何李者，其二子之类欤？
　　《类文见》曰：“梁武帝同王筠和太子《忏悔》诗，始为押韵。”晚唐多效之，迨宋人尤甚。本朝刘廷萱《咏梅花》自押真韵百篇，何其多也！
　　许敬宗拟江令《九日》三首，皆次韵，初唐殆不多见。
　　罗隐曰：“世祖升遐夫子死，原陵不及钓台高。”范仲淹曰：“世祖功臣三十六，云台争似钓台高。”储嗣宗曰：“春风莫逐桃花去，恐引渔人入洞来。”谢枋得曰：“花飞莫遣随流水，怕有渔郎来问津。”袁郊曰：“后羿遍寻无觅处，不知天上却容奸。”瞿宗吉曰：“后羿空能残九日，不知月里却容私。”范谢瞿皆出祖袭，瞿得点化之妙。
　　韩退之称贾岛“鸟宿池边树，僧敲月下门”为佳句，未若“秋风吹渭水，落叶满长安”气象雄浑，大类盛唐。
　　长篇古风最忌铺叙，意不可尽，力不可竭，贵有变化之妙。
　　淮南王曰：“王孙游兮不归，春草生兮萋萋。”陆机曰：“芳草久已茂，佳人竟不归。”谢曰：“春草秋更绿，公子未西归。”王维曰：“春草年年绿，王孙归不归。”诗人往往沿袭淮南之语，而无新意。孟迟曰：“蘼芜亦是王孙草，莫送春香入客衣。”此作点化而有馀味。
　　陈后主曰：“日月光天德，山河壮帝居。”气象宏阔，辞语精确，为子美五言句法之祖。
　　律诗虽宜颜色，两联贵乎一浓一淡。若两联浓，前後四句淡，则可；若前後四句浓，中间两联淡，则不可。亦有八句皆浓者，唐四杰有之；八句皆淡者，孟浩然韦应物有之。非笔力纯粹，必有偏枯之病。
　　《瞿仙诗谱》以太白“长安一片月”为张季鹰之作，不知何据？然清响殊非晋人气格。
　　徐陵《杂曲》曰：“张星旧在天河上，从来张姓本连天。”盖指张丽华而言。是时陈后主最宠丽华，此奉谀之辞尔。
　　李空同评孟浩然《送朱二诗》曰：“不是长篇手段。”浩然五言古诗近体，清新高妙，不下李杜。但七言长篇，语平气缓，若曲涧流泉而无风卷江河之势，空同之评是矣。
　　李拯《读史》曰：“佳人自折一枝红，把唱新词曲未终。惟向眼前怜易落，不如抛掷任东风。”谢叠山谓寓梁武事，未详。咏史宜明白断案，章碣曰：“坑灰未冷山东乱，刘项元来不读书。”此孰不知邪？
　　太白曰：“苍梧山崩湘水竭。”张籍曰：“菖蒲花开月长满。”李贺曰：“七星贯断嫦娥死。”此同一机轴，贺句更奇。
　　宋玉《大言赋》曰：“并吞四夷，饮枯河海，越九州，无所容止。”《小言赋》曰：“无内之中，微物生焉。比之无象，言之无名。视之则渺渺，望之则冥冥。离娄为之叹闷，神明不能察其情。”二赋出於《列子》，皆有托寓。梁昭明太子《大言》诗曰：“观鲲其若辙鲋，视沧海之如滥觞。经二仪而，跨六合以翱翔。”《细言诗》曰：“坐卧邻空尘，凭附螟翼。越咫尺而三秋，度毫而九息。”此祖宋玉而无谓，盖以文为戏尔。
　　《乐书》：“伏羲造琴瑟以律吕，乐曰《立基》，神农乐曰《下谋》，黄帝乐曰《咸池》。”盖乐始於伏羲，而成於黄帝，是以清和上升，风俗不变，未有诗也。李西涯谓诗为乐始，误矣。何妥曰：“伏羲减瑟，文王足琴。”抑先伏羲有瑟邪？
　　《庄子》曰：“鱼出游从容。”是鱼乐也。白居易曰：“獭捕鱼来鱼跃出，此非鱼乐是鱼惊。”翻案《庄子》而无趣。《家语》曰：“水至清则无鱼。”杜子美曰：“水清反多鱼。”翻案《家语》而有味。
　　或曰：“诗，适情之具。染翰成章，自然高妙，何必苦思以凿其真？”予曰：“‘新诗改罢自长吟’，此少陵苦思处。使不深入溟渤，焉得骊颔之珠哉？”
　　诗不厌改，贵乎精也。唐人改之，自是唐语，宋人改之，自是宋语，格词不同故尔。省悟可以超脱，岂徒断削而已！
　　作诗勿自满。若识者底诃，则易之。虽盛唐名家，亦有罅隙可议，所谓瑜不掩瑕是也。已成家数，有疵易露；家数未成，有疵难评。
　　古人之作，必正定而後出。若丁敬礼之服曹子建，袁宏之服王洵，王洵之服王诞，张融之服徐觊之，薛道衡之服高构，隋文帝之服庾自直，古人服善类如此。
　　诗有天机，待时而发，触物而成，虽幽寻苦索，不易得也。如戴石屏“春水渡傍渡，夕阳山外山”，属对精确，工非一朝，所谓“尽日觅不得，有时还自来”。
　　诗以两联为主，起结辅之，浑然一气。或以起句为主，此顺流之势，兴在一时。
　　皇甫曰：“陶诗切以事情，但不文尔。”非知渊明者。渊明最有性情，使加藻饰，无异鲍谢，何以发真趣於偶尔，寄至味於澹然？陈後山亦有是评，盖本於。
　　赵章泉韩涧泉所选唐人绝句，惟取中正温厚，间雅平易。若夫雄浑悲壮，奇特沉郁，皆不之取。惜哉！洪容斋所选唐人绝句，不择美恶，但备数尔。间多仙鬼之作，出於偏稗小说，尤不可取。
　　卢弼和《边庭四时怨》，颇似太白绝句。
　　李太白曰：“襟前林壑敛暝色，袖上烟霞收夕霏。”此用谢康乐之句，但加四字。王摩诘曰：“漠漠水田飞白鹭，阴阴夏林啭黄鹂。”虽用李嘉之联，加此四字，爽健自别。
　　意巧则浅，若刘禹锡“遥望洞庭湖水面，白银盘里一青螺”是也。句巧则卑，若许用晦“鱼下碧潭当镜跃，鸟还青嶂拂屏飞”是也。
　　陈琳曰：“聘哉日月远，年命将西倾。”陆机曰：“容华夙夜零，体泽坐自捐。兹物苟难停，吾寿安得延。”谢灵运曰：“夕虑晓月流，朝忌曛日驰。”李长吉曰：“天东有若木，下置衔烛龙。吾将斩龙足，嚼龙肉，使之朝不得回，夜不得伏，自然老者不死，少者不哭。”此皆气短。无名氏曰：“人生不满百，常怀千岁忧。昼短苦夜长，何不秉烛游。”此作感慨而气悠长也。
　　严沧浪《从军行》曰：“翩翩双白马，结束向幽燕。借问论证家子，邯郸侠少年。弯弓随汉月，拂剑倚胡天。说与单于道，今秋莫近边。”此作不减盛唐，但起承全袭子建《白马篇》。
　　《松石轩诗评》，全是诗料，且深於诗，何以启发初学？
　　锺嵘《诗品》，专论源流，若陶潜出应璩，应璩出於魏文，魏文出於李陵，李陵出於屈原。何其一脉不同邪？
　　蔡文姬《胡笳十八拍》曰：“城南烽火不曾灭，疆场征战何时歇？杀气朝朝冲塞门，胡风夜夜吹边月。”此为太白古风法之祖。
　　《汉武内传》：“上元夫人弹云林之瑟，歌《步玄》之曲曰：‘绿景清飙起，云盖映朱葩。兰房辟琳阙，碧空起沙。’”此歌华丽无味，或六朝赝作。西王母《白云谣》曰：“白云在天，邱陵自出。道路悠远，山川间之。将子无死，尚能复来。”辞简意尽，高古莫及。
　　王建《留别杜侍御》曰：“有川不得涉，有路不得行。沉沉百忧中，一日如一生。”此语无异孟郊。末曰：“愿君去陇阪，长使道路平。”此结颇类子美。
　　屈宋为词赋之祖。荀卿六赋，自创机轴，不可例论。相如善学《楚词》，而驰骋太过。子建骨气渐弱，体制犹存。庾信《春赋》，间多诗语，赋体始大变矣。子美曰：“庾信平生最萧瑟，暮年词赋动江关。”托以自寓，非称信也。
　　《碧鸡漫志》曰：“斛律金《敕勒歌》曰：‘敕勒川，阴山下，天似穹庐，笼盖四野。天苍苍，野茫茫，风吹草低见牛羊。’”金不知书，同於刘项，能发自然之妙。韩昌黎《琴操》虽古，涉於摹拨，未若金出性情尔。
　　诗有四格，曰兴，曰趣，曰意，曰理。太白《赠汪伦》曰：“桃花潭水深千尺，不及汪伦送我情。”此兴也。陆龟蒙《咏白莲》曰：“无情有恨何人见，月晓风清欲堕时。”此趣也。王建《宫词》曰：“自是桃花贪结子，错教人恨五更风。”此意也。李涉《上于襄阳》曰：“下马独来寻故事，逢人惟说岘山原先。”此理也。悟者得之，庸心以求，或失之矣。
　　赵章泉谓“作诗贵乎似”，此传神写照之法。当充其学识，养其气魄，或李或杜，顺其自然而已。
　　韩昌黎曰：“妇人不下堂，游子在万里。”托兴高远，有风人之旨。杜少陵曰：“丈夫则带甲，妇人终在家。”此文不逮意。韩诗为优。
　　陈陶《送沈以鲁》曰：“高台送归客，满握轩辕风。落日一挥手，金鹅云雨空。鳌洲石梁外，剑浦罗浮东。兹兴不相接，烟际鸿。”此有太白声调。“《陇西行》曰：“可怜无定河边骨，犹是春闺梦里人。“此语凄婉味长。严沧浪谓陶最无可观，何也？
　　诗无神气，犹绘日月而无光彩。学李杜者，勿执於句字之间，当率意熟读，久而得之。此提魂摄魄之法也。
　　谢灵运“池塘生春草”，造语天然，清景可画，有声有色，乃是六朝家数，与夫“青青河畔草”不同。叶少蕴但论天然，非也。又曰：“若作‘池边’、‘庭前’，俱不佳。”非关声色而何？
　　子美曰：“碧知湖外草，红见海东云。”此景固佳。然“知”“见”二字着力。至於“一径野花落，孤村春水生”，便觉自然。
　　学诗者当如临字之法，若子美“日出东篱水”，则曰“月堕竹西峰”；若“云生舍北泥”，则曰“云起屋西山”。久而不悟，不假临矣。
　　予赋《牡丹》曰：“花神默默殿春残，京洛名家识面难。国色从来有人妒，莫教红袖倚阑干。”及读羊士谔《郡中即事》曰：“红香落尽暗香残，叶上秋光白露寒。越女含情已无限，莫教长袖倚阑干。”因与暗合，遂删己作。予每读古人诗，有全句同者，即於稿中改窜。
　　杜子美《七歌》，本於《十八拍》。文天祥《六歌》，与杜异世同悲。李献吉亦有《七歌》，惜非其时尔。
　　今之学子美者，处富有而言穷愁，遇承平而言干戈，不老曰老，无病曰病，此摹拟太甚，殊非性情之真也。
</div>
    <div class="pagination">
<a href="四溟诗话.html">上一页</a><a href="四溟诗话.html">1</a><span class="current-page">2</span><a href="四溟诗话_page3.html">3</a><a href="四溟诗话_page4.html">4</a><a href="四溟诗话_page5.html">5</a><a href="四溟诗话_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
