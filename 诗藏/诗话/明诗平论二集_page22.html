<!DOCTYPE html>
<html>
<head>
    <meta charset="UTF-8">
    <title>明诗平论二集 - 第 22 页/共 235 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗平论二集 - 第 22 页/共 235 页</h1>
    <div class="content">　　东皋草堂歌
　　蜀山行
　　咏严先生钓台
　　大梁行

　　○射蛟歌

　　武皇南狩浮浔阳　楼船杂沓云锦张　图形鏙错水兽翔　欲惊波浪开龙堂。昆明甲士鼍鼓扬。玄戈青帜何辉煌刺舷荡桨黄头郎。虎毛犀甲文锦装。乘流直下浩茫茫　风云夜澹箫管凉　深潭极浦鬼物藏骑鱼江妾拖红裳钩蛇■〈马孛〉马纷腾骧中有妖蛟白颈长腥风十丈赤日黄蜿蜒喷沫首昂。佽飞壮士拔鱼肠。欲掷不掷心彷徨。天子神灵不可当。鸟号夏服穿中央。云奔波沸鳞甲创。口吹毒雾昏横塘。漂血乱梗身体僵。钩牵屠割三车箱。宰夫五味调芬芳。侍臣大酺共举觞。不数神禹龙在旁。何况鱼眼摧秦皇。元封五年汉道昌。手获异物神所将。天符地宝趋盛王。南有驯雉西白狼。

　　○东皋草堂歌

　　东皋草堂者。给谏瞿稼轩先生别墅也。丙子冬。奸民奉权贵意。讦钱少宗伯及先生。下狱。赖　上明圣。越数月而事得大白。我友吴骏公太史。作东皋草堂歌以记之。时予方庐居。骏公以前歌见寄。因为属和。辞虽不工。而悲喜之情均矣。
　　虞山岩水飞不息虞山先生高卧日黄门从此亦拂衣东皋平田二顷微翳然林木草堂静。单衣白帽娱金徽。高谈王霸神清竦江风猎猎黄云动当时有口每借人。公业倾业非自奉应是清流同调多岂关失职交相重 【 语有分寸初非回护】 江湖何与中书堂。当门厌尔多芬芳。田蚡久欲更廷辩。朱并居然来上章。 【 使事必切】 十年放逐念京雒可怜入国双锒铛岂惟松桂无颜色长安城中烟雾塞金吾吏向阖门归告密人从丞相揖 【 说来一一如睹】 但令深文一狱成。何难钩党千家及。君王神圣挥太阿此曹深计空蹉跎左掖门边十步地。那知一往如流波。旧疾虽痊留不得七月秋风下潞河道旁小儿戟手骂。掩耳莫听吴人歌。大街陈尸谁氏子。相公杀汝可柰何。呜呼男儿全身良不易。自称骑虎终难事。可惜数载黄扉人。未识千秋青史字何如草堂突兀山之阳。七桧偃蹇云苍茫。飞觞乐圣凌沧浪。吾闻槛车开一匡。胥靡霖雨兴殷商。生平报国殊未央。草堂何得常徜徉。

　　○蜀山行

　　君不见蜀山■〈山截〉■〈山辟〉侵青天。悬崖栈阁相绵连。猿鸟欲度心茫然　下有江水出没鸣潺湲　阳平将吏皆晏眠。烟尘惨淡通秦川。褒斜骆谷如风旋此等岂有五丁力攀林越涧无中坚但传长吏弃印绶。更闻大将亡旗旃。西南谁人司锁钥　坐拥雄兵守剑阁贼师已渡枕席上翻遣林官救城郭 【 从来如此塞责可恨】 呜呼益州本沃野　中有锦宫城　楼台十万春鸣筝　美人濯锦江水明　三月三日渠口平。千里秔稻万宝成。即今岷峨气萧索。豺狼塞路无人耕。瞿塘东　阆山北　其中富贵华阳国。前有子阳后李特。可怜此辈皆　庸奴谁人为抽金仆姑。扫清井络民赐租。勒铭绝巘消雄图。

　　○咏严先生钓台

　　真人亲破昆阳垒。二十八宿平天纪。濯龙冠葢盛如云。一星自落沧江水。青齐大泽春茫茫。东都使者何辉煌。入君之宫登君床。但可相从故人饮。安能刺足天子旁。羊裘不□脱长歌出汉关手携梅家女筑室桐君山轻缗欲抽五色茧。长竿拟琢青琅玕富春崔巍连碧落　绣碧苍崖倚山阁　松阴寂寂寒女萝　乳窦涓涓芳杜若不潭时出金鲤鱼祠下横飞双白鹤行人往往奠椒醑　越巫如花舞帘幕君不见各阳云台高插天邓冯耿寇俱寒烟

　　○大梁行

　　悠悠芳草地　漠漠暮云平　秋风千里道。遥望大梁城。大梁豪华古无比　请说先从信陵始　如姬卧内新窃符　晋鄙军前初散士　十万雄兵金作羁。三千宾客珠为履。岂止邯郸赖解围。尝令函谷无坚垒。归来甲第起歌钟　舞袖缤纷照夜红　艳艳双娥低白日　洎洎醇酒对春风　欢娱未终河汉没　丛桂芳兰几回歇　朱邸亭台郁若云　青楼罗绮娇如月　北里佳人锦罽靴。西公子珊瑚玦。金梁桥上月初明。汴水堤边柳下行。羯鼓声高珠勒转。箜篌弹罢玉轮迎回鹘两行番地乐梨园三部内家名 【 工丽】 桑田倏忽无人见　百年冠葢如飞电　壁上旌旗掣晓霞。地中鼓角摇芳甸。鹳雀还栖翔凤楼。鱼龙尽入飞云殿。屠市曾无朱亥奇。夷门只有侯赢贱。繁台南去接平台　一望苍茫杀气开　惟有贾生梁客恸　还应宋玉楚臣哀
　　卧子七古直兼高岑李颀之风轨视长安帝京更进一格宁止上掩北地济南而已

　　△方以智

　　田稼荒

　　○田稼荒

　　田稼荒农夫亡老幼走者死道傍走入他乡亦饿死。朝廷加派犹不止。壮者昼伏夜行归。归看鸡犬人家非贼去尚余一茅屋。官军又来烧不足。

　　△黎遂球

　　题禺峡金芝岩

　　○题禺峡金芝岩 【 删末一段】

　　日月天之眼。肺乃在地下。孔窍为岩洞。其气相宣泻　出云如车轮吞云又变化 【 此句奇】 我闻兹岩一何奇　曾结灵气成金芝　譬如才人作文想　脾思盘郁合茧丝　与子从游天地腹腹中非骨复非肉定是巨灵掌上来紾咽一团玲珑玉。共云隙光能见天肺可通眼筋相连此处轻清不容浊　往来须是炼形仙
　　幽思幻景不从人间来

　　△吴伟业

　　悲滕城
　　赠范司马质公偕钱职方大鹤
　　雒阳行
　　永和宫词

　　○悲滕城

　　道出滕城滕大夫来言曰滕以七月三日夜大水杀人坏城郭庐舍吴子作悲滕城行
　　悲滕城　滕人牧羊川之濆雨工矫步趋其羣河鱼大上从风云。去山一尺雷殷殷寺前铁铎多死声日暮鸡犬惨不鸣。城门掌事报二更鬼马踏雾东南行鼓音隆隆非甲兵吁嗟龙伯何不仁。大水荡荡滔吾民。城中竽瑟不复陈　缟带之价高锦纯　路骨藉藉无主名。葬者死生俱未明悲滕城　滕城讹言昼夜惊　百尺危岩浮车轮　海民投网获釡铛巫儿赤章赛水神沟人匠氏修防门

　　○赠范司马质公偕钱职方大鹤

　　国家司马推南中。直节不挠三原公。当时江东尚无事。忧国惟闻札子至一月不见王公书百僚争问江南使 【 丰裁倚毗百年如见】 前有三原今吴桥。范公赤舄来东郊太尉五兵分二阃司戎三士领诸曹殿中钱郎最年少。轻裘长铗秦淮道朝服常熏女史香从戎好侧参军帽两人置酒登新亭。惆怅中原未释兵。尽道石城开北府。何如汉水任南征。钱郎意气酣杯酒不忧贼来忧贼走鼓吹先移幕府山。戈船早断濡须口。罢官为忤平津侯。壮心空系月氐头。八公草木军容在六代烟霞诗卷收　是时羽书正旁午　尚书铁钺防江楚早岁曾提宣武军旧人自效龙骧伍麾下争看金仆姑。帐前直立银刀都。谘谋虽少周公瑾。跳荡犹有萧摩词。尚书当念安危计　感时又忤鸾台议。三公剑履且辞归。九河烽火家何处。千人曾役羽林军。短犊还过司马门。乡梦自依宣德里。郊居且卜石塘村落日帘帷呼碧玉琵琶莫唱归飞曲丈夫四海犹比邻　何必思家数车毂　醉后悲歌涕泪横　北风吹雨入江声　白苹骋望思公子黄菊登高忆故人钱郎拏舟再相见　芙蓉堂下开欢燕去日将军解佩刀重来歌妓低团扇仍道朝廷思令公。玺书旦夕下山东过江愿请三千骑夺取单于不受封
　　藻艳芬芳别具秀骨所谓诗人之赋丽以则者骏公当之

　　○雒阳行

　　诏书早洗雒阳尘　叔父如王有几人。先帝玉符分爱子。西京铜狄泣王孙。白头宫监锄荆棘　曾在华清内承直　遭乱城头乌夜啼　四十年来事堪忆　神皇倚瑟楚歌时。百子池边袅柳丝。早见鸿飞四海翼。可怜花发万年枝。铜扉未启牵衣谏　银箭初残泪如霰　几年不省公车章。后来数罢昭阳宴。骨肉终全异母恩。功名徒付上书人。贵疆无取诸侯相。调护何关老大臣。万岁千秋相诀纪。青雀投怀玉鱼别。昭丘烟草自苍茫。汤殿香泉暗呜咽。析圭分土上东门　宝毂雕轮九陌尘　骊山西去辞温室。渭水东流别任城。少室峰头写桐漆　灵光殿就张琴瑟　愿王保此黄发期。谁料遭逢黑山贼。嗟乎龙种诚足怜　母爱子抱非徒然　江夏漫裁修栢赋。东阿徒咏荳萁篇。我朝家法踰前制。两宫父子无遗议廷论由来责佞夫国恩自是优如意 【 引用必情切】 万家汤沐启周京　千骑旌　旗给羽林　总为先朝怜白象。岂知今日误黄巾。邹枚客馆伤狐兔　燕赵歌楼散烟雾　茂陵西筑望思台。月落青枫不知路。今皇兴含繐帷哀　流涕黄封手自裁殿内遂停三部伎宫中为设八关斋束薪流水王人戌太牢加□通侯祭。帝子魂归南浦云。王妃泪洒东平树。北风吹雨故宫寒。重见新王受诏还。唯有千寻旧松栝。照人落落古嵩山。

　　○永和宫词

　　扬州明月杜陵花。夹道香尘迎丽华旧宅江都飞燕井新侯关内武安家雅步纤腰初召入　钿合金钗定情夕。丰容盛鬋固无双蹴踘弹碁复第一。上林花鸟写生绡。禁本钟王点素亮。杨柳风微春试马。梧桐露冷暮吹箫。君王宵旰无欢思　宫门夜半传封事。玉几金床少晏眠。陈娥卫艳谁频侍。贵妃明慧独承恩　宜笑宜愁慰至尊　皓齿不呈微索问　蛾眉欲蹙又温存　本朝家法修恭俭　房帷久绝珍奇献　敇使惟追阳羡茶。内人数减昭阳膳维扬服制擅江南。小阁熏炉沉水烟私买琼花新样锦自修水递进黄柑中宫谓得君王旨。温成不妬肩随齿。早日艰难护大家。比来欢笑同良姊奉使龙楼贾佩兰。往还偶失两宫欢。虽云樊嫕能辞令。欲得昭仪喜怒难。绿绨小字书方寸。琼函自署充华进。请罪长教圣主怜含词欲得君王愠君王内顾惜倾城故剑还存敌体恩手诏玉人蒙诘问自来阶下拭啼痕 【 情事委折如连琐能以丽笔雅词撗之正才人束手处】 外家官拜金吾尉平生游侠多轻利缚客因催慱进钱当筵便杀弹筝妓班姬才调左姬贤。霍氏骄奢窦氏专。涕泣惟闻椒殿诏。笑谈豪夺灞陵田。有司奏削将军俸。贵人冷落宫车梦。永巷传闻去玩花。景和门里谁陪从。天颜不怿侍人愁。后促黄门召共游。初劝官家佯不应玉车早到殿西头。两王最小牵衣戏。长者读书少者弟闻道羣臣誉定陶独将多病怜如意岂有神君语帐中。漫云王母降离宫。巫阳莫救苍舒恨。金锁雕残玉筯红。从此君王惨不乐。丛台置酒风萧索。已报河南失数州。况经少子伤零落。贵妃瘦损坐匡床。慵髻啼眉掩洞房。荳蔻汤温氷簟冷。荔支浆热玉鱼凉。病不禁秋泪沾臆裴回自绝君王膝。苔没长门有梦归。花飞寒食应相忆。玉匣珠襦启便房。薤歌无异葬同昌君王欲制哀蝉赋诔笔词臣有谢庄头白宫娥暗嚬蹙庸知朝露非为福宫艹明年战血腥。当时莫向西陵哭。穷泉相见痛仓黄。还向官家问永王。幸免玉环逢丧乱。不须铜雀怨兴亡自古豪华如转毂武安若在忧家族爱子虽添北渚愁外家已葬骊山足 【 读至此令人悲歌慷慨】 夜雨椒房阴火青。杜鹃啼血濯龙门。汉家伏后知同恨。止少当年董贵人。碧殿凄凉新木拱。行人尚识昭仪冡。麦饭冬青问茂陵。斜阳蔓草埋残垄。昭丘松槚北风哀。南内春深拥夜来。莫奏霓裳天宝曲。景阳宫井落秋槐。
　　唐人宫掖长篇。惟连昌。长恨。津阳门。杜秋娘。四作最胜。六百年后方见此诗耳。

　　△李雯

　　赠陆子敏举吏部

　　○赠陆子敏举吏部

　　壮年落魄无行伍　再入长安负黄土有眼日见寻常人 【 最为闷事】 幸逢陆生洞心腑。陆生磊落文武材　赤车应诏从东来。博徒剑客相奔问。虬髯玉面临风埃。公卿龂龂竟不得　挺怀直作金台客　龙骧虎步览八荒。买臣主父皆辟易。男儿致身自有时　四十专城亦不迟。天下十年苦盗贼。贤良一日倾京师。况君神理更无对　脱颕囊中见锋利　当令草泽识张纲。乃使朝廷重龚遂。长剑倚天星列陈　羣龙一下四海春　劝君为扫麒麟阁。余亦江南徒步人。

　　隋堤行题广陵郑超宗园亭

　　○隋堤行题广陵郑超宗园亭

　　君不见隋家宫殿临江泛柳色千门照江水春草宫中瑟瑟多。鬬鸡台下香风起。辇道凝笳翠袖回红妆映日垂杨里谁言此地属繁华凤舸龙帆卷暮霞当年莲唱沉江月千岁春风吹柳花隋家杨柳君不见别有青青照人面小开池馆近迷楼。复植江花邻月观。月观迷楼安在哉请君薄暮临高台芜城畵角犹平舫。邗水清歌共落梅。尝在江南望江北欲问观涛广陵客。几度思登杨子桥。参差未识江都宅。闻君早晚赋闲居徂暑迎春奉板舆百尺高楼官柳岸。月明更钓海陵鱼。
　　正调秀丽是七古能事韩君平之流亚

　　△宋征舆

　　赠张燕客
　　汴梁行

　　○赠张燕客

　　我来勾践国结交张公子华灯夜相迎　痛饮从此始　三人罗袖红一尺虬髯紫紫髯飘飘拂予肩　自言畴昔称少年　西走咸阳北走燕　终南　太行相接连　此乡索寞少奇士。风沙万里心茫然。以兹感叹归故乡　黄河千尺流汤汤　河堤蓄水出平地。决之可以沉大梁黄龙青雀未可测果然今日成怀襄酒酣对伎重岸帻重道当年解音律。琵琶弦索谁第一。武宗供奉查八十万历季年范昆白雷轰铁拨今有谁练川陆曜称杰出闻君此论多嵚崎　河转星稀未忍归来落月屋梁西卧龙山上乌乱啼。
　　跌宕感慨

　　○汴梁行

　　汴梁城北多白杨　萧萧百尺高女墙　黄河水没白杨树浊波恶浪嵩山阳。汴梁守臣三叹息　高头大舸迎周王狐裘蒙茸走河北。渐裳之水何汤汤汴梁守臣归故城。黄沙平堞无人声。楼台十万宅鱼鳖。荇藻飘拂将军营。旌竿流离刁斗绝　空城乌雀喧鬬争　嗟乎空城贼亦去河水滔滔自奔注。诏书重治梁王宫。官军未启夷门路。流尸不辨贼与民。白骨如山自撑拄。安得息壤生豫州　陻此洪波宅黎庶

　　卷六终
</div>
    <div class="pagination">
<a href="明诗平论二集_page21.html">上一页</a><span>...</span><a href="明诗平论二集_page17.html">17</a><a href="明诗平论二集_page18.html">18</a><a href="明诗平论二集_page19.html">19</a><a href="明诗平论二集_page20.html">20</a><a href="明诗平论二集_page21.html">21</a><span class="current-page">22</span><a href="明诗平论二集_page23.html">23</a><a href="明诗平论二集_page24.html">24</a><a href="明诗平论二集_page25.html">25</a><a href="明诗平论二集_page26.html">26</a><a href="明诗平论二集_page27.html">27</a><span>...</span><a href="明诗平论二集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
