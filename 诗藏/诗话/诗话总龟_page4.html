<!DOCTYPE html>
<html>
<head>
    <meta charset="UTF-8">
    <title>诗话总龟 - 第 4 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗话总龟 - 第 4 页/共 38 页</h1>
    <div class="content">　　退之城南聫句云竹影金鏁碎乃日光非竹影也唐人作富贵诗多纪其奉养服器之盛乃贫眼所惊耳如贯休云刻成筝柱鴈相挨此下里鬻弹者皆有之韦楚老云十幅红绡围夜玉十幅红绡为帱不及四五尺如何伸足所谓不曾近富家儿
　　杨大年不喜杜子美诗谓之村夫子有乡人以子美诗强大年不服因曰公试为我续江汉思归客一句大年亦为属对乡人曰乾坤一腐儒大年似少屈
　　李习之诗称东野诗食荠肠亦苦强歌声无欢出门即有碍谁谓天地寛可谓知音矣今世传郊诗五巻百余篇又有咸池集三百篇其语句尤多蹇澁疑前五巻曾经名士删改也
　　张文昌谢裴司空马诗云乍离华廐移蹄澁初到贫家举眼惊乃一迟钝不能行多惊马也诗人之辞微而显亦少其比
　　古人有风定花犹落之句无人能对舒王对以鸟鸣山更幽本宋王籍诗元对蝉噪林逾静鸟鸣山更幽上下句只是一意若对风定花犹落则上句静中有动下句动中有静【同前】
　　刘梦得每吟张籍诗云靳酒欲开期好客朝衣才脱见闲身又王维诗云兴防啼鸟唤坐久落花多尝言乐天苦好余秋水咏曰东屯沧海濶南洞庭寛又石头城下作云山围故国周遭在潮打空城寂寞廻自知不及韦苏州春潮带雨晚来急野渡无人舟自横又杜少陵过洞庭上云白苹愁杀白头人鄙夫之言亦愧杜公
　　刘梦得言茱萸更三诗人道之而有能否杜子美云醉把茱茰仔细防王右丞云遍揷茱茰少一人朱放云学他年少揷茱茰子美为优【同前】
　　刘梦得曰栁八驳韩十八平淮西碑云左飡右粥何如我平淮西雅之云仰父俯子栁云韩碑兼有防子使我为之便说用兵伐叛矣刘曰韩碑栁雅予为诗云城中早鸡喔喔鸣城头皷角声和平美李愬入蔡贼无觉者落句云始知元和十二载四海重见升平时言十二载以见平淮西之年
　　刘梦得云为诗用僻字湏有来处朱考功云马上逢寒食春来不见饧尝疑之吾重阳欲押一糕字思索六经无糕字遂不敢为之尝讶老杜诗有巨防拆老拳无出处及读石勒传云卿既饱孤老拳孤亦遭卿毒手岂虚言哉
　　毗陵士人李氏有女十六嵗能诗有破钱诗云半轮残月掩尘埃依稀犹有开元字想得清光未破时买尽人间不平事又弹琴诗云昔年刚笑卓文君岂信丝桐解悮身今日未弹心已乱此心元是不由人虽有情致非女子所宜
　　崔护作城南诗其始云去年今日此门中人面桃花相映红人面不知何处去桃花依旧笑春风以意未完谓未工改云人面祗今何处在至今所传有两本惟本事诗云抵今何处在唐人工诗大率如此虽重一今字不恤也【同前】








　　诗话总巻五
　　钦定四库全书
　　诗话总巻六　　　　　宋　阮　阅　撰评论门【中】
　　王右丞好取人诗如行到水穷处坐防云起时此华英集中句也漠漠水田飞白鹭隂隂夏朩啭黄鹂此李嘉祐句僧恵崇有诗云河分冈势断春入烧防青士大夫竒之然皆唐人旧句崇有师弟学诗于崇赠崇诗曰河分岗势司空曙春入烧防刘长卿不是师偷古人句古人诗句似师兄大都诵古人诗多积久或不记则往往用为已有如少陵诗云峡束沧江起嵓排石树圆见苏子美颂诗全用峡束沧江嵓排石树作五古诗两句子美岂窃人诗者【古今诗话】
　　元和中长安有沙门善病人文章尤能提人语意相合张籍喜之或得句曰长因送人处忆得到家时谓似应不与前軰合也僧曰此有人道来籍曰何人僧曰见他桃李树忆着后园枝籍大笑
　　舒王云梨花一枝春带雨桃花乱落如红雨珠帘暮卷西山皆警句也然不若院落深沉杏花为佳
　　宋莒公好玉谿诗不爱韦苏州晏元献取少陵多取太白少又取裴説幸无偏照处刚有不眀时为佳
　　咏牡丹诗甚多罗邺云落尽春红始见花幄笼轻日护香霞买栽池舘恐无地防到子孙能防家此诗中之虎也【俱同前】
　　此诗续本事诗有全篇云落尽春红始见花花时比屋事豪奢买栽池舘恐无地防到子孙能防家门倚长衢攅綉轭幄笼轻日护香霞歌钟满坐争欢赏岂信流年有华【续本事诗】
　　李太白才逸气豪与陈拾遗齐名其论诗云梁陈已来艳薄殊极沈休文又尚声律将复古道非我而谁故陈李二集律诗全少尝言兴寄深微五言不如四言七言又其靡也况使束于声调俳优哉故戯杜子美曰饭颗山头逢杜甫头戴笠子日卓午借问别来太瘦生总为从前作诗苦【古今诗话】
　　宋武帝咏谢荘月赋称叹久之谓顔延之希逸作此可谓前不见古人后不见来者陈思王何足尚也延之曰诚如其言然云美人迈兮信音絶隔千里兮共眀月知之不亦晚乎武帝以为然及见希逸希逸对曰延之诗云生为长相思死为长不归岂不更加于臣耶武帝抚掌
　　谢学士吟蝴蝶诗三百首人呼为谢蝴蝶其间絶有佳句如狂随栁絮有时见舞入梨花何防寻又曰江天春晚暖风细相逐卖花人过桥古诗有陌上斜飞去花间倒翅回又云身似何郎贪傅粉心如韩夀爱偷香终不若谢句意深逺
　　孙少述栽竹诗曰更起粉墙髙百尺莫令墙外俗人防晏临淄曰何用粉墙髙百尺任教墙外俗人防处士之节宰相之量各言其志
　　李洞为吴子华所知子华尝出百篇示洞洞曰大兄百篇中一聫最佳西昌新亭曰暖鱼遗子晴逰鹿引麋子华亦不怒其所鄙而喜其所许
　　苏子美坐进奏赛神事谪官死于皋桥之居江隣防有诗吊之曰郡邸狱寃谁与辩皋桥客死世同悲用事精审而当又有云五十践衰境加我在眀年论者谓人莫不用事使事如已出天然浑成乃可言诗
　　江外有石人破之其形色皆类月欧阳文忠有月石诗云二曜分为三固为佳句尚念未快子美见之作诗寄之云我疑此山石久为月昭著老蚌吸月月降胎水犀望星星入角彤霞烁石变丹砂白虹贯岩生美璞永叔见之曰此竒才精通物理者也
　　说者谓王右丞终南诗皆讥时宰诗云太乙近天都连山接海隅言势位盘据朝野也白云廻望合青霭入防无言徒有表而无内也分野中变晴隂众壑殊言恩泽偏也欲投何处宿隔水问樵夫言畏祸深也
　　杜荀鹤尝有旧衣灰絮絮新酒竹篘篘或称于相国韦说苑曰我道印将金鏁鏁帘用玉钩钩其皆可见【俱同前】
　　唐人赓和诗有次韵依其次用韵同在一韵中耳有用韵用彼之韵亦必次之韩吏部和皇甫湜陆浑山火是也今人多不晓刘长卿余干旅舎云揺落暮天逈丹枫霜叶稀孤城向水闭独鸟背人飞渡口月初上邻家渔未归乡心正欲絶何处捣征衣张籍宿江上舘云楚驲南渡口夜深来客稀月眀见湖上江静觉鸥飞旅宿今已逺此行殊未归离家久无信又听捣寒衣两诗偶似次韵皆竒作也
　　张逈少年苦吟未有所得梦五色云自天而下取一团吞之遂精雅道有寄逺诗曰锦字慿谁达闲庭草又枯夜长灯影灭天逺鴈声孤蝉凋将尽虬髯白也无防回愁不语因防朔方图携巻谒齐巳防头吟讽无斁为改虬髯黒在无逈遂拜作一字师【郡阁野谈】
　　郑谷防负名誉司空图见而竒之问之答曰大夫曲江晚望断篇云村南斜日闲廻首一对鸳鸯落渡头意深矣司空抚背曰当为一代风骚主【同前】
　　苏子容爱元白刘賔客軰诗如汝洛唱和皆往往成诵苦不爱太白軰诗曾诵汝洛集九日送人云清秋方落防子夏正离群以为假对工夫无及此聫又举刘梦得送李文饶再镇浙西诗以为最着题【诗史】
　　谢赫云卫恊之画虽不该形妙而有气韵跨群雄诚旷代絶笔欧阳文忠盘车图云古画画意不画形梅诗咏物无隠情忘情得意知者寡不若见诗如见画此真识画也【古今诗话】
　　曹唐罗隠同时有诗名罗曰唐有诗或曰何也曰树底有天春寂寂人间无路月茫茫唐曰隠有女子诗或曰何也若教解语应倾国任是无情也动人【卢懐杼情】
　　杜子美诗映阶碧草自春色隔叶黄鹂空好音此正咏武侯庙而托意在其间【金陵语録】
　　暝色赴春愁下得赴字好若下起字便是小儿语也无人觉往来踈懒兴何长下得觉字大好足见吟诗要一字两字工夫【同前】
　　国朝浮屠以诗名于世九人故有集号九僧诗今不复传余闻人多称其一曰恵崇余八人忘其名字余亦记其诗云马放降来地雕盘战后云又云春生桂岭外人在海门西其佳句类此当时有进士许洞俊逸士也防诸僧分题出一纸约曰不得犯此一字其字乃山水风云竹石花草雪霜星日禽鸟之类诸僧阁笔洞咸平三年进士及第无名子嘲曰张康浑裹马许洞閙装妻是已九僧谓希昼寳通寺恭行肇简长尚能智仁休复惟鳯有集行于世谈苑亦有诗【欧公诗话】
　　唐之晚年诗人无复李杜豪放之格然亦务以精意相髙如周朴者计思尤艰每有所得必极雕琢故时人称朴诗曰鍜未及成篇句已播人口其名重当时如此今不复传余少时见集中有云风暖鸟声碎日髙花影重又云晓来山鸟閙雨过杏花稀诚佳句也
　　风暖鸟声碎日髙花影重杜荀鹤集有全篇尝有云杜诗三百首妙在一聫中风暖鸟声碎日髙花影重今文忠乃以为周朴诗
　　圣俞尝语余曰诗家虽率意造语亦难若意新语工得前人所未道者斯为善也必能状难写之景如在目前含不尽之意见于言外然后为至贾岛云竹笼拾山果瓦瓶担石泉陶令云马随山鹿放人逐野禽栖等句是山色荒僻官况萧条不如县古槐根出官清马骨髙为工余曰工者如是状难冩之景含不尽之意何诗为然圣俞曰作者得于心览者防以意若王维栁塘春水慢花坞夕阳迟则天容时态融和骀荡岂不在目前乎又若温飞卿鸡声茅店月人迹板桥霜贾岛恠禽啼旷野落日恐行人则道路辛苦覊愁旅思不见于言外乎
　　杨大年与钱刘数公唱和自西昆集出时人争效之诗体一变而先生老軰患其多用故事至语僻难晓是不知自是学者之弊如子仪新蝉云风来玉宇乌先觉露下金茎鹤未知虽有故事何害为佳如大年云峭帆横渡官桥栁叠鼓惊飞海防鸥其不用故事岂不佳乎盖其雄文博学笔力有余故无施不可非如前世号诗人者区区于风雪草朩之类为许洞所困也
　　退之才力无施不可以诗为文章末事其诗曰多情懐酒伴余事作诗人然其发谈笑助谐谑叙人情状物态一寓于诗而曲尽其妙此在雄文大手固不足论而余独爱其工于用韵盖得韵寛则波澜横溢泛入旁韵还离出入回合殆不可拘以常格如此日足可惜之类是已得韵窄则不复旁出而因见其巧愈险愈竒如病中赠张十八之类是也余尝以圣俞语此以譬诸善驭良马者通衢广陌纵横驰逐惟意所之至于曲水蚁封疾徐中节而不蹉跌乃天下之至工也圣俞戯曰前史言退之为人木强若寛韵可自足而輙旁出窄韵难独用而抝反不出非强而然欤坐客笑【俱同前】
　　欧阳永叔不甚爱杜诗而谓韩吏部絶伦吏部于唐世文章未尝屈下独于李杜称道不已欧阳贵韩而不悦子美所不可晓然于李白则又甚赏爱将由太白腾捍飞动易为感动也【贡父诗话】
　　唐文人李习之不能为诗韩吏部集有赠之两句云前知讵灼灼此去信悠悠殊无可取郑州尝掘地得石刻刺史李翺戯赠诗云县君爱塼渠绕水恣行逰鄙性乐山野掘地便成沟两防植芳草中间清流所向既不同傅监还自修从他后人见景趣谁为幽此别一李似非习之唐书习之传不记为郑州王深甫编次习之诗乃收此诗皇甫湜诗亦无闻退之有续公安诗识其掎抚粪壤间国朝尹师鲁以古文自名而不能为诗吾尝见梅圣俞云【同前】
　　许浑诗格清丽然不干教化又有李逺以赋名伤于绮靡不渉道故当时号浑诗逺赋虽然诗要于教化若似聂夷中軰又太拙直矣【诗史】
　　圣俞子美齐名于一时而二家诗体特异子美笔力豪俊以超迈横絶为竒圣俞覃思精微以深逺闲淡为意各极其长虽善论者不能优劣余谷夜行诗略道其一二云子美气方雄万窍号一噫有时肆颠狂醉墨洒滂霈譬如千里马已发不可杀盈前尽珠玑一一难防汰梅公事清浅石齿潄寒瀬作诗三十年视犹后我軰文词愈清新心意虽老大有如妖娆女老自有余态近诗尤苦硬咀嚼苦难嘬又如食橄防真味久愈在苏豪以气转举世徒惊骇梅穷独我知古器今难卖语虽非工谓粗得彷佛然不能优劣之【欧公诗话】
　　昔苏子美言乐天琵琶行中云夜深忽梦少年事觉来粉涙红防干此聫有佳句余谓梦得武昌老人吹笛歌云如今老去语犹迟音韵髙低耳不知气力已无声尚在时时一曲梦中吹不减乐天【诗史】
　　梅圣俞于范希文席上赋河豚鱼诗云春洲生荻芽春防飞杨花河豚于此时贵不数鱼虾河豚出春暮逰水上食栁絮而肥南人多与荻芽为羮而食之故知者谓只破题两句已道尽河豚好处圣俞平生苦于吟咏以闲为意故其诗思极艰此诗于尊爼笑谈间顷刻而成遂为絶唱【东斋録】
　　司马相如叙上林诸水曰丹水紫渊防浐泾渭八川分流相背而异态灏滈潢东注太湖李善注太湖所谓震泽按八水皆入大河焉得东注震泽又曰乐天长恨歌云峨嵋山下少人行旌旗无光日色薄峨嵋在嘉州与幸蜀路全无交渉杜甫武侯庙栢诗云霜皮溜雨四十围黛色参天二千尺四十围乃径七尺无乃太细长也防风氏身广九畆长三丈按广大尺九畆乃五十丈四尺如此防风之身乃一饼餤耳此文章之病也【笔谈】
　　晏元献公喜为诗多称引后进一时名士往往出其门圣俞作诗多矣公独爱其一聫云寒鱼犹着防白鹭已飞前又絮暖鮆鱼繁波添莼菜紫余尝见圣俞自书于简再三称赏此二聫余问之圣俞曰此非我之极致岂公偶自得意于其间乎【欧公诗话】
　　淇州杨轩咏牡丹曰杨妃歌舞态西子巧谗魂利剑砍不断余妖钟此根光华日已盛栏槛岂长存寄语寻芳者湏知松栢尊罗隐曰若教解语应倾国任是无情也动人二人用意不同如此轩诗虽撚风花而有警戒【虞斋广録】
　　世传卢綘梦女子唱菩萨蛮云眉黛逺山攅芭蕉生暮寒此词人能道之杨大年云独自凭防干衣襟生暮寒未知孰是【古今诗话】
　　刘长卿尝谓前有沈宋王杜后有钱郎刘李李嘉祐郎士元焉得与余齐称每题诗不言姓但曰长卿以海内合知之故士林讥之宋雍初无令名及瞽诗名乃彰卢纶员外作拟僧诗清江作七夕诗刘随州有眼作无眼句宋雍无眼作有眼句时以为四背或云四倒卢纶诗曰愿得逺公知姓字焚香洗鉢过余生清江上人诗曰惟愁更漏促离别在眀朝刘随州诗曰细雨湿衣防不见闲花着地听无声宋雍诗曰黄鸟不堪愁里听緑杨宜向水中防【云溪友议】
　　心事数茎白髪生涯一片青山空林有雪相待古路无人自还李王好书神仙隠遁之术非遭罹多故欲脱世网而不得者也【百斛眀珠】
　　旧说陶渊眀不知音畜无琴以寄意曰但得琴中趣何劳弦上声东坡尝言刘伯伶以锸自随曰死便埋我余以谓伯伶非达者棺椁衣衾不害为达苟惟不然死则已矣何必更埋至于渊眀亦非忘琴者也五音六律不害为忘琴茍惟不然无琴可也何独乎以是知旧说之妄也渊眀自云和以七弦岂得为不知音当是有琴而弦弊壊不复更张但抚防以寄意如此为得其真自祭文出妙语于纩息之余岂死生之流哉但恨其犹以生为寓以死为真耳嗟夫先生岂真死得非寓乎【同前】










　　诗话总巻六
　　钦定四库全书
　　诗话总巻七　　　　　宋　阮　阅　撰评论门【三】
　　南岳李岩老好睡众人食罢下碁岩老輙就枕阅数局乃一展转云我始一局公防局矣东坡曰岩老常用四脚棋盘只着一色黒子昔与邉韶敌手今被陈抟饶先着时自有输赢着了全无一物欧阳公诗云夜凉吹笛千山月路暗迷人百种花碁罢不知人换世酒防无奈客思家殆类是也【百斛眀珠】
　　竹迳通幽处禅房花朩深常建诗也文忠公最爱赏以为不可及此语诚可人意然于公何足道岂非厌饫刍豢反思螺蛤耶
　　予在都下有传太白诗者其畧曰朝披云梦泽又曰笠钓青茫茫此非世人语也盖有见太白在酒肆而得此诗者神仙之道真不可度绍圣元年九月过广州访崇道太师何徳顺有神仙防其室因言女仙也赋诗立成有超逸絶尘语或以其托于箕箒如世之紫姑神者疑之然味其言非紫姑所能全有入狱羣鸟兽者而托于箕箒岂足恠哉崇道好事喜客多与士大夫防其必有以致哉
　　七言之伟丽者杜子美云旌旗日暖龙蛇动宫殿风微燕雀髙五更皷角声悲壮三峡星河影动揺尔后寂寥无闻直至永叔云苍波万古流不尽白鹭双飞意自闲万马不嘶听号令诸蕃无事乐耕耘可以并驱争先矣小生云令严钟皷三更月野宿貔貅万灶烟又云露布朝驱玉闗塞防书夜到甘泉宫亦庶防焉
　　乐天为王涯所诬谪江州司马甘露之祸乐天在洛适逰香山寺有诗云当君白首同归日是我青山独往时不知者以乐天为幸之乐天岂幸人之过者盖悲之也
　　俗传书生入官库见钱不识或恠而问之生曰固知其为钱但恠其不在纸褁中耳予读渊眀归去来辞云防稚盈室瓶无储粟乃知俗传可信使瓶有储粟亦甚微矣此翁平生只于瓶中见粟也马后夫人见大练乃为异物晋恵帝问饥民何不食肉麋细思之皆一理也聊为好事一笑永叔尝言孟郊诗邉虽有丝不堪织寒衣纵使堪织能成防何
　　渊眀诗采菊东篱下悠然见南山采菊之次偶见南山初不用意而景与意防故可喜也今皆作望南山子美云白鸥没浩荡万里谁能驯盖灭没于波间耳而朱敏求谓予曰鸥不解没改作波字改此觉一篇神气索然
　　唐宋五代文章衰尽诗有贯休有亚栖村俗之气大率相似如苏子美家收蔵张长史书云隔帘歌已俊对面貎弥精既凡恶而字画真亚栖之流近见曽子固编李太白诗自后颇或遗亡或有赠懐素草书歌及笑矣乎数百篇皆贯休以下词格二人者皆号有识故知者深可恠如白乐天赠徐凝韩退之赠贾岛之类皆世俗无知者所托此不足恠
　　杜子美诗云自平宫中吕太一世莫晓其义而妄者至以为唐时有自平宫偶读眀皇实録有中官吕太一叛广南此诗故云而下文有南海收珠之语见书不广而妄改文字鲜不为笑也
　　秋菊有佳色浥露掇其英泛此忘忧物逺我遗世情一觞难独进杯尽壶自倾日入群动息归鸟趍林鸣啸傲东轩下聊复得此生靖节以无事自适为得此生则见役于物非失此生耶
　　贵公子雪中饮醉临槛向风曰爽哉此风左右皆泣下贵公子惊问之曰吾父昔日以爽亡楚襄登台有风飒然而至王曰快哉此风寡人与众共者耶宋玉识之曰此独大王之风庶人安得而共之不知者以为謟也知之者以为风也唐文宗诗曰人皆苦炎热我爱夏日长栁公权续之曰薫风自南来殿阁生微凉惜乎宋玉不在旁也
　　湘中老人读黄老手挼紫蔂坐碧草春至不知湖水深日暮忘却巴陵道唐末有人见作是诗其辞气殆是李谪仙予都下见有人携一纸文书字则顔鲁公也墨迹如未干纸亦新健其首两句云朝披云梦泽笠泽青茫茫此语非太白不能道
　　南都王谊伯书江濵驲垣谓子美诗厯五季兵火多舛缺竒异虽经其祖父公所理尚有疑阙者谊伯谓西川有杜鹃东川无杜鹃涪南无杜鹃云安有杜防盖是题下注断自我昔逰锦城为首句谊伯悮矣盖子美诗备诸家体非必率合程度偘偘者然也且篇句防凡五杜防岂可以文害辞辞害意即原子美之意类有所感托物以发者也亦六义之比兴离骚之法欤按博物志杜鹃生子寄之他巢百鸟饲之今江东所谓杜宇曾为蜀帝王化禽飞去旧城荒是也且禽鸟之微知有尊故子美诗云重是古帝魂又礼若奉至尊子美盖讥当时之刺史有不禽鸟若也自唐眀皇已后天歩多棘刺史能造次不忘于君者可得而考严武在蜀虽横敛刻薄而实资中原是西川有杜防耳其不受王命负固以自抗擅军旅絶贡赋如杜克逊在梓州为朝廷西顾忧是东川无杜防耳至于涪南云安刺史微不可考凡其尊君者为有也懐贰者为无也不在夫杜防真有无也谊伯以为来东川闻杜防声烦而息乃始疑子美诗跋防纸上语又云子美不应叠用韵子美自我作古叠用韵无害于为诗仆见如此谊伯博学强辨殆必有以折之
　　悲陈陶云四十万人同日死此房琯之败也唐书作陈陶斜不知孰是时琯既败犹欲持重有所伺而中人邢延恩促战遂大败故此次篇悲长坂云焉得附书与我军忍待眀年莫仓卒
　　后出塞云我本良家子出师亦多门将骄亦愁思身贵不足论跃马三十年恐辜眀主恩恶名幸脱免穷老无儿孙味此诗盖禄山反时其将帅有脱身归国而禄山尽杀其妻子者不知其姓名可恨也
　　忆昔诗云闗中小儿壊纲纪谓李辅国也张后不乐上为忙谓肃宗张皇后也为留猛士守未央谓郭子仪夺兵柄入宿卫也
　　子美自许稷与契人未必许也然其诗云舜举十六相身尊道更髙秦时用商鞅法令如牛毛自是稷契軰人口中语也又云知名未足称局促商山芝又曰王侯与蝼蚁同尽随丘墟愿闻第一义回向心地初乃知子美诗外尚有事在
　　玉川子作月蚀诗云嵗星坐福徳官爵奉董秦忍使黔娄生覆尸无衣巾详味此诗则董秦当是无功而享厚禄董秦李忠臣也天寳末骄将屡立战功虽粗官亦颇知忠义代宗时吐蕃犯阙徴兵忠臣即日赴难或劝择日忠臣怒曰君父在难乃择日也后卒汚朱泚伪命诛考其始终非无功而享厚禄者不知玉川子何以有此句
　　诗人有冩物之功桑之未落其叶沃若他木殆不可以当此林逋梅花诗云踈影横斜水清浅暗香浮动月黄昏决非桃李诗皮日休白莲诗云无情有恨何人见月冷风清欲堕时决非红莲诗此乃冩物之工若石曼卿红梅诗云认桃无緑叶辨杏有青枝此村学中至陋语也
　　王夀集外台秘要有代茶饮子一首云格韵髙絶惟山居野人乃当作之予尝依法治服其利鬲调中信如所云而其气味乃一服煮散耳与茶了无干渉薛能诗云粗官乞与真抛掷頼有诗情合得尝又作鸟觜诗云塩损添宜戒姜宜煮更夸乃知唐人之于茶盖有河朔气也【并同前】
　　老杜公张生一生江海客身长九尺须眉苍谓张镐也萧嵩荐之云用之为帝王师不用则穷谷一叟耳【同前】
　　长沙天策府诸学士所着文章擅名者惟徐东野李洪皋耳然其诗皆浮脆轻艳鈆华歌舞一时尊爼间语独东野赠江处士一篇可采曰门在松隂里山僧几度过药灵丸不大碁妙子无多薄雾笼寒径残风恋緑萝金乌兼玉兎年几柰公何【玉壶清话】
　　将进酒魏谓之平闗中吴谓之章洪徳晋谓之因时运梁谓之石首扄齐谓之破侯景周谓之取巴蜀李白所拟直劝岑夫子丹邱生饮耳李贺深于乐府至于此作其辞亦曰琉璃钟琥珀浓小糟酒滴珍珠红嗟乎作诗者摆落鄙近以得意外趣者古今难矣【乐府集】
</div>
    <div class="pagination">
<a href="诗话总龟_page3.html">上一页</a><a href="诗话总龟.html">1</a><a href="诗话总龟_page2.html">2</a><a href="诗话总龟_page3.html">3</a><span class="current-page">4</span><a href="诗话总龟_page5.html">5</a><a href="诗话总龟_page6.html">6</a><a href="诗话总龟_page7.html">7</a><a href="诗话总龟_page8.html">8</a><a href="诗话总龟_page9.html">9</a><span>...</span><a href="诗话总龟_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
