<!DOCTYPE html>
<html>
<head>
    <meta charset="UTF-8">
    <title>历代诗话 - 第 31 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代诗话 - 第 31 页/共 63 页</h1>
    <div class="content">















　　厯代诗话巻四十四
　　钦定四库全书
　　厯代诗话巻四十五
　　归安呉景旭撰
　　已集杜陵谱系下
　　杜少陵先生正传
　　甫字子美本出杜陵徙为襄阳人曽祖依艺令巩又徙河南巩县祖膳部员外郎审言以诗着神龙间生奉天令闲其适为甫七嵗缀诗少不羁游吴越客梁宋与李白髙适登吹台入酒家卢啸咏人皆异之归长安应诏退下表称先君恕预以降逮亡祖审言髙视藏府假臣执先祖故事述作跂扬雄枚臯流防天宝十载朝献太清宫飨太庙有事南郊奏三大礼赋竒其才命宰相试文章授河西尉不拜改右卫率府胄曺参军潼闗之变车驾幸蜀避乱鄜州闻灵武传位羸服趋赴陷贼中寻脱贼达行在所上谒拜左拾遗时房琯败绩于陈陶斜罢相甫上疏言琯罪细不宜免大臣帝怒诏三司推问得宰相张镐救帝乃解甫进谢状复称琯故相子少自树立晚为醇儒时论许以公辅才臣不自度叹其气志挫防望陛下弃细录大以允众望天下幸甚迹其抗声忤旨引称不少贬要才为国惜非止以布衣驩也冬收京扈从而还明年出为华州司功参军属闗辅饥弃官客秦州遂入蜀卜居成都浣花里严武镇成都往依之武还朝往来左蜀诸郡召补京兆功曺不至武复出镇亦归成都表为节度叅谋检校工部贠外郎居幕府性褊敖倚醉上武牀目慑曰挺之乃有此儿武以世旧不之忤过草堂不巾见亦不衔时谓甫狂生且多武之能屈意以成甫髙也武卒崔旰乱蜀乃下忠渝次云安大厯初居防州往来转徙者三阅嵗自此出峡赴荆门泛处于潭又值臧玠之乱泝郴水而上至耒阳时江水暴涨阻饥方田驿聂令通刺以酒肉饷一夕而卒享年五十有九
　　赞曰以此之才奋兴当世职任清涂日条上封事为天子近臣讵不盛哉乃遭谴黜所在乱饥自荷薪拾橡梠不给三年营一草堂曽不得寜止郁邑无可依而去悲夫要其愤发有作念不防君世称诗史盖贤于遇矣【按新旧史本传各无伦次谨为攷订而作正传畧举二史于左】
　　新唐书天寳十三载朝献太清宫飨庙及郊甫奏赋三篇帝竒之使待制集贤院按进三大礼赋表云臣生长陛下淳朴之俗行四十载矣天寳十载公齿四十则进三赋乃十载事而十三载所进者为请封西岳赋也即请封西岳赋序云上旣封泰山之后三十年间自开元十三年乙丑封泰山至天宝十三载甲午计有三十年则西岳赋在十三载矣
　　旧唐书献三大礼赋宗奇之召试文章授京兆府兵曺参军按十三载进西岳赋表尚称臣本杜陵诸生盖长安一匹夫耳则献三赋时何尝授官公自赠诗不作河西尉凄凉为折腰老夫怕趋走率府且逍遥原注云时免河西尉为右卫率府兵曺此天寳十四载事也是年禄山反故述懐诗昔罢河西尉初兴蓟北师可证
　　新唐书上疏言琯事帝怒张镐救解然自是不甚省录时所在防夺甫家寓鄜弥年艰寠孺弱至饿死因许甫自往省视据公自京赴奉先县咏懐诗云老妻寄异县十口隔风雪入门闻号咷幼子饥已卒则孺弱饿死当在天寳十四载赴奉先时而非至德二载省视鄜州时也
　　新唐书禄山乱天子入蜀甫避走三川肃宗立自鄜州羸服欲趋行在为贼所得至德二载亡走鳯翔谒上拜左拾遗此最可信也旧唐书以为甫自京师宵遁赴河西谒肃宗于彭原集注因之亦谓自京窜至鳯翔皆悮
　　旧唐书甫甞凭醉登武之牀瞪眎武曰严挺之乃有此儿武虽防暴不以为忤初无欲杀之说新唐书以为武外若不为忤中衔之一日欲杀甫集吏于门武将出冠钩于帘者三左右白其母奔救得止观公先寄诗云得归茅屋赴成都直为文翁再剖符又八哀诗云空余老宾客身土愧簪缨其生死交情亦可槪见新史失之诬矣
　　旧唐书武卒甫无所依乃游东蜀依髙适既至而适卒按适于广德元年十二月入朝及拜左散骑常侍永泰元年正月乃卒公闻髙常侍亡诗云归朝不相见蜀使忽传亡是适卒于归朝后而非在蜀也何言欲东依适旣至而适卒耶其年正月适卒至四月武卒是适卒于武之前也何言武卒公无所依而依适耶
　　旧唐书甫以其家避乱荆楚扁舟下峡未维舟而江陵乱乃溯防湘流游衡山据公在江陵有暮春雨后夏日执热秋日述懐等诗是三月至江陵秋移居公安又数月至嵗暮方抵岳何言未维舟而乱即去之也况其时江陵无警也
　　旧唐书永泰二年卒于耒阳按公生于先天元年壬子卒于大厯五年庚戌为年五十有九则非永泰年间矣其言卒于耒阳最为可信吕大防诗谱以为是年夏还襄阳卒于岳阳鲁訔黄鹤谱谓卒于潭岳之交又牵引囘棹归秦等诗以为证皆不足凭也旧唐书宗武子嗣业自耒阳迁甫之柩归塟于偃师元微之墓志云旅殡岳阳其孙嗣业去子美殁余四十年为元和之癸已合窆于首阳之山前因观耒阳县志载工部墓在县治北郭外二里胡苕溪谓耒阳有子羙墓前贤多留题司马温公谓岂微之但为志而不克迁或已迁而故塜尚存耒阳耶此皆不明旅殡之义遂致众说纷纷按説文殡者死在棺将迁塟柩宾遇之此云旅殡当是卒于耒阳迁柩岳阳后乃归塟偃师也公自称当阳君后故世塟偃师首阳山山在官路而当阳墓载图经可攷【晋书预先为遗令曰吾去春入朝自表营洛阳城东首阳之南为将来兆域开隧道南向】天宝三载公以祖母卢归塟偃师嗣业归塟公于偃师皆承当阳君之志也














　　厯代诗话巻四十五
　　钦定四库全书
　　歴代诗话巻四十六
　　归安吴景旭撰
　　庚集上之上
　　唐诗
　　乌鲗墨
　　宋迁寄试莺诗誓成乌鲗墨人似楚山云
　　吴旦生曰江东人取乌鲗之墨书契以绐人物逾年墨消则一空纸迁意以盟誓成虚亦犹此也南越记云乌贼鱼腹中血正黒可以书也世谓乌贼懐墨而知礼古今注云一名河伯度事小史【本草作白事小史】炙毂子云此鱼每遇渔舟即吐墨染水令黒以混其身食物本草云其墨用以书伪劵逾年即脱此鱼自浮水靣乌见以为死往啄之乃卷入水故曰乌贼吕氏春秋注引古月令云九月寒乌入水化为乌则异鱼图賛云乌则之鱼【又作鵈鹎鵊也】鸟所变海物异名记云乌鲗八足集足在口缩喙在腹形类鞋囊其名乌鲗吸波潠墨迷射水慝海录碎事云乌有矴遇风则蚪前一须下矴一名防鱼风波稍急即以其须粘石为防按贼字作则鲗一也说文又作鰞鲗
　　元防诗话云试莺以朝鲜厚茧纸作鲤鱼函両面俱畵鳞甲腹下令可以藏书此古人尺素缄鱼之遗制也【详于丁集防鲤鱼】试莺毎以此遗迁尝有诗云花笺制叶寄郎邉江上寻鱼为妾传郎处斜阳三五树路中莫近钓翁船此贞观中事也
　　为僧
　　刘氏杂志曰徐敬业与骆賔王兵败賔王亡命为僧往来灵隐寺宋之问至寺夜吟鹫岭郁岧嶤龙宫鎻寂寥乆无下韵賔王隔壁朗吟以终萹之问大骇质明求见则遁矣敬业亦脱去为僧于衡山黄巢既败依张全义为僧于洛阳尝绘巳像题诗云记得当年草上飞铁衣脱尽着僧衣天津桥上无人识独倚防干看落晖人见像识其为巢盖古今若此脱身者多矣史岂尽得其实哉
　　吴旦生曰刘安上仙而班马言以叛伏诛姚緑毛覆体而寄奴斩一貎类者以立威史失其实若此等事何可具论按敬业逃入山天寳初有九十余老僧名住括正其人也賔王亦落髪徧逰名山因至灵隐耳葛常之云骆集中有江南送之问诗兖州饯之问诗其相习如此不应相遇灵隐以为不相识也王弇州云年事不甚逺而骆为老僧称宋少年决无是理则是唐诗纪事本事诗等亦如史家多失实耶陆放翁诗他年不死君须记防在天津看落晖自注云元微之赠老人诗天津桥上无人识独倚防干看落晖如杂志新话之言则放翁不应援巢以自喻矣
　　地角天涯
　　骆賔王诗地角天涯渺难测
　　吴旦生曰俗言天涯海角不知成都实有此二石也賔王以使事入蜀故及之按防宦纪闻云天涯石在中兴寺耆老传言人坐其上则脚肿不能行至今人不敢践履及坐其上又有天牙石在大东门对昭觉寺髙六七尺有庙今石市入汤家园地角石旧有庙在罗城内西北角髙三尺余王均之乱为守城者所壊今不复存矣钦州有天涯亭防州有海角亭二郡盖南辕穷途也
　　寳祙
　　杨升庵曰祙女人脇衣也卢照隣诗倡家寳祙蛟龙被是也崔豹古今注谓之腰防注引左传衵服谓日日近身衣也是春秋之世巳有之岂始于唐乎
　　吴旦生曰制自文王以缯为之曰腰巾汉武帝増以四帯名曰袜肚灵帝赐宫人蹙金丝合胜袜肚亦名齐裆则周初巳有之矣但引衵服以证寳袜恐未必然留青日札云今之袜胸一名襴裙隋炀帝诗寳袜楚宫腰谢偃诗细风吹寳袜盖寳袜在外以束裙腰者视图畵古美人妆可见故曰楚宫腰曰细风吹者此也若贴身之衵则风不能吹矣自后而围向前故又名合欢襴裙沈约诗领上蒲桃绣腰中合欢绮是也其绣带亦名袜帯今襴裙在内有袖者曰主腰领襟之上绣蒲桃花言其花朶朶如蒲桃也又观胡侍墅谈云建炎以来临安府浙漕司所进成恭后御衣之目有粉红纱抹胸真红罗裹肚乃知抹胸裹肚之制其来不近世纪杨太真为禄山爪伤胸乳为诃子束胸者或妄传矣
　　零雨
　　卢照邻送孟学士南逰诗零雨悲王粲清尊别孔融吴旦生曰蒋仲舒笺释谓本传及邺中诗集并无零雨之句岂偶悮用耶余按王仲宣从军诗有云哀彼东山人喟然感鹳鸣又云昔人从公旦一徂輙三龄盖一诗中再言及此皆用豳风零其蒙事也鹳鸣之为雨徴此豳风本意也笺者失考
　　招魂
　　沈佺期三月三日独坐驩州诗云谁念招魂节翻为御魅囚
　　吴旦生曰诗话总引荆楚记云屈原以五月五日投汨罗而死人伤之以舟檝拯焉故武陵竞渡用五月五日盖本诸此刘梦得云今举檝相和之音皆曰何在盖所以招屈原也诗曰湘江五月平堤流邑人相将浮采舟灵均何在歌巳矣哀踪振檝从此起今江浙间竞渡多用春月疑非招屈之义及考沈佺期三月三日诗王绩三月三日赋亦云新开避忌之席更作招魂之节则以上巳为招屈之时其必有所据也予观琴操云介子推五月五日焚林而死故是日不得发火而异苑又谓寒食始禁烟盖当时五月五日以周正言之尔今用夏正乃三月也屈原以五月五日死而佺期王绩以上巳为招魂之节者亦岂谬耶
　　朱子楚辞辩证云后世招魂之礼有不专为死人者如杜子美彭衙行云暖汤濯我足剪纸招我魂盖当时关陕间风俗道路劳苦之余则皆为此礼以袚除而慰安之也近世髙抑崇作送终礼云越俗有暴死者则亟使人徧于衢路以其姓名呼之往往而苏以此言之又见古人于此诚有望于复生非徒为是文具而巳也
　　北枝
　　宋之问度大庾岭诗涙尽北枝花
　　吴旦生曰许浑诗只应频防北枝梅与延清同意按汉梅鋗定百粤因名梅岭后鋗将庾胜兄弟守之又名大庾岭非专以岭上有梅也而梅亦有异白孔六帖云大庾岭上梅南枝落北枝开寒暖之异也天中记两妇东壁诗南枝向暖北枝寒一様春风有两般李峤咏梅诗大庾敛寒光南枝独早芳
　　扈
　　宋之问诗吾君不事瑶池乐时雨来防农扈春
　　吴旦生曰延清不侈般乐而谆及农事王摩诘雨中春望之作云为乗阳气行时令不是宸逰翫物华皆得古诗规箴之义按金天氏勤于民事命春扈以耕稼召夏扈以芸耡秋扈所以収敛冬扈于焉盖藏左传郯子曰少皥氏以九扈为九农杜预注扈有春扈鳻鶞夏扈窃秋扈窃蓝冬扈窃黄棘扈窃丹行扈唶唶宵扈啧啧桑扈窃脂老扈鷃鷃以九扈为九农之号各随其宜以教人事也张衡东京赋勤致赉于九扈薛综注九扈农正知田事扈正也按郭璞注桑扈窃脂谓好盗脂膏食之因以为名陆玑诗防好窃人脯肉脂及膏故称窃脂后观丘光庭辨尔雅云上文夏扈窃秋扈窃蓝冬扈窃黄棘扈窃丹岂诸扈皆善为盗而偷窃黄丹蓝乎盖窃之为言浅也窃者浅黒色也窃蓝者浅青色也窃黄者浅黄色也窃丹者浅赤色窃脂者浅白色也今三四月间采桑之时见有小鸟灰色眼下正白俗呼白鵊鸟是也以其采桑时来故谓桑扈
　　东山
　　王邱东山诗智哉谢安石携妓入东山
　　吴旦生曰王丘初唐人扈从明皇南出防雀谷张说作诗和者甚众皆逊丘作葛常之谓唐推燕许而丘不以诗名观燕许之作慙于丘多矣杨升庵谓东山诗太白之先鞭也按太白有忆东山二絶云不向东山乆蔷薇几度花白云他日防明月落谁家我今携谢妓长啸絶人羣欲报山东客开闗扫白云
　　韵语阳秋云防稽临安金陵三郡皆有东山俱为谢安携妓之所按本传初安石寓居防稽与王羲之许询支遁逰处被召不至遂栖迟东山唐裴冕等鉴湖联句有兴发还寻戴东山更问东此防稽之东山也本传又云安石常往临安山中坐石室临濬谷悠然叹曰此与伯夷何逺今余杭县有东山东坡有逰余杭东西岩诗注云即谢安东山所谓独擕缥缈人来上东西山者是也此临安之东山也本传又谓及登台辅于土山营墅楼馆林竹甚盛每擕中外子侄游集今土山在建康上元县崇礼乡建康事迹云安石于此拟会稽之东山亦号东山此金陵之东山也
　　双头牡丹
　　许彦周诗话曰唐髙宗宴羣臣赏双头牡丹赋诗上官昭容一联云势如连璧友心似臭兰人计之必一英竒女子也
　　吴旦生曰湘湖故事载徐仲雅合欢牡丹诗平分造化双包去拆破春风两面开汴都平康记载晁无咎双头牡丹诗二乔新获呉宫怯双隗初临晋帐羞中州集载党世杰双头牡丹诗并肩翠袖初酣酒对镜红妆欲鬭竒较之昭容逊其髙雅

　　歴代诗话巻四十六
　　钦定四库全书
　　歴代诗话巻四十七
　　归安吴景旭撰
　　庚集上之中
　　唐诗
　　罢相
　　李适之罢相诗避贤初罢相乐圣且衔杯试问门前客今朝几个来
　　呉旦生曰适之退朝毎邀賔戚谈谐曾赋诗云朱门长不闭亲友恣相过年今将半百不乐复如何后为林甫所譛罢故有门前客来之句未免激而露矣于濆对花诗花开蝶满枝花谢蝶还稀惟有旧巢燕主人贫亦归虽当罢官同一感慨要有怨而不怒之意老杜八仙歌衔杯乐圣称避贤乃用适之语按史记石庆上书曰愿归丞相侯印乞骸骨归避贤者路盖避贤二字出此今杜本悮作世贤则世字犯太宗讳
　　绛河
　　王维秋宵寓直诗云消出绛河杨升庵曰道书天有九霄赤霄碧霄青霄霄绛霄黅霄紫霄练霄缙霄也绛河即绛霄
　　吴旦生曰如魏张渊观象赋望灵象于九霄注云九霄九天也因引道书以释之又汉武帝内传王母遣问武帝云逺隔绛霄此亦道书之説也今升庵悮以云消为云霄遂引道书则非按初学记天河亦名绛河蠡海集云银河曰绛河盖观天者以北极为标凖所仰视而见者皆在北极之南故称之曰绛借南之色以为喻也余甚爱此语唐彦谦七夕诗绛河浪浅休相隔沧海波深尚作尘王初银河诗阊阖疎云隔绛津桥头秋夜鹊飞频
　　驱鴈
　　王维出塞作颔联云暮云空碛时驱马秋日平原好射雕又结云玉靶角弓珠勒马汉家将赐霍嫖姚
　　吴旦生曰王弇州谓此律甚佳非两马字犯当足压巻然两字俱贵难易或稍可改者暮云句马字耳余因弇州之语戏欲改之屡思未属一日观谢廷讃云右丞出塞重一马字按鲍照诗秋霜晓驱鴈又北风驱鴈天雨霜又洛阳伽蓝记北风驱鴈千里飞云然则右丞句为驱鴈无疑矣余思沙碛自应驱鴈而马字彷佛鴈字以致传讹耳积疑之案一旦氷释为之狂叫欲絶
</div>
    <div class="pagination">
<a href="历代诗话_page30.html">上一页</a><span>...</span><a href="历代诗话_page26.html">26</a><a href="历代诗话_page27.html">27</a><a href="历代诗话_page28.html">28</a><a href="历代诗话_page29.html">29</a><a href="历代诗话_page30.html">30</a><span class="current-page">31</span><a href="历代诗话_page32.html">32</a><a href="历代诗话_page33.html">33</a><a href="历代诗话_page34.html">34</a><a href="历代诗话_page35.html">35</a><a href="历代诗话_page36.html">36</a><span>...</span><a href="历代诗话_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
