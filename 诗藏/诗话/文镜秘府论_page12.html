<!DOCTYPE html>
<html>
<head>
    <meta charset="UTF-8">
    <title>文镜秘府论 - 第 12 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文镜秘府论 - 第 12 页/共 13 页</h1>
    <div class="content">　　凡诸手笔，亦须避之。若犯此声，则龃龉不可读。如云，得者：“藉甚岐嶷，播扬英誉。”失者：“永嘉播越，世道波澜。”
　　傍纽：双声是也。如诗二句内有“风”一字，则不得复有此等字。”
　　诗得者：“管声惊百鸟，衣香满一园。”失者：“壮哉帝王居，佳丽殊百城。”
　　若故双声者，得有如此。故庾信诗云：“胡笳落泪曲，羌笛断肠歌。”
　　笔得者：“六郡豪家，从来习马；五陵，贵族，作性便弓。”失者：“历数已应，而《虞书》不以北面，为陋；有命既彰，而周籍犹以服事，为贤。”
　　若故双声者，亦得有如此。如云：“鉴观上代，则天禄斯归；逖听前王，则历数攸□。”如是次第避之，不得以二句为断。
　　或云：若五字内已有“阿”字，不得复用“可”字。此于诗章，不为过病；但言语不净洽，读时有妨也。今言犯者，唯论异字；如其同字，此不言。言同字者，如云：“文物以纪之，声明以发之”，“大东小东”，“自南自北”等是也。
　　或云：凡用声，用平声最多。五言内非两则三，此其常也。亦得用一用四：若四，平声无居第四；若一，平声多在第二，此谓居其要也。犹如宫羽调音，相参而和。
　　又云：赋颂有第一、第二、第三、第四或至第六句相随同类韵者。如此文句，倘或有焉，但可时时解镫耳，非是常式。五三文内，时一安之，亦无伤也。又，辞赋或有第四句与第八句而复韵者，并是丈夫措意，盈缩自由，笔势纵横，动合规矩。
　　《文笔式》云：制作之道，唯笔与文：文者，诗、赋、铭、颂、箴、赞、吊、诔等是也；笔者，诏、策、移、檄、章、奏、书、启等也。即而言之，韵者为文，非韵者为笔。文以两句而会，笔以四句而成。文系于韵，两句相会，取于谐合也；笔不取韵，四句而成，在于变通。故笔之四句，比文之二句，验之文笔，率皆如此也。体既不同，病时有异。其文之犯避，皆准于前。假令文有四言、六言、七言等，亦随其句字，准前勘其声病，足悟之矣。
　　其蜂腰，从五言内辨之，若字或少多，则无此病者也。
　　笔有上尾、鹤膝、隔句上尾、踏发等四病，词人所常避也。其上尾、鹤膝，与前不殊。束皙表云：“薄冰凝池，非登庙之珍。”“池”与“珍”同平声，是其上尾也。左思《三都赋序》云：“魁梧长者，莫非其旧。风谣歌舞，各附其俗。”“者”与“舞”同上声，是鹤膝也。隔句上尾者，第二句末与第四句末同声也。如鲍照《河清颂序》云：“善谈天者，必征象于人；工言古者，必考绩于今。”“人”与“今”同声是也。但笔之四句，比文之二句，故虽隔句，犹称上尾，亦以次避，第四句不得与第六句同声，第六句不得与第八句同声也。踏发(废音。)者，第四句末与第八句末同声也。如任孝恭书云：“昔锺仪恋楚，乐操南音；东平思汉，松柏西靡。仲尼去鲁，命云迟迟；季后过丰，潸焉出涕。”“涕”与“靡”同声是也。凡笔家四句之末，要会之所归。若同声，有似踏而机发，故名踏发者也。若其间际有语隔之者，犯亦无损，谓上四句末，下四句初，有“既而”、“于是”、“斯皆”、“所以”、“是故”等语也。此等之病，并须避之。
　　其鹤膝，近代词人或有犯者。寻其所犯，多是平声。如温子昇《寒陵山碑序》云：“并寂漠消沈，荒凉磨灭。言谈者空知其名，经过者不识其地。”又邢子才《高季式碑序》云：“杨氏八公，历两都而后盛；荀族十卿，终二晋而方践。”又魏收《文宣谥议》云：“九野区分，四游定判。赋命所甄，义兼星象。”(“沈”与“名”、“公”与“卿”、“分”与“甄”并同声，是笔鹤膝也。)文人刘善经云：“笔之鹤膝，平声犯者，益文体有力。”岂其然乎？此可时复有之，不可得以为常也。其双声叠韵，须以意节量。若同句有之，及居两句之际而相承者，则不可矣。同句有者，还依前注。其居两句际相承者，如任孝恭书云：“学非摩揣，谁合赵之连鸡。但生与忧偕，贫随岁积。”“鸡”与“偕”相承而同韵，是其类也。又徐陵《劝进表》云：“蚩尤三冢，宁谓严诛。”“诛”、“冢”相承，双声是也。
　　然声之不等，义务随焉。平声哀而安，上声厉而举，去声清而远，入声直而促。词人参用，体固不忄互。请试论之：笔以四句为科，其内两句末并用平声，则言音流利，得靡丽矣；兼用上、去、入者，则文体动发，成宏壮矣。看徐、魏二作，足以知之。徐陵《定襄侯表》云：“鸿都写状，皆旌烈士之风；麟阁图形，咸纪诚臣之节。莫不轻死重气，效命酬恩；弃草莽者如归，膏平原者相袭。”(上对第二句末“风”，第三句末“形”；下对第二句末“恩”，第三句末“归”：皆是平声。)魏收《赤雀颂序》云：“苍精父天，铨与象立；黄神母地，辅政机修。灵图之迹鳞袭，天启之期翼布；乃有道之公器，为至人之大宝。”(上对第二句末“立”，第三句末“地”；下对第二句末“布”，第三句末“器”：皆非平声是也。)徐以靡丽标名，魏以宏壮流称，观于斯文，亦其效也。又名之曰文，皆附之于韵。韵之字类，事甚区分。缉句成章，不可违越。若令义虽可取，韵弗相依，则犹举足而失路，抃掌而乖节矣。故作者先在定声，务谐于韵，文之病累，庶可免矣。
北卷 


　　○论对属

　　凡为文章，皆须对属；诚以事不孤立，必有配疋而成。至若上与下，尊与卑，有与无，同与异，去与来，虚与实，出与入，是与非，贤与愚，悲与乐，明与暗，浊与清，存与亡，进与退：如此等状，名为反对者也。(事义各相反，故以名焉。)除此以外，并须以类对之：一二三四，数之类也；东西南北，方之类也；青赤玄黄，色之类也；风雪霜露，气之类也；鸟兽草木，物之类也；耳目手足，形之类也；道德仁义，行之类也；唐、虞、夏、商，世之类也；王侯公卿，位之类也。及于偶语重言，双声叠韵，事类甚众，不可备叙。
　　在于文笔，变化无恒。或上下相承，据文便合，若云：“圆清著象，方浊成形”，“七曜上临，五岳下镇”；(“方”、“圆”，“清”、“浊”，“象”、“形”，“七”，“五”，“上”、“下”，是其对。)或前后悬绝，隔句始应，若云：“轩辕握图，丹凤巢阁；唐尧秉历，玄龟跃渊”；(“轩辕”、“唐尧”，“握图”、“秉历”，“丹凤”，“玄龟”，“巢阁”、“跃渊”，是也。)或反义并陈，异体而属，若云：“乾坤位定，君臣道生。或质或文，且升且降”；(“乾坤”、“君臣”、“质文”、“升降”并反义，而同句陈之。“乾坤”与“君臣”对，“质文”与“升降”对，是异体属也。)或同类连用，别事方成，若云：“芝英蓂荚，吐秀阶庭；紫玉黄银，扬光岩谷”：(“芝英蓂荚”与“紫玉黄银”，“阶庭”与“岩谷”，同类连对，而别事相成。)此是四途，偶对之常也。比事属辞，不可违异。故言于上，必会于下；居于后，须应于前。使句字恰同，事义殷合，(若上有四言，下还须四言；上有五字，下还须五字。上句第一字用“青”，下句第一字即用“白”、“黑”、“朱”、“黄”等字；上句第三字用“风”，下句第三字即用“云”，“烟”、“气”、“露”等。上有双声、叠韵，下还即须用对之。)犹夫影响之相逐，辅车之相须也。
　　若其上升下降，若云：“寒云山际起，悲风动林外。”(“山际”在上句第三、第四言，是升；“林外”在下句第四、第五字，是降。)前复后单，若云：“日月扬光，庆云烂色。”(“日月”两事是复；“庆云”一物，是单。)语即非伦，事便不可。然文无定势，体有变通，若又专对不移，便复大成拘执；可于义之际会，时时散之。
　　夫属对者，皆并见以致辞；(谓并见事类以成辞。假令云：“便娟翠竹，声韵金风；的历红荷，光垂玉露。”“翠竹”与红荷”，“金风”与“玉露”，是异事并见也。凡为对者，无不悉然也。)不对者，必相因成义。(谓下句必因上句，止凭一事以成义也。假令叙家世云：“自兹以降，世有异人。”叙先代云：“布在方策，可得言焉。”叙任官云；“我之居此，物无异议。”叙能官云：“望之于君，固有惭色。”叙瑞物云：“委之三府，不可胜记。”叙帝德云：“魏魏荡荡，难得名焉。”皆下句接上句以成义也。)何则？偶辞在于参事，(凡为对属，皆偶其辞，事若不变，辞便有阙，故须参用，如得成之也。)孤义不可别言故也。(若不取对，即须就一义相因以置言，故不可用别也。)
　　在于文章，皆须对属；其不对者，止得一处二处有之。若以不对为常，则非复文章。(若常不对，则与俗之言无异。)就如对属之间，甚须消息：若叙瑞云：“轩辕之世，凤鸣阮隃；汉武之时，麟游雍畤。”(持“轩辕”对“汉武”，世悬隔也。)大小必均，若叙物云：“鲋离东海，得水而游；鹏翥南溟，因风而举。”(将“鲋”拟“鹏”，状殊绝也。)美丑当分，若叙妇人云：“等毛嫱之美容，类嫫母之至行。”(毛嫱”、“嫫母”，貌相妨也。)强弱须异，若叙平贼云：“摧鲸鲵如折朽，除蝼蚁若拾遗。”(“鲸鲵”、“蝼蚁”，力全校也。)苟失其类，文即不安。以意推之，皆可知也。而有以“日”对“景”，将“风”偶“吹”，持“素”拟“白”，取“鸟”合“禽”，虽复异名，终是同体。若斯之辈，特须避之。故援笔措辞，必先知对，比物各从其类，拟人必于其伦。此之不明，未可以论文矣。
　　句端

　　属事比辞，皆有次第，每事至科分之别，必立言以间之，然后义势可得相承，文体因而伦贯也。新进之徒，或有未悟，聊复商略，以类别之云尔。
　　观夫，惟夫，原夫，若夫，窃以，窃闻，闻夫，惟昔，昔者，盖夫，自昔，惟。
　　右并发端置辞，泛叙事物也。谓若陈造化物象、上古风迹及开廓大纲，叙况事理，随所作状，量取用之。大凡观夫，惟夫，原夫，若夫，盖闻，闻夫，窃惟等语，可施于大文，余则通用。其表、启等，亦宜以臣闻及称名为首，各见本法。
　　至如，至乃，至其，于是，及有，是则，斯则，此乃，诚乃。
　　右并承上事势，申明其理也。谓上已叙事状，次复申重论之，以明其理。
　　洎于，逮于，至于，及于，既而，亦既，俄而，洎，逮，及，自，属。
　　右并因事变易多限之异也。谓若述世道革易、人事推移，用之而为异也。
　　乃知，方知，方验，将知，固知，斯乃，斯诚，此固，此实，诚知，是知，何则，所以，是故，遂使，遂令，故能，故使，可谓，所谓。
　　右并取下言证成于上也。谓上所叙义，必待此后语，始得证成也。或多析名理，或比况物类，不可委说者。
　　况乃，况则，矧夫，矧唯，何况，岂若，未若，岂有，岂至。
　　右并追叙上义，不及于下也。谓若已叙功业事状于上，以其轻少，后更云况乃、岂若其事其状云云，也。
　　岂独，岂唯，岂止，宁唯，宁独，宁止，何独，何止，岂直。
　　右并引取彼物为此类。谓若已叙此事，又引彼与此相类者，云岂唯彼如然也。
　　假令，假使，假复，假有，纵令，纵使，纵有，就令，就使，就如，虽令，虽使，虽复，设令，设使，设有，设复，向使。
　　右并大言彼事不越此也。谓若已叙前事，假令深远高大则如此，此终不越。
　　虽然，然而，但以，正以，直以，只为。
　　右并将取后义，反于前也。谓若叙前事已讫，云虽然乃有如此理也。
　　岂令，岂使，何容，岂容，岂至，岂其，何有，岂可，宁可，未容，未应，不容，讵可，讵令，讵使，而乃，而使，岂在，安在。
　　右并叙事状所求不宜然也。谓若揆其事状所不合然，云岂令其至于此也。
　　岂类，讵似，岂如，未若。
　　右并论此物胜于彼也。谓叙此物已讫，陈岂若彼物微小之状也。
　　若乃，尔乃，尔其，尔则，夫其，若其，然其。
　　右并复叙前事体其状。若前已叙事，次更云若乃等体写其状理也。
　　傥使，傥若，如其，如使，若其，若也，若使，脱若，脱使，脱复，必其，若必，或若，或可，或当。
　　右并逾分测量，或当尔也。譬如论其某事异理，云傥如此如此。
　　唯应，唯当，唯可，只应，只可，只当，乍可，必能，必应，必当，必使，会当。
　　右并看世斟酌终归状也。若云看上事形势，唯应如此如此。
　　方当，方使，方冀，方令，庶使，庶当，庶以，冀当，冀使，将使，使夫，未使，令夫，所冀，所望，方欲，便欲，便当，行欲，足令，足使。
　　右并势有可然，期于终也。谓若叙其事形势，方终当如此。
　　岂谓，岂知，岂其，谁知，谁言，何期，何谓，安知，宁谓，宁知，不谓，不悟，不期，岂悟，岂虑。
　　右并事有变常，异于始也。谓若其事应令如彼，今忽如此如此。
　　加以，加复，况复，兼以，兼复，又以，又复，重以，且复，仍复，尚且，犹复，犹欲，而尚，尚或，尚能，尚欲，犹，仍，且，尚。
　　右并更论后事，以足前理也。渭若叙前事已讫，云加以又如此又如此也。
　　莫不，罔不，罔弗，无不，咸欲，咸将，并欲，皆欲，尽，皆，并，咸。
　　右并总论物状也。
　　自非，若非，非夫，若不，如不，苟非。
　　右并引大其状，令至甚也。若叙其事至甚者，云自非如此云也。
　　何以，何能，何可，岂能，岂使，讵能，讵使，讵可，俦能，奚可，奚能。
　　右并因缘前状论所致。若云自非行如彼，何以如此也。
　　方虑，方恐，所恐，将恐，或恐，或虑，只恐，唯恐，行恐。
　　右并预思来事异于今也。若云今事已然，方虑于后或如此也。
　　敢欲，辄欲，轻欲，轻用，轻以，辄用，辄以，敢以，每欲，常欲，恒愿，恒望。
　　右并论志所欲行也。
　　每至，每有，每见，每曾，时复，数复，或复，每，时，或。
　　右并事非常然，有时而见也。谓若每至其时节，每见其事理也。
　　则必，则皆，则当，何当不，未尝不，未有，不则。
　　右并有所逢见便然也。若逢见其事则必如此也。
　　可谓，所谓，诚是，信是，允所谓，乃云，此犹，何异，奚异，亦犹，犹夫，则犹，则是。
　　右并要会所归总上义也。谓设其事，可谓如此，可比如此也。
　　诚愿，诚当可，唯愿，若令，若当，若使，必使。
　　右并劝励前事所当行也。谓若谓其事，云诚愿行如此也。
　　自可，自然，自应，自当，此则，则必，然则。
　　右并预论后事必应尔也。谓若行如彼，自可致如此。
　　○帝德录

　　伏牺亦曰宓戏，太昊，皇雄，庖牺，皇牺，风姓。以木德王，曰苍精，苍牙。生于雷泽。日角。以龙纪官，曰龙师而龙名。状有：通灵，出震，像日，作易，观象，察法，画八卦，设十言，推三元以教民。
　　神农，亦曰炎帝，帝魁，大庭，烈山，农皇。以火德王，曰炎灵，炎精。生于华阳，感龙首神生，以姜水成。戴玉理石耳。以火纪官，曰火师而火名。乘六龙以出地辅。状有：教农，作未耜，尝百草，甄度四海。
　　黄帝，亦曰轩辕，有熊，缙云之官，归藏。云皇轩，帝轩，轩后，轩皇。以土德王，曰黄帝，黄神，黄精。感大电绕枢以生于寿丘，长于姬水，居于轩辕之丘。天庭，日角，四面。状有：提像，侚齐，叶律，造书契，模鸟迹，车乘，宫室，衣服，文字，役使百灵，垂衣裳。
　　少昊，亦曰金天，青阳。以金德王。感大星如虹流华渚以生。凤皇适至，以鸟纪官，鸟师而鸟名。
　　颛顼，亦曰高阳，穷桑。以水德王，感瑶光如蜺降幽房以生。形云：并 。平九黎之乱，定八风之音。
　　唐尧，亦曰陶唐，伊祁，伊尧，唐尧，唐后，帝。名放勋。感赤龙以生，长於伊水，居丹陵。形云：鸟庭，日角，八眉，八彩，珠衡。状云：钦明，文思，睿哲，允恭克让，稽古则天，就日望云，光被，平章百姓，协和万邦。
　　虞舜，亦曰有虞，大舜，有姚，虞皇，虞后；名重华，字都君。感大虹始生于姚墟，长于妫水。状曰：濬哲，文明，登庸，纳麓，受终，慎徽五典，怀神珠，秉石椎，歌琴，垂拱，弹五弦之琴，歌《南风》之诗。
　　夏禹，亦曰有夏，伯禹，夏禹，名文命，字高密。感流星生于石纽，耳参漏，怀玉斗。状有：疏通，任土作贡，尽力沟洫，卑宫室。
　　殷汤，亦曰成汤，商汤，商王，殷后；名天乙，字乙王。感白气而生。两肘，七名，受金钩，都于亳。状有：革命，解网，卅七征，纣于鸣条，窜于南巢。
　　高宗；亦曰武丁，中宗，殷宗。状云：中兴。
　　周文王，亦曰文昌；武王，亦曰武发；并云有周，苍精。文王邑于沣，受命于岐山。武王都于镐。状云：命唯新，耆定武功，虞代革命，伐罪。
　　汉，曰天汉，炎汉，卯金刀。高祖曰刘邦，感玉英始生，酆泽梦素灵器，芒山见紫云，灞垒浮奇气。状云：肇戴天禄，提剑。
　　右并是古帝王名状。至诸文历叙先代处，可于此斟酌改用之。或可引轩、唐、虞、夏、商、周、秦、汉等国号，即以历运、命祚、基业、道德等配之，随其盛衰而叙。
　　若叙盛云：光启；云始：唯新，方炽，玄盛，逾隆，克明；云永：方弘，方茂；云恭。
　　若叙衰云：造地，陵迟，将季；云丧；将尽；云替：已缺，将亡，告终等语。
　　受命，受终，定业，开基，启祚，承天，乘时。
　　生状云：诞灵，降神，诞圣，发祉，效灵，启圣，流祉；亦云：载诞，降生。
　　临状云：登枢，践极，驭宇，建国，乘时，践位，君临，乘乾，出震。
　　右若叙先代，并得通用。
</div>
    <div class="pagination">
<a href="文镜秘府论_page11.html">上一页</a><span>...</span><a href="文镜秘府论_page7.html">7</a><a href="文镜秘府论_page8.html">8</a><a href="文镜秘府论_page9.html">9</a><a href="文镜秘府论_page10.html">10</a><a href="文镜秘府论_page11.html">11</a><span class="current-page">12</span><a href="文镜秘府论_page13.html">13</a><a href="文镜秘府论_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
