<!DOCTYPE html>
<html>
<head>
    <meta charset="UTF-8">
    <title>今传是楼诗话 - 第 10 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>今传是楼诗话 - 第 10 页/共 12 页</h1>
    <div class="content">
四四八、咏卢生事者，余最推罗台山（有高）一绝，诗云：“场下卢生太息频，世间谁是息机人。人生哀乐真无定，好梦原来亦苦辛。盖为观演《邯郸》剧作也。台山以家难逃于禅，素习权家言。诗不多作，亦劲悍无茶弱气，与彭二林（绍升）齐名，均能外服儒风，内宗禅行者。

四四九、粤中多产木棉，花时红照天际，黎二樵称为海外第一花。杭大宗七绝云：“目极胖柯水乱流，低枝腕地入端州。最怜三月东风急，一路吹红上驿楼。”最能状之。

四五○、孙渊如陈臬《东鲁题诗》云：“聪马红旌静不喧，来从王宇带高寒。三齐名士争投刺，一路青山送到官。使者车单如客过，圣人家近借书看。清时不用矜风节，惭愧儒冠换豸冠。”“一路青山”句，神味隽永，儒吏风流，犹可想见。厥配王采薇，亦能诗，毕灵岩刊《吴会英才集》，渊如与采薇诗均入选，亦一时佳话。

四五一、黎二樵警句云：“短长道路共别离，少壮交游半死生。”上句眼前习见语，却未经人道破。

四五二、狄道诗人吴松崖（镇），所为《松花庵诗草》，袁随园、王西氵止、杨蓉裳均极称之。以清嘉庆丁巳卒，年七十七。松崖素自比罗昭谏，而年适相符，亦一奇也。有押秋字句云：“疏桐连夜雨，寒雁几声秋。”“芦花湘浦雪，风叶洞庭秋。”“看山双桨暮，听雨一蓬秋。”一时称为“三秋居士。”

四五三、查初白句：“万井云烟扶水阁，四山雷雨动空城。”杨蓉裳句：“虚堂说剑邀奇士，小像焚香拜美人。”皆可写作联语。“莺啼中妇嫩，蚕出小姑忙。”许了卯句也，写春日村居之景，最为有致，然非生长南中者，不知其琢句之工。

四五四、翻案诗出以蕴藉，最为上乘。徐巨源《题桃源图》云：“落英芳草闭桑麻，客到惊闻世代赊。津路早知红树引，秦人应悔种桃花。”末二句有味外味，与工部之“君看灯烛张，转使飞蛾密。”同一用意，知此旨者，可以论政。

四五五、老友虞山言仲远（敦源），与哲兄謇博大令，早承家学，并负时名，大河南北，类能道之。謇博曾游通州范肯堂之门，以能诗称，不幸早逝。仲远虽以治军从政自见，顾诗学之邃，朋侪中尚有不尽知者。曩诒余《喁于馆诗草》，余尤喜其《丰台》一绝云：“芍药丰台问有无，平平砥道碾青芜。斜阳十里春三月，过客何人吊曼殊。”配丁夫人蕴如，亦工吟事，唱训之乐，时论羡之。有《雍梁入塾占示》诗云：“读书习字说聪明，十载匆匆易长成。不解东坡居士意，何须愚鲁始公卿。”用意深婉，超越前人。

四五六、仲远刊行家集，曩以诒余。曰《餐霞楼轶稿》者，大母左太夫人小莲所作。太大人乃阳湖左仲甫先牛女孙。仲甫先生曾宰吾邑，遗爱犹存。配陈大夫人为江阴陈大令柄德女公子，一门工诗画，见李氏《养一斋集》。于以知太夫人之家学有自矣。集中《才调》一绝云：“才调从来天付侬，一枝画笔重江东。自嫌诗少幽燕气，直挂云帆趁北风。”《偶然》云：“偶然得句费疑猜，恐被前人道过来。秋水为神玉为骨，更从何处著尘埃。”皆不以涂饰藻为工者。曰《桤叟诗存》，曰《鸥影词钞》，均仲远赠公应千丈所作；曰《梅花馆集》者，则为应千丈厥配汪夫人雪芬所作。应干丈历宰畿辅诸剧邑，所至有政声。吏事余闲，则偕夫人及亲戚集社为诗。仲远兄弟夫妇，随侍宦所，觞咏无虚日。一门风雅，播为美谈。至今思之，真承平盛事矣。

四五七、刘随州《长沙过贾谊宅》云：“三年谪宦此栖迟，万古惟留楚客悲。秋草独寻人去后，寒林空见日斜时。汉文有道恩犹薄，湘水舞情吊岂知。寂寂江山摇落处，怜君何事到天涯。”钱箨石谓其都用虚字，失之薄弱，实则虚字善用，句法乃佳，宋人诗正以此等处见长也。

四五八、樊山翁有《癸亥年内子生日》诗云：“凤卜谐来四十秋，清朝绣蜕揭秦楼。祝厘娣侄犹莲步，（闰三四十岁以上者多非天足。）较长儿孙有白头。双髻按歌争劝酒，半身带病转添筹。（君病半身不遂十年矣。）丛丛萱草黄金色，五世团乐几世修。”盖为祝夫人作也。当日夫人来归，伯希祭酒，与王廉生、周蕾叔、梁星海同送贺礼。时星海居栖凤楼，与意园仅隔╉。伯希塍之云：“云门公幛，已列大名，又附以茶烛等物，另日开单送索”云云。此贱星海以贻其门人陈公辅，并书有颠末云：“云门续娶祝夫人，甚贤慧。其来京时，借朱二楞屋，梁状元甫移出也。云门自题柱联云：‘半亩园从中翰借，合欢诗是状元栈。’是日轿将到日，莼客同年在座。众促其撰祝词，匆匆集《易林》数句，不能记矣。正孺、韵莳、婴斋，与我同送喜礼，（每分一两有零，重礼也。）此纸来取分金，甚有趣。弟于韵莳为私淑，于茗楼为受知，此纸不归末利状元，更谁归耶？”云云。末利状元，乃指公辅，其本事未及详。公辅装成横幅，樊山更题二诗云：“曾记秦楼跨凤游，贺钱犹醵礼从周。泥金喜字红销帐，成就鸳鸯到白头。”“半亩园从中翰借，合欢花是状元栽。（中庭马樱二株，斗南前辈手植。）转头三十年前事，赢得儿孙满玉台。”款云：“公辅仁兄属题，祥今年七十，荆人亦五十九矣，书此不胜帐触。”按樊山翁今年八十有四，前题适为乙卯，至合晋之年，则清光绪甲申也。樊山又有《为丹徒丁蘧卿新婚，题所藏如冠九画并蒂连图》二绝云：“莲子杯为合卺尊，丹徒宫畔烂盈门。杯中九粒青莲子，天遣荷花与报恩。”“仙郎昔赋并头莲，曾记南园拟状元。谁识寿南写双瑞，德宗皇帝太平年。”其跋语云：“题画甫竟，江东生适来，谓画不恶而纸色栗工俱陈旧，非新房中物。因忆光绪甲申，余在京娶妇，以三金购得无名氏《和合图》，张之新房，亦嘉道间旧画。余题其上云：‘面目苟可憎，其他概可见。古之神仙人，从小不讨厌。’朱蓉生见之笑曰：‘云门淘气，今四十年矣。’画为孙辈持去，附记于此，愿蘧卿吾如夫妇白首相庄，子孙曾元，环绕膝下也。”此亦樊山新昏韵事之一，因并著之。蘧卿尊人，ウ公秘书，亦余旧识。近于沽上重晤，佳儿养志，乐事可知。至樊山则不相见已逾十年矣。

四五九、柯凤孙《成都衤集忆诗》之一云：“一枕春寒听子规，成都二月海棠时。渭南老子堂堂去，只有王郎七字诗。”为福山王文敏作也。文敏《子规诗》云：“庭前老树因风响，窗外青山带雨横。一枕新凉天欲晓，北人初识子规声。”其时文敏以省亲人蜀，凤孙亦橐笔依人，清尊雅集，酬唱遂多。《衤集忆诗》又一绝云：“新繁寺里雪堂师，万树梅花万首诗。记得当年人日作，薯灯挑尽夜眠迟。”亦纪当日游事者。按文敏有《新繁龙臧寺雪堂和尚含澈，招同柯凤孙（劭态）、邓文甫（质）两孝廉，家十五兄，游东湖观梅》诗云：“蜀国东湖竟眼前，我来正是早春天。诗僧合作林间主，佳客能参句里禅。野饭味兼蔬筍下，新晴暖到衲袍边。寒山拾得终成佛，管领梅花十万年。”雪堂，蜀之诗僧，卓锡龙臧寺最久，擅长三绝，交遍胜流。文敏去蜀，倦倦雪堂，有《寄怀》二诗，其一云：“忽忽一别两经年，坐对高秋意惘然。稚子碑前牵客日，鹿头关上奇书天。近从病裹常生悟，自悔闲来不解惮。今古诗风真在蜀，雪堂旧字属坡仙。”其二云：“八十余年老雪堂，五千里外古江乡。诗情已逐亲朋散，春梦还连日月长。萧寺夜游成故事，东湖天暖正韶光。无端相忆便相奇，泥上飞鸿已渺茫。”

四六○、石雪不见，将逾二年，闻大隐连滨，时复相念。近写墨竹见奇，且媵以诗云：“中郎去后桓伊老，凤啸龙吟孰赏音。三复临川刚瘦句，千秋能得此君心。”盖用王荆公有“人怜直节生来瘦，自许高处老更刚”诗意。石雪最工画竹，题画绝句，无一不佳。丙寅以来，得诗又二百余首。续集之刊，拭目以俟。

四六一、吾邑才媛能诗，要推许燕珍为最，燕珍为四山学使曾孙女，武田大令其卓之女，孝廉许养（曾园）之妹，字俪琼，号静含。十三岁能作《鹦鹉赋》，工丽典雅，一时称之。归无为诸生汪镇为室，著有《黹余小草》。陈子言所辑《庐州诗苑》，采入燕珍诗甚多。尚有《题半面画竹》一绝云：“琅纤谁写一枝枝，墨渖烟浓下笔迟。为问萧萧何处似，渭川风雨夜凉时。”具载《雨屯阝诗话》，子言未及见也。

四六二、广雅有《国子监拜熙文贞、王文敏两公祠，遂观石鼓》诗云：“戟门阶下绿苔生，凤翥鸾翔老眼明。人纪末沦文未丧，归然石鼓两司成。”谓熙元及王懿荣两公也。司成一职，向以硕学清望充之。蒙古盛昱曾为祭酒，海内称得人。逊道之末，国学改制，徐生（坊）亦任此官。樊山有赠梧生监丞云：“桥门今是灵光殿，东鲁遗经独抱残。乐止一夔知已足，却余石鼓幸犹完。金丝夜夜鸣虚壁，书画时时阅冷摊。死友平生双祭酒，与君先后得同宫。”樊山所谓“双祭酒”者，盖谓廉生伯羲也，亦均与梧生友善云。

四六三、“闲情究累韩光政，醇酒何伤魏信陵。”此洪北江《挽屠刺史绅》句也。“牛渚矶长浅草明，岂容小怪困温生。可怜玉镜台消耗，自古英雄伐性轻。”此袁忠节《南京道中》句也。太真年仅四十八卒。忠节此诗，殆有微讽，亦可为后生作当头棒喝。樊山有《丁巳除夕衤集诗》之一云：“老人难老古来难，杜审言诗尽喜欢。说与世人延寿法，淡于酒色淡于官。”养生之诀甚多，要不逾一“淡”字。真知此中三昧者，盖无几人。樊山又有《闻竹延纳姬戏赠》云：“樊山词笔擅风华，一世曾无称意花。冰簟银床凉雨夜，人生无过独眠佳。”《自题六十七岁画象》云：“不作天仙亦地仙，五朝经过未华颠。妻孥始信休官好，检校丰容胜去年。”两诗皆自道淡字之受用也。

四六四、海藏于乾嘉诗人，盛称箨石斋，谓为“自开风气，卓然大家”。偶阅《北江诗话》，亦谓：“近时九列中诗，以钱宗伯载为第一，纪尚书昀次之。宗伯以古体胜，尚书以近体胜。汉军英廉相国亦其次也。”梦堂诗，余《诗话》中前已及之，箨石诗造语盘崛，办杳昌黎，应制之作较多，则不免蒲褐率意之诮矣。

四六五、北江于同时诗人，独取岭南黎简、云间姚椿，以其能拔帜自成一家。又云：“作诗造句难，造字更难，若造境、造意，则非大家不能。近日顺德黎明经简，颇擅此长，年甫四十而卒，然所存诸诗，尚足以睥睨一世。”二樵卒年似不止四十，容续孜之。其诗前亦录入《诗话》。姚椿字春木，江苏娄县人，有《通艺阁诗录》。《极乐寺看荷》云：“疏疏红红静白白，世界清凉藏古色。夜深风露送香来，秋梦江南归不得。波明更弄空外影，雨过方知定中力。古来何语品花工，文殊不语维摩默。”《客中除夕》云：“仆夫解辔马停腓，我亦征尘倦拂衣。万事无成闲处老，一年将尽梦中归。成都春酒愁添晕，剑外江山旧合围。犹胜曩时戎马客，满天风雪望庭帏。”论其意境，信能拔帜成家者。

四六六、永顺向北翔（乃祺），诗有奇气，致力亦深。曩共议坛，即有夙契。余居东日，君写示《申江避地感赋》四律，中有“甘陵党部分南北，国士心情重怨恩”之语，沈郁悲壮，击碎唾壶。所著有《槐抱轩诗稿》，皆十年以前之作，近岁时寄新篇，诗境更进。都讲城西某校，地即湖邸遗址。《丁香盛开感赋》云：“根触情怀樗散身，拚抛孤愤入眉颦。斋心孔室生虚白，拂面玄都感旧尘。小住容教花作主，嘤鸣喜得鸟相亲。名园不管闲葵麦，独放丁香弄好春。”回首前游，同此根触。吾自幼读史，服膺张太岳之为人，有“办香心事属江陵”之语，闻者壮之。戊辰冬，君有榆关之行，为《东征纪事诗》若干首。余尤喜其《朝发津沽》一绝云：“寒风破晓雪初晴，坐废偏宜塞外行。愧对西山张冷眼，鸡虫碌碌底干卿。”遣词托兴，雅近定盒。

四六七、两淮运使，前有卢雅雨，后有曾宾谷，均以提倡风雅，延揽胜流著称。雅雨先后任运使尤久。时值承平，竹西殷富，接纳文士，有如饥渴。江浙群彦，如金寿门、陈玉几、厉樊榭、惠定宇、沈学子、陈授衣等，凡前后数十人，皆为坐上客。而地主如马佩兮（秋玉），及张渔川、易松滋，扶轮承盖，相得益彰，文酒之欢，坛坫之盛，一时无两。扬川本为南北要冲，平山、蜀冈、虹桥诸名胜，又夙为士大夫游衍所集，雅雨先后修小秦淮、虹桥二十四景，及金焦楼观，弥觉江山生色不少。其《告休得请留别扬州故人》四律云：“力惝宣勤敢自怜，薄才久任受恩偏。齿加孙冕余三岁，归后欧公又九年，犬马有情仍恋主，参苓无效也凭天。养疴得请悬车日，五福谁云尚未全。”“祖道长筵舟满河，绿杨城外动骊歌。重来节使经三考，归去舆人赋五铊。绛帐唱酬郊籍在，清门交际纪群多。二分明门尊前判，半照离人返薜萝，”“平山望更关愁，标胜家家醉墨留。十里亭台通画肪，一年萧鼓到深秋。每看绛雪迎朱旆，转似青山恋白头。为报先畴墓田在，人生未合死扬州。”“长河一曲绕柴门，荒径遥怜松菊存。从此风波消宦海，才知烟月足家园。扮榆社集牛歌好，伏腊筵开鹤发尊。痴愿无多应易遂，杖朝还有引年恩。”一时名流，和诗送行者甚众。刘绳庵（纶）云：“劳臣求息得邀怜，心远悬知地自偏。曾借寇君如望岁，试图疏傅是归年。棠阴久被江南路，梅讯遥传蓟北天。唤读新诗同握手，平生出处道能全。”“历尽危辅共驶河，出关曾听塞垣歌。只今重望推黄发，为有清操励索铊。丝竹后堂同辈少，鹊华晴岭故乡多。昨传沈范交情好，（谓香树司寇）。咫尺青松施女萝。”“隋堤杨柳绾离愁，治谱诗篇去尚留。江北淮南屯万窜，王前（谓渔洋尚书）。卢后共千秋。归与何事淹鸿爪，送者犹然望鹉头。试上千山最高处，苍烟几点隔齐州。”“春风草绿郑公门，三径人归素业存。家有杜亭仍作长，地连董里试名园。顾予倾盖交非薄，羡尔抽簪道更尊。他日平原好相访，蒲轮鹞诏话新恩。”陈勾山（兆仑）云：“宦途相左实相怜，佳话传来发兴偏。泉石亦关廊庙体，耆英多出盛明年。遣荣倘说难由己，宽诏何由得自天。遥想登舟增感泣，急流晚节荷成全。”“邗沟春水接长河，流咽沿提父老歌。樯燕尚疑乌府戟，榜人都识大夫铊。僮肩书较来时富，舟尾风从去夕多。回首竹西人定后，早如凉月下松萝。”“坐对溪山豁百愁，得消闲处尽句留。门无俗驾余三径，日倍当年又一秋。送践喜逢酤满眼，排签时作锦装头。（卷首帖绫曰锦蝉，见《米集》。）布衫自好茶堪吃，谁道青州隔赵州。”“大姓山东第几门，孤骞风雅归然存。诗如白傅哦高会，帖似官奴作《小园》。梦里魂通夷有道，林间见少望逾尊。未营画舫惭欧九，镜水何年得拜恩。”卢绍弓（文招）云：“卅载宣劳圣主怜，北风倦翮向巢偏。悬车大胜三公贵，结社相当九老年。绕屋栽花规隙地，傍檐晒药趁晴天。岁华有酒郊扉掩，台署头街号乐全。”“扬州城郭半临河，宾从平山拥笑歌。讵以风流妨案牍，益缘膏润励丝铊。清名博野（前使尹公）。应堪并，佳句渔洋（王公）。未较多。归去洒然何所恋，故乡随处足烟萝。”“倾城相送渺含愁，一片轻帆肯少留。风月异时谁作主，尊鲈归兴不因秋。春孤芍药芳筵畔，烟冷茱薮古渡头。久向董生祠下住，办香元只在吾州。（使署有董子祠，而德州故广川城内有繁露壹）。”“同源独厚先徵士，贱子归来屡踵门。时祭每求仁者栗，高风不让范公园。追陪向忆南楼月，寂寞空思北海尊。伯氏才名夸接武，林居大可答君恩。”（缺和元作一韵，避私讳。）以外如尹望山（继善）、刘印于（星炜）、任邱李文园（中简）、钱塘倪敬堂（承宽）、吴谷人（锡麒），及王继华等，皆有和作。望山与雅雨为卒卯同年，方督两江，共事尤久。故诗中有“鹿鸣联谱思当日，鹤发同舟又十年”之句。诸贤题诗共为一长卷，卷首有雅雨戴笠小照，甚精，王梦楼题“雅雨山人戴笠图”七字，王固雅雨门下士也。李文园诗云：“平山堂上纱笼句，名士轩前水泛杯。谁继风流乡老辈，白头黄帽赋《归来》。”自注：“渔洋有戴笠小像，故云。”此图奄有众制，洵为海内巨观，亦可想见承平韵事。

四六八、东坡词中有调寄《生查子送苏伯固》云：“三度别君来，此别真迟暮。白尽老髭须，明日淮南去。酒罢月随人，泪湿花如雾。后夜迫君还，梦绕江南路。”据坡公自注效韦苏州。今见《东坡续集》，则固是诗不是词矣。陈后山谓坡公以诗为词，殆指此类。

四六九、诗有风致绝佳，而事实却误者。宋茗香（大樽）《邗江衤集咏》云：“晓风残月最堪怜，梦续扬州不计年。一种荒寒谁管领，杜司勋让柳屯田。”盖缘《分甘余话》称仪徵西地名仙人掌，有柳耆卿墓之讹。其实柳墓在襄阳，非仪徵。后人以渔洋主之，遂未深孜，不可不辨。

四七○、“美酒饮教微醉后，好花看到半开时”，康节句也。吾人熟读此诗，可悟涉身之旨。曾湘乡以“求阙”名斋，并时以“花未全开月未圆”戒其子弟，亦即此意。钱香树有《题红叶》句云：“一夜流传霜信彳扁，早衰多是出头枝。”熟中者读之，能无冰冷。

四七一、樊山翁之筮仕秦中也，有《留别同人》二律云：“海水群飞白日寒，此时鸣佩去长安。诸公竟洒忧时泪，百里叨除本分官。捧檄聊为将母计，著书休当罪言看。督邮倘败陶公意。归去东溪有钓竿。”“西行走马欲何依，满目河山景又非。汾上诗成秋雁过，关中木落故人稀。相思陇右无芳草，回首修门但夕晖。此后西园清燕日，怜余方采北山薇。”当时辇下师友如李К伯、王廉生及敦夫、再同、伯熙、苍生诸公，樊山皆曾写寄。越三十四年，陈公浦于厂肆得此诗，盖系王文敏家故物。公俩装卷徵题，樊山为题三绝句云：“一官西请左鱼时，师友街杯怅别离。临老试揩铜狄泪，重看光绪十年诗。”“福山玉骨委寒泉，箧画楹书散作烟。赖有能文东塾嗣，昆池灰底拾残笺。”“此是西征第一题，（余《西征集》以此诗冠首）。鹿车同载鲍宣妻。（是年续娶，后挈内子赴任）。同光诸老凋零尽，剩有庞眉玉案齐。”前诗作于甲申十月，重题则民国丁巳十月三日，恰为卅四年。今又逾十年矣，文敏所藏，久已散佚，贞元朝士，更无几人。今春樊山翁有《独游崇效寺看牡丹》诗十三首，其一云：“春游白纸古时坊，师友凋零极可伤。花事依然人事改，同光惟剩旧斜阳。”自注：“同光两朝，每与张李二师、陶氏昆季游此，今皆不在。李先生诗‘只有斜阳似旧时’，思之泪下”云云。知其所感者深矣。

四七二、同光之际，海内外学人，殆无不知瑞安孙先生者。先生名诣让，字仲容，同治六年举人，官刑部主事。其后韶开经济特科，设礼学馆，累徵不起。光绪三十四年，年六十一卒。平生喜考据之学，著书凡二十有四种，而《周礼正义》、《墨子闲诂》二书，尤为世重，流布域外，奉为大师。所为诗词，尚待编辑。近志盒钞示数稿，皆有关国故及佚闻者。《自题变法条例后》云：“六典《周官》炳揭橥，辅轩绝域更书。中西政法原同贯，始信荆公太阔疏。”“太平经国细参详，王道由来足富强。重见始元论《盐铁》，昔年星散几贤良。（戊戌更政，持议者多举制科未试，而党狱兴矣。不佞以陈右铭中丞、瞿子玖尚书荐，亦厕名其列，陈公尚未识面，盖得之党人某也。）”“锲舟瞀论陋儒冠，属草奇觚急就难。（启门旬日成此册篇，愧不能精备也。）纵是屈平能制法，却愁腾怨到椒兰。”“百年礼乐未嫌迟，微管经纶亟救时。周室成均汉卫弹，承平治教在今兹。（更法条目繁夥，要当以学堂为根柢，警察次之，盖学堂储立法之材，且开守鸩者之蒙固，警察则使法之必行，而祛积弊。无此而徒议变法，无益也。）”“党狱纷纷士气伤，秋荼禁纲到文章。兰陵祭酒<度攴>门久，犹有新书法后王。”“绵孙通世所宗，议郎博士自雍容。中兴事业由图谶，作奏何劳属葛龚。”“午贯姑榆战教宗，（‘午贯姑榆’见秋官壶涿氏，景教十字与彼相类，盖中西大方术家皆有之。）漫天飞脍苦连捷。杀机金父终当尽，要看潜霆起蛰龙。（火器之烈，于今已极，揆之天时、人事，必有废绌之日，其在电学发微，黄种将兴之际乎。臆见如足书以为券。）”“东西瀛海匝圆球，行见隆平接盛周。中外文明傥同轨，岂徒闳侈说齐邹。”又《题埃及石刻拓本》云：“升苍峋蝼纷售伪，黔徼红崖亦渺茫。谁识西航琛尽外，一拳古石见鸿荒。”“十诫摩醯著录初，西来景教此权舆。沮苍字例重瀛隔，犹有怯卢列体书。”“朝日隆仪亚甲传，《撒根》古记五千年。奇文佚礼烦甄考，远在羲和柳谷前。”语有特识，前无古人，考据之精，特其余事。又有《题焦山定陶鼎拓本》，及《吉日癸巳石刻》二诗亦佳，不具录。

四七三、味云重葺贯华阁，并以所辑《贯华丛录》徵题，余衤集书所感报之。其一云：“满天落叶赏新诗，一日声名辇下知。我与定山同里，萧条真恨不同时。”谓吾乡龚端毅延赏顾梁汾作也。梁汾名贞观，无锡人。初以诸生被黜至都，援例入成均，其题壁诗有“落叶满天声似雨，关卿何事不成眠”之句。端毅一见叹赏，遂为延誉，由是声名大噪。后举清康熙五年顺天乡试，十年移疾归。大学士明珠重其名，具宾礼延致相府。贞观虽处要地，捐洁自好，独与明珠子纳兰容若为忘年交。严荪友称其风神俊朗，大似过江人物。官中书时，荪友赠诗云：“瞳瞳晓日凤城开，才是仙郎下直回。绛蜡未销封诏罢，满身清露立宫槐。”其标格如许。画《侧帽投壶图》，容若题《贺新凉》一阕于上云：“德也狂生耳，偶然间、缁尘京国，乌衣门第。有酒惟浇赵州土，谁会成生此意。不信道、竟逢知己。痛饮狂歌俱未老，向尊前、拭尽英雄泪。君不见，月如水。与君此夜须沈醉。且由他、蛾眉谣涿，古今同忌。身世悠悠何足问，冷笑置之而已。寻思起、从头翻悔，一日心期千劫在。后生绿、恐结他生裹。然诺重，君须记。”梁汾答词，亦有“结托来生休悔”之语。越数年，容若卒，年甫及立耳。后梁汾家居，一夕梦容若至，曰：“吾来践约矣。”厥明报仲子举一孙。梁汾熟视之，面目一如容若，心窃喜。顾视其生命，决其必夭，遂名之曰益寿。弥月后复梦容若别去，醒起急询之，已卒矣。梁汾急命治棺厚殓之，葬惠山忍草庵下。终梁汾世，岁必再至，布奠泫然。味云尊公用舟丈塞济《吊顾益寿殇冢》诗，最为执林传诵，录之：“不负前生约，昙花了夙因。铸金多作泪，埋玉又成尘。白发填词客，红牙按曲人。空山来守酒，凭吊共沾襟。”丈为梁溪望族，名德踵兴，见于志乘。丈起家华朊，被服儒素，澹于时名，文师东汉，诗法中唐，所作《修竹吾庐主人自序》，隽旨名言，竞相传写，原文见《梁溪续文钞》中。遗诗则已选入《晚晴移清诗钞》。再生之说，前例甚多，灵学方昌，足资研孜，余《诗话》中述哭盒为孟晋后一事，皆此类也。

四七四、忍草庵在惠山第一峰之东，林泉幽邃，清初诸老，觞咏其间。庵左有贯华阁，为梁汾、容若去梯玩月处，图咏之盛，播于当时。容若以康熙三年扈驾南来，访梁汾于惠山，与姜西溟、陈其年同宿庵中，明年遽卒。梁汾伤离感逝，时见于《弹指词》。《大江东去》结句：“等闲辜负，第三层上风月。”《跋》云：“乌乎！容若已嫌，余何忍复拈长短句乎！是日狂醉，忆桑榆墅有三层小楼，容若与余昔年乘月去梯，中夜对谭处也，因厉此调落句及之。”又《桃源忆故人》结句：“还拟他生重借，领袖鸳鸯社。”容若构一曲房，严藕渔书其额曰：“鸳鸯社”。此词亦容若亡后作也。忍草庵旧藏容若遗像，并所书贯华阁额。嘉庆末年阁毁，额像均无存。以上各节，用舟丈《修竹吾庐随笔》叙述最详。味云早读书，旁搜乡献，岁乙丑冬，规度遗址，鸠工重葺，并于阁之第三层设宠祀梁汾容羞两居士，及乡先生若干人。樊山翁为作《重修贯华阁赋》，江南老画师吴观岱复为之图，同时瞵流，题诗尤夥。名山韵事，因人而传。余为题五诗，其一云：“盛事江乡入画图，更从霜燹辟榛芜。九龙山下桑愉社，佳处留庵许我无。”盖纪实也。余于惠山讫未一至，与味云则交近廿年，文酒往还，久而弥笃。君覃研计学，攵历有声。光宣官京朝日，尤以章奏擅名。所为《云在山房诗存》，仅百余首，风格雅近三唐，近体尤胜。五言如“海云含雨黑，关月带沙黄”，“剑拭虹光润，衣沾唇气凉”，“松寒龙檄雨，芝暖鹤耕烟”，“蝉声经雨断，萤影入烟微”，“山禽争果落，野蝶趁花飞”，“阶竹斜侵户，檐花倒入帘”，“疏钟云外寺，微雪水边屯阝”，“月影随花转，秋声隔竹听”，“深竹笼烟暗，疏松点雪明”。七言如“党人北部声华盛，贵戚南阳恩泽多”，“勋业半生讥画虎，人材几辈误从龙”，“焚书翻恨秦坑浅，拨帜俄惊赵璧空”，“成神未必皆青骨，作相如今尽黑头”，“碧槛风凉多近水，红楼月好不离花”，“楼台倒影摇空碧，城郭含烟带晚晴”。沉雄清丽，兼而有之，不娩作手。七言专主神韵，颇近渔洋。

四七五、咸同以来，浙江藏书，推丁陆两家。岁丁未，日本岩畸氏静嘉堂文库，以日金十一万八千圆，购陆氏书归彼都，计为书四千部，为卷二十万有奇，为册四万四千余。详见岛田彦桢所作《<百百>宋楼藏书源流考》及《购获始末》文中。其时吾国藏书家，闻耗太息者，颇不乏人。老友王志盒为十二截句纪事，所谓“丁董罗陈嗜好偏，书亡同损一宵眠”者也。丁谓叔雅，董谓授经，罗谓叔报，陈谓士可，皆有书癖者。又云：“割取书城归舶载，苹风凄绝骆驼桥。”援证精详，海内传诵，兹不具录。近志盒又以菊生观书长篇见示，盖《戊辰暮秋至日本东京，观静嘉堂藏书，赠岩畸男爵，兼示冈部服吉诸君及斯文会会员》者。诗云：“昔闻海上三神山，仙人之居不可攀。卿云轮困满霄汉，乃知福地兼琅环。中原文物万方布，大师巡礼竞西渡。蓬莱清浅时往还，携归经籍纷无数。唐宋阅今千百年，流风未息薪火传。海通地缩旦夕至，书城舶载尤便便。我生不辰厄阳九，抱残守阙尝恐后。只怜百宋与千元，廛架萧条渐乌有。吴兴观察兴独豪，南北搜计不辞劳。带经宜稼尽消歇，层楼<百百>宋瞻天高。（陆氏<百百>宋楼书，大都得自侯官带经堂陈氏，上海宜稼堂郁氏。）守先岂无克家子，世事沧桑非得已。遗书珍重方凿楹，韫玉求沽旋入市。故人闻讯喜开颜，愚公有志思移山。（<百百>宋楼书初在上海求售，亡友夏粹方谋之于佘，欲为涵芬楼收之，余竭力怂恿，许以八万全，久未成议。）祖生一鞭先我着，海涛东去不复还。静嘉主人长袖舞，耽玩经史争快睹。挥斥黄金无吝容，万卷归来埒天府。东京学术之中枢，兰台延合无处无。主人意是犹未慊，更辟文库饷师儒。我闻此举深太息，廿年宿愿偿未得。破万里浪乘长风，好探珍秘开茅塞。（<百百>宋楼书在国内时，屡谋往观，迄未如愿。）有客惠好示周行，导我急登读书堂。（余抵东京，长泽君即夕过访，约期偕往静嘉堂文库。）风驰电掣原野阔，山光掩映溪声长。溪山深处乐游苑，旧朋握手喜相见。（诸桥君数年前曾至上海，晤谈甚欢，别后久未相见）。指公遗像陈堂前，（堂中供岩畸老男爵铜像，诸桥君指以见告，始获瞻仰。）恨我迟来艰觊面。墓门佳气郁葱葱，百城长傍泉台宫。（文库距故男爵墓仅数百武）。生前爱玩不忍释，英灵呵护长无穷。令子象贤称主器，大启堂构继先志。金匮石室严弃藏，精椠名钞广罗致。我来海外交有神，特许巡览娱远宾。执事靖共骏奔走，相助检索逾兼旬。好书不厌百回读，快事生平夸眼福。既入宝山宁空回，得陇何嫌更望蜀。是邦朝野多名士，同声相应未遐弃。仰体前贤求法心，俯酬远客东来意。公私典籍同秘藏，门墙数仞徒旁皇。片言相介重九鼎，偏窥邺架并曹仓。宫寮美富首屈指，内阁精华差可拟。足利遗迹亘千秋，五经纷纶叹观止。尊经《世说》古本孤，（前田侯邸藏宋刊《世说新语》，附有《叙录》、《考异》并《人名谱》二卷，为中邦所未见。）成篑《鲁论》美且都。（德富君出示古写本、刊本《论语》凡数十种）。更有《宛陵》留半集，（内野君有残宋刊《宛陵集》，亦中土久佚之本。）诗老长怀梅圣俞。独惜祝融淫虐肆，太学烬余闭箧笥。（余至帝国大学图书馆，姊崎馆长语余地震被焚，新馆尚未落成，所收书籍均在箧中，怅然而出）。摩利于泽留东洋，目盲未识蟹行字。（至东洋文库，石田君示余旧钞《古文尚书》，可谓世间珍品，英人摩利孙收藏，欧人论述东方之书甚夥，今归库中，惜未能读。）二三贤俊栖京洛，补亡缉遗殊不弱。《三辅》图籍雄关中，归途定访石渠阁。（来时道出京都，内藤君介观故富同氏遗书，善本甚多，归时尚拟至内藤神田二君家观所藏书。）寒家世泽传清河，横浦遣集今不磨。等身著作云烟散，什无一二堪搜罗。宦游所至亟访古，数典自惭竟忘祖。忽闻员峤方壶间，乃有陈编在东上。逸书百篇今尚存，将伯请诵前人言。良朋意气重然诺，许我探索不惮烦。（先文忠著书甚富，国内仅存《孟子解》残本二十九卷。前读溢江氏《经籍访古志》，知普门院藏有《中庸说》六卷，无自访求；晤内藤君，始知在京都东福寺，此去拟乞影写，归国印行。私冀所著《尚书详说》、《大学说》、《论语解》，《孝经解》、《孟子解拾遗》、《标注国语类编》、《唐绘》、《唐诗该》，或尚有存于此邦者。诸君子均许代访，意至可感。）回首乡关尚烽火，礼失求野计未左。国闻家乘亡复存，感此嘉惠非琐琐。呜呼！世界学说趋鼎新，天意宁忍丧斯文？遗经在抱匹夫责，焚坑奚畏无道秦。当世同文仅兄弟，区区阅墙只细事。安得尔我比户陈诗书，销尽大地干戈不祥气。”菊生本予老友，亦吾国教育首开风气之一人。戊戌以还，大隐海上，覃研国故，功在执林，累徵不起，士论高之。曩君环游时，相遇于不吕塞尔，谈执甚欢。嗣余有事沪渎，君招观涵芬楼藏书，罗之勤，诧为仅见。予所著《上海租界问题》，及《威廉二世自传》、《新俄罗斯》诸译本，先后均由商馆一再印行，君实促之。顾君诗每不多见，此作探源竟委，实为藏书掌故所系，亦后人考订之资，亟付流传，以饷学者。篇终数语，实获我心。盖予夙主世界大同论，所谓“同轨、同文、同伦”，必有四海一家之日。衡以中日文化同源，尤应携手而肩此责。且按之学术真理，亦惟东方圣哲之精神学理，乃可以剂西方偏重唯物之平。持之有年，今更笃信，窃愿并时同志，有以广之也。

四七六、湘潭赵芷荪侍御，清季直声震海内。主川试时，甄拔称得人，缭蘅即其门下士也。侍御诗不多见，有《挽绵竹曹徵君树滋》二律云：“浩劫余清望，横流惜老成。经师秦博士，学派鲁诸生。桑梓纲维久，便丹造就宏。似闻舆论在，文范泐碑铭。”“生长先儒里，沈吟独行篇。承欢三乐，式谷一经传。黄绮甘离世，丹铭属象贤。欧阡终可表，述德在他年”。徵君名树德，吾友镶蘅之尊人也。朴学清望，教授里中，风采隐然，为士林重。诗学香山放翁，以闲适胜，隶事遣词，不事雕琢。余所见者，为《读虞永兴夫子庙堂碑有感》一篇云：“右军工书穷神化，嫡派相承虞永兴。内含刚健外婀娜，天然妙墨超人群。把玩再三不忍释，置之座隅忘朝昏。如与有道相接对，顿教方寸澹俗氛。书法至唐乃大盛，欧褚颜柳世所敬。率更猛将挽强弓，深入时或摧其锋。河南绰约如美女，薄媚不任罗绮丛。平原雄杰迈千古，字以人重谁敢攻。诚悬清劲不可喜，人谓结体同鲁公。行闲究少飘逸风，魏晋风流已扫地。惟有秘监擅众长，有如君子善藏器。但论行草亦偏工，暮年所得更深邃。《兰亭》茧纸空复空，即此已可追其踪。晚近俗书体尤弱，赋媚只成俳优风。临摹虽工神气失，枯枝断梗将勿同。书法与世相流转，识者观此忧忡忡。”徵君夙工书法，故能言之真切如此，其殁也，海内士大夫哀挽之作颇多。弢庵先生一联云：“学行式乡闾，儒效惜难公一世：才名动京雒，父风早巳被诸郎。”最为一时传诵。

四七七、文道希学士遗诗，多涉同光掌故，其《落花》、《咏史》、《宫词》诸作，类有所指，特词旨隐约，骤读不能辨耳。《拟古宫词》廿四首之一云：“云海无涯象紫宫，昆明池水汉时功。三千犀弩沈潮去，只在瑶台一笑中。”盖指西后移海军军费筑颐和园事。甲午之役，师船尽懵。谁为厉阶，固有公论；世人于文忠尚有恕词，或以此耳。庚子文忠北上议和，道希集中，有《七月至九月感作》四首，其一云：“谁言国弱更佳兵，其奈狂王愤已盈。铁骑晨冲丹凤阙，金舆宵狩白羊城。何人能届横流决，今日真怜大厦倾。无分麻鞍迎道左，收京还望李西平。”末句谓文忠也。时君被放己久，故有“无分麻绶”之句，江潭憔悴，意绪可知矣。

四七八、李越鳗有《京邮冬夜读书》四首之一云：“昨日中旨下，索钱修离宫。读诏私太息，此举宜从容。圣人秉纯孝，不暇权始终。长乐楼百尺，积庆花千重。取足天下养，承欢良无穷。四海幸平壹，物力犹未充。岛夷怙群丑，鼾睡长安中。诚宜法文景，励治威诸戎。安可舍禁钥，危照甘泉烽。台疏间一上，未得回宸衷。贤传造辟言，主德本至聪。岂不念民瘼，何难罢新丰？事关国根本，连章期诸公。冗官未食禄，涕泪徒沾胸。伏阙讵可效，草奏谁为通？负此读书力，仅争章句功。漆室夜深议，四顾无予同。”此指同治酉癸，修理圆朋园事。当时御史沈淮疏请缓修，得旨由内务府大臣设法捐募，仍不准行。玩“台疏间一上”及“连章期诸公”数语，可知朝贵婀，言路失效，其所由来者渐矣。

四七九、近来海内沸腾，几无宁宇。辽渖一隅，弦诵不辍，旧京侪辈，多应弓招。吾友虞山宗子威，亦其一人，故缥蘅送君出关诗，有“由来士合辽东隐，此去群防冀北空”之句。余知君亦以镶蘅。曩岁都中钟社，首推寒山梯园，月必数集，余偶亦与焉。君久以淹雅见称，而始终社事，人以为难。所为诗颇似其乡贤两当、瓯北之作，于时贤则雅近樊山。君读余《今传是楼诗话游破山寺》旧句，悠然有吾土之思，曾赋一律见寄。又《四叠樊山广和居即席诗均奉柬》云：“懒看北胜与南强，丁字沽头一水苍。《诗品》源流锺记室，《食经》滋味段文昌。座中落落谁宾主，眼底纷纷几霸王。鹰隼不知归燕志，声名早擅旧文场。”自注：“曲江称文场元帅，见拟太遇，殊不克承。”广和居之集，缤蘅为主人，同坐为弢庵先生，夷仿、志盒、坡邻、鹤亭、嘿园、释戡、子威、秋岳诸子。故樊山即席诗有“七子应刘俱在座，东阿年少冠文场”之句。子威《五叠诗寄答缥蘅》云：“羡君笔力万钧强，我愧谈经似后苍。白日黄河歌北地，落霞秋水序南昌。香搴杜若庚寅屈，楔约兰亭癸丑王。（书来约赋修楔诗）。更猎一围余兴健，尽容联句阔鸡场。”腹联樊山极为击节，谓演蘅之字，原本《离骚》，故以上句赠之，弥见工切，若施之他人，则无当矣。子威最近成《度辽吟草》，樊山为题句云：“万卷蟠胸富积储，三唐正路野言除。文章绮丽翱翔凤，心地灵通活泼鱼。七字冥搜经百链，一珠探得弃其余。寻常莫当诗钟打，忌用坊刊小说书。”末二句时流通病，痛下棒喝，非止为一人而发。前数句于子威极致推许，而樊山之论诗宗旨，亦不啻昭若发蒙矣。子威有论诗绝句甚佳，录之：“时代乘除几变迁，不陈旧亦不清鲜。曹刘李杜生同世，未必前贤胜后贤。”“诗境从来贵率真，不衫不履见精神。有时雕绘延年手，却胜天然可爱人。”“老年诗格归平淡，年少偏于绮丽工。我欲平反此公案，爱簪花是白头翁。”“牢骚未必果穷愁，侧艳何曾好绮游。傥拟读诗如读史，误人千载费搜求。”“闻道诗人竞爱名，一工标榜一争衡。何如禅偈先参透，不管邻墙钗钏声。”数诗亦经樊山阅定者。断句如《偕柳隅同游万泉河》云：“夜雨润才苏菜甲，秋风瘦不到荷花。”《次天倪夷门剩草韵》云：“到眼乱山如过客，打头落叶下寒流。”《初春》云：“破睡山容犹腆，隔年柳眼半惺忪。”樊山、志童均极称之。君清未曾需次汴中，有《夷门剩草》，多行役登眺之作。《叶县道中书所见》云：“鸦驮落日冲牛背，鹊拾枯枝立马头。”《邓州》云：“樵径连云盘磴上，女墙拥树与山平。”《晚宿郾城》云：“脱缰瘦马投荒店，啄食寒鸦觅废营。”皆可入摘句图者。

四八○、西山秘魔崖，为证果寺旧址，其地即卢师山。相传隋仁寿中，有僧名卢，从江南棹船来止崖下，因就住锡。崖之对面，峭壁森立，夏雨时观瀑最佳，故都人尤乐就之。长白宝竹坡侍郎罢官郊居，时有游迹。崖下石璧，题诗宛在，款署偶斋。多作五古，录其一云：“雪后山气清，仲春如深秋。落叶满涧底，冷泉冻仍流。阴岩聚余寒，枯苔残雪留。静坐人语绝，悄焉忘乐忧。问君何能然，此心无可求。”翁松禅曾题一律于后，诗云：“衮衮中朝彦，何人第一流。苍茫万言疏，悱恻五湖舟。直谏吾终敬，长贫尔岂愁。何时霜月下，同坐四山秋。”书法奇横，的是老笔。友人李释戡界以乌丝，余每游必摩挲良久乃去。爱护名迹，是在缁流，惟后来俗客涂抹，间多恶诗，为可叹耳。诗之最为传诵者，更有弢庵先生一律，题为《庚戌七月十九日，同嘿园游翠微、卢师诸寺》云：“山灵不愠我来迟，急雨回风与洗悲。破刹伤心公主塔，坏墙掩泪偶斋诗。后生谁识承平事，皓首曾无会合期。三十年来听琴处，秘魔崖下坐移时。”自注：“曾与偶斋、壶公、蒉齐、再回听吴少嫩弹琴于此。”以外林畏庐诗云：“题名忽及偶斋师，竟似重生再见期。八口宁忘泉下痛，（师二子于庚子殉节，四孙去年同以疫死。）廿年犹壁间诗。料无风概宗先辈，忍对沧桑语盛时。（弢庵为余述光绪辛巳壬午朝事甚悉）。早晚商量校遗草，门生也感鬓边丝。”亦为见偶斋题壁诗而作者。匏庐丈诗云：“疥壁千篇类可芟，漫劳轻薄肆讥谗。布衣古度无人识，独许三贤占凤衔。”自注：“橘叟、畏庸，并有和偶斋诗。”末句乃无名氏跋语，“三贤”指宝公及翁、陈二傅也。海藏、畏庐，均为竹坡门下士。甲子九日，镶蘅招集西山登高。海藏于秘魔崖下，读竹坡先生诗，题诗云：“腹痛前朝宝侍郎，来寻遣墨耐思量。犹留孤女非无后，纵识门生亦可伤。士气几时成党锢，弢翁垂老自灵光。翠微今日仍重九，欲掬愁肠问彼苍。”先是海藏于光绪乙未，曾有一诗奉怀竹坡云：“沧海门生来一见，侍郎僬ヘ掩柴扉。休官竟以诗人老，祈死应知国事非。小节蹉跎公可惜，同朝名德世多讥。西山晚岁饶还往，愁绝残阳挂翠微。”一时脍炙人口。辛亥后，海藏重来部下，竹坡亦早归道山，宜其有此凄感。

四八一、弢庵先生与竹坡侍郎、绳庵学士投分最挚，中年被放，过世亦同。弢庵有《泛月入山，道得苏庵江南寄诗。竹坡，苏庵座主也。感赋因寄》云：“诗筒把向江天读，拍拍春潮月满船。夜梦欲因度云海，前游可惜欠风泉。别来痛逝知君共，他日论文识子偏。缄泪寄将频北望，解装一为酹新阡。”又《鼓山觅竹坡题句不得，怆然以赋》云：“小别悲同永诀看，当年闻语泪先潜。国门一出成今日，泉路相思到此山。月魄在天终不死，涧流赴海料无还。飘零遣墨神犹攫，剔遍荒苔夕照间。”绳庵亦有《挽竹坡前辈》四律云：“贞元朝士感，零落几人存。念昔苍龙种，频开白兽尊。十年天倚伏，万派水清浑。独夜忧时泪，非同哭寝门。”“使车私买婢，少戆莫交讥，北里聊，南山遂拂衣。先几能脱祸，晚节自知非。社稷忠谋固，桑中罪亦微。”“谁信疏慵性，廷争论不挠。更生汉支属，正则楚《离骚》。披沥诚肝胆，吹求忍垢毛。余恩帷盖绝，回首九重高。”“到耳悲邻笛，怆怀寄东刍。窃名惭李杜，隙末陋萧朱。心事残经笥，风流旧酒炉。遗文犹易集，何计恤遗孤。”第二首指纳江山船妓事。第三首谓竹坡逝世，中朝恤典不及也。第四首“隙末”句，似有隐讽。又《酬竹坡》句云：“呜呼交道薄，对面九疑深。嘤嘤悦同响，忽焉《谷风》吟。”玩其词意，固指同时侪辈言之，显晦殊途，或宜有此，读者亦可想像矣。

四八二、广雅与竹坡、绳庵及弢庵先生，当日在朝，謇謇励风节，并有文字道义之契，世目之为元佑诸贤。广雅首除晋抚，旋擢兼圻，遭遇之隆，一时所独。竹坡有《陶然亭送香涛如粤幼樵如闽》诗云：“友朋久聚处，淡泊如常情。偶然当离别，百感从此生。人生各有事，安得同止行。各了百年身，甘苦难均平。古今几贤豪，畴弗有友朋。离别亦习见，别泪例一零。今日天气佳，有酒且共倾。勿作祖帐观，联辔游江亭。俯视大地涧，仰观高天青。余生尚几何，愿醉不愿醒。”

四八三、绳庵有《送孝达前辈巡抚山西》诗云：“公昔朝阳应鸣凤，居庐初解承明从。三载重来践后尘，太原又引双行鞋。海内徒将谷拟坡，朝端惜未王随贡。（公陛辞日，余再直起居）。亦知河东吾股肱，秦汉以来常委重。形势风云今昔殊，所忧不在楼烦众。自从重译失羁縻，绝党殊邻争凿空。六里商于类楚秦，孤注澶渊定辽宋。如公建策动远夷，便合经纶归错综。天子傥将试以事，暂借斯才为晋用。我闻三晋岁氵存饥，毒卉盈郊禾不种。孳萌元气在清静，烹鲜勿扰言堪讽。孤立须防罗者多，政成早致舆人诵。大厦高寒仗异材，终待公归作时栋。即今圣听方开张，思心宽容戒区霜。二三君子颇论事，口说指图常切中。纵幸披鳞不逢怒，其奈炙肤未觉痛。吁嗟一阳战群阴，譬以涓流疏积壅。我收涕泪仍螭头，九尺虚糜大官俸。世人欲杀公独怜，脱略辈行相伯仲。人事聚散理所恒，太息罢顽更谁磐。残年惜别还斯须，夜夜高斋倾腊瓮。沱策马冰初坚，太行迎春云不冻。知公中路意踟蹰，恋恩时绕觚棱萝。”诗中“孤立须防罗者多”一语，读者每增气类之感，而当日士气消长，亦可藉见。绳庵谪居塞上，又有《谢孝达前辈致海南香雷州葛》二绝云，“一穗轻烟雨后山，妄心尘梦已全删。蔚宗多事成《香传》，便薄膏昏甲俗间。”“惊雷飞雹起无端，五月披裘怯夜阑。独有故人知傲骨，葛衣能敌九边寒。”然自是集中即无训答之作。广雅假节两江，绳庵方居白下，音问偶通，过从绝迹，最后一晤，痛谈尽日，欷献往事，殊难为怀，而绳庵旋即不起矣。故广雅《过张绳庵宅》云：“北望乡关海气昏，大招何日入修门。殡宫春尽棠梨谢，华屋山邱总泪痕。”（时殁已一年尚未归葬。）“箧中百疏吐虹霓，泛宅元真世外嬉。劫后何曾销水火，人间不信有平陂。”“凭谁江国伴潜夫，对舞髯龙入画图。怜汝支离经六代，此心应为主人枯。”（宅有六朝栝两株。）“廿年奇气伏菰芦，虎豹当关气势粗。知有卫公精爽在，可能示梦儆令孤。”第四首“当关”云云，盖泛指同时执政旨趣各异者言。篑斋庚午损馆，已在虞山被放出都之后，石遗《诗话》以为隐刺松惮，似非事实。此余闻之弢老者，必可信也。广雅又有《焦山观竹坡侍郎留带》诗云：“玉局开先继石淙，竹坡游戏作雷同。大廷今日求忠谏，魏笏终当纳禁中。”“同姓怀忠楚屈原，湘潭摇落冷兰荪。诗魂长忆江南路，老卧修门是主恩。”“故人宿草已三秋，江汉孤臣亦白头。我有倾河注海泪，顽山无语送寒流。”迄后入都拜竹坡墓，拜伯符翰林墓，均有诗。竹坡官京朝有直声，食贫励节，为人所难，故广雅诗云：“子政忠言日月光，清贫独少作金方。市楼一瑾良乡酒，那得鱼头共此觞。”自注：“君贫甚，官侍郎时，余尝凌晨访之，惟新熟良乡酒一罂，与余对饮，更无鲑菜，咸荠一揲而已。”“鱼头”用鲁宗道事，以咸荠款客，以良乡酒入诗，固见前辈交期，亦一旧京佳话也。

四八四、绳庵学士，诗学大苏，闳壮忠恻，奄有众长，遭逢亦复相类，弢庵先生序之綦详。君生平常取诸家苏诗注本，有所纠正。辛亥之乱，鸥园藏书被劫，稿毁于兵，现只《涧于集》四卷印行。余最爱其《晚春》诗“惜花生佛意，听雨养诗心”之句，以比梁节庵之“闻雁知兵气，看花长道心”一联，可谓异曲同工。君再娶为李夫人，吾乡文忠公之幼女，雅嗜兰亭，藏颇富。曾自题二绝，君依韵和之，其一云：“醉后同将退笔拈，较量肥瘦自分签。粉侯未用矜杨镇，但蓄神龙第一奁。”则夫人之工书能诗，亦可想见。当时虞山柄国，朝士每集矢合肥，绳庵晚为赘胥，物议亦有致疑者。以余所闻，合肥与张氏世好綦笃，绳庵以故人子，夙荷器重，谪居察罕，存问尤殷。其赐环台费数千金，均合肥所奇。且集中自述，亦有“先君子与合肥师为患难交三十余年，申以婚姻古义也”之语。君《释戍将归，寄谢合肥相国》诗云：“捐弃明时分所甘，无家何处着茅庵。便凭黄阁筹生计，愿寄沧洲得纵探。冰积峨峨几止北，鸢飞贴贴罢征南。负刍越石嗟枯槁，门下虚类解左黪。”又《新居落成，赋谢合肥公》云：“雅意分明君子馆，旁人错认起来楼。”顾尚以是致谤，数奇如此，亦可慨矣。

四八五、绳庵又爱《兰斋即事赠内》诗云：“结构林居又一年，援驯鹤倦为情牵。书堆高过三间屋，花事忙于二顷田。露果钉盘酲宿酒，风兰留墨促新篇。闲云直是山深处，谁分清笳戟卫前。”时君寓居沽上，故有“闲云”之语。君与吾乡张锼楼京卿亦极契，其《谢弢楼赠肃毅刀》诗云：“孙吴密钥郁胸中，酷爱张侯有舅风。回首戟门参语夜，酒阑横膝论英雄。”弢楼，文忠之甥。肃毅刀，德国格鲁森厂所制，乃弢楼奉令监制者。

四八六、绳庵于同时辈流中，与弢庵先生投分尤挚，有《次答伯潜见怀》句云：“举国幸存漆地，平生兄事属袁丝。”如此倾倒，恐生平无第二人也。弢老原诗云：“十载街西形影随，五年南北尺书迟。梦中相见犹疑瘦，别后何时亦有髭，机尽狎鸥原自适，声销卖药渐无知。江心忆拜张都象，热泪如潮雨万丝。”绳庵再叠奉答，亦有“万事对君时敛手，百年输我早生髭”之句。绳庵晚居白门，弢老曾一度到沪晤谭，自是遂不复见。当日有诗留别云：“却将谈笑洗苍凉，三夜分明梦一场。记取吴松灯里别，不须寒雨忆洪塘。”末句仍及甲中江心话别事。绳庵诗所谓“海鸥浩荡性初驯，同是天涯放逐臣”者，亦当时作。绳庵以癸卯卒，弢老有《入江哭篑斋诗》云：“雨声盖海更连江，进作辛酸泪满腔。一酹至言从此绝，九幽孤愤孰能降。少须地下龙终台，孑立人间鸟不双。徙倚虚楼最肠断，年时期与倒春缸。”“九幽孤愤”一语，足以状其生平。余尝见绳庵与王云舫（文绵）札中云：“弟乃天卜至苦之人，不但人厄，亦复天穷，有知识以来，无往非苦境。”乃知其孤愤独深。塞上归来，栖迟津海，抚时感事，见于咏歌。《沧浪》云：“沧浪己分老烟蓑，齿冷亲雠共一波。莽莽四夷中策误，茫茫九牧后生多。津涯弥望无舟楫，羽翼将成有网罗。此日野居闲猎饮，更烦醉尉怒谁何。”《偶然》云：“偶然放意列弦壶，歌罢安知菀与枯。渐少敬容残客对，误将德祖小儿呼。赋家谁更陈《豪士》，经术从来属大儒。欲举冥冥毛羽弱，莫嫌腐鼠吓鹧雏。”皆有激而言。弢老既悲其遇，尤惜其才，故《过驯鸥园留别仲昭》诗云：“及身不相就，失君还自来。轩窗积尘土，一一为我开。撑胸郁梁栋，吐地成楼台。委蜕等一寄，遑知华屋哀。牡丹正向阑，红白香作堆。留慰迟暮眼，识君殷勤栽。欲行见遗容，悄然重徘徊。交期安足道，悼此旷世才。”虽述私交，亦徵公论。

四八七、弢老有《送广雅抚晋》诗云：“朔风猎霜林，绳直城西道。去岁饯黄公，（漱兰丈）。今晨送张老。帝心重岳牧，飞黄出内早。扌求时亦已亟，报国未为早。太行扼右辅，斥塞列城堡。矧伊灾余，疲待公保。儆贪讽《硕鼠》，敦俗诵《山栲》。殆将试吏事，岂为积资考。深恩恋觚棱，余泪别亲好。苍茫万千感，一一上离抱。频年托韦弦，斗室展泛扫。忧虞天心醉，歌哭俗眼娼。所期合英贤，补衮翊皇造。经术公最深，万言气雄颢。远夷求识面，重译购疏稿。夜阑论边事，对烛首蓬葆。每忆风雪中，交章吁青巢。浊浪绵神区，浮云郁层吴。更生副容台，（竹坡新除礼右）。掌故恣讨。过从六丈已。（篑齐）。道义互灌澡。不畏萧艾滋，但愁乏香草。公行见王郎，（可庄）。一尊乐泮藻。勖哉岁寒心，不雕以为宝。”诗中古义相规，不仅寻常录别。而“不畏萧艾滋，但愁乏香草”一联，在言路方开之日，隐有气类渐孤之感，言外之旨尤可玩味。弢老旋于督学江西任内，被命会办南洋军事，未几奉讳里居。中间仕隐异辙，与广雅踪迹寝疏，垂老还京，过从较密。有《湖楼酒坐，呈孝达相国》诗，中有“不期垂白共深尊”及“弹冠一出惭微尚”之语。又寓斋杂述之一云：“海荷开且阑，张叟病未已。一尊岂或尼，坐见凉风起。颇间休暇中，诗卷自料理。《恩旧》搜遗文，无人会微旨。宣南盛气类，往者逝如水。卅载终合并，与公俱老矣。楼台故无地，错拟集贤里。但愿长庆酬，香山窃自比。”盖默窥广雅灰心朝局，隐有祈死之意。其编《思旧集》，亦其见端。张筱帆于“微旨”句尚有所未解，未几而广雅果不起，乃爽然。以上微弢老自述，他人殊难作郑笺也。又《十刹海酒楼望白莲》云：“凭阑又过观莲节，隔着红莲见白莲。欲起种莲人一问，明年花可似今年。”亦为迫怀广雅而作。

四八八、广雅集中，有《江行望庐山》诗，自注：“先约陈伯潜同游，陈不到，游亦辍。”诗中句云：“寻幽有约近十年，疗饥须酌康王泉。学道未成游未遂，谁令忽遽妨萧闲。思得素心共山水，海客狎鸥呼不起。山林聚会尚阻格，世事难为可知矣。”于弢老未到，深致怅惜。按是岁癸卯春正，绳庵逝世，弢老于二月躬至秣陵吊之，广雅适将还鄂，故约同游。弢老《留宿子涵寓斋》诗云：“伤时痛逝老尚书，闻说聪强渐不如。别十七年千万绪，怕从公语且归欤。”自注：“孝达新行，闻方游匡山”云云。实则广雅此愿，迄未果也。余颇讶两公投分之深，重以廿年之别，何以咫尺良觌，交臂失之，疑此中必有曲折。闻弢老曾语所亲：“赴离既为吊友，于义不能兼及游事，若甫痛黄炉，遽陪谢屐，将无以对地下之亡友。”其间难言之隐，有非广雅所能共喻者。弢老虽世胄早达，风为一时重，顾介立不苟，夙耻声闻。时值朝局渐非，弥以靖共自矢。故广雅使蜀归来，招邀侪辈，流连文酒，殆无虚日，弢老恒多未与，广雅亦勿强也。此外论列朝事，亦时有异同，天下多其介节。高阳当国，士论所归。绳庵、广雅，复以同乡雅故，过此甚数，顾弢老经年不轻投谒，迄于去国，仅及二面。微弢老自述，则外间或不及知，于以见知人论世之难矣。高阳于弢老深致爱护，情见乎词，故弢老气类之感独切。其《辛亥为何润夫题祁文恪诗卷》，有“年家耆旧系人肠，最有高阳与寿阳”之句。寿阳谓祁子禾世长，文端子也。

四八九、秦淮河游事销歇，前已述之，余因此益念曾文正之闳识。先是金陵初复，秦淮无游船。文正以废舟二，命工改造，编竹为篷，饰以画阑，任载游人，于是秦淮复有箫鼓管弦之声。文正三督江南，尝与幕僚泛舟其间，并令于清溪九曲，彳扁栽杨柳，藉资点缀。龚蔗轩《感事诗》云：“杨柳新栽绿作阴，相公曾此画船临。闲情不是耽丝竹，一片苍生同乐心。”盖咏此也。昔范文正守杭州，大开筵宴，纵西湖歌吹，一时推为救荒之善政，与文正此举，先后同符。老成谋国，固有深心。乃文正逝世，继之者弗悟其意，遂令禁止。六代江山，一时寂寞，舟人数百，焚香哭于丞相祠堂。故长洲朱孔彰（仲我）诗云：“改得长龙作画桡，秦淮未禁弄笙箫。当时曾见舟人哭，一夕凉风咽暮潮。”“长龙”，文正所作战舰旧名也。余尝谓大乱之后，首在与民苏息，尤应并用经权。有时即疑谤所集，亦所不顾。要惟以行其心之所安，期于民之有益而已。方文正之初督两江也，藩司为李雨亭（宗羲），江甯府知府为涂朗轩（宗赢），皆世所称有守者。一日以秦淮妓船渐多，思逐之。因偕谒文正曰：“日来河下甚热闹，公闻之乎？”文正知其意，徐答曰：“信热闹邪？不热闹大不好，热闸大好。君等第遣人弹压，无致滋事可矣。”二公乃默然而退。李涂后皆至开府，并以理学名臣见称。然论者于文正此举固毫无间言，且相与传为佳话，其故亦可深思矣。

四九○、《旧唐书》以李白为山东人，载籍沿讹久矣。太白为蜀人，见于刘全白《志铭》、曾南丰《集序》、魏杨逐“故宅祠记”。及《自叙书》，更仆难数，姑不具论。其见于白集者，已足证明。《杜鹃花诗》云：“蜀冈曾闻子规鸟，宣城还见杜鹃花。一叫一回肠一断，三春三月忆三巴。”此太白寓宣城忆西蜀故乡之作也。《渡荆门诗》云“仍连故乡水，万里送行舟。”《送人之罗浮》云：“尔去之罗浮，余还憩峨眉。”又《淮南卧病怀寄蜀中赵徵君蕤》诗云：“国门遥天外，乡路远山隔。朝忆相如台，夜梦子云宅。”皆寓怀乡之意。赵蕤，梓州人，字云卿，精于数学。苏《荐西蜀人才疏》云：“赵蕤数术，李白文章。”宋人注李诗遗其事，殆未深考耳。

四九一、工部诗“近来海内为长句，汝与东山李白好，”坊本或妄改作山东李白，《大明一统志》遂以李白入山东人物类，而引杜诗为证，尤为误解。按乐史《序李白集》云：“白客游天下，以声伎自随，效谢安石风流，自号东山，时人遂以东山李白称之。”工部诗句，正因其自号而称之耳。流俗不知妄改，毫厘千里，辗转沿讹。《升庵诗话》已力辨之，余最服其精确。今川西彰明尚有青莲场，即太白悬弧故里，争墩聚讼者，其可以已乎。

四九二、咸同中兴诸老，如左文襄、李文忠均不以诗名。文忠诗前已录入，文襄诗流传更少。然军中诸作，如扶风豪土，气韵沉雄，亦见本色。《壬戌九日军次龙邱作》诗云：“万山秋气赴重阳，破屋颓垣辟战场。尘劫难消三户憾，高歌聊发少年狂。五更画角声催晓，一夜西风鬓欲霜。笑语黄花吾负汝，荒畦数朵为谁忙。”《崇安道中和同征诸子用原韵》云：“直从瓯海指黄河，万里行程枕席过。道出中原宸极近，胆寒西贼楚声多。尖叉辟韵看题壁，竞病联吟更荷戈。回首四年泥爪迹，明当出峤意如何。”文襄晚年，每与客谈，辄掀髯抵掌，盛称西陲功绩，论者以为盛德之累，实则拓土之功，良不可没。秦陇道上，柳阴载路，直抵新疆，皆公治军时所植，世人名曰左柳。杨石泉（昌）诗云：“上相筹边未肯还，湖湘子弟遍天山。新栽杨柳三千里，引得春风度玉关。”盖纪实也。

四九三、文襄有《二十九岁自题小像》诗云：“犹作儿童句读师，生平至此乍堪思。学之为利我何有，壮不如人他可知。蚕已过眠应作茧，鹊虽绕树未依枝。回头廿九年间事，零落而今又一时。”其时文襄方授徒里居，意气颓然，初无远志；后来名位俱隆，又岂始愿所及料哉。相传文襄为醴陵书院山长，适安化陶文毅公澍由江督乞假修墓还湘，文襄为邑令书联行台云：“春殿语从容，万里家山，印心石在；大江流日夜，八州子弟，翘首公归。”文毅见之惊异，既知出文襄笔，遂与相见，叹曰：“子他日必为国柱石。”竟折辈行联姻，且托以子。文毅逝世，家计悉赖文襄主持。其幼子幌，文襄婿也，岁奉三百金。迄后文襄出入将相，岁寄家用仍如此数，语诸子曰：“吾昔受人重寄，岁入止此，今汝辈安坐享之，何厚乎。”世皆服其清德。

四九四、吾皖歙县代有达人，而曹氏一门尤称鼎盛。友人曹靖陶（熙宇），刻意风雅，积岁闻声。君为俪笙相国之文孙，以余方辑诗话，綦重皖雅，特以先德诸贤遗诗奇示，述祖诵芬，可以风世，不独有裨乡献也。曹氏本歙中望族，震亭先生名学诗，号以南，乾隆戊辰进士，为沈归愚尚书弟子。与袁随园善，《随园诗话》尝称其与史悟冈太史诗皆冷气袭人。《子不语》有汉江冤狱一则，即纪公事也。著有《香雪诗文钞》，各四十卷。洪杨变后，散失无存，录其仅见者。《桃花涧》云：“满身松影月光寒，选石题诗墨未乾。涧水泠泠无客到，夜深留与鬼神看。”《寄砥中弟》云：“别梦红桥碧水曛，归来杯酒细论文。樱桃花落人初合，杨柳烟消客又分。侠骨几回寻季主，深心犹记卜灵氛。箧中无数凄凉曲，尽向秋空化素云。”砥中先生名坦，乾隆己卯科经魁，卒巳恩科进士，掌浙江道监察御史。诗集无存，有《和震亭兄芍田青向楼蛮字韵》云：“碧水红桥第几湾，有人吟过落花间。斜阳欲尽树连树，淡霭都消山又山。扑蝶风光宜纵酒，ㄢ鸢事业笑征蛮。白云有约归须早，万绿阴中钓艇还。”其并时兄弟行中诗名最著者，要推文敏公文埴，公字荠原，一字竹虚，沈归愚弟子，亦尝从震亭公问诗。《闻雁》云：“短衣连骑南行客，旧侣分行北去鸿。等是归程两无羡，天涯何处不春风。”《乙卯小春寄宿长春庵》云：“只图构峰腰，林木复蓊郁。山麓行役人，不见栖惮室。我从识岩公，披图见奇笔。始知尘界中，有此灵境出。幽赏固所怀，清缘未敢必。今朝取道来，岂肯交臂失。穿磴层云深，借榻寒翠密。既息鞍马劳，亦适性情逸。”其二云：“凭高辟广场，灵境天所造，不探幽处幽，但识巧山巧。四面峰，对此独娟好，千章树阴阴，环之更清皎。敞殿云以栖，精庐人弗扰。窥户月得先，挂檐星觉小。何必远人境，自然出尘表。万籁就寂时，惟闻数声鸟。”又《雨村诗话》载文敏题其先北路公《滋兰图》云：“草木由天生，栽培借人事。譬诸彼小民，抚字赖循吏。先生居官始，即具此良意。种花写种兰，披图识深义。兰心不染尘，言寓洁清志。兰馥可为佩，用恰冲和气。春风次第吹，甘露霏微凑。仍以民歌之，比德君子贵。天亦鉴其心，兰阶起嘉瑞。”当亦集外之作。文敏工书，与彭冢宰芸楣（元瑞）、沈少宰云椒（初）、金阁学听涛（士松），入直内廷，缮写泥金佛经，世所传经生四人也。惜其集则久佚矣。
四九五、余居东日，石遗和拙诗刊之沪报，剪以见示者即刘放园也。气类之感，在远弥敦。余答君二绝，其一云：“徐家铉楷皆奇士，数到高才属使君。一曲吴淞清浅水，何年访戴共论文。”君家崧生志楷昆季，皆余老友，故第一句及之。其一首则原稿已佚，但记得曾以后邨拟君。海藏于闽诗人中首推后村，诗人之有福泽者，亦莫后村若也。十稔以来，君楼迟海上，春秋佳日，每作清游，缓蘅时饷游什，多清新可诵者。《焦山宿松寮阁次颍生韵》云：“胜流眼底已晨星，词客山中合有灵。小阁坐看千橄去，荒庵来共一灯青。名缣万本归书藏，劫火多年冷佛经。夜静喜君吟兴发，蛟笼槛外傥潜听。”《西湖寄怀镶蘅》云：“孤山亦有旧行宫，持较汤山便不同。竹自娟娟泉自好，独无松柏泣秋风。”壤蘅亦累为余述与君同游之乐，谓春明吟侣中无第二人也。君诗恒珍秘不示人，余索君诗久不得，偶从友人处无意中得二律。《十月十五夜对月》云：“独坐幽斋思百端，月华如水浸窗寒。一轮月满人何在，前度圆时宴正欢。天意几曾怜寂寞，人间难得是团圆。与君今夕同无睡，隔着层城各自看。”又《往事》云：“近来相对辄忘言，苦忆当年笑语温。明月楼窗新插路，斜阳艇子半淞园。晨昏谈艺常心许，骨肉论交总感恩。往事追思果何益，只如春梦了无痕。”前一首作于北都，后一首则作于海上者。君久耽禅悦，安有绮语！《南华》寓言，如是如是，亦不必强索本事矣。穰蘅于汤山游事最勤，诗亦较多。《抱湖轩春望》云：“碧瓦朱阑入望遥，九华一角认前朝。春风不到裙腰草，只有柔波似六桥。”风神似《蚕尾集》中作，放园和之云：“颓垣缭绕水迢遥，古柏萧森阅几朝。绝似江南好风景，绿波如镜影双桥。”

四九六、辛壬而后，放园僦居春申，纕蘅时有寄怀之作。《甲子汤山独往赋寄》云：“晓湖更比夜湖清，打桨柔波迥绝尘。出水荷珠才受日，连山竹露欲沾人。前游尚有闲鸥识，近意甯求尺蠖伸。海上刘樊无恙否，相思那不寄双鳞。”《乙丑喜放园同年至京，即用棕龄韵奉柬》云：“索居无计遣忧端，失喜逢君强自宽。毛羽只应吾辈惜，烟波谁念旧盟寒。花时客里瞢腾过，弈事闲中次第看。英气刘郎知未减，肯因感事罢迫欢。”《戊辰上巳前三日，汤山道中寄怀放园海上》云：“水如鸭绿柳鹅黄，风景依稀似稻乡。梦里吴船忘不得，欲将此地比山塘。”又“岁岁花时黯战尘，（述木书语）。刘侯此语最酸辛。太行山色犹无恙，留待玄都再到人。”放圆乙丑后五年不到旧京，花时来游之约，未知何日能践也。

四九七、放园与济武、宗孟投分最深，两君皆余老友，其诗已先后入《诗话》。兹又由放园录寄济武数首，故人片羽，得之烬余，喜可知也。《乙卯国耻日独游枣花寺，书青松红杏图卷子后》云：“乌头马角恨茫茫，劫后惮心一炷香。三百年来枣花寺，枣花开落又兴亡。”“佛前遗墨已成尘，红杏青松各自春。来向空王乞香火，西台痛哭更何人。”“西台”句与放翁之“不望夷吾出江左，新亭对泣亦无人”同一孤愤。又《追悼亡室夏夫人续成五首》云：“故庐重过苦依依，为报征鸿已倦飞。生死恩情吾与汝，苍茫天道是耶非。伤心夜月秋坟冷，回首家山夕照微。未必神仙无国界，重关亲护旅魂归。”“旧时手迹遍寻看，知是无聊强自宽。蝶影模糊春梦了，牛衣的历泪痕斑。将雏望冷归巢燕，失侣声喑对镜鸾。到底是谁留孽债，飞章欲叩帝阍难。”“愿作出头化石人，石人容易化为尘。有时颠倒成痴想，无地安排是此身。不信鹃魂忘故垒，乞还鸳牒向何神。情天苦过辈泥狱，翻祝卿卿莫转轮。”“戏言都到眼前来，往事思量总可哀。一部史从何说起，此生心与汝同灰。昙花散尽天真老，情种知无地可埋。我佛傥能超万劫，不辞日诵万千回。”“此恨绵绵不可忘，达观无计学蒙庄。惜春惨澹风吹絮。隔世亲看海有桑。天女散花空色相，神山求药本荒唐。魂兮归些无言说，毕竟多情是故乡。”五诗放圆见告，乃济武渡美后所作。未几而有坎拿大之变，诗特凄苦，若为之谶。纕蘅挽济武联云：“湘累孤愤，漆室哀吟，萧寺溯游踪，花前曾溅伤时泪；王粲登楼，兰成去国，蓬山怀故剑，海外争传感逝诗。”盖纪实也。

</div>
    <div class="pagination">
<a href="今传是楼诗话_page9.html">上一页</a><span>...</span><a href="今传是楼诗话_page5.html">5</a><a href="今传是楼诗话_page6.html">6</a><a href="今传是楼诗话_page7.html">7</a><a href="今传是楼诗话_page8.html">8</a><a href="今传是楼诗话_page9.html">9</a><span class="current-page">10</span><a href="今传是楼诗话_page11.html">11</a><a href="今传是楼诗话_page12.html">12</a><a href="今传是楼诗话_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
