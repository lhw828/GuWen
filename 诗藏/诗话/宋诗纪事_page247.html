<!DOCTYPE html>
<html>
<head>
    <meta charset="UTF-8">
    <title>宋诗纪事 - 第 247 页/共 279 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗纪事 - 第 247 页/共 279 页</h1>
    <div class="content">　　陈氏号梅庄提刑仲微女适新昌胡县丞有诗集
　　述懐
　　一片愁心怯杜鹃嬾妆从任鬓云偏怕郎説起阳闗意常掩琵琶第四
　　山城落日弄昏黄又了平生半日忙侍妾不须烧绛蜡让他明月入回廊【名媛玑囊】
　　黄　淑
　　淑字致柔适建宁进士王防寡居后族议改适因咏竹以见志
　　咏竹
　　劲直忠臣节孤髙烈女心四时同一色霜雪不能侵【名媛玑囊】
　　连倩女
　　倩女延平人适邻生陈彦臣
　　题竹帘
　　緑筠劈破条条直红线经回眼眼奇为爱如花成片段致令直节有叅差【名媛玑囊】
　　华春娘
　　春娘适徐君亮
　　赠外
　　燕子楼中燕子飞芹泥一防误霑衣主人频起嗔嫌意垂下珠帘不放归【彤管新编】
　　黄　氏
　　黄氏适福建潘用中
　　感懐
　　防干闲倚日偏长短笛无情苦断肠安得身轻如燕子随风容易到君傍【名媛玑囊】
　　谢慧卿
　　慧卿巴县人有闰余集
　　絶句
　　寻得桃源可学仙丹书唯恐凤飞传雨收峯顶云归洞风到池塘月满天【四川总志】
　　王琼奴
　　琼奴徐苕郎妻
　　荅外
　　茜色霞笺照面赪玉郎何事太多情风流不是无佳句两字相思写不成【名媛玑囊】
　　林杜娘
　　杜娘杭州新城人
　　逰碧沼胜居
　　幽谷泉声冷鸟啼僧定深好花丛古砌寒瀑发髙岑逰客陆鸿渐居人支道林欲归青嶂去临去复沈吟【彤管遗编】
　　朱逸仙
　　寄元骧卿
　　郎今多病如家令妾自躬怨楚王斜压玉钗成独梦低垂髪繋柔肠【四朝诗】
　　金丽卿
　　丽卿杭州人
　　题广信道中
　　家住钱唐山水图梅边栁外识林苏平生惯占清凉国岂料人间有暑途【古杭杂记诗集】
　　贾蓬莱
　　春晓
　　方池水影薄曲槛鸟声娇鸾镜红绵冷蛾眉翠黛消冶容舒嫩萼幽思结柔条纎指收花露轻将雪粉调
　　谢姊惠鞵
　　莲瓣娟娟逺寄将绣罗犹带指尖香弓弯着上无行处独立花隂看鴈行【以上彤管遗编】
　　邓　氏
　　寄衣
　　欲寄寒衣上帝都连宵裁翦眼糢糊可怜寛窄无人试泪逐西风洒去途【四朝诗】
　　来　氏
　　来氏豫章人
　　水仙花二首
　　瑶池来宴老仙家醉倒风流萼緑华白玉断笄金晕顶幻成痴絶女儿花
　　花盟平日不曾寒六月曝根髙处安待得秋残亲手种万姬围绕雪中看【全芳备祖】
　　女郎张惠卿
　　题常山店壁
　　迢递投前店飕飕守破窗一灯明复暗顾影不成防【清波杂志】
　　毛友龙妻
　　寄外
　　翦烛亲封锦字书拟凭归鴈寄天隅经年未报千秦防不识如今舌在无【诗话总龟】
　　沈清友
　　清友姑苏女子
　　絶句
　　晩天移棹泊垂虹闲倚蓬窗问钓翁为底鲈鱼低价卖年来朝市怕秋风
　　【随隠漫録清友一絶得风人之体又咏渔父起家红蓼岸传世緑蓑衣咏牧童自便牛背稳却笑马蹄忙得下字之工】
　　于本大妻
　　本大故姓许旌阳族也得仙术又变姓名夫妇偕隠西山下
　　得仙诗
　　醉舞狂歌踏落花緑罗帬带有丹砂往来城市买山药那个西山是我家【宫闺诗史】
　　杨氏妇
　　杨氏妇永嘉人
　　送夫从军
　　海坛门外浪滔天妾上城楼君上船回首西风深巷底梅花霜月夜如年【东瓯诗集】
　　俞　氏
　　俞氏号菊窗
　　贺陈随隠以布衣除东宫掌书
　　万人海里辟幽扉欲学深居只布衣不道内前车马闹又催父子入宫闱【随隠漫録】
　　宋　氏
　　宋氏天台人
　　鬻庐
　　自叹年来刺骨贫吾庐今巳属西邻殷勤説与东园栁他日相逢是路人
　　【赵葵行营杂録天台宋氏家本富后贫鬻庐于邻价成作诗云云富者见诗恻然即以劵还之亦不索其直乡人嘉其谊】
　　赵葵姬
　　絶句
　　柝声黙报早朝回满院春风绣户开怪得无人理丝竹緑隂深处摘青梅
　　【古今女史赵葵同知枢密院朝罢归私第而诸姬不见葵往访之乃羣聚摘青梅有一姬善诗赋葵责令赋诗云云】
　　韩希孟
　　希孟巴陵人魏公五世孙襄阳贾尚书子琼之妇年十八开庆初元兵至岳阳为卒所掠赴水越三日得其尸练帬带中有诗【曰璐按练帬带中诗宋史与辍耕録不同今两存之】
　　练帬带诗
　　我质本瑚琏宗庙供苹蘩一朝婴祸难失身戎马间宁当血刃死不作袵席完汉上有王猛江南无谢安长号赴洪流激烈摧心肝【宋史烈女传】
　　又
　　宋未有天下坚正臣礼秉开国百战功每阵惟雄整及侍周幼主臣心常炯炯帝曰卿北伐山戎今有警死狗莫击尾此行当繋颈即日辞陛下尽敌心欲逞陈桥忽兵变不得守箕颍禅让法尧舜民物普安静有国三百年仁义道驰骋未改祖宗法天胡肆大细思天地理中有幸不幸天果丧中原大似裂冠袵君诚不独活臣实无魏丙失人焉得人垂戒尝耿耿江左无谢安塞北有王猛所以戎马来飞渡巴陵境大江限南北今此一舴艋本期固封疆谁谓如画饼烈火燎昆冈不辨金玉矿妾本良家子性僻守孤梗嫁与尚书儿衔署紫兰省直以才徳合不弃防瘤瘿初结合欢带誓比日月昞鸳鸯防防飞比目愿常并岂期金石坚化作桑榆景旄头热正然蚩尤气先屏不意风马牛复及此燕郢一方遭劫虏六族死俄顷退鹢落迅风孤鸾吊空影簮坚折白玉瓶沈断青梗一死空冥府忧心长炳炳意坚志不移改邑不改井我本瑚琏器安肯作溺皿志节匪转石气噎如吞鲠不敢爝火然愿为死灰冷贪生念麴蛾乞怜羞虎穽借此清江水葬我全首领皇天如有知定作血面请愿魂化精卫填海使成岭【辍耕録】
　　节妇王氏
　　王氏临海人
　　题清风岭崖石
　　君王无道妾当灾弃女抛男逐马来夫面不知何日见此身料得几时回两行清泪偷频滴一片愁眉锁未开回首故山看渐逺存亡两字实哀哉
　　【东园客谈至元十三年丞相巴延平宋以偏师徇台台之临海民妇王氏者美姿容被掠千夫长杀其舅姑与夫而欲私之妇誓死不可自念且被汚因阳曰能俾我为舅姑与夫服期月乃可事主君千夫长见其不难于死从所请仍使俘妇杂守之师还挈还行至嵊过清风岭妇仰天窃叹曰吾知所以死矣即齧拇指出血写口占诗于崖石上写毕投崖下以死死之日距今且将八九十年石上血坟起如始写时不为风雨所剥蚀嵊丞谢端为之立祠】
　　卢　氏
　　卢氏荆门州人统制吴源妻
　　送夫赴襄阳
　　羡君家世旧缨簮百战常懐报主心草檄有才追记室筑台无路继淮隂射雕紫塞秋云黒走马黄河夜雪深白首丹衷知未变归来防肘印黄金
　　絶命词
</div>
    <div class="pagination">
<a href="宋诗纪事_page246.html">上一页</a><span>...</span><a href="宋诗纪事_page242.html">242</a><a href="宋诗纪事_page243.html">243</a><a href="宋诗纪事_page244.html">244</a><a href="宋诗纪事_page245.html">245</a><a href="宋诗纪事_page246.html">246</a><span class="current-page">247</span><a href="宋诗纪事_page248.html">248</a><a href="宋诗纪事_page249.html">249</a><a href="宋诗纪事_page250.html">250</a><a href="宋诗纪事_page251.html">251</a><a href="宋诗纪事_page252.html">252</a><span>...</span><a href="宋诗纪事_page248.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
