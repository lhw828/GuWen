<!DOCTYPE html>
<html>
<head>
    <meta charset="UTF-8">
    <title>宋诗纪事 - 第 81 页/共 279 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗纪事 - 第 81 页/共 279 页</h1>
    <div class="content">　　庆门崇构已多时五百年方是此期树长琼枝生较晩珠根骊颔得来迟桓温贵骨天然别韦相传经道不衰衡岳维高湘水阔共知长与福为基【濓溪集附】
　　刘　恕
　　恕字道原筠州人涣子举进士英宗朝司马光编次资治通鉴荐为局僚官至秘书丞卒
　　题灵山寺
　　早晩报衙蜂扰扰友朋相和鸟闗闗余香满袖花惊眼空翠霑巾暝山【西江诗话】
　　费　琦
　　呈谢通判殿丞宠示游山之作
　　夫君落笔尽珠玑不比相如意思违从此洛阳须纸贵夜来新有爱山诗【濓溪集附】







　　宋诗纪事巻二十三
　　钦定四库全书
　　宋诗纪事巻二十四　　　　　钱塘厉鹗撰周延隽
　　延隽字仲章邹平人治平闲以职方郎中知台州累迁太常少卿
　　经台
　　幽致极东南清隂润客衫林深才辨径云满欲藏岩琴想山猿伴花憎谷鸟衔孤标如可挹坠稾怅开缄【台州府志】
　　王诜
　　诜字晋卿开封人选尚英宗女秦国大长公主爲利州防御使以党籍贬均州歴定州观察使开国公驸马都尉赠昭化军节度使諡荣安【刘后村西园雅集图防云夲朝戚畹惟李端愿王晋卿二驸马好文喜士世传孙巨源三通鼓眉山公金钗坠之词想见一时风流醖借未防乌台鞠诗案賔主俱谪而啭春莺辈亦流落于他人矣】
　　后唐庄宗庙
　　代梁继李号良图却惑歌儿便丧躯试拂尘埃觇遗像元来满靣是髭须【侯鲭録】
　　湖上赠别【幷序】
　　余前年防移清颍道出许昌前途小阻畱西湖之别馆者防一月常与韩持国范景仁泛舟啸咏使人顿忘去国流离之恨也韩公德性温厚风度髙雅固已可爱范公虽老而精神不衰议论纯正白须红靣动辄醺酣时余有所赋咏公即取红莲叶命笔疾书初不经思佳辞丽句顷刻而成坐客莫不惊叹也比闻朝廷就除端明殿学士以宠之因思方今进任老成如公者若再起之亦足以厚风俗耳
　　清影十分月暗香千柄莲不知从此别高会复何年
　　奉和子瞻内翰见赠长韵
　　帝子相从玉斗边洞箫忽断散非烟平生未省山水窟一朝身到心茫然长安日远那复见掘地寜知能及泉防年漂泊汉江上东流不舍悲长川山重水逺景无尽翠幙金屛开目前晴云羃羃晓笼岫碧嶂溶溶春接天四时为我供畵夲巧自增损媸与姸心匠构尽远江意笔锋耕徧西山田苍顔华发何所遣聊将戏墨忘余年将军色山自金碧萧郎翠竹夸婵娟风流千载无虎头于今妙絶推龙眠岂图俗笔挂高咏从此得名因谪仙爱诗好畵本天性辋口先生疑宿縁会当别写一匹烟霞境更应消得玉堂醉笔挥长篇
　　子瞻再和前篇非唯格韵高絶而语意郑重相与甚厚因复用韵荅谢之
　　忆从南涧北山边惯见冷云和野烟山深路僻空吊影梦惊松竹风萧然杕藜芒屩谢麈境巳甘老去栖林泉春篮采术问康伯夜灶养丹陪穉川渔樵每笑坐争席鸥鹭无机驯我前一朝忽作长安梦此生犹欲更问天归来未央拜天子枯荄敢自期春妍造物潜移真幻影感时未用惊桑田醉来却画山中景水墨想像追当年玉堂故人相与厚意使嫫母齐聨娟岂知忧患耗心力读书嬾去但欲眠屠龙学就本无用只堪投老依金仙更得新诗写珠玉劝我不作区中縁佩服忠言匪论报短章重次木篇【以上式古堂书考】
　　句
　　佳人巳属沙叱利义士今无古押衙
　　【许彦周诗话晋卿得罪外谪后房善歌者名啭春莺为密县马氏所得后还朝寻访微知之作诗云云仆在密县与马缙辅逰知之最详缙辅在其兄处犹见之西清诗话云过颍昌见之误也】
　　章岘
　　岘治平中广南西路提点刑狱转运使
　　丁未上已重游龙隠岩
　　溪干檥棹访岩扉危磴攀跻不欲归埀乳滴声当佛座防云畱润在僧衣聊开禊席临流水闲掷文竿到落晖旅宦天涯甘寂寞送春无意惜芳菲【桂胜】
　　蔡觌
　　觌治平中定海县尉
　　正觉寺清风轩【在定海县西北】
　　海风拍枕灯初暗山雨打窗人正寒料得此轩秋更好怒涛推月上防干【延祐四明志】
　　满执中
　　执中字子权广陵人治平中为万寿令
　　石屏路
　　石屏月如水石壁云不动闲中欹枕卧天地同一梦
　　明月溪
　　月出溪水清月落溪水黑茫茫溪上人笑与月为客【以上滁阳志】
　　马道
　　道吉州人
　　啄木
　　翠翎迎日动红觜响烟萝不顾泥丸及唯贪得食多才离枯朽木又上最高柯呉楚园林濶忙忙争奈何【翰府名谈治平中有为吉水令忘其姓名治邑严酷野人马道为啄木诗讽之令见诗稍缓刑时人目曰马啄木】
　　薛唐
　　唐鄞人有田闲集
　　田舍作
　　世业存五亩家风守二南适情无过睡幽事不妨贪母老防増肉朋来树选柑每慙躬稼穑未及野农谙【甬上耆旧
　　集】
　　萧介夫
　　介夫字纯臣泰和人英宗朝官萍乡簿
　　将进酒歌
　　劝君莫累黑山土累得黒山竟何补劝君莫勒燕然石勒得燕然又何益百年歳月能几何萤烛光中都瞬息我今安得万丈梯腾腾直上天街墀剪折金乌翅截下玉兔蹄使玉兔不能走金乌不得飞然后举泰山为肉林东海为酒池君不见呉下秋风悲金谷园中春草衰不如相逄且饮酒齐声拍掌大唱金缕衣【吉安府志】
　　钱忠
　　句
　　满目生涯千顷浪全家衣食一纶竿
　　【呉郡志治平中钱忠过呉游赏遥见一好女子独棹烟波闲忠悦之赠诗云云女擕诗呈父父以女妻忠泛舟同入烟波不知所徃】
　　钱信
　　句
　　安得神仙术试为施康济使此平望村如吾江子滙【齐东野语钱信平望蟁诗云云呉兴独江子滙无蟁旧传马自然泊舟于此】
　　王安礼
　　安礼字和甫安石弟早登科累官知制诏翰林学士知开封府尚书左丞绍圣初罢知太原府卒有王魏公集
　　恭和御制上元观灯
　　銮舆清晓出瑶防羽卫瞻迎扇影开凤阙张灯天上坐鸡林献曲海边来修文可笑秦无防能赋休夸楚有才星汉未斜钧乐阕君王宣示万年杯
　　琼林苑赐宴饯留守太尉辄继高韵
　　名德曾来重四夷朝廷今日见官仪陪祠自冠三公位分陜犹为百辟师金谷望尘多眷旧琼林赐饯尽巫疑都人喜见斾旌美寜识勳名在鼎彝【以上瀛奎律髄】
　　王安国
　　安国字平甫安礼弟神宗召试赐第为秘阁校理吕惠卿引连郑侠狱夺官卒有集
　　【耆旧续闻熙寜中高丽遣使入贡且求王平甫学士京师题咏有旨令权知开封府元厚之内翰抄録以赐厚之自诣平甫求新着平甫以诗戯之曰谁使诗仙来凤沼欲传贾客过鸡林】
　　题滕王阁
　　滕王平昔好追逰高阁依然枕碧流胜地几经兴废事夕阳偏照古今愁城中树宻千家市天际人归一叶舟极目沧波吟不尽西山重叠乱云浮
　　【能改斋漫録王平甫年十三作】
　　记梦
　　万顷波涛木叶飞笙箫宫殿号灵芝挥毫不似人闲世长乐钟声梦觉时
　　【冷斋夜话王平甫熙寜癸丑歳直宿崇文院梦有邀之至海上见海水中宫殿甚盛其中作乐笙箫鼓吹之妓甚众题其名曰灵芝宫邀之者欲俱徃有人在宫侧隔水谓曰时未至且令去他日当迎之至此恍惚梦觉时禁中已鸣钟平甫颇自命不凡为诗记之】
　　杭州呈胜之
　　游覧湏知此地佳纷纷人物敌京华林峦腊雪千家水城郭春风二月花彩舫笙歌吹落日画楼灯烛映残霞如君援笔宜摹写付与尘埃北客夸【瀛奎律髄云此平甫作误入荆公集】西湖春日【曰琯按以下二首误入林逋集】
　　争得才如杜牧之试来湖上辄题诗春烟寺院敲茶鼓夕照楼防卓酒旗浓吐杂芳薰巘崿湿飞防翠破涟漪人闲幸有蓑兼笠且上渔舟作钓师
　　春隂
　　似雨非晴意思深宿酲牵率卧重衾苦怜燕子寒相并生怕梨花晩不禁薄薄帘帷欺欲透遥遥歌管压来沈北园南陌狂无数秖有芳菲会此心【以上瀛奎律髄】
　　句
　　海鹏未击三千里天马湏归十二闲【苕溪渔隠丛话】风暄翠幕春沾酒露湿筠笼夜卖花【洛中闻见前録】
　　当时徐氏擅笔墨夜围梦堕空中簁
　　【金玉诗话王师吊伐江左城破或梦丱角女子行空中以巨簁簁物散落如豆着地皆成人问其故曰此当死于难者后见贵人盛冠服继堕于地云此徐舍人也既寤闻徐锴死围城中王文公兄弟在金陵和王微之哲登髙斋诗押簁字平甫有句云云此事竒谲而屈曲强韵中可谓抟虎手也】
　　宫殿影揺河汉外江湖梦断晓钟边【舘中题壁】忽吟佳句诗驱暑逺胜前人檄愈风【病中答蘓子容】九月清霜送陶令千年白日见滕公【王绎学士挽词　以上隠居诗话】
　　沈辽
　　辽字睿逹钱唐人遘弟用兄任监夀州酒税熙寜中以太常寺奉礼郎监杭州军资库转运使摄华亭县他使者以夙憾文致其罪下狱夺官流永州徙池州有云巢编
　　【金玉诗话辽尤工翰墨登科之后游京师偶为人书帬带词颇不典流传逹于宫禁近幸嫔御服之遂尘乙覧后削籍为民】
　　奉陪颖叔赋鎻院牡丹
　　昔年曾到洛城中玉椀金盘深浅红行上荆溪溪畔寺愧将白髪对东风
　　池阳
</div>
    <div class="pagination">
<a href="宋诗纪事_page80.html">上一页</a><span>...</span><a href="宋诗纪事_page76.html">76</a><a href="宋诗纪事_page77.html">77</a><a href="宋诗纪事_page78.html">78</a><a href="宋诗纪事_page79.html">79</a><a href="宋诗纪事_page80.html">80</a><span class="current-page">81</span><a href="宋诗纪事_page82.html">82</a><a href="宋诗纪事_page83.html">83</a><a href="宋诗纪事_page84.html">84</a><a href="宋诗纪事_page85.html">85</a><a href="宋诗纪事_page86.html">86</a><span>...</span><a href="宋诗纪事_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
