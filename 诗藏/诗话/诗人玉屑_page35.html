<!DOCTYPE html>
<html>
<head>
    <meta charset="UTF-8">
    <title>诗人玉屑 - 第 35 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗人玉屑 - 第 35 页/共 37 页</h1>
    <div class="content">陈觉民宰建阳，尝喜靖安山水，暇日与名胜登览赋诗，有曰：「却忆当时江处士，能言秋色露人家。」靖安寺在邑西十里，乃江为故居。江诗云：「山形围泽国，秋色露人家。」又云：「何当寻旧隐，泉石好生涯。」盖殿院陈公洙诗云：「处士亡来二百年，旧居牢落变祗园。诗名长伴江山在，冤气欲摩星斗昏。（处士生五代间，王氏据闽日，遇谗而死。）台榭几人留好句，（昔人留题，寺经洪水，今无存者。）渔樵何处问曾孙？旧时泉石生涯地，日暮寒云遶寺门。（《柳溪》）
△叶水心论唐诗与严沧浪异
叶水心志徐山民墓云：山民有诗数百，琢思尤奇，皆横绝歘起，冰悬雪跨，使读者变踔憀栗，肯首吟叹不自已。然无异语，皆人所知也，人不能道尔。盖魏晋名家，多发兴高远之言，少验物切近之实，及沈约、谢朓永明体出，士争效之，初犹甚艰，或仅得一偶句，便已名世矣。夫束字十余，五色彰施，而律吕相应，岂易工哉！善为是者，取成于心，寄妍于物，融会一法，含受万象；狶苓桔梗，时而为帝，无不按节赴之；君尊臣卑，宾顺主穆，如丸投区，矢破的，此唐人之精也。然厌之者谓其纤碎而害道，淫肆而乱雅，至于庭设九奏，广袖大舞，而反以浮响疑宫商，布缕谬组绣，则失其所以为诗矣。然则发今人未悟之机，回百年已废之学，使后之言唐诗者自君始，不亦词人墨卿之一快也！今按水心所谓「验物切近」四字，于唐诗无遗论矣。然与严沧浪之说相反，故录于此，与诗流商略之。（玉林）
△壁间诗
先君尝于逆旅间录一诗云：「山行险而修，老我骖且羸。独驱六月暑，蹑此千仞梯。世故不贷人，牵去复挽归。茗盌参世味，甘苦常相持。白云抱溪石，令人心愧之。岂无趺座处，逸固不疗饥。大叫天上人，凉风为吹衣。」盖学简斋诗法者，莫知为何人作也。（玉林）
△诸贤绝句
中兴以来诗人绝句，载于江湖集者未论，此外如黄白石梨岭遇雨：「黑风吹雨又黄昏，鸡犬数声何处村。身在岭云飞处湿，不关别泪溅成痕。」黄谷城梅花诗：「玉箫吹彻北楼寒，野月峥嵘动万山。一夜霜清不成梦，起来春意满人间。」秋日诗：「晓日初浮万里晖，西风摇荡送秋归。冥鸿直上三千丈，社燕春莺不敢飞。」于去非春晚诗：「舍南舍北草萋萋，原上行人路欲迷。已是春寒仍禁火，楝花风急子规啼。」刘遂初阁皁山诗：「春山灵草百花香，谁识仙家日月长。满院莓苔绿阴匝，棋声何处隔宫墙！」路德章盱眙旅舍诗：「道傍草屋两三家，见客擂麻旋点茶。渐近中原语音好，不知淮水是天涯。」游寒岩钓矶诗：「竹里茅茨竹外溪，粼粼白石护渔矶。想应日日来垂钓，石上蓑衣不带归。」与近世喻汝楫征夫诗：「白骨茫茫散不收，朔风吹雪度瓜洲。残阳欲落未落处，照尽行人今古愁。」严坦叔兵火后还乡诗：「万屋烟消余塔身，还家何处访情亲？旧时巷陌今难认，却问新移来住人。」严沧浪酬友人诗：「湘江南去少人行，瘴雨蛮烟白草生。谁念梁园旧词客，槟榔树下独闻莺。」此数诗虽体制不同，然匠意琢句皆精绝，非苟作者。（玉林）
△叶靖逸岳王填诗
岳王之死，天下冤之，坟在西湖之傍，人多题咏，独叶靖逸一诗甚佳。公之孙珂守武昌日，以此诗，尝致遗于靖逸焉。诗云：「万古知心只老天，英雄堪恨亦堪怜。如公少缓须臾死，此虏安能九十年？漠漠凝尘空偃月，堂堂遗像正凌烟。早知埋骨西湖路，学取鸱夷理钓船。」（《柳溪》）
△高菊磵（九万）
「忠言历历未曾行，尽载图画出帝城。余子但知才可忌，先生当以去为荣。门阑竹石关心久，部曲溪山照眼明。长啸归欤莫惆怅，浙江风定自潮平。」右菊磵送方严先生以谏去国。时人以为其诗不下刘改之送王侍郎归天台诗云。（《柳溪》）
△龙洲道人
刘（过）改之送王简卿归天台：「欲数人才难倒指，有如公者又东归。班行失士国轻重，道路不言心是非。载酒青山随处饮，谈诗玉〔麈〕为谁挥？归期趁得东风早，莫放梅花一片飞。」「千岩万壑天台路，一日分为两日程。事可语人酬对易，面无惭色去留轻。放开笔下闲风月，收敛胸中旧甲兵。世事看来忙不得，百年到手是功名。」辛稼轩简云：夜来见示送王简卿时，伟甚。真所谓「横空盘硬语，妥帖力排奡」者也。健羡，健羡！（《柳溪》）

卷二十
○禅林
△酸馅气
唐诗僧中叶以后，其名字班班，为时所称者甚多，然诗皆不传。如「经来白马寺，僧到赤鸟年」数联，仅见文士所录而已。陵迟至贯休、齐己之徒，其诗虽存，然无足言矣。中间惟皎然最为杰出，故其诗十卷独全，亦无甚过人处。近世僧学诗者极多，皆无超然自得之气，往往反拾掇模仿士大夫所残弃。又自作一种体，格律尤凡俗，世谓之酸馅气。子瞻赠惠通诗云：「语带烟霞从古少，气含蔬笋到公无。」尝语人曰：颇解蔬笋语否？为无酸馅气也。闻者无不皆笑。（《石林诗话》）
△无蔬笋气
东坡言僧诗要无蔬笋气，固诗人龟鉴。今时误解，便作世网中语，殊不知本分家风，水边林下气象，盖不可无。若尽洗去清拔之韵，使与俗同科，又何足尚！齐己云「春深游寺客，花落闭门僧」、惠崇云「晓风飘磬远，暮雪入廊深」之句，华宾相副，顾非佳句耶！天圣间，闽僧可士，有送僧诗云：「一钵即生涯，随缘度岁华。是山皆有寺，何处不为家。笠重吴天雪，鞋香楚地花。他年访禅室，宁惮路岐赊。」亦非肉食者能到也。（《西清诗话》）
△灵彻
灵彻诗僧中第一。如「海月生残夜，江春入暮年。」「窗风枯砚水，山雨慢琴弦。」前辈评此诗云：转石下千仞江。（《雪浪斋日记》）
「相逢尽道休官去，林下何曾见一人。」世俗相传，以为俚谚。庆历中，许元为发运使，因修江岸，得斯石于池阳江水中，始知为灵彻诗也。（《集古录》）
△船子和尚
华亭船子和尚有偈曰：「千尺丝纶直下垂，一波才动万波随。夜静水寒鱼不食，满船空载月明归。」丛林盛传，想见其为人。山谷倚曲音，歌成长短句曰：「一波才动万波随，蓑笠一钩丝。金鳞正在深处，千尺也须垂。吞又吐，信还疑，上钩迟。水寒江静，满目青山，载明月归。」（《冷斋夜话》）
△道潜
吴僧道潜，有标致。常自姑苏归西湖，经临平道中作诗云：「风蒲猎猎弄轻柔，欲立蜻蜓不自由。五月临平山下路，藕花无数满汀洲。」东坡赴官钱塘，过而见之，大称赏。已而相寻于西湖，一见如旧相识。及坡移守东徐，潜往访之，馆于逍遥堂，士大夫争识之。东坡馔客罢，约而俱来，红妆拥随之。东坡遣一妓前乞诗，潜援笔而成曰：「寄语巫山窈窕娘，好将魂梦恼襄王。禅心已作沾泥絮，不逐春风上下狂。」一坐大惊，自是名闻海内。然性褊，憎凡子如仇。尝作诗曰：「去岁春风上国行，烂窥红紫厌平生。而今眼底无姚魏，浪蘂浮花懒问名。」士论以此少之。道潜作诗，追法渊明，其语有逼真处。曰：「数声柔橹苍茫外，何处江村人夜归？」又曰：「隔林彷佛闻机杼，知有人家在翠微。」（渔隐曰：余细味之，句格固佳，但不类渊明，岂得谓之逼真！若东坡和陶诗：「前山正可数，后骑且勿驱。」此方是逼真处。惠洪不善评诗，不足凭也。）时从东坡在黄州，士大夫以书抵坡曰：闻日与诗僧相从，岂非「隔林彷佛闻机杼」者乎？真东山胜游也。坡以书示潜，诵前句笑曰：此吾师七字师号。（《冷斋夜话》）
东坡长短句云：「村南村北响缫车」参寥诗云：「隔林彷佛闻机杼，知有人家在翠微。」秦少游云：「菰蒲深处疑无地，忽有人家笑语声。」三诗大同小异，皆奇句也。（《高斋诗话》）
△仲殊
「瑞麟香暖玉芙蓉，画蜡凝辉到晓红。数点漏移衙仗北，一番雨滴甲楼东。梦游黄阙鸾巢外，身卧彤帏虎帐中。报道谯门初日上，起来帘幕李花风。」僧仲殊诗也。王安中守平江，日会客，仲殊亦预焉。继以疲倦，先起，熟寐于黄堂中，不知客散，及觉，日已曈昽，因罚以此诗，始放去。「瑞麟」，安中家所造香也。（《遗珠》）
润州北固楼赋诗曰：「北固楼前一笛风，碧云飞尽建康宫。江南二月多芳草，春在蒙蒙烟雨中。」（《云斋广录》）
元丰末，张诜枢言龙图之守杭也，一日宴客湖上，刘泾巨济、僧仲殊在焉。枢言命即席赋诗曲，巨济先唱云：「凭谁妙笔，横扫素缣三百尺。天下应无，此是钱塘湖上图。」仲殊遽云：「一般奇绝，云淡天高秋夜月。费尽丹青，只这些儿画不成。」枢言又出梅花，邀二人同赋。仲殊云：却作前章，曰：「江南二月，犹有枝头千点雪。邀上芳尊，却占东君一半春。」巨济不复继也。后陈袭善云：我为续之，曰：「尊前眼底，南国风光都在此。移过江来，从此江南不复开。」（《复斋漫录》）
△惠洪
崇胜寺后有竹千余竿，独一根秀出，人呼为竹尊者。洪觉范为赋诗云：「高节长身老不枯，平生风骨自清癯。爱君修竹为尊者，却笑寒松作大夫。未见同参木上座，空余听法石于菟。戏将秋色供斋钵，抹月批风得饱无？」黄太史见之喜，因手为书之，以故名显。（《遗珠》）
近时僧洪觉范颇能诗，其题李愬画像云：「淮阴北面师广武，其气岂止吞项羽。公得李佑不肯诛，便知元济在掌股。」此诗当与黔安并驱也。顷年仆在长沙，相从弥年，其它诗亦甚佳。如云「含风广殿闻棋响，度日长廊转柳阴。」颇似文章巨公所作，殊不类衲子。又善作小词，情思婉约，似秦少游。至如仲殊、参寥，虽名世，皆不能及。（《许彦周诗话》）
余至琼州，刘蒙叟方饮于张守之席，三鼓矣，遣急足来觅长短句，问欲叙何事，蒙叟视烛有蛾，扑之不去，曰：为赋之。急足反走，持纸曰：急为之，不然，获谴也。余口授吏书之曰：「蜜烛花光清夜阑，粉衣香翅遶团团，人犹认假为真实，蛾岂将灯作火看。方叹息，为遮拦，也知爱处实难拚。忽然性命随烟焰，始觉从前被眼睛。」蒙叟醉笑首肯之。既北渡，夜发海津，又赠行为之词曰：「一段文章种性，又谪仙风韵，画戟丛中，清香凝宴寝。落日清寒勒花信，愁似海，洗光词锦。后夜归舟，云涛喧醉枕。」（《冷斋夜话》）
洪觉范诗云：「已收一霎挂龙雨，忽起千岩攧鹞风。」「挂龙」对「攧鹞」，皆方言，古今人未尝道。又云「丽句妙于天下白，高才俊似海东青。」又云：「文如水行川，气如春在花。」皆奇句也。（《雪浪斋日记》）
予自并州还故里，馆延福寺，寺前有小溪，风物类斜川，予儿童时戏剧之地也。尝春深独行溪上，作小诗曰：「小溪倚春涨，攘我钓月湾。新晴为不平，约束晚见还。银梭时拨刺，破碎波中山。整钓背落日，一叶嫩红间。」又尝暮寒归见白鸟，作诗云：「剩水残山惨淡间，白鸥无事小舟闲。个中着我添图画，便似华亭落照湾。」鲁直曰：观君诗，说烟波缥缈处，如陆忠州论国政，字字坦夷，前身非篙师沙户种类耶！有诗，其略曰：「吾年六十子方半，槁项顶螺忘几年。脱却衲衣着蓑笠，来佐涪翁刺钓船。」予尝对渊材诵之，渊材曰：此退之（「之」」下《夜话》有「冷斋赠」字）澄观「我欲收敛加冠巾」换骨句也。（《冷斋夜话》）
余尝自并州还江南，过都下，逢上元，符宝郎蔡子因约见相国寺。未至，有道人求诗，且曰：觉范尝有寒岩上元怀京师诗曰：「上元独宿寒岩寺，卧看青灯映薄纱。夜久雪猿啼岳顶，梦回清月上梅花。十分春瘦缘何事，一掬归心未到家。却忆少年行乐处，软红香雾喷东华。」今当为作京师上元怀山中可也。余戏为之曰：「北游烂熳看并川，重到皇州及上元。灯火风光忆前事，管弦音律试新翻。期人未至心如海，穿市皈来月满轩。却忆寒岩曾独宿，雪窗残夜一声猿。」（《冷斋夜话》）
△惠诠
东吴僧惠诠，佯狂垢污，而诗语清婉。当书湖上一山寺壁曰：「落日寒蝉鸣，独归林下寺。柴扉夜未掩，片月随行屦。惟闻犬吠声，步入青萝去。」东坡一见为和其后曰：「但闻烟外钟，不见烟中寺。幽人行未已，草露湿芒屦。惟应山头月，夜夜照来去。」诠竟以此诗知名。（《冷斋夜话》）《竹坡诗话》云：余观东坡和诠诗，未尝不喜其清绝，过人远甚。晚游钱塘，始得诠诗，乃知其幽深清远，自有林下一种风流。东坡老人虽欲回三峡倒流之澜，与溪壑争流，终不近也。
△清顺
西湖僧清顺，颐然清苦，多佳句。尝赋十竹诗曰：「城中寸土如寸金，幽轩种竹只十个。春风慎勿长儿孙，穿我阶前绿苔破。」又有「久从林下游，颇识林下趣。从渠绿阴繁，不碍清风度。闲来石上眠，落叶不知数。一鸟忽飞来，啼破幽绝处。」荆公游湖上，爱之，乃称扬其名。坡晚年亦与之游，甚多酬唱。（《冷斋夜话》）
《冷斋夜话》记西湖僧清顺诗：「久从林下游，颇识林下趣。从渠绿阴繁，不碍清风度。闲来石上眠，落叶不知数。一鸟忽飞来，啼破幽寂处。」余见子苍言后两句不同云：「困则磻石眠，莫省落花数。惟闻犬吠声，又入烟萝去。」后两句虽不同，无害，第「落叶不知数」一句不可。盖初夏间未应落叶之多耳。（《复斋漫录》）苕溪渔隐曰：「惟闻犬吠声，又入烟萝去。」乃惠诠诗。东坡尝和之云：「惟应山头月，夜夜照来去」者是也。子苍之言，冷斋之记，皆误也。
△癞可
近时诗僧祖可，被恶疾，人号癞可。善权者，亦能诗，人物清癯，人目为瘦权。可得之雄爽，权得之清淡。可诗如「清霜羣木落，尽见西山秋。」又「谷口未斜日，数峰生夕阴。」皆佳句也。（《西清诗话》）
□《渔隐》「尽见」作「尽是」。
癞可东溪集有诗云：「伛步入萝径，绵延趣穼深。僧居不知处，彷佛清磬音。石梁邀屡度，始见青松林。谷口未斜日，数峰生夕阴。凄风薄乔木，万窍作龙吟。摩挲绿苔石，书此慰幽寻。」（《渔隐》）
癞可诗云：「琴到无弦听者希，古今唯有一锺期。几回拟鼓阳春曲，月满虚堂下指迟。」晦翁尝大书此诗，刻石于家。（《柳溪近录》）
△显忠
王荆公书一绝句于壁间云：「竹里编茅倚石根，竹茎踈处见前村。闲眠尽日无人到，自有清风为扫门。」盖诗僧显忠诗也。（《洪驹父诗话》）
△庆老
泉州僧庆老有诗云：「交情老去淡如水，病骨秋来瘦作松。」真方外语也。（《诗话隽永》）
△悟清
前辈好称僧悟清「鸟归花影动，鲑没浪痕圆」以为句意俱新。然余读后梁沈君攸临水诗云：「花落圆纹出，风急细流翻。」乃知「鱼没浪痕圆」之句出于此。（《复斋漫录》）
△希昼
刘氏传记载：炀帝既诛薛道衡，乃云：尚能道「空梁落燕泥」否？盖道衡诗尝有是句。杨公《谈苑》载：僧希昼北宫画亭云：「花露盈虫穴，梁尘堕燕泥。」予以谓炼句虽工，而致思不逮于薛矣。（《麈史》）
△景淳
桂林僧景淳，工诗，福老顺为余言：淳意苦而深，世不可遽解。如曰：「夜色中旬后，虚堂坐几更。隔溪猿不叫，当槛月初生。」又曰「后夜客来稀，幽斋独掩扉。月中无事立，草际一萤飞。」余时方十六七，心不然之。
△福州僧
南方浮屠能诗者多矣，往往多不显其名。福州有一僧，作诗百余篇，其中佳句有云：「虹收千嶂雨，潮展半江天。」又有诗云：「诗因试客分题僻，棋为饶人下子低。」不减古人。（《古今诗话》）
△志南
僧志南诗云：「古木阴中系短篷，杖藜扶我过桥东。沾衣欲湿杏花雨，吹面不寒杨柳风。」晦庵尝跋其卷云：南诗清丽有余，格力闲暇，无蔬笋气。如（云云），余深爱之。后作书荐至袁梅岩，袁有诗云：「上人解作风骚话，云谷画来特地夸。杨柳杏花风雨外，不知诗轴在谁家！」（《柳溪近录》）
△圆悟
圆悟未识晦庵，尝和其梅花诗云：「独怜万木凋零后，屹立风霜惨淡中。」晦翁自是与之酬唱。（《柳溪近录》）
△病僧
唐末一山寺，有僧卧病，因自题其户曰：「枕有思乡泪，门无问疾人。尘埋床下履，风动架头巾。」适有部使者经从过寺中，恻然怜之，邀归坟庵疗治。后部使者贵显，因言于朝，遂令天下寺置延寿寮，专养病僧也。（《庚溪诗话》）

○方外
△吕洞宾
锺弱翁师平凉，一方士通谒，从牧童牵黄犊，立于庭下。弱翁异之，指牧童曰：道人颇能赋此乎？笑曰：不烦我语，是儿能之。牧童乃操笔大书云：「草铺横野六七里，笛弄晚风三两声。归来饱饭黄昏后，不脱蓑衣卧月明。」既去，郡人见方士担两大瓮长歌出郭，迹之不见。两瓮乃二「口」，岂洞宾耶？（《西清诗话》）
回先生过湖州东林沈氏饮，醉，以石榴皮书其家东老庵之壁云：「西邻已富忧不足，东老虽贫乐有余。白酒酿来缘好客，黄金散尽为收书。」「东老」，沈氏之老自谓也。（东坡）
吕洞宾自咏云：「朝游北海暮苍梧，袖里青蛇胆气麄。三人岳阳人不识，朗吟飞过洞庭湖。」（《谈苑》）
△韩湘
韩湘，字清夫，文公犹子也。落魄不羁，文公勉之学，湘曰：湘之所学，非公知之。公令作诗以观其志。诗曰：「青山云水窟，此地是吾家。后夜流琼液，凌晨咀绛霞。琴弹碧玉调，炉炼白朱砂。宝鼎存金虎，元田养白鸦。一瓢藏世界，三尺斩妖邪。解造逡巡酒，能开顷刻花。有人能学我，同共看仙葩。」公览而戏之曰：子能夺造化耶？湘曰：此事甚易。公为开樽，湘聚土以盆覆之，良久花开，乃碧花二朵。于花间拥出金字诗一联云：「云横秦岭家何在？雪拥蓝关马不前。」公未晓其句意，湘曰：事久可验。逐告去。未几，公以佛骨事谪官潮州，一日涂中遇雪，俄有人冒雪而来，乃湘也。湘曰：忆花上之句乎？正今日事也。公询其地，即蓝关。嗟叹久之曰：吾为汝足此诗。诗曰：「一封朝奏九重天，夕贬潮阳路八千。本为圣明除弊事，岂于衰朽惜残年！云横秦岭家何在？雪拥蓝关马不前。知汝远来须有意，好收吾骨瘴江边。」公别湘诗曰：「人才为世古来多，如子雄文世孰过！好待功名成就日，却抽身去上烟萝。」湘别公诗云：「举世都为名利醉，伊余独向道中醒。他时定是飞升去，冲破秋空一点青。」（《青琐集》）
△玄真子
玄真子张志和，会稽人，守真养气，卧冰不冷，入水不濡。颜鲁公守湖州日，与宾客唱和，为渔父词。志和曰：「西塞山前白鸟飞，桃花流水鳜鱼肥。青蒻笠，绿蓑衣，斜风细雨不须归。」坐客叹服不已。后果传之。
△唐求
唐末，蜀州有唐求，放旷踈逸，方外人也。吟诗有所得，即将稿捻为丸，投大瓢中。后卧病，投瓢于江曰：兹瓢苟不沉没，得之者方知吾苦心耳。瓢至新渠江，有识者曰：此唐山人诗瓢也。接得，十纔二三。题郑处士隐居云：「不信最清旷，及来愁已空。数点石泉雨，一溪霜叶风。业在有山处，道成无事中。酌尽一杯酒，老夫颜亦红。」（《古今诗话》）
△希夷先生
陈抟，字图南，隐居武当山，后徙华山云台观。周世宗召至京师，赐号白云先生。太宗朝再召，赐号希夷先生。抟负经纶之才，历五季离乱，每闻一朝革命，颦蹙数日。一日，方乘驴游华阴市，闻太祖登极，大笑曰：天下自此定矣。尝有诗云：「十年踪迹走红尘，回首青山入梦频。紫陌纵游争及睡，朱门虽贵不如贫。愁闻剑戟扶危主，闷见笙歌聒醉人。携取旧书归旧隐，野花啼鸟一般春。」（《青琐》）
陈希夷先生每睡则半载，或数月，近亦不下月余。题西峰曰：「为爱西峰好，吟头尽日昂。岩花红作阵，溪水绿成行。几夜碍新月，半山无夕阳。寄言嘉遯客，此处是仙乡。」
△蜀道士
秦川北绝顶之上，有隗嚣宫，宫之宏丽，莫得状之。今为寿山寺，寺有三门，门限琢青石为之，莹彻如琉璃色。余尝待月纳凉，夕处朝游，不离于是。尔后入蜀，蜀有道士谓余曰：嚣宫石门限下诗记之乎？余曰：余为孩童，迨乎壮年，游处于此，未尝见有诗。道士微哂曰：子若后游，但于石门限下土际求之。丙戌岁，蜀破还秦，至则访求之，果得一绝云。详观此篇，飘飘然有神仙体裁，远近词人，竞来讽味，那知道士非控鲤驾鹤之流乎？奇哉，奇哉！诗曰：「越溪道士人不识，上天下天鹤一只。洞门深锁玉窗寒，滴露研朱写周易。」
△斸药翁
「紫芝兮春荑，黄精乎秋肥，余未始与老辞兮老余辞。」李文叔与李伯时书，记太山所遇斸药翁所歌，味其辞甚文而有理，盖为士而终遯者耶？抑如古之避世者，言出于口，自不违于理而又文者耶？安得穷探极览，万或觊一，如昔人者与之邂逅也耶！耄矣，已矣，安得适吾愿耶！（赵章泉吃嗒）
△罗浮仙
近有人游罗浮，宿留岩谷间，中夜见一人，身无衣而绀毛覆体。意必仙也，乃再拜问道，其人了不顾，但长啸数声，响振林木，歌诗云：「云来万岭动，云去天一色。长啸两三声，空山秋月白。」（《西清诗话》）
△闲却一溪云
范致虚居方城，有高士馆于家，自言昔乃白发社翁，遇师授以神药，今年踰下寿，颜渥如丹，有孺子色。既久告归，留一绝，末句云：「莫讶杖藜归去早，旧山闲却一溪云。」（《西清诗话》）
△张亶诗
张亶，熙宁中梦行入空中，闻天风海涛，声振林木。徐见海中楼阙金碧，琼裾琅佩者数百人，揖亶，出纸请赋诗。细视笔砚，皆碧玉色，且戒之曰：此间文章，要似隐起鸾凤，当与织女机杼分巧，过是乃人间语耳。亶成一绝句云：「天风吹散赤城霞，染出连云万树花。误入醉乡迷去路，傍人应笑忘还家。」有仙人曰：子诗佳绝，未免近凡。酌酒一杯，极甘寒，忽觉身堕万仞山而寤。
△六言诗
「心事数茎白发，生涯一片青山。空林有雪相待，野路无人自还。」李王好书神仙隐遁之词，岂非遭罹多故，欲脱世网而不得者耶！（东坡）
△蔡真人词
陈东，靖康间尝饮于京师酒楼，有倡打坐而歌者。东不顾，乃去倚栏独立，歌望江南词，音调清越，东不觉倾听。视其衣服皆故弊，时以手揭衣爬搔，肌肤绰约如雪，乃复呼使前再歌之。其词曰：「阑干曲，红扬绣帘旌。花嫩不禁织手捻，被风吹去意还惊。眉黛蹙山青，铿铁板，闲引步虚声。尘世无人知此曲，却骑黄鹤上瑶京，风泠月华清。」东问何人制？曰：上清蔡真人词也。歌罢，得数钱，即下楼。亟遣仆追之，已失矣。（《夷坚志》）
 

○闺秀（女类也）
△双头牡丹
</div>
    <div class="pagination">
<a href="诗人玉屑_page34.html">上一页</a><span>...</span><a href="诗人玉屑_page30.html">30</a><a href="诗人玉屑_page31.html">31</a><a href="诗人玉屑_page32.html">32</a><a href="诗人玉屑_page33.html">33</a><a href="诗人玉屑_page34.html">34</a><span class="current-page">35</span><a href="诗人玉屑_page36.html">36</a><a href="诗人玉屑_page37.html">37</a><a href="诗人玉屑_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
