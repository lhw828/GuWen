<!DOCTYPE html>
<html>
<head>
    <meta charset="UTF-8">
    <title>宋诗纪事 - 第 227 页/共 279 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗纪事 - 第 227 页/共 279 页</h1>
    <div class="content">

　　宋诗纪事巻七十九
　　钦定四库全书
　　宋诗纪事巻八十　　　　　　钱塘厉鹗撰郑思肖
　　思肖字忆翁号所南福州连江人太学上舍应博学宏词科元兵南下叩阍上太后幼主疏辞切直忤当路不报遂客吴下寄食城南报国寺以终有锦钱集一百二十四图诗集咸淳集中兴集
　　【辍耕録先生刚介有立志会天兵南叩阙上疏犯新禁众争目之由是遂变今名曰肖曰南义不忘赵北面他姓也隠居吴下一室萧然坐必南向歳时伏腊望南野哭而再拜乃返人莫识焉工画墨兰不妄与人邑宰求之不得闻先生有田三十亩因胁以赋役取先生怒曰头可斫兰不可得过齐子芳之书塾云此世但除君父外不曾别受一人恩寒菊云御寒不借氷为命去国自同金铸心其忠肝义胆于此可见遗民録所南初名某宋亡乃改名思肖即思赵忆翁与所南皆寓意也坐卧不北向扁其堂曰夲穴世界以本之十置下文则大宋也精墨兰自更祚后为兰不画土根无所慿借或问其故则云地为人夺去汝犹不知耶】
　　伯牙絶图
　　终不求人更赏音只当仰面看山林一双闲手无聊赖满地斜阳是此心
　　秦女吹箫图
　　弄玉飘飘仙女姿凤皇低舞久相期箫中应有别一曲飞上青天影外吹【以上一百二十图诗集】
　　逢陈宜之
　　行李苦役役相逢古润州千金一夜醉四海十年游山静鬼行月宵凉人梦秋近闻边事急畎亩得无忧
　　送友人归
　　年髙雪满簪唤渡浙江浔花落一杯酒月明千里心凤凰身宇宙麋鹿性山林别后空回首冥冥烟树深
　　防隐者
　　石窦云封隐者家一溪流水绕门斜满山落叶无行路树上寒猨剥藓花
　　春日登城
　　城头啼鸟隔花鸣城外游人傍水行遥认孤帆何处去柳塘烟重不分明
　　春词
　　春气暄妍御夹纱玉钗双袅緑云斜倚栏看徧庭前树尽是枝头结子花
　　懐友
　　今日樽前忽忆君为怜秋事又平分坐来凝睇西风久过尽天边数片云
　　春日游承天寺
　　野梅香輭雨新晴来此闲听笑语声不管少年人老去春风歳歳阖闾城
　　湖上漫赋
　　藓崖苍润雨初干石罅飞泉喷雪寒啼断禽声山更静青松影下倚阑干【以上咸淳集】
　　隐居謡
　　布衣暖菜羮香诗书滋味长
　　醉乡
　　江潮初上玉船空假道青州一水通相去尘寰千万里不愁日夜不春风【以上中兴集】
　　自题推篷图
　　清晓清风吹过后露出青青一罅天一似推篷偷看见竹林半抹古苍烟
　　自题墨竹
　　万顷琅玕压碧云清风幽兴渺无垠当时首肎说不得不意相知有此君【以上鐡网瑚】
　　龚　开
　　开字圣予号翠岩淮隂人
　　【吴莱桑海遗録序圣予尝与陆秀夫同居广陵幕府宋亡潜居深隐立则沮洳坐无几席一子名浚毎令俯伏就其背按纸作唐马图风騣雾鬣豪骭兰筋备尽诸态一持出人辄以数十金易之借是不饥然竟以无所求而死居吴之日高邮龚璛为忘年友时人谓之楚两龚以比汉之两龚】
　　髙马小儿图
　　华骢料肥九分臕童子身长五尺饶青丝鞚短金勒紧春风去去人马骁莫作寻常厮飬看沙陀义儿皆好汉此儿此马俱可怜马方三齿儿未冠天真烂漫好容仪楚楚衣装无不宜岂比五陵年少辈胭脂坡下鬬轻肥四海风尘虽已息人才自少当爱惜如此小儿如此马它日应须万人敌老夫出无驴可骑乃有此马骑此儿呼儿回头为小驻停鞭聼我新吟诗儿不回头马行疾老夫对之空啧啧
　　黑马图
　　八尺龙媒出墨池昆仑月窟等闲驰幽州侠客夜骑去行过阴山鬼不知
　　瘦马图
　　一从云雾降天关空尽先朝十二闲今日有谁怜瘦骨夕阳沙岸影如山【以上吴礼部诗话】
　　【汤垕画鉴云此诗脍炙人口真有盛唐风致】
　　陆右丞君实挽诗
　　立事宁将败事论在边难与在朝分从来大地为沧海可得孤臣抱幼君南北一家今又见乾坤再造古曾闻他年自有春秋笔不比田横祭墓文
　　数关天地人何与分在君臣礼可无周粟如山夷叔馁史书犹日臼婴诬旧邦新命方开化公法私情本不渝忠义未湏论彼此后先崇长是昌图【以上陆右丞蹈海録】
　　自题中山出游图
　　髯君家本住中山驾言出游安所适谓为小猎无鹰犬以为意行有家室阿妹韶容见靓妆五色胭脂最宜黑道逢驿舍须少憩古屋无人供酒食赤帻乌衫固可烹美人清血终难得不如归饮中山酿一醉三年万縁息却愁有物覰髙明入姨豪买他人宅侍【阙】君醒为埽除马嵬金防去无迹
　　【鐡网瑚翠岩自记人言墨鬼为戏笔是大不然此乃书家之草圣也岂有不善真书而能作草者在昔善画墨有似颐真赵千里千里丁香诚为竒特所惜去人物科大逺故人得以戏笔目之颐真虽甚工然其用意猥近甚者作髯君野溷一豪猪即之妹子持杖披襟赶逐此何为者耶仆今作中山出游图盖欲一酒颐真之陋庻不废翰墨清玩譬之书犹真行之间也钟馗事絶少仆前后为诗未免重用今即他事成篇聊出新意焉耳】
　　仆为虚谷先生作玉豹马先生有诗见酬极笔势之驰骋乃以此诗报谢
　　南山有雄豹隐雾成变化竒姿惊世人毛物亦增价天上房星浥瑞光孕成白马而黑章为谁容易来中国风雪天山道路长头为王欲得方目为相欲得明脊为将军欲得强腹为城郭欲得张絶怜此马皆具足十五肋中包肾肠嗟予老去有马癖岂但障泥知爱惜千金市骏巳无人秃笔松煤聊自得君侯昔如汗血驹名场万马曾先驱山林钟鼎今何有歳晩江湖托著书白云未信仙乡逺黄发鬖鬖健有余饮酒百川犹一吸吟诗何嫌万夫敌我持此马将安归投之君侯如献璧君侯作诗凛驰骛八荒满盈动雷雨定知此马知此意独欠老奚通马语曹将军杜工部各有一心存万古其传非画亦非诗要在我辈之襟期君侯君侯知不知【鐡网瑚】
　　自题山水巻
　　谷口长松防底藤石桥山路晚登登囊琴斗酒来何暮空负寒斋昨夜灯【退谷消夏记】
　　题赵鸥波髙士图
　　雪气侵人卧欲僵苦劳明府到藜牀主賔问荅皆情话何用闲名入荐章【式古堂书考】
　　张逢原
　　逢原字渊甫盐官人横浦先生之后官漳州签判宋亡不仕句曲外史伯雨其孙也
　　题髙房山夜山图
　　地位清髙眼界寛尽收风景入毫端废宫台榭和烟鎻隔岸江山对月防一水中分吴越近层楼低接斗牛寒有声画意吟难了更把瑶琴膝上弹【鐡纲瑚】
　　王　镃
　　镃字介翁括苍人尝官县尉当帝昺播迁弃印绶归隐湖山与尹緑坡虞君集叶柘山诸人结社赋诗有月洞吟
　　送黙然上人归天台
　　孤云不定心持鉢度寒林野饭青蒲洁客程黄叶深海风潮水发山雨晓烟沈归到石桥日应防瀑布吟
　　早行
　　客程因太早却费一更眠落月已归海残星犹在天橹声荷叶浦萤火豆花田隔岸谁家起青灯逺树边
　　谿村
　　水路随山转谿晴踏輭沙斜阳晒鱼网疎竹露人家行蠏上枯岸饥禽衔落花老翁分石坐闲话到桑麻
　　古杭感事
　　国事雕零王气衰东南豪杰竟何之云埋废殿排班石草卧前朝记事碑沙涨浙江龙去逺天寛北阙凤归迟可怜不老吴山月曾照官家宠幸时
　　尹緑坡山闲吟所
　　苔痕分路见人家犬防篱根卧落花一片林塘诗境界四时花果隐生涯鉏山拣日春栽药汲水和云夜煮茶耕録有文须防防旋揺松露入朱砂
　　访庭植上人
　　苔侵坐处石头青满屋春云不用扃入定醒来香印冷一帘花雨湿残经
　　段桥春望
　　拾翠车闲辇路尘山南山北杜鹃春谁家庭院东风里吹出桃花不见人
　　裁衣曲
　　烧罢心香午夜阑玉纤轻捻剪刀寒衣成恐不如郎意独试灯前照影看
　　春酌
　　酒阑歌罢翠帘遮月栁惊啼子夜鸦多少断云心上事结成香梦是梨花
　　灯花
　　喜信今宵报与谁玉人曾翦画双眉等闲开落银釭见只闭春风不得知【以上月洞吟】
　　万嚞
　　嚞字愚公仙居人
　　中秋寄陈碧栖
　　秋气清如此秋花香奈何人生还健在月色况明多有酒君当醉无愁我欲歌楼髙俯松顶谁共酌姮娥
　　絶句
　　少日时时负百忧从人络马与牵牛中年置此身如竹荏苒风前得自由【以上吴礼部诗话】
　　杜濬之
　　濬之字若川金华人旃之孙领乡贡宋亡矫行晦迹寄食西峯僧寺以终
　　述志诗
　　宁枉百里歩曲朩不可息宁忍三日饥邪蒿不可食虽云食息顷便分淑与慝志士当暮年闻道转历历要使此一身如琢复如涤整冠与纳履防嫌费疏剔未若李地絶不见吾迹
　　书警
　　食李弗言苦食梅弗嫌酸不为身所累且从心所安吾分固云薄吾志亦非单静看如山祸差之一念间所得甚所防已漫漫百年修不足一朝容易残虽处四壁立如享万钟寛静坐明月窟濯足清风滩【以上金华府志】
　　钱仲鼎
　　仲鼎字德钧通州人宋末领乡荐
　　题赵鸥波髙士图
　　在昔洛阳雪深丈余士也髙卧来令尹车今年吴淞雪复何如积素一色鸥鹭有无之子江臯修亭是居有琴有书有酒有鱼赏静独眺聊以自娱挹兹清风凛凛起余此景此图再巻再舒
　　水村歌
</div>
    <div class="pagination">
<a href="宋诗纪事_page226.html">上一页</a><span>...</span><a href="宋诗纪事_page222.html">222</a><a href="宋诗纪事_page223.html">223</a><a href="宋诗纪事_page224.html">224</a><a href="宋诗纪事_page225.html">225</a><a href="宋诗纪事_page226.html">226</a><span class="current-page">227</span><a href="宋诗纪事_page228.html">228</a><a href="宋诗纪事_page229.html">229</a><a href="宋诗纪事_page230.html">230</a><a href="宋诗纪事_page231.html">231</a><a href="宋诗纪事_page232.html">232</a><span>...</span><a href="宋诗纪事_page228.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
