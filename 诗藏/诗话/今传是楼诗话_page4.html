<!DOCTYPE html>
<html>
 <head>
  <meta charset="utf-8"/>
  <title>
   今传是楼诗话 - 第 4 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   今传是楼诗话 - 第 4 页/共 12 页
  </h1>
  <div class="content">
   一四九、陈散原集中亦有《法相寺古樟》五古，盖与仁先、恪士同时作也。诗云：“压梦湖上山，晨望理筇策。步寻飞鹭旁，家儿跳俱出。（谓仁先家二稚子从游。）径转矮树重，穿影霏烟隙。佛场据严腹，入憩静楼壁。垂阴合景光，茗坐寒翠滴。侧睨老樟怪，挺干作劲敌。雄龙角嶷嶷，何年坼霹雳。飞将两猿臂，射胡有余力。疑灌菩萨泉，漫比精忠柏。天留表灵山，依汝如古德。钟声风叶翻，不壤斜阳色。”并录于此，海内咏樟诗，要以此为大观矣。

一五○、三绝之称，始自郑虔。考《唐书枕文志》，郑虔，天宝初为协律郎中。明皇爱其才，置广文馆，以虔为博士。虔善图山水，常苦无纸。时慈恩寺贮柿叶数屋，遂日取叶肄书，岁久殆遍，常自写其诗并画以献。帝大署其尾曰：“郑虔三绝。”盖谓诗书画三者均臻绝诣也。后世沿用，咸本于此。但亦有隶事各别者。唐文宗太和中，诏以李白歌诗、张旭草书、裴剑舞为三绝，命翰林学士为之赞。又僖宗广元明年，车驾幸蜀，诏曰：“行在三绝，右散骑常侍李潼，有曾闵之行；职方郎中孙樵，有扬马之文；前进土司空图，有巢许之风。列在册书，以彰有唐中兴之德”云云。是又一三绝佳话也。王渔洋云：“唐代留意风雅如此，谈之芬人齿颊。降及近代，韵事日稀，而世变亦日亟矣。”余生也晚，乡中名宿，多不获见。忆自儿时，先君恒喜以前辈暨并时诸贤行诣及诗文谆谆韶勖，耳熟能详，往来心目，迄今耿耿。其尚能追忆者，有如卢泮溪、赵响泉云池父子，王二石、黄拙翁、徐毅甫、朱默存诸老，及野亭先叔祖、井生先伯。其为余所逮见者，则有沈石坪、宣薇墀、周筱峰、阚凤池、黄季绳、蔡霞士、王五峰、郭健斋、王俊生、趟秀臣、朱盖臣、范莲洲慕洲昆仲、蔡云倦、徐鹤倦诸老，赵文卿、刘地山两姻丈，暨罕斋叔祖、盖臣先伯。就中石坪善书，五峰善诗，俊生精拳术，各以所长，授徒乡里，成就颇众。余常推为肥上三绝，曾有诗识之云：“俊生拳术实堪师，寂寂衡门世不知。欲并二难称三绝，石坪书法五峰诗。”俊生以文人精拳术，安贫乐道，有古隐君子之风。今诸老均下世已久，里中后生小子，或亦有不能举姓字者。表彰乡贤，何敢辞责。其以后生拳术比于王诗沈书，犹裴剑舞之例也。余十年以来，辙思续修吾肥县志，藉徵文献，惜桷具事例，未竟罗。今尚存访稿盈箧，回首趋庭，但有愧怍。

一五一、友人闵葆之（尔昌），有《五续疑年录》之辑，曾以相贶。披阅一周，见列有沈石坪丈，差慰人意。近偶阅南通张季子《诗录》，有王五丈自金肥寄诗见怀依韵奉答一律云：“淝上巍然老辈存，书来旧梦一重温。尽收海气归诗卷，遥想霜髯照酒尊。原信何人犹好客，应刘无地为招魂。（谓吴武壮、朱曼君）。苍凉久已抛簪绂，落日风烟况尔昏。”五峰丈原号谦斋，晚年自号五峰老人，所著有《遗园诗草》。仁和谭复堂（廷献），曾宰吾邑，选君诗与同邑徐西叔（予苓）、戴子瑞（家麟）所作，为合肥三家诗，戴有《劫余轩诗余》。徐初字毅甫，一字南阳，晚年自号龙泉老牧，有《敦艮吉斋诗文存》，皆可传也。马通伯《抱润轩集》中，有龙泉老牧、沈石翁两传，甚佳。

一五二、黄冈杜于皇《咏苏子瞻》云：“堂堂复堂堂，子瞻出峨眉。幼读《范滂传》，晚和渊明诗。”吾乡龚端毅，每诵此诗，以为二十字说出东坡一生。按东坡和陶各诗，皆在谪惠州时所作。山谷在黔南闻之作偈曰：“子瞻谪海南，时宰欲杀之。饱吃惠州饭，细和渊明诗。彭泽千载人，东坡百世士。出处虽不同，气味乃相似。”上四句当即于皇所自脱胎也。又坡老在岭海间，最喜读陶渊明诗、柳子厚集，谓之南迁二友。子厚当日被谪，遭际亦与坡同。坡尝语柳州诗在彭泽之下韦苏州之上，亦的论也。

一五三、武进黄仲则（景仁）《两当轩诗集》，海内传诵久矣。君官止丞悴，憔悴以终，颇与江弢叔相同。集中如《绮怀》云：“茫茫来日愁如海，寄语义和快著鞭。”《都门秋思》云：“全家都在风声里，九月衣裳未翦裁。”皆古之伤心人语。洪稚存《北江诗话》，称君诗如“咽露秋虫，舞风病鹤”，信然。镇洋毕秋帆中丞，初不识仲则，见《都门秋思》诗，谓值千金，姑先奇五百金，速其西游。好事惜才，亦佳话也。事见陆祁生（继辂）《春芹录》。祁生博学，曾为吾庐学官者。

一五四、汤山温泉，旧有行宫，今则已为都下息游地矣。《日下旧闻孜》只载清代御制各诗，士夫题咏极少。地属禁垣，游侣不到，一也；僻在京西，轮蹄艰远，二也。《尧山堂外纪》载武宗幸蓟之汤泉，宫女王氏随行，题诗赐之云：“沧海隆冬也异常，小池何自暖如汤。溶溶一派流今古，不为人间洗冷肠。”是汤山温泉，在明代已属宸游禁地矣。

一五五、石湖、诚斋，均为南宋大家。二公乐志田园，寄情闲适，人品既高，兼饶雅致，诗以人重，理有固然。诚斋诗，李越缦谓其“粗硬油滑，满纸村气，似《击壤》而乏理语，似江湖而乏秀语”。余颇疑其讥诃太过。今观《浩然斋雅谈》，亦云：“诗家谓诚斋失之好奇，伤正气。”是在宋时亦有微词矣。诚斋之《闲居初夏午睡起二绝》之一云：“梅子流酸溅齿牙，芭蕉分绿上窗纱。日长睡起无情思，闲看儿童捉柳花。”草窗谓其极有思致。诚斋亦自语人曰：“工夫只在一‘捉’字上。”此诗委巷小儿多能传诵。余尤喜其第二绝云：“松阴一架半弓苔，偶欲观书又懒开。戏掬清泉洒蕉叶，儿童误认雨声来。”又可云工夫只在一“误”字上也。石湖与诚斋，互相引重，诗境间亦相同。《夏日田园衤集兴十二绝》之一云：“梅子金黄杏子肥，麦花雪白菜花稀。日长篱落无人过，惟有蜻蜒蛱蝶飞。”置之杨集，几不能辨。

一五六、越缦论诗，谓“石湖律诗，亦苦槎牙拗涩，堕南宋习气，然尚有雅音。五七古亦多率尔，而大体老到，不失正轨。”虽不无微词，然较之评诚斋者，已迥判轩轾矣。余谓石湖尚有雅音，诚斋不无村气。越缦此论，虽涉恶谑，亦似定评。读二公集者，自能辨之，不烦余为左右袒也。石湖有《题钓台》一绝云：“山林朝市两尘埃，邂逅人生有往来。各向此心安处住，钓台无意压云台。”（自注：台上题诗甚多，其最脍炙者曰：‘世祖功臣二十八，云台争似钓台高。’）论史平允，适惬我心。近正道居主读钓台诗，亦有句云：“光武际中兴，子陵托高蹈。台在主千易，何取空名盗。”高挹群言，皆未经人道过者。

一五七、石湖又有《园林》一律云：“园林随分有清凉，走遍人间梦几场。铁硬磨成双鬓雪，桑弧射得一绳床。光阴画纸为棋局，事业看题检药囊。受用切身如此尔，莫于身外更乾忙。”“乾忙”二字，本南中习用语，以之入诗，亦可喜也。

一五八、偶阅周草窗《浩然斋雅谈》，称范致能《嘲蚊诗》云：“沈酣尻益高，饱暖腹渐急。晶晶紫蟹眼，滴滴红饭粒。”以为体物毕肖。余按《石湖集》中《咏蚊》，盖凡数见，《次均温伯苦蚊》云：“白鸟营营夜苦饥，不堪薰燎出窗扉。小虫与我同忧患，口腹驱来敢倦飞。”又《次均蚤蚊》中句云：“羽虫么么塞区寰，造化胡为弗疾顽。但愿江湖无白鸟，何须金鼎铸神奸。”又《睡觉》断句云：“心兵休为一蚊动，句法却从孤雁来。”皆妙有寄托，不仅体物之工已喜。余意咏蚊诗重在寄托，孟东野之“愿为天下厨，一使夜景清”，赵云崧（翼）之“一蚊便扰人终夕，宵小原来不在多”，皆海内传诵之作。原诗见先君子所编《养正诗选》，不具录矣。

一五九、范文正（仲淹），少时求为秦州西溪监盐，其志欲吞西夏，知用兵利病。廨舍多蚊蚋，文正戏题其壁曰：“饱去樱桃重，饥来柳絮轻。但知离此去，不要问前程。”宋释惠洪《冷斋夜话》谓“其语虽戏笑，而岂弟浑厚之气逼人，况其大者乎。”此亦咏蚊诗之饶有寄托者。

一六○、蝇与蚊蚋皆扰人者，而蝇之有妨卫生尤甚。陆放翁诗云：“十月江南未拥炉，痴蝇扰扰莫嫌渠。细看岂是坚牢物，付与清霜为扫除。”是但恶其扰人也。至邹志完（浩）《秋蝇诗》有句云：“况如一箪贫，未能万钱欢。园蔬荐脱粟，杯盘殊灭裂。双筋才欲拈，咀嚼遭尔餮。适从何处来，食饮污修洁。使我味不甘，欲咽还复噎。”则直言其妨害卫生矣。今西人驱蝇之厉，甚后逐蚊，其以此哉。

一六一、昔贤诗最多者，首推白陆。朱竹坨摘放翁集中雷同句，多至四十余联，洵属多之为累，然要无害其为大家也。放翁卒年八十余，“六十年间万首诗。”后又增四千余首。与放翁同时之杨诚斋，亦积诗至二万余首，均能以多为贵者。近人存诗之多，似无逾袁爽秋、樊樊山二公。樊山天假大年，吟尤力，他日或当突过白陆矣。

一六二、王渔洋《香祖笔记》载，在京师有诗云：“凌晨出西郭，招提过微雨。日出不逢人，满院风钤语。”自谓一时兴到之作。其地即今之天宁寺也。近阅《越缦堂日记》，有《欹枕》一绝云：“纱窗小拓翠深深，一院无人尽绿阴。欹枕不闻朝事到，胜他巢许卧山林。”自注：“今日欹枕，见窗外绿阴满院，鸟啼人寂，略无一事。”亦冗官之清福也。诗亦风神澹秀，抗手渔洋，故并录之。

一六三、海藏官宁鄂最久。在宁时起濠堂，地在绵侠营。水木明瑟，可眺锺山。在鄂则于汉上起盟鸥榭，君口占诗云：“风从金口来，入我盟鸥榭。欲寻半日闲，卧看斜阳下。”贤者所至，动留胜迹，要皆藉诗歌以传。君自龙州罢镇后，则就沪筑海藏楼，即今之南洋路寓宅也。有《戊申过侠营故居》诗云：“此地沉吟梦几，最难消遣是斜阳。濠堂已逐荒烟散，却认锺山作故乡。”又《题吴监泉监园图》云：“我去复来如燕子，濠堂无处寻巢痕。喜君久为此园主，收拾世事归诗篇。岂知兴亡一弹指。故国安在园空存。”三宿之恋，情见乎词矣。君沪寓极精雅，松竹之外，兼植樱花。周梅泉（达）赠诗云：“射虎屠鲸愿已乖，一楼天与巧安排。何缘占得南洋路，千载争墩到简斋。（自注：陈简齐集：‘奇甫先至湘阴，书来戎由禄唐路。而仆以他故，由南洋路来，夹道皆松，如行青罗步障中。’今海藏楼亦在南洋路，驰道交荫，春夏之艾亦如行步障中。古今巧合如此。”）梅泉与君楼居相望，过从极切。有《移柝日本茶屋以赠海藏楼诗》，以纪之云：“遮头一把茅，竹窗以纸。客来脱屦登，敷座如凭几。自我此屋成，渐喜识茶理。夜锾耿相依，听雨若蓬底。今年花竹长。蒙密上阶。南严塞户牖，屏蔽失其美。岂谓山可移，将勿室可徙。久奥忽得旷，引目一失喜。稍稍平丸砾，续续引清Г。两足黾鱼生，乐此水中。华严无实相，起灭现弹指。妄念衤集爱憎，幻觉吾亦耻。空桑岂无情，缘尽去便休。楚弓泯得失，但愿佳处留。浮生孰根蒂，住屋如牵舟。云何负而趋，夜半驾力遒。藏壑虑不固，藏海计或周。阶前托盈尺，岂日徇道谋。落落数株松，郁郁百尺楼。兹屋虱其间，蚁垤侪山邱。使君昔有居，门对江汉流。旧燕移巢痕，楚尾今吴头。蘧庐虽云隘，万象资冥搜。”君得此屋，复构盟鸥榭，亦纪以诗云：“麴町山下旧诗人，辟世真成老海滨。高枕可堪寻断梦，小窗谁与话前尘。风潇雨晦凄惶地，酒尽花残寂寞春。此际牵船还著岸，多情公瑾鬼东。”“待与何人话武昌，吞声饮泪更回肠。论诗知己存黄土，读史微词本素王。心事百年留蠹简，风云万变见沧桑。啼鸥只在闲鸥侧，口血齐盟那便亡。”麴鸥馆者，君为日本领事时所居，其集中所谓“谁念诗人最消瘦，麴町馆里送归鸿”者是也。君又有《酬石遗题盟鸥榭诗》云：“鸥榭三陈隔江居，石遗士可及善余。士可健游善余病，石遗时时犹我俱。当年武汉不忍道，朋友变幻谁吾徒。寒盟于鸥复何责，我老久化为鹧鹧。更营此榭旁松石，江神窃笑将挪榆。与君席地寻旧梦，自翊双鸟殊未孤。伤心黄鹤去不返，但见举世腾群狙。南皮残客今有几，宁处沟壑非泥涂”。石遗之作必佳，惜犹未见，当续求之。

一六四、梅泉，吾皖建德人，一字美权，玉山丈之冢孙。所著有《今觉盒诗存》，海藏、石遗诸老，均极称之。君言诗服膺钱箨石、江弢叔，其自为笔意亦雅近海藏。吾乡耆旧，日即凋落，君盛年显学，骖靳时彦，又习从东南诸老游，充其所至，固应绝尘而奔矣。《伏堂》者，弢叔所著，海藏极表彰之。余曩为诗话，亦助之张目者。梅泉题陈叔通所藏江弢叔手书诗卷云：“诗文遭乱例穷蹇，善作苦语凄心脾。中兴开山几钜手，巢经秋蟪胥伦魁。伏幽潜晚始出，异军突起张偏师。并时熊盛亦健者，敛手藉推昌黎。”按熊字苏林，名其光，江苏青浦人。盛字艮山，名树基，弢叔同郡元和人。二君旨天挺异才，目空一世，于弢叔诗均折节见推。事见弢叔集中自序，因并著之。

一六五、自星球之学大明，于是黄姑河桥之说，徒其笑噱。然七夕乞巧，则闺中儿女，固仍以为佳节也。日本亦极重视此节，以易历故，改为八月七日，万家灯火，门前杂陈百戏，犹有唐风。此余居东时目击者。余所见七夕诗，以宋胡仔为最佳，诗云：“乞巧筵开玉露秋，一钩凉月挂西楼。人间百巧方无赖，寄语天孙好罢休。”曾辑入《养正诗选》中。近海藏录示本{共电}七夕诗云：“轻河如练月如舟，花满人间七巧楼。野老家风依旧拙，蒲团又度一年秋。”木{共电}，元之诗僧。遗山作序，盛称其七夕之作，颇为当时传诵。诗似从胡诗脱胎，然用意遣词，更新颖矣。

一六六、武进管缄若先生（世铭），文章风节，为一时重。所著有《韫山堂诗文集》。君少时读史，慕汲黯朱云之为人。官京朝日，不阿权贵，时相亦严惮之。生平尤耻标榜声气，寓江灯日，客有劝谒袁简斋者，诗以谢之云：“耆旧风流属此翁，一时月旦擅江东。寸心自与康成异，不肯轻身事马融。”毕秋帆尚书抚陕时，雅好延纳，四方士多归之，洪北江程鱼门诸人，其最著也。君客关中日，毕致千金聘不往。集中有《遥别山中丞诗》云：“慕府招延东阁宾，扫门怀刺日逡巡。要知玉貌风尘外，原有横鞭迳过人。”即此可以见君之所守矣。

一六七、君有论诗二则，最惬鄙意，附录于下。一云：“王阮亭（士祯）文潞公诗：‘天遣不同韩富没，姓名留冠党人碑。’沈宗伯（确士）以潞公名列司马光之次，易‘冠’为‘重’。崔华（不雕）‘丹枫江冷人初去，黄叶声多酒不辞’，极为渔洋激赏，所谓‘神韵天然，不可凑泊，也。沈病其合掌，易‘丹枫’为‘白苹’。遂使昔贤名句，索索无生气矣。”又云：“近日北方诗人多宗蒲城屈徵君（悔翁），南方诗人多宗长洲沈宗伯（确士）。屈豪而俚，沈谨而庸。施朱王宋之风于兹邈矣。”按悔翁以布衣荐博学鸿词，傲岸自喜，出必高杖，四童扶持。在京师见客南面坐，公侯学诗者，入拜床下。专改削少陵，訾诋太白以自夸身分。耳食者奉若神明，山左颜懋伦心不平，独往求见，坐定即问曰：“足下诗有《书中乾蝴蝶二十首》，此委巷小家子题目，李杜集中，可曾有否？”屈默然惭，人以为快事。见《随园诗话》。随园亦于屈之论诗有微词也。沈归愚《别裁集》仅录屈《王母庙》一首云：“秦地山河留落日，汉家宫阙见孤灯。如今应是蟠桃熟，寂寞何人荐茂陵。”盖能入唐贤之室者。

一六八、有清中叶后之诗家，吾友梁任公盛称郑子尹（珍）、金亚匏（和），及顺德黎简。简字二樵，所著有《五百四峰堂诗钞》。《李越缦日记》谓其诗“幽折瘦秀，迥不犹人”。又云：“二樵以绘事名，诗中皆画境也。”可以想见其诗矣。顾其集世不多见，诗名遂为绘事所掩。老友辛姜园闻余辑诗话，录君诗若干首示余，尝鼎一向，已知全味。《古意赠友》云：“海水枯桑各自知，劳迟燕疾不能齐。长卿白首怀琴畔，小杜青春付竹西。傍地雄雌迷顾兔，怀人风雨有鸣鸡。痴云萧索窗间晓，冷月尖纤柳外低。”《夜色独步》云：“四更天海静，月露阔难看。独立人如梦，孤心影未安。岸阴鱼板白，潮大水村寒。不寐吾无谓，徘徊辄夜阑。”《绝句》云：“春潮春草绿满野，桃花李花明压檐。高楼远色冷后水，细雨斜风入下帘”。皆能不愧“幽折瘦秀”四字者。

一六九、诗之甘苦，惟作者自道，始能真实。二樵有《答同学问仆诗》云：“简也于为诗，刻意轧新响。当其跨阔步，语亦颇倜傥。试复虚自举，得失如指掌。霜警钟候明。悲壮秋清爽。草暖虫细吟，幽咽春骀荡。劳我蚕抽心，辍食入罗网。静或女怀春，有怨言惝恍。以兹撄其生，作苦时技痒。一世取自毕，千秋敢延想。方寸抱冰雪，万里在俯仰。吾希御风返，谁与恃源往。自非骏马骨，焉得蒙上赏。倘诚虎姿，老死气腾上。”竟体无一浅语，佳构也。

一七○、二樵文亦奥折，如其为诗。集中自序云：“简自龆&lt;齿&gt;，先君子即教之为诗。既得其意而喜为之，其间存而惭，惭而焚者屡矣。既又复存，存又复惭，于二十余年中，若有未可尽焚者。自乾隆辛卯，至于乙卯，所得诗分廿五卷梓之。少而壮其渐以老，可概其心力之利钝也，体格之仍变也。诗人之殊途，医门之多病也，药之虽偏乎，近之者又其性也。且彼风气者方置吾于其枢，吾不能挠其柄也。昔所非而今是，今所是而后非，吾乌乎知其鹄之正也哉。”其时适当嘉庆初元，士夫治诗学，率为宗派所囿，无能自开户牖者。二樵崛起岭南，清言见骨，若论转移风气，又在子尹亚匏之先矣。

一七一、老友罗瘿公，负诗名三十年。其《香山雨香严杂诗》云：“清辰自课踏清峦。小住能令腰脚顽。莫笑老夫忘世事，爱将朝局当云看。”余最喜诵之。又林暾谷《江亭诗》有句云：“六月长安无一事，借人亭馆看西山。”诗中隐寓傲兀之气，与瘿公之托兴闲适不同矣。

一七二、荆公诗有云：“穰侯老擅关中事，尝恐诸侯客子来。我亦暮年专一壑，每闻车马便惊猜。”向疑此诗必有所谓。偶读《侯鲭录诗话》，载“元丰末，有以王介甫罢相归金陵后，资用不足，达裕陵睿听者。上即遣使以黄金二百两就赐之。介甫初喜，意召己，既知赐金，不悦，即不受，举送蒋山修寺，为朝廷祈福。裕陵闻之不喜”云云。此诗即当日所作。荆公忧谗畏讥，情见乎词矣。

一七三、“忆昔烧灯倒瓦盆，老来襟抱接清温。韧余名辈犹能数，物外畸踪未可论。读画评诗有家法，登楼弹泪看中原。白头都讲何人识，此是通儒五世孙。”此散原《赠纪香聪诗》也。香聪，直隶河间人，名钜维，一字伯驹，号悔轩，晚署泊居老人。广雅督粤鄂时，均延君校艺，并迭主经心、江汉、两湖三书院，得士最多。遗著由其女夫桂林汪巩庵（鸾翔）为之刊行，即所谓《泊居剩稿》者是也。君诗不多作，《湖楼望雨，陈伯弢、杨钝叔、梁节厂、张圣可、江孝通同作》云：“楼外云阴幂女墙，半天飞雨湿湖光。江城落木寒初重，酒坐开襟话易长。彭泽醉余容谬误，乐游归处感苍茫。移锾却照疏阑畔，几点秋英尚傲霜。”又《丁酉秋末，陪广雅尚书师宴集胡祠北楼，送杨舍人入都》云：“离筵高敞俯城头，凉雨骚骚晚未收。风急雁鸿飘断羽，波回江汉迅双流。登车慷慨怀前路，运甓勤劬此上游。为抉浮云开白日，阑干极北望神州。”又《题江潭话别图，送杨舍人北上》云：”髡柳萧疏霜意酣，长条攀折怆江潭。分飞客子同秋叶，一夕西风别汉南。”苍烟一点楚帆轻，击楫中流壮此行。见说风波渡不得，见人东指海云生。”数诗皆宗法盛唐，屏绝浮响。片羽吉光，弥可珍贵。君学有家法，蚤岁师事同邑崔次龙（士元）。崔固朴学，能诗善画，寓都下十年，无所遇而归。广雅赠句云：“浩然去国裹双滕，惜别城南剪夜锾。短剑长辞碣石馆，疲驴独拜献王陵。半梳白发随年短，盈尺新诗计日增。我愧退之无气力，不教东野共飞腾。”即此亦可想其为人矣。

一七四、广雅晚岁有《思旧集》之辑，初只十家，陆眉生绐事、李芊仙大令、韩果靖公（文襄之师）、刘伯洵明经（君立京卿夫人之父）、张锑生谢{鹿各}伯两先生、严缁生比部外，即崔次龙、刘仙石、杨叔娇也。后在都续增数家，则为唐鄂生中丞、李稚和太史、朱眉君舍人，及袁爽秋、黄再同数人，乃易篑前所定。就中芊仙、眉君、叔峤均蜀人，以见广雅与蜀贤缘分不浅。选校之责，广雅以属泊居，而属吾友天津高苍桧任剞劂。闻杀青近将蒇事矣。

一七五、广雅集外诗殊不多见。临桂汪巩庵写示广雅《题李次星蓝笔画梅》一绝云：“《喜神》旧谱与翻新，的嵘双枝解作春。识得孙卿怀抱在，门墙祝望胜蓝人。（原注：是科君所得有学之士至多。）”次星名吉寿，广西永福人。以画梅有声于时，字学金冬心。官四川知县。此诗乃同治癸酉九月琐院作，计其时广雅方督川学，次星亦在闱中任分校也。

一七六、余居东日，友朋枉诗，联翩而至，南冠异国，足慰寂寥。老友忍堪居士寄余四律云：“不谈时事止谈瀛，濯足蓬莱水浅滑。馆客从亡工马槊，厨孃侍食荐鱼羹。传来宝鼎三连藁，（承赐战后新宪法。）数到琼窗五见樱。（李白诗：‘琼窗五见樱桃花。’）夜夜冲霄腾虎气，湛庐飞去化金精。”“甘陵两部党人魁，文武兼资众口推。雁塔题名新进士，鸡林开府大行台。山川所至皆能说，履屐之间各当才。空洞容君数十辈，何期鹰隼苦相猜。”“家居撞坏惜纤儿，征镇连兵各有辞。射羿逢蒙亲发矢，拒秦谢傅但围棋。河阴胡骑危朝土，元诸贤刻党碑。谁畏合肥有韦虎，角巾归第尽堪悲。”“三年零雨久居东，衮舄西归望我公。翦水吴淞前梦远，看花湖邸俊游空。（太平湖邸赏花，曾有拙诗记之，后奉沪函，亦有“湖邸看花，俊游如昨”之语。）偶抛残骨争群犬，卧待惊霆起蛰龙。试到三神山上望，长安尘雾正蒙蒙。”忍堪诗沈博绝丽，耆宿倾眼，此四首尤其刻意者。所著《荃察余斋诗文集》已刊行，今之《瓶水斋》、《烟霞万古楼》也。君有《柬宝沈盒侍郎诗》中句云：“高帝子孙龙有种，旧时王谢燕无家”，颇为日下传诵。所居西城旧宅，即古西刘邨地，故又号西刘邨人。

一七七、东坡读松寥诗，爱其无蔬┺气，松寥用是得名。元遗山作《木庵诗集序》，称述东坡语，以为非定论。盖谓诗僧之所以自别于诗人者，正以其蔬┺气在也。余谓松寥诗自有可传，要未必专以坡语为重。然如《自姑苏归湖上经临平作》云：“风蒲猎猎弄轻柔，欲立青蜒不自由。六月临平山下路，藕花无数满汀洲。”此岂徒有蔬┺气者所能办耶？

一七八、海藏盛称元僧木菴《七夕感兴》之作，余已录入诗话。木庵诗不多见，《七夕诗》见于遗山所为集序中，当时诗名藉甚。赵闲闲称其书如东晋名流，诗有晚唐风骨。遗山亦有诗寄之云：“爱君山堂句，深靖如幽兰。爱君梅花咏，入手如弹丸。诗僧第一代，无鬼百年间。（木菴出世住宝应，有《山堂夜岑寂》及《梅花》等篇传之京师。）其推眼可谓至矣。偶阅周草窗《浩然斋雅谈》，有《七夕诗》云：“银河如练月如钩，照见千家乞巧楼。野老平生事事拙，蒲团又过一年秋。”“银河清浅界烟霄，欲渡何须乌鹊桥。今我去家千里远，却怜牛女会今宵。”原本失载姓名，不知何时何人所作。其第一首，木菴《七夕诗》大体与之皆同，特略改字面耳。按草窗《雅谈》，《千顷堂》只载书目，藏庋之家，并无传奉。《四库提要》谓从散见于《永乐大典》中者搜辑排纂，分为三卷。朱彝尊编《词综》，厉鹗编《宋诗纪事》，博采群书，独未及此本。其为晚出希观无疑，宜遗山之不及见矣。附记于此，并质海藏。

一七九、金坛冯梦华中丞煦晚年一字蒿菴，开府吾皖，去思独多。君以一甲第三人进士及第，年已四十，出守凤阳，徵文孜献，士论翕然。余曩滞南中，与之时有文酒往还，书问稠叠之雅，今箧中犹存手扎多通，皆中丞遗墨，盖敬其为人也。中丞国变后栖心惮悦，从事赈灾，输粟泛舟，无役不与，尤以义声著海内。年过八十，而强健如五十许人。钱塘吴子修提学庆砥，以诗调之云：“不烦导引即神仙，气海长温法自然。晚契玄同从苦县，早闻词赋奏《甘泉》。礼堂旧业传经笥，冗籍欢声续命田。欲借涪皤诗句好，蚌珠明月祝来年。”自注：“归安张君精星命家言，尝言君八十二岁当得子，且贵寿也。”又长乐林贻书（开）奇中丞诗，亦有“活人无算天应眷，明月珠光兆梦罢”之句。贻书夙精相人术，可谓不谋而合矣。

一八○、中丞通籍最晚，故壮年诗多咽苦之音，而性情真挚，亦于诗可见。《将之建康与妹别，并寄仲兄吴中》云：“冷雨凄凄夜欲阑，荒鸡破梦太无端。百年易尽何堪别，十日相逢竟未欢。衰帽单车残驿暗，孤蓬短烛暮潮寒。只今两地同羁旅，莫更归云独自看。”又《句容晚望寄兄妹》云：“阴阴灌木泣饥鹑，野烧孤青晚未销。三岭东从勾曲合，百流西向建康朝。荒城斜日寒将暝，坏壁严风劲欲摇。为语故园莫相忆，疲驴破帽正飘萧。”天伦之爱，羁旅之情，并寓于诗。音节亦极似明七子谢李之作。中丞为全椒薛慰农先生时雨高足，久寓江宁，与上元顾石公（云）齐名，训唱至夥。《辛亥七月二十八日，独游城西诸山》云：“卅载西潭汗漫游，凌张（谓弢楼）铄邓（谓熙止）气横秋。狂歌痛饮惊山鬼，绝忆江东顾虎头。（自注：石公旧宅在乌龙潭侧。）”盖其时吾乡张弢楼丈犹健在也。

一八一、中丞诗词稿，均已刊行，余尤喜其集中绝句诸作。《久不得滋泉消息却寄》云：“峭帆去后柳成，早又霜欺病叶天。北雁未归书未到，丝丝离恨付空烟。”《奇井南》云：“西津烟水正微茫，万叠遥山晚更苍。清角无声寒雁尽，江楼一夜月如霜。”《瓜步》云：“瓜步荒烟上远墟，金焦南望赋归欤。乱鸦正掠斜帆过，寒柳黄于二月初。”《卞塘》云：“二月春寒峭似秋，卞塘初绿渐夷犹。断桥疏柳垂垂发，一抹青山入兖州。”《剑州闻蝉》云：“列柏西台寂不鸣，九天风露特凄清。剑南雨过延新爽，始得疏林第一声。”风神遒上，雅近渔洋。词学白石、玉田，工力亦胜。故诗中间用词意，韵味又自不同。并时如谭仲修（复），皆与君把臂入林者。中丞有《得仲修书却奇》云：“一卧空江晚，风前得子书。诗歌犹磊落，烟病未蠲除。雨遇岚阴合，霜清木叶疏。荒园秋色老，日涉更何如。”仲修曾宰吾肥，所辑《合肥三家诗》，皆有关乡国文献。异日当录其遗诗，以实吾诗话也。

一八二、清初江左三大家，牧斋、梅邨外，即吾邑龚端毅（芝麓）也。所著有《定山堂诗词集》，及奏议文稿。清雍正间禁虞山文字，公之《诗词集》板片，亦并入官。光绪初公裔孙引生刑部，于金陵得残本，刻于京师。李文忠公为之序，以公与梅村、牧斋，身世各有不同。世人右太仓而拟端毅后虞山，非知言也。并谓端毅登第早殁，曾不及下寿，使天意稍迟回之，其文采物望，当非昆山、新城所能及。可谓知公者矣。民国甲子，公之六世裔孙怀西太史心钊校印公集，参以三韩吴刻，并江左香严诸选，勘正精详，允推善本。其有裨于乡邦文献者实大，固不仅远绍清芬已喜。倦舟诮我一部，敢不宝之。

一八三、端毅本不专以诗名。清顺康间公历任枢要，于易代扰攘之际，苦心调护，士类赖之，公去位不逾年，而南山诸狱起矣。梅村序公集，称先生之功，于斯世甚大，固无俟借诗以传，盖非梅村亦不尽喻公之生平也。公清操雅量，领袖人文，通籍四十年，宦囊如洗。惜才爱士，常典贷结客。马章民未达时，留京诧傺，以文投质。公阅之，中有“河山方以贿终，而功名复以贿始”句，为之延誉，翌年卒丑遂大魁。公殁后，门生故吏遍天下，独吴园次任治其丧。朱竹姹挽诗云：“奇声逢掖贱，休作帝京游。”李笠翁诗云：“官居八座有簟瓢。”皆深唧之也。

一八四、梅村序公诗之工，称其选词缛丽，使事精切，遣调巂逸，取意超诣，所以推服者甚至。余最喜其集中绝句，以为丰神明秀，突过渔洋；至虞山、太仓，非其比矣。《上巳将过金陵作》云：“倚槛春愁《玉树》飘，空江铁锁野烟销。兴怀何限兰亭感，流水青山送六朝。”一时传诵大江南北。《三月朔过秋浦》云：“饱经万壑并千严，三月风花到客衫。霁后澄江真似练，白鸥秋浦送春帆。”置之唐贤集中，亦佳构也。《祀灶口号》云：“不因人热又经春，索米频看釜有尘。上帝若询功过事，勿言口语忤平津。”“积薪终日上头居，汉殿人犹忌《子虚》。今夕一杯聊媚灶，十年误信解嘲书。”两诗均有肮脏之意，疑即公为郎官时作。

一八五、龚氏为吾邑望族，声华之盛，甲于淮南，今县城西尚有端毅故宅。李丈郊云（经达），尝有过公故宅诗云：“城西楼阁何逦迤，崇祠甲第连云起。竭来怀旧金斗门，惟问先朝尚书里。里前秋础渍苔黄，禾黍高低旧址荒。石兽有神依故土，铜银无迹闭斜阳。声华早岁荣簪笏，指顾层霄夸世阀。政迹先行江汉风，壮怀曾醉秦淮月。蕲春寇警传烽发，猛将连城徒拥铍。百里才难困士龙，衙兵步卒张征伐。万家生佛宰官身，惆怅棠阴树未成。入侍柏台除佞相，烽烟三月蔽神京，鼎湖龙去贤臣死，首阳薇蕨风高矣。未解杨雄投合嘲，却弹冯道污朝耻。公孤养望际承明，百粤还持使节清。荆契总联吴祭酒，花封新授顾眉生。岂无门生与故吏，嘘枯植朽生平志。少陵广厦香山裘，好覆乡园形胜地。主人别墅坛平泉，堂构经营不记年。画栋晓开春郭雨，迷楼秋拥碧溪烟。珠颜玉貌藏金屋，闺房风雅推贞淑。妙腕工图九畹兰，生绢戏展同心幅。献酒重帘事有无，锦冠豸服耀氍毹。争传门第名司马，天遣才人典内枢。宦游梦滞京华路，故林猿鹤思归误。沧桑变态宛浮云，朱门草没伤零露。今日重经瓦砾余，定山堂刻已无书。芳郊莫问佳人冢，古木寒鸦绕故居。”读之岂胜华屋山邱之感。郊云为文忠公犹子，盛年博学，尤吟事，曾官刑部郎中。庚子乱作，改官江西未赴，旋卒，年只三十五。所著有《滋树室诗集》二卷。生平与吴北山、江潜之友善。北山言事被谴，君寄诗云：“江表威仪列戟门，西华葛帔旧承恩。少年便作溪山计，京洛应留泥雪痕。客底茱萸聊解醉，归程松菊自成村。寻秋记上新事望，流涕征南故垒存。”晚卜居庐江西郭外绣溪上，有终焉之志。事详陈子言诗序中。君有子三人，长国榛字晓耘，仲国檀字彦舆，季从衍字专季，均从子言游，采藻横逸，耆旧嗟异。新建夏剑丞（敬观）题君集云：“令子雏凤凰，清诗声琅琅。子美师必简，成就未可量。”于此见君之遗泽远矣。子言新辑庐州诗苑，录君诗并及晓耘兄弟之作，一门济美，士论荣之。

一八六、老友吴县汪衮甫（荣宝），覃精国故，诗宗玉溪，沈博绝丽，殆出天才。其《魏武一首和旭初》云：“邺台遗恨付衣裘，铜雀风高妓吹休。贤子极宜知舜禹，君王微惜过伊周。至今龙战当涂骇，终古乌啼绕树愁。异日多情吴客至，空将清泪注漳流。”此诗似为洹上作者。民国初元，君亦梁园宾客之一也。又《留滞》云：“艰危留滞欲何成，镜里朱颜惜渐更。对月略能推汉历，看花苦为译秦名。刘桢未遂漳滨卧，郑朴难忘谷口耕。自信雄心湔祓尽，夜阑匣剑为谁鸣。”《故国》云：“故国烟尘首重回，风廊愁对夜帘开。天临大野星辰远，秋入空山草木哀。一夕商歌催鬓改，万方羽檄阻书来。龙孥蚁斗知何限，同付残僧话却灰。”皆君持节比京所作，时正欧战甚烈也。君与余共事议席，投契夙深。使欧数年，法语精进，有如素习。侪辈中壮年勤学，旁通西文者，同年章ぇ生（祖申）外，未见有第三人也。今年君亦届五十，余寄诗有云：“城南宪草共商量，弹指流光过十霜。要使天骄识麟凤，可堪国论误蜩螗。”首句乃述天坛宪法会议事。君亦有《癸亥清明后游天坛，观两院诸公手植树，次陈汉园韵》云：“沧海鸥夷未许逃，凤城春色正如潮。芳林试策愁尘上，曲水凭阑怯酒消。大厦故难资一木，轻阴先与护初条。舞雩初服都无改，风咏惟当共此朝。”铜狄摩挲，信有同感矣。又《瞿希马出示先德文慎公止盒诗集即题》云：“十载长安看奕棋，津桥两听杜鹃悲。”自注：“戊戌四月，常熟罢相，及了未五月公去位，并余游京时所见事。录之以谂治国闻者。”衮甫致力樊南，深得神似，并世殆少与抗颜行者。近见其《和黄黎雍丙寅除夕诗》云：“客里流光尽可怜，偶逢残腊重凄然。风飘泉冽知何世，天动星回复此年。半亩荒园容小住，一庭积雪照无眠，朝来试和阳春咏，极目飞鸿到朔边。”君居东日久，殆又不无留滞之感也。

一八七、梅郎畹华生日，名流宠以诗者甚多。以言杰构，要推衮甫集义山句四律。诗云：“想象咸池日欲光，今朝歌管属檀郎。庄生晓梦迷胡蝶，侍女吹笙弄凤凰。检与神方教驻景，久留金勒为回肠。章台街裹芳菲伴，一曲清尘绕画梁。”“芝香三代继清风，心有灵犀一点通。总却春山扫眉黛，直教银汉堕怀中。娥扌寿药无时已，子晋吹笙此日同。赊取松醪一斗酒，绿衣称庆桂香浓。”“忆向天阶问紫芝，披香新殿斗腰肢。荔枝庐橘沾恩幸，紫凤青鸾共羽仪。汉苑风烟吹客梦，蒿阳松雪有心期。前身应是梁江总，自有价才自不知。”“家近红蕖曲水滨，罗窗不识绕街尘。从来此地黄昏散，并觉今朝粉黛新，萼绿华来无定所，毛延寿尽欲通神。浣花笺纸桃花色，一一莲花现佛身。”集句如此浑成，洵不易矣。玉霜彩主新婚，吾友江都闵葆之（尔昌）集牧斋句为《花烛词》云：“蕙质兰心桃李年，探珠拾翠小神倦。红绡夜静香为界，曲转箫声并月圆。”“欧骨虞筋写硬黄，余干传得口脂香。银缸照壁还双影，是处栖鸾尽笔床。”“《霓裳》拍序漫回波，小谢宾朋珠履多。最是风流歌舞地，雷琴晋帖手摩挲。”“诗里芙蓉亦并头，天生标极擅温柔。重帘劝酒鹦哥语，长护芳心度九秋。”附录于此，亦他日《明僮录》中一段掌故也。

一八八、庚申以后，外重之局遂成，中央特守府耳。忍堪有《和樊山感事二律》云：“正谲桓文孰是非，婚姻权备又相违。洛驼背向铜街卧，辽鹤行从华表飞。诸贵此时毋竞出，王人序次本来微。他年史笔论功罪，此局全输责有归。”“箭雨刀风去刂未过，低眉菩萨对修罗。九官谁更遵尧典，四面真成困楚歌。左纛仍乘佗帝越，侵田不返沫盟柯。二分水与三分竹，迟尔淇泉理钓蓑。”语颇切至，未知当日执政者读之，作何感想也。樊山原作亦佳，题为《感事叠前韵》云：“汉宫满目旧仪非，世事悠悠意每违。一榻兼容十国卧，千金能购几人飞。灰亢自昔伤秦暴，发衤任于今恨管微。南北眼光注江汉，寄言春鸟莫催归。”“五季烟尘不啻遇，四方郊垒尚星罗。妇人仲达平生辱，壮土僧超伉慨歌。旧姓金刀谁灭火，中朝玉斧久无柯。紫垣尽撤方砖卖，从此王城不复蓑。”此亦可作民国诗史读者。但前作未见，当续觅之。

一八九、吾邑风雅，盛于嘉道，而赵氏一门能诗者尤多。野航先生（封），所著有《小罗浮馆诗词集》及《别录》四卷已刊行。其女兄筠湄名景淑，工诗，有《延秋阁剩稿》，亦采入《安徽通志》。弟掌宣，字对纶，似无专集，仅《延秋阁剩稿》中载其《七夕绝命诗》云：“黄粱梦醒十三年，回首云深第几天。珍重芒鞋收拾好，闲来还踏赤霞巅。”盖先野航、筠湄下世者。野航集中首列《史汉咏古诸什》，次即《桐华屋八韵》。诗皆典实华瞻，不及备录。录其《题汤节母杨太夫人吟钗图》云：“玉石销沈劫火飞，一钗珍重记于归。再传手泽遗残迹，万事沧桑悟化机。出入鲸波曾不舍，从容璇合忍相违。图成七字徵题遍，留得春堂寸寸晖。”先生以明经历官亳州训导，广德州学正。咸丰十年，粤寇陷广德殉难。《尊瓠室诗话》称其“诗学明七子，坚卓不同凡响。吉光片羽，弥可珍惜。”所刊《野航十三种》，多载邑人遗集。久烬兵燹，他日如能访求，当续刊以永其传。

一九○、筠湄幼有夙慧，喜读史，尝集古今名媛百数十人为小集，各为小传，题曰《壶史》。又有《香奁杂孜》一卷，徵引详博，韵语其余事也。于清人诗颇推重王渔洋、李丹壑。所居妆阁，书史纵横，几榻皆遍。野航于吴门得唐《孝女画》，筠湄爱之，取悬壁间。因所画为菊，遂以延秋名其阎焉。有《题唐孝女画》一律云：“生绢一幅泪痕新，午夜薰香展玩频，妙笔独支盐米计，伤心都现女儿身。应怜慧业修来早，自写秋花澹入神。忙杀才人空卖赋，年年望断白头亲。（时仲弟客冀北。）”盖纪之也。《舟过露筋祠二绝句》云：“白芡红蕖出水香，一枝柔舱送轻航。船头忽飞起，冲破浪花入野塘。”“一叶扁舟趁好风，水天空阔始飞鸿。篷窗闲坐浑无事，细数秋花两岸红。”风神澹秀，雅近渔洋。所著诗旧名《云湄小藁》，后被毁，仅存《剩稿》。以道光羊巳五月卒，年二十五岁。其《庚辰初度》云：“料应夙世多诗债，罚住人间廿四年。”又不啻诗谶矣。事见野航所为前后序中。吾肥多才媛，如筠湄者，固应首屈一指。

一九一、宝融闻余方辑诗话，以《师二明斋集》见寄，盖吾邑江潜之太史云龙之遗著也。潜之初字润生，一字叔潜，为父执蔡云仙丈及门中高才生，与同邑张君子开（运），同负盛名。寿州孙子湘充生振沅，超悟士也。尝遇异人苏州，授以姚汪学说，精思数月，涣若有得。君与子开均折节事之，所诣益邃。犹忆不肖授书后，诸父执每集吾家谭艺，屈指后来之秀，必及潜之、子开、惠宇诸人，未几而三君名并噪矣。先益阳兄夙治孜据之学，以博洽为侪辈所重。戊子辽南秋试，先兄以额满见遗。潜之即以是科举于乡，旋成进士。科举时代，亦有幸不幸也。潜之授编修后，居京师，以不能造请贵势，乞外改江苏知府。尝一榷通州厘税，署徐州府事，未一年，以病乞休，卒年四十七耳。君与通州范肯堂、武陵王梦湘、江甯颅石公友善，翰林寿伯（富）、主事王伯唐（铁珊），交尤莫逆。两君殉节，君凄感身世，遂陨天年。诗多佳者，《饮张楚宝同年弢楼》云：“归田几日出门去，输子闲闲隐一邱。学圣欲穿沧海过，承明误作赤松游。冶山幽秀熔材地，沽水荒寒落木秋。不废文章千占事，眼中南北两弢楼。”《赠李仲仙布政》有句云：“巢湖如洗镜，孤山如点黛。就中生二女，容貌婉恋对。年纪颇相若，幼者弱一岁。闾里既相接，性情复相爱。初七及下九，出入每联袂。同守不字贞，各抱知希贵。毕竟幼者美，光华难久。空谷发幽香，幽飕飘兰蕙。朝扫蛾眉月，夕解湘江佩。”时仲丈方授湘藩也。

一九二、君以东坡死日生。厥配阮夫人为文达公曾孙女，亦能诗画，且以东坡生日生，亦天然佳话也。其《云龙山谒东坡像》云：“先生归去吾来日，七百年来特别逢。舞罢春衣添一笑，云龙山下见云龙。”又有“生死一东坡，请下一转语”句，亦与夫人同作者。君甫十二岁，即解吟事。《咏蟹》云：“卫身自有甲胄，存心别无他肠。文章横行一世，岂在口舌雌黄。”颇见抱负。居京师日，吴仓石赠句云：“千金不受一金受，无怪人呼野翰林。”其狷介可见。晚主道南书院，以朴学诏后进，学风为之一变。天假之年，其成就必不止此也。

一九三、近来风气，崇尚宋诗，宛陵后山，办香尤众。后山以格律谨严胜；若神味隽永，兼纡徐卓荦之长，则宛陵尚矣。余尤爱其《寄欧阳永叔》一首，如“君才比江海，浩浩观无涯。下笔如高帆，十幅美满吹。一举一千里，只在顷刻时。”又“慎勿思北来，我言非狂凝。洗卢当以净，洗垢当以脂。此语同饮食，远奇入君脾。”此等句法，颇耐咀嚼。若东坡为之，其才气或较雄肆，然便直泻无余矣。“洗垢当以脂”，“脂”即今之肥皂类物品也，以之入诗，似为最早。海藏论诗云：“临川岂易到，宛陵何可追。凭君嘲老丑，终觉爱花枝。”自注：“石遗示诗云：‘著花老树初无几，试听从容长丑枝。’今之以晦涩为宛陵病者，岂得谓善学都官哉！”

一九四、清季有某君需次川省，久居郁郁，除夕自题门联云：“十年宦比梅花冷，一夜春随爆竹来。”适为某方伯所见，极致延赏，遂立擢之。按宋胡恢坐法失官，困于京师，《上韩魏公诗》云：“建业江山千里远，长安风雪一家寒。”遂得复官。两事颇相类，亦爱才佳话也。

一九五、明石海岸锦明馆，位锦江之滨，风景清佳。夜半海涛，声撼几席，旅客闻之，别饶兴味。庚申秋余寓此数日，馆人款客极殷。壁上悬画一帧，某君题句云：“幽栖卜在绿溪阴，无奈吟情犹未禁。苔色自兼苍石古，山光偏与白云深。一株枯木高仙骨，三碗苦茶清道心。不啻松风告般若，泉声鸟语亦知音。”日人作诗，极意摹古，毕竟自成一派。断句中时有隽语，如“一囊书画怡儿女，三盏屠苏慰老亲”，“桃花深巷接深巷，杨柳一桥更一桥”，皆可入摘句图者。曩余曾购《随鸥集》数十册，客中多暇，辙喜读之。余尝戏谓：读日本诗如吃日本料理，其鲜鱼汤等物盖自有一种清香异味也。质之神山诗客，以为何如？

一九六、滇池朱经田先生家宝，历任疆吏，有声于时。甲辰夏，余应友人招，小住保阳，杨莲甫方伯招饮，座中曾一识面，彼此通刺而已。丁未夏，余归自东赢，治军辽渖，先生已自两司氵存任吉抚，开府鸡林矣。未几移节吾皖，余亦作世界汗漫之游，未曾一通书问。及甫抵申江，友人见告，谓君名已登荐剡，余茫然无以对也。嗣知为先生专疏入告，以余与亡友陆萧山并列。旋函电再三，约返皖主军事。余坚辞乃得请，亦置不入觐。然先生维繁之切，期许之殷，今犹不能忘也。余北发前一夕，先生饮饯赋诗为赠云：“冒险精神作壮游，长风万里愿欣酬。从军骠骑忘家事，奉使延陵为国谋。战伐低个罗马境，英雄凭吊阁龙洲。归来好展澄清志，树帜当推第一流。”推挹如此，甚愧之也。以“阁龙”入咏，知先生固亦留心时事者。先生以科第起家牧令，不以诗名。近先生老友虞山言仲远（敦源），以余方辑诗话，钞示其《送立花小一郎中佐归日本》长均，且曰朱公诗不多见，可否采入，以存其人。实则先生为人，固有足存者，此诗却与国故有关也。录之：“立花中佐时之髦，湖海意气元龙豪。握奇金版富兵韬，匡襄军政何勤劳。临淮壁垒肃旌旄，连钱战骑腾于槽。将军好武兼风骚，新诗吟出谐琅敖。天长圣节喜初遭，莲池雅集玉馔叨。玻璃杯斟葡萄，菊天共评刘郎糕。酒酣耳热语嘈嘈，陈义直薄秋云高。曰我友邦谊可褒，接壤如古滕与曹。协力御侮荡腥臊，卧榻漫许人酰酮。我闻君语增郁陶。痛痒恍被麻姑搔。慷慨长啸眺神皋，匣剑跃作龙虬号。图们鸭绿卷惊涛，千年华表沦蓬蒿。豺狼无厌性桀骛，辽渖攫孥捷于揉。楚问九鼎吴百牢，非理耍索恣贪饕。陇得诅有蜀□□，皮之不存安附毛。所冀邦交固漆，缠绵春茧同功缫。风轮火舰绩千艘，矛戟偕作吟同袍。矧复边[C260]非我挑，长短自有公法操。一割漫酒旧铅刀，执鞭愿属鞑与橐。横流东去障滔滔，权利忍令侵秋毫。会须驱除虎狼嗥，旋斡艮维扶柱鳌。呼乎天道本不谄，睡狮长睡徒訾启。相期努力脱其绦，飞腾东亚参翔翱。嗟君行色上征篙，部门未饯中山醪。临别赠言鬼蚪嚣，芜词聊压芙蓉舶。”初立花任军事顾问，北洋常备军制，多出其手。嗣以解约归国，仲远及军政诸公，既为序赠行，先生则为诗送之。时方知保定府事，今忽忽廿余年矣。

一九七、襄平赵次珊先生尔巽，晚号无补老人。曩任姜节，声施烂然。清末余治军吉林，先生适开府沈阳，为日无多，论事每契。比岁息影沽上，先生枉过，辄作半日谭。今年夏初一疾几殆，曾寄示《病后四律》，内有“假我数年完纂述，频年功罪费评量”之语。闻易篑时，犹倦倦《清史》发刊事。余归自大连，以诗挽之云：“白头节度垂垂尽，海上归来又哭公。开府几人精吏事，藏山绝业托书丛。壮猷充国浑忘老，高躅彝斋倘可同。世乱更无谭走处，可堪腹痛过城东。”首句谓张安圃、冯蒿庵诸公，均年逾八十，咸后本年先后逝世，盖不胜殄瘁之哀也。次老起家芸馆，却不以吟事自见。蒙古延子澄（清），所刊《清逸遗音》，录其数诗，中有《高台道中即事》云：“颇惮征途苦，今朝待向辰。河冰凝晓日，霜撷敛微尘。古堠常惊马，流沙欲陷轮。未昏临水住，谁信是劳人。”写行役况味甚肖，亦见早岁诗力之深。正道居主丙寅春，有《赋答修慧长老》一篇，先生依均奉答云：“古昔大豪杰，世出世多缘。乘愿拯浩劫，其来必佛仙。潜运金刚力，旁参伏虎禅。悟道心惟一，那管棒与鞭。自关锺毓厚，而非造化偏。苦海浩无际，仗此波若船。今也其谁居，国亦有人焉。翳维文忠李，归神将卅年。中兴炳伟业，铭颂高祁连。晚岁魔障丛，忧时殉焚煎。柱石忽崩摧，苍生孰矜怜。潜岳遗灵气，磅礴绝复延。大泽隐垫龙，空山泣子鹃。芝公独崛起，艰钜一身肩。秉钹奋威震，握镜含仁乾。公理战则胜，交邻寡尤愆。折冲谋国利，檩若朽索悬。友邦虽乐助，互自丧权。西越波斯海，东望扶桑颠。日南暨斗北，戾气弥绵绵。虫沙恒河数，猿鹤不计员。嗟哉众生苦，何以策安全。持诵万德名，冀广莲宗传。内外两感余，丁宁砭世篇。慧舌动顽石，神手排狂泉。莫谓千金坠，一发不可牵。积诚驱风云，踔厉直无前。儒释辨异同，树义真卓然。语浅理尤显，蜜味该中边。因果罔或爽，嘉禾著良田。宏愿度娑婆，同升清净天。华严倏弹指，普照亿万千。”诗中推挹合肥甚至，前辈襟度，固自不同。然非合肥亦不足当之也。

一九八、怀宁何字尘（雯），晚岁栖心惮悦，自号澄照居士。人多以在家僧目之。遭时多故，幽忧为疾，遂以不起。所著《澄园诗集》，余为斥金印行。南湖任勘校，稿则君生前自定者也。君与余为乡试同年，盛年博学，喜谈时事，民国初遂以文字忤当道系狱。余时方巡按吉林，抗言争之，乃得解。君集中有《累词》一卷，即狱中作也。余留学东瀛时，君过从颇勤。其《丁未月夜奇怀》一首云：“春风匹马入京华，官柳轻烟淡影斜。去国三年嗟鬓发，深情一往问桃花。治安未有长沙策，慷慨无闻易水笳。独使月明寄清兴，教人回首忆天涯。”自是少年骋才之作，烬余偶存，只此而已。余最喜君《庐山吟》诸作，吐纳烟霞，兼饶妙悟，未可以寻常纪游视之。《万杉寺罗汉》一首云：“入门一见曾相识，菩萨殷勤笑眼开。此是灵山真法意，千严踏遍认归来。”盖君曾以录示者。其《宿东林寺》诗云：“远公卓锡开真面，净土东南第一宗。莲社风流今已嫌，还将华竺证玄同。渊明不入《高贤传》，旷世犹传《三笑图》。今日山僧为供酒，陶然清梦满江湖。”自注：“远公为佛图澄再传弟子，卓锡东林，与十八高贤结莲社，倡净土宗，此为最盛。今则兰若倾圯，东西莲池，亦夷为稻田。崇祯间江西某官名有声者，捐造《金刚经》七级铜塔。民国二年，日人胁僧夺塔。浮屠慧惮，请九江军府发兵护持，卒无恙。此亦莲社一段掌故也。”
  </div>
  <div class="pagination">
   <a href="今传是楼诗话_page3.html">
    上一页
   </a>
   <a href="今传是楼诗话.html">
    1
   </a>
   <a href="今传是楼诗话_page2.html">
    2
   </a>
   <a href="今传是楼诗话_page3.html">
    3
   </a>
   <span class="current-page">
    4
   </span>
   <a href="今传是楼诗话_page5.html">
    5
   </a>
   <a href="今传是楼诗话_page6.html">
    6
   </a>
   <a href="今传是楼诗话_page7.html">
    7
   </a>
   <a href="今传是楼诗话_page8.html">
    8
   </a>
   <a href="今传是楼诗话_page9.html">
    9
   </a>
   <span>
    ...
   </span>
   <a href="今传是楼诗话_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
