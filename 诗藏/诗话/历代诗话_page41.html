<!DOCTYPE html>
<html>
<head>
    <meta charset="UTF-8">
    <title>历代诗话 - 第 41 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代诗话 - 第 41 页/共 63 页</h1>
    <div class="content">














　　歴代诗话巻五十四
　　钦定四库全书
　　歴代诗话巻五十五
　　归安吴景旭撰
　　辛集上之上
　　宋诗
　　苦热
　　古今诗话曰宋太祖采听至明逺边事纎悉必知有间者自蜀还上问剑外有何事间者曰但闻成都满城诵朱山长苦热诗曰烦暑鬰蒸无处避凉风清冷几时来上曰此蜀人思吾来取也
　　吴旦生曰能改斋漫録云梓潼山人李尧夫吟咏尚讥刺谒蜀相李昊昊戏曰何名之背时耶尧夫厉色对曰甘作尧时夫不乐蜀中相因是为昊所摈自吟苦热诗云炎暑郁蒸无处避凉风消息几时来以此知两句乃李尧夫诗非朱山长也清冷两字不逮消息逺甚谈苑云孟蜀嵗余题桃符上云新年纳余庆嘉节号长春明年蜀亡吕余庆以叅知政事知益州长春乃太祖圣节名也
　　故人
　　吕防正罢相归洛作诗赠友云邻叟尽垂新白髪故人犹着旧麻衣
　　吴旦生曰文穆公尝与温仲舒及一友人读书洛阳龙门山誓不作状元不仕及唱第文穆为状头温亦中甲科其友人随拂衣归隠后文穆大用太宗问昔与谁友文穆即以归隠者对遂以著作郎召不起故文穆归赠之以诗所谓故人盖指归隠者也
　　梁灏
　　孔毅父谈苑曰梁灏八十二嵗雍熈二年状元及第谢启云白首穷经少伏生之八嵗青云得路多太公之二年后终秘书监遯斋闲览亦云八十二嵗及第卒年九十余诗话类编又载其谢恩诗云天福三年来应举雍熈二载始成名饶他白髪巾中满且喜青云足下生观榜更无朋辈在到家惟有子孙迎也知年少豋科好争奈龙头属老成
　　吴旦生曰洪景卢言梁公字太素雍熈二年廷试甲科景德元年以翰林学士知开封府暴疾卒年四十二其子固卒年三十三史臣谓梁方当委遇中途夭谢又云梁之秀颖中道而摧余因观国史及朝野杂记俱云灏中状元年二十三按梁公试庭燎赋进士第一人御殿唱名自梁榜始因宴于琼林苑遂为定制盖所纪载章章若此晚遇之说不知何人剏渑水燕谈録云祥符二年真宗东封岱山梁固及第灏之子四年祀后土于汾隂张师德及第去华之子两家父子状元魏野贺以诗云封禅汾隂连嵗榜状元俱是状元儿
　　重戴
　　王元之赠崔遵度云且留重戴士风多
　　吴旦生曰尧山堂外纪云宋初犹袭唐制士子皆曵袍重戴出则席帽自随李巽累举不第乡人曰李秀才不知甚时席帽离身及第后乃遗乡人诗为报乡闾亲戚道如今席帽已离身余按遵度及第未脱白时元之赠此句故犹言重戴也
　　石林燕语云唐至五代宋初京师皆不禁打繖五代始命御史服裁帽宋淳化初又命公卿皆服之既有繖又服帽故谓之重戴自祥符后始禁惟亲王宗室得打繖其后通及宰相枢宻参政则重戴之名有别矣
　　诗宰相
　　王禹偁诗杜甫且为诗宰相
　　吴旦生曰王昌龄集云王维诗天子杜甫诗宰相元之本此丁晋公云子美集开诗世界张伯雨防语云元耨埓太监请于朝諡杜甫为文贞【诗话类编云甫十余嵗梦人令采文于康水觉而问人此水在二十里外乃往求之见峩冠童子告曰汝本文星典吏天使汝下谪为唐世文章云诰已降可于豆垅下取甫依其言果得一石金字曰诗王本在陈芳国九夜扪之麟篆熟声振扶桑享天福后因佩入葱市归而飞火入室有声曰邂逅秽我令汝文而不贵】
　　僧名
　　刘子仪诗恵和官尚小师达禄须干
　　吴旦生曰刘贡父诗话载此二句谓取下恵圣之和师也达而学干禄之事或有除去官字示人曰此必番僧也其名达禄须干闻者大笑乃所谓语病也古今诗话谓刘子仪尝赠人云云蔡君谟诗史不言刘子仪而谓刘贡父以为番僧名论语只有师也过达恐是过字此皆大悮
　　古今诗话云杨大年钱文僖晏元献刘子仪为诗宗李义山号西昆体后进效之多窃取义山语御尝赐百官宴优人有装为义山者衣冠败裂告人曰为诸馆职挦撦至此闻者大噱
　　孤雁
　　复斋漫録曰张汉皋诗话谓鲍当吟孤雁云更无声接续空有影相随时号鲍孤雁司马文正诗话谓当为河南法曹忤知府薛映因赋孤雁所谓天寒稻粱少万里孤难进不惜充君庖为带边城信薛大嗟赏因号鲍孤雁词意非前句可及宜以张记为失也
　　吴旦生曰前句纯是描冩后句是自家寓意其指各出无俟优劣观老杜补遗云鲍当更无声接续空有影相随孤则孤矣岂若子美孤雁不饮啄飞鸣犹念羣谁怜一片影相失万重云含不尽之意乎
　　雁曰孤而不曰双燕曰双而不曰孤以雁属乎阳燕属乎隂阳数竒隂数耦故也然言雁序雁行盖亦不孤按卫敬瑜妻王氏题孤燕云昔年有偶去今春犹独归故人恩义重不忍更双飞虽寓意亦见燕不尽属双飞
　　黄昏
　　杨升庵曰林和靖梅诗疎影横斜水清浅暗香浮动月黄昏苇航纪谈云黄昏以对清浅乃两字非一字也月黄昏谓夜深香动月为之黄而昏非谓人定时也盖昼午后隂气用事花房敛藏夜半后阳气用事而花敷蕋散香凡花皆然不独梅也坡诗只恐夜深花睡去髙烧银烛照红妆宋人栀子花词恼人惟是夜深时是此理吴旦生曰黄昏字如此看乃善看诗亦善看月善看花客有举东坡倅杭州命思聪和参寥子昏字诗有千防乱山横紫翠一钩新月挂黄昏之句以黄昏对紫翠恰当两字和靖莫本是否余谓拘拘配偶诗不若是胶也黄昏作两字以对清浅者是本句对黄昏不必作两字以对紫翠者是借对读者亦防其神韵而已盖言新月即非夜深昏黄之景而挂字不作黄昏时亦说不去
　　鹧鸪
　　林和靖诗草泥行郭索云朩呌钩辀
　　吴旦生曰郭索蠏行貌钩辀鹧鸪声归田録谓二句为士大夫所称盖取其属对亲切耳余按太经云蠏之郭索陆鲁望诗自是扬雄知郭索困学纪闻云随阳越雉鹧鸪也飞必南翥晋安曰懐南江左曰逐隠北户録云衡州南灵鹧鸪解岭南野葛诸菌毒及辟温瘴又一名【音述】多对啼广志言鹧鸪鸣云但南不北古今注云其鸣自呼南越志钩辀格磔【竹客反】据此则对诚工矣然鹧鸪未尝栖朩而鸣惟低飞草中昔人以此为病如孙莘老荔枝诗格磔山禽满院飞盖鹧鸪非庭院之禽夏月非鹧鸪之时性又不嗜茘枝搃是失照管耳
　　韵语阳秋云许浑韶州夜防诗鸜鹆未知狂客醉鹧鸪先听美人歌听歌鹧鸪词云南国多情多艳词鹧鸪清怨绕梁飞又有听吹鹧鸪一絶知其为当时新声而未知其所以及观李白诗云客有桂阳至能吟山鹧鸪清风动竹越鸟起相呼郑谷亦有佳人才唱翠眉低之句而继之以相呼相应湘江濶则知鹧鸪曲效鹧鸪之声故能使鸟相呼矣
　　山谷诗照滩行郭索焚野得伊尼按佛书谓鹿为伊尼倪云林诗觳觫卧云芳草细钩辀啼树野烟和亦佳句也
　　葑田
　　林和靖诗隂沈画轴林间寺零落棋枰葑上田
　　吴旦生曰吴中有一种葑田盖陂湖间茭蒲所积嵗乆为水所冲根不与土相着輙浮水面人据其上如筏可撑以往来厚数尺裒至数十丈遂得耕种其间亦有夜窃去数畆投牒诉宰者元末王原吉题垂虹桥亭云葑田连沮洳鲛室乱鱼鳬盖指此也
　　杨升庵云葑田江淮以南有之淮南子大旱苽封熯苽即菰封即葑也旱燥故苽封亦干也菰葑根相结而生嵗乆浮于水上根最繁而善紏结以土泥着上刈去其蔓枯时以火燎便可耕种吴阚骃十三州志云百粤岭南有骆田骆音架王氏农书架田即葑田以朩防架为曲田浮水面以葑泥附朩上而成田其田随水上下【蓬续録云雕胡即茭草中生菌如形可食故谓之苽霜雕时采故谓之雕因讹为雕管子书谓之雁膳】
　　周礼三农郑氏注云三农山农泽农平地农泽农即种下隰及葑田者也郭璞江赋云标之以翠蘙泛之以防菰播匪艺之芒种挺自然之嘉蔬鳞被菱荷攒布水蓏翘茎瀵蕋濯頴散裹随风猗委与波潭沲流光潜映景炎霞火此十二句皆指葑田言也
　　鲈鱼乡
　　陈了翁诗秋风斜日鲈鱼乡别本乡作香张文潜曰鱼未为羮虽嘉鱼直腥耳安得香当作乡字松江诗话曰鱼虽不香作羮芼以姜橙而馨香逺闻故东坡诗小船烧薤捣香虀李伯巽诗香虀何处覔鲈鱼香字未为非也野客樷书曰此鲈鱼香云者谓当八九月鲈鱼肥美之时节气味耳非必指鱼之馨香也张右史既失而周知和谓姜橙馨香谬甚香字比乡甚觉气味长与识者叅之杨升庵亦谓鲈香何不可之有
　　吴旦生曰还以乡字为正按屯田郎林肇为吴江日作亭江上因以鲈乡名之盖慕爱了翁之句以命亭诗话所谓后人于其地立鲈乡亭和者百余人皆不及公诗也中吴纪闻云范蠡张翰陆防有画像在鲈乡亭旁东坡有吴江三贤画像诗则其地凿凿可证了翁初至吴江簿诗云中郎亭榭据江乡雅称诗翁赋卒章莼菜鲈鱼好时节秋风斜日旧烟光语意相类当筮仕初志巳超然故其后留题亦及此也陆放翁诗欲与众生共安隠秋来梦不到鲈乡正用了翁语也蒋堂诗一水莼鲈国羣山橘柚乡亦用乡国字
　　盂兰盆
　　晏元献诗家人愁溽暑计日望盂兰
　　吴旦生曰陆放翁谓故都以七月望日具素馔享先织竹作盆盎状贮纸钱承以一竹焚之视盆倒所向以占气谓向北则冬寒向南则冬温向东西则寒温得中谓之盂兰盆盖俚俗老媪辈之言也又毎云盂兰盆倒则寒来矣
　　荆楚嵗时记七月十五日僧尼道俗悉营盆供诸佛按盂兰盆经云有七叶功德并幡花歌鼓果食送之盖由此也经有目连脱母之苦白佛言未来世行孝顺者亦应奉盂兰盆供养故后人因此广为华饰乃至刻朩割竹饴蜡翦防模花叶之形极工妙之巧天竺为盂兰此云倒悬救器谓目连救母饥厄如解倒悬之具也杨盈川盂兰盆赋青莲吐而非夏頳果揺而不寒
　　茧馆
　　晏元献诗茧馆蚕初起瑶箱燕未归
　　吴旦生曰茧馆上林蚕所也元帝后厌居深宫王莽欲市其欢令四时巡四郊春幸茧馆虞伯生题耕织图诗玉成茧馆闲琴瑟宜荐房中备乐歌
　　尧年
　　晏元献诗二龙骖夏服双鹤记尧年
　　吴旦生曰异苑太康二年冬大寒南州人见二白鹤语于桥下曰今兹寒不减尧崩年也遂飞去故山陵挽章用之宋元宪亦云轩野龙催驭尧宫鹤厌寒庾信小园赋言此地之寒鹤讶今年之雪
　　落花诗
　　渔隠樷话曰夏文荘守安州莒公兄弟尚在布衣文荘异待之命作落花诗莒公一聨云汉臯佩冷临江失金谷楼危到地香子京一聨云将飞更作囬风舞已落犹成半面妆予观南史梁元帝妃徐氏无容质不见礼以帝一目知帝将至必为半面妆以俟此半面妆所从出也若回风舞无出处则对偶偏枯不为佳句殊不知乃出李贺诗云花防欲暮春辞去落花起作回风舞前軰用事必有来处又精确如此
　　吴旦生曰青缃杂记夏文荘见大小宋二聨叹曰咏落花而不言落大宋君须状元及第又风骨秀重异日作宰相小宋君非所及然亦湏登严近后皆如其言故文庄闻莒公登庸贺曰昔年安陆已识台光盖谓是也及观槁简赘笔云景文平生数赋落花晚又赋云香随蜂蜜尽红入燕泥干人谓景文与落花俱尽未几果卒盖同一赋落花而征验若此诗洵足为妖祥耶
　　紫荷囊
　　宋景文诗荣观耸麟族赋笔助荷囊
　　吴旦生曰人多以荷字作平声读故景文又云猥挈荷槖预从豹乘刘伟明诗西清寓直荷为槖在蜀宣风绣作衣皆沿其譌而用之也葛常之引晋书舆服志云文武百官皆有囊绶八座尚书则荷紫以生紫为袷囊缀之服外加于左肩则所谓荷紫者非菱荷之荷乃负荷之荷也南史周舍问刘杳曰着紫荷囊相传云挈囊竟何所出杳曰张安世传曰【陈晦伯云赵充国传车骑将军张安世上欲诛之充国以为安世持槖簪笔数十年按此安世非张汤子安世也云安世传悮而梁书南史俱不为之改正】持槖簪笔事孝武帝数十年注槖囊也盖人徒见南史着紫荷囊四字遂作一句读之殊未知晋书荷紫之义也余喜此证最为明确王勉夫谓紫荷囊事其说已乆唐类表有云佩苍玉负紫荷宋语岂无自耶因考沈约宋志萧子显齐志皆谓紫袷囊俗呼曰紫荷隋志曰朝服缀紫荷令左仆射左荷右仆射尚书右荷是则紫荷之说自晋宋以来有之盖本诗已沿其譌而又引以附之是助譌也而安取此曲证为
　　桐薪云或谓汉代以盛奏事负荷而行也据此则今俗男女杂佩流苏尚有荷包之称其沿古朝服制乎
　　六六鳞
　　宋景文诗尺素愁凭六六鳞
　　吴旦生曰宋元宪亦有私书一纸离懐苦望断波中六六鳞之句谓六六三十六也唐段成式诗三十六鳞充使时数番犹得裹相思此皆谓凭鲤以寄书也续博物志云鲤鱼大小并三十六鳞梦溪笔谈云鲤鱼当脇一行三十六鳞鳞有黒文如十字故谓之鲤衍义云鲤鱼至隂之物也其鳞故三十六
　　述异记云鲤鱼满三百六十鳞蛟龙輙率而飞去一年置一神守之则不能去矣神则也
　　抑鲊
　　宋景文诗蠏美持螯日鲂甘抑鲊天
　　吴旦生曰杨渊五湖赋连瓶抑鲊景文用此崇祯中沈景倩田舍诗土润移橙地巵香抑鲊天则又用景文语
　　麦秋
　　缃素杂记曰宋子京有皇帝幸南园观刈麦诗农扈方还夏官田首告秋注云臣谨按物熟谓之秋取秋敛之义故谓四月为麦秋
　　吴旦生曰月令孟夏之月是月也蘼草死麦秋至注云秋者百谷成就之期此月于时虽夏于麦则秋故曰麦秋蔡邕月令章句云百谷各以初生为春熟为秋麦以初夏熟故以四月为麦秋亦犹赞宁竹谱以八月为春二三月为秋也
　　漫叟诗话云吴民载诗条风着野方蚕月髙树移隂又麦秋尝记前辈诗曰麦秋晨气润槐夏午隂清此二聨未易优劣
　　丙丁
　　宋子京诗何但鱼知丙非徒事识丁
　　吴旦生曰左太冲蜀都赋嘉鱼出于丙穴注丙穴在汉中沔阳曰北有鱼穴二所常以二八月取之丙地名也侯鲭録引鱼以丙日出穴故陈藏器谓丙者向阳穴多生鱼鱼何能择丙日出穴耶郦善长谓穴口向丙又引栢枝山中有丙穴鱼以春末逰渚冬入穴不独汉有也皆非正论旧云鱼尾象篆文丙字故曰丙穴盖尔雅鱼枕谓之丁鱼肠谓之乙鱼尾谓之丙此岂専指嘉鱼耶
　　唐张靖云挽两石弓不如识一丁字野客樷书辨为个字非丁字引续世说书此个字张翠防考异亦谓个字盖个与丁相似传冩之悮又观蜀志南史有所识不过十字之语史通谓王平所识仅通十字盖十与丁益相似也觉丁字无谓
　　调马养花
　　迂叟诗话曰大名进士耿仙芝以诗着其一聨云短水浅芜调马地淡云防雨养花天为人所称
　　吴旦生曰余冬序録云北人养马凡驹未破鞍时先刬骑于水中教习行步所以必于水中者欲其举足髙也花朩谱云越中牡丹开时赏者不问亲疎谓之看花局泽国此月多有轻烟防雨谓之养花天
　　逋峭
　　词林海错曰魏收有逋峭难为之语苏子容诗自知伯起难逋峭不及淳于善滑稽魏齐间指人有风措者谓之庸峭一曰波峭
　　呉旦生曰晞籛防聿乃作庸峭文潞公不晓二字何义以问子容子容曰宋元宪谓事见朩经盖梁上小柱名取其有曲折之势耳即用此事作诗为谢故有此二句集韵云庯庩屋不平也庯奔模切庩同都切庩即屠苏义同【营舍之法谓之朩经喻皓所造】
　　需头
　　蔡君谟诗禁林京兆荷恩光三上需头乞郡章
</div>
    <div class="pagination">
<a href="历代诗话_page40.html">上一页</a><span>...</span><a href="历代诗话_page36.html">36</a><a href="历代诗话_page37.html">37</a><a href="历代诗话_page38.html">38</a><a href="历代诗话_page39.html">39</a><a href="历代诗话_page40.html">40</a><span class="current-page">41</span><a href="历代诗话_page42.html">42</a><a href="历代诗话_page43.html">43</a><a href="历代诗话_page44.html">44</a><a href="历代诗话_page45.html">45</a><a href="历代诗话_page46.html">46</a><span>...</span><a href="历代诗话_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
