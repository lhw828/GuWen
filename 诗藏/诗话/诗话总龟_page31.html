<!DOCTYPE html>
<html>
<head>
    <meta charset="UTF-8">
    <title>诗话总龟 - 第 31 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗话总龟 - 第 31 页/共 38 页</h1>
    <div class="content">　　杜诗有用一字凡数十处不易者如缘江路熟俯青郊傲睨俯峭壁展席俯长流杖藜俯沙渚此邦俯要冲四顾俯层巅旄头俯渊瀍层台俯风渚游目俯大江汀槛俯鸳鸯其余一字屡用若此类多不可述【同上】
　　张文潜法云懐无咎云独觉欠此公或谓其语生文潜独以欠字为得意然梦得送皇甫云从兹洛阳社吟咏欠书生乐天可怜闲气味惟欠与君同得君更有无厌意犹恨尊前欠老刘退之云今者诚自幸所懐无一欠张何得意之有【同上】
　　贾岛携新文谒韩愈云青竹未生翼一步万里道安得西北风身愿变蓬草可见急于求师愈赠诗云家住幽都逺未识气先感来寻吾何能无殊嗜昌歜可见谦于授业此皆岛未儒服之时也洎愈教岛为文遂弃浮屠学举进士摭言载岛初赴名塲于驴上吟鸟宿池边树僧敲月下门遇权京尹韩吏部呵喝而不觉洎拥至马前则曰欲作敲字又欲作推字神游诗府致冲大官愈曰作敲字佳矣是时岛识韩已久矣使未相识愈岂肯教其作敲字耶【丹阳集】
　　凡聚落相近期某旦集交易哄然其名爲虚栁云绿荷包饭趂虚人临川云花间人语趂朝虚山谷箬叶裹盐同趂虚人集春蔬好趂虚【黄常明】
　　数物以个谓食爲吃甚近鄙俗独杜屡用峡口惊猿闻一个两个黄鹂鸣翠栁却绕井栏添个个送李校书云临岐意颇切对酒不能吃楼头吃酒楼下卧但使残年饱吃饭梅熟许同朱老吃盖篇中大槩竒特可以映带者也坡云笔工效诸葛散卓反不如常笔正如人学老杜诗但见其粗俗耳【同上】
　　野饭射麋新本老杜郊居然左氏楚人致晋师晋人逐之乐伯余一矢射麋以献又晋师及荧泽魏锜射麋以献楚潘党曰子有军事兽人无乃不给于鲜皆饭于野而射麋新事也又市喧宜近利亦止称东屯所居盖齐侯欲更晏子宅曰湫隘嚣尘晏子辞曰近市小人之利也市喧而近利事余惟一两字暗贯经传者可胜数哉【同上】
　　杜云南风作秋声杀气薄炎炽盖用易雷风相薄左氏宁我薄人毋人薄我军志先人有夺人之心薄之也【同上】
　　刘禹锡谪连州作畬田诗云何处好畬田团团缦山腹下种暖灰中乗阳坼芽孽又作竹枝词云银钏金钗来负水长刀短笠去烧畬尝观辰沅亦然瘠土之民亦倍其劳而耕反卤莽也梦得蛮子歌云蛮貊钩辀音椎髻衣花布熏狸掘沙鼠时节祠槃瓠忽逢乗马客恍若惊麕顾腰斧上髙山意行无旧路宾客谪居朗州而五溪习俗尽得之矣【黄常明】
　　杜集多用经书语如车邻邻马萧萧未尝外入一字如天属尊尧典神功协禹谟卿月升金掌王春度玉墀济潭鳣发发春草鹿呦呦皆浑然严重如天陛赤墀植璧鸣玉法度森严然后人不敢用者岂所造语肤浅不类耶【同上】
　　作诗在于练字如老杜飞星过水白落月动沙虚是练中间一字地坼江帆隐天清朩叶闻是练末后一字酬李都督早春诗云红入桃花嫩青归栁叶新若非入与归二字则与儿童之诗何异【葛常之】
　　霄汉瞻佳士泥涂任此身只任字即人不到处自众人必曰叹曰愧独无心任之所谓视如浮云不易其介者也继云秋天正揺落回首大江滨不知大观傲睨天地汪汪万顷奚足云哉
　　坡有白衣送酒舞渊明人有疑舞字太过者及观庾信答王褒饷酒云未能扶毕卓犹足舞王戎盖有所本【黄常明】
　　杜子美西郊诗云无人竞来往或云无人与来往或云无人觉来往竞与皆常谈觉字非子美不能道也盖炀者避灶有道者之所惊舎者争席隠居者之所贵也【丹阳集】
　　旧传贾浪仙搆思僧敲月下门或引推作推势遂冲尹节世传为美谈旧于太学得江御史诗一轴有督人和诗云直饶煅炼经时序若是推敲总可删以是知雷同从非善学也【防溪】
　　旧观临川集肯顾北山如慧约与公西崦斸莓苔常爱其斸字最有力后读集当为斸青冥药许邻人斸退之诗翁憔悴斸荒棘窙豁斸株橜子厚戒徒斸云根虽一字之法不无所本【同上】
　　杜诗四韵并絶句味之皆觉字多以字字不闲故也他人虽长篇若无可读正如贤人君子并处朝廷但一二相助巳号为得人若不能为有无者纵累千百辈蔑如也
　　秦少游雨砌堕危芳风轩纳飞絮之类李公择以爲谢家兄弟得意不能过也
　　潘邠老云七言诗第五字要响如返照入江翻石壁归云拥树失山村翻字失字是响字也五言诗第三字要响圆荷浮小叶细麦落轻花浮字落字是响字也所谓响者致力处也予窃以为字字当活活则字字自响【吕氏童防训】
　　押韵门
　　孔毅父杂记云退之诗好押狭韵累句以示工而不知重叠用韵之为病也双鸟诗押两韵字李花诗押两花字苕溪渔隠曰读皇甫湜公安园池诗亦押两闲字日夜不得闲君子不可闲盖退之好重叠用韵以尽已之诗意不恤其为病也
　　学林新编云杜子美饮中八仙歌曰知章骑马似乗船又曰天子呼来不上船一曰眼花落井水底眠又曰长安市上酒家眠一曰汝阳三斗始朝天又曰举觞白眼望青天一曰皎如玉树临风前又曰苏晋长斋绣佛前又曰脱帽露顶王公前此歌三十二句而押二船字二眠字二天字三前字近时论诗者曰此歌一首是八段不嫌于重用韵也某案子美此歌以饮中八仙歌五字为题则是一歌也此歌首尾于船字韵中押未尝移别韵则非分为八段盖子美古律诗重用韵者亦多况于歌乎如园人送瓜诗曰沈浮乱水玉爱惜如芝草又曰园人非故侯种此何草草一篇押二草字也上后园山脚诗曰蓐收困用事元冥蔚彊梁又曰登髙欲有往荡析川无梁一篇押二梁字也北征诗曰维时遭艰虞朝野少暇日又曰老夫情懐恶呕泄卧数日一篇押二日字也防府咏懐诗曰虽云隔礼数不敢坠周旋又曰淡交随聚散泽国绕回旋一篇押二旋字也赠李八秘书诗曰事殊迎代邸喜异赏朱虚又曰风烟巫峡逺台榭楚宫虚一篇押二虚字也赠李邕诗曰放逐早聨翩低垂困炎厉又曰哀赠终萧条恩波延掲厉一篇押二厉字也赠汝阳王诗曰自多亲棣萼谁敢问山陵又曰鸿宝金宁秘丹梯庶可陵一篇押二陵字也喜薛璩岑参迁官诗曰栖迟分半菽浩荡逐浮萍又曰仰思调玉烛谁定握青萍一篇押二萍字也寄贾岳州严巴州两阁老诗曰讨胡愁李广奉使待张骞又曰如公尽雄隽志必在腾骞一篇押二骞字也子美诗如此类甚多虽然子美非创意为此者盖有所本也按文选载古诗曰晨风懐苦心蟋蟀伤局促又曰音响一何悲急知柱促一篇押二促字也曹子建美女篇曰明珠交玉体瑚间朩难又曰佳人慕髙义求贤良独难一篇押二难字也谢灵运述祖徳诗曰段生藩魏国展季救鲁人又曰外物辞所赏励志故絶人一篇押二人字也又南园诗曰樵隐俱在山由来事不同又曰赏心不可忘妙善冀能同一篇押二同字也又初去郡诗曰或可优贪竞岂足称达生又曰毕娶类尚子薄游似邴生一篇押二生字也陆士衡拟古诗曰此思亦何思思君徽与音又曰惊飇褰反信归云难寄音一篇押二音字也又豫章行曰泛舟清川渚遥望髙山阴又曰寄世将防何日昃无停隂一篇押二阴字也阮嗣宗咏懐诗曰如何当路子磬折忘所归又曰黄鹄游四海中路将安归一篇押二归字江淹杂体诗曰韩公沦卖药梅生隠市门又曰太平多欢娯飞盖东都门一篇押二门字王仲宣从军诗曰连舫逾万艘带甲千万人又曰我有素餐责诚愧伐檀人一篇押二人字古人诗自有体格杜子美亦效古人之作耳韩退之赠张籍诗一篇押二更字二阳字又岳阳楼别窦司直诗押二向字又李花诗押二花字又双鸟诗押二州字二头字二秋字二休字又和卢郎中送盘谷子诗押二行字又示爽诗押二愁字又义鱼诗押二销字寄孟郊诗押二奥字此日足可惜诗押二光字白乐天渭村退居诗押二房字梦游春诗押二行字寄元微之诗押二夷字出守杭州路次蓝溪诗押二水字游悟真寺诗押二槃字其余诗人如此叠用韵者甚多不可具举意到即押耳奚独于饮中八仙歌而致怪耶子瞻送江公诗曰忽忆钓台归洗耳又曰亦念人生行乐耳自注曰二耳义不同故得重用盖子瞻自不必注
　　圣祖上自嫌名书如州县之县者言架也若州县之县则别无他音尝观顔延之侍皇太子释奠宴诗曰献终袭吉即宫广宴堂设象筵庭宿金县沈约侍宴诗曰回銮献爵摐金委奠肄士辨仪胥人掌县二人押韵皆作州县之县用何耶沈佺期哭苏眉州诗云家爱方休杼皇慈更撤县则当作平声押【丹阳集】
　　刘禹锡嘉话诗云作诗押韵须要有出处近欲押一饧字六经中无此字惟周礼吹箫处注有此一字终不敢押予按禹锡歴阳书事诗云湖鱼香胜肉官酒重于饧则何尝按六经所出耶洛阳伽蓝记载河东人刘白堕善酿酒盛暑晒之日中经旬不壊当时谓之鹤觞白堕乃人名子瞻诗云独看红蕖倾白堕石林避暑录云若以白堕爲酒则醋漫曹公汤燖右军可也予按文选魏武帝短歌行云何以解忧惟有杜康康亦作酒人而选诗遂以为酒用东坡岂祖是耶【防溪】






　　诗话总后集巻二十四
　　钦定四库全书
　　诗话总后集巻二十五　宋　阮　阅　撰效法门
　　李商隐咏淮西碑云言讫屡颔天子颐虽务竒崛人臣言不当如此乗舆轩陛自不敢正斥如老杜天顔有喜近臣知虬须似太宗可谓知体矣东坡赠冩御容诗云野人不识日月角彷佛尚忆重瞳光天容谁能画老师古寺画闲房盖遵此法【防溪】
　　杜牧之诗字意多用老杜如观东兵长句云黒矟将军一鸟轻盖用子美身轻一鸟过也游樊川诗云野竹踈还宻岩泉咽复流盖用子美小雨止还作断云疏复行也盖其心景仰之切则下语自然相符非有意于蹈袭故其论杜诗云天外凤凰谁得髓何人解合续弦胶岂非自以爲得髓者耶东坡赠孔毅甫诗云天下防人学杜甫谁得其皮与其骨前生子美只君是信手拈得俱天成学杜甫而得其皮骨者鲜矣又况其髓哉【丹阳集】
　　沈攸之晚好读书手不释巻尝叹曰早知穷达有命恨不十年读书东坡再和刘景文介亭长篇云早知事大缪恨不十年读【防溪】
　　王元之到任表有全家饱暖尽荷君恩之语到今传诵永叔用爲诗云诸县丰登少公事全家饱暖荷君恩梦得亦尝有云一生不得文章力百口空爲饱暖家白云不才空饱暖无力及饥贫【同上】
　　乐天云身闲当贵真天爵官散无忧即地仙盖用顔蠋晚食当肉早眠当富无事当贵也
　　临川爱眉山雪诗能用韵如云氷下寒鱼渐可义和云羔袖龙钟手独义盖子厚尝云江鱼或共义又云入郡腰常折逢人手尽义【黄常明】
　　退之咏蚊蝇云凉风九月到埽不见踪迹梦得聚蚊云清商一来秋日晓羞尔微形饲丹鸟圣俞云薨薨勿久恃会有东方白王逢厚昼睡云蚊虫交纷始谁造一一口吻如针锥噆人肌肤得腹饱不解黙去犹鸣飞虽然今尚尔无奈当有猎猎秋风时小人稔恶岂漏恢网但可侥幸目前耳左氏曰天之假助不善非佑之也将厚其恶而降之罚也其是之谓乎【同上】
　　栁色黄金嫩梨花白雪香隂铿诗也李太白取用之杜子美太白诗云李侯有佳句往往似隂铿后人以爲以此讥之然子美诗有蛟龙得云雨雕鹗在秋天一聨已见晋书载记矣如氷肌玉骨清无汗水殿风来暗香满孟蜀王诗东坡先生度以爲词昔人不以蹈袭为非南部烟花录夕阳如有意偏傍小窓明唐人方域诗新唐书艺文志有方域诗一巻烟花录一名大业拾遗记文词极恶可疑而大业幸江都记自有诗一巻唐著作郎杜宝所纂明清有之永平时扬州印本也【挥麈录】
　　诗体如八音歌建除体之类古人赋咏多矣用十二神爲诗者始见于沈炯山谷亦尝效爲之余友人莫之用其祖戬尝以辩舌说贼脱百人于死意其后必昌而之用乃贫不能以自存天理殆难晓也余尝以此格作诗赠之云抱犬髙眠已云足更得牛衣有余燠起来败絮拥悬鹑谁羡龙髯织氷縠踏翻菜园底用羊从他春雷吼枯肠击钟烹鼎莫渠爱小芼自诩猴葵香半世饥寒孔移带鼠米占来身渐泰吉云神马日匝三摴蒱肯作猪奴态虎头食肉何足夸隂德由来报宜奢丹灶功成无跃兔玉函方秘缘青蛇【丹阳集】
　　坡有欲吐狂言喙三尺怕君瞠我却须吞尝疑其语太怪及观杜集亦有临风欲恸哭声出巳复吞韦苏州髙歌长安酒中愤不可吞【防溪】
　　杜云卿到朝廷说老翁漂零巳共沧浪客又朝觐从容问幽仄勿云江汉有垂纶其后梦得送陈郎中云若问旧人刘子政而今懒拙每如初送慧则云休公乆别如相问楚客逢秋心更悲小杜江湖酒伴如相问终老烟波不计程交游问我凭君道除却鲈鱼更不闻商隠寄崔侍御云若向南台见莺友爲言垂翅度春风临川旧人亦见如相问爲道方寻朩雁编归见江东诸父老爲言飞鸟会知还圣俞倘或无忘问姓名爲言懒拙皆如故东坡单于若问君家世莫道中朝第一人皆有所因也【黄常明】
　　韦应物诗拟陶渊明而作者甚多然终不近也答长安丞裴说诗云临流意巳凄采菊露未晞举头见秋山万事都若遗盖效渊明采菊东篱下悠然见南山此中有真意欲辨巳忘言之句也然渊明解落世纷深入理窟但见万象森罗莫非真亲故因见南山而真意具焉应物乃因意凄而采菊因见秋山而遗万事其与陶所得异矣【葛常之】
　　苕溪云退之赤藤杖诗空堂昼眠倚戸牖飞电着壁搜蛟螭故东坡铁拄杖云入懐氷雪生秋思倚壁蛟龙防昼眠山谷卭竹杖赞涪翁昼寝苍龙挂壁皆用退之诗【防溪】
　　杜云嗜酒狂嫌阮知非老笑蘧近集有素书欵欵谁怜杜彩笔遒遒独胜江榻畔烟花常叹杜海中童丱尚追徐河鱼溃腹空号楚汗足流骹始信吴皆用此格【同上】
　　西京杂记载司马相如将聘茂陵人女爲妾卓文君作白头吟以自絶相如乃止乐府诗集谓白头吟疾人以新间旧不能至白首故以爲名余观张籍白头吟云春天百草秋始衰弃我不待白头时罗襦玉珥色未暗今朝巳道不相宜李白白头吟云妾有秦楼镜照心胜照井愿持照新人双对可怜影其语感人深矣至刘希夷作白头吟乃云寄言全盛红顔子须怜半死白头翁此翁白头真可怜伊昔红顔美少年则是言男为女所弃而作与文君白头吟之本意异矣【韵语阳秋】
　　老杜赠李秘书触目非论故新文尚起予太白酬窦公衡云曽无好事来相访頼尔髙文一起予韦苏州每一覩之子髙咏尚起予昌黎酬张韶州将经贵郡烦留客先惠髙文谢起予岂非用事偶合数公非蹈袭者【防溪】
　　元白齐名有自来矣元微之冩白诗于阆州西寺白乐天冩元诗百篇合为屏风更相倾慕如此乐天必言微之诗得己格律顿进所谓每被老元偷格律是也然微之江陵放言与送客岭南诗乐天皆拟其作何耶东坡尝效山谷体作江字韵诗山谷谓坡收敛光芒入此窘步余于乐天亦云【丹阳集】
　　仲长统云垂露成帏张霄成幄沆瀣当餐九阳代烛盖取无情之物作有情用也自后窃取其意者甚多张志和则云太虚爲室明月爲烛王康琚则云华条当圜屋翠叶代绮窓吴筠则云绿竹可充食女萝可代裾刘伶则云日月爲扃牖八荒爲庭衢皆是意也李义山无题诗云春蚕到死丝方尽蜡烛成灰泪始干此又是一格今效此体爲俚语小词传于世者甚多不足道也【丹阳集】
　　皮日休杂体诗序曰诗云防蝀在东又曰鸳鸯在梁双声起于此也陆防诗序曰叠韵起自梁武帝云后牖有朽栁当时侍从之臣皆唱和刘孝绰云梁王长康强沈休文云载载每碍埭自后用此体作为小诗者多矣如王融所谓园衡红蘤湖行晔黄华温庭筠所谓栖息销心象檐楹溢艶阳皆效双声而爲之者也陆防所谓琼英轻明生竹石滴沥碧皮日休所谓康庄伤荒凉生虏部伍苦皆效叠韵而爲之者也南北朝人士多喜作双声叠韵如谢庄羊戎魏收崔岩辈戏谑谈谐之语往往载在史册可得而攷焉【丹阳集】


　　诗话总后集巻二十五
　　钦定四库全书
　　诗话总后集巻二十六　宋　阮　阅　撰节候门
　　徽宗宣和七年十二月二十一日勅睿谟殿张灯预赏元宵曲宴近臣命左丞王安中中书侍郎冯熙载爲诗以进安中云上帝通明阙神霄广爱天九光环日月五色丽云烟紫袖开三极琼璈列万仙希夷尘境断髣髴玉经传妙道逢昌运真王抚契贤图规大壮龙位正纯干穹昊亲无间皇居缀自然刚风同变化祥气共陶甄层观星潢上重闉斗柄边摩空百雉峻冠峤六鼇连梦想何尝到阶升信有缘昕朝初放仗密宴忽闻宣清禁来鸣佩修郎入并肩兽铺金半阖鸾障绣微褰霁景留庭砌雷文绘桷梴宫帘波锦漾殿榜字金填花拥巍巍座香浮秩秩筵嵩呼称万亿韶奏侍三千华歳推尧厯元玑候舜璿氷霜知腊后梅栁认春前造化应呈巧芳菲巳鬬妍樛枝雕槛小多叶露桃鲜错落飞杯斚锵洋杂管弦承云歌歴歴回雪舞翩翩黼幄祥氛合铜壶永漏延镐京方置醴羲驭自停鞭上圣情弥渥诸臣意更防宗藩亲鲁衞相芾拱闳颠侧弁恩光浃中觞诏跸旋宝熏携满袖御果得加笾要赏嬉游盛仪追步武遄腾身复道表送日夹城壖仰挹苍龙象旁临艮岳巅讴歌纷广陌箫鼓乐丰年赫奕攒轻幰珍竒集市防博卢多袒跣饮肆竞蹁跹蕃衍开朱邸崔嵬照彩椽桥虹弯矗矗江练泮溅溅击柝周庐晚张灯别院先余霞揺绮晕列宿合珠躔浩荡三山岛棱层十丈莲再趋天北极却立榻东偏既用家人礼仍占圣制篇兕觥从酩酊蟾魄待婵娟转盻随亲指环观得从穿曲屏红浪蹙巨柱赤虬纒光透垂枝井晶衔带璧钱萧台千级峻重屋八窓全就席花墪匝行樽紫袖揎交辉方烁烁起立复阗阗防宇会宁过中宵胜赏专铺陈尤有韵清雅不相沿戸箔明珠串栏缸水碧巻规模商鉒欵识鲁壶镌秦曲移筝柱唐妆俨鬓蝉窄襟珠缀领髙朶翠为钿喜气排寒沍轻飔洗静便层琳借玑组方鼎炷龙涎玛瑙供盘大玻璃琢琖圆暖金倾小榼屑玉酿新泉帝子天才异英姿棣萼聨频看挥斗盌端是吸鲸川推食俱均逮攘餐及坠捐海螯初破殻江柱乍离渊宁数披绵雀休论缩颈鳊南珍夸饤饾北馔厌烹煎赐橘懐頳卵酡顔釂宝船言归荷慈惠末节笑拘挛放钥严扃啓笼纱逸足牵氷轮挂银汉夜色映华鞯人识重熈象功参独断权五辰今不忒六气永无愆天纪承三古时雍变八埏比闾増版籍疆埸罢戈鋋文轨包夷夏歌徧幅员恢儒荣藻茆作士极鱼鸢庆胄贻谋显多男景福緜迓衡常穆穆遵路益平平亭障今逾陇耕耘久际燕信通鹏海涨威窜犬戎羶东拟封云岱西将款涧瀍琳科宣蕊笈玉府下云軿帝耤勤初播宫蚕长自眠茧丝登六寝稃米秀中田庙祀垂昭格坛光监吉蠲灵芝滋菌蠢甘醴涌潺湲合教厐风革颁经众疾痊雨随亲祷降河避上流迁执契皇猷洽披图福物骈太和输槖籥妙用絶蹄筌此际君臣恱应先简册编雅称鱼罩罩颂述鼓咽咽讵比千龄遇犹闻四始笺羇臣起韦布陋质愧驽铅骤俾陪机政由来出眷怜恩方拜纶綍报未効尘涓宻席叨临劝凡踪第曲拳虽无三峡水曽步八花甎逾望知难称非才合勉旃钧天思尽赋賸续白云牋熈载云化工欲放阳春到先教元冥戮衰草凝氷封地万木僵谁向雪中探天巧璿玑星回斗指寅羣芳未知时巳春人心荡漾趂佳节灯夕独冠年华新升平万里同文轨井邑相连通四裔兰膏竞吐夜烘春和叔回车避羲辔巍巍九禁倚天开温风更觉先春来试灯不用雨花落迎阳爲却寒崔嵬宣和初载元冬尾瑞白才消尘不起穆清光赏属钦邻锦绣云龙颁宴喜初闻传诏开睿谟步障防里承金铺调音度曲三千女正似广乐陈清都遏云妙唱韩娥侣回雪飞花称独步千春蟠朩效红英献寿当筵岂金母上林晚色烟蔼轻景龙游人欢笑声霞裾月佩拥仙仗翠凤挟辇趋平成铜华金掌散晶彩翠碧重重簇珠琲先从前殿望脩廊日出绮霞红茜海神光通透云母屏骊龙出舞波涛惊煌煌黼座承天命座下错落如明星榻前玉案肴核旅兽炭银炉夜初鼓宪天重屋讶云屯崇道箫台疑蜃吐前楹火柱回万牛蔺卿璧碎色光浮周围照耀眼界彻氷壶漾月生珠流防防金钱尽衔璧豹髓腾辉粲银砾丝篁人籁有机缄皦绎清音传屋壁须臾随跸登会宁如骖鸾鹤游紫清彩蟾倒影上浮空纎云不防惟光明四壁垂帘围暖玉银缸吐艶相连属棼楣横带碧玻璃一朶翠云承日毂万光闪烁争吐吞烛龙衔耀辉西昆又如电母神鞭驰金蛇着壁不可扪端信竒工通造化岂比胡人能幻假丹青漫数顾虎头盘礴解衣催客冩此时帝御钧天台紫垣两两明三台尚方饮器万金宝古玉未足夸云雷帝旁侍女云华品玉立仙标及时韵四音促柱泛笙箫应有翔鸾落千仞龙瓶防酒如流泉御厨络绎纷珍鲜榻边争欲供天笑快倒颇类鲸吸川厌厌夜饮方欢浃玉漏频催鼓三叠金门初下醉归时正见氷轮上城堞微臣去歳陪清班恶诗误辱重曈观小才易穷真鼠技再赋愈觉相如悭履道彦为二集中今不复印行故录于此
　　荆楚记云屈原以五月五日投汨罗而死人伤之以舟檝拯焉故武陵竞渡用五月五日盖本诸此刘梦得云今举檝相和之音皆曰何在盖所以招屈原也诗曰湘江五月平隄流邑人相将浮彩舟灵均何在歌已矣哀音振檝从此起又有招屈亭诗所谓曲终人散空江暮招屈亭前水东注是也今江浙间竞渡多用春月疑非招屈之义及考沈佺期三月三日独坐驩州诗云谁念招魂节翻爲御魅囚王绩三月三日赋亦云新开避忌之席更作招魂之所则以上巳爲招屈之时其必有所据也予观琴操云介子推五月五日焚林而死故是日不得发火而异苑以爲寒食始禁烟盖当时五月五日以周正言之耳今用夏正乃三月也屈原以五月五日死而佺期王绩以上巳爲招魂之节者亦岂是耶
　　歳时有祓除不祥之具而元日尤多如桃版苇索磔鸡之类是也饮屠苏酒亦所以祓瘟禳恶而法必自幼饮何耶顾况歳日口号云还丹寂寞羞明镜手把屠苏先少年白乐天元日赠刘梦得诗亦云与君同甲子歳酒合谁先元日饮酒则先卑而后尊自唐以来已如此矣四时月令云进椒酒次第当从小起而董勋告晋海西公曰小者得歳故先酒贺之老者失歳故后与酒似亦不爲无理【并丹阳集】
　　先文康公晚歳卜居于宝溪之上建观禊堂于水滨绍兴癸丑与客泛舟修禊甚乐距永和癸丑不知其防癸丑也因与客相与推算自永和九年歳甲子一周爲晋义熈九年又一周爲宋元徽元年自后梁大通元年隋开皇十三年唐永徽四年开元元年大厯八年太和七年景福二年周显徳二年本朝祥符六年熙宁六年皆歳在癸丑凡七百八十年矣乃作诗以纪其事云快雨霁亭午晴曦作春妍邻曲饶胜士共开浮水筵中流惬啸咏隐浪金壶偏红芰初出水捧剑疑来前缅懐兰亭会七百八十年可怜右军痴生死情纒绵由来彭殇齐顾或谓不然吾党殆天放卜夜就管弦尺六细腰女舞袖轻回旋且毕今日欢不期来者传【同上】
　　上巳日于流水上洗濯祓除去宿垢故谓之祓禊禊者洁也王逸少作兰亭叙云永和九年歳在癸丑会于会稽山隂之兰亭修禊事也当其羣贤毕集游目骋懐之际而感慨系之乃有一死生爲虚诞齐彭殇为妄作之语议者以此咎羲之之未达也【同上】
　　自冬至一百五日至寒食故世言寒食皆称一百五杜子美一百五日夜对月云无家对寒食有泪如金波姚合寒食书事诗云今朝一百五出戸雨初晴则是诗人例以百五日爲寒食也或者乃谓自冬至至清明凡七气至寒食止百五日殊不知厯家以余分演之也司马彪续汉书云介子推焚林而死故寒食不忍举火至今有禁烟之说卢象所谓子推言避世山火遂焚身四海同寒食千秋爲一人是也太原一郡旧俗禁烟一月周举为郡守以人多死移书惟秪禁烟三日子美清明诗云朝来新火起又家人钻火用青枫皆在寒食三日之后则知禁烟止于三日也而韩翃有寒食即事诗乃云春城无处不飞花寒食东风御栁斜日暮汉宫传蜡烛青烟散入五侯家不待清明而巳传新火何耶元微之连昌宫词云初过寒食一百六店舎无烟宫树绿念奴觅得又连催特勅宫中许然烛一百六在清明前寒食之后是时店舎巳无烟而宫中然烛乃一时之权宜尔或云龙星朩之位也春属东方心爲大火惧火盛故禁火是以寒食有龙忌之禁则所谓禁烟又未必爲子推设也【同上】











　　诗话总龟后集巻二十六
　　钦定四库全书
　　诗话总后集巻二十七　宋　阮　阅　撰咏物门
　　杜集及马与鹰甚多亦屡用属对如老骥倦知道苍鹰饥易驯老骥思千里饥鹰待一呼老马倦知道苍鹰饥着人骥病偏思秣鹰愁怕入笼放蹄知赤骥捩翅服苍鹰老骥倦骧首饥鹰愁易驯骢马行云吾闻良骥老始成此马数年人更惊又不比俗马空多肉一洗万古凡马空杨监出画鹰云干戈少暇日真骨老崖嶂为君除狡兔防见翻韝上王兵马二角鹰云安得汝辈皆其羣驱出六合枭鸾分画鹰云何当击凡鸟毛血洒平芜余尚多有之盖以壮心未甘伏枥嫉恶刚肠尤思排击语曰骥不称其力称其徳也左氏曰见无礼于其君者如鹰鹯之逐鸟雀也少陵有焉【葛常之】
　　周颙有云性命之在彼极切滋味之于我可除今人以活脔而资口腹者比比皆是也是诚何心哉或曰羊豕大身难于刲割蚶蛤微命易于烹熬如是则性命之小者尤不幸也钟岏尝告其师何子季曰车螯蚶蛎眉目内阙唇吻外缄不悴不荣曽草朩之不若无声无臭与瓦砾其何算故可长充庖厨永爲口实何其仁于大而忍于细欤山谷信佛甚笃而晚年酷好食蟹所谓寒蒲束缚十六辈已觉酒兴生江山又云虽爲天上三辰次未免人间五鼎烹乃果于杀如此何哉东坡在海南爲杀鸡而作疏张乖崖在成都爲刲羊而转经岂爱物之仁不能胜口腹之欲耶山谷谈无碍禅苏张行有为法亦各其所见尔
　　永叔堪笑区区郊与岛萤飞露湿吟秋草以爲二子之穷子美亦有暗飞萤自照水宿鸟相呼幸因腐草出敢近太阳飞虽吟咏微物曽无一防穷气
　　临川萧萧出屋千寻玉【竹也】霭霭当窓一炷云【香也】皆不名其物然子厚破额山前碧玉流【泉也】已有此格近诗蕨芽已作小儿拳退之已有初拳防枝蕨
　　竹未尝香也而杜子美诗云雨洗娟娟浄风吹细细香雪未尝香也而李太白诗云瑶台雪花数千防片片吹落春风香【葛常之】
　　韩退之双鸟诗多不能晓或者谓其诗有不停两鸟鸣百物皆生愁不停两鸟鸣大法失九畴周公不爲公孔子不爲邱之句遂谓排释老而作其实非也前云一鸟落城市一鸟巢岩幽后云天公怪两鸟各捉一处囚则岂谓释老耶余尝观东坡作李白画像诗云天人防何同一沤谪仙非谪乃其游挥斥八极隘九州化爲二鸟鸣相酬一鸣一息三千秋縻之不得矧肯求且知所谓双鸟者退之与孟郊辈尔所谓不停两鸟鸣等语乃实公告天之言甚其辞以谮二鸟尔落城市退之自谓巢岩幽谓孟郊辈也各捉一处囚非囚禁之囚止言韩孟各居天一方尔末云还当三千秋更起鸣相酬谓贤者不当终否当有行其言者【同上】
　　本事云鲍当孤鴈诗云更无声接续空有影相随孤则孤矣岂若子美孤鴈不饮啄飞鸣尤念羣谁怜一片影相失万重云有不尽之意乎【同上】
　　王谊伯谓西川有杜鹃东川无杜鹃盖是题下注断自我昔游锦城为句首子瞻谓杜备诸家体非必牵合程度诗意盖讥当时刺史有禽鸟不若者明皇以后天步多棘凡尊君者为有也懐贰者为无也鲁直亦云臣结春秋二三策臣甫杜宇再拜诗忠臣衔愤痛切骨后世但识琼瑰辞今观此篇叙鸿鴈羔羊礼自太古尊君亲上之意为明皇设不疑至于杜鹃行乃云虽同君臣有旧礼骨肉满眼身羇孤又云尔惟摧残始发愤羞带羽翮伤形愚指斥骂詈殊无致严之语莫不皆有所主也【黄常明】
　　东坡南都王谊伯书江滨驿垣谓子美诗歴五季兵火多舛缺竒异虽经其祖父所理尚有疑阙者谊谓西川有杜鹃东川无杜鹃涪万无杜鹃云安有杜鹃盖是题下注断自我昔游锦城为首句谊伯悮矣且子美诗备诸家体非必牵合程度偘偘者然也是篇句处凡五杜鹃岂可以文害辞辞害意耶原子美之意类有所感托物以发者也亦六义之比兴离骚之法欤按博物志杜鹃生子寄之他巢百鸟为饲之故江东所谓杜宇曽为蜀帝王化禽飞去旧城荒且禽鸟之微有识故子美诗云重是古帝魂又曰礼若奉至尊子美盖讥当时刺史有不禽鸟若也唐自明皇以后天步多棘刺史能不忘君可得而考也严武在蜀虽横敛刻薄而实资中原是西川有杜鹃耳其不防王命负固以自抗擅军旅絶贡赋如杜克逊在梓州爲朝廷西顾之忧是东川无杜鹃耳至于涪万云安刺史微不可考凡尊君者为有也懐贰者为无也不在夫杜鹃真有无谊伯以为来东川闻杜宇声乃始疑子美跋疐纸上语又云子美不应叠用韵子美自我作古叠用韵无害于诗仆所见如此谊伯博学强辩殆必有以折中之【防溪】
　　花卿歌云用如快鹘风火生南史曹景宗谓所亲曰昔在乡里与少年辈拓弓作霹雳声箭如饿鸱呌觉耳后生风鼻尖出火子美盖不拘泥于鸱鹘之异也【黄常明】
　　栁子厚牡丹曰欹红醉浓露窈窕留余春坡云殷勤朩芍药独自殿余春留与殿重轻虽异各有宜也
　　杨中立梅诗云欲驱残腊变春风只有寒梅作选锋颇恨不与殿军商确正一的对【同上】
　　西湖浮动横斜之句最爲前辈击节常恨未见全篇得其集观之云众芳揺落独暄妍占尽风情向小园踈影横斜水清浅暗香浮动月黄昏霜禽欲下先偷眼粉蝶如知合断魂幸有微吟可相狎不须檀板共金樽其卓絶不可及专在十四字耳又有七言数篇皆无如池水倒窥踈影动屋檐斜入一枝低雪后园林才半树水边篱落忽横枝之句【防溪】
　　千里莼羮未下盐豉盖言未受和耳子美豉化莼丝熟又豉添莼菜紫圣俞送人秀州剰将盐豉煑紫莼鲁直盐防欲催莼菜熟【同上】
　　巴峡中有吐绶鸡比常鸡差大嗉藏肉绶长阔防数尺红碧相间极焕烂常时不见遇晴日则向阳摆之顶首先出两肉角亦二寸许然后徐舒其绶逾时乃敛李文饶诗所谓葳蕤散绶轻风里若衔若垂何可拟是也文饶云出剡溪今询之越人不复有予尝自峡中携至苏州人皆不识则知山川风气所产古今亦有不同也【蔡寛夫诗话】
　　真珠鸡生防峡山中畜之甚驯以其羽毛有白圆防故号真珠鸡又名吐绶鸡生而反哺亦名孝雉每至春夏之交景气和暖颔下出绶带方尺余红碧鲜然头有翠角双立良久悉敛于嗉下披其毛不复见或有死者割其颈臆间亦无所覩苕溪渔隠曰广右闽中亦有吐绶鸡余在二处见人多养之不独巴峡中有也王荆公有絶句云樊笼寄食老低摧组丽深藏肯自媒天日晴明聊一吐儿童初见互惊猜【倦游录】
　　李衞公诗云五月畬田收火米三更津吏报朝鸡颇似少陵句王荆公诗云纷纷易变浮云白落落难钟老柏青山谷蟹诗云巳标天上三辰次未免人间五鼎烹此皆得老杜句法【雪浪斋日记】
　　唐故事中书省植紫薇花歴世循用之不以为非至今舍人院紫薇阁前植紫薇花用故事也乐天诗云独坐黄昏谁是伴紫薇花对紫薇郎按天文志紫微大帝之座也天子之常居也主命主度也何关紫薇花事【湘素杂录】
　　尝见曲中使栁三眠事不知所出后读玉溪生江之嬀赋云岂如河畔牛星隔歳止闻一过不比苑中人栁终朝剰得三眠注云汉苑中有栁状如人形号曰人栁一日三起三倒【漫叟诗话】
　　玉溪生牡丹诗锦帐佳人乃越絶书中事退之灯花诗全似老杜所用黄里事见前汉黄屋注中荆公诗曰溪边饮啄白浮鸠浮鸠出晋志【雪浪斋日记】
　　牧之和裴杰新樱桃诗云忍用烹骍酪从将玩玉盘流年如可住何必九华丹唐人巳用樱桃荐酪也苕溪渔隐曰摭言载唐新进士尤重樱桃宴刘覃及第大会公卿和以糖酪用享人献一小盘则唐人用樱桃荐酪此事又可验矣【髙斋诗话】
　　老杜樱桃诗云西蜀樱桃也自红野人相赠满筠笼数回细冩愁仍破万颗匀圆讶许同此诗如禅家所谓信手拈来头头是道者直书目前所见平易委曲得人心所同然但他人艰难不能发耳至于忆昨赐霑门下省退朝擎出大明宫金盘玉着无消息此日尝新任转蓬其感兴皆出于自然故终篇遒丽韩退之有赐樱桃诗云汉家旧种明光殿炎帝还书本草经岂似满朝承雨露共看转赐出青冥香随翠笼擎偏重色照银盘冩未停食罢自知无补报空然慙汗仰皇扃盖学老杜前诗然搜求事迹排比对偶其言出于勉强所以相去甚逺若非老杜在前人亦安敢轻议【诗眼】
　　温庭筠小诗尤工如墙髙蝶过迟又蝶翎胡粉重鸦背夕阳多又过苏武庙诗云归日楼台非甲帐去时冠剑是丁年【雪浪斋日记】
　　温飞卿晚春曲云家临长信往来道乳燕双双拂烟草油壁车轻金犊肥流苏帐晓春鸡报笼中娇鸟暖犹睡帘外落花闲不扫衰桃一树近前池似惜容顔镜中老殊有富贵佳致也【苕溪渔隠】
</div>
    <div class="pagination">
<a href="诗话总龟_page30.html">上一页</a><span>...</span><a href="诗话总龟_page26.html">26</a><a href="诗话总龟_page27.html">27</a><a href="诗话总龟_page28.html">28</a><a href="诗话总龟_page29.html">29</a><a href="诗话总龟_page30.html">30</a><span class="current-page">31</span><a href="诗话总龟_page32.html">32</a><a href="诗话总龟_page33.html">33</a><a href="诗话总龟_page34.html">34</a><a href="诗话总龟_page35.html">35</a><a href="诗话总龟_page36.html">36</a><span>...</span><a href="诗话总龟_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
