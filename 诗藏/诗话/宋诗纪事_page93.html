<!DOCTYPE html>
<html>
<head>
    <meta charset="UTF-8">
    <title>宋诗纪事 - 第 93 页/共 279 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗纪事 - 第 93 页/共 279 页</h1>
    <div class="content">　　赵德儒
　　德儒爵里未详与李端叔倡和
　　中隐庵
　　在昔避世贤隐居岂自喜甘守西山饿清洗颍阳耳一旦事高尚万古激贪鄙孰谓乐山林便可轻朝市窃笑效颦人不知捧心美妄将凡庸姿敢希明哲轨盗此嘉遯名纷若干时子仕途指捷径矫僞汚清史圣朝扬仄陋采录无遐迩不遗下体葑况乃中鄕芑多士生此时贫且贱焉耻梦自傅岩来猎从渭濵起隐居闻此风翻然乌可已聊爲知者道庶达名庵旨【姑溪集附】
　　王　巩
　　巩字定国莘县人文正公旦之孙工部尚书素之子尝倅扬州坐与苏轼游谪监筠州盐税罢还官至宗正丞入党籍自号清虚先生有集【墨庄漫録王定国寄诗于东坡荅书云新诗篇篇皆竒老拙此囘眞不及矣穷人之具辄欲交割与公魏道辅见而笑曰定国亦难作交代只是且权摄耳】
　　挽苏黄门子由
　　忆昔持风宪防微意独深一时经国虑千载爱君心坤道存终始乾纲正古今当时人物尽惆怅独知音【自注元祐中议册后宣仁御文德殿发册公语余密告吕丞相微仲母后御前殿兹不可啓微仲明日畱身宣仁诏宫中本殿发册时人无知者】
　　已矣东门路空悲未尽情交亲逾四纪忧患共平生此去音容隔徒多涕泪横蜀山千万叠何处是佳城【自注公前年寄书约予至许田曰有南斋翠竹满轩可与定国爲十日之饮此老年未尽之情也】静者宜膺寿胡爲忽梦楹伤嗟见行路优典识皇情徒泣巴山路终悲蜀道程弟兄仁达意千古各垂名【自注公与子瞻尝泊巴江夜雨相约伴还蜀竟不果归今子瞻汝公归眉山王祥有言归仁也畱达也　墨庄漫录】
　　萧相楼
　　卢杞奸邪四海忧相君邦国自同休分符朝去云中阙开府南来江上州百尺楼高瞻故国九华山色倚晴眸定知直道传千古杜牧文章在上头
　　【方舆胜览杜牧池州重建萧相楼记萧丞相复爲刺史时树楼于大防西北隅上藏九经书下爲刺史便防事大厯十年乙夘建会昌四年甲子权刺史李方元具材刺史杜牧命工皆仍旧制自初至再凡七十一年】
　　湘山光孝寺
　　半岭风吹草木香落堦花雨送春忙从师远借云庵卧还我平生午枕凉莲社缁黄常得伴鹿门妻子亦相将化身欲似河东栁更向山头望故鄕【桂林府志】
　　杨天惠
　　天惠字祐父郫县人元丰进士摄卭州学官徽宗朝上书言事入党籍卒左丞冯澥志其墓号西州文伯
　　次韵吴帅题保福壁
　　净缾犹贮近颁冰拄杖还扶旧醉藤遮莫簪花倩天女未妨燕坐折谈僧
　　送孙正忠移成都小漕
　　升平芝菌效神奇况乃贤豪用世资人物熙宁中兴日风流荆国适同时起家便作三公客乗传何爲九折驰少府但分新赐节石渠犹借旧官仪素心久辨经纶计妙意前知遇合期聊与西南成胜事暂将清献续良规桥横万里重开府水接双流共去思怊惆参卿无限意道傍索笔强题诗
　　温江县二瑞颂【并序】
　　温江隷成都远王畿三千几百里有奇盖西南偏邑也政和二年夏六月有嘉禾产于严氏之圃凡二本是岁十二月复有甘露降于学宫之柏凡三日鄕以白县县以白府府遣从事即县覈状皆有实可复不诬辄具书若图上尚书省以闻诏下其副尚书礼部藏焉于是前县臣宗道驰书谕假彭山丞臣天惠曰盍颂诸臣对越北阙而奏颂曰
　　于皇御极百志惟叙曰农而农曰士而士尔安尔宫尔宁尔亩恩诏数下仁滂德膴农饱以歌士喜式舞恊气从之祥嘏如雨廼产嘉禾以庆农扈廼降甘露以幸士子其庆伊何珠穗纷举俾尔瓯窭戸有亿秭其幸维何云液醲湑俾尔膏馥濡及婴孺维我哲后博临下土相彼多禾均此灵露道拜稽首诞告奔走惠拜稽首盱衡语语敢献稗官以賛蒙瞽【以上成都文类】
　　刘　拯
　　拯字彦修宣州南陵人第进士元丰中爲监察御史徽宗朝累迁吏部尚书
　　空心潭
　　碧潭发幽石潇洒无纤尘寒光湛秋月有物难比伦离钩况无鱼千尺徒垂纶到此心已空何用濯我缨【破山寺志】
　　张商英
　　商英字天觉号无尽居士蜀之新津人登进士第爲章惇所荐绍圣初累擢左司谏工部侍郎大观中厯尚书右仆射中书侍郎贬衡州复官卒赠少保諡文忠曾入党籍有无尽集
　　【挥尘前録张天觉绍圣初章子厚荐登言路攻击元祐诸贤不遗余力至欲发温公吕正献公之墓晚既免相诗有囘看同列进不觉寸心忙之句桐江集商英雄辨诡谲自谓得兜率悦之传天下号相公禅】
　　孤愤吟
　　青青一本桑下可百夫息泠泠一井泉上有千人汲千里以爲郡百里以爲邑生齿岂不繁敎化繄尔力何事北窗人叹此徒劳职【宋文鉴】
　　畱题防国寺【时爲雒县主簿经摄垍窑鎭税】
　　薄宦区区可叹嗟寂寥寒馆过村家神锥岂向囊中出宝劒聊凭醉后夸就禄勉持毛义檄读书空满惠生车掩关不识青春好一夜狂风已落花【成都文类】
　　灵泉寺着法华合论作【寺在归州西三里】
　　合道通爲七巻经默敎开眼示羣生不须天女添瓶水自有灵泉一派清【方舆胜览】
　　中秋
　　不见柯山客中秋月又圆夜来清滴露天末淡收烟念远情非俗凌虚骨欲仙素琴鸣此恨相与对婵娟【合璧事类前集】
　　读书灯
　　小笼疎四面明纸罩孤灯自小共寒热相亲如友朋旧书曾徧照新烛莫相憎几爲吟诗苦畱光到夙兴【合璧事类外集】
　　猫
　　白玉狻猊借锦茵写经湖上净名轩吾方大谬求前定尔亦何知不少喧出没任从仓内防鑚窥宁似槛中猿高眠永日长相对更约冬衾共足温【合璧事类别集】
　　华阳洞
　　素虎班虬蹑紫烟几看沧海变桑田赤城玉笥寻眞后又到华阳第八天【茅山集】
　　见山亭
　　帘巻疎烟醉眼开浮云飞尽见崔嵬苦嗟霖雨遮藏久深谢清风引致来丹桂有时明月满旧山无路白猿哀禅僧指我眞空理心火茫然一夜灰【杭州府志】
　　青原山七祖塔
　　一派青原出少林信衣到此只传心寻常示众无人会尽向庐陵米价寻【青原山志】
　　题睢阳五老图肃奉严韵
　　德政调元向道闲天朝诏许实辞冠丹心耿耿悬象魏青史昭昭照玉桓晚节友贤阳凤暖老年忧世谷驹寒太平犹自存鉴后进仪刑仰慕看【式古堂书考】
　　吴　与
　　与字可权漳浦人元丰五年进士余干令累迁奉议郎通判潮州
　　白云亭【在余干县白云城上唐李德裕建】
　　高城顿崇冈上与白云遇昔贤此登临怀古得佳句结亭自何人岁月更已屡古篆仅存名頽檐飒将仆我来访遗踪环赏惬幽趣鸠工扶垫隍选木换隳蠹津梁五道人悉力愿相赴经营未终月突兀见翚翥英英苍梧云朝暮此屯聚时从南山来倏向高岩去去来本无心虚亭日新故因之望故鄕更识亲闱处南山互牵情凭阑目空注【饶州府志】
　　邹　浩
　　浩字志完常州晋陵人元丰五年进士擢右正言坐谏立刘后谪新州徽宗朝迁吏部侍郎再谪永州大观元年复直龙图阁卒入党籍高宗朝赠宝文阁学士諡曰忠有道鄕集
　　送俞秀老归维扬
　　踏雪驱驱原宪履御风猎猎老莱衣情投岂比钟山出兴尽还同剡水归炀帝池边松防远维摩室内烛光微携笻促席徜徉处应记当年接下机
　　湖上杂咏
　　荷叶如钱三月时幅巾藜杖一追随迩来胜事知多少惟有风标公子知【杜牧之以白鹭爲风标公子】
　　过永州澹山岩作
　　我入幽岩亦偶然初无消息与人传训狐戏学仙伽客一夜飞鸣报老禅【以上道鄕集】
　　【冷斋夜话邹志完南迁北还过永州澹山岩岩有训狐凡贵客至则鸣志完将至而狐辄鸣寺僧出迎志完怪之僧以鸣狐爲对志完有诗云云】
　　吊仲殊长老
　　逆行天莫测雉作渎中经沤灭风前质莲开火后形鉢盂残蜜白炉篆冷烟青空有谁家曲人间得细听【老学庵笔记仲殊长老喜食蜜崇宁中忽上堂辞众闭门自缢死及火化舍利不可胜计邹忠公作诗云云末句谓其上于乐府也】
　　游　酢
　　酢字定夫建州建阳人嘉祐间以文行知名程明道典扶沟学招使肄业登元丰五年进士仕至监察御史厯知汉阳军和舒濠三州有集
　　饯贺方囘分韵得归字
　　邀客十分饮送君千里归情随緑水去目断白鸥飞松菊今应在风尘昔已非维舟后夜月能不重依依【濓洛风雅】
　　题河清县廨
　　小院闲亭长薜萝鹿来穿径晚经过夕阳萧散簿书少窗里南山明月多
　　水亭
　　清溪一曲绕朱楼荷密风稠咽断流夹岸垂杨烟细细小桥流水即沧洲【以上河南府志】
　　钟　伷
　　伷字少游又字公绪赣州龙南人元丰五年进士累官广西计度转运使进龙图阁学士兼本路安抚管句经畧使致仕有集
　　龙南石玉岩
　　万石结丛林萦囘鸟道深山高云漠漠洞古緑隂隂壁拥虬龙篆崖悬钟鼓音不须愁日暮胜景且追寻【赣州府志】
　　仵　盘
　　盘字艮翁终南人父信本军职终文思副使以防补借职元丰中监青州临淄酒税
　　絶句
　　太一峯前是我家满牀书籍旧生涯春城恋酒不归去老却碧桃无限花
　　【西溪丛话或以此诗题酒楼皆云是神仙非也】
　　陈　辅
　　辅字辅之丹阳人少负俊才不事科举自号南郭子人称南郭先生
　　访建康杨德逢题壁
　　北山松粉未飘花白下风轻麦脚斜身似旧时王谢燕一年一度到君家
　　【苕溪渔隐丛话杨德逢骥居金陵辅每清明上冢卽过湖隂之居清谈终日元丰间频岁访之不遇乃题此诗杨归见之吟赏不置尝称于荆公公笑曰此正戏君爲寻常百姓耳杨亦大笑】
　　湖上有作
　　平湖共天远浸月坐寒光乗流溯荃壁棹舟寻药房佳人折轻荷随风来珍香顾眄但微笑眉宇何清扬日暮共携手遥指烟中湘【镇江府志】
　　周邦彦
　　邦彦字美成钱唐人邠之侄元丰中献汴都赋召爲太学正徽宗朝仕至徽猷阁待制提举大晟府出知顺昌府提举洞霄宫晚居明州卒自号清眞居士有文集
　　【陈郁话腴周邦彦字美成自号清眞二百年来以乐府独步贵人学士市侬妓女皆知美成词爲可爱至于诗歌自经史中流出当时以诗名家如晁张皆自叹以爲不及楼攻媿云清眞乐府播传风流自命顾曲名堂不能自已】
　　过羊角哀左伯桃墓【溧水县南元祐中爲令时作】
　　古交久沦丧末世尤反覆谷风歌焚轮黄鸟譬伐木永怀羊与左重义逾血属客行干楚王冬雪无斗粟倾粮活一士誓不俱死辱风云爲惨变鸟兽同踯躅角哀哭前途伯桃槁空谷终乗大夫车千骑下棺椟子长何所疑旧史刋不録独行贵茍难义侠轻杀戮虽云匪中制要可兴薄俗荒坟邻万溘死皆碌碌何事荆将军掺戈相窘逐
　　凤凰台
　　危台飘尽碧梧花胜地凄凉属梵家凤入紫云招不得木鱼堂殿下饥鸦【以上景定建康志】
　　春帖子
　　鸾辂青旗殿阁寛祠官奠璧下春坛晓开鱼钥朝衣集防胜飘扬百辟冠【合璧事类前集】
　　春雨
　　耕人扶耒语林丘花外时时落一鸥欲验春来多少雨野塘漫水可回舟【后村千家诗】
</div>
    <div class="pagination">
<a href="宋诗纪事_page92.html">上一页</a><span>...</span><a href="宋诗纪事_page88.html">88</a><a href="宋诗纪事_page89.html">89</a><a href="宋诗纪事_page90.html">90</a><a href="宋诗纪事_page91.html">91</a><a href="宋诗纪事_page92.html">92</a><span class="current-page">93</span><a href="宋诗纪事_page94.html">94</a><a href="宋诗纪事_page95.html">95</a><a href="宋诗纪事_page96.html">96</a><a href="宋诗纪事_page97.html">97</a><a href="宋诗纪事_page98.html">98</a><span>...</span><a href="宋诗纪事_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
