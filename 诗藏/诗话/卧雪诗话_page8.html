<!DOCTYPE html>
<html>
<head>
    <meta charset="UTF-8">
    <title>卧雪诗话 - 第 8 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>卧雪诗话 - 第 8 页/共 13 页</h1>
    <div class="content">　　马生恩溥《夜游翠湖》五律：“月移花透影，风细浪生香。晚翠芙蓉沼，秋青薜荔墙。潭深龙不见，水浅鱼难藏。惊醒闲鸥梦，客歌云水乡。”可称五言长城。《孟碑》七绝：“休道吾滇进化迟，汉京文字有丰碑。一千九百年间石，学海何休草圣芝。”切合汉制。余采入《滇南金石萃编》首卷，刊印成册，与海内好古者共赏之。
　　
　　杨生勋臣著啸松诗草。《春日杂咏》：“春风桃李满山坡，大好风光觉有情。画阁凭栏指点处，桃花无意语流莺。”《春游》：“板桥西望草萋萋，燕子风高杨柳低。惆怅东君解人意，鹧鸪飞向马前啼。”《冬郊》：“淅淅北风吹，寒霜满四野。清溪古墓横，不见行车马。”《秋行》：“策马数归鸦，空山一径斜。清风微过处，黄叶满山涯。”《野望》：“林鸟归飞急，寒烟蔽远村。迷离深树里，宿雨送黄昏。”《秋日翠湖即景》：“秋水双湖冷，秋阳一径斜。西风漾堤柳，何处酒人家。”用笔能敛，故自不凡。
　　
　　赵生子安，才情横溢。下笔为文，一纸万言。诗稍逊文，存其一斑。《游菱角塘》二律云：“一叶舟轻菱角塘，炊烟夕照晚村荒。天空云影互离合，日静虫声斗短长。百尺寒潭清不滓，千章野树老逾芳。归来缓缓行途暗，且喜空明水月光。”“群鸟争飞树影凉，游航归棹水中央。频年感叹国多故，乱世飘零才已亡。村犬无知向我吠，秋花有意笑人忙。天容万里发高咏，究是迷阳是首阳。”
　　
　　甸町名郡，诗才有岩溪小林梁生励廷，后起之秀。《秋思》七绝云：“书剑飘然作壮游，韶华逝水又新秋。归心最是还家梦，一夜乡开几夜愁。”《怀归》七律云：“故里云山入梦遥，孤城残日草萧萧。衰亲望眼今犹昔，游子怀乡暮复朝。秋水蒹葭翠湖月，晚风杨柳玉楼箫。夜来幸有还乡梦，骨肉团圆慰寂寥。”思沈词丽，不失乡先正风格。
　　
　　存之年少志学，《咏雪》云：“晚来密雪冻林鸦，远见千山玉树花。吟罢尖叉寒久耐，杏村欲问酒人家。”诗思楚楚，颇近元人。
　　
　　诗有达理，无背理；有理趣，无理障。宋紫阳、明姚江，皆理学中人，兼能诗者。“击壤”一派，非正宗也。万生中山著《尽性录》，颇得《通书》指要。既能言之，冀能行之。《曲礼》曰：“毋不敬。”《大学》曰：“毋自欺。”勉旃，勉旃！诗特余事。《冠铭》云：“居我元兮，盖喜形之端也。我行苟弗正兮，恐有愧于君也。”仿《十七铭》，于理无背，修辞立诚，进境未可量也。
　　
　　从吾游者，谆谆以读书立身教之，鲜以为谬，泽民尤心契焉。其《秋日偶成》云：“风风雨雨九龙湫，柳瘁荷残又一秋。大好光阴容易过，肯将书史负前修。”励志茂先，何庸多让。
　　
　　梅生宗黄曰：楚卿李氏名宝，旧日之诗侣也。昨自都中来书，以不得列夫子门墙为憾。因作《东邻女》四诗以自见焉。今将原诗抄呈，倘蒙夫子一览，宝有余幸矣。以夫子奖励后进之心，当不见拒，故敢以闻。一章云：“东邻有处女，峨峨秉素姿。短袖拥椎髻，画眉不入时。常为邻女笑，二十无嫁期。俯首抱贞心，札札弄织机。织为缣与素，可以作裳衣。未能逢良贾，含泪自伤悲。”二章云：“红颜不可驻，远出嫁龟兹。日夕穹庐中，寒衣鸟兽皮。膻肉酪为浆，岂疗寒与饥。有手不能织，有缣不能披。强向胡儿笑，背坐泪偷垂。”三章云：“有客天汉来，传说故乡事。国有贤良出，缣素人知贵。官坊求妙手，织成五云瑞。一瑞值千金，珍藏箧复笥。西家阿娇娘，恰巧逢其会。腰缠黄白金，钿插满头翠。出入王侯门，笑脸更娇媚。处女长叹息，且欣且泣泪。”四章云：“伤心适异国，尘莽扶摇路。抱来百匹缣，蒙尘无人颅。回头望汉关，北风搏霾雾。岂不爱乡土，河广不可渡。欵欵托归客，区区此束素。年月复年月，织来朝又暮。为我携入关，列之锦廛处。王孙倘见赏，神交如面晤。”缠绵悱恻，有建安风骨。清才落落，卓尔不群。我何人斯，敢居师席。惟是说士甘肉爱乡，苦心佳士耳。闻同人心许，亟抄入集，以表楚卿。庄生不云乎：“送君者自崖而返，君自此远矣。”
　　
　　楚卿律句如：“雌雄雷响摇天震，远近鸡声逼漏消。起坐计程量岁月，征心飞渡海南潮。”古句如：“天外红霞遮海水，隔断关山万余里。此夜明月举头看，客念家乡亲念子。”皆极奇丽。《咏昭通孟孝琚碑》句云：“碑刻丙申疑建武，出值光绪岁辛丑。含光蕴泽千余年，一出万人竞奔走。碑高三尺阔二尺，中间字迹半腐朽。行廿一字十五行，缺者难识如蝌蚪。文意细辨尚可领，稽之汉史得八九。广宗孟氏改名璇，父令武阳侍土守。时有杜抚精《韩诗》，执经从之得授受。学成渊博尚童年，吁嗟天不永其寿。孟氏先茔在朱提，归葬兹邱正狐首。朱提地即今昭通，碑得恩安县城右。作者阿谁书者谁？文法书法俱妙手。辞藻古茂生古香，笔力遒劲无少苟。”学东坡《石鼓歌》，亦颇可观。全诗见《滇南金石萃编》，兹不详录。
　　
　　滇中女诗人以羌奴盖妃为首，味其诗境，颇似升庵之作，姑无深辨。晋宁奎氏兰贞，著《繁香草》，上掩唐宋，海内称之，洵为闺阁大才。漱秋才清笔秀，长于散文，诗追古作。《古柏》五绝云：“老干孥云立，风动虬龙舞。只此耐寒心，阅尽今与古。”《绣球花》五绝句云：“嫩绿丛丛叶，绯红叠叠花。绣成一明月，只是照儿家。”《春郊》七绝云：“石径幽深转折多，蒙茸春草少人过。一帘撑出青林外，卖酒人家在对河。”《春夜》七绝云：“碧天如水夜迢迢，卷起湘帘弄玉箫。一枕春寒人不寐，满庭花影月轮高。”句如：“野花幽径冷，老树断岩悬。“二分无恙月，一片有情天。”皆饶神韵，其以《繁香草》为师者乎？
　　
　　韵璧弱龄壮志，笃嗜学问，诗文兼长，书法尤胜。从游一载，走万里，入京师，江山之助，未可量也。录其诗如下：《翠湖堤上》云：“清晨急雨过林霏，余点烟稍尚滴衣。柳映斜阳芦映水，莲花君子自巍巍。”《次西山下用唐王湾次北固下韵》云：“风送春云外，船归野渡前。堤欹波盛涨，柳系石高悬。挂席隔千里，看山又一年。飞龙如可驾，天影碧无边。”
　　
　　佩箴酝酿深醇，勤于文事，偶尔吟咏，寄托遥深。七律数章，最见力量，录而存之。《春日游翠湖》：“十里平湖草色青，春光艳艳水心亭。晴风一夜寒犹酿，弱柳三眠梦不醒。汀浦泉鸣惊白鹭，栏杆月上衬明星。沧桑漫话兴衰境，且写诗章入画屏。”《冬夜不寐》：“长夜茫茫百感生，吟床辗转梦难成。狂澜大海何时挽，晴雪修篁相与清。极目河山愁万斛，寒声砧杵月三更。兴悲家国忘昏晓，鸡唱诗鸣两不平。”
　　
　　各行省城中，有山有水如吾滇者，尚不多觏。翠湖一曲，近多点缀，佳景佳诗，雅宜相称。佩箴《翠湖堤上》八绝句：“滇城西北引仙源，半似城居半似村。四面青山十丈水，满湖眠柳月黄昏。”“翠湖风景自年年，人事沧桑几变迁。云水楼台二五处，檐牙耸出碧梧天。”“百年旧迹阮公堤，翠染荷田绿菜畦。双节新坊贞石好，风华仿佛六桥西。”“卖花唱罢绿杨天，短棹轻歌复采莲。最是消魂一幅景，莲花艳艳叶田田。”“三桥鼎立水中央，十二栏杆翠带长。倒影晴空疑くぐ，蓬瀛重现彩云乡。”“斜阳西射白云穿，群鸟纷纷噪树巅。暮霭苍茫星月现，钟声遥送木兰船。”“采莲桥畔月华明，洗马河中露气清。云敛天容新雁下，风博水面老龙惊。”“荷香阵阵拂衣来，画角军声动地哀。堤上苍茫人独立，诗篇谁写咒蛟台。（孙髯翁采滇诗粘于台壁上。）”雅丽芊绵，逸情云上，工于写景。较竹垞《鸳湖棹歌》，不敢遽比，而翠湖焕然生色，斯其先声也己。
　　
　　云鹤工文工书，诗乃初学。《翠湖堤上》七绝：“曲堤隐隐隔清波，鸿雁飞鸣一曲歌。日暮垂杨怨啼鸟，荷花秋水意如何？”意境不凡，允推雅品。
　　
　　漱秋、韵璧、佩箴、云鹤，女弟子中矫矫者，与吾女厚芬、静芬、淑芬同学岁久。厚芬等亦学诗，各成一帙，然皆非专工吟咏者，盖志在读书也。韵璧《自励》云：“忽忽光阴八月秋，未增智德我心忧。胸藏破浪乘风志，总向诗书苦里求。”云鹤《中秋》句云：“共坐天伦叙，间搜史事评。”吾乡女子学风，可以概见。
　　
　　余嗜五律，导源六朝。少时仿前人摘句图摘佳句以资趋步。齐徐孝嗣《白雪歌》：“风闺晚翻霭，月殿夜凝明。”梁简文《艳歌》：“弋猎多登陇，酣歌每人丰。”江扌：“涧渍长低草，池开半卷荷。”徐陵《山斋》：“山寒微有雪，石路本无尘。砌水何年满，檐桐几度春。”庾信《寻周处士》：“泉飞疑度雨，云积似重楼。”又《咏屏风》：“逍遥游桂苑，寂绝到桃源。”《桑落酒》：“霜风乱飘弃，寒水细澄沙。”薛道衡《昔昔盐》：“水溢芙蓉沼，花飞桃李蹊。”“蟠龙随镜隐，彩凤逐帷低。惊魂同夜鹊，倦寝听晨鸡。暗牖悬珠网，空梁落燕泥。”又《晚夏》：“高天澄远色，秋气入蝉声。”隋炀帝：“寒鸦飞数点，流水绕孤村。”唐太宗《月晦》：“笑树花分色，啼枝鸟合声。”王勃《深湾夜宿》：“堰绝滩声急，峰交树影深。”扬炯《和骞右丞》：“年光摇树色，春气绕兰心。”卢照邻《首春遗京邑文士》：“梅花扶院吐，兰叶绕阶生。”骆宾王《夕次蒲津》：“晚风连朔气，新月照边秋。”唐明皇《早度蒲关》：“春来津树合，月落戍楼空。”《幸蜀至剑门》：“翠屏千仞合，丹嶂五丁开。”王湾《次北固山》下：“潮平两岸阔，风正一帆悬。海日生残夜，江春入旧年。”杜甫；“地平江动蜀，天远树浮秦。”“地阔蛾眉晚，山高岘首春。”“峡云笼树小，湖日落船明。”“入河蟾不没，扌寿药兔长生。”“自天题处湿，当暑着来清。”“春和催柳别，江与放船清。”“蜀天常夜雨，江槛已朝晴。”“入帘残月影，高枕远江声。”“身世双蓬鬓，乾坤一草亭。”砚寒金井水，檐动玉壶冰。”“岸风翻夕浪，舟雪洒寒灯”“竹光团野色，舍影漾江流。”“关山随地阔，河汉近人流。”“云气生虚壁，江声走白沙。”“大声随地转，高浪蹴天浮。”“缆侵堤柳系，幔卷浪花浮。”“细逐迫风燕，轻摇逐浪鸥。”“野寺江天阔，山扉花竹幽。”“十暑岷山葛，三霜楚户パ。“夕阳薰细草，江色映疏帘。”“两行秦树直，万点蜀山尖。”“风连西极动，月过北庭寒。”“政化平如水，皇明断若神。”“野云低渡水，檐雨细随风。”“名园依绿水，野竹上青霄。”“谷暗非关雨，枫丹不为霜。”“山河扶绣户，日月近雕梁。”“壮节初题柱，生涯独转蓬。”“绿垂风拆┺，红绽雨肥梅。”“地坼江帆隐，天清木叶闻。”“雾树行相引，莲峰望或开。”“入村樵径引，尝果梨园开。”“鹤下云汀近，鸡栖草屋同。”“芦花留客晚，枫树坐猿深。”“晒春秋日晚，洗药石泉香。”“孤月当楼满，寒江动夜扉。”“谷口樵归唱，孤城笛起愁。”“红入桃花Й，青归柳叶新。”“范蠡舟偏小，王乔鹤不群。”鲛室围青草，龙堆隐白沙。”“无名江上草，随意岭头云。”“碧知湖外草，红见海东云。”“池要山简马，月静庾公楼。”“晚凉看洗马，森木乱鸣蝉。”“翠干危栈竹，红腻小湖莲。”“池边沙旧白，湖外草新青。”“水流心不竞，云在意俱迟。”“江山如有待，花柳更无私。”“关山随地阔，河汉近人流。”“星垂平野板，月涌大江流。”“细雨鱼儿出，微风燕子斜。”“远鸥浮水净，轻燕受风斜。”“岸花飞送客，樯燕语留人。”“八方开寿域，一气转鸿钧。”“豫樟深出地、沧海阔无津。”“方丈三韩外，昆仑万国西。”“座对贤人酒，门听长者车。”“竹批双耳峻，风入四蹄轻。”“暗水流花径，春星带草堂。”“身轻一鸟过，枪急万人呼。”“渭北春天树，江东日暮云。”“美名人不及，佳句法如何。”“隐吏逢梅福，游山忆谢公。”“竹深留客处，荷净纳凉时。”“内人红袖泣，王子白衣行。”“风尘三尺剑，社稷一戎衣。”“圣图天广大，宗祀日光辉。”“秦山当警跸，汉苑入旌旄。”“路失羊肠险，云横雉尾高。”“五原空壁垒，八水散风涛。”“戈开雪色，弓矢尚秋毫。”“锋先衣染血，骑突剑吹毛。”“江上多鸿雁，池中足鲤鱼。”“水落鱼龙夜，山空鸟鼠秋。”“鼓角凌天籁，关山倚月轮。”“弟子贫原宪，诸生老伏虔。”“掘剑知埋狱，提刀见发硎。”“侏儒应共饱，渔父忌偏醒”“抱叶寒蝉静，归山独鸟迟。”“塞门风落石，客舍雨连山。”“落日邀双鸟，晴天养片云。”“笔落惊风雨，诗成泣鬼神。”白居易：“旅愁春入越，乡梦夜归秦。”“系缆怜沙静，垂纶爱岸平。”“骈朱桃露菜，点翠柳含明。”“古文科斗出，新叶翦刀生。”“沙虚泉脉散，泥暖草芽生。”“荷香清露坠，柳动好风生。”“北渚寒留雁，南枝暖待莺。”“蹴球尘不起，泼火雨新晴。”“明月初三夜，新蝉第一声。”“池边春草色，花外夕阳亭。”“酒熟凭花动，诗成倩鸟吟。”“步月怜清影，眠松爱绿阴。”“渔去风生浦，樵归雪满岩。”“鸭头新抡援，雁齿小红桥。”“五更千里梦，残月一城鸡。”欧阳修：“绿苔人迹少，黄叶雨声多。”当不亚于朱子之取“水流心不竞，云在意俱迟”，皇甫兄弟之取“猿啼洞庭树，人在木兰舟”也。
　　
　　朱筱园先生（庭珍）《穆清堂诗钞》初集、续集，脍灸人口。壬寅以后，应试汴州，有《北征集》未刻，盖佚者不少矣。先生题先雪樵兄诗集云：“公安一派创中郎，二百余年道未光。拈出白苏真妙谛，办香终蒸浣花堂。”“才人何处问灵修，一样华年赴玉楼。文苑幸留遗稿在，几时重有茂陵求。”爱才之意，溢于言表。先兄与先生相交，始自丙子秋闱中，故情文兼至云。
　　
　　家方盂族叔（震）广文，诗绍西山小痴之传，而微伤朴直。文人老迈，郁郁以终，亦可伤也。有题家雪樵兄诗集二绝云：“不逐波流性自坚，开轩兀坐独摊笺。骊歌唱罢春晖尽，剩有遗编信可传。”“诗如秋水净无尘，推白敲苏门径真。天为阳源（原注：袁淑字阳源。）续风雅，不教早作玉楼人。”
　　
　　会稽黄怡周名秉礼，宦滇二十余年，一官一集，有王元长之风，总名《绿香山馆诗稿》。其《壬癸集》中《芦荻行吊赵刚节公德光诗》序云：“公讳德光，黔人，署贵州提督。因私出侦察敌情，被刺。芦荻哨在安顺城西三十里，俗名楼梯哨，即公殉难处也。”诗云：“角声哀，羽书迫，烽烟四起天无色。铜头铁脚赵将军（公外号铁脚板），一剑欲十天下贼。纛旗到处战皆捷，鼠贼闻风胆先怯。芦荻哨外屯甲兵，连朝求战苦不得。公性如火心坦白，公令如霜志果决。同仇寝食思殄灭，偷生岂容多一刻。几番愤欲捣巢穴，诸将环谏公不悦。亭午只身绕荒陌，纵观壁垒心画策，那知凶机先已伏路侧。火枪一发碎头颅，惨哉半空飞肉血。吁嗟乎！大将竟为小卒误，顿教全黔瓦解柱石裂。要使天下将帅人人英勇皆如斯，五洲四夷何敢肆猖撅！呜呼！铁脚将军真是铁，楼梯一踏梯便折。（芦荻俗名楼梯哨，公死于高炉，距哨二三里。）金原忌火克，高炉一铸更销缺。公之外号、地之俗名、两两俱若天预设。彼苍有意示奇特，彭亡山，落凤坡，古今应谶如一辙。先机公岂不能测，无那生成忠肝义胆救民切。一经身许国，志在裹马革。吉凶祸福何庸择，死而后已之心向谁白？此谓大英雄，此谓古豪杰，芳名千秋万世铭竹帛，地亦何幸不朽传忠烈。呜呼！百战余身百链铁，公真不愧谥刚节。”《弥川集》中有《勘灾路过铁柱庙即事》序云：“庙在弥渡县西十五里，有铁柱一，高数丈，大叫两围，中实铁九，题有南诏年号。柱置龛中，左右则南诏暨唐安化公主肖像也。寺外老槐一株，干古阴浓，亦南诏时遗物。”诗云：“偶止篮舆谒古祠，门前老树发新枝。山僧跪进迎官酒，村妇纷陈乞赈词。冕笏尚存儿女貌，碑亭犹剩宋元诗。巍然镇柱标年号，想见英雄割据时。”《他山集》中有《龙婿歌》云：“他郎东南百里地，水秀山明名填利。绿杨围绕小村庄，西有澄潭传笼异。一翁杨姓字兴鸿，有女及笄貌端丰。翁白舌耕女自织，朴素居然上古风。更采萍苏备畜食，结伴日日赴潭侧。若耶贫女有谁知，忽听音乐鸣水国。众女惶然急四望，杨女痴然潭相向。喃喃似与人交谈，一时数作悲欢状。回语群花泪重挥，龙君召妾作儿妃，佳期便已在今夕，欲告父母不及归。风号电掣水分裂，旌旗炫烂拥龟鳌。蜃楼海市望分明，须臾茫茫重隔绝。翁媪得报大惊愕，转疑沉杀言伪托。朝朝暮暮总凄酸，惟有临潭奠一酌。甲胄忽有将入家，高宣诏命赍五花。薰室快燃九微火，归宁将降七香车。蜗笙蚓笛韵铿锵，虹桥跨处彩云翔。虾妪蟹婢喧杂Ш，珠箔银屏照辉煌。嫦娥袅娜下瑶阶，红颜掩映绣罗鞋。柳腰稳佩玉麟，花鬓新插金雀钗。登堂礼拜殷勤久，老翁瑟缩不敢受。媪伏门隙屏自窥，千呼万唤惟摇手。珊瑚红艳夜光绿，金盘玉荦穷水陆。分赐家邻各等差，光怪陆离炫心目。仙凡既联朱陈眷，泰山思睹东床面。笑指堂隅绛袍人，肉眼那曾看得见。水晶宫阙凤凰楼，酒酣更请片时游。从来寒贱攀高贵，未有奢求不取羞。鼋鼍将相忽上言，匆匆话别乘鱼轩。古道苍茫空洒泪，仙乡何处访桃递。明年翁媪病俱死，出殡村南十五里。天风隐约送悲声，仰见蟠龙白云里。偶闻父老谈村堡，欷共说生女好。生女犹得耀门楣，从此男儿贱如草。吁嗟乎！我闻斯言重太息，道旁有人感欲泣。”《瓜江集》中有《古石祠题壁》序云：“在蒙化城北四十里盟石，约为细奴逻创业时与诸酋共盟处。石上刀痕宛在，有细奴逻及张女肖像，英风飒然。”诗云：“金鸟飞集细奴侧，张氏（名乐进求）豪情遂让国。细奴仰天祝默默，抽刀斫石石如削。石光火光相迸裂，蒙诏从兹开霸业。忽王忽帝忽叛贼，子孙相传十三叶。噫！夷中魁楚人中杰，我来古寺读碑碣，犹觉英风吹猎猎。”语曰：“物聚于所好。”怡周诗才奔放，下笔不能自休，宦途中逸才也。落凤坡用稗说，王阮亭集有之，为人所讥，究以改之为是。诗集外有杂志二卷，笔谈二卷，诗话、联话各一卷，或可希檀默斋桂未谷乎，惜未之见。
　　
　　伯膏为经正同门后起，宦京师日，以清高著名，归乡任盐场事。毕小泉具酒招饮于自在香室，伯膏感赋七绝：“水榭云窗四面开，此中真个绝尘埃。游踪不假十年久，枉向湖光洗砚来。”“绛帐春风侍讲筵，追怀往事渺如烟。芙蓉出水荷喧雨，只有风光似旧年。”“二桥一水界东西，红藕香中柳路齐。偶值夜游清漏永，照人明月印双溪。”“池莲香散雨跳珠，一碧琉璃打碎无。叉手檐前呆看人，方知人在《辋川图》。”“新馆琳琅旧集输，徵文考献近今无。经营总赖贤宾主，万轴牙签字字珠。”“清讠燕湖山四月天，尊前有客话桑田。半聋两耳忘情久，隐几独听石上泉。”俯仰今昔，潇洒出尘，我亦为之移情。
　　
　　三足承天几，乃周亦园、石南园咏之。石不存而诗存，可慨也。翼廷藏亦园自书诗册，亦赋此石。云：“何年老树断孤根，象形蛟螭等彝尊。是名三足承天几，廉顽立懦理或存。空斋静坐手拂拭，前代题识相缤纷。气节功名推邹李，两行字勒奎钩匀。日星河岳分奠位，撑持宇宙此独真。五百余年狼虎穴，臣李化龙枭其元。此几此人足千古，蛙蝇伎俩宁堪论。东吴诗人空姓氏，南乐侍郎绝扔云。呜呼古人不可作，世上儿子徒纷纷。沧桑骇变陵谷易，天府故物归王孙。黑甜主人惊早退，一梦凉州心所嗔。十载京华屐齿接，脱赠乃及君家珍。黔阳才子神仙客，过我围炉话终夕。须臾唾咳成珠玑，顿令古器生光辉。问几来由那可数，静补斋侧久尘土。当歌一放泪莫收，旧游零落我白头。”后有跋云：“三足承天几，黑甜工人所贻也，今忧下世矣。翰林何君见而作歌。歌竟，余不忍读，然不可无以答，塞白而已。”情见乎词。
　　
　　愚若前辈，清暇咏诗，高致不凡。余尝服其“老去怕交新识友，闲来喜读旧藏书”之句，真剑南也。曾赠以茗，前辈答诗甚趣。诗云：“我昔游普洱，品茶意良切。夙闻蛮松佳，未得辨优劣。去乡十余载，此味遂隔绝。归来隐翠湖，渴思颇郁结。君乃惠佳种，补我昔年缺。小聚归云楼，得此助谈屑。色香并佳妙，肺腑俱清洁。宝此故乡味，龙井安足说。”
　　
　　士伸知己，古今同然。滇自两司马南来，人文日启，升庵更盛。近则李澄中、顾莼及吾师高司业钊中、张殿撰建勋，皆爱才者。莼有《云泉梦影题辞》，盖应严秋槎之命而作。其词曰：“诗人昔为梅传神，诗人仙去梅失真。罗浮幻境花满树，此花便是诗人魂。老僧月下来叩门，开门一笑声如云。岂有吟怀感灵运，谁从夜半呼孔宾。参差宫殿耀眼新，庭前烂熳花如银。题诗已罢挥手去，迷离香影千山春。一任狂枝飞过邻，鸿泥雪爪犹留痕，（斋头挂卧庐昼梅，题有“枝狂任意过邻家”之句。）君之去处我来处，他日相逢谈夙因。”秋槎有和作，即用顾韵，工力相敌。其词曰：“前身翁是梅花神，今生翁为梅传真。万古冰霜结寒蕊，中有一代才人魂。云泉青山绕寺门，门前来去惟白云。枯僧恍惚见翁至，梅花作主翁作宾。衣冠潇洒神宇适，双眸如雪须如银。奇句吟成飘然去，芒鞋踏破空山春。吾师家与邓尉邻，暮宿草没苔痕。１１１１吴门滇水同此一轮月，安得梦与二老闲话清净因。”
　　
　　宜良人才之盛，莫如匡山父子提倡风雅时也。徐茂才清《题云呆梦影》七古云：“蓬莱之山高接天，东来直与罗浮连。罗浮梅花亿万千，一株幻化伴诗仙。诗仙昔将梅神传，小谪人间数十年。月中雪后兼水边，挥毫直扫孤山烟。一朝骑鹤去不还，诗魂迷离满山川。萧寺老僧解问惮，坐中入定归云泉。回廊曲曲月娟娟，仿佛诗仙出殿前。纤尘不染衣蹁跹，三生石畔话因缘。梅意参差争先妍，皱眉吟诗山耸肩。吟就白玉攒成篇，昂头长笑竟飘然。惊起老僧离恨牵，叩门索书浑忘筌。先生大名重吾滇，诗画书法群相宣。余生也晚空垂涎，幸附蔫萝百尺巅。高山徒仰谢傅贤，恨不当时为执鞭。偶披遗书致翩翩，雪痕鸿爪笔如椽。玉京缥缈裳难褰，是人是花齐参元。安得飞身到八埏，狂摹太白草学颠。”所谓先生，指陈卧庐也。停车访古，思古情深。
　　
　　余游天下名湖多矣，以石屏异龙湖、杭州西湖、滇省昆湖、嘉兴鸳鸯湖为最胜，曾以诗纪游。炯伯索书近作，因合录之名为《四湖诗》。《异湖》云：“三五人家绿到门，柳花篱落荻花村。湖鱼卖处秋云湿，野犬声中夕照昏。蓬岛遥呼仙作侣，葑田差喜稻生孙。一尊吸尽波心月，莫使蛟龙夜夜吞。”《西湖》云：“画船杨柳暮萧萧，荡入苏堤第五桥。半郭半村兼吏隐，好山好水伴渔樵。英雄葬骨兴亡泪，天地惊声上下潮。古洞烟霞大江月，醉怀休负酒旗飘。”《昆湖》云：“滇南万里山水都，山首太华水昆湖。山中犭爰鹤十年梦，水上鸥凫三益呼。渔笛吹残霜夜月，秋花开到画船芦。绿蓑青笠风兼雨，我是烟波老钓徒。”《鸳鸯湖》云：“鸳鸯湖上夕阳天，杨柳楼台荷芰田。尽有诗怀秋似水，却怜宦迹雨如烟。平生肝胆张华剑，霸国功名范蠡船。输与才人老竹垞，《棹歌》声在白云边。”
　　
　　曾子固文驾欧苏，诗特逊，或惜其不能诗。家藏《南丰集》，七言如：“冠剑九重霄汉路，莺花三月帝王州。”五言如：“秀色秋来重，寒声雨后新。”何尝不入唐人之室。明人张和仲（燧）著《千百年眼》，谭友夏辈亟称之，其卷九一条云：“南丰有《钱塘上元夜祥符寺燕席》诗云：‘月明如昼露华浓，锦帐名郎笑语同。金地夜寒消美酒，玉人春困倚东风。红云灯火浮沧海，碧水楼台浸远空。白发蹉跎欢意少，强颜犹入少年丛。’昔人谓子固不能诗，学者不察，随声附和，谬矣。”
　　
　　岑襄勤以秀才起家，不闻其能文，今传者大抵幕僚为之耳。录其《题宜良孟氏一门双节》诗，以见一斑：“抚孤未见结缡时，肠断堂前寡女丝。孝妇完贞堪作子，衰姑立节竟相师。长留劲气苍松并，同抱冰心古井知。愿采芳徽光邑乘，千秋凛凛愧须眉。”
　　
　　章生斐然，质朴好文，近今乡人之秀也。诗笔伉爽，肖其为人，去滇之粤，代书五十韵：“之粤何为者？回思寐不成。甘霖无厚薄，芝草有枯荣。伴月三人出，惜春万里行。露桃红绽萼，烟柳翠含萌。声涩啄泥燕，影迟择木莺。低眉辞六诏，转瞬下东京。不冻贪泉恶，连云旅舍精。奴颜多黑齿，虎视尽碧睛。蛮瘴迷天雾，关讥塞路荆。尘中方掩息，海面又遐征。樯回浮城镇，轮喧伐鼓铮。气蒸天镜暗，波撼雪山倾。港阔风狂暴，云垂态变更。心烦忧秽血，头痛厌腥鲭。点点晨灯灭，呜呜气笛鸣。还登新铁舰，直向古羊城。飓母人知避，涛神我不惊。漂流随大海，摇荡任狂扬。出港云具黑，入江雨乍晴。波平出比目，柳弱下，云影涵空静，霞光荡眼明。船前风送疾，月碎水流潜。朝落鱼梁浅，堤宽柳岸平。江山频热带，车马杂喧声。城暮烟无际，枝栖屋半擎。登楼闲绪动，伏枕暗愁生。室巨宜求栋，樯高难用桢。凭轩观奕局，放眼看云情。亚雨欧风急，秦皇汉武争。骇黥翻北海，封豕跃东瀛。回忆从军乐，徒输报国诚。方期申蠖屈，冀博卧龙名。直往依刘表，殊疑厌祢衡。守株同碌碌，挈罄讽硁硁。世路知多隘，穷途待卜亨。水中掬月魄，镜里寻花茎。雌难宁甘伏，拙鸠未善营。假柯推世网，觅水濯尘缨。溷浊悲沧浪，溯洄拾杜蘅。严冬长蛇蠕，白昼小蚊。贝锦无停织，蚕丝不断萦。行歌《大杜》氵胥，归咏《苕华》菁。忧国身无补，思乡病转撄。含愁谈往事，何计慰前程。莲出泥中洁，松经雪后贞。壮怀犹耿耿，杯酒自盈盈。鼎腻席珍重，盘腥世味轻。小心莲子苦，大节蔗浆清。廉颇思还赵，仲连宁事嬴。曲终窗月落，烛泪溅纵横。”
　　
　　辛酉岁滇人设明伦学社，专课古学，王廉访玉麟功也。社中以昭通《孟孝琚碑》为诗题，昆明陈君弋作列前茅，录以表之。序云：“碑在昭通郡南十里，光绪二十七年出土，邦人谢氏移置凤池书院，震泽王氏、善化黄氏，均定为汉之佳者。石屏袁氏则以汉碑中第一，海内无及者。实有所据，而言非过揄也。乃为诗记之。”诗云：“明星一点降南天，精光奕奕照人间。神物之出不可测，压魏之瓦晋之砖。炎汉及今二千载，恩安县南起异彩。好事寻之得古碑，石上稍断下犹在。于时郡人谢崇基，乃携此石置凤池。继有王黄与袁氏，考据定为汉时碑。我亦读之得端委，既饱眼福且心喜。更为世语碑中人，汉代仁人孟氏子。字曰孝琚名曰[A11I]，《韩诗》《孝经》有心传。父为武阳祖严道，卒于河平丙申年。铭辞多作慰藉语，僚属意在安厥父。颜路哭回孔悲鱼，用免西河之酸楚。每行行首缺七言，纵有缺文意总存。铃下四人具名姓，时见剥蚀可讨论。锋芒直欲陷金铁，纤峭之中有润泽。古来笔妙无与俦，书家见者皆咋舌。圆方古扁体多姿，石经未许肩相随。真之汉碑洵第一，此乃公论非阿私。《西岳华山》称奇绝，持较斯拓惭无色。严整莫夸《鲁峻碑》，流丽不数《曹全》石。斑斑驳驳含光芒，郁郁芬芬发古香。上望相斯丈人辈，下视伯喈小儿郎。滇中古碣无其亚，《宝子》《龙颜》退三舍。我虽拙书犹爱怜，尽日摩挲忘昼夜。海内汉石多摧残，此碑晚出神独完。寄言得者好收拾，宝如夏鼎与商盘。”
　　
　　汤君铭和止庵《夏日行乐词》，句云：“村坞日长花影叠，庭槐风静鸟声圆。”清朗可诵。
　　
　　尝粪忧心，古以为孝。蓝孚亨明经有光《省兄诗》云：“忆昔吾母病不支，吾兄侍疾劳苦思。乞灵草木无大效，获吉端由尝粪知。未越十年母复病，河鱼为患关性命。我亦如兄粪亲尝，味甘失常药难进。先后辨味判吉凶，漫谓传述不可从。试问人谁无父母，此心此理人人同。”孝子之心，迫而为此，不以诗传诗亦传。
　　
　　邓川杨中迥，楼孝廉孙也。以《翠湖即景诗》求正，颈联云：“日暮鱼听莲寺鼓，月明僧宁丁梵王钟。”可谓能世其学。
　　
　　王地山七律，已录其一，近见其晚年三言二章较佳。其一云：“喜高节，嗜奇策。挫秦帝，解齐厄。掉富贵，若云烟。鸿冥冥，何慕焉。我执鞭，鲁仲连。”其二云：“劲吴死，残越生。携西子，浮海行。耕于齐，为上卿。贾于陶，散千金。出见奇，隐成名。鸱夷子，何童心。”又闾其自题书斋曰：“十二时中，莫欺自己。千百年后，有传其人。”可谓励志之学者。
　　
　　陈兰卿先生著《集翠轩诗钞》，刻于光绪丙申。今年逾八，存诗愈富，辛酉复刊《续钞》。老境恬适，诗味并永。《赵文敏云液砚歌》、《陈园海棠》、《秋怀六首》，并臻佳妙。七言如：“诗题画竹人无俗，语似幽兰座有香。”“留宾敢诩陈悬榻，赠句新传赵倚楼。”五言如：“诗画娱今夕，湖山奇此生。”“腐鼠惊人觉，闲鸥避世忙。”直入剑南之室。先生本剑南同乡，犹之阮亭学于鳞，翁山学曲江，各肖其乡人也。记与先生谈诗三十余载，契友以心，说士甘肉。先生官滇太守，余称以大公祖。己酉余使浙，先生亦以此呼之。寄函属书，余书联赠先生曰：“大富贵兼寿者相，好湖山与故乡同。”读先生《甲寅腊月二十八日七十六初度》诗所谓：“弃官而后逍遥游，阅历兴亡能自由。登高远逝凝双眸，崖悬木落观猿猴。须臾冷月生商邱，清光照我湖山楼。我对明月数甲子，晦朔盈虚有至理。乾坤震荡鹬蚌死，生不逢辰天地否。天容我作齐眉侣，家园之乐日有喜，此生知足能知止。”愈信寿者相之言，信而有徵。
　　
　　王渔珊诗曾录上卷，近见其《云泉梦影题辞》亦佳，录如下：“小谪蓬莱境，人间数十年。闲情留翰墨，傲骨属神仙。为有烟霞癖，来参水月禅。梅花旧知己，同结老僧缘。”
　　
　　百举八侄，后起之杰，非仅吾家光也。充其才力，必能旗鼓中原，贯通中西，竟三十龄而殒。伤哉，伤哉！方臞仙哭以诗云：“呜呼百举今已死，造物胡为忌才至于此！人谓君太狂，我谓惟狂真才子。人谓君太傲，我谓惟傲真名士。华山业卒头角露，《易水歌》成余杭喜，弱冠声华溢海内，卅年岂第穷经史。聊藉皋比挽时艰，忧伤一病不复起。金碧正待放光明，一朝气绝都已矣！天既生才不爱才，呼天不应天无理。五老峰高遥怅望，大观峙南君知己。他日骑驴访唐梅，清酤一盏谊难已。遣稿自有劭公刊，百举精神炯不死。呜呼！百举精神炯不死。”嗟乎！臞仙，汝知百举之人耶？嗟乎！百举，汝闻臞仙之言耶？
　　
　　邓川杨生成汉，迥楼高第也，从余问字。有《白牡丹》一绝云：“览遍百花兴自豪，四香阁上厌词曹。平生不屑胭脂染，富贵还须本色高。”富贵七字，颇近格言。
　　
　　近闻宁州刘谦山先生卒于江南，老成凋谢，心焉伤之。谦山一门文学，曾刊其先人仲鸿诗集以赠我，今复览之，顿增腹痛。谦山科名显于仲鸿，而诗则仲鸿胜。录其《孟氏双节》六首，足见一斑。“肠断离鸾二十年，尚怜儿在命堪延。一朝又夺孤雏去，血染千山叫杜鹃。”“毕世依姑志不违，髫龄弱媳嗣芳徽。可怜心似精金炼，未合菱花已破飞。”“艰难日奉阿姑餐，姑媳零丁忍泪看。操作不嫌双手秃，五更机杼一灯寒。”“年来辛苦已深尝，姑病无端又在床。药饵不灵心胆裂，难将天道问苍苍。”“祷佛声连十二时，呻吟人老气如丝。鲜烹股肉和羹进，血渍刀寒痛不知。”“寡鹄哀鸾顾影只，夜深血泪洒寒窗。至今老屋凄凉处，庭树栖乌不忍双。”
　　
　　“击壤派”开儒厄诗、诗厄儒，谷西阿先生《大儒诗钞》宜其佚也。何丹畦先生有题广福寺联云：“十里荷香迎水榭，千重山色锁蓬壶。”先生理学出于镜海，主朱奴陆，而词章不沿“击壤”，盖能者无所不可。
　　
　　赵松泉孝廉客中《咏柳》句云：“残月晓风人醒后，轻烟细雨燕来时。”《春草》句云：“谢傅不来春色浅，王孙归去马蹄轻。”学晚唐饶有神韵。
　　
　　绩禹侄孙从公于蒙自鸡街，辟小园吟咏其中，名曰《鸡鸣集》。中秋招友，有七律云：“天空气爽月娟娟，自煮溪流试雨前。明镜独悬千里外，疏花争放小池边。园开白社偏宜醉，诗与丹霞欲斗妍。好是琼楼最高处，玉山倾倒傍云眠。”其友和之，裒然成帙。如蔡蓝天句云：“青莲诗好饮方觉，杜老愁多醉亦休。”娄祖德句云：“秋冷碧塘静，小园花正妍。”韩璜句云：“碧空悬皓月，绿竹挂浮烟。”一时之胜集，后来之翘楚也。
　　
　　
　　
　　●卷六
　　
　　白石词千古绝调，诗亦近词，如《陪张平甫游禹庙》句云“镜里山林绿到天，春风只在禹祠前”是。孙菊君效之云：“一片斜阳湿处，绿波红到山城。”亦佳词也。
　　
　　石屏北山有二忠祠，云祀杨、李二将军。距祠数百武，有二忠墓，碑题都尉姚近光云明人，何其伟云元人，不能考也。少从先太夫人游祠中，太夫人云：“尔好作诗，今日亦有诗乎？”乃题一律，有“蜺旌红射孤城里，鹃血碧飞斜照中”之句，愧不工也。王茂才学曾诗云：“元世将军建大功，捐躯报国两心同。千秋遗爱留三岛，孤殿灵旗表二忠。地僻偏多人迹到，林幽时有鸟声通。晨钟暮鼓清如许，袅袅香烟礼祀隆。”亦斯祠佳作也。茂才温温文雅，先太夫人弃养日，茂才挽三联，皆至性语。详太夫人荣哀录。
　　
　　茂才又有《来鹤亭》句：“狂风吹海绿，夕日映山红。”《海潮寺》句：“四面云山窗外列，一潮烟水座中收。”皆佳。
　　
　　天石《春思诗》云：“寂寞谁为侣，孤行类转蓬。草惊千里碧，花负一春红。睛久思微雨，病多怯晚风。仙山如可即，敢惜寸诚通。”《放形诗》云：“一吟一醉垂垂老，赌墅风怀亦矫情。痛哭敢言天下计，放形拚负劫余生。千秋骏骨人谁市，众女蛾眉妒未平。忽忆定公哀怨句，悔抛心力贸才名。”《昙华寺》诗云：“旬余不到昙华寺，竟有春魂入梦中。偿得三生痴愿否，万茶花拥一山红。”自注云：“树五词丈是日语予有买山遍植茶花之愿。”余按永嘉而后，中原文薮，集于三吴。天津严先生尝曰：“文学才江浙为胜，盖巧思别趣，有天然之妙用也。”吾于天石亦云。
　　
　　曩选伯安诗入《诗话》，并笺覆之。得报书云：“诗者，志之所之也。情动乎中，言发于外，是《三百篇》不过言志而已，初何尝有意为诗。然古人有三年成吟、十年成咏之说，又可知诗贵推敲，得句不易，非率尔操觚者所能效颦。况一介末学，乃自侪风雅之列，得勿为大雅所笑耶。昨陈诗稿，不吝教诲，开我茅塞，获益匪浅。古人有一字之师，如先生之直谅为心，诲人不倦，视古人尤且过之，固不仅师之云尔。谨奉数语，以志倾倒。”余再阅所作，尤多佳章。《重阳》七律云：“风雨重阳又一年，黄花竞艳晚凉天。举杯邀月情堪醉，倚剑观书夜未眠。秋水伊人劳梦想，闲云野鹤任回旋。旷怀羡说陶潜宰，几度低徊意惘然。”《无题》七律云：“月夕花晨鹿梦迟，劳劳身世自寻思。心为形役翻多苦，情到人知转似痴。感愤难言屈子赋，伤时怕读杜陵诗。无端风景忙中过，又见黄英放短篱。”伤心人别有怀抱，斯之谓也。
　　
　　湘人周君传德，才士也。宦滇有年，尝作七言长歌纪先太夫人事，余甚感之。近见其《癸亥六十初度感怀诗》尤佳，盖性情之文也。录其佳句云：“去日不可驻，来日宁可期。人生百年中，飘忽如电驰。自嗟形神悴，渐与陈人居。衰老已难堪，况复贫病拘。心为形所役，断性宁非迷。富贵身外物，何苦为人几。昔日五侯家，豪华冠京都。琛赆罗筐箱，娇宠填门闾。良田遍绣野，华屋辉云衢。歌舞呼万岁，此乐人世无。一朝化异物，玉体归邱墟。美姬与田宅，万象皆非吾。亲朋尽分散，繁处成空区。念此一长叹，能勿增欷歔。我今岁云暮，名利百不如。世乱不能归，万里投边陲。老去宝畏死，后顾心惨凄。含悲呼我妻，欲言泪先垂。我今花甲周，汝年三十余。服官羌十载，只有琴鹤俱。田宅两未营，沈疴缠衰躯。一旦倘不讳，弃汝将安归。逝者奚足恋，生者当何依。我妻一无言，泪下如绠縻。廉吏不可为，掩面各沾衣。”
　　
　　成汉奉公至石屏，有《异龙湖乘舟早发诗》云：“天上云从湖外落，宦游人向镜中行。直如乘鹤经三岛，大水城穿小水城。”《乾阳古洞，梦吟首联，醒续成之》诗云：“古洞幽深处，闲云朝夕来。筵开湖入座，梦亦醉千杯。”乡山胜景，笠屐雅吟，令人移情，谁能遣此。
　　
</div>
    <div class="pagination">
<a href="卧雪诗话_page7.html">上一页</a><span>...</span><a href="卧雪诗话_page3.html">3</a><a href="卧雪诗话_page4.html">4</a><a href="卧雪诗话_page5.html">5</a><a href="卧雪诗话_page6.html">6</a><a href="卧雪诗话_page7.html">7</a><span class="current-page">8</span><a href="卧雪诗话_page9.html">9</a><a href="卧雪诗话_page10.html">10</a><a href="卧雪诗话_page11.html">11</a><a href="卧雪诗话_page12.html">12</a><a href="卧雪诗话_page13.html">13</a><a href="卧雪诗话_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
