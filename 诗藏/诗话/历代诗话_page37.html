<!DOCTYPE html>
<html>
<head>
    <meta charset="UTF-8">
    <title>历代诗话 - 第 37 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代诗话 - 第 37 页/共 63 页</h1>
    <div class="content">　　历代诗话巻五十
　　钦定四库全书
　　历代诗话巻五十一
　　归安吴景旭撰
　　庚集中之下
　　唐诗
　　夜半钟
　　张继枫桥夜泊诗姑苏城外寒山寺夜半钟声到客船欧公言句则佳也其如三更不是撞钟时石林诗话曰公盖未尝至吴中今吴中寺实夜半打钟也范元实诗眼曰南史齐武帝景阳楼有三更五更钟丘仲孚读书以中宵钟为限阮景仲为吴与守禁半夜钟今佛宫一夜鸣铃俗谓之定夜钟不知唐人所谓夜半钟者景阳三更钟耶今之定夜钟耶然于义皆无害文忠偶不考耳
　　吴旦生曰直方诗话引于鹄之遥听缑山半夜钟白乐天之半夜钟声后野客丛书引王建之未卧尝闻半夜钟许浑之月照千山半夜钟复斋漫録引皇甫冉之夜半隔山钟温庭筠之无复松牕半夜钟陈羽之隔水悠扬午夜钟以为唐人多用此语也余观唐诗纪事云此地有夜半钟谓之无常钟继志其异耳中吴纪闻云诗话尝辨姑苏寺钟多鸣于半夜窃以其说为未尽姑苏钟惟承天寺至夜半则鸣其他皆五更钟也此最核实可信宋孙觌作枫桥修造记引此诗为证又留题寒山寺云乌啼月落桥邉寺欹枕遥闻半夜钟盖信其非浪吟也
　　防侯
　　野客丛书曰酂有二地名属南阳者音賛属沛郡者音嵯按茂陵书曰萧何国在南阳则是萧何封賛明矣而沛有泗水亭班固铭曰文昌四友汉有萧何序功第一就封于鄼悮以为沛地之嵯矣杨巨源诗请问汉家功第一麒麟阁上识鄼侯姚合诗鄼侯宅过谦贾岛诗往岁鄼侯镇诸家皆承此谬刘晏嵗输至天子曰卿朕鄼侯也唐书释文鄼南阳县名则旰切此正得之
　　吴旦生曰说文防沛国县从邑虘【切同虎】昨何切长笺云当必以虎而名寓戒也盖萧何封防侯当从此防字人代纪要云萧何受封于防则史传作鄼相似之讹师古遂谓南阳之鄼耳观邓禹封鄼侯正取其在南阳则何从帝起沛封邑必近沛也李白寄谯郡元参军诗防【才何切】台之北又离羣唐书地理志亳州谯郡有防县则非南阳属县愈明矣杨雄十八侯铭文昌四友汉有萧何序功第一受封于防字从防与何叶诸唐诗直写作防侯音义自当矣余所定唐律类裁中载杨巨源一诗直写此防字
　　杨升庵云萧何封于鄼其后因以为姓而鄼讹为昝不意升庵悮至此
　　鱼桥
　　李绅江南暮春寄家诗鱼口桥逢雪送梅
　　吴旦生曰元郝天挺注鱼桥在苏州子城西琴高于此乗鲤鱼上升余谓此非琴高事也按苏之子城西有乗鱼桥者北宋吴子英得赤鲤谓子英曰我迎汝汝上我背遂飞去苏人高启诗谁知有飞仙赤脚踏神鲤波惊风萧萧渡海秋万里盖指子英也绅诗亦当指此因考列仙传琴高赵人以鼓琴为宋康王舍人浮防冀州二百余年后辞入砀水中取龙子与弟子期曰斋洁于水傍设祠屋果乘赤鲤来出祠中复入水去又名胜志琴高山在径县幙山之北琴高汉人也有隐雨岩是其控鲤上升之所岩下有钓台台下水即琴溪也据此则琴高在幙山砀水间何与苏州事
　　界
　　徐凝庐山瀑布诗今古长如白练飞一条界破青山色吴旦生曰乐天刺杭州时徐凝与张祜各希首荐试诗赋讫解送凝为元祜次之祜自举金山诗凝亦举瀑布二语遂擅塲后东坡逰庐山见庐山记中云徐凝李白之诗不觉失笑因作一絶云帝遣银河一派垂古来惟有谪仙词飞流溅沫知多少不为徐凝洗恶诗盖非之也然观天台山赋赤城霞起以建标瀑布飞流而界道则是凝所云界破其亦有所本矣曹松诗庐山瀑布三千仞画破青霄始落斜其意亦同刘兼征妇怨云玉筯阑干界粉腮则又脱胎于瀑布耶
　　张祜
　　太眞外传曰天宝九载上旧置五王帐长枕大被与兄弟共处其间妃子窃寜王紫玉笛吹故张祜诗梨花静院无人见闲把寜王玉笛吹
　　吴旦生曰清河张祜字承吉【诗薮云刻本祜作祐览者莫辨縁承吉字祜祐俱通耳偶阅杂说张子小字冬或以讥之答云冬合出瓠子则张之名祜审矣云溪友议云朱冲嘲祜诗冬堰下逢张祜牛矢滩邉说我能以祜时为堰官也二说皆未当按尧山堂外纪云张有二子诗椿儿绕树春园里桂子寻花夜月中以诗上牢盆使出其子授漕渠小职得冬堰或曰贤郎不宜作等职张曰冬合出祜子金华子杂说云祜死子求济于裴庆署之冬堰官裴曰祜子守冬已过分矣】张为作主客图以白乐天为广大教化主而以祜为入室即白公欵头之谑亦一时钦籍语杜牧之诗谁人得似张公子千首诗轻万户侯盖指白公也要其宫体小诗谏讽怨谲与六义相左右未可以雕虫小巧目之尔洪容斋称其正月十五夜灯云千门开鎻万灯明正月中旬动帝京三百内人连防舞一时天上着词声上巳乐云猩猩血染系头标天上齐声举画桡却是内人争意切六宫红袖一时招春莺啭云兴庆池南栁未开太眞先把一枝梅内人已唱春莺啭花下傞傞软舞来又有大酺乐邠王小管李谟笛宁哥来邠娘羯鼓退宫人耍娘歌悖拏儿舞阿防汤雨霖铃香囊子等诗皆可补天宝遗事弦之乐府也
　　容斋二笔云明皇兄弟五王兄申王防以开元十二年宁王宪邠王守礼以二十九年弟岐王范以十四年薛王业以二十二年薨至天宝时已无存者杨太眞以三载方入宫而元稹连昌宫词云百官队仗避岐薛杨氏诸姨车鬬风李商隐诗云夜半宴归宫漏永薛王沈醉寿王醒皆失之也野客丛书云杨妃以二十四年入宫号太眞是时申岐薛三王虽已死而宁邠二王尚存是以张祜目击其事系之乐章有曰日映宫城雾半开太眞帘卷畏人猜黄番绰指向西树不信宁王回马来又曰虢国潜行韩国随宜春小院映花枝金舆远幸无人见偷把邠王小管吹盖纪其实也容斋认杨妃为天宝三载方入宫所以有是失不知天宝初太眞进册贵妃非入宫时也余据勉夫之言可令容斋折角但宁邠以二十九年薨既载之唐史而外传乃言天宝九载以窃笛事谴放出宫则何也集中谓虢国窃邠王笛而外传谓杨妃窃宁王笛又不同若论薛王沈醉寿王醒之句不特薛王确而寿王亦确按唐明皇时孙逊集中有寿王瑁妃杨氏废为道士制可见太眞果寿王妃也
　　亥市
　　张祜诗野桥经亥市山路至申州
　　吴旦生曰青箱杂记荆吴俗有寅申巳亥日集于市故谓亥市蜀有痎市间日一集如痎疟之发其俗又以冷热发歇为市喻徐筠水志云分宁县本常州亥市也西蜀曰痎如疟疾间日复作也江南人恶以疾称故止曰亥耳豫章漫抄云南中每以丑卯酉日为市故曰兔塲牛塲鸡塲岂用亥日为市故谓之亥余按月令广义云亥音皆释名亥核也收藏百物核取其好恶眞僞也市之以亥或取此义当从亥日为正张文昌诗江村亥日长为市白乐天诗亥日沙头始卖鱼黄山谷诗鱼収亥日妻到市
　　除目
　　鹤林玉露曰古诗云一日看除目三年损道心予谓人患道心不存耳道心果存岂看除目所能损哉彼慕膻齅饵之念洗涤未净往往身寄山林而心存朝市迹履泉石而意系轩冕视山林泉石反若笼槛桎梏宜其看除目而心为之损也特所损者人心耳岂道心哉伊川曰百官万务金革百万之众曲肱饮水乐在其中矣万变皆在人其实无一事朱文公云艮其背是止于止行其庭是止于动不获其身是无与于己不见其人是亦不见人无人无己但见是此道理各止其所也止而至于如此其谁能动之昔有僧居深山中山鬼百计害之僧不为动乆乃寂然僧曰山鬼之伎俩有尽老僧之不闻不见无尽此即所谓不获其身不见其人者也心安如是又岂除目所能损也
　　吴旦生曰此二语姚合诗也宰相崇曾孙登元和进士第调武功主簿世号姚武功终秘书监又称姚监尝取王维等二十六人诗百篇为涵元集曰此诗中射雕手也观其送张宗原诗东门送客道春色如死灰自是防心入道之言又武功县闲居诗县去京城远为官与隐齐马随山鹿放鸡杂野禽栖尚何除目得入其胸次哉
　　海録碎事云凡言除者除故官就新官也梦溪笔谈云除拜官职谓除其旧籍不然也除犹易也以新易旧曰除如新旧岁之交谓之岁除易除戎器戒不虞以新易弊所以备不虞也堦谓之除者自下而上亦更易之义
　　五粒
　　李长吉五粒小松歌云新香几粒洪崕饭姚令威曰五粒未详
　　吴旦生曰本草图经五粒松粒当读为鬛音之讹也言每五粒为一华或有三鬛七鬛者名山记云松有两鬛三鬛五鬛者言如马鬛形癸辛杂识云凡松叶皆双股故世以为松钗独栝松每穗三鬛而高丽所产每穗乃五粒今谓华山松是也【五代史郑遨闻华山有五粒松松脂入地千年化为药去三尸因徙居华山求之】韦应物诗碧涧苍松五粒稀陆蒙诗霜外空闻五粒风李商隐诗松暄翠粒新刘梦得诗翠粒照晴露元好问诗土中松粒龙爪脱
　　铜人
　　缃素杂记曰魏明帝青龙五年三月改为景初元年是岁徙长安铜人重不可致而李贺谓青龙九年八月盖明帝改元景初至三年而崩则无青龙九年明矣野客丛书曰据今贺集云青龙元年缃素误认元年为九年耳
　　吴旦生曰若书元年宜系以景初不当仍青龙矣按魏略云明帝景初元年徙长安钟簴骆驼铜人承露盘盘折铜人重不可致留于霸城大发卒铸作铜人二号曰翁仲列坐于司徒门外栁子厚所谓翁仲遗墟草树平也【吾衍云墓前石人通谓之翁仲按厯代小志文翁姓文名党字仲翁汉景帝时为蜀郡太守即此人也陈眉公云文翁字汉书不载而吾衍亦未及检证盖墓前石羊名神羊石马名驳马翁仲身长二丈三尺气质端勇少为县吏为都邮所笞叹曰人当如是耶遂入学究书史始皇并天下使翁仲将兵守临洮秦人以为瑞翁仲死遂铸铜为像置之咸阳宫司马门外见之者犹以为生故古之墓间皆用之至于秦金人铭曰皇帝二十六年初兼天下以为郡县正法律同度量大人来见临洮身长五丈足六尺以为祥铸金人象之其重二十四万觔坐阿房宫前当汉而徙之未央宫王莽尝镌其膺又其后董卓以其九铸钱而石虎以其三置邺宫苻坚取之后置长安以其二为泉其一适至陜而坚乱民以其劳苦患之乃排防河中】
　　吴正子笺云按徙铜仙事陈寿正史不载特附注魏略云明帝景初元年徙长安铜人重不可致留霸城又引汉晋春秋云帝徙铜盘盘折声闻数十里金人或泣因留霸城其年月与长吉所载不合故缃素杂记驳之曰青龙五年改为景初是嵗徙铜人而长吉云青龙误矣然予按三辅黄图则景初所徙者始皇销锋镝所铸之金人故黄图厯载始皇所造之因及董卓销毁之事而复曰尚余二人未毁明帝欲徙之洛阳清明门至霸城重不可致其留霸城之说与魏略及汉晋春秋所载皆合特二书不以为秦皇铜人耳观汉晋春秋金人之语则知非铜仙矣由是言之长吉所序亦未可非安知汉武铜仙不果徙于青龙元年耶又按长安记云仙掌大七围魏文帝徙铜盘盘折声闻数十里今魏略等书乃言明帝是则可疑汉书建章宫有神明台三辅皇图云神明台上有承露盘铜仙舒掌捧盘及玉杯以承云表之露和玉屑服之以求仙道甘泉宫通天台上亦有铜仙承露盘
　　四雨
　　渔隐丛话曰桃花乱落如红雨梨花一枝春带雨小院深沈杏花雨梅子黄时日日雨皆古今诗词之警句也予尝欲作一草亭四面各植花一色榜曰四雨岂不佳哉
　　吴旦生曰扪虱新语梨花一枝春带雨句虽佳不免有脂粉气不似朱帘暮卷西山雨多少豪杰因谓乐天句似茉莉花王勃句似含笑花李长吉桃花乱落如红雨似薝卜花而王荆公以为总不如院落深沈杏花雨乃似阇提花野客丛书云前辈谓深院无人杏花雨之句极佳此非四雨之数当作去声呼仆观此句正祖南唐潘佑之意佑有诗曰谁家旧宅春无主深院帘垂杏花雨然佑句作上声非去声也其下曰香飞緑鎻人未归巢燕承尘燕无语岂语字亦当作去声耶花间集亦曰红宪寂寂无人语黯澹梨花雨
　　休斋云荆公以院落深沈杏花雨为佳予谓杏花雨固佳然而梨花院落溶溶月栁絮池塘澹澹风却于风月上写出栁絮梨花尤有精神尝欲转移两句作溶溶院落梨花雨澹澹池塘栁絮风此老杜红稻啄余鹦鹉粒碧梧栖老鳯凰枝格也
　　踏哮虎
　　李长吉秦宫诗紫绣麻霞踏哮虎
　　吴旦生曰吴正子注踏虎则麻霞必履舄属说文鞋跟曰防又云履跟后贴音同防今作此霞恐或讹踏哮虎羽猎赋所谓屦班首者是也班首虎头也言其勇耳余观古今注云古履絇繶皆画五色至汉有伏虎头始以布鞔繶上脱下加以锦为饰因按草曰屝麻曰屦凡布皆可谓之麻则所云紫绣乃绣于麻上也汉之伏虎头亦犹东晋之鳯头履西晋之伏鸠头履子盖一时之制也所云踏哮虎正指汉时鞋上之饰以形容其服御骄侈耳不以勇言
　　鱼须
　　李长吉诗公主遣秉鱼须笏
　　吴旦生曰礼记玉藻之载笏有云大夫以鱼须文竹郑注谓文饰也陆氏音义谓以鱼须饰文竹之邉须音斑据此则笏以竹为质而刻画为鱼斑之文以饰之也今长吉悮以须作须音训全乖矣按司马相如赋靡鱼须之桡旃此则鱼须为旃却不音斑高季迪乐府云前扬豹尾竿左靡鱼须旃盖用此也如徐师川诗颇知鹤胫縁诗瘦早弃鱼须伴我闲元杨奂草堂诗鱼须分浪细虎迹印沙圆王弇州诗家有鱼须丞相笏囊余鸡舌侍臣香亦作鱼须用矣惟杨廉夫乐府其咏司空图坠笏事云重来手掷鱼须竹鸳隼班中脱麋鹿独不失礼经本意
　　礼记笏天子以球玉为之挺然而方其首示无所屈于天下诸侯以象前诎后直圆其首屈于天子也大夫以鱼斑饰竹士竹本前诎后诎又示无所不屈焉释名笏忽也君有教命及所启白则书其上备忽防也车服襍事云昔荆轲逐秦王其后谒者持匕首以备不虞从此侍宦执刀劒汉高祖偃武修文始制以手板代焉
　　虫
　　西溪丛语曰李贺诗攒虫锼古栁刘禹锡诗秋虫镂宫树此二句皆善
　　吴旦生曰二语工刻正同不可谓注虫鱼非磊落矣王氏谈録旧尝得句云槐杪青虫缒夕阳因思昔人似未曾道后阅杜诗有云青虫悬就日尤叹其才思无所不周也雪浪斋日记云少防诗甚丽如青虫相对吐秋丝之句是也
　　若木
　　李贺苦昼短诗云天东有若木下置衔烛龙
　　吴旦生曰离骚析若木以拂日兮聊逍遥以相羊注云若木在西极谢庄月赋擅扶光于东沼嗣若木于西防五臣注云扶光日出处若木日没处淮南子云若木在建木西烛龙在鴈门北蔽于委羽之山不见日故以目照之其神人面龙身而赤色山海经云西北海之外赤水之北有章尾山有神其暝乃晦其视乃明视烛九阴是谓烛龙诗含神雾云天不足西北无阴阳消息故有龙衔火精以照天门中者也张说赋云南穷火防之译北尽烛龙之防据此则若木在西烛龙在北长吉言天东愦愦
　　台城
　　李长吉诗台城应教人
　　吴旦生曰吴正子注晋成帝七年作新宫舆地图云即台城也在今上元县东北五里周八里容斋随笔云晋宋间谓朝廷禁省为台故称禁城为台城官军为台军卿士为台官法令为台格今人于他处指言建康为台城非也
　　秦法诸王公称教言教示于人也蔡邕独断云诸侯之言曰教任昉文章縁起云汉王尊为京兆尹出教告属县则教之文起此魏晋以来人臣于文字间有属和于天子曰应诏于太子曰应令于诸王曰应教
　　贾岛
　　帝京景物略曰房山县南十里睾然而土埠者诗人贾岛墓也榛芜不可识治中御史卢某访得于石楼村读仆断碑有据乃植碑辟地三亩大学士西涯李公别树一碑记焉按岛字浪仙范阳人僧名无本初祝髪法善寺一曰云盖寺在瀛州城南今芜没无一椽夜或闻铃铎梵呗音焉岛之入东都时吟落叶满长安句卒求一联未得因突京尹刘栖楚被系一夕释又一日苦吟驴上指画错然遇韩京兆愈不觉冲至第三节左右拥至尹前具云某方得句僧推月下门欲易敲字未安引手作推敲势耳尹立马良乆曰作敲字遂教岛为文举进士然举辄不第文宗时得除长江簿卒年五十六岛常以歳除取一年诗祭以酒脯曰劳吾精神以是补之岛至老无子李洞慕其诗范铜事之常诵贾岛佛今房山有石庵曰贾岛庵景州西南五十里有贾岛村一曰贾岛峪盖诗人丘里名岛为多身后名岛为乆
　　吴旦生曰此麻城刘同人之纪房山县贾岛墓也同人称岛至老无子姚合哭岛诗亦云有名传后世无子过今生及观唐释可止哭岛云官卑误子孙又曹松吊岛云稚子哭胜猿则何说也即岛之哭孟郊诗云寡妻无子息破宅带林泉乃唐史谓郑余庆廪郊之妻子意郊殁后子鄷郢之子而岛亦有螟蛉耶防璞云缃素杂记及禹锡嘉话载贾岛事一谓累举不第文宗时坐飞谤贬长江簿一谓岛为僧居法干寺宣宗微行于案上取诗巻览之岛攘臂夺去帝惭恧遂除岛长江簿唐宋遗史所载畧同程锜有夺巻忤宣宗之句能改斋漫録云浪仙主长江簿有题长江诗云归吏封宵钥行蛇入古桐桐在县防前大观中县令胡同老恶其枯枿砍去
　　李洞过岛旧地诗境搜松雪仙人岛吟歇林泉主簿防又贾岛墓诗位卑终蜀土诗絶占唐朝盖伤之矣目岛为诗祖至于范铜礼之此亦金铸少伯丝绣平原意也王维爱孟浩然吟哦风度绘为图以翫之潘阆咏潮著名好事者以轻绡写其容谓之潘阆咏潮图还道今人有此举动不
　　得句
　　临汉诗话曰贾岛诗独行潭底影数息树邉身其自注云二句三年得一吟双泪流知音如不赏归卧故山秋不知此二句有何难道至于三年始成而一吟下泪也吴旦生曰诗人得句取其精力所结独地至到自味自甜未许旁人染鼎若向此处推勘工拙便减却兴防矣江隣几杂志云一僧赋中秋诗此夜一轮满至来秋方得下句云清光何处无喜跃半夜起撞寺钟城人尽惊李先主擒而讯之具道其事得释盖幸在南唐嘉斯标举若遇高头巾且道何必一年方对【中州集黄子端中秋诗明月几时有清光何处无全用此僧下句】
　　献当事
　　金陵语録曰圣俞尝言贾岛诗竹笼拾山果瓦瓶担石泉姚合诗马随山鹿放鸡逐野禽栖虽是山邑荒僻官况萧条不如县古槐根出官清马骨高为工
　　吴旦生曰翰府名谈以雨后有人耕绿野月明无犬吠花村见令之教化仁爱民乐于耕耨且无盗贼之警士子投献当事此为佳句余谓终不若县古一联寓情状物妙于不经人道处字字稳贴至于方谔诗琴弹永日得古意印鏁经秋生藓痕则印上岂是生藓处以其守广乃云鳄去溪潭韩吏部珠还合浦孟尝君则珠还乃后汉孟尝岂可混称孟尝君此皆失于详审矣
　　风凉
　　癸辛新集曰唐文宗诗人皆苦炎热我爱夏日长栁公权续以薰风自南来殿阁生微凉东坡惜其有美而无箴故为续之云一为居所移苦乐永相防愿言均此施清阴分四方盖栁句正所以讽也薰风之来惟殿阁穆清高爽之地始知其凉而征夫耕叟方奔驰作劳低垂喘汗于黄尘赤日之中虽有此风安知所为凉哉此与宋玉对楚王曰此谓大王之风耳庶人安得而共之者同意
　　吴旦生曰时五学士属和帝独讽公权两句辞清意足不可多得令公权题于壁上字方圆五寸帝视之叹曰钟王复生无以加矣陈辅之诗话云旧唐史公权应制联句薰风自南来殿阁生微凉然当广殿高阁南风之来不止微凉而已新史易曰殿桷生余凉盖屈桷丛椽受风劲快此两字有功于修词也艺苑雌黄云东坡端午帖子皇帝阁云微凉生殿阁习习满皇都试问吾民愠南风为解无原其意盖欲圣君推南风之徳以及于黎庶也谓公权有美而无箴因续四句其作端午帖子诗用此意也陈辅之谓有易殿桷生余凉予谓此语无甚意义今世所传只有公权旧语故东坡诗微凉生殿阁又云独咏微凉殿阁风不闻有殿桷余凉之说
　　六出
　　章孝标春雪诗六出花飞处处飘【出音缀】
　　吴旦生曰太平广记六出公谓雪也宋书正月朔雨雪太宰义恭衣有六出奏以为瑞朱晦翁谓地六为水之成数雪者水结为花故六出立春后则五出矣又史绳祖嵓桂诗四出花中异自注云土之生物其成数五故草朩花皆五出惟桂乃月中之木居西方地四乃西方金之生数故花四出而金色且开于秋云又苏东坡雪诗薝葡无香散六花注云薝葡栀子花也与雪花皆六出按冬至阴极阳生梅桃李杏花皆五出夏至阳极阴生威灵仙鹿葱射干净瓶栀子花皆六出
　　祥符问海陵人王纶有女年十四自称燕华君一日作雪诗何似月娥欺不在乱飘瑞叶到人间父问瑞叶何出女曰天上有瑞木花开六出
　　砌台
　　张仲素诗骋望临香阁登高下砌台
　　吴旦生曰砌台即今擦擦台也王侯家作此以为临观之景清异录所云金陵士大夫家饭可打擦擦台是也王审琦都尉家其子曰承裕防时其父戏补砌台使白乐天诗何处风光最可怜妓堂阶下砌台前杨汝士诗抛却弓刀上砌台陆放翁诗水殿西头起砌台
　　半日闲
　　徐兴公曰李涉防鹤林寺云终日昬昬醉梦间忽闻春尽强登山因过竹院逢僧话又得浮生半日闲曾子固续云昔人春尽强登山只肯逢僧半日闲何似一尊乘兴去醉中骑马月中还
　　吴旦生曰谈薮东坡一日访佛印于竹寺印欵之坡因诵涉竹院二句印曰学士闲得半日老僧忙了半日相与发一大笑竹坡老人诗话云有数贵人遇休沐携歌舞宴僧舍者酒酣诵涉此二句僧闻而笑之贵人问师何笑僧曰尊官得半日闲老僧却忙了三日谓一日供帐一日燕集一日扫除也余以涉本爱竹因登山而作此句极韵事也佛印犹是雅谑至作三日劳碌乃以僧舎为邮亭贵人俗甚然亦僧自取耳杜牧入文公寺有僧拥褐独坐问杜姓字旁人以累捷夸之顾而笑曰皆不知也杜因题曰家在城南杜曲傍两枝仙桂一时芳禅师都未知名姓始觉空门意味长若此僧目无贵人何忙之有
　　画壁
　　李徳裕诗画壁看飞鹤
　　吴旦生曰注谓唐翰苑粉壁画海中曲龙山宪宗临幸中使惧而涂之是后皆画松鹤此李诗所云也然按秘阁廊壁薛稷画鹤故郑谷诗因看薛稷鹤共起五湖心集贤注记云集贤院北壁画丛竹双鹤则是禁壁画鹤又不止李所云矣至于省中旧称粉署者粉画省也画断云毕宏大厯二年为给事中画松石于左省防壁黄山谷云唐省中皆青壁画雪然此不始于唐也按汉官典职云省中皆粉壁画古列士列女东观记云灵帝诏蔡邕画赤泉侯五代将相于省沈约宋志云郎官奏事明光殿殿以胡粉画古列贤列士则知省中画壁有自矣
　　白绢
　　云麓漫抄曰古结绳而治二帝以来始有简册以竹为之而书以漆或用板以铅画之故有刀笔铅椠之说秦汉末用缣帛如胜广书帛内鱼腹高祖书帛射城上至中世渐用纸赵后传所谓赫蹏者注云薄小纸然其实亦缣帛蔡伦传用缣帛者谓之纸缣贵重不便于人伦乃用木肤麻皮等则古之纸即缣帛字盖从糸云故今人呼书曰防子取简册之义又曰第几巻言用缣素也江南行简处州作椠版而髣髴古制卢仝诗首云谏议送书至白绢斜封三道印岂唐人又曽用绢封者耶吴旦生曰刘向校讐天禄阁先书竹其刊定可缮写者以上素扬雄谓天下上计者吾当把三寸弱毫四尺油素以开其异蔡邕非流纨丰素不妄下笔按逸雅素朴素也已织则供用不复加巧饰也又物不加饰皆自谓之素此色然也则知卢仝白绢犹言素也饮马长城窟行云中有尺素书注尺素绢也怨歌行云新置齐纨素刘履补注引荀悦汉纪云齐国献纨素绢则是绢即素也
　　周礼注云素纱者今之白防也防音绢今作绢字佛典多罗树叶书凡有二百四十防盖借为巻字也则古字之借用多矣
　　象外
　　魏菊庄曰比物以意而不指言一物谓之象外句如无可诗听雨寒更尽开门落叶深是以落叶比雨声也又云微阳下乔木远烧入秋山是以微阳比远烧也用事琢句妙在言其用而不言其名
　　吴旦生曰唐人琢句本自有法一经识者拈出或意言之外别具灵锋或比偶之间独存音节余不厌详载之以见古今人手眼也魏鹤山谓诗家有影对如陈后山诗辉辉垂重露防防缀流萤是以上句对下句郭彦深谓借景显题如杜审言诗日照虹霓似天清风雨闻是上句色下句声瀑布水也
　　金圣叹云唐人三四多作侧卸最是好手而老杜为尤得其法如羞将短髪还吹帽笑倩旁人为正冠老去诗篇浑漫兴春来花鸟莫深愁常怪偏禆终日侍不知旌节几年回永夜角声悲自语中天月色好谁看郡人入夜争余沥稚子寻源独不闻楚妃堂上色殊众海鹤阶前鸣向人我已无家寻弟妹君今何处访庭闱石出倒听枫叶下橹摇背指菊花开竹叶于人既无分菊花从此不须开迁转五州防御使起居八座太夫人负盐出井此溪女打鼓发船何郡郎怅望千秋一洒泪萧条异代不同时不为困穷寜有此只縁恐惧转须亲岂谓尽烦回纥马翻然远救朔方兵乘舟取醉非难事下峡消愁定几巡花迳不曽縁客扫蓬门今始为君开此时对客遥相忆送客逢春可自由昔去为愁乱兵入今来已恐隣人非但使闾阎还揖让敢论松竹乆荒芜安得仙人九节杖拄倒玉女洗头盆酒债寻常行处有人生七十古来稀且看欲尽花经眼莫厌伤多酒入唇苦遭白髪不相放羞见黄花无数新更为后防知何地忽漫相逢是别筵万里伤心严谴日百年垂死中兴时岂有文章惊海内谩劳车马驻江干已知出郭少尘事更有澄江销客愁其他如才是寝园春荐后非关御苑鸟衔残只言啼鸟堪求侣无那春风欲送行到来函谷愁中月归去蟠溪梦里山鸿鴈不堪愁里听云山况是客中过越人自贡珊瑚树汉使何劳獬豸冠叶县已泥丹灶毕瀛洲当伴赤松归寒雨送归千里外春风沉醉百花前江客不堪频北望塞鸿何事又南飞渔父置辞相借问郎官能赋许依投世事茫茫难自料春愁黯黯独成眠眞僧出世心无事静夜名香手自焚能令瀑水清人境直取流莺送客杯青镜流年看髪变白云芳草与心违已被秋风教忆鲙更闻寒雨劝飞觞正当秋风渡辽水那值远道伤离情蹔惊风烛难辞世便是莲花不染身丹阙未承双鳯诏开门空对楚人家不见山中人半载依然松下屋三间夜半听鸡梳白髪天明走马入红尘京邑旧防劳梦想厯阳秋色正澄鲜岂似满朝承雨露共看传赐出青防欲为圣朝除弊事肯将衰朽惜残年组紃常在佳人手刀尺空劳寒女心知爱鲁连归海上可令王翦在频阳楚山远色独归去灞水空流相送回更无新燕来巢屋大有闲人去看花由来碧落银河畔可要金风玉露时一春梦雨常飘瓦尽日临风不满旗玉玺不縁归日角锦帆应自到天涯徒令上将挥神笔终见降王走传车空庭苔藓饶霜露时梦西山老病僧迎忧急鼓疎钟断分隔休灯防烛时巧啭岂能无本意良辰未必有佳期自欲放怀犹未得不知经世又何如尘世难逢开口笑菊花须揷满头归何人更结王孙袜此客空弹贡禹冠两见梨花归不得每逢寒食一然千年事往人何在半夜月明潮自来一自仙娥归碧落几年春雨洗红兰行人自笑不归去瘦马独吟真可哀正穿诘曲﨑岖路更听钩辀格磔声题诗朝忆复暮忆见月上还下居士只今开梵处先生旧是草堂高曲槛仙侯府折苇荒芹白鸟家故山歳晚不归去高塔天晴独自登曹公尚不能容物黄祖何因反爱才圣主尚嫌蕃界近将军莫恨汉庭遥人在下方冲月上鹤从高处破烟飞看处便须终日住筭来宁得此身闲四时最好是三月一去不回惟少年空庭日午独眠觉旅梦天涯相见回惟对松篁听刻漏更无尘土翳虚空为客正当无鴈处故园谁道有书来皆言洞里千株好未胜庭前一树幽雨里共寻幽磵菊樽前俱是故乡人四海共谁言近事九原从此负初心锦字莫辞连夜织塞鸿常是到春归细草拥坛行不得落花沈磵水流香　或于一様侧缷中又毎每有作拗一句法者如只言啼鸟堪求侣无那春风欲送行朝瞻双顶青防上夜宿诸天色界中逋客未能防逸兴辟书翻遣脱荷衣江客不堪频北望塞鸿何事又南飞不见山中人半载依然松下屋三间已脱素衣参幕客却为精舍读书人客舎莫辞先买酒相门曾忝并登龙巧啭岂能无本意良辰未必有佳期浮世本来多聚散红蕖何事亦离披一名我漫居先甲千骑君翻在上头遥知杨栁是门处似隔芙蓉无路通仙籍不知名姓有世情真见往来疎晨鸡未暇鸣山底早日先来照屋东近来雅道相亲少惟仰吾师独得深虽蒙静置疎笼晚不似闲眠折苇秋虽愁野防花房冻还得山家药笋肥兰亭旧址虽曾见柯笛遗音已不传振锡才闻三径草登船又挂一帆风新斸松萝还不住爱寻云水拟何之皆是于题外故作一拗以自摅其胸前离竒屈曲之气此又非侧缷一例之所得同也　又见其于侧缷之中另有陪一句之法如鸿鴈不堪愁里听云山况是客中过天上河从关下过江南花向殿前生甲子不知风御日朝昬惟见雨来时门临苍莽经年闭身逐嫖姚何日归漫有长书忧汉室空传哀些吊沅湘暗写五经収部帙初年七歳着衫衣门依高栁空飞锡身逐闲云不在家身外尽归天竺偈腰间未解防稽章眼穿常讶双鱼断耳热何辞数爵频只令文字传青简不使功名上景钟登第早年同座主相思今日异州人花枝满院空啼鸟尘榻无人忆卧龙半防泥沙孤鹤立三堂风雨四门开寺寺院中无竹树家家壁上有弓刀碧落有情还怅望瑶台无路可追寻拂曙紫霞生石壁何年绛节下层城金管曲长人尽醉玉簮恩重独生愁愁里又闻清笛怨望中不见白衣来去鴈远冲云梦泽离人独上洞庭船蝴蝶梦中家万里子规枝上月三更青云满眼不干禄白髪盖头惟著书月明南浦梦初断花落洞庭人未归一瓶一鉢垂垂老千水千山得得来皆是明明走出题外先陪一句然后只以一句便完正题也
　　纳纳眈眈
　　蜀中诗话曰薛涛所作江月楼诗秋风髣髴吴江冷鸥鹭参差夕阳影垂虹纳纳卧谯门雉堞眈眈俯渔艇阳安小儿拍手笑使君幻出江南景
　　吴旦生曰曹能始谓江南抄本与蜀本之外搜阅而得此诗余观垂虹二句风物流利即叠字亦不虚下纳纳用裴逊之诗纳纳江海深杜子美诗纳纳乾坤大而眈眈从睥睨生来左传守睥者皆哭杜预注云睥者城上之睥睨逸雅云城上垣曰睥睨言于其孔中睥睨非常也亦曰女墙言其卑小比之于城若女子之于丈夫也字学集要云盖女墙开箭眼以窥望城下因名睥睨正异作埤堄史记魏其传作辟倪三苍作亸□说文作俾倪韵防作壀堄正韵作防睨







　　历代诗话巻五十一
</div>
    <div class="pagination">
<a href="历代诗话_page36.html">上一页</a><span>...</span><a href="历代诗话_page32.html">32</a><a href="历代诗话_page33.html">33</a><a href="历代诗话_page34.html">34</a><a href="历代诗话_page35.html">35</a><a href="历代诗话_page36.html">36</a><span class="current-page">37</span><a href="历代诗话_page38.html">38</a><a href="历代诗话_page39.html">39</a><a href="历代诗话_page40.html">40</a><a href="历代诗话_page41.html">41</a><a href="历代诗话_page42.html">42</a><span>...</span><a href="历代诗话_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
