<!DOCTYPE html>
<html>
 <head>
  <meta charset="utf-8"/>
  <title>
   石遗室诗话 - 第 7 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   石遗室诗话 - 第 7 页/共 17 页
  </h1>
  <div class="content">
   一一、苏堪诗最工于哀挽者，亦有《怀座主宝竹坡侍郎》云：“沧海门生来一见，侍郎憔悴掩柴扉。休官竟以诗人老，祈死应知国事非。小节蹉跎公可惜，同朝名德世多讥。西山晚岁饶还往，愁绝残阳挂翠微。”尤工者为《伤忍盒》云：“彼苍不足恨，人事实可哀。莫复念忍盒，念之心胆摧。烈士尽夺气，况我平生期。四海尽惊叹，矧我夙昔怀。聚时不甚惜，皎皎心弗欺。别时不甚忆，落落意弗疑。如何无穷志，殉此七尺骸？交情日太短，天绝非人为。命也审如此，终古宁可追？”苏堪五古长处在层层逼进，不肯平直说去。此与东野“杜鹃声不哀，断猿啼不切。月下谁家砧，一声肠一绝。杵声不为客，客闻发自白。杵声不为衣，欲令游子归。”“谁言碧山曲，不废青松直。谁言浊水泥，不污明月色。我有松月心，俗骋风霜力。贞明既如此，摧折安可得？拔心草不死，去根柳亦荣。独有失意人，恍然无力行”等诗，异曲同工，盖服膺于东野者深也。其二云：“朝士重清流，此风亦久息。不随薄俗移，通介见所植。抗言得弃外，天日无惭色。谁知活人手，未恨江湖窄！为民奋请命，有此二千石。世间污吾子，捐去诚上策。但縻老亲泪，冤苦滞魂魄。当时殉名人，著望各籍籍。贪夫溷烈士，事定众乃白。公等当期颐，王济我恨惜。”“抗言得弃外”以下，所谓有声彻天、有泪彻泉者。又《冬日杂诗》末首云：“猗嗟我从祖，高行世所独。有时闻微言，终身在初服。孤露薄有知，所赖见尊宿。今年吾道苦，此老梦已觉。别时知难再，挥手反见速。衰颜一何瘦，忍泪窃注目。不殊辞所生，摧割痛在腹。未曾闻怛化，每忆已自哭。理当弃妻子，卒侍启手足。何言迫生计？恨愧满衷曲。因思议私谧，介节诛不辱。虽然异出处，知己配文肃。哲人萎二老，愿见那可复？吾其放于夷，猖狂混清浊。”介节公，讳世恭，字虞臣，咸丰壬子成进士，改户部主事，归里授徒不出。左文襄督闾，聘为凤池书院山长十年。王立动（凯泰）抚闽，改聘为致用书院山长十年，又改主正谊书院讲席，数年卒。毕生布衣蔬食，枯坐一室如老僧，能背诵十三经，教人循循有序。余前后在书院请业者二十余年。苏堪十余岁丁外艰后，惟师介节公一人，故此诗沈痛如此。至《述哀》七首哭其两兄者，过悲，不堪卒读矣。

一二、又《哭顾五子朋》云：“自意死穷边，不复能见子。归来谁与归？得我子所喜。南行暂展墓，海上聊徙倚。一欢谓可必，何用书累纸？岂知有兹事，舍我遽为鬼。投袂欲相追，失望对逝水。眼前尽成梦，万事不我埃。”首韵云“不复能见子”，次韵应云“得子我所喜”，然语意便钝置；今云“得我子所喜”，则一转移间，蹊径顿异矣。其二云：“平生老纵酒，惟我能切谏。频年迹稍疏，念子不及乱。颇闻态如故，俗士望而惮。伤哉卒坐此，一醉涣其汗。盏山孤可哀，潭水深自恨。畸人去不返，题壁谁来看？”其三云：“持论绝不同，意气极相得。每见不能去，欢笑辄竟夕。西州门前路，尔我留行迹。相送至数里，独返犹恻恻。小桥分手处，驴背斜阳色。千秋万岁后，于此滞魂魄。为君诗常好，世论实不易。梦中还残锦，才尽空自惜。”其四云：“称疾因解兵，用世志已灰。尚思得佳传，非君孰能为？君虽避衰世，浩气殊不亏。一生意凛凛，可以厉诡随。愿列君传中，存亡能几时？江西陈伯严，为文有古姿。他年求下笔，窃比聃与非。”第三首黯然神伤，与君《过侯府怀陈幼莲》诗极相似，诗云：“东城巷陌年年异，双栝空最能记。故人何往门庭是？门外悲风入吾袂。当年无日不相见，昼语夜谈乐难比。忆尝酒半去不告，君自追我及水次。仰天执手长太息，过尔摧折非吾意。子宜为世善自爱，是时被酒已微醉。我居才距一牛鸣，强遣肩舆为送致。一日塘边独徙倚，野鸭蔽天带霜气。北来下舆当我前，指看秋峦共称快。平生平生几知己？此情此情非梦寐。盏山顾五号能诗，写我思君得深味。”

一三、《哭子朋》第三首“为君诗常好”二句，即指余言。今最录为子朋作者数首，与知诗者共论之。《题子朋斋壁》云：“客去晚窗明，行吟山鸟惊。残阳一峰静，秋水半潭清。几席余文字，祠堂近老成。终知归寂寞，徙倚若为情。”《雨中宿子朋斋临乌龙潭》云：“幽人默相感，冲雨命蓝舆。树暗城西路，云深水北居。添衣携短褐，共饭洗芳蔬。庭鹤声谁警，潭龙气自嘘。对眠清榻冷，立语暮钟疏。世事堂堂夕，山中梦熟初。”《薛庐同子朋待月》云：“欲雪城西尝对饮，旧游新岁感峥嵘。平生已畏论怀抱，湖海何缘识姓名？（湖南人某君题诗壁间，有郑张之目，张谓季直。）入寺看江孤阁冷，烹鱼炊稻暮钟晴。与君晚遇良非浅，小待梅梢好月生。”《杂诗》云：“石头城西去来客，路熟深盏山碧。山下诗人顾石公，念我狂痴时叹息。”《三月三十日顾子朋招集薛庐》云：“龙潭一片故依然，坐客浮沈过十年。能共送春中酒后，可堪照影绿波前。入山计就真忘世，《招隐》诗成更问天。秦老顾生莫惆怅，好留豪气伴华颠。”《五月连雨答子朋》云：“雨晦风昏断来往，窗竹孤鸣映书幌。压瓦宵惊锺阜移，开门晓看淮流广。寂寂乐城话对床，平生听雨爱虚堂。年来顾五空相念，短发青衫滞建康。（稚辛时亦在宁。”）《子朋属题山水小幅》云：“江东顾五倦游还，占取城西水一湾。卷卷清诗皆入画，底须俗笔污溪山。”“二土风流比阮嵇，年来物役苦难齐。欲知白下闲纵迹，只向书堂觅旧题。（子朋所居深柳读书堂中，余旧题诗最多。”）苏堪七言绝句之工者，殆无逾此二首及《吴氏草堂》二首，意境风神俱足，古人所谓饮啖皆佳也。第二首与《吴氏草堂》第二首，余每诵之，以为韦苏州之“独怜幽草”、东坡之“竹外桃花”亦无以过。此第二首，苏堪亦尝自诵之。《吴氏草堂》云：“雨后秋堂足断鸿，水边吟思入寒空。风情谁似霜林好？一夜吴霜照影红。”“水痕渐落露渔汀，秃柳枝疏也自青。唤起吴兴张子野，共看山影压浮萍。”

一四、苏堪诗曾用工姚合体者，《题子朋斋壁》、《雨中宿子朋斋》诸  首似学武功，而出入于岑嘉州、韦苏州；《杂诗五首》，则杂诸余澹心《金  陵怀古》诗、王阮亭《怀人绝句》中，几不能辨。澹心诗《谢公墩》云：“高卧  东山四十年，一堂丝竹败苻坚。至今墩下潇潇雨，犹唱当时奈何  许？”《孙楚酒楼》云：“江南城西酒楼红，无数杨柳迎春风。孙楚去后  李白醉，千年不见紫髯公。”《雨花台》云：“雨花台下草青青，落日犹街  木末亭。一线长江三里寺，千年鹤唳九秋萤。”《劳劳亭》云：“蔓草离  离朝送客，骊驹愁唱新亭陌。夜深苦竹啼鹧鸪，空帘独宿头皆白。”王阮亭以为不减刘宾客者也。阮亭《怀人维句》不入《精华录》，渔洋全集有之。诗多不录。

一五、自韦苏州有“对床听雨”之言，东坡与子由诗复屡及之。“听雨”遂为诗人一特别意境。余少居福州东城，后有废园，多花木。七八岁时，读孟浩然“夜来风雨声，花落知多少”、王摩诘“桃红复含宿雨，柳绿更待朝烟”、陆放翁“小楼一夜听春雨，深巷明朝卖杏花”诸诗，遂酷爱听雨。当时尚未知吾家简斋有“杏花消息雨声中”之句、虞道园有“杏花春雨江南”之句也。长识损轩、苏堪，皆有爱雨之癖。余伯兄木庵先生则最恶雨，平生不作雨诗，兼赋有《畏雨诉》。惟宰博野时，久旱得雨，乃有《喜雨》一诗云：“二十几旬无此声，闻声感激涕纵横。风驰电掣惟恐尽，海倒江翻只要倾。不睡拚教两夜永，迟明看取一池平。奢心得陇真堪笑，移向春前万宝成。”真香山也。苏堪最喜姜白石“人生难得秋前雨，乞我虚堂自在眠”二句，其《同季直夜坐吴氏草堂》云：“一听秋堂雨，君知病渐苏。欲论十年事，庭树已模糊。”略用白石意也。损轩善为雨诗，余甚赏其“得雨彻宵听”之句。尝从邳州回上海，又往镇江，有《江船喜雨》绝句云：“雨自吴淞海外来，满天凉意一船开。入江直过松寥顶，飒飒潇潇又几回？”“爱雨常为听雨吟，孤灯黄叶乱山深。建州溪上严州濑，一刻秋宵直万金。”“家人都算我将归，又恐归期被雨违。雨裹叩门人睡起，湿薪炊饭更薰衣。”写雨景又是一种风味。《题新赁江阁》云：“晚来卧听雨淙淙，山意将秋绘在窗。塔上一铃知断渡，阶前半瓮许分江。”又《沪楼雨夜》云：“我家好雨亦如斯，既负山居又负诗。”又云：“今年发愿礼南屏，更把乾鱼谒幔亭。预向天公殷致祝，要留此雨在山听。”皆佳。

一六、损轩有《夜闻虫声》云：“虫声不下百十种，凉月一丸窗纸虚。何苦同声催月落？四更将转五更初。”又《茅斋偶题》云：“枯树天然高士笔，暮鸦点缀两三行。”皆自然。木庵有《节署西轩杂诗》云：“听鼓梦回残月上，吹灯人卧绿阴中。幽虫不识悲秋苦，一味凄清唱晓风。”又断句云“花月皎四更初”，与损轩“虫声”云云，异曲同工。

十七、诗谶之说每常有之。损轩晚年作律诗，喜属对工整，在邳州有诗题云《猫儿窝在邳之东，可对吾乡螺女江，因寄菴阁学》，句云：“螺女江归陈学士，猫儿窝属叶邳州。”以示余。余曰：“螺女故事，已不甚高妙。至猫兄窝有何好处？必欲据为已有耶？”后君卒殁于邳州，其绝笔诗题云《二月十九日渡运河，风浪大作，自念无生理；晚抵猫儿窝，借周防营土室病卧两夜》，诗云：“晓雨春流利似拢，献花不借女儿窗。招魂我在猫窝裹，门对长河入大江。”阴寒有鬼气，由窝回州，不数日即殁。此窝真属叶邳州矣。

一八、余初识苏堪时，苏堪侨寓金陵。余询江左诗人，答书云：“此间金坛冯煦、上元顾云，皆治诗甚苦。”二人者时方肄业金陵锺山、惜阴两书院，为薛慰农（时雨）、林欧斋（寿图）二先生高弟。后余至江南识子朋，屡醉于所居薛庐，然未尝与倡和。子朋复出游四方，遂始终未见子朋一诗。冯梦华壬午同年，未与识面，惟从何研孙（维栋）处得其诗稿一小册，经丧乱后所作，多凄咽之音。其中副车，与木庵先兄同年。守凤阳时，先兄客淮北，往来每止宿官斋，谈艺甚洽。从先兄处读其近作，似转不及旧作之真挚。旧作如《次米忌日作》云：“君没今二年，逍遥竟何之？阴云黯虚堂，独坐凄心脾。侧身望墟墓，宿草何离离。慨然思而母，孤寄淮南陲。家贫不得养，忍痛与母辞。去年复北征，见母惨以凄。岁暮多冰霜，一一仰母慈。不以我远疏，爱之如平时。呼我入君室，步步皆涕演。图书乱无次，尺寸埋尘埃。不忍更检点，念是君所披。强起承母欢，浊酒奉一卮。忧来易为醉，惝恍君在帷。搴帷不见君，始觉中肠悲。收子已九龄，不识《书》与《诗》。事我有如父，我乃弃如遣。母也勤顾复，精神不知疲。浑噩亦天则，愿君阴相师。俯仰一无补，死友将何为？抚膺极愧愤，有泪不敢垂。”《八月十六日病中寄兄妹》云：“残灯黯黯夜堂虚，回首南天一累献。六月音书犹未达，半年眠食复何如？空江积雨愁寒潦，薄病穷秋梦敝庐。两地伤心苦迢递，独随归雁下荒墟。”《将之建康与妹别，并寄仲兄吴中》云：“冷雨凄凄夜欲阑，荒鸡破梦太无端。百年易尽何堪别，十日相逢竟未欢。衰帽单车残驿暗，孤篷短烛暮潮寒。只今两地同羁旅，莫更归云独自看。”《句容晚望奇兄妹》云：“阴阴灌木泣饥鹃，野烧孤青晚未消。三岭东从句曲合，百流西向建康朝。荒城斜日寒将暝，坏屋严风劲欲摇。为语故园莫相忆，疲驴破帽正飘萧。”《除夕奇仲兄》云：“陈迹依依似昔年，灯前俯仰重凄然。四方漂泊归无地，百里艰难怨各天。故国书迟劳远望，空斋酒尽得高眠。吴霜莫更催愁鸯，一夕离心并可怜。”《答研孙》云：“相逢吾与子，风雨黯虚堂。意气摧愁病，诗歌接混茫。读书忧太苦，入世忌能狂。千里沅湘路，灯前说故乡。”《送研孙归湘中》云：“阴阴霁色赴遥岚，携手荒城思不堪。为语离人莫回首，乱鸦残照是江南。”“横笛吹寒断雁秋，旧时云物此淹留。黄陵暮雨孤帆远，楚竹湘烟一望愁。”《和研孙登秣陵城之作》云：“荒烟衰草晚萧萧，倦客登临恨未销。寒蝠虚檐吹雨暗，饥鹰废垒挟霜骄。九秋败叶辞枯树，百战孤城咽暮潮。胜有戍楼旧雉堞，更街残照送南朝。”数诗于骨肉交朋之间，缠绵凄恻，殆欲骏骏追步杜陵者。昔尤袤之《全唐诗话》引高仲武云：“长卿员外诗体虽不新奇，甚能饰链。十首以上语意稍同，于落句尤甚。”余谓明清两代诗人墨守唐贤者往往坐此。声情激越，是其所长，差少变化耳。此数首结联多用“莫”字，中间“寒潦”、“寒潮”、“荒城”、“荒墟”、“空斋”、“虚堂”、“百年”、“十日”、“百里”、“四方”等字未免叠见；然如“空江”一联，“意气”一联，“十日”句，“坏屋”句，“乱鸦”句，“黄陵”句，皆能推陈出新，自表用意者。




●卷一四

一、说诗标举名句，其来已久，此诗话所由防也。谢安石与子侄辈各举《三百篇》中心赏之句，玄举“昔我往矣，杨柳依依”四句，道蕴举“吉甫作诵，穆如清风”二句，空白举“訏谟定命，远猷辰告”二句。锺记室作《诗晶》，遂谓“‘清晨登陇首’，羌无故实；‘明月照积雪’，讵出经典；‘思君若流水’，既是即目；‘高台多悲风’，亦惟所见”，以示宗旨。由是流传名句，写景者居多。如老阮之“门外大江横”，陶潜之“倾耳无希声，在目浩已洁”（咏雪）、“往燕无遗影，来雁有余声”、“平畴交远风，良苗亦怀新”、“采菊东篱下，悠然见南山”，大谢（灵运）之“池塘生春草，园柳变鸣禽”、“晓霜枫叶丹，夕曛岚气深”，小谢（朓）之“红药当阶翻，青苔依砌上”、“余霞散成绮，澄江净如练”、“天际识归舟，云中辨江树”，邱迟之“风轻花落迟”，王籍之“鸟鸣山更幽”，谢贞之“风定花犹落”，何逊之“夜雨滴空阶”，柳恽之“亭阜木叶下，陇首秋云飞”、“汀洲采白苹，日暖江南春”，皆写景也。大约代不数人，人不数语。至隋炀帝忌人能作“空梁落燕泥”、“庭草无人随意绿”句而杀之，亦可知工于写景之不易矣。唐郑翼请观《崔信明全集》，曰只有“枫落吴江冷”五字，余将掷之水中；孟浩然“挂席几千里，名山都未逢。泊舟浔阳郭，始见香炉峰”四语，王摩诘至写以为图；“微云淡河汉，疏雨滴梧桐”二语，举座英华，尽为合笔。大历以降，犹有“曲径通幽处，禅房花木深”（常建《破山寺》句）、“曲终人不见，江上数峰青”（钱起《湘灵鼓瑟》句）诸传作；韦苏州之“春潮带雨晚来急，野渡无人舟自横”，后人取以建庵，名野渡庵。元和后并讲求于一字两字，如“僧推月下门”、“僧敲月下门”；“此波涵帝泽”、“此中涵帝泽”；“昨夜数枝开”、“昨夜一枝开”之类，开宋人许多诗说。欧阳公述陈舍人之论“身轻一鸟过”，王荆公之论“暝色赴春愁”，叶石林之论“穿花”、“点水”，以至王右丞之“漠漠”、“阴阴”，杜少陵之“无边”、“不尽”，说诗者以为有三昧焉。祖咏赋终南残雪，至“林表明霁色，城中增暮寒”，自谓意尽，不终篇而止。司空表圣自谓得味外味，亦第举“绿树连村”、“棋声花院”二联，皆写景也。

二、唐以前名句多全联写景者。宋人除陆放翁、范石湖、杨诚斋诸家外，往往写景中带著言情：一联中或一句写景，一句言情；或两半句写景，两半句言情。岂好景果为前人写尽乎，抑亦厌赋体浅直，不如比兴深而曲耳？然景中带情，六朝、盛唐人已有之，如薛道衡之“人归落雁后，思发在花前”、杜甫之“感时花溅泪，恨别鸟惊心”是也。沈休文云：“相如工为形似之言，二班长于情理之说。”宋张戒《岁寒堂诗话》云：“建安、陶、阮以前诗，专以言志；潘、陆以后诗，专以咏物。”此言情与景分者也。刘彦和云：“因情造文，不为文造情。”又云：“情在词外曰隐，状溢目前曰秀。”梅圣俞云：“含不尽之意，见于言外；状难写之景，如在目前。”此言情与景合者也。

三、宋人写景句脍炙人口者，如晏元献之“梨花院落溶溶月，柳絮池塘淡淡风”，林和靖之“疏影横斜水清浅，暗香浮动月黄昏”、“雪后园林才半树，水边篱落忽横枝”，梅圣俞之“春洲生荻芽，春岸飞杨花”、“野凫眠岸有闲意，老树著花无丑枝”，东坡之“竹外桃花三两枝，春江水暖鸭先知”，荆公之“坐看青苔色，欲上人衣来”、“细数落花因坐久，缓寻芳草得归迟”，山谷之“近人积水无鸥鹭，时有归牛浮鼻过”，亦不过代数人，人数语，视唐人传作之多，不及远甚。此外惟放翁之“小楼一夜听春雨，深巷明朝卖杏花“、“山重水复疑无路，柳暗花明又一村”、“云归时带雨数点，木落又添山一峰”、“白菡萏香初过雨，红蜻蜒弱不禁风”，较多数联耳。其东坡之“帘前柳絮惊春晚，头上花枝奈老何”、“酒阑倦客惟思睡，蜜熟黄蜂亦懒飞”，陈简斋之“客子光阴诗卷裹，杏花消息雨声中”，诗中皆有人在，则景而带情者矣。

四、近人诗句工于写景者，亦复不可多得，惟苏堪最多。苏堪平日论诗，甚注意写景，以为不易于言情，较难于事。所举名句，若柳州之“壁空残月曙，门掩候虫秋”、“回风一萧瑟，林影久参差”，香山之“一道斜阳铺水中，半江瑟瑟半江红”，王荆公之“南浦辞花去，回舟路已迷。暗香无觅处，日落画桥西”，赵紫芝之“行向石栏立，清寒不可云。流来桥下水，半是洞中云”，皆各极超妙者。自作则“乱峰出没争初日，残雪高低带数州”、“月影渐寒秋浩洞，柝声弥厉夜嵯峨”、“月黑忽惊林突兀，泉枯惟对石瞧蛲”、“楚泽混茫方入夏，暮云峭啐忽连山”、“白下溪流向人静，紫金山色入春妍”、“入春风色连林觉，过雨山园一半开”、“两郡楚山临岸起，一江初日抱楼生”，可谓夥颐矣。他如广雅之“日落江光都转白，春来谷气尽含青”、“柳仍婀娜秋生色，荷已离披水吐光”，偶斋之“一水翻山趋大海，万峰拔地束孤城”，木庵之“听鼓梦回残月上，吹灯人卧绿阴中”，搜庵之“疏钟坠涧无寻处，佳月笼云恣赏难”，散原之“瓦鳞新雪生春艳，旗角寒云卷雁高”、“卧堤柳影一千尺，出屋樯桅三两枝”、“雨了诸争自献，烟开孤艇已能呼”，乙盒之“秋笛无缓声，秋蛰有哀鸣”、“石台倚倒影，零露在衣发”、“黄花屈宋艳，伴我张寒色”，节菴之“一月出林添绿净，数花当户及黄昏”、“园丁未服生疏鹤，春色犹妍老大藤”，高者唐人，次者亦塞人，然人亦不过一二联也。

五、剑丞溺苦于诗，其造语大有不惊人不休之意。去年数至都下，弢菴、樊山诸老盛许之。一日掞东招余，余后至，见剑丞与昀谷方断断争论。剑丞谓唐宋诗人独有一梅圣俞耳，昀谷大非之，稍訾及宛陵，因取决于余。余平解之曰：“论诗固不必别白黑而定一尊。剑丞言似太过。然十数年前，苏堪有与余诗云：‘归川不易到，宛陵何可追？’当时余盖与苏堪首表章宛陵者。”昀谷、剑丞相与一笑而罢。嗣腊月二十九日，挨东、晦闻招昀谷、剑丞、贞长、师曾、梓芳、敷庵、众异、秋岳及余集法源寺，祭后山先生，盖后山以是日逝也。昀谷诗云：“近人偏嗜梅都官，君胡独取陈后山？书来约我法源寺，酹以芳醑敷椒兰。今日何日岁欲阑，我恨不如老衲闲。月余怳怳无一字，政坐不谙曹洞禅。知陈最深者三贤，曾巩苏轼黄庭坚。王云扫门已不及，仅从魏衍得数编。君之党陈与梅抗，三贤虽好无此专。我於是日不与祭，亦如王子嗟缘悭。吾曹论古何敢偏？穷源要溯天中天。梅陈好句绝可爱，其力仅足造一关。强誉一家冠千古，逆知古人心未安。后山有知必大笑，子言允矣诗仍寒。我惧一寒尚未彻，去来苦被尘劳牵。袖诗呈佛不知愧，佛当洗我菩提泉。”此诗起语与中数语甚趣，尚未忘与剑丞争辩之说，然持论平允。右梅右陈者当皆无以难之。后余与剑丞论诗，知亦一时兴到语，非真守一先生之言也。

六、昨岁剑丞以近作一帙属余加墨，为圈点百十处归之，皆取其於旷见奥、於显见微者。余向於古人论宛陵、后山诗，於今人论伯严、子培诗，皆如是观。剑丞疑余所评许者不尽由衷之言，则不然也。鄙意古人诗到好处，不能不爱，即不能不学，但专学一家之诗，利在易肖，弊在太肖；不肖不成，太肖无以自成也。余亦请剑丞评余诗，则谓由学人之诗作（去声）到诗人之诗，此许固太过；然不先为诗人之诗，而径为学人之诗，往往终於学人，不到真诗人境界。盖学问有余，性情不足也。古人所以分登高能赋、山川能说、器物能铭等为九能，反之又东坡所谓孟浩然有造法酒手段，苦乏材料耳。剑丞诗最佳者，如《云栖寺竹径》云：“理安长橹直插地，云栖大竹高参天。二寺复然到圣处，橹不蠹朽竹愈坚。昔称理安境无对，未见云栖真枉然。渐寻竹径避白日，步步到寺循花砖。又如葺叶作廊覆，左右柱立皆修椽。露骨专车岩壑底，表影累尺僧房巅。空亭驻足一遐想，夜至风露宜娟娟。人言此寺惟有竹，他景不胜名虚传。正惟有竹便佳绝，杂树亦众何称焉？愿笋不断尽成竹，连坡长到澄江边。”起与余之“韬光竹在地，云栖竹在天”略相似。至“昔称”二句、“又如”二句、“人言”六句，用笔造语，皆得髓於宛陵而神似之。世之服膺宛陵者，一时恐未有其匹。

七、宛陵用意命笔，多本香山；异在白以五言，梅变化以七言。东坡意笔曲达，多类宛陵；异在音节：梅以促数，苏以谐畅；苏如丝竹悠扬之音，梅如木石摩戛之音。质之剑丞，以为然否？

八、剑丞《别林居》云：“昔者贾浪仙，扬州借园宅。初无人我见，久更忘主客。一朝将别去，以诗酬竹石。竹石且能言，再请从所适。浪仙果与俱，辞去如弗获。竹为浪仙苍，石为浪仙白。主人纵不怿，强止终何益？至今某氏园，惟有浪仙迹。吾无浪仙才，敢以今比昔。宁谓竹石情，胜吾松与柏？”《岁尽南归》云：“上京客已久，北候难早春。一日忽思去，去不别四邻。惊心省汉腊，礼俗最近人。及时嘉拜庆，长吏宜免嗔。窗粮渡河淮，三夕卧车茵。昨行坚冰上，今睹波鳞鳞。洵知江气暖，入屋如烘薪。吾庐盛松栝，不见百二旬。妇子出林下，为扑衣上尘。”此二首亦宛陵五言作法。宛陵七言古作法易辨，五言古作法不易辨。又《南归十九日仍北行》云：“天色微能辨雁行，河监收焰隔重冈。载人北去车难驻，换岁身经思更荒。不见淮波春渺渺，只愁岱岳夜茫茫。往来共此三干路，客思无端异短长。”起二语写铁道早行情景，如在目前，与伯严之“庐峰长影插江流，涛白烟青颊唾秋。强卧邮亭数星斗，孤明灯火聚见鸥”可称二妙，一上铁道，一九江邮亭候江轮船也。余为剑丞圈点诗一帙，可采者甚多，索之，则由诗庐寄其家中，不在行箧矣，故所录止此。

九、与确士别数年，去年复得相见，始尽读其十数年来之诗，共一厚册，属为评定，盖由王、孟而进规老杜者。确士多静者机，讷於语言，淡远处从苦吟而出，非渔洋、时帆之貌为淡远；度陇后则七言古诗得杜法。今年复示余近作数纸经苏堪圈点者，后题八字云：隽语易得，杜味难得。”余谓“杜味”二字至当。余前所见者用杜法，今所见者得杜味也。如《岁暮园居杂感》云：“渐喜知间断，闲门各一天。还家仍独客，乱世有余年。畦菜经霜碧，江鱼入市鲜。老夫惟果腹，无酒亦陶然。”“稍见通锚货，残年米价平。月圆知汉腊，巷哭有骄兵。帅府徵歌舞，遗黎算死生。出门流水断，愁绝一冬晴。”“寒日如烟淡，遥峰与雁平。微吟万象待，早起一身轻。对局搜残，摊书拥百城。不亲无益事，辜负有涯生。”“小阁留宾处，寒山不改青。悠悠万人海，落落两晨星。避世全哀乐，忘身自典型。萧萧一亭竹，留尔不会听。（自注：李梅庵、陈仁先留居数日。”）“还家”、“不亲”二联，自是杜陵语，“小合”二联，似摩诘矣，然终是杜，与《放船》、《入宅》、《雨》、《怀锦水居止》诸律相近，王闲适，杜兼悲慨也。若“微吟”一联，则“迟回度陇怯，浩荡及关愁”句例耳。

一○、又《读散原鬼趣诗》云：“夜读散原诗，矮屋环冬青。乱托鬼语，叱诧来精灵。我无寂减想，阅世终冥冥。万古一髑髅，黠者先逃刑。合眼梦唐虞，糟粕遣六经。齐民岂有术，魑魅能潜形。竹梢寒月来，灯影如孤萤。穷巷与世隔，人鬼无畦町。微吟坐达旦，一鸟窥檐听。”《园竹》云：“培土竹树根，日脚下墙屋。邻翁荷锄来，寒天吾汝粥。城中几名园，乱后遭践蹴。人心无瓦全，草木含亲睦。今日晴不风，烟洗数竿绿。交影上危亭，轻阴脱拘束。岂伊耐岁寒？心虚了无触。坐送萧萧声，百忧宁可赎？”《园柏》云：“种柏青溪旁，古色上墙屋。十年忧患人，树此峭岐骨。郁郁岁俱深，童童立可独。今年一冬晴，河乾冻龟缩。惴惴愁四邻，荒园日气浊。全命凛冰霜，居安对雍肃。从兹翦荆棘，一寒闭门足。但恐旱象成，明年无此福。”《寄李梅庵道士》云：“沧桑一道士，短屋坐萧爽。得食有童心，黄冠仍大颓。有时得名迹，阿弟同欣赏。醉学李涛颠，洒墨大如掌。人间果何世？破笔入苍莽。昨闻阿弟病，日日趁车往。车往复车来，的的关痛痒。观君蓄弟心，触我救时想。出世莫出家，酸辛告吾党。吁嗟解人难，念君徒怏怏。”《奇陈仁先》云：“潇洒陈孟公，有俗无不弃。手写咏菊诗，闭门自成世。将花入性情，不触色香味。千曲无尽思，萧寥在肠胃。昨梦坐茅庵，君持《菊谱》至。上粘乾叶花，枝枝有题记。笑指枯目僧，谓是花中意。觉来浑不解，清景倏已逝。明月满竹林，独照无萝地。萧寥复萧寥，高天动寒吹。”《竹》、《柏》二诗，其知者以为学《病柏》、《病橘》、《枯傻》、《枯楠》诸作，实学《四松》、《营屋》诸作。寄李、陈二诗，有不能以《贻阮隐居》、《寄赞上人》、《赠蜀僧闾丘师兄》等诸作例之者，杜陵有乱离之悲，无沧桑之感也。

一一、自咸同以来，言诗者喜分唐宋，每谓某也学唐诗，某也学宋诗。余谓唐诗至杜、韩而下现诸变相；苏、王、黄、陈、杨、陆诸家沿其波而参互错综，变本加厉耳。然必欲分之，亦自有辨。确士、晋卿二人皆历少陵、嘉州所历之地，为少陵、嘉州所为之诗，余尝晋卿王君（树蚺）诗《续集》云：“人之言日，明之人皆为唐诗，清之人多为宋诗。然诗之於唐宋果异与否？殆未易以断言也。咸同以降，古体诗不转韵，近体诗不尚声貌之雄浑耳。其敝也，蓄积贫薄，翻覆只此数意数言。或作色张之，非其人而为是言，非其时而为是言，与貌为汉、魏、六朝、盛唐者何以异也？余交晋卿浅，别去二十余年，惟闻晋卿官方岳，出玉门蝓天山，管领古西域三十六国。向治孜据，工古文词，著述行世有几，道远莫得详，海内学人不易得，时时往来心中。今年相见京师，出近诗五卷使序之，曰：‘吾生平撰述，未尝乞人一序也。’受而读之，则如读岑参之凉州、北庭、陇头、碛西、交河、临洮、轮台、燕支、熟海、火山，杜陵之赤谷、寒硖。铁堂峡、木皮岭、泥功山、石柜阁、桔柏渡诸诗也。能诗者不必至其地，至者不能诗，能之亦才力不称其景物之壮远。余於诗文，无所偏好，以为惟其能与称耳。浅尝薄植。勉为清隽一二语，自附於宋人之为江湖末派之诗耳；而步武岑、杜之诗以为诗，固治孜据、工古文词者所饶为哉！”今录数首，与海内治诗者共辨之。《入子午谷》云：“薄晓发石泉，冬日含春晖。行行入层岩，草木青不腓。夜来北风劲，吹起云干堆。天女剪寒花，撒手片片飞。漫天三日雪，不辨山径蹊。攀藤陟崔巍，下临千丈溪。麻鞍蹋冰石，性命悬微丝。一谷通秦喉，万险无一夷。当关塞丸泥，诸葛不敢窥。老亮慎用兵，善正不善奇。天心久去汉，空作鹬蚌持。惜哉魏延策，一失不可追。”《鸡头关》云：“寒风出阴崖，吹我度鸡头。重关倚层云，下顾猿狄愁。众水汇一泉，滚滚东南流。汉中大如丸，万舍随沈浮。南瞻汉王城，片瓦不可杯。当时逐鹿人，零落同山邱。英雄一骸骨，千载空悠悠。”《龙门板》云：“两日山中行，复沓如平垣。崎岖百余里，归然见龙门。修栈蹋苍虺，首尾云中蟠。北峰祖群峭，罗立高曾孙。阴柯舞魑魅，矗壁愁猱猿。顽龙穴山腹，穿破盘古根。一水入无底，哆口汨汨吞。西出吐涎腥，驶入长江奔。女娲补天能，失手塞漏坤。吾欲探其幽，趄丧精魂。”《望朱圉山过羲皇故里》云：“伏羌之西朱圉山，先儒传注相流传。朱圉反在乌鼠下，导山次序毋乃颠。昔与陶君讨山脉（陶拙存，）陈子为说洮西偏（陈予康。）中有一山类伏虎，两峰夹之雄且殷。朱圉祝本同义，卓尼字变音流迁。土司取名实可证，有若猪野讹居延。古来地舆失图学，《禹贡》误说尤连篇。行行廿里近城郭，羲皇故里丰碑镌。曾闻羲都在天水，遗址又复留秦安。世儒嗜古好附会，名人名地争依攀。驱车访古日已暮，下马四顾心茫然。”

一二、余旧论伯严诗避俗避熟，力求生涩，而佳语仍在文从字顺处。世人只知以生涩为学山谷，不知山谷仍槎极，并不生涩也。伯严生涩处与薛士龙（季宣）乃绝相似，无人知者。尝持浪语诗示人，以证此说，无不谓然。然辛亥乱后，则诗体一变，参错於杜、梅、黄、陈间矣。《由沪还金陵散原别墅杂诗》云：“夙恋山水区，辛勤营此屋。草树亦繁浓，颇欣生意足。移居席未暖，烽燧已在目，提携卧疾雏，指星庇海曲。栖息屡改火，奋身省新筑。四望带城陴，春气染花竹。狭巷闻卖浆，居邻换黄犊。卸装此盘桓，倏骇万霆逐。窗壁为动摇，坐立几俱仆。地震兼鸣啸，平生所历独。夜中震复然，破寐叫佣仆。置彼灾祥说，一枕百忧续。”“锺山亲我颜，郁怒如不平。青溪绕我足犹作呜咽声。前年恣杀戮，尸横山下城。妇孺蹈藉死，委填溪水盈。谁云风景佳？惨淡弄阴晴。檐底半亩园，界划同棋枰。指点女墙角，邻子戕骄兵。买菜忤一语，白刃耀柴荆。侧跽素发母，孥婴哀哭并。叱咤卒不顾，土赤血崩倾。夜楼或来看，月黑磷荧荧。”前首述曲折，后首即以“郁怒”、“呜咽”二语还赠此诗。

一三、又《留散原别墅杂诗》警句云：“登楼望山川，死气沈沈处。闲愁千万丝，吐挂鹃啼树。”又云：“金风含疮痍，低昂穿雁骛。江城初易帅，士卒犹狂顾。何术息闾阎？酣寐复其故。埃氛乍开阖，笳角递奔赴。锺山终昵余，矜此白头遇。”又云：“觚庵临溪居，琴书不受垢。鉴水纳众山，处处开户牖。”又云：“投身与我邻，割据拥其有。为想孟月终，道人下榻久。居士亦踵至，骋望侑杯酒。染书播清吟，呵气活枯柳。”又云：“夜气生乾坤，有此几与榻。抽身万人海，息踵坐老衲。”又云：“塞向耿灯火，六尺绳床平。合眼梦戈戟，始念尸纵横。”又云：“晨光百鸟翻，起拂凋伤木。败蕉与枯苇，爨丁付缚束。墙角弹所穿，涂坚不待筑。”皆戛戛生新，而绝不钩棘者。道人谓李梅庵，居士谓陈仁先，即恪士诗中所谓“落落两晨星”也。又《江上望焦山有怀昔游》二绝云：“风暖云明倒酒瓶，闲看鸿濑满沙汀。垂垂日脚孤舟下，襟袖光飞一点青。”“隔岁支筇苍莽颠，藏山肺腑世无传。插椽箕斗松寥合，忆抱江声赤脚眠。”颇不似伯严平日诗。樊樊山云：“此诗即在黄集中亦是上品。”

一四、近人写景之工者，复得数联，殊有突过前人之处。如冒鹤亭之“日色不到处，苔气绿一尺”，何梅生之“天地忽自通，一碧不叼绝”；冒句苍古，何句较为奇辟。陈仁先之“夜色锺柴门，二人自成世”，俞恪士之“明月潇竹林，独照无梦地”，苏堪之“夜色不可画，画之以残月”，皆深宵无睡，善写夜色者。或嫌“锺”字太吃力，然无以易之。又仁先之“驱车尘冥冥，隐见孤塔圆”，写一路往天宁寺远见隋塔之景，真写得出；李拔可之“车行追日落，淮泗失回顾”，写津浦铁道傍晚望西行驶之景，真写得出；而李句较见苍莽。拔可此诗全首皆工，不止首二句，以下云：“乱峰隐尘埃，野水清可渡。连村阙人力，舍柳无他树。去年雪苦晚，一麦犹堪虑。道旁哺蔡饥，船粟争濡响。胜衣已学乞，姑息真汝误。展转入徐州，严城郁高怒。秦越异肥瘠，朱陈互嫁娶。当关有虎豹，行李生恐怖。语罢自推窗，暝色没雁骛。”“乱”句、“严城”句、“暝色”句，皆逼肖车行景；三韵至六韵，全於“阙人力”处寄慨；“蔡饥”用得切当，“学乞”写得可笑可哀。视苏堪《登石钟山作》，彼超诣，此沈著也。

一五、拔可诗最工嗟叹，古人所谓凄惋得江山助者，不必尽在迁客羁愁也。《题吴丈剑隐监园图》云：“事业欲安说，溪边柳成围。当时叩门人，百过亦已衰。此园在城东，地偏故自奇。世俗便贵耳，浊醪争载窥。那识赏寂寞，但间簧与丝。我乡喜独游，扁舟弄涟漪。拊槛一片云，锺山远乎篱。花竹不迎拒，鱼鸟无瑕疵。岂惟客忘主，青溪吾所私。中间共出处，就官淮之湄。土瘠民力瘁，百无一设施。鄂渚得再觊，征车方北驰。归途望楚氛，微服鹊退飞。陵谷事已改，变迁到茅茨。相逢忽揽卷，不收十年悲。郑记似柳州，平淡乃过之。夙忝文字饮，可能欠一诗。巷南数椽屋，有枝亦无依。傥免熠耀畏，怊恼还当归。芳草结忠信，吾言兹在兹。”此诗写二十年来在青溪、锺阜间交游踪迹，离合悲欢，直举苏堪《吴氏草堂》、《晚登吴园小台》、《正月二日试笔》、《上巳吴园修禊》、《濠堂》、《题吴监泉新成水榭》、《舟过金陵》诸诗怀抱，略萃於一诗。拔可少游白下，后自筑屋青溪旁，小有林亭，经乱颇遭蹂躏，又目击武昌兵乱，故语意时含凄惋。余尝谓金陵诗，自王子敬《桃叶》、陈后主“璧月”《后庭花》外，惟李太白《凤凰台》一首、刘梦得《怀古》一首及五绝句称为高唱。至荆公退处，而名作以多类抚景感时，藉抒悒悒之抱。苏堪、拔可先后寓居金陵，又皆服膺荆公诗，发音之同，有自来矣。

一六、拔可又有《过盟鸥榭有怀太夷奉天》云：“庭前病桧自萧疏，门外惊鸥不可呼。饱听江声十年事，来寻陈迹一篇无。投荒坐惜人将老，望鲁空嗟道已孤。赖有胜天坚念在，稍分肝胆与枝梧。盟鸥榭乃汉口铁路局临江一室，苏堪总局务时，决壁施窗，为燕客谈诗之所。余居武昌，多渡江留宿。拔可从事於此数年，诗学大进，故不无今昔之感云。

一七、今年三月一日，寓庐有春社之集，集者樊山、笏卿、沈观、叔海、实甫、确士、纲斋、众异、秋岳并余十人，人各有诗，诗长不具录，节摘编排，以当一篇序记焉。樊山诗云：“石遣爱淡交，不数数相见。十日前谓余，景光老可恋。耆旧此数翁，栖心在琴砚。月当一再会，互出新诗看。清言美於酒，旧书熟於饭。人生贵意适，呕心非所愿。”都下最盛诗钟之会，余颇苦之。因与樊山诸老谋另结一社也。笏卿诗云：“东城最深处，闽客此为家。略有园林意，小桃新著花。邀人作春社，把盏酌流霞。”余建社於东城寓庐也。社建於暮春之初，故以春名。樊山又云：“野王有二老，出入相与偕。（自注：余与少朴同往。）西头至东头，六七里以来。横穿玉蝾桥，直走铜驼街。迤逦入深曲，坊巷揭粉牌。遇门不自觉，历扣三四扉。久乃得君居，两辕复折回。”沈观诗云：“端居常谢客，亦未辄诣人。诗翁招我饮，命驾乃欣欣。幽栖在何许？缭曲东城根。过巷车百转，误打邻家门。街童指谓客，此屋侯官陈。”皆言路偏居僻，觅许久始到也。樊山又云：“排阖笑且呼，主人迎降阶。疏疏白竹篱，花树历乱裁。堂室并修洁，洒扫无纤埃。书画满东壁，亲斟绿茗杯。”沈观又云：“入门有花竹，眼洗都邑尘。架书与壁画，古色纷玢。”实甫诗云：“僦居得花颇不易，室宇清净疑禅关。天为维摩设此榻，更以佳侠罗佩环。碧桃半开杏花盛，缝衣拂帽枝堪攀。”叔海诗云：“灼灼桃始华，垂垂柳初阴。”确士诗云：“老味淡处真，春光闲可掬。窗外花始蕾，余寒怯春服。”皆言敝庐小有花树也。纲斋诗云：“樊山大师已先至，巍然一老兰陵儒。泊园健者笔更健，识度复旷腾高衢。竹勿老人兴飚举，庞眉不带烟霞癯。三年社帜树海曲，我亦危届追履绚。长汀淹雅设绵莼，汉寿善咏探灵珠。觚庵度陇诗最富，普梨听彻《凉州》无？梁黄才名今二妙，众中嶷秀真吾徙。”社中诸人也。樊山齿最长。沈观有园西北城，颜日洎。竹勿，笏卿自号。“三年”二句，谓与樊山、沈观、笏卿在上海结超社。叔海，长汀人，方为礼制馆总纂。实甫，古汉寿人。觚庵，确士号，前提学甘肃。叔海又云：“留连趁佳日，顾盼皆南金。燕歌终爱昔，楚材方盛今。”谓同社皆南人，樊山、笏卿、沈观、实甫皆楚籍。“燕歌”句，谓坐中谈北方女伶事。沈观又云“开箧示佛像，以寸量金身。日本天文造，刻镂今犹新。”谓出观日本天文十年造像。又云：“萧奴解烹炙，鼎味妖众宾。”樊山又云：“嘉蔬罗鬃案，女酒酌花瓮。厨人故佼佼，识字工文词。治饪出新意，如其所为诗。”实甫又云：“君治酒食能召客，豪举足破儒生悭。”笏卿又云：“一事尤堪异，诗奴似易牙。”纲斋又云：“所思既得酥梨笋，杂以海错罗珍腴。”皆谓家仆能治肴，亦知文字也。沈观又云：“相对数甲子，五百念八春。”确士又云：“相对数甲子，人生如转烛。”言坐中总数年岁也。樊山又云：“扪腹既醉饱，试客无他题。请以今日事，发为珠玉辉。”言相约即事赋诗也。诸君诗皆如画如话，樊山自谓“我诗如序记，笔与意相随”者，恐不得一人专美矣。余与梁、黄作未录。



●卷一五

一、吾乡林欧斋先生（寿图）以部曹充军机章京，至领班，转京兆尹，外放布政使。京兆尹向出为巡抚；为藩司，非所愿也。藩秦中时，有《忆旧》绝句云：“苑园流水绕银河，记得宫墙撅笛歌。别驾久迁供奉老，贞元朝士亦无多。”“分明夜梦见离宫，春尽莺啼检落红。鹦鹉衔恩独西放，陇云无际月朦胧。”言其事也。后以筹饷忤左文襄，被劾落职，常於诗中致不满文襄之意。《忆昔行》云：“走马西来几开府，忆昔登坛建旗鼓。将军宗正祝兹侯，安刘之子兵各主。棘门霸上儿戏耳，树垒虽多可袭掳。亚夫细柳最堂堂，吏士持满彀弓弩。备胡未久怅移师，（宫保左公移师征捻。）《北征》孤愤摅臣甫。（余策捻必踏冰北窜，请於北山口筑围，左公未纳。捻竟由此逸去，骛扰畿辅。）燕山雪花大於席，玺书再三相劳苦。奔壁不惊取坚卧，但遣当绝粮糈。颍阴少年被甲前，裹疮请战亦可取。（闻陈国瑞主战。）善为太尉谋敝吴，坐待雎阳力限楚。监军闻拜窦王孙，散金进贤整部伍。遂使盈廷向魏其，甘自画沟老项羽。汉家需才优武爵，会见功成进茅土。关中地溢天下亢，六郡良家奋材武。往者挽辖来褐衣，何意黄图碎莫补？怕逢父老说乱离，急盼王臣托心膂。游魂未收釜底鱼，困兽遽逸柙中虎。封侯以属妄校尉，宾客厕养皆俊侣。头会箕敛祖周官，东向坐责儒生腐。谁其荐者魏无知？金多奚恤诸将语。尾生孝已不宜今，彼曾无益胜败数。问君所当贼几何？怅巧如狙黠如鼠。溯从听狐踏两河，惨见嗷鸿塞三辅。蚩蚩尔氓缓勿死，元戎返旆会活汝。”《高将军歌》云：“帐下健儿仓卒起，汝不我生我汝死。可怜楚粤百战身，奉行帅府书一纸。推心置腹古何人？未去肘腋伤臂指。前日过我貌堂堂，奋袂誓欲清河隍，此才亦是邦之良。鱼肠进酒烛未半，漫漫长夜无时旦。一生谨慎诸葛君，纶巾羽扇信轶群。胡为杀我高将军？（高、王两提督为文襄二健将，赖以乎闽，歼寇於粤之嘉、应州者。高军门西征，为部下所戕。左襄素以诸葛自命，常署曰‘老亮’，故诗云然。高名连升。”）《馈粮叹》云：“千里鸽粮有饥色，塞河不满使者责。前车后车马流血，崆峒险甚太行脊。曾牒诸将迎汝前，驰之驱之勉策鞭。越程三宿惨不见，旌旗黯黯尘蔽天。不见官兵，乃见贼兵。官兵畏死，汝安得生？生无二三死八九。走报大营逢使酒，申诉未终撞玉斗。昔有萧何今娩否，士如饥哗职谁咎？使者踉跆归上书，天子仁圣怜其愚。事至艰难要设法，仍会帅府筹挽输。此首系颈真区区，且为若曹忍须臾。贼兵报抵南山隅。”《於霞仙中丞处读湘阴左公论西事疏，喜闻将抵潼津》云：“南斗戴天高，西征犯暑劳。卧龙腾渭水，秣马报陈涛。三策纡筹笔，五年期卖刀。闻声皆落胆，地唱同袍。”《潼关营次，谒宫保尚书左公并晤张听庵吴子两观察》，中云：“玉关径须寻尺论，布指秦川仅成寸。”又云：“崆峒宾佐尽杰良，姻娅使觏吴与张。立谈未竟赐纸笔，许於二子参短长。东家军旅有未学，如访疾苦闻之尝。”以上皆当时传作有微词者。吾乡数十年来老辈中，惟欧斋致力为诗。“五年”句，乃文襄自许期限：“五关”二句，言文襄用兵，自负讲求地图也。

二、欧斋先生释褐后，与马平王少鹤、瑞安孙琴西、仁和邵位西、临桂龙翰臣诸公游，留心掌故，著有《启东录》，乡邦文献则有《榕阴谈屑》，实即诗话也。有云：“诗才白天分中带来，有是种方有是树。张亨甫尝戏其友云：‘君等譬学佛，半路修行，吾乃自幼出家。’噫，亨甫可谓有是种成是树矣。而才气有余，学殖或不足，使天假以年，安能量其所至？”又云：“道光间，亨甫陵铄一代，独许翁蕙卿诗，奇才逸气，同辈罕俪。赠诗云：‘近来海内为长句，蕙卿欲轶高青邱。’又云：‘世无李太白，高才竟谁偶？’蕙卿性孤介，老於诸生。尝尽汉、魏、齐、梁、唐、宋之源流，心摹而手追之。少年自伤名不出里巷，同辈无能知之，故狎游以自晦。四十以后，闭关守穷，人罕见其面，乃遭蚍蜉之撼，薄以温李体。马平王定甫、瑞安孙琴西、介休王霞举，海内所推能诗者，尝於余处见其《金粟如来诗宠集》，结郑少谷、王子衡之遥契焉。三君辄日：‘使蕙卿出游大江南北，必能极所变以尽其才。惜不永年，如高青邱，而遇不逮。’知言哉！”闽派盛於明，非盛唐之诗不读。及锺伯敬入闽，竟陵体风行，稍有学中晚唐、宋人者。有清初叶犹然。至沈归愚唐诗、明诗、国朝诗三《别裁集》出，海内奉为圭臬，闽人又专为通套盛唐诗矣。欧斋先生少慕张亨甫，中年以后学山谷，《黄鹄山人集》前后颇不相类。此《谈屑》成於晚年，而重视青邱、薄视温李尚如此，殆少年议论之未删者欤？亨甫以学佛譬作诗，自负自幼出家，轻他人半路修行，然高适、韦应物皆半路修行者，世固有生天在前而成佛在后者也。蕙卿全稿，林畏庐有之，闻在孙师郑处，当求而论次之。

三、《谈屑》又云：“先太夫人之教寿图也，母而兼师，授《论语》，口占云：‘入学志读书，书亦无多字。有若似圣人，孝弟根本备。卜子为经师，君亲身力致。时习即习此，三章通一义。’及学作文，又口占示之云：‘之乎者也矣焉哉，必要用心去学来。此字文中不可少，欲求端要自童孩。’识者谓为要言。比长，补弟子员，勉以句云：‘学到能贫殊不易，士无自贱乃为高。’终身诵之弗敢忘。”第一首可谓读书得间，能见其大矣。对句千古名言，为士者皆宜终身诵之者也。

四、苏堪二十余岁时不作七言诗，偶作绝句，多不经意，然凄戾邈之音，往往使人神往，讽咏不忘。有《渡江纪程》，中一段云：“益北岸转处，有庙西向，门扃而锁，门前垂杨一树，摇落可怜，尚能掩映夕阳也。索笔题墙上曰：‘谁见夕阳当古庙？伴他衰柳映江流。题诗我亦如飞鸟，极目长天春复秋。’”又《居金陵》一绝句云：“江上飞花萦燕翦，门前细草断羊肠。数声题春归尽，一院风香白日长。”彷佛渔洋。前一首极似唐人小说《梦游录》中诸作。

五、苏堪尊人仲濂年丈（守廉），由庶常改官部曹。长於倚声，有《考功词》一卷。诗少作，只记其《夕阳》一绝句云：“水碧沙明惨淡间，问君西下几时还。乐游原上驱车过，愁绝诗人李义山。”与王阮亭之“仆射陂头疏雨歇，夕阳山映夕阳楼”、黄莘田之“夕阳大是无情物，又送墙东一日春”可以同称“某夕阳”矣。

六、尝谓樊榭《燕子矶》诗末二句云“俯江亭上何人坐？看我扁舟望翠微”，十四字中，作四转折。质言之，为“看他在那裹看我在这裹看他看我”也。何梅生有《江阁望狷生去舟》云：“去飘那叶吾能辨，江阁潮生著意看。他日归篷应过此，有谁为我恋阑干？”末二语用意用笔，曲折处甚似樊榭。彼实景，此虚构；彼就上下两处著想，此就先后两时著想也。《舟夜》云：“寒逐江声上枕旁，起看残月在高樯。真疑短却前宵漏，进作今宵一味长。”与“秋宵只为一人长”异曲同工；彼疑一人异於众人，此疑一夜异於他夜也。又《寄狷生浔阳》云：“觅梦欲长宜尽醉，江流到海更江流。”妙语如环之无端，此皆以意笔胜者。

七、梅生工绝句，在元章、与可、放翁之间。《初二日饮姚未僧家醉归》云：“古香一室不缘花，饮客醇醪自啜茶。胜事今年勤记取，开春二日醉姚家。”《不胜》云：“不胜思古忧时意，畏见深心短气人。自涤甍盆安怪石，灯前百遍赏嶙峋。”《壶尊》云：“倦将求息何能息，强自为宽那得宽？静看飞云闲看鸟，既凭庭树又凭栏。”此首本八句，余为节去前四句。《今亦》云：“今亦何尝是？无须悔昨非。苕川西上路，无数钓鱼矶。”此首本八句，余为节去中四句。

八、因读梅生“开春二日”句，忆起叶损轩一绝句，云：“补官得傍雨花台，无主山多对合开。光绪江宁丞壁记，放衙刘氏小园来。”题系《长千里刘氏园与于民宫廨甚近，冲泥往游》。此种绝句从香山“后魏帝孙唐宰相，六年七月葬咸阳”、“开元一株柳，长庆二年春”等诗来也。

九、老友张君常长吾乡民政时，被斫不死，忧患之余，诗境较幽。余序君诗集，所谓“近作清苦不怡，遂足以感召忧患。中夜旁徨，良久而乃释”者也。君有故人郑仲瑜，乞榷税以比祠禄，畀以洪塘，殊瘠薄，然特有佳山水。未几，君去闽寓析津，得仲瑜书，有“洪塘水长，轻舟往来。偶触吟情，辄思严公重莅”语。君奇答四绝句云：“严杜交期意最亲，锦城生事老清贫。辞官竟断郊垌迹，长想乌皮隐几人。”“风帆沙鸟古洪塘，阅尽津梁遇客忙。此亦洞霄提举意，诗人合住水云乡。”“半洲墓与石仓园，此水汪汪有古魂。六月炎尘吹不到，小金山下大江奔。”“行吟憔悴老谁知？樗散惊看两鸯丝。我亦蓬蒿思掩径，那能回面共纤儿？”“乌皮隐几”、“锦官生事”、“郑公樗散”，皆杜语，恰称乞榷税清况，亦所谓“生理须凭黄合老”也。张半洲（经）墓、曹石仓（学）园、小金山寺，皆洪塘名迹。读四诗又使余骤浓归思，欲舍京华尘土，而老云水之乡矣。

一○、君常生长会城，实为侯官西乡厚美堰人，与洪塘相近，余未之知也。因余论吾乡诗人，多出西南诸乡。君曾馆陶江叶氏，次其诗於损轩之下。“客冬君来长”句一首，自明其为西乡人。余和诗调之，首云：“孟轲称舜何谆谆，所忧未免为乡人。一乡愿人日乡愿，往往乱德恐失真。君胡去乡三十载，历历乡井翻自陈。”又云：“村夫野老宁俊物，褐橥谁乐侪凡民？”末云：“吾乡螺渚阳崎外，风流寂寞江之滨。尚溪怡庵不可作，豫生一去辞都巡。岁阑倡和尚三两，江乡风味谈津津。”怡庵，林葵，苏堪舅氏，能小诗，能画；豫生，许贞干，能为常州派骈体文。尚溪、都巡，皆西乡地名，去洪塘不远。末二语谓客冬至都，主搜庵所，除夕既和君常作，又与几道有倡和诗，亦老来不可多得者也。

一一、因忆君常由御史奉讳归里，主讲鳌峰书院时，余偶从武昌归陶江，典玉屏山庄东屋居之。江乡往来，有强庵、肖韩、丹曾诸人。有“罾”韵七言长古，丹曾倡之，君常、肖韩和之，殁庵则次韵者再。君常诗云：“打鱼江上看施罾，垂丝老树黏枯藤。野庐茶灶偶觅饮，去无所诣来无朋。廿年泥爪易变灭，旧梦说与山中僧。东华侧帽复赓和，头白重见情难胜。寝门天末欠一酹，定文身后谁真能？玲珑小阎富藏庋，撒手幻作云烟腾。玉屏山色了如昨，危飙忍见江波兴。船头双影泛清晓，六月到此消炎蒸。尽摅感噫入长句，袖底出示书如蝇。我时耽咏先鸟起，墨渖狼藉头胡髻。城中疫死日数百，瞰人鬼魅纷相乘。东家西邻阗无影，池馆夜静孤蟾升。橘洲丈人尤念我，邮筒急递凌陂塍。往复得诗尽十纸，但分邾鲁忘淄渑。自为怡悦事亦颇，田宅遑计贻孙曾。终朝填委苦胝手，对客那肯抛吟胜？索逋火迫等债券，况假恶韵为科惩。照人文采老史氏，沾丐下逮灵台丞。焦原自履不云险，从而陟者弥凌兢。宵哦然烛竭枯吻，坐数街鼓挝冬鏊。昔时宾馆盛设醴，沧桑一霎悲填膺。园亭易主亦敝屣，所嗟散落干瑶滕。江东治谱夙眼见，步兵老矣归季鹰。尖叉斗句取自适，丰扛弱足争衡称。神山石髓岂易得，百年闽峤留诗徵。更约鳌峰作重九，黄花酒且沽兰陵。”纡回往复，悲慨於旧馆者深矣。题系《丹曾观察同肖韩太史孥舟过螺江并游玉屏山庄，各赋长句见示，强丈继和；以余於损轩有宾馆之旧，不可无诗，次韵奉酬。》首数句言馆玉屏时事；“东华”二句谓损轩入都相倡和；“寝门天末”数句言损轩逝而书籍散落，遣稿未定；“玉屏山色”八句，转捩甚见腕力，不觉其为次韵；“池馆夜静”以下，屡转不尽，颇有望衡九面之趣。

一二、几道劬学，老而弥笃。每与余言诗，虚心翕受，粥粥若无能者。癸丑岁不尽二日，与话陶江风物，因赠一长句。几道答和，中二联云：“即今除夕非佳节，莫向桃符写旧衔。天下诗才衡左海，故园胜处数楞岩。”寄伯严云：“已回舂雁数鲥鱼，目断南云少尺书。可有园林供独往，倘缘花月得相於。江湖无地楼饥凤，朝暮何年了众狙。说与闭门无己道，去年诗句太勤渠。”皆的是革命以后感想。

一三、穷而后工之说，时复有之。郭春榆侍郎乱后寓析津，无俚中辄寄情吟咏，有《默园枉赠绿净亭四十韵，次韵奉答》云：“黄郎磊落才，万言可日试。孝穆石麒麟，摩顶闻宝志。抱璞久未售，寤歌矢独寐。传家十砚斋，横枝推法嗣。几年江海别，所诣益深邃。风骚振余响，莩甲出新意。浸淫百氏书，糟粕例吐弃。扶桑万里游，莲幕一枝寄。落霞孤骛词，倾倒洪都帅。承平养士恩，酬知剩文字。明经应制科，奋起还拔帜。余樽婪尾春，冷署回翔地。退食殊萧闲，饱揽西山翠。邮亭僧舍间，题壁墨常渍。晋安风疋遗，得君重鼓吹。断句闲流传，遣秉与滞穗。龙蛇忽起陆，坐见虞渊坠。敝庐隔人境，旧雨谁复至？惟君勤过存，相访月数四。茆亭仅容膝，补葺殊造次。乞邻得桃栽，芟径除棘刺。清谈恒彻宵，一榻为君置。衔杯称圣贤，抱瓮泯机智。袖诗忽索和，譬钓悬钩饵。出匣见龙泉，神锋何锐利。奖借或过情，敷陈皆古义。蚓窍强学吟，敢附洞箫谧。余生况苟活，岂复关此事。相对欲何言，举目山河异。苏程老兄弟，穷旅眷亲懿。我已怀游思，君当守默识。世变未可知，待时且藏器。矍铄听水翁，晚节弥冲粹。渊源早得师，杖履仍日侍。籍涅在韩门，余子三舍避。群雄尚斗争，四野多烽燧。潜渊有惊鳞，摩霄无健翅。东阳吾所钦，郊居方息累。墩名讵敢争，涧饮期无愧。朗吟珠玉章，苍茫恨天醉。”字字妥帖，尤於押韵见工。嘿园於春榆为妹，拔贡廷试，春榆则座师也。“奖借”句似太谦，“落霞”一联谓嘿园幕游江西，沈爱苍权巡抚也。爱苍陈粤臬，署中亦有绿净亭，故未有“郊居”、“争墩”各句。

一四、陈逸儒孝廉（寿彭）从哲兄敬如（季同）游欧西，通英文，译书报，文笔不苟，力摹司马子长。妇薛氏，好学淹雅，日拥百城，益以善病，足迹罕出户外。撰述甚富，诗、词、骈体文哀然，年四十余殂谢；一女亦能文，殉焉，逸儒方为合梓遗集也。逸儒数奇，晚乃入邮传部为官；未几鼎革，又入海军部授武职。有句云：“门卒端宜梅尉隐，步兵不禁阮生狂。”梅福、阮籍皆生当鼎革之际，门卒、步兵皆以文人为之；君又嗜饮，可谓字字雅切。余索君诗可入《诗话》者，久不出。偶过余，止诵此两语，余谓即此足以传矣。

一五、近日新识数诗人，皆东坡所谓“叩门如有求”者。诗亡雅废之时，犹复得此，理宜惧悦，议者或以为声气标榜，顾亦问其真致力於此否耳。铅山胡子方（朝梁），陈伯严诗弟子，自号诗庐，诗以外无第二嗜好也。尝为人嬲使观剧，自午至酉，万声阗咽中，攒眉搜肠，成五言古一篇，和其师散原《题听水第二斋》韵者。入官署治文书外，日抱其新旧诗稿如束笋，诣所知数里外，商量不勃。其为诗专学山谷，七言律中二联，多兀傲不调平仄，然其笔端实无丝毫俗韵，殊可喜也。《夏日即事》云：“人生快意是会合，尽日好风来东南。芳塘半亩水清浅，茅屋一间人两三。看水看山殊未厌，栽桑栽竹粗已谙。青云可致不须致，我愿食贫如荠甘。”严几道云：“疏宕遒隽，神肖山谷。”梁节庵云：“萧疏兀傲，收处不称。”《对南山》云：“自来骨肉关至性，行矣关山良独难。橐笔还家寻一笑，倾囊市脯劝加餐。南山有云欲招我，清夜间雨能洗肝。明日邻园乞新竹，呼僮斩取钓鱼竿。”梁节庵云：“‘洗肝’隽句，坡诗：‘江水洗我肝。’”《江上奇怀友人茧公》云：“惊人雄辩杂诙谐，偏是中年意兴佳。得酒便思呼等辈，除诗略不置余怀。有时脉脉帘垂地，一任青青草满阶。美矣江山看不足，何年卜筑在江淮？”《丁叔疋农部挽诗》云：“我於朝士一无可，如子清才百不多。落日楼头成苦语，西风江上旧相过。谁知此别感今昔，何处诗魂足啸歌？天岂能孤吾党意？长吟独往奈君何。”《除夕发书四弟》云：“一岁向灯尽，万哀竟夕生。衰宗存弱弟，遣墨抚吾兄。阅世多深语，隔书有哭声。故园人不寐，应共此时情。”“隔书”句与苏堪“书来意万干，隔此纸一重”同工。《奉太夷先生谢书近作》云：“大化无宿留，人事纷成亏。谁则无一营，而惰其四支？孔孟走胺胺，所志扶阽危。巢许图自安，逃世绝攀追。夫子澹泊人，缮节能自持。颇笑腐儒拙，欲雪名士讥。龙州握兵符，留得边人思。拂衣谢簪组，褰裳脱绊羁。天下匹夫责，敢以无位辞。欲跻斯民康，似急其所私。不惜手足劳，愿世无溺饥。近闻海藏楼，高筑东海湄。卅年饱忧患，一枕寻轩羲。宁欲自兹往，闭门与时违。东山信可乐，苍生愿恐非。染翰公余事，薄植非敢窥。尺幅写新诗，千里肯见遗。诗中夸暖叟，暖叟我所师。安得十年勤，侍公学临池？别来再秋风，睹怀天人姿。”梁节庵评首数句云：“陶诗‘人生自有道，衣食固其端。舍是反不营，而以求自安’，此得其意。”

一六、《写义宁师诗竟，辄书所触以呈》云：“大块噫气幻万千，上飞下走日月旋。诗人能事通造化，驱使万物归新篇。吾师读书善养气，胸次浩荡收百川。作诗不须故作势，却自凌厉横无前。”《题温叟勺湖款春图》云：“吴子坐我室东隅，殷勤际我《款春图》。人间何处春可款？门外已报花无余。东风吹絮作雪舞，铺阶入砚纷模糊。岂知春意忽然尽，恨不秉烛恣游娱。”《人日立春饯别师曾彦通兄弟》云：“负手欲何为？高吟到人日。眼前春始归，明日君又别。”《赠陈师曾，时师曾自日本归》云：“陈家兄弟文章伯，佳句流传江海间。已尝读之为倾折，亦复强和忘愚顽。归来道气照人眼，可有奇方起我孱？风暖日长关底事，荒城月上抱书还。”陈伯严云：“直造宋贤胜处。”《夏居漫兴》云：“双塘之水明如镜，一带垂杨青可攀。得意醉而非醉候，游身材与不材间。有时喽喑仰天语，消得寻常负手闲。幸是中年健腰脚，短衣匹马好还山。”陈伯严云：“格与前首同。”《述怀》云：“年年作计随人后，短发长歌只自疑。来日万端付之酒，江南片月为吾私。非关早岁思齐物，合有寒儒瘦到诗。我已穷于孟东野，高天厚地更何之？”《次韵师曾见赠》云：“幽居正好学逃世，穷巷何人来款关？物外妪歌消白日，尊前哀乐易芳颜。偶然临水一垂钓，早晚开门饱看山。与子同生山水窟，即今飘泊未能还。”以上各诗，佳处略从同同。盖山谷学杜，得其一体者。在杜如“爱汝玉山草堂静，高秋爽气相鲜新。有时自发钟磬响，落日时见渔樵人”、“锦官城西生事微，乌皮几在还思归。昔去为忧乱兵入，今来惟恐邻人非“，不过百首之一、二。在山谷则十首之三、四，然犹仅三、四也，君则十之七、八矣。不俗在此，仅能不俗亦在此。余赠一古诗略规之，后赠余两诗，则声律甚调矣。

一七、诗庐诗为师曾兄弟作者特佳，气味至相投也。师曾（衡恪）为伯严长公子，多才艺，篆刻逼汉人，画得倪黄风味。诗其家学，然不多作，作必不俗。《法源寺看花》云：“我心不能春，春色忽到眼。兀立禅堂下，犹带泪痕潸。森森出墙枝，弄晴殊瑟。留此娱须臾，但愁风力。”时君方有骑省之戚也。《梨花》云：“娇云无力倚墙东，正好低枝可避风。与汝隔窗斜对面，一春开落忒关侬。”《月下写怀》云：“丛竹绿到地，月明影斑斑。不照死者心，空照生人颜。”亦悼亡作。君深於情者，故为余画《萧闲堂著书图》，题诗有云：“至情深刻骨，万事莫与偿。”“万事”五字真能写我心，可抵悠悠者干百言也。

一八、偶忆王贡南（毓菁）有《上元对月诗》云：“又对霜楼月，人天奈别离。酒温今夕盏，花照去年枝。素影留明镜，清辉鉴薄帷。春来和悦意，凄恻似秋时。”似亦伤逝之作，识贡南久，究不知其曾经此恨否也。又忆辛亥六月游历下，遇贡南於明湖。贡南言“君归去必有诗，请以一语及我，挂名君集中”。后余得《历下杂诗》七首，末首云：“漱玉亭边柳作绵，让君索句此流连。湖州老去易安逝，不忍来过金线泉。（泉今为书局，贡南寓焉。”）亦悼亡语。贡南又有《苔》绝句云：“几日春阴闷小庭，踏莎人去雨冥冥。天涯芳草斜阳外，别是销魂一种青。”亦复凄黯。

一九、无锡侯雪农（毅），一字疑始，游学英伦，严几道弟子也。嗜诗，有《秋日寄严夫子京师》云：“迢递关河远，西风又报秋。遥知增老健，无复动吟愁。十载苦常别，深恩娩未酬。寸心托云缕，卷向帝王州。”不必深意而真情自见，不得以唐贤老调少之。几道云：“如一笔书，故佳。”亦非过誉。《别意次刘瓠丈公韵》云：“疏莲丽水自菲菲，寂寂芳陂事已非。谁倩青禽传锦字？难牵素缕上春机。酒边密意空相约，梦里前言忍更违。愿著晨风干里翼，也随归雁向南飞。”又《送别瓠尊世丈》句云：“促膝常联肠断句，论心每到月残时。”《海上望月》句云：“春怀渐觉如残柳，酸泪何因到落花？”皆深於诗情者。

二○、疑始有《甲寅仲春至江亭旧所居室》，首二联云：“岁月如人总不居，绿杨几见换萧疏。深深竹院寻还在，隐隐西山看欲无。”尘外西山，颇写得出。次首第二联云：“荒庭倚树真亡我，白日持灯不见人。”“白日持灯”，为西人世语，谓碌碌者看不见也。《梦中得句》云：“晴霞幻物随人意，落絮当风类我心。”落想颇新。君刊有《说理杂诗》四十首，自跋有云：“四十首所言，大抵拾古今人唾余。惟第十一、十四、十五及三十二四首，为所臆造。余最取十四、十五二首，以为传声者浪，传光者以太，夫人知之矣。蜃市楼台，光何自传？无线电音，声何自传？则别有无形之浪也。人之心思智慧，万有不齐，所谓不同如其面，虽觊面而相隔若山河矣。然设有两人焉，其智慧之比例，无几微不相等者，则此人之心思虽不言，而彼人可以喻。所谓相视而笑，莫逆於心，所谓目击道存，皆非妄语也。古人梦寐相感，啮指通诚之类，则心浪之力量过人，足以远达，而受感者实心与相印也。”君诗云：“脑府孕奇灵，动荡构思意。积浪传八方，万物供驱制。触类成感应，离电同其致。至诚开金石，前贤岂吾戏。”“心浪或凝郁，历久未易散。推移流大宇，托物时隐见。尘心骇非常，万象况能幻。鬼神六合外，圣人存不论。”疑始尚有《题王氏姑母小照》、《纪梦篇》两诗，间得香山、东野真挚处，篇长未录。
  </div>
  <div class="pagination">
   <a href="石遗室诗话_page6.html">
    上一页
   </a>
   <span>
    ...
   </span>
   <a href="石遗室诗话_page2.html">
    2
   </a>
   <a href="石遗室诗话_page3.html">
    3
   </a>
   <a href="石遗室诗话_page4.html">
    4
   </a>
   <a href="石遗室诗话_page5.html">
    5
   </a>
   <a href="石遗室诗话_page6.html">
    6
   </a>
   <span class="current-page">
    7
   </span>
   <a href="石遗室诗话_page8.html">
    8
   </a>
   <a href="石遗室诗话_page9.html">
    9
   </a>
   <a href="石遗室诗话_page10.html">
    10
   </a>
   <a href="石遗室诗话_page11.html">
    11
   </a>
   <a href="石遗室诗话_page12.html">
    12
   </a>
   <span>
    ...
   </span>
   <a href="石遗室诗话_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
