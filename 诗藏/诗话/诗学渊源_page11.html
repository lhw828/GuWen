<!DOCTYPE html>
<html>
 <head>
  <meta charset="utf-8"/>
  <title>
   诗学渊源 - 第 11 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诗学渊源 - 第 11 页/共 17 页
  </h1>
  <div class="content">
   《冷斋夜话》：“唐僧多佳句，其琢句法，比物以意而不指言某物，谓之‘象外句。’如无可上人诗曰‘听雨寒更尽，开门落叶深’以落叶比雨声也。‘微阳下乔木，远烧入秋山。’以微阳比远烧也。”按唐人诗大抵以虚对实，以无对有，最为传神，宋人诗知此者少，琢句有如刻鹄，故读之令人生厌。

《归田诗话》：“元遗山编《唐音鼓吹》专取七言律诗，世皆传颂，少日仿其制，取宋、金、元名人所作，得一千二百首，号《鼓吹续音》，世人但知宗唐，于宋则弃不取，众口一词，至有诗盛于唐，坏于宋之说。私独不为然云。”仪谓学诗者争上流，截流归源，则事半而功倍。夫古诗，《风》、《骚》之所出也，则古诗必拟乎《风》、《骚》。律诗，唐之所兴也，则舍唐又安归哉？但其间自汉魏至于六朝，各存本来面目，自然佳处，可以触处旁通。悟此知彼，不可不读。至于宋诗已成痼疾，读之不但无益，且将受累，瞿选散失，亦是佳事。

宋人用事，类多硬砌。如东坡“不用长愁挂月村”，用杜诗“月挂客愁村”句也。王荆公“柴门虽设要常关”，用陶“门虽设而常关”句也。一则何等自然。一则何等生硬。山谷尤甚，如此用典，终觉太苦。

《诚斋杂记》：“唐未有乔子旷者，能诗，喜用僻事，时人谓之‘孤穴诗人’。”予谓诗用僻事，如能达意，犹可也。若辞意俱晦，对之如猜哑谜，人未有不弃置之者。误人亦即自误，近有作诗者，用一僻典，乃注曰某诗某语，自炫广博，亦是一累。

《隐居诗话》：“诗者，述事以寄情。事贵详，情贵隐，及乎感会于心，则情见乎词。此所以入人深也。如将盛气直述，便无余味，则感人也浅。《诗》‘桑之落矣，其黄而陨’，‘瞻乌爰止，于谁于屋。其言止于乌与桑尔？及缘事以审情，则不知涕之何从也。”语极可味，作诗能参此，盖无有不佳者。但谓：“唐人多为乐府，若张、王、元、白，言尽意尽，更无余味。”此则不然。乐府本贵沉切，与古风有异。自《风》、《骚》以至于南北朝亦多直述其意，张、王、元、白岂无隐约之词，古人相题著词，自有分寸，魏氏之语，殊为偏执。

作诗，造意贵艰深，而出语务平淡。故唐人佳句，粗看每似常语，实则千锤百炼，后人欲易其一字不可得。魏氏《诗话》谓贾岛“独行潭底影，数息树边身”二句有何难道，至于“三年始成”，而“一吟泪下”也。此正是人人意中所有，人人笔下所无。句法直逼盛唐，虽看似平淡，吾人却欲道不得。又曰：“杨衡‘一一鹤声飞上天’尤为可笑。”吾谓：七字妙在情景宛然，而又毫不费力。盖宋人作诗，其致力处本与唐人异。魏氏自作宋人语，与唐人何涉。又曰：“黄庭坚作诗得名，好用南朝人语，专求古人未使之事，又以三数奇字缀葺成句，自以为工，其实所见之僻也，故句虽新奇，而气乏浑厚。”此论至当不易。山谷诗，《麓堂诗话》既极言其非，《滹南诗话》尤所痛诋。

《春雨杂述》：“《诗三百篇》之作，当时闾巷小子能之。后世之作，虽白首钜儒莫臻其至。岂以古人千百于今世遽如是哉！必有说矣。”仪按：古人以耕以读，虽下至于佣保小贩，亦无不知书者。如子桑、却缺、弦高、甯叔即其证也。但各有专学，非造其极不得仕。故学有不足，则执一业以助其学。汉魏犹袭其余风，故闾巷小子皆能之。至于词古意深，殆亦当时好尚所趋，犹唐之于律然欤？

予谈诗每抑宋人，非谓宋诗无佳者，但恨佳处不多耳。至于古风，如坡公，又何可不读。

《竹坡诗话》：“林和靖《梅花》诗脍炙天下殆二百年。东坡晚年作《梅花诗》云：‘纷纷初疑月挂树，耿耿独与参黄昏’此语一出，和靖之气索然。张文潜曰：‘调鼎当年终有实，论花天下更无香。’虽未及东坡高妙，尤可使和靖作衙官。”吾谓后首虽刻划，犹尚自然。东坡诗竞奇遇甚，转致僻陋。二作皆不及林之清而有韵。独坡公“竹外一枝斜更好”一句，不言梅而舍梅无他属，韵清而古，毫不费力，实足与杜诗“幸不折来伤岁暮，若为看去乱乡愁”句匹敌，则较为胜矣。

有明上人者，作诗甚迟，求其捷法，东坡作两颂与之，一曰：“字字觅奇句，节节累枝叶。咬嚼三十年，转更无相涉。”一曰：“冲口出常言，法度法前轨，人言非妙处，妙处在于是。”乃知作诗到平淡，非力所能。予谓作诗不必构思，则浩然“须眉尽落”为太冤。王维“走入醋瓮”为太笨，但构思遇久，精神易昏，佳句亦不易搜得。勿必长思，要当时时留心可耳。若冲口出常言，又何言之易也。向疑东坡诗用事牵强，今其如此轻易，诗又安得不粗。又曰：“诗到平淡非人力所能。”语尤不经。多作，多读，不愁不快。但欲求工，更须下一番工夫。

《天爵堂余笔》：“《三百篇》，诗之祖也。《楚骚》、汉魏乐府、五言古诗，去古不远，六义未乖，所当诵法。唐人之近体兴而诗一大变，然可兼为，不可专考者也。近日无人不诗，无诗不律，无律不七言，即五言绝句亦善作者少，而况古诗乎？”夫至无人不七言律，而谁谓诗不差乎！是言近体七言之易也。乃又曰：“七言律法度贵严，纪律贵整，音调贵响，不易染指。”似反以此为入门之路，宜其终身不窥此道藩篱。是又言七律难于古也，何自相矛盾乃尔。又言难则无所不难，以言易亦无所不易。唐诸大家无作不佳，一会百会，又何分乎彼此？但律诗声调究属近人口气，学者较易着力，固应从此入门，迨有所底，然后切古韵，审方言，着手古风，则自色香俱古，神与貌皆似矣。若率尔为之，其何能佳。

诗中用双叠字，易得懒句。如王维“漠漠水田飞白鹭，阴阴夏木啭黄鹧”，四字下得最为稳切；如杜少陵“风吹客衣杲杲日，树扰离愁冥冥花”、“无边落木萧萧下，不尽长江滚滚来”，则又妙不可言矣。予按：维诗上句言所见，下句言所闻。杜诗“风吹”联上句言景，下句言情。“落木”联则上句言时，下句寄怀。王诗虽不似杜诗之有味，而上下闻见自别。若王介甫“含风鸭绿鳞鳞起，弄日鹅黄袅袅垂”，一样意思，便觉无味。

《竹坡诗话》：“乐府以张文昌为第一。”殊不可解。又谓：“柳子厚《别弟宗一诗》结句曰‘欲知此后相思梦，长在荆门郢树烟’，此诗可谓妙绝一世。但梦中安能见郢树烟？‘烟’字只当用‘边’。盖前有‘江边’句故耳。当改日‘欲知此后相思梦，望断荆门郢树烟’，如此却是稳当。”子谓：梦中心存目想，又何物不可见？柳诗用“烟”字写出梦中所见者，郢树含烟犹尚模糊，况兄弟哉！此正其化工也。若竹坡所云，则落言诠入理路，更有何味。

《滹南诗话》：“近岁诸公，以作诗自名者甚众。然往往持论太高。开口辄以《三百篇》、《十九首》为准，六朝而下，渐不满意，至宋人殆不齿矣。此固知本之说，然世间万变皆与古不同，何独文章而可以一律限之乎？就使后人所作可到《三百首》，亦不肯悉安于是矣。何者滑稽自喜，出奇巧以相夸人情，固有不能已焉者。宋人之诗，虽大体衰于前古，要亦有以自立，不必尽居其后也，遂鄙薄而不道，不已甚乎！”此说殊平允，但恐作者堕入其间，溺而不返耳。

六朝、唐歌，专重吴音，以吴音读之尤谐律可听。《云溪友议》：“云阳公主降都尉，刘氏内人以陆畅吴音，才思敏捷，为傧相互作酬和，六宫大喜。”此其证也。

作诗者于锺嵘《诗品》、司空图《诗品》、齐己《风骚旨格》、无可《诗式》诸书，以及各家诗话，均不可不读。虽语有是非，而其间之真意亦正可在是是非非中得之也。

古诗转韵，不限四声，乐府平仄间转，而上去亦可转入入声。





●卷八

○名人小传诗品

△荀子
荀子亦曰孙卿子，相传避汉宣讳，改荀为孙。非也，盖古音荀、孙音近，或称荀子，或称孙子，故莫可得正。战国时，与孟子并以“仁义”之说嫉俗愤世，著《性恶》一篇，反孟子“性善”之说。又以十二子为非，作“非十二子”，深为宋儒所疾。然其书仍盛行于世，《汉志》载《赋》十篇，今仅存《礼》、《知》、《云》、《蚕》、《箴》五篇，又《无题》一篇。其音迫促以少和缓之节，然承《风》振《骚》，实为“赋”体之祖也。而《成相篇》三四七言，亦已肇长短句之先矣。托喻比兴，不失诗人之旨。知时将大乱，避居于赵。春申君请之楚，乃赋《小歌》以寄意焉。后为兰陵令，终于楚。《小歌》亦是骚体，或云屈原受学于荀卿，则《离骚》殆本此欤。

△屈原
屈原，楚宗亲，仕怀王，为三闾大夫。同列上官靳妒之，赞毁于王，王乃疏原。及王客死于秦，子襄王嗣立，放原于江南。既心存家国，忧思烦乱，不知所恕，乃作《离骚经》。“离”，别也，“骚”，愁也，“经”，经也，道也。言己虽放逐，犹怀直道，以讽谏君也。又作《九章》，援天引圣以自明，终不见省，遂赴汩渊自沉而死。王逸曰：“《离骚》之文，依《诗》取兴，引类比喻。故善鸟、香草以配忠贞，恶禽、臭物以比谗亻妾，灵修、美人以媲于君，宓妃、佚女以譬贤人，虬龙、鸾凤以托君子，飘风、云霓以为小人。其词温而雅，其义皎而朗。凡百君子莫不慕其清高，嘉其文采，哀其不遇，而愍其志焉。”其徒宋玉哀之，为赋《招魂》。依《九歌》，赋《九辩》，所以辩屈原之贞固也。“九”者，阳九，以喻君子，故并以“九”名篇焉。楚又有唐勒、景差之属，并以辞赋见称。然其文不传，或曰《大招》，景差所作，亦疑莫能明也。汉时东方朔、贾谊咸祖其意。后王逸集而名之曰《楚辞》云。

△贾谊
谊，洛阳人，年十八，以能诵诗、书，属文称于郡中。文帝初，立河南守，吴公冶平为天下最，徵为廷尉，乃为言于帝，召为博士，年方二十余。每诏令议下，诸老先生未能言，谊尽为之对，皆如人意所出，并以为能文，帝说之。岁迁至太中大夫，谊感激，思所以振，乃草具仪法，改正朔，易服色制度，定官名，兴礼乐。其后更定诸法令，议以列侯就国，其说皆发之于谊。帝议以谊任公卿，绛、灌、东阳侯冯敬之属，以谓年少初学，纷乱诸事，不宜用。帝乃出谊为长沙王傅。既失意，渡湘水，乃为赋以吊屈原。又仿《骚》作《惜誓》一篇，因以自喻。居长沙三年，有鹏止于坐隅，又长沙地卑湿，自以为寿不得长，乃为赋以自广。中云“祸兮福所倚，福兮祸所伏。忧喜聚门，吉凶同域”。又曰“乘流则逝，得坎则止。纵躯委命，不私于已”。则以喻灌、绛之属虽谐毁之，殊无损于谊也。后岁余，帝思谊，徵入，见于宣室，问以鬼神之事，谊具道所本，夜半帝为前席，曰：“吾久不见贾生，自以为过之，今不及也。”乃拜为梁怀王太傅。数问以得失。未几，梁王堕马死，谊自伤为傅无状，常哭泣，岁余亦死，年三十三矣。谊文章、经济为西汉第一。骚、赋，辞清而理哀，亦宋玉、景差之流也。然不能随时以为屈伸，卒伊郁牢愁，夭其天年，惜哉！谊本传未言有《惜誓》之作。《惜誓》有“予年老而日衰兮”之句，考其时谊年犹未三十，虽词人寄意之言，良不至此。或谓屈原所作。然乎，岂其然乎。

△东方朔
朔字曼倩，平原厌次人，滑稽之雄也。武帝初即位，朔上书有“臣读文武之书二十二万言，可以仕矣”云云，文字多不逊，帝独伟之。初待诏公车，奉薄未得省见，乃给绉朱儒，因以见帝，得自陈。使待韶金马门。朔善射覆隐语，对答变诈，锋出莫能穷。上以为常侍郎，迁太中大夫。帝虽爱幸，亦第以俳优畜之，卒不得大用。始设《客难》，后扬子云草《大玄》，作《解嘲》，学者争慕效之。其体不尊，同于游戏。又作《七谏》。“七”者，少阳之数也。追悯屈原，故作此辞以述其志，所以昭忠信，矫曲朝也。枚乘《七发》、传毅《七激》、张衡《七辩》、崔驷《七依》、曹植《七启》、张协《七命》、梁束《七序》，皆此之类。虽韵文其体，则迥异于《七谏》矣。朔文辞奇伟，词锋竞起，割肉自责，据地放歌。诳朱儒，榜舍人，虽或失之谐诙，其谏起上林，面劾董偃，正言岳岳，则有足多矣。诫子之义，包道、德两篇，大隐居市，藏身之智具焉。曼倩别传，颇多神怪，汉武叹其岁星，刘向次之《列仙》，事未可知也。顾以雄主当前，能脱然无累，傲睨其间者，其亦犹龙矣乎。

△严忌
严忌，会稽人，本姓庄，一云字夫子，与司马相如俱好词赋。初仕吴，亦以文辩著名。及吴王谋为逆，知不可说，乃去之。客游于梁，梁孝王甚奇重之。哀屈原受性忠贞，不遭明君，而遇暗世，斐然作辞，叹而述之。目曰《哀时命》，其辞纡回悱恻，间或托诸神仙，大率牢落不偶，故借屈原以舒愁，非第哀之已也。子助，武帝时郡举贤良，对策最善，擢为大夫，颇见任用，出为会稽太守。三年计最，因留侍中。有奇异，辄使为文，及作赋、颂数十篇。坐淮南王反，弃市。《汉书》与朱买臣、吾丘寿王、主父偃、徐乐、严安、终军、王褒、贾捐之并传。鲜克令终，惟子云弃编，子渊作颂、名高齐、蜀，即非身死鼎烹，亦夭病随之，而篇章寥落，不可得见。今存者，独子渊一人耳。

△王褒
褒字子渊，蜀人也。宣帝时，欲修《武帝故事》，颇好诗歌，兴协律之事。于是益州刺史王襄闻褒有俊才，请与相见，使褒作中和乐选，好事者依鹿鸣之声，习而歌之。久之，上闻益州刺史因奏褒有轶才，乃徵褒待诏。数从幸宫馆，为歌颂。顷之，擢为谏议大夫，其后侍太子疾，太子喜褒所为《甘泉》及《洞箫颂》，令后宫贵人左右皆诵读之。未几，帝使褒至益州，祀金马碧鸡于道，病死，上悯惜之。褒文辞采密，意主规讽，然辞长于理，声偶渐阶，乃西京文体之一变也。《九怀》之作，未臻婉妙，转不若《髯文》、《僮约》为谐放可喜耳。

△刘向
向字子政，本名更生，年十二，以父德任为辇郎。既冠，以行修饬，擢为谏议大夫。献颂、赋凡数十篇，以铸伪黄金事，被劾，当死。兄阳城侯安民入国户，半赎其罪，宣帝亦奇其材，得腧冬减死论。会初立《谷梁》、《春秋》，复拜为郎中，迁散骑常侍。元帝时，以萧望之、周堪荐，擢为散骑宗正给事中，复坐免为庶人。成帝即位，更名向。以故九卿召拜为中郎。领护三辅都水，迁光禄大夫。时王氏用事，外戚贵盛，尝谓陈汤曰：“灾异如此，而外戚日盛，其渐必危。刘氏身为宗室遗老，吾而不言孰当言者？”遂连上封事极谏，言多痛切。天子召见向，意深善之，不能用也，以为中垒校尉。年七十二卒。卒后十三岁，而王氏代汉。与屈原并系社稷轻重，忠精感慨，发于志诚。故《九叹》质余于文，情见乎辞。方之二王，斯为高古。少子歆，字子骏，比于王莽，设图谶作符命，封红休侯。莽纂位，歆为国师。甄寻之变，为莽所杀，亲党连及，死者数百人。歆善文学，与父向领校秘书，讲六艺、传记、诸子、诗赋、数术、方技，无所不究。词赋流传止三数篇，然《遂初》、《甘泉》，父子堪媲美也。

△淮南小山
小山，淮南客也，昔淮南王刘安博雅好古，招怀天下俊伟之士。自“八公”之徒，咸慕其德而归其仁，各竭才智，著作篇章，分造辞赋，以类相从。故或称小山，或称大山，其义犹《小雅》、《大雅》也。《列仙傅》：“小山乃八公中之一人，悯伤屈原，又怪其文，升天乘云，役使百人，似若仙者。虽身沉没，名德显闻，与隐处山泽无异。故作《招隐士》之赋，以章其志。辞采佚丽，实师《九歌》。汉人《楚辞》，自当以此为首屈。即参之宋玉、景差之间，亦足并驾方轨也已”。

△王逸
逸，字叔师，南郡宜城人也。天初中，举上计吏，为校书郎，著《楚辞章句》及《九思》行于世。然辞藻音节实不逮古人远甚。其杂文二十一篇，汉诗百二十三篇，今止存《琴思楚歌》一篇。文帝时，赵王等自伤怨，作歌往往同乎骚体。其后有息夫躬之《绝命辞》，梁竦之《悼骚文》并著见《汉书》。而扬雄独为《反离骚》以自广，文皆可诵，《楚辞》不录，盖寓褒贬于章句间。譬之薰获之臭。不可以同器也。然证之书传，淮南小山，彼何人哉？

诗有三义：曰“比”、曰“兴”、曰“赋”。“比”者，以物比事也。“兴”者，因物起兴也。“赋”者，敷陈事物也。昔禹分九州，铸九鼎，随赋定贡，非必尽敛所有也。欲以知诸侯四方之事物民风，故岁一敷陈焉，此其义也。少时读《子虚》、《长杨》、《两京》、《二都》，敷陈方物，窃怪之，未以为好也。继而顾名思义，始得其体。夫既曰“赋”矣，则“比”、“兴”固无与也。六朝、唐赋乃与古戾。古者，诗赋同科，赋即诗也。即《离骚》、《九歌》、颂、箴、铭、诛亦无非诗也，一短章，一长歌而已。汉兴，承战国苟、屈、宋、景之后，率以词、赋、颂、箴、铭、诔相尚。间多韵文，如《七发》、《说难》、《龟策》、《易林》、序传之属，其最著者也。故诗篇寥落，盖“四诗。《雅颂》之外，惟《国风》采自里巷，所以观诸侯之民风良窳也。五言自《古诗十九首》作，而后有苏李《河梁》始稍稍为之，至汉末乃大盛。于是诗、赋、楚辞、颂、箴、铭、诔诸体分矣。今者就诗言诗，诗之外非所及，故略不复详，而两汉诗传者人各三数篇，今列之于后，将以见诗之逗变云尔。

△枚乘
乘，字叔，淮阴人也。为吴王濞郎中，与邹阳、严忌、司马文园齐名，以词赋称。吴王怨望，谋为乱，乘奏书力谏，不听。汉平七国，景帝召拜为弘农都尉，以病去官，复游梁。辞赋称最，孝王薨，归老淮阴。武帝自为太子时，慕其名，及即位，以安车薄轮徵乘，道死。篇章散佚，传者惟《谏吴王书》、《七发》两篇。孽子阜字少孺，初事梁，遇罪，会赦，上书自陈。武帝拜为郎，不通经术，诙笑类俳倡。为赋、颂，好嫚戏。以故得蝶黩贵幸。比东方朔、郭舍人为赋捷而多，相如迟工故少，而善于阜，皋亦自谓不如也。文百余篇今皆不传，《古诗十九首》体格颇非一致，间有似建安之后者，然词清而润，丽而有则，又非黄初诸子所及，《文选》不著姓名，内“西北有高楼”九首，或云是枚乘所作，存疑而已。

△苏武  李陵
武，字子卿，杜陵人。陵，字少卿，陇西成纪人，少为侍中，建章监，善骑射，爱人下士，武帝以为有父广风。累将兵深入匈奴，匈奴多十倍于堕，数十合，矢尽援绝，死不可，乃降。单于壮之，妻以女，立为后校王。汉闻之，没其家，妻子皆为戮。天汉元年，且鞮侯新立为单于，佯结好于汉。尽归汉使，武帝乃以栘中既监苏武为中郎将，使持节送匈奴使，既至不得当，欲自杀，气绝半日复苏，幽大窖中，更徙北海上。掘野鼠，取草实为食，杖节牧羊，二十年始得归。初武与陵俱为侍中，匈奴使陵说降之，卒不屈。将归，陵置酒为别，其诗皆当时所作，情真义挚，哀而不伤，辞旨自然，不假雕饰。两汉以还，泯然无闻矣。

△傅毅
毅，字武仲，扶风茂陵人。少博学，永平中，于平陵习章句，作《迪志诗》，又作《七激》为讽。建初中，肃宗以为兰台令，拜郎中，与班固、贾逵共典校书。以明帝庙颂未立，乃依《清庙诗》作《显宗颂》十篇奏之。由是文雅显于朝廷。马防请为军司马，及马氏败免，归窦宪，复以为司马。时崔驷为主薄，班固为中护军，宪府文章之盛，冠于当世。毅早卒，著诗、赋、颂、诛、祝文、连珠凡二十篇。毅诗音节和，不事刻苦，汉诗之良也。

△张衡
衡字平子，南阳西鄂人。少善属文，通“五经”，贯“六艺”，时天下踰侈，乃拟班固《二都》作《两京》以讽，十年乃成。善为机巧，致思于天文、阴阳、历算，尤好《太玄》，造侯风地动仪，合契如神。安帝时，徵拜郎中，转太史令，后迁侍中，为宦官所疾，出为河间王相。衡下车治威仪，整法度，上下肃然。视事三年，徵拜尚书，永和四年卒。著有《周官训诂》，又有诗、赋、铭、七言、《灵宪》、《应闲》、《七辩》、《巡诰》、《悬图》凡三十二篇。衡赋十二篇，自《两京》而外，皆古奥博雅，惟《周天大象赋》法不师古，韵与今合，为后人伪托无疑。《怨篇同声歌》，清丽闲适，乐而不淫。《四愁》言浅意深，一唱三叹，辞旨虽本夫《风》、《骚》，而体则变自《柏梁》者也。

△蔡邕
邕字伯喈，陈留圉人。性笃孝，师事胡广。善辞章、术数、天文、音律。桓帝闻邕善鼓琴，敕太守发遣至偃师，称疾而还，历仕至议郎。尝陈灾异以诫帝，为曹节及左右所构，下洛阳狱，诏减死，髡钳徙朔方。明年大赦，宥还，又得罪五原太守王智，亡命吴会，中平六年，董卓辟之，不就，卓大怒曰：“我力能族人。”邕不得已，乃至。数迁擢，三日之间，周历台阁，累迁至中郎将，封高乡侯，非其志也。欲避逃山东，其从弟谷曰：“君状异人，不可自匿。”乃止。及卓被诛，收邕赴廷尉。邕乞黥首刖足，继成《汉书》。士大夫多矜救之，不能得遂，死狱中。其撰集汉事，因李催之乱，湮没不存，所著诗、赋、碑、诔、铭、赞、连珠、箴、吊、论、议、《独断》、《幻学释诲》、《叙乐》、《女训》、《篆势》、祝文、章表、书记凡百有四篇，传于世。邕诗有文有质，各得体宜。《饮马长城窟》其换韵处，悉造自然，惟青莲独得其妙。邕女琰，字文姬，遭乱为匈奴所掠。曹操赎归汉后，为董祀妻，亦善音律，词章悲愤而情款宛转，乱离之惨，如在目前。“既至家人尽，又复无中外”两语，不可卒读矣。

△孔融
融字文举，鲁国人，孔子二十二世孙也。幼有异才，山阳张俭与融兄褒有旧，亡抵褒，融年十六，留舍之。后事泄，俭脱走，融一门争死，由是显名。仕至太中大夫。宽容少忌，好士，喜诱益后进，宾客日盈其门，融知操终图汉室，戏谑笑傲，浸积嫌忌，郗虑复构成其罪，遂令军谋祭酒路粹枉状奏融下狱，弃市死。妻子皆被诛、所著诗、颂、碑文、论、议、六言、策文、表、檄、教令、书记凡二十五篇。魏文深好其文，募天下有上融文章者，辄赏以金帛。融诗旷达，不务雕琢，《远送新客》一篇，殊为沈痛。惟陶与苏颇复似之，特精粗有别耳。

右数人，汉诗五言之宗。他如韦孟《戒子》，玄成《自劾》，虽寡芜辞，犹恨其繁。班固《灵台》，微见刻划，《咏史》直陈，良少余味，同气竞芬，则班姬《团扇》之歌，明月秋风之感，殊为深绝。梁鸿《五噫》，奇格独创，不可有前，不可有后，适吴思友，并属遗骚，文质相间，炳炳乎成采。秦嘉、徐淑，渐肇排偶，下逗齐梁，第其声调，尚不失汉人遗韵。郦郯、赵壹、仲长统气格尚古，而文饰为累，黄初、建安已肇于斯。惟辛延年之《羽林郎》，宋子侯之《董妖娆》艳，殊绝诸作，然丽而不佻，气格高妙过于诸作。《盘中》之诗，大似百里《琴歌》，惜无古人简洁耳。

△曹操
操字孟德，小字阿瞒，沛国谯人。少机警有权数，才武绝人。任侠放荡，不治行业。年二十，举孝廉为郎。历仕至大将军，封魏王，加九锡，建安二十五年卒。子丕嗣，竟移汉祚，尊号太祖武皇帝。裴松之《三国志注》引《魏书》曰：“太祖统御海内，芟夷群丑，因事设奇，变化如神。知人善察，难眩以伪。御军三十余年，手不舍书，登高必赋。及造新诗，被之管弦，皆成乐章。才力绝人，手射飞鸟，躬禽猛兽。”又张华《博物志》曰：“安平崔瑗，瑗子实，弘农张芝，芝弟昶，并善草书，而太祖亚之，桓谭、蔡邕善音乐，冯翊山子道、王九真、郭凯等善围棋，太祖皆与埒能。又好养性法，亦解方药，习啖野葛，至一尺亦得少。多饮鸩酒。（野葛，毒草也。）”《曹瞒传》曰：“太祖为人佻易无威重，好音乐，倡优在侧，常以日达夕。”张溥《题词》曰：“汉末名人，文有孔融，武有吕布，孟德实兼其长。”今读其乐府诸作，如《气出唱》、《精列》、《陌上桑》、《秋胡行》之清奇高古，《薤露》、《蒿里》、《苦寒行》、《东西门行》之苍凉沉着，《碣石篇》之博雅，《善哉行》之真切，而《短歌行》尤为绝唱。字里行间，不激不随，妙在看去似平淡，久读之则干回百转，悲壮伊郁，令人声泪俱下。“呦呦鹿鸣”一，虽复活剥《小雅》，亦正少此不得，所谓“运古入化”者也。而起句之雄浑，结处之有力，中间情景宛然，虽画亦难到，通篇精奥融和，不着一丝刻划痕迹，而比、兴、赋三者俱备，《风雅》以后，吾见实罕。试更读建安诸子，则着力多矣。后世惟渊明、太白得其概。诸篇名句，指不胜屈，而声调之高下疾徐、自然中节，上兼两汉之长，下为六朝之祖。陈思犹当望尘，余子等之自郐。《书志》所载，殆非虚诬，乃钟嵘《诗品》，独略其人，诚不得解矣。丕字子桓，二十五年嗣为魏王，改建安二十五年为延康元年，冬十一月，受汉禅，是为文帝，改元黄初。七年崩。丕天资文藻，下笔成章，博闻强识，才艺兼该。生长戎旅之间，善骑射、击剑、弹棋，并皆入妙。伎能戏弄，不减乃父。其诗清雅修洁，声调和平，章句行列，时见排偶。如《黎阳》、《孟津》、《玄武陂》、《芙蓉池》诸作，已逗六朝之变，间得其父之遗。至其音韵，由古而今，至此为一大变。唐人五古，体质气格，多宗之。魏武尝云：“文以意为主，以气为辅，以词为卫。子桓不足以知此。”知子莫若父，岂不信哉。子字元仲，嗣位，是为明帝，改元太和，景初三年崩。天姿秀出，立发垂地，口吃少言，沈毅好断，诗学渊源，传自祖父。而气力不逮。《步出夏门行》，生吞乃祖，直有仙凡之隔。《诗品》谓不如丕，亦称二祖是矣。

○建安七子
△曹植
植字子建。年十余岁，诵读诗论及辞赋数十万言。善属文，太祖尝疑其倩人，使赋《铜雀台》，援笔立成，甚异之。性简易，不治威仪。魏太和六年，封陈王，为文帝所忌，汲汲无欢，遂发疾。薨，谧曰思。前后所著赋、颂、诗、铭、杂论、章表、序凡百余篇。陈思才富学博，精思入神，五色绚烂，斐然成章，无愧“绣虎”之称。特其鼓吹人籁，颇少天趣，可自怡悦，未必感人。所幸体格高华，气力健举，微饶古节，故为一代词宗。然六朝余赋，未必非陈思之遗也。至“死牛”“燃豆”之作，近同鄙语，虽速逾七步，未足称珍。后人无稽，将欲增彼声价，岂意适足为累乎。

△王粲
  </div>
  <div class="pagination">
   <a href="诗学渊源_page10.html">
    上一页
   </a>
   <span>
    ...
   </span>
   <a href="诗学渊源_page6.html">
    6
   </a>
   <a href="诗学渊源_page7.html">
    7
   </a>
   <a href="诗学渊源_page8.html">
    8
   </a>
   <a href="诗学渊源_page9.html">
    9
   </a>
   <a href="诗学渊源_page10.html">
    10
   </a>
   <span class="current-page">
    11
   </span>
   <a href="诗学渊源_page12.html">
    12
   </a>
   <a href="诗学渊源_page13.html">
    13
   </a>
   <a href="诗学渊源_page14.html">
    14
   </a>
   <a href="诗学渊源_page15.html">
    15
   </a>
   <a href="诗学渊源_page16.html">
    16
   </a>
   <span>
    ...
   </span>
   <a href="诗学渊源_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
