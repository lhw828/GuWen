<!DOCTYPE html>
<html>
<head>
    <meta charset="UTF-8">
    <title>历代诗话 - 第 1 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代诗话 - 第 1 页/共 63 页</h1>
    <div class="content">　　钦定四库全书　　　　　集部九
　　厯代诗话　　　　　　　诗文评类
　　提要
　　【臣】等谨案厯代诗话八十巻
　　国朝呉景旭撰景旭字旦生归安人是书前后无序跋而中有涂乙之处盖犹初定之藁分为十集以十千为目甲集六巻皆论三百篇乙集六巻皆论楚词丙集九巻皆论赋丁集六巻皆论古乐府戊集六巻皆论汉魏六朝诗已集十二巻前九巻论杜诗后三巻为杜陵谱系庚集九巻皆论唐诗辛集七巻皆论宋诗壬集十巻前三巻论金诗后七巻论元诗癸集九巻皆论明诗其体例仿陈耀文学林就正毎条各立标题先引旧説于前后杂采诸书以相考证或辨其是非或叅其异同或引伸其未竟或补缀其所遗皆下一格书之有旧説所无而景旭自立论者则惟列本诗于前而以已意发挥之虽皆采自诗话説部不尽根柢于原书又嗜博贪多往往借题曼衍失于芟薙然取材繁富能以众説互相钩贯以叅考其得失于杂家之言亦可谓淹贯者矣较以古人固不失苕溪渔隠丛话之亚也乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　钦定四库全书
　　歴代诗话巻一
　　归安呉景旭撰
　　甲集上之上
　　三百篇
　　关雎
　　小序闗雎后妃之徳也先儒议其诗虽若专美太姒而实以深见文王之徳序者徒见其词而不察其意遂壹以后妃为主而不复知有文王失之矣至于化行国中三分天下皆以为后妃所致则是礼乐征伐皆出于妇人之手而文王徒拥虚器以为之君也其失甚矣南丰曽氏曰先王之政必自内始故其闺门之治所以施之家人者必为之师傅保姆之助诗书图史之戒珩璜琚瑀之节威仪动作之度其敎之者有此具然古之君子未尝不以身化也故家人之义归于反身二南之业本于文王岂自外至哉世皆知文王之所以兴能得内助而不知其所以然者葢本于文王之躬化故内则后妃有闗雎之行外则羣臣有二南之美与之相成其推而及逺则商辛之昏俗江汉之小国兔罝之野人莫不好善而不自知此所谓身脩故国家天下治者也此说庻防得之
　　呉旦生曰大中年间博士沈朗表称闗雎后妃之徳不可为三百篇之首今别撰二篇为尧舜诗取虞人之箴为禹诗取大雅文王之篇为文王诗请以此四诗置闗雎之前其论虽甚狂悖然亦据序而不自知其谬也又见汉儒之称诗者汉书杜钦传云佩玉晏鸣闗雎叹之李竒云后夫人鸡鸣佩玉去君所周康王后不然故诗人叹而伤之臣瓒云此鲁诗也后汉纪杨赐上书云昔周王承文王之盛一朝晏起夫人不鸣璜宫门不击柝闗雎之人见防而作注此事见鲁诗今亡失矣扬子云周康之时颂声作乎下闗雎作乎上习治也故习治则伤始乱也史记云周道缺诗人本之衽席而闗雎作列女传云康王晏出朝闗雎预见春秋说题辞云人主不正应门失守故歌闗雎以感之其他傅防无论如鲁齐韩皆以闗雎为康王政衰之诗朱子恶其违夫子不淫不伤之训故辨之云仪礼以闗雎为乡乐又为房中之乐则是周公制作之时已有此诗矣若如鲁说则仪礼不得为周公之书仪礼不得为周公之书则周之盛时乃无乡射燕饮房中之乐而必有待乎后世之刺诗也其不然也明矣且为人子孙乃无故而播其先祖之失于天下如此而尚可为风化之首乎
　　闗雎毕公所作补传谓得之张超或谓得之蔡邕亦悮
　　巻耳
　　采采巻耳不盈顷筐
　　呉旦生曰尔雅谓之苍耳广雅谓之枲耳陆玑草木疏云叶青白似胡荽白华细茎蔓生可煮为茹滑而少味四月中生子正如妇人耳中珰今谓之耳珰草郑康成谓是白胡荽幽州人呼为爵耳一名羊负来俗呼为道人头苏东坡云苍耳花叶根实皆可食食久使人骨髄满肤理如玉长生药也杂疗风痹瘫痪癃疟疮痒尤治金疮刘贡父诗苍耳傅愈风及秋始堪采惟昔沙塞隂偶从羊负来又云澡身得此道人头使我有意烟霞上
　　隔句韵
　　肃肃兔罝椓之丁丁赳赳武夫公侯干城
　　呉旦生曰古音略例云罝与夫叶丁与城叶此隔句用韵叶音之变例也与鱼丽之诗罶与酒叶鯋与多叶例同朱晦翁云韩退之作张彻墓铭用此法因攷其铭曰呜呼彻也世顾慕以行子揭揭也噎喑以为生予独割也为彼不清作玉雪也仁义以为兵用不缺折也知死不失名得猛厉也自申于闇明莫之夺也我铭以贞之不肖者之呾也方崧卿云此铭以彻揭割雪折夺呾为韵而行生清兵名明贞自为韵晚唐章碣好新作一律云东南路尽呉江畔正是穷愁暮雨天鸥鹭不嫌斜雨岸波涛欺得逆风船偶逢岛寺停帆看深羡渔翁下钓眠今古若论英达算鸱夷高兴固无边此亦上下句仄平各押韵想亦戏效此法也
　　芣苢
　　采采芣苢薄言采之
　　呉旦生曰说文芣苢其实如李令人宜子周书所说余因观周书王防云康人以桴苡桴苡者其实如李食之宜子此说文引之以为即此也然按隋书康国康居之后也汉西域传康居去长安万二千三百里山海经芣苢木也故王基云王会所记杂物竒兽皆逺国各赍土地异物以为贡防非周南妇人所得采是芣苢为马舄之草非康居之木也陆玑草木疏云芣苢一名马舄一名车前一名当道喜在牛迹中生故曰车前当道也今药中车前子是也幽州人谓之牛舌草尔雅注云江东呼为虾蟆衣
　　勿拜
　　蔽芾甘棠勿翦勿拜
　　呉旦生曰唐语林载刘禹锡与韩栁诣施士丐听说诗云甘棠勿拜如人身之拜小低屈也勿拜则不止勿翦按士丐通毛郑诗朝之贤士大夫从而执经考疑者继于门读诗纪亦引此说可补毛注之缺广韵作勿剪勿扒
　　委蛇
　　杨升庵曰委蛇委蛇陆农师云鱼属连行蛇属纡行委蛇义葢取此司马彪荘子注委蛇泥防也管子注委蛇泽名紫衣朱冠又委丘地名楚辞白蜺婴茀注白云委蛇若蛇左传衡而委蛇必折苏秦传委蛇蒲伏索隠曰面掩地而进若蛇行也按汉书郊祀歌旗委蛇西京赋声清畅而蜲蛇注声余诘曲也韩诗作逶迤引石经作迤又作□陀韩退之诗委陀结纠后汉书邳彤赞委陀还旅李铉字辨作防彵
　　呉旦生曰升庵以韵会引而未尽特为广之然犹未尽不若洪容斋详攷之云此二字凡十二变一曰委蛇诗退食自公委蛇委蛇毛公注行可从迹也郑笺委曲自得之貌委于危反蛇音移左传引此句杜注云顺貌荘子载齐威公泽中所见其名亦同二曰委他诗君子偕老委委佗佗毛注委委者行可委曲从迹也佗者徳平易也三曰逶迤韩诗释上文云公正貌说文逶迤斜去貌四曰倭迟诗四牡騑騑周道倭迟注歴逺之貌五曰倭夷韩诗之文也六曰威夷潘岳诗回谿萦曲阻峻阪路威夷孙绰天台山赋既克隮于九折路威夷而脩通李善注引韩诗周道威夷薛君曰威夷险也七曰委移离骚经载云旗之委蛇一本作逶迤一本作委移注云旗委移长也八曰逶移刘向九叹遵江曲之逶移九曰逶蛇后汉费凤碑君有逶蛇之节十曰蜲蛇张衡西京赋女娥坐而长歌声清畅而蜲蛇李善注蜲蛇声余诘曲也十一曰迆汉逢盛碑当遂迆立号建基十二曰威迟刘梦得诗栁动御沟清威迟隄上行余又观王伯厚诗攷作祎□衡方碑云祎□在公隶释又偕老篇祎祎它它尔雅音义同又地理志右扶风郁夷县注引四牡篇周道郁夷顔氏云韩诗郁夷言使臣乘马于此道则是容斋又未备矣
　　裯
　　抱衾与裯
　　呉旦生曰杨升庵谓裯当音条今闗中亦呼寝褥为条子余按笺裯木帐也疏汉世名帐为裯葢因于古郑志今人名帐为裯然观容斋三笔云郑笺裯者牀帐也谓诸妾夜行抱被与牀帐待进御葢诸侯有一国其宫中嫔妾虽云至下固非闾阎贱微之比何至于抱衾而行况于牀帐势非一已之力所能致者其说可谓陋矣此诗本是咏使者逺适夙夜征行不敢慢君命之意
　　汜
　　江有汜说文引作洍徐铉曰洍葢汜之别体也
　　呉旦生曰制字之义可以见五行衰絶葢水土絶于巳故汜字之训为穷渎圯字之训为岸圯及覆逸雅云水决复入为汜汜巳也如出有所为毕已而还入也此语最合制字微意谢惠连诗憩榭面曲汜注亦引水决复入之训按河水决而复入者为滩河之有滩犹江之有汜也
　　楚辞遵江夏以流亡江大江也夏水也或以为自江而别以通于汉还复入江冬竭夏流故谓之夏其入江处今名夏口即诗所谓江有汜也洪氏云水经夏水出江流于江陵县东南注谓江津豫章口东会中夏口是夏水之首江之汜也
　　平王
　　杨升庵曰平王之孙齐侯之子平王非周平王齐侯非姜氏之后也犹书称宁王格王易称康侯礼曰宁侯之类也汲冡周书云明王奉法以明幽幽王奉幽以废法国语云兴王赏谏臣逸王法之其称谓皆类后世之諡耳
　　呉旦生曰毛氏注武王女文王孙适齐侯之子郑氏不立说其意以平王为平正之王齐侯为齐一之侯若所谓武王载斾成王之孚非指武与成者此升庵之说所自出也按容斋五笔云春秋鲁荘公元年当周荘王之四年齐襄公之五年书曰单伯送王姬继之以筑王姬之馆于外又继之以王姬归于齐杜预注云王将嫁女于齐命鲁为主荘公在谅闇虑齐侯当亲迎不忍便以礼接于庙故筑舍于外末书归于齐者终此一事也十一年又书王姬归于齐传言齐侯来迎共姬乃威公也荘王为平王之孙则所嫁王姬当是姊妹齐侯之子即襄公威公也二者必居一于此矣
　　郑渔仲云何彼秾矣之诗平王以后之诗也注以为武王之诗而谓平王为平正之王齐侯为齐一之侯葢毛郑以颂皆成王时作不应得称成王康王故昊天有成命云成王不敢康为成此王功不自安逸执竞之不显成康谓成大功而安之噫嘻之成王谓成是王事惟以召南为文武之诗故不得不以平王为平正之王惟以周颂为成王时作故不得不以成王为成此王功也不知召南中甘棠行露之美召公既没之后在康王世也何彼秾矣作于平王巳后亦犹是也不必谓武王诗大雅中大明之维此文王灵台之王在灵沼皆后世诗人追咏之辞何尝作于文王之世周颂之美成王亦犹是也不必谓成王时作
　　驺虞
　　贾谊新书曰驺者天子之囿也虞者囿之司兽者也虞人翼五豝以待一发所以复中也人臣于是所尊敬者不敢以节待敬之至也甚尊其主敬慎其所掌职而忠厚尽矣戴埴云天子田猎七驺虞虞人也言文王田猎虽驺从虞人之贱皆有仁心故叹美之
　　呉旦生曰欧阳诗义引贾谊以证毛郑之失谓当毛诗未出之前说者不闻以驺虞为兽汉儒多言鸟兽之祥然犹不以为言是初无此义余观鲁诗传曰梁邹天子之田齐诗章句驺虞为天子掌鸟兽官此与贾谊同义矣然按王勉夫云相如封禅书囿驺虞之珍羣徼麋鹿之怪兽又曰般般之兽乐我君囿白质黑章其仪可喜师古注驺虞也则是驺虞之兽果见于武帝之时矣太公六韬淮南子皆曰文王拘于羑里散宜生得驺虞献纣张平子东都赋圉林氏之驺虞何平叔景福殿赋驺虞承献素质仁形晋安帝时新野有驺虞见以驺虞为兽者似此之类甚多不可谓无是兽也太公在毛郑之前相如淮南王与毛公同时在郑之前其言亦尔则是毛郑之释不为无据又按埤雅云驺虞尾防于身白虎黑文西方之兽也王者有至信之徳则应山海经云林氏国有珍兽大若虎五彩毕具尾长于身名曰驺吾诗义疏亦作驺吾严氏作驺御东方朔传作驺牙广韵作驺驴琴操作邹虞
　　墨子云成王因先王之乐命曰驺虞
　　呉才老以虞字音牙叶葭与豝又音五红反叶蓬与豵焦弱侯谓葭与豝为一韵蓬与豵为一韵吁嗟乎驺虞自为余音不必叶也如麟之趾趾与子为韵麟之定定与姓为韵于嗟麟兮亦不必叶也殷其靁黍离北门章末语不入韵皆此例
　　柏舟
　　杨升庵曰泛彼柏舟其疏云舟载渡物者今不用而与众物泛泛然俱流水中喻仁人之不见用韦苏州诗春潮带雨晩来急野渡无人舟自横本此
　　呉旦生曰焦弱侯谓古注泛泛然流水中葢言寡妇无夫可依故泛泛然如河中不繋之舟无所倚恃诚嫠居之善自况者也按列女传以柏舟之坚自比孔子读柏舟见匹夫执志之不可夺亦自取坚之义
　　嚏
　　寤言不寐愿言则
　　呉旦生曰辅氏笺今俗人嚏云人道我此古之遗语也洪容斋因谓今人喷嚏不止者必噀唾祝云有人说我李济翁云注愿犹思也言犹我也葢他人思我我则嚏之也笺称每嚏云人道我以为他人说我我则嚏此正得其愿言者非呪愿之愿非语言之言今谓自祝乃由误觧诗句耳余按逸雅嚏踕也声作踕而出也月令季秋行夏令则民多鼽嚏【音求地】鼽者气至于鼻嚏者声发于口皆肺疾则嚏亦人身所自致者耳然观汉艺文志杂占十八家三百一十巻内嚏耳鸣杂占十六巻注云嚏丁计反汉世实有此法宜汉儒以之入笺也
　　鷕雌
　　匏有苦叶篇云有鷕雉鸣又云雉鸣求其牡
　　呉旦生曰顔氏家训谓毛苌云鷕雌雉声又云雉之朝雊尚求其雌郑注月令云雊雄雉鸣潘岳赋曰雉鷕鷕以朝雊是则混杂其雌雄矣五臣注谓有鷕雉鸣则云求牡及其朝雊则云求雌今曰鷕鷕朝雊者互文以举雄雌皆鸣也余观说文雊雄雌鸣也雷始动雉鸣而雊其颈从佳从句长笺亦云雌雄相答故从句谢灵运诗鷕鷕翚方雊殆与安仁同此意邪
　　奠雁
　　雝雝鸣雁旭日始旦士如归妻迨冰未泮焦氏笔乘曰亲迎执雁先儒谓取不再偶之义窃恐未然葢古人重冠昏皆以士而用大夫车服不以为僭大夫相见执雁昏礼既以士而服大夫之公服乘大夫之墨车则见妇翁不得不用大夫之贽礼矣士宜执鳬奚执大夫之雁取其摄盛也若谓亲迎之始遂期其将来如孤雁失不再偶可谓祥乎冠礼三加幞头服公服革带纳鞾执笏与此同义
　　呉旦生曰说文徐铉云雁知时鸟大夫以为贽昏礼用之故从人五晏切后汉昏礼首纁羊雁解云雁则随阳郑云取顺隂阳来往也白虎通云取其随时南北不失其节明不夺女子之时也盐铁论云噰噰鸣鳱朝日始旦登则前利无蹈后害此言婚姻以礼则有利而无害也据此则古礼所取者自有义在而不再偶诚赘说矣
　　按周官以禽作六挚大夫执雁以知保身又欲有去就之义而不失其序故执雁也春秋繁露云大夫用雁雁有类长者在民上必有先后雁有行列故以为贽刘明锡明贽论云在人之上而有先后行列者雁也故大夫执焉则是奠雁同于执雁或亦有谨身别序之意乎当不止取其摄盛致若后世赞美之虚文也
　　荼苦
　　车若水曰诗谁谓荼苦其甘如荠荼苦菜也周礼掌荼以供防事取其苦也东坡诗周诗记苦荼茗饮出近世乃以今之茶为荼茶今人以清头目自唐以来上下好之细民亦日数椀岂是荼也
　　呉旦生曰本草茗苦荼尔雅槚苦荼注云树小似栀子今呼早采者为荼晚采者为茗一名荈蜀人名之苦荼说文苦荼茶也徐铉云此即今之茶字赵凡夫云木而从草短同于草也茗茶芽也古不食其芽故九经无茶字凡茶皆苦荼也严氏诗缉云诗有三荼一曰苦荼谁谓荼苦堇荼如饴是也二曰秽草以薅荼蓼是也三曰英荼有女如荼是也王勉夫则言荼有数种非一端也诗曰谁谓荼苦其甘如荠者乃苦菜之荼如今苦苣之类周礼掌荼毛诗有女如荼者乃苕荼之荼也正萑苇之属惟荼槚之荼乃今之茶也据此则荼之种类有异而苦荼之为荼自古为然矣东坡谓周诗记则不辨其种而若水以为茶不可言荼只是不多读书耳
　　彤管
　　贻我彤管彤管有炜
　　呉旦生曰王介甫言俟我于城隅静女之俟我以礼也贻我彤管静女之贻我以乐也徐安道注音辩云彤赤漆也管谓笙箫之属按古今注云彤管赤漆耳史官载笔以志心事也彤管有炜注炜赤貌笺云彤管赤管也疏必以赤者欲使女史以赤心正人谓赤心事夫人正妃妾之次序也郑注古者后夫人必有女史彤管之法史不记过其罪杀之后汉皇后妃序云女史彤管记过书过左传定公九年静女之三章取彤管焉杜预云静女三章之诗虽说美女义在彤管彤管赤笔女史记事规诲之所执以此考之不闻谓之乐也【汉官仪注云尚书令仆丞郎月给赤管大笔一双搜神记云王祐病有至其家留赤笔十余荐下曰簪之出入辟恶凡举事皆无恙则彤管又若祓不祥者】
　　相防
　　白虎通谏诤篇曰妻得谏夫者夫妇荣耻共之诗云相防有体人而无礼人而无礼胡不遄死此妻谏夫之诗也
　　呉旦生曰陆玑诗义疏河东有大防能人立交前两脚于头上跳舞善鸣孙奕云相地名按地志相州与河东相邻则知相州有此防诗人盖取譬焉若毛氏以相为视则视物之有体与皮者皆可以喻礼何必取防哉录异记云拱防见人即拱手而立人近欲捕之即跃而去文子云圣人师拱防制礼韩退之城南联句云礼防拱而立
　　五马
　　珊瑚钩诗话曰五马之事不见于书以诗言之孑孑干旟在浚之都素丝组之良马五之周礼注云州长建旟太守视之汉御五马或云古乘驷马车至汉太守出则加一马汉官仪注云
　　呉旦生曰潘子真诗话礼天子六马左右骖三公九卿驷马左骖汉制九卿则二千石以右骖太守驷马而已其有加秩中二千石者乃右骖故以五马为太守美称余喜此说最当因攷汉书郡守秦官掌理其郡秩二千石景帝二年更名太守东方朔传太守驷马驾车一马行春衞宏舆服志诸侯驷马附以一马南史栁元筞兄弟亦五人并为太守时人语曰栁氏门庭五马逶迤谢灵运为永嘉太守以五马自随立五马亭
　　丹阳集云昔人用五马事多因逰遨动出处方用之如老杜赋王阆州饯萧遂州云二天开宠饯五马烂生花其宾主出住分矣又送李梓州五马何时到赠严武五马旧曽谙小径送贾阁老出汝州人生五马贵太白云五马莫留连岑参云门外不须催五马戎昱五马防时朝魏阙子厚五马助征騑乐天五马无由入酒家东坡鼔吹未容迎五马介甫尚得使君驱五马近人于太守安居闭阁例称五马此理恐未安也学林新编云按陌上桑曰使君从南来五马立踟蹰亦用五马为使君事者也
　　菉竹
　　资暇录曰菉竹漪漪陆玑草朩疏称郭璞云菉竹王刍也今呼为白脚苹或云即鹿蓐草又云扁竹似小蔾赤茎节髙韩诗作【音笃】亦云扁竹则知非笋竹矣今辞赋引漪漪入竹事悮也谢荘竹赞云瞻彼中唐菉竹漪漪便袭其谬所以昭明不预文选
　　呉旦生曰毛注菉王刍也竹扁竹也陆玑疏菉竹一草名其茎叶似竹青緑色髙数尺然观陆疏广要引竹谱云淇园衞地殷纣竹箭园也淮南子云乌号之弓贯淇衞之箭传云淇衞箘簬又云下淇园之竹以为楗又云伐淇园之竹以为矢葢淇之产竹土地所宜诗曰菉竹漪漪菉竹青青竹之初生其色緑长则緑转而青矣卒章曰如箦言盛也则又明其为竹矣洪容斋向主此论谓北人不见竹故毛氏分菉竹为二物以菉为王刍也
　　重较
　　猗重较兮
　　呉旦生曰应劭汉官仪引里语云仕宦不止车生耳马缟古今注云文武车耳古重较也文官青耳武官赤耳或曰在车藩上重起如牛角故曰重较按周礼舆人云较两輢上出轼者輢是两边植木较横輢上輢两而较一若两耳然故谓较为车耳
　　濊濊
　　杨升庵曰濊濊呼活反说文云凝流也水平则流凝杜诗江平不肯流李端诗水深难急流是也李贺诗空山凝云頽不流
　　呉旦生曰升庵此等论骤看之极有风趣然按说文濊水多貌呼会切笺作溷薉广韵薉秽同余以史记相如传湛恩江濊此即水多之义汉书李寻传荡涤浊濊此即溷薉之义而升庵所言又按说文凝流也引诗施罟呼括切今行本作濊濊不从艸后见王伯厚诗攷作又作防
　　帷裳
　　渐车帷裳
　　呉旦生曰笺帷裳童容也疏巾车云重翟献翟安车皆有容葢郑司农云容谓襜车山东谓之裳帏或曰童容以帏障车之傍如裳以为容饰故或谓之帏裳或谓之童容其上有葢四傍埀而下谓之襜故杂记曰其輤有裧注云裧谓鼈甲边縁是也然则童容与襜别司农云谓襜车者以有童容上必有襜故谓之为襜车也
　　佩觿
　　芄兰之支童子佩觿
　　呉旦生曰说文觿佩角锐耑可以解结户圭切曲礼郑注云汉玉佩觿皆卧蚕文自首至尾稍曲而锐梦溪笔谈云觿解结锥也芄兰生英支出于叶间垂之正如解结锥所谓佩韘者疑古人为韘之制亦当与芄兰之叶相似但今不复见耳
　　膏沐
　　岂无膏沐谁适为容
　　呉旦生曰老杜新婚别云罗襦不复施对君洗红妆正祖此意说到对君洗为更惨耳
　　两钞摘腴云膏所以膏面沐葢沈也米汁可以沐头鲁遣展喜以膏沐劳齐师则非妇人用也今之赐面脂是也唐制腊日于内殿宣赐口腊脂杜诗口脂面药随恩泽
　　首如飞蓬明明见于此诗能改斋漫録乃以左思赋为始误矣
</div>
    <div class="pagination">
<span class="current-page">1</span><a href="历代诗话_page2.html">2</a><a href="历代诗话_page3.html">3</a><a href="历代诗话_page4.html">4</a><a href="历代诗话_page5.html">5</a><a href="历代诗话_page6.html">6</a><span>...</span><a href="历代诗话_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
