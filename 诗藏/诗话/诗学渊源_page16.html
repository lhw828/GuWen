<!DOCTYPE html>
<html>
<head>
    <meta charset="UTF-8">
    <title>诗学渊源 - 第 16 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗学渊源 - 第 16 页/共 17 页</h1>
    <div class="content">轼字子瞻，一字和仲，眉州眉山人。嘉进士，官至刑部尚书，累遭贬黜，后提举玉局观，复朝奉郎，卒于常州。《东坡诗钞序》曰：子瞻诗气象洪润，铺叙宛转，然用事太多，不免失之丰缛，虽学问所溢，要洗削之功未尽云云，信谓有识。至谓子美之后，一人而已，则过语矣。子瞻思才雄放，格律亦较为严密，七言歌行及五古极似昌黎，用典使事已入化境，惟略嫌着力耳。近体格调，故同子美，但造语伤于直率，虽气足神王，顾无悲壮苍凉之概。而绝句犹未脱俗，不足法也。弟辙与孔武仲兄弟时号“二苏三孔”。武仲字常文，与弟平仲、文仲皆称能诗，然于诗实未深造。张耒字文潜，号柯山，人称宛丘先生，第进士，官至太常，出知颖汝，坐党籍，贬房州别驾。少从东坡游，尝云：“秦得吾工，张得吾易。”秦，秦观也，观字少游，一字太虚，扬州高邮人。举进士第，除秘书正字。绍兴初，坐党籍，出判杭州，以增损实录，编管横州，寻放还。观诗清雅，故东坡以为胜耒也。

△黄庭坚  陈师道  韩驹  晁冲之  石延年

庭坚字鲁直，分宁人，自号山谷老人，又号涪翁。第进士，为秘书郎，累迁起居舍人、秘书丞，知宣鄂，编管宜州，卒。山谷会萃百家，自成一体，只字半句务极洗链，为宋诗家宗祖，江西诗派皆师承之。五言古诗，刻苦艰涩，禅语僻典，缀衲成诗。长吉鬼才有奇气，而山谷仅得其怪。七言歌行颇似子美，虽音韵未必浏亮，而神形俱全。当时得享盛名，其以此乎？近体得子美之拙，缘情体物，则差以千里。绝句乃更不可卒读。至其声调，惟七言歌行，略见句法。他如五古及近体诸作，并多失调。而绝句、《竹枝》，专学子美，其拗处亦未为合格。自宋至今，论者曾未及此，亦可怪也矣。陈师道字履常，一字无己，号后山，彭城人。官秘书省正字。初学诗于曾南丰，后改从鲁直。其始近体五言，如《奇外舅诗》“深知报消息，不忍问何如”，佳句全似子美。其后转入僻涩，减色不少。七言歌行怪诞尤甚，五古简洁，第一泻无余，不耐咀嚼，亦一病也。晁冲之字叔用，初字用道，举进士。少年豪华自放，狎官妓李师师，缠头以千万计，声艳一时。绍兴初，党祸作，遂飘然栖Т具茨山下，号具茨先生。其诗多七言歌行，使事奇倔，不为怪语，貌似山谷，实与山谷不同。吕紫微位韩驹、冲之于江西派中，宜乎皆不乐也。驹字子苍，蜀仙井监人，尝从东坡游。举进士，累官至中书舍人。其诗与东坡为近，原不甚似江西也。延年字曼卿，一字安仁，其先幽州人，后家末城，三举进士，官太子中允。诗思清丽，七言歌行体格似长吉，但不为艰僻耳。五言稍逊当时，曼卿诗名著一时，迨亦以歌行称耳。

△陈与义

陈与义，字去非，号简斋，汝州叶县人。登上舍甲科，累官至翰林学士，知制诰，参知政事。少学诗于崔德符，问学诗之要，曰：“工拙所未论，大要忌俗而已。”天分既高，用心亦苦，晚年益工，号称新体。刘后村评其诗以老杜为师，在诸家之上。然吾读其诗，五七言古诗歌行与杜迥别，间有佳篇，亦犹北宋诸人耳。殊未能逸伦超群也，晚年较胜，则似长庆，其《怀智老诗》“客子光阴诗卷裹，杏花消息雨声中”，当时传诵，实则格调已是晚唐，且统篇不称，然则古今岂有定评哉。

北宋诗人往往以气质相高，故每易流于粗率，意复辞繁，务为排宕。而才尽气竭，则半句只字，不惜强致矣。其五七言古诗率为排偶，亦是一病，且盛气一往，急转直下，少和缓之致。语链句煅，不减拖沓之敝，非无洗研之功，特去取不当耳。然如山谷洗研过净，遂堕魔道；东坡吐属率尔，终是霸才。至其格律声调，一字不苟，考之北宋，自无第二人也。吾尝谓南渡以后，事事不及北宋，惟诗则北宋瞠乎其后矣。

○南宋

△刘子巩  程俱  周必大  朱熹

刘子翠，字彦冲，以父任承务郎，后通判兴化军事，以疾丐祠，归隐屏山，自号“病翁”，一日感微疾，与朱子言入道次第而殁。诗思清雅，词气和缓，五古寝似初唐，微欠修洁耳。七言如《望京谣》、《临池歌》诸作，调谐韵逸，逼真唐音，但其《四不忍》诗，拟张衡《四愁》，无一毫是处，可删也。近体五七言，如《过邺中》及《望楚》诸作，则在长庆、晚唐间矣，而绝句尤非北宋诸人所及。子巩理学湛深，其于诗风神秀逸，竟无理学家数，亦可异矣。程俱，字致道，衢之开化人，以荫补官，仕至徽猷阁待制。为诗五古非其所长，七言清韵流丽，辞旨并茂，《北山集序》谓其取途韦柳，柳则似之，韦殊不类也。周必大字子允，一字洪道，庐陵人。第进士，中博学宏词，授秘书正字，累迁至尚书、参知政事、枢密使右丞相。昔人谓其诗格澹雅，由白傅而溯源浣花，实则不名一体。五古格调犹是北宋，惟清雅过之。七古、绝句，微类白傅，而平淡不及。近体五言最为神似，七言则困于使事，全非唐音矣。而语气时袭词曲余音，尤足为病也。熹字元晦，一字仲晦，徽州婺源人，绍兴进士，仕至转运副使、焕章阁待制。朱子五古如《对雨》、《听雨》、《即事述怀》诸作，诗格寝追开元、天宝间，清思幽韵，深得冲和之致，与近体五言并有唐人风骨。绝句亦不失神味，惟七律仍存北塞余风，于声调殊多谬误。而中年以后，讲理学，参以禅悦，诗格一变，佳什寥寥，可诵者渺矣。

△南渡四子

南渡四子，号大家者曰：范、杨、尤、陆。而杨万里《赠尧章诗》：尤萧菹陆四诗翁。”指萧也，然在当时，未足称大家。迨诚斋谦词耳。四子中，惟尤遂初诗散佚不存。可得而言者，只范、陆、杨三人而已。范成大，字致能，吴郡人。绍兴进士，仕至吏部尚书、参知政事、资政殿大学士。诗思朗润，时亦喜为奇崛，论其出处，由于子美，降而仍为北宋气派，五古如《过平望》诸作，清迥有类张继诸人，《舟行含山道中》，则孟郊、卢仝微似之矣。近体七言格调稍高，但伤于艰涩，少蕴籍之旨。七言歌行，特宋人之上乘，未脱江西面目。以全集论，与唐音颇不相入，乃后人论其诗新清妩媚，奄有谢鲍；奔逸俊伟，穷追太白。直呓语已。而又时用叠韵，如《早发竹下诗》：“行冲薄薄轻轻雾，看放重重叠叠山。”大似半山句法，何其鄙也！《与诚斋诗》：“又苦征夫催去去，更甘飞雨故斜斜”之句，同一造作多累，总不似摩诘“漠漠水田”为传神也。杨万里字廷秀，又号诚斋，吉州吉水人。绍兴进士，仕至秘书监。其诗《自序》：“始学江西，既学后山五律，又学半山七言绝句。”是矣。又。晚乃学唐人绝句。则欺人语耳。又曰：“后若有悟，谢去前学，始焕然自得。”号“诚斋体”。自焚少作千余首，中有“露窠蛛┰纬，风语燕怀春”等句，尤延之以为可惜。如此恶诗，不焚何待？至其晚年诸作，欣然自得，实则仍宋人语耳。《诚斋诗抄序》曰手钞之日，“见者无不大笑”。又曰：“不笑不足以为诚斋之诗。”以博笑为工，岂不妄哉。陆游字务观，自号放翁，越州山阴人。十二能诗，以荫补官，仕至宝章阁待制。孝宗尝问周必大曰：“今诗人亦有如太白者乎？”必大以游对，人因呼为“小太白”，虽豪放不及，而俊逸似之。其平淡处又类白傅。刘后村谓：“近岁诗人杂博者堆队仗，空疏者窘材料，出奇者费掺索，缚律者少变化。惟放翁记问足以贯通，力量足以驱使，才思足以发越，气魄足以陵暴，南渡而下，故当谓一大宗。”吾谓全宋第一，岂惟南渡已哉！其诗妙在若不经意，而自合唐音。有时偶入晚唐，遂开“四灵”之先，若必求其微疵，则差多一熟字耳。

△楼钥  姜夔

钥字大防，自号攻愧主人。登第，历太府宗正寺丞，累迁至资政殿大学士。诗惟七言歌行得子美神韵，五言艰涩，而七律尤鄙浅，不足称也。同时如薛季宣、叶适、林朝光，大抵江西一派，参以理学禅味。以较北宋诗人更下一乘矣。姜夔字尧章，自号白石道人，系出九真后，家鄱阳，绍兴进士。以新喻丞知汉阳县，妙娴音律，初学诗于萧。杨万里诸人皆折节与交，其诗以绝句为最，但格律未高耳。

△四灵

宋人以强固之性，每思跨越前朝，欲与唐律之外，别创一格，师友相尚，往而不返。南渡以后，放翁始复循唐人正轨，于是“四灵”得其绪余，更为晚唐，然其气质犹未全易宋人之旧，置之晚唐中，亦下乘之驷耳。所谓四灵，永嘉布衣也，翁卷字灵舒，赵师秀字紫芝，又号灵秀，徐玑字文渊，又号灵渊，徐照字道晖，自号山民，又号灵晖。四灵皆尚五言律，其思致非艰苦则涉轻率，句如“竹房三尺像，石榻一炉香”，又“尘土侵衣重，年光加鬓牢”，其造作皆此类也。徐灵晖尤喜为七言歌行，辞旨浅鄙，文不逮意，其句法尤与七古不分，体格犹是宋诗，特略近平易，非真属晚唐也。

△刘后村

刘克庄字潜夫，又号后村，莆阳人。学于真西山。以荫入仕，终福建提刑。诗尚琢削，初与四灵并学晚唐，近体虽稍艰涩，佳处自不可没。晚更师古，浅鄙执拗，与王公度、王庭、王阮、刘宰等并流入江西一派矣。自北宋以来，于诗专效子美句法，而去取不当，其佳处终不可得。又用尽一字工夫，下字务着力煅炼，雅俗不辨，转无是处。其《除食诗》。壁穿自和乾泥补，窗损教寻废纸粘”，直不成其为诗。如此者不仅一二见也。绝句尤不堪入目。宗宋诗者，每曲加回护，欺人而已。

△戴复古  严羽

戴复古字式之，天台黄岩人。居南塘石屏山，因自号焉。以诗鸣江湖间，其诗亦近江西派，五古排仗，犹是北宋。其《章泉二老歌》，词旨既属平庸，长短句声调亦不甚合律，但于宋诗中略见性灵耳。而使事仍多拘泥。五言如《题壁》云“酌贵不酌贱，酌富不酌贫”，又《园亭即事》云“东家送槟榔，西家送槟榔”，不知更成何体格，自诗以来未有也。惟七言歌行尚称合作。近体多累，佳处寥寥矣。《石屏诗钞序》谓其尝登放翁之门，今读其诗，绝不相类，何也？或语复古宋诗，不及唐诗。曰：“不然，本朝诗出于经，此人所未识，而复古独知之，故其诗正大醇雅，多与理契，机括妙用，然犹自谓‘胸中无千百字书，如商估乏赀本，不能致奇货。’盖谦言也。”又曰“吴荆溪称其猎点勘，自周汉至今，大编秘文遗事说，何啻百千家”云云。综其所说，彼以为是者不知正宋人之误也。假令诗必出于《经》然后正大醇雅，则《三百篇》及古歌琴操，果出何语？三代以降，至于晚唐，断无不契于理之诗，讵必宋人始然？特宋人落实，端言理学，于情性、于境趣，毫不相干，不似古人情深景真，不言理而自与理契，且不拘一道，能随人性之所感而成理解，故理路甚广，岂宋人拘拘于此者比哉！宋人于诗，反复伸论，务欲阐明理解，令人昏昏欲睡，诚不若看经义为醒目矣！诗主性灵，非向书本讨生活也。若专务成语僻典，掇拾成诗，无论立意如何，终觉陈腐可厌，何关高雅。要当信手拈来，看去若不经意，而字字有来历，始为佳耳。宋人采取经文，琢削艰僻，而字面之雅俗，声调之谐否，不问也不知。经文一入于诗便俗，而宋人不悟。杨升庵谓石屏诗无百字成诵者，岂过论哉！其从孙，字景明，号东墅。诗亦略似复古。严羽字仪卿，邵武人。自号沧浪逋客，诗效晚唐，于宋人中较为流丽云。

○遗老

△谢翱  汪元量

翱字皋羽，又号曦发子。福之长溪人。为文天祥谘议参军，天祥卒，亡匿。所至辄感哭，终于元。善为歌行，冠绝一时。奇诙博丽，颉顽长吉，而声调哀感、辞旨和美，尤且过之。自宋至元，无第二人也。林景熙字德阳，号霁山，温之平阳人，仕宋为从政郎，宋亡不仕，客于会稽。诗思清切，颇似唐音，宋人面目洗刷无余矣。汪元量，字大有，号水云，钱塘人。以琴事谢后、王昭仪，宋亡，世莫测其去留。为诗高雅清丽，歌行尤佳，比诸谢翱，略似和缓，而感慨悱恻，则异曲同工者也。时又有梁栋，字隆吉，诗格在元和、长庆间，其《四禽言》诗，尤新颖可喜。窃谓北宋之间，风雅已盛，考其所作，惟东坡古诗足为后人模范；南渡以后，亦只放翁、谢翱、林景熙、梁栋、汪水云五人远追唐风，近称绝调，即置之唐人中，亦超超玄著，而元诗之兴，实肇于此。其余诸子碌碌，虽尽焚之不为过也。或谓北宋人，如潘阆、鲍当岂无佳句？但于千百首中，偶得一二而已，昔人云“多做了自然有一两句道着”，又何足尚哉！

○金

△党怀英  刘迎  刘昂  赵秉文  王郁

党怀英字世杰，奉符人，大定十年进士，官至承旨。诗思雅赡，辞旨平易，时人比之陶谢，自是过论；惟喜奖拔后进，故名流多归附之，为当代诗文宗主。大安三年，卒于家。刘迎字无党，东平人。大定进士，除幽王府记室，改太子司经。诗极清丽，惟欠生动耳。昂字之昂，兴州人，大定进士。历左司郎中，终上京留守判官。其诗与迎相类，然典雅不及也。赵秉文字周臣，磁州人。大定二十五年进士，累官礼部尚书，自号闲闲居士。五言诗清迥简远，并有浩然韵味，五古及七言少弱，非复唐人风调。或谓其七言长调笔势纵放，不拘一律，律诗壮丽，小诗精绝，盖爱好之言，自多溢美也。郁字飞伯，大兴府人。举进士不第，年三十为乱兵所杀。少日《拟古别离》有“黄鹤楼高云不飞，鹦鹉洲寒星已曙”之句，人多传之。后入京师，大为李钦叔所称，元遗山赠诗有“笔头仙语复鬼语，只有温李无他人。之句。诗效长吉，有奇语而不流于艰僻，其五言绝尤精切遒丽，风神独绝也。

△李汾    麻革    元好问

汾字长源，平晋人。与遗山同乡里，各有诗名，两不相下。为恒山武仙行省讲议官，廉介过人，平生以诗为专门之学，后为其麾下所杀。诗尚性情，善于使事，七言冠绝一时。虽议论纵横，而运用入化，气劲调逸，凌厉无前。麻革字信之，临晋人。举进士，官兵部侍郎。亦工七言，声调悲壮，得子美之神，与长源异曲同工者也。元好问字裕之，别号遗山，秀容人。弱冠登进士，官尚书省左司员外郎，金亡不仕，时亦称为元才子。金自大定后，颇尚文艺，诗家辈出，盛于两宋。崔立之变，骈首死难，惟遗山归然独存。金末元初，与赵孟俯南北对峙。元初学者，宗之以为依归。史称其备众体，有绳尺，蔚为一代宗匠，殆非虚语。晦道林莽，日课一诗，四方学者执羔雁无虚日。其七言歌行，大气溥滂，激昂慷慨，悲壮淋漓，每见于字里行间。集中数篇微见纤弱，大醇小疵不足病也。他如《湘夫人咏》诸作，李贺有此洗练，无此神化。五言寝追陶谢，律诗并驱李杜。宋金人皆学李杜，惟金人独得其巧。子美非无累句，宋人不辨精粗，字字模拟，故仅得其拙处。遗山《短日诗》“风霜怜晚节，天地入归心”之“入”字，又《颖亭诗》“春风碧水双鸥静”之“静”字，放翁诸人而外，皆不及也。宋金遗老如赵复、龚开、白贲等数十人，并收《元诗癸选》及《元诗记事》中，全集未见，残篇零什，难以为断，兹从略焉。

○元

宋金诗人入元以来，主分南北，故步自封，各仍旧贯，其间截然有不可强合者。刘因、赵孟俯、方回诸人传宋诗一脉，殊不足以并金诗。四子而后，始融洽两派，渐涉艳，宋金之风既革，而元诗兴矣。

△杨奂  赵孟ぽ

奂字焕然，奉天人，举进士，官至河南路廉访使，有《还山集》。诗思绮丽，声调句法转似宋人，五古拖沓，非其所长，宫词平铺直叙，尤少蕴籍之旨，远逊“铁体”，唐人无论矣。孟俯字子昂，宋宗室也。用荫补官，入元授兵部郎中，仕至翰林学士承旨，状貌映丽，博学多闻，旁通佛老，尤工书画。仁宗眷顾隆重，字而不名，尝以比唐李白、宋苏轼。与钱舜举等号“吴兴八骏”，而子昂为之首。其诗步骤宋人，故七言歌行略见流丽，而体格驳杂不醇。近体五七言稍胜宋人，殊不足以望遗山项背。论者谓其古诗沈潜谢鲍，律诗则傲睨高适、李翱，妄哉！综观历代以高位致盛名者，指不胜屈，子昂其一也。同时如刘因、黄氵晋、钱舜举并承宋诗遗轨，虽未尽美，犹胜子昂一筹矣。

△陈孚  宋无  吴师道  卢亘  柳贯

孚字刚中，台州临海人。官至台州路总管府治中。诗思壮丽，雅似杜牧，与吴师道同一清迥，置之晚唐不可辨。师道字正传，兰溪人，官礼部郎中。无字子虚，晋陵人。为诗奇丽，效法长吉，颇得其概，《乌夜啼》曲尤堪“鬼才”之目。亘字彦威，汲郡人。官翰林待制。诗以五古为最工，其得意处，颇有嗣宗风格，然当时不甚知名也。贯字道传，浦阳人。官翰林待制，诗亦为晚唐一体，七律最工，五古间入长庆，特未脱宋人理学气味耳。

△虞集  杨载  范亨  揭斯  吴莱

虞集字伯生，蜀郡人，侨寓临川之崇仁，官翰林直学士，国子博士，奎章阁待制。与杨载、范亨、揭斯称四大家。载字仲宏，浦城人。延初，登进士，官至宁国路总管府推官。亨字亨父，一字德机，清江人。官至湖南岭北廉访使经历，人称文白先生。揭斯字曼硕，龙兴富州人，官至翰林侍讲学士。时人论四家诗云：“揭典重，杨雄浑，虞雅丽，范清高。”要为肤论，不可以据。四人中以虞集、杨载称最，近体清迥富丽，音节和美；五古上追谢鲍，中亦不失唐音。定二人优劣，载微欠生动，间亦似台阁体。至七言歌行，非二人所长，长短句尤不为佳。而范亨、揭斯适得其反，歌行远胜虞杨，五古亦高雅简淡，惟近体稍觉不逮耳。四家至此，合宋金诸作，别开一局，实为元诗之宗。吴莱字立夫，浦阳人。幼敏，家多书，私取读之，皆成诵。赋咏捷疾，尝于故人家为长歌，顷刻十余纸。属对严密，文采缛丽，观者惊以为神，其诗清新俊逸，古律诗并属渊妙，当位置放翁、遗山间。四家未足拟也。

△傅若金  萨都刺

傅若金，字与砺，新喻人。为广州文学教授。虞集初见其诗文集，大相知赏，由是名动京师。诗思朗润，近体七律间拟温李，然无纤之习，歌行雅赡警切，五古则源于河梁之什，宋人余波至是始绝矣。萨都刺字天锡，别号直斋，雁门人。泰定进士，官至河北廉访使，长于咏物，缛采绚发，精思内莹，亦温李之俦，本以《宫词》得名，其风神殊胜杨奂也。

△杨维桢  项炯  李孝光  张翥  陈樵

杨维桢字廉夫，号铁崖，会稽人。泰定进士，官江西儒学提举，善为乐府，奇诙映丽，亚于长吉，而古雅时或过之。眩荡当世，号为“铁体”，天下宗之。务以博丽相高，流播所及，终不出元和、晚唐间。上材为昌黎，中材为杜牧，下亦不失为温李，盖其时势习尚然耳。廉夫晚年流于绮靡，其短歌如《竹枝》欠含蓄，寡丰致，亦殊不为佳。诗人张宪、项炯辈其徒也，惟为体略有不同，兹为类而别之。项炯字可立，台之临海人，效长吉，亦不下铁体。李孝光字季和，古诗歌行，奇逸豪迈，精雅绝伦，欲超铁体而上之，与廉夫旗鼓中原，而享名不及也。时人语曰：“前有范虞，后有杨李。”张翥字仲举，晋甯人，尤为铁体上乘。陈樵，字居采，东阳人，自号鹿皮子。诗学温李，颇得其概，而七律于晚唐中则别为一格者也。

△胡助  乃贤  谢应芳  周廷震

胡助字古愚，东阳人。官太常博士，为诗才藻内映，气质自高，与周廷震、谢应芳皆为昌黎一体，惟奇倔不及耳。乃贤字易之，本葛罗氏译言马也。南阳人，官翰林编修。诗婉丽清切，善言情景，五言近体，雄浑雅赡，颇有初唐风格。当此之时，铁体盛行，得此殊不易矣。

△张昱  张简  张宪

昱字光弼，庐陵人。官左司员外郎，明太祖徵入京师，见其老，曰：“可闲矣”，因号可闲老人。与张简、张宪并宗铁体，虽文采富丽，然皆豪迈超拔，歌行、近体，遂不期而暗合杜牧之。或以为似李白，实则自杨李以下，犹未能契及李益、王建，安望白耶？简字仲简，吴郡人，自号白羊山樵。饶介之仕伪吴，求诸名士作《醉樵歌》，廉夫为之主，以简为第一，高季迪次之，名盛一时。诗比张昱稍觉绮丽，而体格不异。宪字思廉，山阴人，别号玉笥生，为张士诚枢密都事。吴亡，走杭州，奇食僧寺以殁。

○明

△刘基

刘基字伯温，元进士，青田人。洪武中以佐命，功封诚意伯。明诗既承铁体之后，以辞藻相高，独基屏绝时尚，力挽唐风，虽未尽善极美，固已超越诸子。沈德潜谓其乐府高于古诗，古诗高于近体，五言又高于七言，自是的论。然其乐府，无杜之凄苦，韩之奇涩，以气格论，当出自太白。绝句尤为逼肖，五古微觉气促，故与建安不侔。至近体实师老杜，以气力未充，乃退近晚唐，但自然无琢削痕迹，亦不可为非佳作也。

△明初四子

高启字季迪，长洲人。洪武初，官户部尚书，坐魏观弃市。少以诗名，声称籍盛，号大手笔。与杨基、张羽、徐贲称四才子，而季迪为之首。四子歌行变自铁体，洗尽铅华，犹带余妍，其警拔清切者，比于杜牧，缛艳映丽者又似元稹。惟七律擅胜，浑古苍莽，居然子美。绝句则规承太白，但欠豪迈耳。五古辞旨未畅，近体句法少变，未为合作也。杨基字孟载，其先蜀人，居于吴，仕至山西按察使。被谗夺职，供役，卒于工所。五古宗法子昂，远胜季迪，近体五七言，佳者为晚唐，次者则宋人耳。张羽字来仪，浔阳人。阻兵居吴，官翰林院，以事投江死。五古句法摩诘，犹嫌着力，近体亦然，堪与徐贲并驱，犹未足与高杨争衡也。贲字幼文，仕至河南布政使，寻以事死于狱中。

△林鸿  孙ナ  高棣  解缙  杨士奇

林鸿字子羽，福清人。明初以得官，仕至礼部员外郎。诗思清新秀发，古诗、近体，皆步武大历，一宇不苟，体格醇正，宜其为闽派之首。虽“唐临晋帖，执而不化”，正其佳处，殊未足以为病也。孙ナ字仲衍，南海人。官苏州府经历，坐党祸死。诗亦林鸿之亚，或为杰出吴中四子之上，则过甚其词矣。高棣字彦恢，长乐人。官翰林待诏，辞藻内映，高雅秀发，古诗、近体，并宗王维，赋物写景，颇多入神。七言歌行略觉不逮，盖其气力未充，故于转接处时形浅弱耳。解缙字大绅，吉水人。洪武进士，官广西参政，以事死于狱。诗格匀整，对仗工稳，与杨士奇诸人号为台阁体。虽风裁少损，而性灵未昧，其宗法唐人，亦具有根只。如杨士奇之五言，则学岑参；曾檠之七律，则学贾至；沈贞之效元和，刘绩之怃大历，以较宋元之中驷，则此格为胜矣。杨士奇名寓，以字行，泰和人，官少师。

</div>
    <div class="pagination">
<a href="诗学渊源_page15.html">上一页</a><span>...</span><a href="诗学渊源_page11.html">11</a><a href="诗学渊源_page12.html">12</a><a href="诗学渊源_page13.html">13</a><a href="诗学渊源_page14.html">14</a><a href="诗学渊源_page15.html">15</a><span class="current-page">16</span><a href="诗学渊源_page17.html">17</a><a href="诗学渊源_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
