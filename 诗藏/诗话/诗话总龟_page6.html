<!DOCTYPE html>
<html>
<head>
    <meta charset="UTF-8">
    <title>诗话总龟 - 第 6 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗话总龟 - 第 6 页/共 38 页</h1>
    <div class="content">　　山谷有诗云小立伫幽香农家能有防韵聨与荆公诗颇相同当是暗合
　　方时敏言荆公言鸥鸟不惊之类如何作语则好故山谷有云一鸥同一波
　　谢朓尝语沈约曰好诗圆美流转如弹丸故东坡答王巩云新诗如弹丸及送欧阳弼云中有清员句铜丸飞柘弹葢谓诗贵圆熟也余以谓圆熟多失之平易老硬多失之干枯不失于二者之间可与古之作者并驱
　　东坡爲温公作独乐园诗只从头四句便已都説尽云青山在屋上流水在屋下中有五亩园花竹秀而野此便可以图画
　　东坡尝谓余书荆公诗云径暖草如积山晴花更繁纵横一川水高下数家村倦憩鸡鸣午荒寻犬吠昏归来向人説恐是武陵源坡云武陵源不甚好又云也是此韵中别无韵也
　　山谷每与余言谢师厚七言絶类老杜但少人知之耳如倒着衣裳迎户外尽呼儿女拜灯前编入杜集无愧
　　赵德甫云东坡爲程筠作归真亭诗云防看千字诔朩杪见龟趺是碑坐不应见木杪
　　秦少章云世上事絶有理防不得者余前日见孙莘老大笑东坡谢御赐书诗云有甚道理后靣更直説至陜西奏防
　　东坡防米元章所收书云画地爲饼未必似要令痴儿出馋水又云锦嚢玉轴来无趾山谷和之云百家传本畧相似如月行天见诸水又云拙者窃钩輙斩趾皆谓元章患净病及好夺取人话
　　东坡平生最慕乐天之爲人故有诗云我甚似乐天但无素与蛮又云我似乐天君记取笔颠赏遍洛阳春乂云他时要指集贤人知是香山老居士又云定似香山老居士又云渊明形神似我乐天心相似我东坡在杭又与乐天所留岁月略相似
　　东坡送李公择云有如长庚星到晓烂不收赠道潜云故人各在天一角相望落落如晨星任师中挽辞云相看半作晨星没可怜太白与残月而黄门送退翁守怀安亦云我怀同门友势如晓天星【友或作客】学者尤多用此
　　以道言近见东坡説凢人作文字须是笔头上挽得数万斤起可以言文字已余谓欧公岂不云兴来笔力千钧重
　　谢元晖最以澄江净如练得名故李白云觧道澄江净如练令人却忆谢晖山谷诗云凭谁説与谢晖莫道澄江净如练则其人之优劣于此亦可以见
　　摭言载白乐天在江东进士多奔往时张祜负时名既而徐凝至二子相矛盾祜称其佳句云树影中流见钟声两岸闻凝以爲柰无野人千古长如白练飞一条界破青山色祜愕然不对于是一座尽倾其后东坡云世传徐凝瀑布诗至爲尘陋又僞作乐天诗称美此句有赛不得之语乐天虽涉浅易岂至是哉乃作一絶云帝遣银河一埀古来惟有谪仙词飞流溅沫知多少不与徐凝洗恶诗余以爲比之相去何啻九牛一毛也
　　韩存中云东坡尝云人言卢杞是奸邪我见郑公但妩媚好作一对请诸人将去作一篇诗
　　崔中云山谷称晏叔原舞低杨栁楼心月歌尽桃花扇底风定非穷儿家语
　　韩存中云东坡作渔蓑句好真堪画栁絮才高不道塩只不道塩与真堪画自合是一对
　　陈无已云山谷最爱舒王扶舆度阳羡窈窕一川花谓包含数个意
　　韩存中云家中有山谷写诗一纸乃是公有胸中五色笔平生补衮用功深此诗本用小杜诗中五色线而却书云五色笔此真所谓笔悮
　　贺方回初作青玉案词遂知名其间有云彩笔新题断肠句后山谷有诗云少防醉卧古藤下谁作诗歌送一杯解道江南断肠句只今惟有贺方回葢载青玉案事
　　东坡作藏春坞有云年抛造化甄陶外春在先生杖屦中而秦少防作俞充衮词乃云风生使者旌旄上春在将军爼豆中余以爲依仿太甚
　　陶潜避俗翁未必能达道观其着诗集颇亦根枯槁达生岂是足黙识葢不早生子贤与愚何其系怀抱山谷云杜子美困穷于三蜀葢谓不知者诟病以为拙于生事又往往讥议宗文宗武失学故聊托之渊明以解嘲耳其诗名曰遣兴可解也俗人便爲讥病渊明所谓痴人前不得説梦也余以爲安得山谷将工部诗篇篇如此训释以成一集乎
　　日月老賔客送山谷诗也日月马上过文潜诗也其工拙有能辩之者老杜云厨人语夜阑东坡云图书跌宕悲年老灯火青荧语夜深山谷云儿女灯前语夜深余爲当以先后分胜负
　　山谷与余诗云百叶湘桃苦恼人又云欲作短歌凭阿素丁寜夸与落花风其后改苦恼作触拨改歌作章改丁寜作缓歌余以爲诗不厌多改
　　东坡作百步洪诗云有如兔走鹰隼落骏马下注千丈坡当在黄时有人云千丈坡岂注马处及还朝其人云惟善走马方能注坡闻者以爲注坡
　　山谷有茶诗押肠字韵和者已数四而山谷最后有曲几团蒲听煑汤煎成车声入羊肠之句东坡云黄九怎得不穷故晁无咎复和云车声出鼎细九盘如此佳句谁能识
　　文潜先与李公择辈来余家作长句后再同东坡来坡读其诗叹息云此不是吃烟火食人道底言语葢其间有潄井消午醉扫花坐晚凉众緑结夏帷老红驻春妆山谷次韵云张侯笔端势三秀丽芝房扫花坐晩吹妙语亦难忘
　　白乐天有诗云醉貌如霜叶虽红不是春东坡有诗云儿童误喜朱顔在一笑那知是酒红郑谷云衰鬓霜供白愁顔酒借红老杜云发少何劳白顔衰肯更红无巳出此一聨大爲诸公称赏
　　宋景文云诗人必自成一家然后传不朽若体规画圆凖方作矩终爲人之臣仆故山谷诗云文章最忌随人后又云自成一家始逼真诚不易之论
　　东坡送江公着云忽忆钓台归洗耳又云亦念人生行乐耳注云二耳义不同故得重用
　　陈淳字子真南昌人也尝以诗呈山谷云作诗须要开广如老杜日月笼中鸟乾坤水上萍之类子真云淳辈那便到此山谷曰无亦只是初见
　　洪龟父有诗云琅玕严佛界薜茘上僧垣山谷改云琅珰鸣佛屋以谓薜茘是一声须要一声对琅珰即一声也余以爲然
　　龟父云朋见张文潜言鲁直楚词诚不可及晁无咎言鲁直楚词固不可及而律诗补之终身不敢近也余尝闻龟父前后诗有一朝厌蜗角万里骑鹏背一聨最爲妙絶龟父云山谷亦叹赏此句
　　山谷谓龟父云甥最爱老舅诗中何等篇龟父举螘穴或梦封侯王蜂房各自开户牖及黄尘不解涴明月碧树爲我生凉秋以爲絶类工部山谷云得之
　　古诗云公道世间惟白发贵人头上不曽饶而元祐初多用老成故东坡有云此生自断天休问白髪年来渐不公陈无已答邢敦夫云今代贵人头白髪挂冠高处不宜弹其后秦少防谓李端叔复有白髪偏于我辈公之句则是白髪有随时之义
　　东坡云爲我周旋寜作我一句只是难对时王平甫在坐应声云只消道因郎憔悴却羞郎
　　秦少防尝和黄法曹忆梅花诗东坡称之故次其韵有西湖处士骨应槁只有此诗君压倒之句此诗初无妙处不知坡所爱者何语和者数四余独爱坡两句云江头干树春欲暗竹外一枝斜更好后必有能辩之者
　　陈无已作小放歌行两篇其一云春风永巷闭娉婷长使青楼误得名不惜卷帘通一顾怕君着眼未分明其二云当年不嫁惜娉婷映白施朱作后生説与旁人须早计随宜梳洗莫倾城山谷云无已他日作语极高古至于此篇则顾影徘徊耀太甚
　　荆公有诗云端能过我论竒字亦复令君见异书东坡亦云未许郎中得异书且共杨雄説竒字陈无巳又以竒字对异方
　　东坡题李秀才醉眠亭诗云君且归休我欲眠人言此语出天然醉中对客眠何害须信陶潜未苦贤山谷题无咎卧陶轩亦云欲眠不遣客佳处更难忘意极相类
　　秦少防尝以真字题月团新碾瀹花甆饮罢呼儿课楚词风定小轩无落叶青虫相对吐秋丝于邢敦夫扇上山谷见之乃于扇背复作小草题黄叶委庭观九州小虫催女献公裘金钱满地无人费百斛明珠薏苡秋皆所自作也少防后见之云逼我太甚邢敦夫云扫地烧香闭阁眠簟纹如水帐如烟客来梦觉知何处挂起西窗浪接天东坡诗尝题于余扇山谷初读以爲是刘梦得所作也
　　陈留市中有一刀镊工随所得爲一日费醉吟于市负其子以行歌江端礼以爲达者爲作传而要无已赋诗无已诗有闭门十日冻作饥鸢声大爲山谷所爱山谷后亦拟作有云养性霜刀在阅人清镜空无以复加
　　潘邠老云陈三所谓学诗如学仙时至骨自换此语爲得之然余见山谷有学诗如学道之句陈三所得岂苗裔耶【并同前】
　　山谷谓余言吾少年时作渔父词曰新妇矶头眉黛愁小姑堤畔眼波秋鱼儿错认月沉钩青蒻笠前无限事緑蓑衣底一时休斜风细转舩头以示坡坡笑曰山谷境界乃于青蒻笠前而已耶独谢师直一读知吾用意谓人曰此即能于水容山光玉肌花貎无异见是真解脱逰戏耳【冷斋夜话】
　　舒王诗曰红梨无叶庇华身黄菊分香委路尘晩岁苍官才自保日高青女尚横陈又云木落冈峦因自献水归洲渚得横陈山谷谓余曰自献横陈见相如赋荆公不应全用余曰首楞经亦曰于横陈时味如嚼蜡
　　山谷云诗意无穷人之才有限以有限之才追无穷之意虽少陵渊明不得工也然不易其意而造其语谓之换骨法规模其意而形容之谓之夺胎法如郑谷十月菊曰自縁今日人心别未必秋香一夜衰此意甚佳而病在气不长西汉文章雄深雅健其气长故也曽子固曰诗当使人一览语尽而意有余乃古人用心处所以舒王菊诗曰千花百卉凋零后始见闲人把一枝坡则曰万事到头都是梦休休明日黄花蝶也愁李翰林曰鸟飞不尽暮天碧又曰青天尽处没孤鸿其病如前所论山谷登达观台诗曰瘦藤拄到风烟上乞与逰人眼界开不知眼界开多少白鸟去尽青天回凡此之类皆换骨法也顾况诗曰一别二十年人堪防回别其诗简缓而立意精确舒王与故人诗曰一日君家把酒杯六年波浪与尘埃不知乌石冈边路到老相寻得防回乐天曰临风杪秋树对酒长年身醉貌如霜叶虽红不是春东坡南中诗曰儿童悮喜朱顔在一笑那知是醉红凡此皆夺胎法唐诗曰长因送人处忆得别家时又曰旧国别多日故人无少年舒王东坡用其意作古今不经人道语王诗曰木末北山烟冉冉草根南涧水泠泠缲成白雪桑重緑割尽黄云稻正青坡曰桑畴雨过罗纨腻麦陇风来饼饵香如华严经举果知因譬如莲花方其吐花而果具蕋中造语之工至于舒王东坡山谷尽古今之变舒王曰江月转空爲白昼岭云分瞑与黄昏一水护田将緑绕两山排闼送青来坡海棠诗曰只恐夜深花睡去故烧高烛照红妆又曰我携此石归袖中有东海山谷曰此皆谓之句中眼李格非尝曰老杜谓之诗史者其大过人在诚实耳如玉川子醉归诗曰昨夜村饮归健到三四五摩挲青莓苔莫嗔惊看汝舒王用其意作扇子诗曰玉斧修成宝月圆月边仍有女乘鸾青冥风露非人世鬓乱钗横特地寒谢公有池塘生春草园林变夏禽谓之神助古今文士多称之李元膺曰此句未有过人处古人意所至则见于情诗句葢寓也谢公喜惠连梦中当论情意不当泥句吾弟超然曰陈叔宝絶无肺肠诗语有惊絶者如午醉醒来晩无人梦自惊夕阳如有意长傍小窗明王摩诘山中小诗曰荆溪白石出天寒红叶稀山路原无空翠湿人衣舒王百家衣体曰相看不忍发惨淡暮潮平欲别更携手月明洲渚生此得天趣问曰何以识其天趣曰能知萧何所以识韩信则天趣可解余竟不能诘
　　东坡曰渊明诗初看若散缓熟读有竒趣如曰日莫巾柴车路暗光巳夕归人望烟火稚子檐隙又曰蔼蔼逺人村依依墟里烟犬吠深巷中鸡鸣桑树颠才高意逺造语精到如此如曰一千里色中秋月十万军声半夜潮蝴蝶梦中家万里子规枝上月三更深秋帘幙千家雨落日楼台一笛风皆寒乞相初如秀整熟视无神气以字露故也东坡则曰山中老宿依然在案上楞严已不看细味之无龃龉态问甚的而字不露得渊明遗意耳对句法人不过以事以意出处备具谓之妙荆公曰平昔离愁寛带眼迄今归思满琴心又曰欲寄荒寒无善画頼传悲壮有能琴不若东坡特竒如曰见説骑鲸逰汗漫亦曽扪虱话酸辛又曰龙骧万斛不敢过渔舟一叶从掀舞以鲸爲虱对龙骧爲渔舟对大小气熖之不等其意若玩世谓之秀杰之气终不可没夫富贵中不得言贫贱事少壮中不得言衰老康强不得言疾病死亡或犯之谓之诗防是大不然诗者妙观逸想岂限绳墨哉王维作雪中画芭蕉诗眼见已知其神情意寓于物俗则讥其不知寒暑荆公方大拜忽书其壁曰霜筠雪竹钟山寺投老归欤寄此生东坡诗曰平生万事足所欠惟一死岂可与俗论余作诗曰东坡醉墨浩琳琅千首空余万丈光雪里芭蕉失寒暑眼中骐骥略黄句法欲老健有英气当间用方言爲妙竒男子行人羣中自然有頴脱不可干犯之韵老杜八仙诗序李太白曰天子呼来不上船船方言也所谓襟纽是已家家养乌顿顿食黄鱼川峡路民多供事乌蛮以临江故顿顿食黄鱼耳俗人不解便作养畜字读遂使沈存中自差以乌爲鸬鷀也
　　诗云夜防更秉烛相对如梦寐更互秉烛照之恐是梦也作更字读则失意甚矣山谷毎用之所谓一霎社公数畨花信风是也江左风流久已零落士大夫人品不高故音韵絶灭东晋韵人胜士无出谢安石之右烟霏空翠间乃携娉婷登之与夫雪夜访山阴故人兴尽而反下马据胡牀三弄而去者异矣诗有句含蓄者老杜曰勲业频看镜行藏独倚楼郑云叟曰相看临逺水独自上孤舟是也有意含蓄者如宫词曰银烛秋光冷画屛轻罗小扇扑流萤天街夜色凉如水卧看牵牛织女星又嘲人诗曰恠来妆阁闭朝下不相迎总向春园里花间笑语声是也有句意俱含蓄者如九日诗曰明年此防知谁健醉把茱萸仔细看宫怨曰玉容不及寒鸦色犹带朝阳日影来是也【并同前】
　　田承君云王居卿在扬州同孙巨源蘓子瞻适相防居卿置酒曰疎影横斜水清浅暗香浮动月黄昏此林和靖梅花诗然而爲咏杏与桃李皆可东坡曰可则可但恐杏李花不敢承当一座大笑




　　诗话总龟巻九
　　钦定四库全书
　　诗话总龟巻十　　　　　宋　阮　阅　撰雅什门【上】
　　王安国平南作诗多使酒楼语宋次道曰杨文公诗有酒楼江南堤栁拂人头李白题诗遍酒楼钱昭度亦有一酒楼长忆钱塘江上望酒楼人散千丝今子诗有防酒楼次道曰吾诗有二酒楼九江琵琶亭云夜泊浔阳宿酒楼琵琶亭畔荻花秋云沉鸟没事已徃月白风清江自流又送客西陵云若耶溪畔醉秋风猎猎船旗照水红后夜钱塘酒楼上梦魂应绕浙江东【青箱杂记】
　　西方琥东州人郑毅夫榜登第期集处告毅夫曰榜中琥最少年乞作探花郎毅夫云已差二人琥曰此无定员添一员何损公吏曰前日琥第三甲合出铺地钱二十緍若作职事则不出钱琥曰愿出钱毅夫从其请琥已受符不出緍毅夫切责之而倍其罚琥白毅夫曰晩进未尝工诗愿状元先爲之以爲楷式毅夫曰緑袍不怕露痕湿直入閙花深处来他日复见毅夫曰一见雅诗不敢下笔翌日当再进诗愿公代之毅夫复云朝来已与碧桃约留住春风不放归闻者叹服【翰府名谈】
　　成都慈光寺尼乘舟夜行一篇亦佳云水色连天色风声益浪声旅人归思苦渔父梦魂惊举棹云先到移舟月逐行旅吟诗句罢犹见逺山横
　　京师曹氏家藏阮步兵诗一巻唐人所书与世所传多异有数十首集中所无其一篇云放心怀寸阴羲和将欲冥挥袂抚长劔仰观浮云行云间有立鹄抗首扬哀声一飞冲青天彊世不再鸣安与鹑鷃徒翩翩戏中庭又云嘉木不成蹊东园损桃李秋风吹飞雀零落从此始孙巨源见之云此诗工夫不少遂刻之于石
　　吴人方子通作古栢诗云四边乔木尽儿孙曽见吴宫防度春若使当时成大厦也应随例作埃尘又作灔滪堆诗湍流怪石碍通津一一操舟若有神自是世间无妙手古来何事不由人舒王见而竒之【云斋广録】
　　舒王得请金陵寓定力院题一絶于壁间云溪北溪南水暗通隔溪遥见夕阳舂思量诸葛成何事只合终身作卧龙
　　天圣中礼部郎中孙冕刻三英诗刘元载妻詹茂光妻赵晟之母早梅寄逺惜别三诗刘妻哀子无立詹妻留夫侍母病赵母惧子逺游孙公爱其才以取之早梅诗云南枝向暖北枝寒一种春风有两般凭仗高楼莫吹笛大家留取倚防干寄逺诗云锦江江上探春回消尽寒冰落尽梅争得儿夫似春色一年一度一归来惜别诗云暖有花枝冷有冰惟人没后却无凭预愁离别苦相对挑尽渔阳一夜灯【金华瀛洲集又摭遗记梅花诗是女仙题蜀州江梅阁】
　　王元字文元桂林人苦吟风月终于贫病妻黄氏共持雅操每遇得句中夜必先起燃烛供具纸笔元甚重之有听琴诗曰拂琴开素匣何事独颦睂古调俗不乐正声公自知寒泉出涧澁老桧倚风悲复有来听者谁堪继子期好事者画爲图【郡阁雅谈】
　　僧虚中宜春人防潇湘山与齐已顾栖蟾爲诗友住湘江西宗成寺潭州马氏子希振侍中好事每出即延纳于书阁中好烧柴火烟皆彩翠去后复节题马侍中池亭云嘉鱼在深处幽鸟立多时集首寄华山司空图侍郎云门径放莎埀往来投刺希有时开御札特地挂朝衣岳色僧传去天香鹤带归他时周召作无复更衰微司空侍郎有诗言怀云十年华岳峰前住只得虚中一首诗【同前】
　　唐大清宫使翰林学士钱起多作佳篇人收起诗不过百首有钱防仲得江行无题一百絶皆人家藏本所无有云霁云踈有叶浪细无声稳放扁州去江天自有程又憔悴异灵均非谗作逐臣如逢渔父问未是独醒人又烟渚复烟渚画屛连画屛引惹天末去数防暮山青又隄坏漏江水地抝成野塘晚荷从不折留取作秋香【诗史】
　　常侍题山寺曰万叶风声利一山秋气寒晓霜浮碧瓦薄日度朱栏又得即高歌失即休多悲多恨谩悠悠今朝有酒今朝醉明日愁来明日愁
　　王驾大顺中擢第爲礼部员外郎弃官号守素先生与司空图郑谷爲诗友所爲诗少传者晴景一篇最佳云前不见花间叶后全无叶底花蜂蝶飞来过墙去应疑春色在人家
　　栁彦涂塞上云鸣直上防千尺天静无风声更干碧眼胡儿三百骑尽提金勒向云看都下好事者画为图
　　欧阳文忠公酷爱鲍溶诗山中寒思一篇最佳云山深多悲风败叶与秫齐门迳非世路何人念穷栖哀风破山起夕雪悮鸣鸡巢鸟侵旦出饥猿无声啼辰兴动烟火开云伐冰溪老木寒更瘦阴云晴亦低我负自力永顔色常低迷时想灵台下逰子正凄凄文忠晩得恨见之迟今人少爱溶诗者
　　闽人谢伯初字景山天圣景祐之间以诗知名余谪夷陵景山爲许州法曹以长韵见寄颇多佳句有云长官山色江波緑学士文华蜀锦张余答曰参军春思乱如云白髪题诗愁送春葢景山有多情未老头先白野思到春乱如云之句故余此戏之景山诗颇多如自种黄花添野景旋移高竹听秋声园林换叶梅初熟池舘无人燕学飞皆无愧唐贤仕宦不偶终以困穷而卒其诗因録于此云江流无险似瞿塘满峡猿声断旅肠万里可堪人谪宦经年应合鬓成霜长官山色江波緑学士文华蜀锦张异域化爲儒雅俗逺民争识校雠郎才如梦得多爲累情似安仁久悼亡下国难留金马客新诗传与竹枝娘典辞县待脩青史諌草当留集皁嚢莫爲明时轻谴谪便将缨足濯沧浪【欧阳公诗话】
　　郑相綮牧庐州日以诗酒爲娱题郡斋曰九衢尘里一书生多幸逢时拥斾旌醉里眼开金使字紫旂风动耀江明后代者薛沆郎中到郡题藏舟浦花一聨云也知别有风光主蓓蕾枝枝似去年又别后寄席中三兰【三人名中并曰兰】淮淝两水不相通隔岸临流望向东千颗泪珠无寄处一时弹与渡前风郑多佳句如冻瓶粘柱础宿火防炉灰人皆称之【南郡新书】
　　廖凝字熈绩善吟讽有学行隐居南岳三年江南受僞官爲彭泽令迁连州刺史与升平李建勲爲诗友相善有集葢见行于世咏中秋月与闻蝉爲絶唱中秋月云九十日秋色今宵已半分孤光吞列宿四面絶微云众木排疎影寒流叠细纹遥遥望丹桂心绪正纷纷闻蝉云一声初应万木已西风偏感异乡客先于离塞鸿日斜金谷静过石城空此处不堪听萧条千古同凝居南岳韦鼎有诗赠曰君与白云邻生涯久忍贫姓名高雅道寰海许何人岳气秋来早亭寒果落新防回吟石畔孤鹤自相亲初宰彭泽有句云风清竹阁留僧宿过莎庭放吏衙解印有句云五斗徒劳谩折腰三年两爲谁焦今朝官满重归去还挈来时旧酒瓢江左学诗者竞造其门
　　刘禹昭字休明婺州人少师林寛爲诗刻苦不惮风雪诗云句向夜深得心从天外归言不虚耳怀萧山隐者云先生入太华杳杳絶良音秋梦有时见孤云无处寻神清峰顶立衣冷瀑边吟应笑干名者六街尘土深尝与人论诗曰五言如四十个贤人乱着一字屠沽辈也覔句者若掘得玉匣有底有葢但精求必得其宝在湖南累爲宰后卒于桂府幕有诗行于世【郡阁雅谈】
　　廖融字元素隐于衡山与逸人任鹄王正巳凌蟾王元皆一时名士爲诗相善湘守杨徽之代归阙枉道出南岳宿融山斋留诗曰清和春尚在欢醉日何长谷鸟随柯转庭花夺酒香初晴岩翠滴向晚树阴凉别有堪吟处相留宿草堂融赠天台逸人云移桧托禅子携家上赤城拂琴天籁寂欹枕海涛生雪白寒峰晩鸟歌春谷晴又闻求桂檝载月十洲行又题寺古桧云何人见植初老对梵王居山暗栖托樵夫难破除声高秋汉迥影倒月潭虚尽日无僧绕清风长有余梦仙谣云琪木扶疎系辟邪麻姑夜宴紫皇家银河旌节摇波影珠阁笙箫吸月华翠鳯引逰三岛路赤龙齐别五云车星稀犹倚虹桥立拟就张骞搭汉槎退宫妓云神仙风格本难俦曽从前皇翠辇逰红踯躅繁金殿暖碧芙蓉笑水宫秋宝车钿剥阴尘覆锦帐香销画烛幽一旦也衰归故里月明犹梦按梁州左司諌张观过衡山留诗曰未向漆园爲傲吏定应明代作徴君家传奕世无金玉乐道经年有典坟带小舟横别涧隔花幽犬吠深云到头终爲苍生起休恋耕烟楚水濵融卒刺史何承矩葬之进士郑志其墓
　　刘相公邺因白令公维持方入翰苑仍赐及第爲同列所轻因作诗曰曽是江波埀钓人自怜深厌九衢尘浮生渐老年随水往事曽闻泪满巾已觉逺天秋色动不堪闲夜雨声频多惭不是相如笔虚直金銮接侍臣待漏院吟曰玉堂帘外烛迟迟明月初时契勘时闲听景阳钟尽处两莺飞上万年枝才调清高终秉钧衡【卢怀杼情】
　　薛尚书钊爲河东从事乞假归寜题舘曰仆带雕弓马似飞老莱衣上着戎衣邮亭不暇吟山水塞外经年皆未归后镇徐州咏栁曰高出军营逺映桥曽逢兵火一时烧风流性在终难挫暖日还生万万条又有雅句坐久仆头出语多僧齿寒【南部新书】
　　吴门陆畅郎中尝和人雪诗落句曰天人宁底巧剪水作花飞又出斋看月云野性平生惟好月新晴半夜覩婵娟起来自襞书窗破恰漏清光落枕前后因云安出降百僚举畅爲傧相奉诏作催妆诗云云安公主贵出降五侯家天母看调粉日兄怜赐花催铺百子帐待障七香车借问妆成未东方欲晩霞【古今诗话】
　　潘阆归钱塘云久客见华髪孤棹桐庐归新月无朗照落日有余辉渔浦风水急龙山烟火防时闻沙上鴈一一皆南飞人谓不减刘长卿【同前】
　　韦承贻咸通中防试夜潜纪长句于都堂南壁云裒衣博带满尘埃独上都堂纳巻回蓬巷防时闻吉语棘篱何日却重来三条烛尽钟初动七转丹成鼎未开残月渐低人扰扰不知谁是谪仙才又云白莲千朶照廊明一片升平雅韵声才唱第三条烛尽南宫风月画难成【同前】
　　徐休雅长沙人因马希范夜宴迎四仪夫人赋诗云云路半开千里月洞门斜掩一天春又作宫词云内人晓起怯春寒轻揭珠帘看牡丹一把栁丝收不得和风搭在玉栏杆曽献家宴堂十首时称冠絶【郡阁雅谈】
　　文宗诏礼部侍郎高锴作贡举试霓裳羽衣曲诗时宗子李肱诗最佳诗曰开元太平时万国贺丰岁梨园献小曲玉座流新制鳯管劳参差霞衣觉摇曳宴罢水殿空辇余芳草细蓬壶事巳久仙乐功无替讵肯听余音圣明知善继
　　抚州蔡牧尝作责四皓诗云秦末家家思逐鹿商山四皓独忘机如何髪霜相似更出山来定是非及假节交邕道经湖口零陵太守郑史同年也逺以酒乐相迎坐有琼枝者守之所爱夺之而去洎中兴颂下僶俛不前久之到邕御制失律伏法湘川厝二子延近终防而逝论者谓妄责四皓而欲买山于浯溪之间不徒言哉
　　方干为人质野每见人设三拜曰礼数有三识之者呼为方三拜貌寝又免缺有司以故不与科名隐防稽镜湖其别业诗云寒山压镜心此处是家林梁燕窥春醉嵒猨学夜吟云连平地起月向白波沉犹自闻钟角栖身可在深又云世人如不容吾自纵天慵落叶凭风扫香秔倩水舂花朝连郭雾雪夜隔湖钟身外能无事头宜白此峰寄清越上人云窓接停猿树嵒飞洗鹤泉送姚员外赴金州云野烟新驿曙残照古山秋树势连巴没江声入楚流链句字字无失有髙坚峻拔之目自咸通得名迄文徳江之南未有及者
　　张蠙清河人登干寕进士为犀浦令王建开国拜登膳部员外郎后为金堂令王衍与徐后逰大慈寺见壁间书墙头细雨垂纎草水面风回聚落花爱之知为蠙句给札令以诗进蠙进二百首衍颇重之其登单于台诗曰白日地中出黄河天上来尤为世所称
　　王审知据闽黄滔为其判官幕府应用文及塔庙碑碣半出其手为诗清淳丰润有贞元长庆风槩如寺寒三伏雨松偃数朝枝又有青山寒带雨古朩夜啼猨又如闻雁云一声初触夣半白已侵头
　　裴説旅次衡阳诗云欲往防经年今来意豁然江风长借客岳雨不因天戏鹭飞轻雪惊鸿叫乱烟晚秋红藕里十宿寄渔舡尝以所业十九首为行巻来年秋赋复行旧巻云前十九首尚无见知何假别行巻哉
　　李洞唐诸王孙尝慕贾浪仙为诗铸铜像其仪事之如神诗数百篇皆絶唱赠司空侍郎云马饥食落叶鹤病晒残阳又有卷箔青溪月敲松紫阁书送僧云越讲迎骑象蕃斋懴射雕赠髙仆射云征南破虏汉功臣提剑归来万里身闲傍凌云金柱看形容消痩老于真送人归日本云岛屿分诸国星河共一天人但诮其僻涩而不知贵其竒峭唯吴子华深知之子华才力浩大八面应敌以百篇示洞洞曰大兄所示百篇有一聨絶唱新亭曰暖鱼遗子晴逰鹿引麛子华不怨所鄙而喜其所许
　　周贺少从浮屠法名清鍳遇姚合而返初与贾岛无可齐名岛哭栢岩禅师曰苔覆石牀新师曽占防春写留行道影焚却坐禅身塔院闗松雪房廊露隙尘自怜双泪下不是解空人贺诗曰林迳西风急松枝讲妙余冻须亡夜剃遗偈病时书地燥焚身后堂空着影初此时频下泪曽有到吾庐【同前】
　　孟賔于蟠溪怀古云良哉吕尚父深隐始归周钓石千年在春风一水流松根盘藓石花影卧沙鸥谁更怀韬术追思古渡头又怀连上旧居云闲思连上景难齐树绕仙乡路绕溪明月夜舟渔父唱春风平野鹧鸪啼城边寄信归云外花下倾杯到日西更忆海阳埀钓侣昔年相遇草萋萋【雅言系述】
　　曹邺字业之桂林人爲四怨三愁五情诗其怨云庭花已结子岩花犹防色谁令生处逺用尽春风力其愁云别家未生到城须似髪朝朝临水望防水不入越其情云空城野雀饥咬咬复飞飞勿恡官仓粟官仓无空时爲舍人韦慤所知力荐于主司乃中第看牓日谒主司云一辞桂嵓猿九泣都门月年年孟春至看花不如雪杏园宴上呈同年云贤路非在天十年行不至一旦公道开青云在平地又云故衣未及换尚有去年泪又云永持共济心莫起胡越意
　　刘章子克明江左人事湖南马氏有蒲鞋诗云吴江浪浸白蒲春越女初挑一様新才自绣窗离玉指便随罗袜上香尘石榴裙下从容久玳瑁筵前整顿频今日高楼鸳瓦上不知抛掷是何人
　　黄损连山人作公子行云春草緑绵绵骄骖骤暖烟防风飘乐韵半日醉花边打鹊抛金盏招人举玉鞭田翁与蚕妇平地看神仙又出山吟云来书初出白云扄乍蹑秋风马走轻逺近留连分岳色别离呜咽乱泉声休将巢许争喧杂自共伊皋论太平昨夜细看云色里进贤星座甚分明【并同前】


　　诗话总龟巻十
　　钦定四库全书
　　诗话总龟巻十一　　　宋　阮　阅　撰
　　雅什门【下】
　　张瀛碧之子也事广南刘氏官至曹郎尝爲歌赠琴棋僧同列见之曰非其父不生其子诗云我尝听师法一説波上莲花水中月不垢不净是色空无法无空亦无灭我尝听师禅一观浪溢鳌头蟾魄满河沙世界尽空空一寸寒灰冷灯畔我又听师琴一抚长松唤住秋山中雅弄若铿金指下寒泉流太古我又听师棋一着山顶坐沉红日脚阿谁称是国手人罗浮道士赌却鹤输却药法怀斟下红霞丹束手不敢争头角【雅言系述】
</div>
    <div class="pagination">
<a href="诗话总龟_page5.html">上一页</a><a href="诗话总龟.html">1</a><a href="诗话总龟_page2.html">2</a><a href="诗话总龟_page3.html">3</a><a href="诗话总龟_page4.html">4</a><a href="诗话总龟_page5.html">5</a><span class="current-page">6</span><a href="诗话总龟_page7.html">7</a><a href="诗话总龟_page8.html">8</a><a href="诗话总龟_page9.html">9</a><a href="诗话总龟_page10.html">10</a><a href="诗话总龟_page11.html">11</a><span>...</span><a href="诗话总龟_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
