<!DOCTYPE html>
<html>
<head>
    <meta charset="UTF-8">
    <title>明诗平论二集 - 第 19 页/共 235 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明诗平论二集 - 第 19 页/共 235 页</h1>
    <div class="content">　　细字诗赠邓君彰甫

　　○史沧如携琴过访

　　樱桃花开山雨红有客乘舟云水东舟空祗余三尺桐仙人气骨林下风姓名不署神相通别云访我若不遇自弹一曲出门去
　　似王季友

　　○婆罗叶子歌

　　卢牟好佛好古。多藏三代鼎彛。宋元名迹会必索观以为眼食饱也。今观及娑罗叶子。不尤奇乎。如影如绘蜘缀蝉脱无风欲飘吹气可沽又云优昙叶。来自竺西。博物君子不能辨。统非中土所有。物无为贵。购以一瓮钱不多也。
　　如水匣中秋片片缜腻而文如不见剪样纔分七襄织成阴曾覆孤眠殿又闻拈自瞿昙手宝相钵罗同植厚。西来四万八千里。到日始为东土有。东有西来几超劫。泽腴剥尽无生灭。相向何须影问形。飘飖风送空蒙月。

　　○饭石峰

　　山僧咒食峰头坐。山下众生皆不饿。洒饭诸空雨为石。至今粒粒犹堪数。峰头高并雪山看。试问山僧已湼盘。饭颗先生老无恙。相逢此地说加餐。
　　骨立无枝蔓而气自完厚

　　○细字诗赠邓君彰甫

　　羲画以前未有此羲画以后此亦无闭目养明数日始得见只觉秋毫易数春芒麤。我有八角扇。半写五岳沧洲图愿取一角为我书三都
　　语简形容得尽

　　△李流芳

　　莼羮歌
　　予买一小丘于铁山下登陟不数十武而尽揽湖山之胜尤于看梅为宜葢踞花之上千村万落一望而收之久欲作一小阁名为六浮六浮之名遂满人耳而阁竟不就邹孟阳见予叹息每欲代为经营丁已八月始引孟阳至其地亦复叫绝不能已予因为作六浮阁图兼题一诗冀孟阳无忘此盟
　　虎山踏月行示同游邹孟阳张鲁生
　　西湖喜遇谭友夏赋赠

　　○莼羮歌

　　怪我生长居江东。不识江东莼羮美。今年四月来西湖。西湖莼生满湖水朝朝暮暮来采莼西湖城中无一人西湖莼菜萧山卖。千担万担湘湖滨。吾友数人偏好□时呼轻舠致此味柔花嫩叶出水新小摘轻淹杂生气微施姜桂犹清真。未下盐鼓已高贵。吾家平头解烹煮。间出新意殊可喜。一朝能作千里羮顿使吾徒摇食指琉璃盌盛碧玉光五味纷错生馨香出盘四座已叹息。举筯不敢争先尝。浅斟细嚼意未足指点杯盘恋余馥。但知脆滑利齿牙。不觉清虚累口腹。血肉腥臊草木苦。此味超然离品目京师黄芽软似酥。家园燕笋白于玉。差堪与汝为执友。菁根杞苗皆臣仆。君不见区区芋魁亦遭遇。西湖莼生人不顾。季膺之后有吾徒。此物千年免沈锢。君为我饮我作歌。得此十斗不足多。世人耳食不贵近更须远挹湘湖波 【 袁石公盛称湘湖莼菜美不知湘湖无莼。皆从西湖采去。以湘湖水浸之耳。莼初摘后水浸。经宿愈肥。凡泉水湖水皆可浸。不必湘湖水也。今人但知有湘湖莼。又因石公言。谓非湘湖水浸不佳。皆耳食者耳。】
　　细事赏鉴到家。东坡老饕。言蛤半熟而含酒。蟹□生而带糟。正是个中人语也。

　　○予买一小丘于铁山下登陟不数十武而尽揽湖山之胜尤于看梅为宜葢踞花之上千村万落一望而收之久欲作一小阁名为六浮六浮之名遂满人耳而阁竟不就邹孟阳见予叹息每欲代为经营丁已八月始引孟阳至其地亦复叫绝不能已予因为作六浮阁图兼题一诗冀孟阳无忘此盟

　　十年山阁不得就。却负青浮日夜浮。故人一见豁双眼。何日三间销百忧。氷花琪树乱槛外。银山雪屋排檐头。百年有钱作底用。一朝卜筑偕行休。君家西湖我震泽。往经冬夏来春秋。十千到手即可办非我求君君自谋
　　简简落落自多生韵

　　○虎山踏月行示同游邹孟阳张鲁生

　　灵岩脚下斜桥路。一路横拖山水去秋风秋月几度来风月关心旧游处。穹窿欲尽湖山开。落日□闪青烟来。虎山桥头山色闇明月迟我犹徘徊。凭桥东望遮山立。明月正向遮山出遮山遮月不遮光陆离宝气初离室。须臾山尖露半弯突兀棒出黄金盘四山苍然一水白。玉刻桥梁银作栏吁嗟乎张生昔年与汝桥上行虎山十年月再明同游几人复谁在乡月照我空多情吁嗟乎邹子 【 平呼二人章法亦异】 子今真见虎山矣虎山烟月竟何似。当年畵出虎山时桥上之人吾无汝。子兮子兮奈此□夜何矶头夜深风露多游人欲归残酒醒。试听中流踏月歌。

　　○西湖喜遇谭友夏赋赠

　　谁言谭郎貌似我。执手问人还似无。寸心明白已如此。区区形似终模糊。我昔知子因子诗。晓月残雪风鸣枝。境清音寥意飘忽虎井数篇光可思吴江楚峤两辽阔期子不来空岁月西湖烟水我为乡岂知此中有谭郎十年相求始相得。停车下舩各叹息歘然魂魄化为一异者衣裳与巾舄城中兄弟情好偏。非我与子神不全 【 当备四时之气可以献酬羣心】 两山红叶正相待子诗我畵交无嫌。我家震泽梅花里湖气花光三十里留子共度梅花时。且待春深上湘水。

　　△程嘉燧

　　戏赠吴兴茅生歌
　　○戏赠吴兴茅生歌 【 瑞彰子道生】

　　山阴鼠须久零落海南鸡毛亦单乏宣州诸葛世不闻。近岁吴兴有新法 【 王道彰父子茅氏父子姚玄倩】 缚毫圆满装管轻剔镊精良心手恰天清眼净日数矢持向书流问乖合 【 自古名一艺。未有不具精思积力。而又虚心求益者也。今日作诗文人。反草草自足。】 尔翁七尺颇岸然嗜酒谈诣无捡押。大言吾笔是神物。一蘸直可尽十札。盘纡牵掣无不可。径丈屏风方寸箑。丰狐之柱秋兔翰迎腊柔毛铦且滑漆光小儿晴湛湛春叶饥蚕声飒飒书家用软神怪生。意外藏锋赌波擪但恐好手不易遇脱弱毫痴力难斡筋骨未就圭角呈。狼籍纷如印泥蜡。临书秪讶不藏拙轻重纤秾苦遭聒。 【 说出个中痛痒】 君言明当上扬州此地多金客噂沓古来难得是识真。流俗兼容惟茸阘。 【 兼容二字妙从来物奇难售即伯乐教所爱弟子相凡马之意】 不见扬州郭里卖昏镜。青镜遭瞋委尘匣。

　　△钟惺

　　八月十四夜集别张金铭年丈暂假归沐
　　邺中歌
　　观日歌
　　自题畵赠商孟和
　　礼牛首畵祖像歌

　　○八月十四夜集别张金铭年丈暂假归沐

　　今夕与君同杯酌君言不如归家乐归家各有索居时。晤言今夕成今昨长安忍作终年游苦死难为明日留明日不留吾不强途中岂可值中秋。 【 此下须再转仄韵四句。方合。】 满口留君意半阑自惭今夕滞长安思归转挽将归客但觉临岐置语难

　　○邺中歌

　　城则邺城水漳水。定有异人从此起雄谋韵事与文心君臣兄弟而父子英雄未有俗胸中出没岂随人眼底功首罪魁非两人遗臭流芳本一身文章有神霸有气。岂能苟尔化为尘横流筑台拒太行。气与理势相低昂安有斯人不作逆小不为霸大不王霸王降作儿女鸣。无可奈何中不平。向帐明知非有益。分香米可谓无情。呜呼古人作事无巨细。寂寞豪华皆有意书生轻议塜中人。塜中笑尔书生气。
　　豪快乃尔令人愁时长啸定中起舞

　　○观日歌

　　蒙蒙万象未勾萌　居天海间发其英　殷勤照我三万日　何惜一朝观其生　已非昨夜特未朝庒天趋亲海趋遥　 【 声调未恊】 一碧以上冠万光光以内外星摇摇此时星如不欲落。气之所至星光弱人指万光作日光良久日从碧中跃新出于浴未暇圆水风厚兮日犹薄　蹭蹬拍浮光无主火金与水相子母。遵养时晦诸气中　赤黄去尽白始吐。目中空华谁所为　问日不知目当知元化中边无定理。人各言其所见尔。不然此光以往天尚多　此时东西影如何
　　形容处未免太苦。颇见刻画之痕。但欲实写此景。又得浑成自在。正复难于措手。向见太湖石公看日月对照题。元美彦吉诸公俱有作。但虚则走活路。不见到家。实地敷衍。却又易入肥俗。推开说入神仙荒唐语。又是歌行通套。大难矣。凡作诗须看如何题。如何着笔。岂可不知甘苦痛痒。而漫置雌黄耶。

　　○自题畵赠商孟和

　　计君别我六年矣　予之学畵今年始。懒衰事事减于前。却有闲心到畵理。久近工拙不必言别来新事添惊喜士隔三日当刮目　意外他长宁止此授我蜀笺诚自怍　恐负佳纸笔未落　交情虽复意欣然。心手从违亦斟。酌数撇枝柯不敢多萧疏乃反得婆娑中年服官始作畵。势亦不能复求苛。君言贵具文人气。正于离处察其意熟后求生穉求老再晤君时方许议

　　○礼牛首畵祖像歌

　　牛首旧有畵各祖及诸禅师像凡百轴　今存者八十余轴　其它皆不可问　东祖达磨北地法融亦与焉　岁久绢墨非故　惺为疏募装之　仍自书各尊者出处于首　好事者补之满百　偶与福清林古度同邑谭元春湘潭周楷　同游于此瞻礼之　遂作歌　并记其存亡新旧之数　以付守者　时万历已未六月望日　
　　畵家身手佛心肠　妙总异同变无方　写示各祖次羣宿　钵缘欲尽灯始张。邀归缣墨无先后　要使诸灯共一光　缣墨寿匪金石匹　笔端愿力与之一。早知像教劫残时。便是贤愚兴感日。悲喜敢云惺也始　佛化世人先顽鄙。一念或为动者机。众力众情同起止。衣履须眉随所挹。敢以语言自添入。直书其事待信心。为佛为世标性习。东祖菩提牛头融。何可山中无此翁佥谋补之或曰否二祖神明各祖中

　　△谭元春

　　逢终南老僧歌
　　沿月步蒙惠二泉见予与伯敬之诗在焉向游可慕清感凭心
　　迎浦儿词

　　○逢终南老僧歌

　　院立老僧映松藤　自言本是终南僧　亦终南壤绵绵　老在他山心不能　夏月浮梁募茶来　独上祝融下南台　倒坠寒壑自扶起至今头上犹岳苔今日不出胜早归　纔完绽衲霜已飞　坐到僧再出定时　草间秋月光上衣
　　抅僻

　　○沿月步蒙惠二泉见予与伯敬之诗在焉向游可慕清感凭心

　　惠淙淙。蒙齿齿。如思复如惊。初亦何怒喜。良久流向石洼远然后任他纷纷耳。怒者看同石俱落喜者月亦化为水神鬼岂不坐碑阴客履剡剡神或起蒙惠泉。感客心二泉一音生众音与客孤听山夜深
　　禅理化境茗香琴静妙不容言
</div>
    <div class="pagination">
<a href="明诗平论二集_page18.html">上一页</a><span>...</span><a href="明诗平论二集_page14.html">14</a><a href="明诗平论二集_page15.html">15</a><a href="明诗平论二集_page16.html">16</a><a href="明诗平论二集_page17.html">17</a><a href="明诗平论二集_page18.html">18</a><span class="current-page">19</span><a href="明诗平论二集_page20.html">20</a><a href="明诗平论二集_page21.html">21</a><a href="明诗平论二集_page22.html">22</a><a href="明诗平论二集_page23.html">23</a><a href="明诗平论二集_page24.html">24</a><span>...</span><a href="明诗平论二集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
