<!DOCTYPE html>
<html>
<head>
    <meta charset="UTF-8">
    <title>宋诗纪事 - 第 77 页/共 279 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗纪事 - 第 77 页/共 279 页</h1>
    <div class="content">　　云峯楼
　　重楼起城隂乗髙望西极列峯横青天飞雪千里积疑是空素山冬夏海中白莫怪频东向上有思归客
　　水阁
　　飞阁出方池修曲见空莽低临化坞近平觉春波长返景澄余晖夕隂带浮爽从容观鱼乐不减游濠上【成都文类】
　　沈　括
　　括字存中钱唐人嘉祐八年进士编校昭文馆书籍为馆阁校勘熙宁中迁翰林学士龙图阁待制坐事谪均州团练副使徙秀州复光禄少卿分司南京居润州有长兴集梦溪笔谈【方舆胜览沈存中宅在润州朱方门外存中尝梦至一处小山花如覆锦乔木覆其上山下有水梦中　乐之后守宣城有道人无外者为言京口山川之胜郡人有地求售以钱三十万得之又六年坐边议谪官庐于浔阳元祐初道京口登所买地即梦中所游处遂筑室焉名曰梦溪】
　　延州诗
　　二郎山下雪纷纷旋卓穹庐学塞人化尽素衣冬未老石烟都似洛阳尘
　　【梦溪笔谈鄜州延州境内有石油旧说髙奴县出脂水即此也生扵水际沙石土人以雉尾裛之乃采入缶中颇似淳漆燃之如麻但烟甚浓所霑幄幕皆黑予疑其烟可用试扫其煤以为墨黒光如漆松墨不及也遂大为之其识文为延州石液者是也】
　　尝茶
　　谁把嫩香名雀舌定来北客未曾尝不知灵草天然异一夜风吹一寸长
　　【梦溪笔谈茶牙谓之雀舌麦颗言其至嫩也今茶之美者新牙一发便长寸余其细如针惟牙长者为上品以其质榦土力皆有余故也北人不识误为品题如雀舌麦颗极下材耳】
　　陈丞相故宅
　　丞相旌旗乆不归虚堂宁止叹伊威緑槐楼阁山蝉响青草池塘野燕飞
　　【梦溪笔谈丞相陈秀公治第于润州极为闳壮池馆绵亘数百步完成公已疾甚唯肩舆一登西楼而已】
　　润州甘露寺
　　丞相高斋半草莱旧时风月满亭台地从日月生时见天到江山尽处回三国是非春梦断六朝城阙野花开心随潮水漫漫去流徧烟村半日来
　　归计
　　住山人少说山多空只年年忆薜萝不是自心应不信眼前归计又蹉跎【以上宋文鉴】
　　开元乐词
　　鹳鹊楼头日暖蓬莱殿里花香草緑烟迷步辇天高日近龙牀
　　楼上正临宫外人闲不见仙家寒食轻烟薄雾满城明月梨花
　　按舞骊山影里回銮渭水光中玉笛一天明月翠华满陌东风
　　殿后春旗蔟仗楼前御队穿花一片红云閙处外人遥认官家
　　【侯鲭録裕陵赏爱此词】
　　汉东楼
　　野草黏天雨未休客心自冷不闗秋塞西便是猨啼处满目伤心悔上楼【方舆胜览】
　　光化道中遇雨
　　望逺初翻叶随风已结隂雨篷宜倦枕乡梦入寒衾莎笠侵郧俗溪山动越吟烟波千里去谁识魏牟心【锦绣万花谷】
　　秋千
　　香入熏炉禁火天芙蓉深苑鬬秋千身轻几欲随风去却恨恩深不得仙【后村千家诗】
　　在当涂作
　　豹塘春水緑泱泱谢市烟深柳线长卷幔夕阳留不住好风将雨过横塘【舆地纪胜】
　　秀州秋日
　　草满池塘霜送梅林疎野色近楼台天围故越侵云尽潮上孤城带月回客梦冷随风叶断愁心低逐雁声来流年又喜经重九可意黄花是处开【至元嘉禾志】
　　仙都山
　　苔封辇路上青山鹤驭辽天去不还惟有银河秋月夜鼎湖烟浪到人间【仙都山志】
　　苏小小墓
　　古木寒鸦噪夕阳六朝遗恨草茫茫水如香篆船如叶咫尺西楼不见郎【嘉兴府志补】
　　江南曲
　　新秋拂水无行迹夜夜随潮过江北西风巻上半天渡口微吟含晓碧城头鼓响日脚垂天际笼烟鎻山色高楼索莫临长陌黄竹一声无北客时平田苦少人耕惟有芦花满江白【宋艺圃集】
　　游花山寺
　　经旬飘雨喜新晴病马冲泥取次行老态只应随日至春心无意与花争山川满目浮烟合楼阁侵天暮霭横嗟我有身无处用强携樽酒入峥嵘【镇江府志】
　　袁　黙
　　黙无锡人嘉祐八年进士
　　与刚中适甫游恵山
　　雨过山前翠欲飞水云髙下正含晖鱼跳细浪千花碎蝉倚清隂一嘒微沈李浮吟齿尽清风明月满船归超然不负寻幽兴拂得荷香在葛衣【恵山集】
　　苏唐卿
　　唐卿官寺丞宰费县善小篆嘉祐中尝书欧阳文忠公醉翁亭记刻石于费之县斋记后有倡和诗
　　唐卿既篆欧公侍郎滁州琅琊山醉翁亭记上石讫思莫能致之滁上因斧官之隙地众材堪梁栋者枝其榱桷构堂于廨舍西偏高三仞植记于中楹若屏然图悠乆也因成长句五十六字兼寄献欧公侍郎
　　醉翁亭记醉翁堂逺取琅琊即费乡高世雄文刋翠琰老山孤干负虹梁左邻鼇海三神防西倚儒宫数仞墙虽媿篆工非墨寳英辞终与借辉光【篆书醉翁亭记石刻】
　　袭　敦
　　敦乡贡进士
　　和
　　滁守南迁记醉狂篆刋移近舞雩乡当年寓兴临山水今日希风构栋梁吏部丧文辞避席阳冰阁笔让循墙东沂从此遗声迹迥掩桐庐翰墨光【范公希文守桐庐尝作严先生祠堂记邵先生篆以刋石光絶一时　篆书醉翁亭记石刻】
　　邵　忱
　　忱乡贡进士
　　和
　　欧公顷岁守滁阳题记苍顔入醉乡贤宰特将刋古篆旧碑不免弃山梁【旧碑乃陈知明所书】轩楹别构如安屏笔札难通似面墙异日智仙来辇去退防从此谢声光【退防乃知明字篆书醉翁亭记石刻】
　　史　辞
　　辞武昌人
　　和
　　昔日欧公镇永阳构亭直在水云乡醉翁啸傲曾为记贤宰风流别架梁老笔健遒刋琬琰晴岚滴沥照门墙更吟新咏深堂秘相伴昆山片玉光【篆书醉翁亭记石刻】
　　张　颂
　　颂为登州防御判官
　　和
　　重惜欧公滁记好模刋翠琰费堂新文华起焰冲星斗篆法通灵动神观妙每多师道客仰高常有慕贤人璨然辉目如辰象不朽宜为万世人【篆书醉翁亭记石刻】


　　宋诗纪事巻二十二
　　钦定四库全书
　　宋诗纪事巻二十三　　　　　钱塘厉鹗撰范祖禹
　　祖禹字淳父镇之从孙嘉祐八年进士甲科哲宗朝累擢右谏议大夫迁给事中拜翰林学士出知陕州贬谪以终有范太史集
　　资山【在资阳县治平中宰龙水作】
　　资山岩谷多神仙鸾车鳯马随飞烟神女萧萧来暮雨浮丘徃徃下云軿
　　龙水县斋作
　　县门倚岩石终日对青峯初仕借为宰读书过三冬忘机狎鸥鸟观稼亲老农讼庭可罗雀铜印苔藓封
　　月夜船行入资州
　　忆昨卧碧山苍苍丛桂间白云为屏石为枕緑萝长挂明月闲忽乘轻舟泛江水山月随人还在此白鹭惊飞宿霭间青山倒卧苍波底此时孤櫂发中流川后停波听櫂讴不学子猷中夜返欲乘明月向资州
　　资州路东津寺
　　山行无晨暮日暝崖谷昏哀猿落客涙永路惊旅魂凭陵髙山巅俯视大江奔回环岛屿合萦转洲渚屯行云赴楚天飞鸟下蜀门地遐怪物聚寺古深殿存忆昔李氏末烟尘暗中原奸雄竞草窃割据穷海根干戈百年后见此败屋垣我来属清秋登览无俗喧山深虎豹归水静蛟鼍骞临风独啸咤浩荡欲飞翻【以上范太史集】
　　李方叔送长沙猫头笋作诗为贶
　　穿云斸石逺林空来涉烟波万万重实比梧桐能食鳯箨翻风雨便成龙一枝不许尘鞍挂千亩终留渭水封陋巷菜羮知不忝君王玉食愿时供【李廌师友谈记】
　　孔武仲
　　武仲字常父嘉祐八年进士元祐中歴官礼部侍郎出知洪宣二州坐党籍夺职居池州卒
　　鄂州
　　緑柳隂隂蔽武昌汀洲如画引帆樯一江见底自秋色千里无风正夕阳暂别胜游浑老大追思前事只凄凉贤豪况有遗踪在欲买溪山作漫郎
　　张秉叔出紫云回銮图以示坐客因为赋之
　　开元太平无兵戎真人味道希夷中人间之乐已饶足唯有青霄未追逐坐中谁似叶先生以气为粮常辟糓朝登员峤夕昆仑只与神游不要人忽逢邀携看月去缥缈虚空生紫云蟾宫竟不容乆住仙乐飘飘送回去归来宫漏未移更甲帐明釭宛如故汾水悲歌仙不成梨园空没有遗声红尘如海涨朝市从此无人游玉京【以上三孔清江集】
　　郭　附
　　附字明仲呉郡人嘉祐八年进士知洪州新建县后以朝奉大夫致仕
　　【呉郡志明仲致仕后幅巾防杖穷山林诗酒之适十八年东南高士皆愿从游】
　　枫桥
　　师子山云漠漠越来溪水悠悠钟到客船未晓月和渔火俱愁咫尺横塘古塔连绵芳草长洲一老翛然自在时时来系扁舟【呉郡志】
　　周　邠
　　邠字开祖钱唐人嘉祐八年进士元丰中为溧水令仕至朝请大夫轻车都尉苏轼倅杭多与酬倡所谓周长官者是也
　　新月
　　落照西山夜色浮弯弯寒挂碧云头宝匳新様横眉黛珠箔斜悬半额钩丹桂一枝初浅露金波千里未圆流婵娟三五才成魄防满清光四百州【合璧事类前集】
　　访慧山钱道人不遇
　　登山穿破乱云堆不见高人眼倦开门掩水声闲白日路无车迹长苍苔墙头五柳空摇曵池上双凫自徃来却櫂扁舟自回去过江思上子陵台【咸淳毘陵志】
</div>
    <div class="pagination">
<a href="宋诗纪事_page76.html">上一页</a><span>...</span><a href="宋诗纪事_page72.html">72</a><a href="宋诗纪事_page73.html">73</a><a href="宋诗纪事_page74.html">74</a><a href="宋诗纪事_page75.html">75</a><a href="宋诗纪事_page76.html">76</a><span class="current-page">77</span><a href="宋诗纪事_page78.html">78</a><a href="宋诗纪事_page79.html">79</a><a href="宋诗纪事_page80.html">80</a><a href="宋诗纪事_page81.html">81</a><a href="宋诗纪事_page82.html">82</a><span>...</span><a href="宋诗纪事_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
