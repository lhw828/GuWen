<!DOCTYPE html>
<html>
<head>
    <meta charset="UTF-8">
    <title>宋诗纪事 - 第 103 页/共 279 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗纪事 - 第 103 页/共 279 页</h1>
    <div class="content">　　南湖
　　酒旗翻野色渔棹弄秋光百里荷花境曾图入帝乡【温州府志】
　　林　放
　　放字达本仙居人元祐中将上礼部以亲死庐墓不果遂筑草堂于东山隐焉左誉铭其墓
　　东山高卧
　　三间老屋青山幽清风洒洒寒飕飕脱巾坦腹卧其下此身直与渊明俦老松飞翠落夏簟六月不暑凉于秋人生百年一梦幻世间万事空悠悠一声野鹤忽惊醒山炉活火茶烟浮
　　赠琴僧
　　霜林凋落云影垂朔风猎猎鼓寒威偶来禅房访虚寂上人爲我弹金徽此调悠悠泯千载今日忽闻一嗟咨上人所弹不在指我亦非于耳听之霜天玉磬敲清晓夜月秋声动翠微举世纷纷爱筝筑寂寥古意谁能知过门不知钟期子愼勿汗漫调朱丝【以上台州府志】
　　范纯粹
　　纯粹字德孺仲淹第四子以荫仕元祐中厯宝文阁待制知熙州绍圣中入党籍徽宗朝鄂州安置
　　句
　　惯处贱贫知世态饱谙迁谪见家风
　　【风月堂诗话范德孺崇宁之贬与山谷倡和甚多有一联云云可以识范氏之名节矣】
　　林　旦
　　旦字次中希之弟第进士元祐中厯太仆卿河东转运使
　　曲水亭【治平中宰定海作】
　　岩澑抱山急传觞何太频回看野客醉还笑浊醪醇汉曲人方远兰亭迹易陈劳生无足校酣放即天眞
　　射圃
　　百歩开新圃弯弧注采正尊罍供乐事金鼓叠欢声敏手徒爲妙中心自要平何人能举觯观堵定纵横【以上乾道四明图经】
　　苏元老
　　元老字在廷眉山人东坡从孙举进士官太常少卿坐元祐党累罢提点明道宫卒有九峯集
　　懐安官舍病起九日作
　　篱菊今年折最繁绕丛新朶上雕盘病知嘉节霜风冷喜对高堂骨肉懽久废笑歌慵饮酒只闻儿女劝加餐如何猛下藜牀去又逐鹓鸿振羽翰【古今岁时杂咏】
　　冤亭卞
　　畱题灵岩古诗十韵【石刻在泰山】
　　屈指数四絶四絶中最优此景冠天下不独竒东州夜月透岩白乱云和雨收甘泉泻山腹圣日穿崖头大暑不知夏爽气常如秋风高松子落天外钟声浮祖师生朗右古殿名般舟人巧不可至天意何所畱老生笑相语此事常穷求移出蓬莱防待吾仙子游【元祐庚午三月二十八日东武王璞书　求古录】
　　蔡安持
　　安持字资中睢阳人
　　题灵岩寺
　　四絶之中处最先山围宫殿锁云烟当年鹤驭归何处世上犹传锡杖泉【元祐壬申十月　求古録】
　　李　周
　　周元祐初直龙图阁充陜西转运使
　　华清懐古
　　雕戈铁骑正纵横环上罗衣血染腥蜀道归来应悔祸香囊特地泣娉婷
　　吾家居处本关西旧记遗踪事不迷屡过华清无一字恐人笑我不畱题【元祐四年春二月　骊山刻石】





　　宋诗纪事巻三十二
　　钦定四库全书
　　宋诗纪事巻三十三　　　　　钱塘厉鹗撰黄庭坚
　　庭坚字鲁直洪州分宁人庶子举进士爲叶县尉厯秘书丞绍圣初坐修神宗实録失实贬涪州别驾黔州安置建中靖国初召还知太平州复除名编管宜州卒自号山谷老人有豫章集精华录
　　【云麓漫钞吕居仁作江西诗社宗图其畧云古文衰于汉末先秦古书存者爲学士大夫剽窃之资五言之妙与三百篇离骚争烈可也自李杜之出后莫能及韩栁孟郊张籍诸人自出机杼别成一家元和之末无足论者衰至唐末极矣然乐府长短句有一倡三叹之致国朝文物大备穆伯长尹师鲁始爲古文盛于欧阳氏歌诗至于豫章始大出而力振之后学者同作并和尽发千古之秘亡余蕴矣录其名字曰江西宗沠其源流皆出豫章也宗派之祖曰山谷其次陈师道无已潘大临邠老谢逸无逸洪朋父洪刍驹父饶节德操乃如璧也祖可正平徐俯师川林敏修子仁洪炎玉父汪革信民李錞希声韩驹子苍李彭商老晁冲之叔用江端友子我杨符信祖谢薖幼槃夏倪均父林敏功潘大观王直方立之善权巽中高荷子勉凡二十五人居仁其一也议者以谓陈无已爲诗高古使其不死未必甘爲宗派若徐师川则固尝不平曰吾乃居行闲乎韩子苍云我自学古人均父又以在下爲耻不知居仁当时果以优劣铨次姑记姓名而纷纷如此以是知执太史之笔者戛戛乎难哉又不知诸公之诗其后人品藻与居仁所见又何如也文献通考江西诗派一百三十七巻续派十三巻王直方诗话山谷旧所作诗文名以焦尾敝帚秦少游云每览此编辄怅然终日殆忘食事邈然有二汉之风今交游中以文墨称者未见其比所谓珠玉在旁觉我形秽也西清诗话山谷诗妙脱蹊径言谋鬼神无一点尘俗气所恨务高一似参曹洞下禅尚堕在妙窟里苕溪渔隠丛话元祐文章称蘓黄时二公争名互相讥诮东坡尝云鲁直诗文如蛑蝤江瑶桂格韵髙絶盘餐尽废然不可多食多则发风动气山谷亦云盖有文章妙一世而诗句不逮古人者此指东坡而言也任天社云山谷诗律妙一世用意未易窥测然置字下语皆有所从来张巨山云山谷古律诗酷学少陵雄健太过遂流而入于险怪要其病在太着意欲道古今人所未道语耳其文専学西汉惜才力褊局不能汪洋恣肆如其纪事立言颇有类处敖陶孙诗评黄山谷如陶景抵召入宫析理谈而松风之韵故在刘后村诗话国初诗人如潘阆魏野规规晚唐格调杨刘则又専爲昆体苏梅二子稍变以平淡豪杰而和之者尚寡至六一公巍然爲大家数学者宗焉然二公亦各极其天才笔力之所至而已非必锻链勤苦而成也豫章稍后出会粹百家句律之长究极厯代体制之变搜讨古书穿穴异闻作爲古律自成一家虽只字半句不轻出遂爲本朝诗家宗祖诗林广记豫章先生传赞云山谷自黔州以后句法尤高笔势放縦实天下之竒作自宋兴以来一人而已东坡云读鲁直诗如见鲁仲连李太白不敢复论鄙事虽若不适用然不爲无补于世】
　　题竹石牧牛图
　　野次小峥嵘幽篁相依緑阿童三尺棰御此老觳觫石吾甚爱之勿遣牛砺角牛砺角尚可牛鬬残我竹【陵阳室中语一日因坐客论鲁直诗体制新巧客举鲁直此诗云石吾甚爱之勿使牛砺角牛砺角尚可牛鬬残我竹如此体制甚新公徐云独漉水中泥水浊不见月不见月尚可水深行人没盖是李太白独漉篇也山谷亦效此语意耳】
　　记梦
　　众眞絶妙拥灵君晓然梦之非纷纭窗中逺山是眉黛席上橊花皆舞帬借问琵琶得闻否灵君色庄妓摇手两客争棊烂斧柯一儿壊局君不呵杏梁归燕空语多奈此云窗雾阁何
　　【洪驹父诗话余尝问山谷云此记一段事也尝从一贵宗室携妓游僧寺酒阑诸妓皆散入僧房中主人不怪也故有晓然梦之非纷纭之句】
　　宗室公寿挽词
　　昔在熙宁日葮莩接贵游题诗奉先寺横笛宝津楼天网恢中夏宾筵禁列侯但闻刘子政头白更清修【二老堂诗话意深语到可见宗室前肆后拘气象】
　　观伯时画马礼部试院作
　　仪鸾供帐饕虱行翰林湿薪爆竹声风帘官烛泪纵横木穿石盘未渠透坐窗不遨令人瘦贫马百菣逢一豆眼明见此玉花骢径思着鞭随诗翁城西野桃寻小红【苕溪渔隐丛话此格禁脔谓之促句换韵其法三句一换韵三叠而止此格甚新人少用之】
　　题画屏六言
　　胡蜨双飞得意偶然毕命网罗羣蚁争收坠翼防勋归去南柯
　　【桯史党祸既起山谷居黔有以屏图遗之者绘双蜨翾舞于蛛丝而队蚁憧憧其间题六言于上云云崇宁间又迁于宜图偶爲人携入京鬻于相国寺肆蔡客得之以示元长元长大怒将指爲怨望重其贬会以讣奏仅免】
　　水仙花
　　淤泥解作白莲藕粪壤能开黄玉花可惜国香天不管随縁流落小民家
　　【墨庄漫录山谷在荆州时邻居一女子闲静妍美绰有态度年方笄也山谷殊叹惜之其家盖闾阎细民未几嫁同里而夫亦庸俗贫下非其偶也山谷因和荆南太守马琙中玉水仙花诗云云盖有感而作后数年此女生二子其夫鬻于郡人田氏家憔悴顿挫无复故态然犹有余妍乃以国香名之】
　　青奴
　　秾李四风扫席昭华三弄月侵牀我无红袖堪娱夜正要青奴一味凉【以上山谷内集】
　　【侍儿小名录拾遗东坡寄栁子玉云闻道牀前唯竹几夫人应不解卿卿又送竹几与谢秀才云畱我同行木上座赠君无语竹夫人山谷云竹夫人乃凉寝竹器憩臂休膝非夫人之职而冬夏青青竹之所长名曰青奴作诗云云秾李昭华贵人家两女奴也】
　　题花光爲曾公衮作水边梅
　　梅蘂触人意冐寒开雪花遥怜水风晚片片点汀沙
　　题石牛洞石上
　　郁郁窈窈天香宅诸峯排霄帝不隔六时谒天开关钥我身金华牧羊客羊眠草间我世间高眞众灵思我还石盆之中有甘露青牛驾我山谷路【以上山谷外集方舆胜览懐宁县山谷寺西北有石牛洞其状如牛唐李翺诸贤题咏甚多李伯时画黄鲁直坐石牛上鲁直因自号山谷道人仍题诗石上云云】
　　牧童
　　骑牛远远过前村吹笛风斜隔陇闻多少长安名利客机关用尽不如君
　　【桐江诗话世传山谷七岁作】
　　絶句
　　叠送香罗浅色衣着来香气入书帷到家慈母惊相问爲説王孙脱赠时
　　【赵德麟侯鲭录鲁直入宫敎余兄弟伯父五开府酒余脱浅色香罗袄衣之鲁直作诗】
　　周昉美人琴阮图
　　周昉富贵女衣饰新旧兼髻重髪根急薄妆无意添琴阮相与娯听丝不停手敷腴竹马郎跨马要折栁【墨庄漫录龙眠李亮工家藏周昉画美人琴阮图殊有宫禁富贵气旁有竹马小儿欲折槛前栁者亮工官长沙时山谷谪宜州过而见之叹爱弥日大书一诗于黄素上此诗不见今集】
　　观秘阁苏子美题壁诗
　　仁祖康四海本朝盛文章苏郎如虎豹孤啸翰墨场风流映海岱峻锋不可当学书窥法窟当代见崔张银钩刻琬琰虿尾回缣缃擢登羣玉府高阁目生光春风吹晓雨禁直梦沧浪人声市朝远帘影花竹凉秋荷湔笔砚怨句挟风霜不甘老天禄诚欲升未央小臣胆如斗侏儒俸一囊请提师十万奉辞问犬羊归鞍饮月支伏背笞中行人事喜乖忤南迁得夜航此时调玉烛日行中道黄柄臣似牛李倾夺谋未臧薄酒围邯郸老祸枯桑兼官百郡邸报赛用岁常招延青云士共醉椒糈觞俗客避白眼徴歌舞红裳谤书动宸极牢戸系桁杨一网收冠盖九衢人走藏庖丁提刀立满意无四旁论罪等饕餮囚衣御方良姑苏麋鹿疃风月有书堂永无湔祓期山共幽篁万戸封侯骨今成狐冈迩来四十年我亦校书郎雄文终脍炙妙墨见垣墙高山仰豪气峥嵘乃不亡张侯开诗巻词章尚轩昻草书十余纸雨漏古屋廊诚知千里马不服万乗箱遂令驾鼓车此岂用其长事往飞鸟过九原色莽苍敢告大钧手才难幸扶将【中呉纪闻】
　　荅王道济寺丞观许道宁山水图
　　往逢醉许在长安蛮溪大砚磨松烟忽呼绢素翻砚水久不下笔或经年一日踏门撼门钮巾帽敧斜犹索酒举杯意气欲翻盆倒卧虚樽将八九醉拈枯笔尝墨色势若山崩不停手数尺江山万里遥满堂风物冷萧萧山僧归寺童子后渔伯欲渡行人招先君笑指溪上宅鸬鷀白鹭如相识许生再拜谢不能乃是天机非笔力自陈精力初未衰八幅生绢作四时早师李成最得意什袭自藏人已知贵人取去弃墙角流落几姓今知谁大梁画肆阅水墨四图宛然当物色自言早过许史门常卖一声偶然得雨雪涔涔满寺庭四图冷落让丹靑往来睥睨谁比数十万酬之观者惊客还次第阅冬夏坐见岁序寒峥嵘王丞来观叹啧啧亦如我昔初见日新诗雌黄初得实信知君家有摩诘我持此图二十年眼见緑髪皆华顚许生缩手入黄泉众史弄笔摩青天君家枯松出老翟颇似破屏有骨骼一时所弃愿爱惜不诬方将有人识
　　【声画集此诗正夲有二篇互有不同今録其后篇】
　　絶句
　　黄叶委庭观九州小虫催女献工裘金钱满地无人费百斛明珠薏苡秋
　　【王直方诗话少游尝以眞字题月团新碾瀹花甆一绝于邢敦夫扇上山谷见之乃于扇背复作小草题此诗皆自所作诗也少游后见之云逼我太甚】
　　题大年小景二绝
　　水色烟光上下寒忘机鸥鸟恣飞还我来频作江湖梦对此身疑在故山
　　轻鸥白鹭定吾友翠栢幽篁是可人海角逢春知几度卧游到处总伤神
　　【苕溪渔隐丛话余家有大年画小景二幅山谷亲书两絶句其上今豫章所刻集及他本皆无】
　　宿钱塘尉廨
　　平湖绕舍山无盗官事长闲俸有金安得终身爲御寇不辞儿女作吴音【合璧事类别集】
　　题东丁水
　　古人题作东丁水自古东丁直到今我爲改名方响洞要知山水有清音
　　【老学庵笔记汉嘉城西北山麓有一石洞泉出其间良久一滴淸如金石山谷诗云】
　　赠宗室大年
　　挥毫不作小池塘芦荻江边落鴈行虽有珠帘笼翡翠不忘烟雨罩鸳鸯
　　【王直方诗话大年喜微行而善画小景山谷葢有所讥也】
　　山矾
　　北岭山矾取次开淸风正用此时来平生习气虽料理爱着幽香未拟回
　　【苕溪渔隐丛话山谷云江南野中有一种小白花木高数尺春开极香野人谓之郑花王荆公尝欲作诗而陋其名予请名曰山矾野人采郑花以染黄不借矾而成色故名山矾海岸孤绝处普陀山译者以爲小白花予疑卽此花耳不然何以观音老人端坐不去耶】
　　句
　　春将国艳熏花骨日借黄金缕水纹【题野寺壁　诗人玉屑】人得交游是风月天开图画即江山【石林燕语】清鉴风流归贺八飞扬防扈付朱三【苕溪渔隐丛话】
</div>
    <div class="pagination">
<a href="宋诗纪事_page102.html">上一页</a><span>...</span><a href="宋诗纪事_page98.html">98</a><a href="宋诗纪事_page99.html">99</a><a href="宋诗纪事_page100.html">100</a><a href="宋诗纪事_page101.html">101</a><a href="宋诗纪事_page102.html">102</a><span class="current-page">103</span><a href="宋诗纪事_page104.html">104</a><a href="宋诗纪事_page105.html">105</a><a href="宋诗纪事_page106.html">106</a><a href="宋诗纪事_page107.html">107</a><a href="宋诗纪事_page108.html">108</a><span>...</span><a href="宋诗纪事_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
