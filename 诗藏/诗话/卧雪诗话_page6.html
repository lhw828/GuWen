<!DOCTYPE html>
<html>
 <head>
  <meta charset="utf-8"/>
  <title>
   卧雪诗话 - 第 6 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   卧雪诗话 - 第 6 页/共 13 页
  </h1>
  <div class="content">
   边华泉五绝：“庭下何所有？有萱复有芋。自间秋雨声，不爱芭蕉树。”王弇州云：“芭蕉岂可言树？不如改‘自怜秋雨声，不爱芭蕉色’，或‘自怜秋雨滴，不复种芭蕉’。”朱竹垞云：“《维摩经》是‘身如芭蕉树’，芭蕉未尝不可言树矣。”余观《艺文类聚》八十七引晋卞承之《甘蕉赞》云：“扶疏似树，质则非木。高舒垂荫，异秀延瞩。厥实惟甘，味之无足。”夫曰似树，曰非木，是蕉实非树也，非树安可言树哉？竹垞之学过于弇州，论蕉似弇州为胜，特亦不必改华泉之诗耳。
　　
　　臞仙藏滇先正书画甚多，余曰：“君可作《滇南书画录》，金碧山川，当为生色。滇中不可少之书也。”癯仙藏担当自书《山居》诗一幅云：“夕阳倒挂晚风凉，一股松阴百丈长。只许山僧来作枕，不容天地使人忙。”又陈卧庐自题《画梅》诗云：“岁寒然后见生平，冒雪干霜独守贞。花比温公簪者好，气同赵轨水之清。锦春桃李承风茂，官样文章照日明。玉质得于天本厚，殊他弱质饮香名。”卧庐名达，宜良人，一号雉山，工擘窠书。此诗乃赠寄庵者，其工远逊于担公也。癯仙属余题为五古诗，应之云：“癯仙性爱梅，尤爱滇先儒。告我获奇珍，梅画出卧庐。我知卧庐好，擘窠工大书。今见卧庐画，画与书无殊。墨花黑一丈，花腴干则枯。将毋龙泉梅，化身有龙雏。昔为寄庵奇，今归癯仙癯。灵物惯能飞，问君箧何如？”
　　
　　晋宁李广文承祜，诗功颇深，著《怡云诗钞》三卷。五律较佳，槎丫粗犷，亦时有之。《盘龙寺》句云：“福地千年留寺在，昆池百里抱山来。”《母忌日》句云：“仰天不改青，望云不改白。虽然敝庐在，隔断母颜色。”数语颇饶深致。
　　
　　筱园在常德《寄内》落句云：“为报香闺休忆我，新春八日到辰溪。”怀若曰：“诗味永矣。”向湖《哭五塘》落句云：“偏怜照颜月，留影故檐端。”筱帆云：“诗味隽矣。”
　　
　　先君忌日三十年，不胜悲感。静检手泽，得家谱读之，有族叔祖德公丙戌上元留别先君句云：“十载一携手，依依留看灯。”友爱情深，谨录于此。
　　
　　稗官者流谓曹操兵败赤壁，走华容道脱险而出，见《三国演义》。《演义》出元人，而《陈简斋集》有诗云：“泊舟华容县，湖水终夜明。阿瞒狼狈地，山泽字峥嵘。”知宋人已先有传闻，故元人袭之。
　　
　　朱子学当由词章始，迨注经籍，工考据，学乃大。专力道学，品高名高，诗为余事矣。顾其诗特佳，“击壤派”何足道哉！尝爱诵其句云：“东南望故山，上有玄烟浮。平生芝侣，寂寞今焉俦。朝游云峰巅，夕宿寒岩幽。为我泛瑶琴，泠然发清讴。”
　　
　　马龙为吾滇穷州，文艺颇锢。阮元声父子后有杜诠，官仁怀县，亦铮铮者。杜题路南杨光禄以成《忠节录》句云：“云颓雁叫晓山雨，日落鸟啼秋柳烟。”阮氏无此佳句。
　　
　　《忠节录》乃傅岩溪张月槎徵诗，以表扬光禄，其后人续徵以成书。如齐次风、汪师韩诸作，最为高爽。次则河阳张大令圮五律：“何处哭英雄？黔山惨淡中。二难全大节，五纸尽孤忠。猿啸婴城月，鸱号玉岭风。至今青史上，犹纪战袍红。”石屏周广文锳五律：“奸吏殊堪恨，偷生未即生。何如忠耿耿，长此气盈盈。归印原怀主，投书为救兵。同胞皆碧血，一一共丹青。”保山杨通政如松七律：“前代孤忠荷帝徽，身先擒逆肃戎威。守城绩既标铜柱，司马情甘卧铁衣。氛祲边南云万里，戈矛毕卫阵千围。婴锋苦拒连枝殒，祠表吾宗气自巍。”光禄弟兄殉毕节事，详《明史》本传。人不藉诗传，诗乃藉人传也。
　　
　　沈归愚云，初唐应制多谀美之词，况当武后中宗朝，又天下秽浊时也。众手雷同，初无颂不忘规之意。夫应制之体，本不足以见高格，况以太平公主、上官昭容等主持其事，风雅扫地，不待言矣。盛唐以来，右丞、嘉州、少陵可谓奇杰，而《大明宫》诸诗，仍不脱应制习气。宋之欧、苏亦大才也。欧之《三日赴宴》、《内直对月》、《明堂庆成》、《群玉堂赐宴》，苏之《春帖郊祀》《庆成》等诗，殊不似他作自然。沿及明代，杨东里等竟以台阁体传，又其次也。
　　
　　先四兄资政公二十丧富夫人，夫人之叔莘畲名训德，书联慰之云：“岂有蛟龙愁水失，更为鹰隼击秋高。”本义山句，倒后二字易“无”为“为”，心事宛然。
　　
　　宜良孟氏《一门双节图》，严秋槎广为徵持。陈鸣玉诗云：“夫死不能生。幸夫犹有子。有子可承宗，抚子不敢死。衣食费经营，女红仗十指。劬劳十八年，成立母心喜。特为聘淑媛，婚姻烦媒氏。一朝儿童殇，母心悲不已。凶耗到深闺，誓以《柏舟》矢。血泪洗铅华，缟衣易罗绮。纺绩愿终身，为姑奉甘旨。姑曰儿何辜，媳谓当如此。如豆一灯寒，机声风雨里。天欲彰其孝，姑病几不起。市药无余赀，刲股或可恃。岂为欲沽名，只自行其是。潜德无不彰，哀感动邻里。叹此共姜贤，可再双璧拟。严氏有高汪（明大学士李东阳题其堂曰双璧）。孟门传许史。后先相映辉，贞节扶纲纪。”鸣玉为宜良作者，其乡后学许秋田孝廉钞示余，余求其原集，刊入丛书，孝廉诺之，未几而孝廉以病卒矣。孝廉文学优秀，思之怆然。
　　
　　孙铁州书兼众家，画工花鸟。或议其不工词章，录其七绝云：“一梦荒唐结后缘，凡心尽处见诗仙。始知不是梅花影，酿出香云补画禅。”滇池西南涯有观音山，山有寺，铁洲题七律今犹存。信哉！诗逊画，画逊书。
　　
　　乐山著《冈村诗集》，意境幽深，诗格特峻。《咏菊》云：“一枝潇洒故园中，酒友诗朋自不同。直待众芳摇落后，犹堪独立战西风。”诗品见，人品亦见。
　　
　　李太史坤，诗笔蕴藉，味美于回，顾亦有以质朴胜者。如《乡泪》四首，情真语挚，远之轶少陵《羌村》，近之比南园《长风》，不必谓今不古若也。官京日同谒赵忠愍祠，相邀联咏，太史首唱云：“生不得附东林党，死不得赠南都谥。”一时作者咸为阁笔。继又云：“催科政拙抚字劳，内迁阳城为谏议。”又云：“真龙已系白练翔，骢马还教黄巾避。”用事入化，已见雅赡。又云：“遗骸藏此近百年，腹痛罕来黄鸡祭。松楸枯尽万莱满，破屋数间枕萧寺。都中昔绪枌榆社，庑下尚留《琅琊记》。款署九降大司徒，其年改称曰顺治。表忠肯作赵抃言，封墓早拜章皇赐。亦知桑梓极关情，多恐熏莸不同器。”如干将光芒，上腾牛斗。虽不满于王瑞简。而出以曲笔，余以为忠愍祠中自来无此作矣。因不肯再作，仅题一祠联云：“生气凛然，向阶前古柏摩挲，树犹如此；吾道南矣，望罢中故山迢递，瑰兮归来。”（按《思亭诗钞》刻此诗“拜章皇赐”作“商客例”，殆厚安于辛亥后自改，“商客”与封墓不贯，不如仍旧，或仅改下三字为“周丰赐”较佳。）
　　
　　竹轩先生《不冷堂诗》搜存于《滇南丛书》中，樾村、厚安谄公皆极重之。后复得数十篇，见《尚志杂志》。近又见先生手迹有《题龟鸿堂诗钞》四诗云：“凤凰池畔五侯家，灵鹫峰前万里赊。不为承颜云彩下，何来吟兴点苍赊。”“寰区游遍境西南，山水锺灵次第参。闲话俨同诗警绝，欲呼龙女当经谈。”“非徒佳致咏翩翩，蔽芾棠阴有象贤。福禄重申思沐氏，一家功德尚留滇。”“琼草写就字婀娜，沧海珠光照洱河。杰构高标双塔峙，拟镌文石老岩阿。”又《和松山》二诗云：“文字知交缔夙因，阮公青跟感沈沦。恐妨蝴蝶飞阶去，末秩曾教作上宾。”“《阳春白雪》郢人讴，冷雨青灯破客愁。最见性情肝胆处，清吟半是为朋侪。”先生不以诗名，而诗格老成如是。恐其散佚，亟录存之。
　　
　　吴学使存义提倡风雅，有功吾滇。余见激江顾明经文彬《东林吟草》一卷，山林之作，瑕瑜不掩。学使评点极公，且亲鲁其眉云：“合观诸作，才情奇越，笔致古拗。如珠佳句，美不胜收。然有疵瑕未尽处，再捆为整链，定是滇南第一大家。”其爱才劝学之心，可以想见。今录《东林》诗数首，以证学使之言。《自太华归》云：“石磴盘空下，轻舟载月眠。江帆风信好，南渡老龙泉。”《三清阁》云：“风犯危阶浪后先，廊腰桴角耸云天。黑山撩倒诸酋穴，逆水浑流大夏年。飞合铃摇于涧两，孤城塔隐万家烟。披襟更忆迷途险，醒酒濡毫画米颠。”《作文》云：“不离古人规，不受古人羁。古人何所学，工意复工词。今人非无美，古人非无疵。泥古不能古，终为古人欺。”《与洪梅坞舟次高峣》云：“江翻雪浪石沈鲸，学士丰标隐约清。短棹犯霜风一片，孤蓬受月夜三更。云缠沙雁洲无迹，恨奇秋虫树有声。漫话碧峣仙客像，当前即我未分明。”
　　
　　庚戌岁，虚斋师至沪，余迎游西湖。千秋名胜，一叶小舟，师弟对语，未知较元礼、林宗何似。而鸿爪雪泥，如烟如梦，唱和之诗犹在，备录之以志不忘。余诗云：“三潭明月三潭水，卍字阑干卍字亭。好是放船寻白传，依然载酒问《元经》。荷开北渚千重艳，云敛南天一片青。四十八年游屐在，孤山鹤梦几回醒。”师和诗云：“故人相待西湖上，共访孤山放鹤亭。昨日鲤书君又报，昔年鸿迹我重经。别来无恙渚莲白，依旧有情堤柳青。云水乡中几鸥鹭，忽然高唱梦都醒。”
　　
　　七绝以太白、龙标为极，已成千古定论。余谓“烟笼寒水”、“嵩云秦树”，飘逸顿挫，别一胜境，樊川、义山当并列为四家。空同、迪功、于鳞辈能为王李，不能为李杜。惟阮亭诸作尚庶几焉。或有以造句胜者，如放翁“江畔声声猿鸟悲，隔江便是屈原祠。一千五百年间事，只有滩声似旧时”。有以俚质胜者，如放翁“斜阳古柳赵家庄，负鼓盲翁正作场。身后是非谁管得？满村听说蔡中郎”。有以纤细胜者，如萨天锡“清夜宫车出上央，紫衣小队两三行。石栏干外银灯过，照见芙蓉叶上霜。”有以气势胜者，如郭定襄“甘州城西黑水流，甘州城北黄云愁。玉关人老貂裘敝，苦忆平生马少游”。此唐四家具体而微。
　　
　　少时读明《雅颂正音》，喜丹阳顾利宾（观）《过吴淞》律云：“吴淞三万六千顷，震泽与之俱渺茫。鸿雁一声天接水，蒹葭八月露为霜。轻风漫飐渔榔笛，落日偏惊估客航。我亦年来倦游历，解缨随处濯沧浪。”评云：“生动深细，少陵家法。”又读《玉山雅集》，喜高则诚（明）《宿诜说公房晓起》五古云：“晓雨池上来，微风动寒绿。幽人睡初起，开窗见修竹。西山带层云，隐隐出林木。境寂尘自空，虑澹起常足。独坐无与言，流泉下深谷。”评云：“洒然而来，悠然而止。陶韦之遗。”读《唐人万首绝句》，喜刘长卿之“猿啼客散暮江头，人自伤心水自流。同是逐臣君更远，青山万里一孤舟”，郑谷之“扬子江头杨柳春，杨花愁煞渡江人。数声风笛离亭晚，君向潇湘我向秦。”评云：“味此数诗，不敢专翊青莲、龙标也。”
　　
　　吾滇文献大家，当以荔扉先生为冠。《通志》称先生著作等身，今惟传《滇系》与《荫桩诗话》。其诗文集亦无全本，仅凭《嗣音集》诸书搜补之。《志》又称其笃桑梓，滇人过访，馈赠必厚。而先生竟以耳聋罢官，老居皖中，卖文为活。身死之日，赖张培南太守送归其榇。先生诗云：“生有文章惊海宇，死无骨肉送泉台。”又云：“一死尚多难了事，百年犹是未归人。”真可伤也。（据《滇志》，或曰此他人挽荔扉者，待考。）我辈后学，何以报之。曾记修《清史》，日与史馆诸人商之，列先生于《文苑传》。缪江阴云：“宜入《循吏》。”余曰：“滇人入《循吏》，有寄庵、月川诸先生，独《文苑》无人，以先生当之，无愧色矣。”众以为然，因录公诗而及之。
　　
　　古人谈诗，以温飞卿“回日楼台非甲帐，去时冠剑是丁年”，先言当时，逆挽前事，最为变化。按：李义山“此日六军同驻马，当年七夕笑牵牛”，窦叔向“去日儿童皆长大，昔年亲友半凋零”，皆此一类。然以较老杜之“露从今夜白，月是故乡明”，相去万里。
　　
　　老杜《羌村》诗：“晚岁迫偷生，还家少欢趣。娇儿不离膝，畏我却复去。”钱南园《远家》诗：“诸弟出营食，顾见蓬头妻。弟妇拜且却，小妹娇还啼。”两“却”字真情毕肖。
　　
　　诗有以俚胜者，“初七及下九，嬉戏莫相忘”，想见姑嫂之乐。“糗粮常共饭，儿孙每更抱”，想见田家之乐。余如“日入室中暗，荆薪代明烛”，“野老念牧童，倚杖候荆扉”，“看春又过清明节，算老重经癸巳年”，“吏民莫作官长看，我是识字耕出夫”。清白如话，必经百炼，始到此境。
　　
　　昔人谓刘文房《过贾谊宅》诗：“秋草独寻人去后，寒林空见日斜时。”乍视之，写景耳。以贾赋迁史考之，“人去”、“日斜”皆切贾生，用事何超妙乃尔。考文房又有《使次安陆寄友人》句云：“孤城尽日空花落，三户无人自鸟啼。”“空”、“自”二字与老杜《蜀相》诗同用《史记》“楚虽三户，亡秦必楚”，真沧浪所谓“水中著盐，饮水方知盐味”。宋人学唐律多宗少陵，明人学唐律又重东川、辋川，而皆不道及文房。岂误于“五言长城”之评，遂忘其七言耶？
　　
　　少亮同徵乃竺生介弟，优于政治。金陵一识，燕台再会。相契非常人比。余《咏金陵》句云：“六代魂归湖上草，三山翠落雨中秋。”又云：“春水新添二月绿，好山犹剩六朝青。”少亮亟称之。少亮诗不多作，而为之辙工。录其《和仲先中丞韵》云：“大厦原知独力难，孤忠耿耿寸心丹。一篇陶令赋《归去》，三策贾生谋《治安》。尽有烟霞供啸傲，却因楼宇忆清寒。五湖未是忘机地，欲作吴山立马看。”湘云翘首，故旧依依。遐景幽情，谁能遣此。
　　
　　吾友镜棠，在经正书院同砚。吟咏之暇，时复中酒，翠湖柳阴，一尊兀兀，同人羡之。其讲西学，在风气初开时。虽不嗜诗律，而出口成章，芷江亦称其捷。有《和人游西山》诗云：“书生也作凤龙攀，诗和西南石室间。冒雨来寻修竹径，携云直上太华山。昌浦节内行将别，莼菜乡中梦已还。杯酒纵谈经国事，筹边时虑汉兵孱。”镜棠著有《滇中轶闻》一书，备述稗闻琐事，颇类《虞初》、《齐谐》。时复聚饮，狂态犹昔，而鬓毛俱斑矣。
　　
　　瞑雨将夕，一舸西泛，草满新涨，碧峣暮烟。偕友人入升庵祠，抚寒泉之碣，寂坐移时，心与境逸。祠左壁有康熙庚午碑，宛平王照撰，云升庵初戍雁门，后戍滇，即虚斋师所谓“一窜雁门北，再窜彩云南”也。石有许宏勋诗碑云：“赢得千秋后，高峣庙貌崇。”谢琼诗云：“万里心悬滇海月，百年梦断帝城钟。”诗虽未雅，韵事足传。
　　
　　二十曰廿，三十曰卅，四十曰，见《说文》。而古人亦多用之。惟廿本音匿，入声，而俗读念，去声，遂有误念字者。商贾则可，绅先生难言之矣。考竹垞《词综》，宋政和士人词有《赠妓崔念四》一阕，词中隐含二十四之意，误念为廿，实始宋人。
　　
　　朱文端公尊，一代名臣，世传其停捐举人一疏，言人所难言。诗不甚传。余见其赠戴云帆侍御联云：“考礼曲台无方政，官水部有诗名。”亦颇切合。盖侍御本官工部也。吾屏朱根石茂才鸣贞，性嗜讲学，余少时最蒙其器赏。尝告余蒙师某云：“不意汝门下竟有此人。”又尝跋余家藏帖，颇有逸致。诗亦不传，惟记其贺余游泮联云：“九重逵路观联步，千佛名经顶暮年。”足见倾倒之心。余何足倾倒哉？特以见前辈爱才之雅，并勿没其人也。
　　
　　鸣矣河属安宁，陈虚斋师、王仲瑜丈居之，改为明夷河。余于乙卯春访两先生，得诗云：“明夷河畔绿参差，半是桑枝半柘枝。牛背归鸦春水外，犬声如豹夕阳时。醉乡王绩逃真隐，汉腊陈咸寄孝思。一片连然山上石，淮南应刻小山辞。”师赠余六诗，其一云：“雨过云未收，微月不能白。巷曲闻犬声，款扉来嘉客。知是卧雪子，访我入芜室。草草具杯盘，灶烟缭檐隙。坐语忘夜深，但喜慰睽隔。儿曹强解事，为君拂床席。却恐不成眠，乱蛙号四壁。”其二云：“王子东隐，蒋生三径开。各藏一斗酒，留待故人来。故人亦已来，欢言倒饼垒。醉余索妙笔，邻里惊高才。墨如黑雨洒，纸如白云堆。须臾数十幅，腕底奔蛟螭。归座贾余勇，拇战交喧う。岂曰纵狂饮，嘉会无多时。”以少陵变化之笔，达彭泽恬适之趣。余不悉录。蒋生指鲁丞言，河畔设教，亦能诗。不及四年，萑符害起，师与丈仍徙入省。所谓“嘉会无多时”，竟成诗谶，令人惘惘。顷见《兰社吟》一集，皆陈王两家子女之作，斗角钩心，卓然风雅。师题七绝云：“与君稿项卧河滨，别有风流迈等伦。扑笔仰天发狂笑，两家儿女尽诗人。”丈和作云：“至竟相从颍水滨，洁身不废此彝伦。少陵痴女王妇，也付《周南》传里人。”当沧海桑田之日，而寄意如此其雅。人以地传，地亦以人传矣。
　　
　　段君念松，剑川后起之杰也。弱冠弄翰，卓荦观书，著书尺许，颇与古会。有集选。《题倪蜕翁草堂》诗云：“脱冠谢朝列，归鸟赴乔林。从容养余日，春酝时献斟。寒风振山冈，百籁坐自吟。流波激清响，玄云起重阴。而无车马喧，时闻樵采音。问君何能尔？黄屋非尧心。”又有《宝珠山》句云：“幽人一去不复还，碧水青山谁是主。”深情雅韵，依仿古人，洵不易才。念松常从余学诗，余则何敢。撰句以赠云：“敢言天下无难事，尽读人间有字书。”盖以亭林、竹垞期之。
　　
　　何玉山太史朗，积学早卒。卒后十年，中州彭太史家屏来宦滇中。玉山之子谒彭，彭以长歌纪之云：“昔随丽仙簪彩笔，快写大罗天上歌《霓裳》。是时建州何逊最早莹，红笺姓字流传香。诗卷奔腾涌滇海，墨烟森沉落点苍。同时万扬皆杰士，（谓寅清瑞城。）岸巾横策气慨慷。又间无忌似其舅，月槎先生南中首。相如嫡派盛览传，许叔文章史迁偶。风吹燕京十日雪，马蹄不肯寻故辙。两戒河山黯去留，万里云霞照离别。归渡拂邛竹，我亦抽飘楚吴出。鸿飞不到西南处，青枫作瘴春霜雨。图画定留金碧山，钓竿长冷珊瑚树。三十一年如手攉，宦羁新向郑乡托。故人零落半晨星，夜静移舟悲大壑。褰帷令子来修谒，白眉罗列英姿发。瑶琪树称佳儿，孝友雍和意所折。转忆探花联辔时，短发频搔神更结。刺桐幕下一携手，劝子屡尽杯中酒。世业家声益衍扩，翡翠明珠会收取。何况祖舅鲁灵光，晚年词赋老更苍。百台虎观多典故，抱经问字清昼长。秋飚高凉扫石径，桂粟松子落庭床。焕岭&lt;厂垂&gt;&lt;厂义&gt;郁远翠，龙湖沧波流寒气。南归若见月槎翁，道我凭轩日相忆。”诗在台阁体中未为上乘，较月槎《过玉山墓》诗，霄壤分矣。
　　
　　贵阳司炳（煜），兹刻《宁拙堂诗》十卷。胡宗武太史谓“奇横排募中具有冲淡气”，亦近人之嗜吟者。有句云：“予本田里人，荷犁田里间。播种初春日，耘苗长夏天。秋风动天末，黍稷秀陌阡。朱颖何离离，黄云何鲜鲜。”词直而意闲。“阡陌”二字倒用，虽未惬心，然遗山用“宇宙一仰俯”，曼硕用“鹿糜行处有”，古人且然，亦不必苛求今人矣。
　　
　　元周伯琦《天马行》云：“川珍岳贡皆贞符，神驹跃出西洼水。拂郎蕞尔不敢留，使行四载数万里。乘舆清暑滦河宫，宰臣奏进阊阖里。”又云：“我朝幅员古无比，朔方铁骑纷如岂。”又云：“远人慕化致壤奠，地角已如天尺只。神州苜蓿西风肥，收敛骄雄听驱使。”诗仿《丹青引》而笔致逊杜尚远。考其诗序曰：“至正二年岁壬午，七月十有八日，西域拂郎国遣使献马一匹，高八尺三寸，修如其数而加半。色漆墨，后二蹄白，曲项昂首，神俊超逸，视他西域马可称者，皆在&lt;骨禺&gt;下。金辔重勒，驭者其国人，黄须碧眼，服二色窄衣，言语不可通，以意谕之，凡七度海始达中国。”按其词意，拂郎即《明史》佛郎机，今法国也。中国旧史，凡远人之来者，皆以贡献为名，无足怪。
　　
　　陈白沙《崖山》诗云：“镌功勒石张弘范，不是胡儿是汉儿。”言之绝痛。考弘范，定兴人，字仲畴，武略固胜，即文词亦非庸庸。其《忆旧》《临江仙》词云：“千古武陵溪上路，桃源流水潺潺。可怜仙侣剩浓欢。黄鹏惊梦破，青鸟唤春还。    回首旧游浑不见，苍烟一片荒山。玉人何处倚阑干？紫箫明月底，翠袖暮云寒。”深得宋贤骨格，胡为乎人与宋贤相反耶？
　　
　　嘉应廖叔度（道传），京师同学旧友也。游滇大观楼有诗云：“云山如画合催诗，万里人来把盏时。东亚此间添里海，南溟以外有天池。乾坤轩豁开襟抱，洲岛苍茫点局棋。凭吊楚威兼汉武，神州辟土好男儿。”又《游莲花池》七绝四首之一云：“小艇睛漪漾碧天，凌波不见水中仙。西施果在西湖否？合补湖心映日莲。”自注：“池中无莲，相传陈沅沈此，故戏及之。”又《游西山》七绝四十首之二云：“泼刺银鳞出网初，停桡唤酒撷湖蔬。不妨长作滇南客，饱啖滇池金线鱼。”“三多四德泽流长，亲教佳儿冠玉堂。二十七言山并寿，夫人八座女汾阳。”自注：“同学袁树圃提学曾奉其太夫人游山，篆刻二十七字于石，有‘与山水寿’之语。适读太夫人行状，福德并茂，人称为女汾阳，洵可纪也。”按叔度原稿一二句作“六珈四德永垂芳，五世三多集一堂”，称扬无德，寸心感佩。拟诸宋芷湾以嘉应人而喜为滇山写照，有过之无不及也。
　　
　　子山赋“秦中水黑”，少陵诗“紫崖奔处黑”、“片云头上黑”，用“黑”字皆不著力。子瞻诗“是时江月初生魄，二更月落天深黑”。雪樵兄曰：“善押黑宇，妙于著力。”曾拟有句云：“北风吹沙漠，秋云晴天黑。”兄颇自喜心。易安词“守著窗儿，独自怎生得黑”，愈著力，愈奇险。张正夫所谓“黑字不许第二人押”，是也。（朱竹垞曰：“千年老木风怒黑。”此黑字亦佳。）
　　
　　杨文襄公宁夏奇功，《明史》载之甚详。尝有诗云：“臣本铅椠儒，岂不念除凶。功成枯万骨，生意随秋蓬。而况兵家事，胜败谁能穷。设险有明训，著之《易》《象》中。沙场四百里，深堑连高墉。一劳还永逸，誓以输愚衷。云胡晓晓者，计不究初终。作诗俟君子，庶几希后功。”又诗云：“塞上边尘嗟未息，胸中兵甲愧无能。刍粟山积君休羡，民力年来已不胜。”吾屏罗际叔孝廉会恩评之云：“公胸中兵甲不让希文，而犹谦言未能，真相臣之厦也。”余谓公之武功专在防守，法希文而戒稚圭，升庵称其“四朝元老，三边总戎，出将入相，文德武功”，不虚也。公诗中屡屡有避谤之意，《制府杂录》云：“灵州边堡壁间有诗云：‘堪笑书生无勇略，演营习阵日纷纷。”，乃才尚书所作。才后殁于阵，然则才诗之“书生”指公，公诗之“哓哓”指才。千秋定论，当付之后人。（《制府杂录》文襄著，《云南丛书》馆刻本。）
　　
　　云龙王旋乾字旋乾，与蔡兴宗字兴宗，爨宝子字宝子，同一古义。少有膂力，举石鼎而舞之，至百步外。五十青衿，年八十六布履登山如少壮时。服一冠终身不易，人以其黑相笑者，旋乾戏答以诗，有句云：“胸藏墨万斗，薰染周身黑。”可见其粗直之概。
　　
　　小儿佑为教习于云南高等师范，闲以诗课其徒。余见有李生福开《秋兰》诗云：“秋风凫凫，落叶菲菲。白露初降，兰发其辉。驱车空谷，微风馥郁。言采其英，君子在目。君子至止，我心则喜。悠悠予怀，何时可止。”王生克宽《咏史》诗云：“兰茎虽秀，难以为梁。大名虽容，难以处常。伍胥怀愤，远窜异邦。青蝇肆谗，尸体浮江。忍哉武安，长平之坑。岂曰无报，杜邮自鸣。贤矣赵母，知子无才。赵王不从，卒免祸灾。嗟彼留侯，古之哲人。辟谷远隐，全名保身。”余生文德《秋雨感怀》云：“檐雨如绳云如烟，深夜独坐愁不眠。衡阳飞雁何时旋，乡音遥隔今一年。朱火萤萤溪桥边，虫声唧唧连复连。无限幽怀心自怜，我欲高歌和《太玄》。”儿辈善《选》体，故其教人之效如此。闻诸生皆年未弱冠，后望无穷，尤可喜也。
　　
　　叔度游滇五十日，成诗数百篇。马工枚速，兼而有之，岭东近今逸才也。最其诗为《滇游草》，属余序之。有留别余诗四章云：“山海五千里，云南直上天。观风来季札，馆客得坡仙。局长安感，昙花大学缘。苍生在何处，相颅各中年。”“忆昔京华日，曾推国士风。群空冀野北，笔障浙潮东。远梦滇山碧，残阳越岭红。书生难已乱，感慨桂林同。”“南国翩然返，花间奉板舆。龙湖游钓近，锺阜雅谈余。方朔狂沈陆，相如病著书。对君惭历碌，梅水冷樵渔。”“村老羁萍迹，严公助草堂。行藏介夷惠，文惠绍钱王。家俭诗篇富，身闲岁月长。迟交仍遽别，昆浦极葭苍。”“家俭”十字虽愧弗克当，实知己也。又有《唐总裁捐资助建孔教会堂赋纪》诗：“于圣承天，首出洪荒。道参两仪，德耀三光。立我人极，振天之常。济时小康，化世大同。赫数千载，洪延寝昌。京省崇奉，巍峨宫墙。越大九州，群教旁行。维我儒教，诸夏大经。爰谘亿众，宏建圣堂。首于京师，次暨省邦。载阐至道，范濡群生。侯谁赞之，滇有唐公。昆湖泱泱，洙泗气通。我歌用，诞告多功。”四言古拙，直追东汉。韵通东、冬、江、阳、庚、青、蒸，盖从苗仙麓说。
　　
　　叔度有赠杨君霞生句云：“君房言语妙天下，徐邈酒杯中圣人。”确切霞生身分。霞生答诗有句云：“无酒何尝能学佛，有家原不羡封侯。”适合霞生口吻。霞生浙中名孝廉，宦滇十载，与余契，故佩之。
　　
　　厚堂同年持其封翁伊村《述怀》诗十首墨迹，属余为跋。乃封翁甲辰夏在顺宁修志时作也。时厚堂已登黄甲，而诗意真挚刻苦，今之古人也。录其第三章以传之。诗云：“父母危难中，死生子在手。茈湖凤羽乡，叔弟灵胎剖。汤饼甫临期，贼来复奔走。细弱负需人，弟婴仍母负。茧足万千山，父行常迟后。今日遗子孙，舆马丰消受。”
　　
　　念松《除夕》诗云：“回首光阴又一年，声声爆竹耳边传。可怜千里云山隔，无限乡思夜不眠。”本于东坡“晨鸡勿唱，坐久烬落”之意。余甲辰除夕有诗云：“无端怨年短，迟迟漏声转。愿告五更鸡，三唱今且缓。”又云：“无端怨年长，漫漫殊未央。愿告三足乌，一跃升扶桑。”盖当日别有进取之思焉。诗为五古十六韵，今不存稿。
　　
　　段又谷云：“读毕遗山全集，不如梅村多矣。”余闻而骇之。近见叔度，则以梅村《圆圆曲》凌乱深晦，即传诵之“痛哭六军齐缟素，冲冠一怒为红颜”，亦訾议之。余谓梅村之诗，自较遗山为逊，然沈浸功深，纷披古藻，亦一代之杰也。《圆圆曲》实非佳作，不必为讳。又谷京邑困顿，下世十年，感忆其语，愿谈诗者审之。
　　
　　光绪丙戌，古抑兄得《桐花馆诗集》一卷于市肆，乃江陵陈端玉手抄稿。端玉字蕴山，号素子，姚春木弟子也。唱和之友，则武陵龙小（云）、呈贡孙菊君（清元）、吴门潘燕山（）。此稿有江西余巨伯（枞）评点，屡称其肖中唐一派，亦个中人语也。《春风辞》云：“晨风吹花开，晚风吹花落。花落与花开，春风无厚薄。”（秋辞）云：“秋月晓犹白，秋云晚更轻。秋风何处笛，日日弄秋声。”（寻友）云：“明月生云江，孤舟横古渡。幽人不可寻，梅花满江路。”《塞上曲》云：“绝塞雪漫漫，飞空压马鞍。夜深犹有敌，战苦不知寒。风老鼓声死，天低烽火干。将军重奇绩，何日斩楼兰。”《登洪山浮图》云：“一塔划岚翠，高凌霄汉间。中天临楚甸，九水滞江关。下界人声寂，空林梵语闻。愿资龙象力，长此静心颜。”《访桃源洞》云：“古洞秦碑在，仙源何处寻。桃花原无意，渔父岂知心。未信尘寰隔，空间流水音。登舟望明月，惆怅此烟浔。”《惕志》云：“人生世间，寒不得衣，饥不得食。人生意，安可期，吁嗟寒与饥。但使不为生后嗤，生前饥寒何足悲。”《有所思》云：“我所思兮洞庭渚，浮云蔽日深复深。欲觅君兮何处所？何处远别离，独宿长夜梦见之。君之去兮不可以止，君之来兮何时？妾愿君心比明月，明月有时缺。愿为长江之水流不竭，天寒水落江出骨，何怨君来相决绝。”合观全册，古诗出入汉晋，律诗时近少陵、东川，实道咸间一作手，不当听其湮没。亟抄副册，寄海内同志，广为传之。
　　
　　石屏苏女士增弟，杨允吉孝廉之室也。承其父梅岑之学，留诗一编，访录数首以传之。《中秋忆父》云：“独坐纱窗下，思亲欲断肠。虫声添别绪，月色自清凉。”《九日登山有感》云：“风光未改人偏老，时序依然节有情。嫩折茱萸插双鬓，不堪霜叶坠秋声。”又有《妇言》句云：“曾闻长舌诗人戒，纱幔何须要解围。”《妇工》句云：“漫将懒惰贻人笑，井臼荠盐亦女工。”皆善立言。
　　
　　武人能诗，古以为奇。鄂王、定襄，擅名久矣。景宗“竞病”、斛律《敕勒》，则偶然天籁，不得谓之诗人。余友伯安有《军中杂咏》数十首，取裁经史，原本唐音。其最完善者，如《感怀》七律：“堂久别领偏师，万里巴山赋《载驰》。猛士如云瞻马首，春晖寸草愧乌私。蕉窗雨过焚香后，松径月邀把酒时。欲遣愁怀仍未得，又听五夜角声悲。”《由泸返滇道经纳永》七绝：“罢战归来赋《遂初》，渔樵闲话乐何如。阶芸自碧窗蕉绿，补读平生未竟书。”《新晴即景》五律：“宿雨新晴后，登楼览五华。旗飐临水近，寺远笼烟斜。翠湿山边树，红飞叶底花。夕阳闻画角，久戍亦思家。”“天下方多难，长安感奕棋。浮生原似寄，吾道竟何之。楚客伤兰佩，巴江唱《竹枝》。不眠天欲曙，凄绝乱鸦时。”句如：“征戍频年不解兵，飞鸿满地听长鸣。”“鲸儿横卷海腥来，鼙鼓声声动地哀。”工于发端。“宵深每听寒吹角，断吟髭句未成。”“泪落尊前悲说剑，功名满地惜吴钩。”工于结局。“百战久怜殷碧血，几人一出慰苍生。”“夕阳鸦影黄昏澹，腐萤夜飞白骨多。”则又工于对偶。盖伯安本文儒，班超投笔，不改夙业，文人能武，非武人能文也。
　　
　　采臣方伯诗极敏悟，近则直写怀抱，不嫌其朴。录一首以见其概。“驰驱南北才三月，变幻风云已万端。窃国几伤王气尽，争城又见蜀氛寒。空烦筹笔怜张咏，差喜围棋有谢安。沧海余生无可说，歌筵相对独漫漫。”
  </div>
  <div class="pagination">
   <a href="卧雪诗话_page5.html">
    上一页
   </a>
   <a href="卧雪诗话.html">
    1
   </a>
   <a href="卧雪诗话_page2.html">
    2
   </a>
   <a href="卧雪诗话_page3.html">
    3
   </a>
   <a href="卧雪诗话_page4.html">
    4
   </a>
   <a href="卧雪诗话_page5.html">
    5
   </a>
   <span class="current-page">
    6
   </span>
   <a href="卧雪诗话_page7.html">
    7
   </a>
   <a href="卧雪诗话_page8.html">
    8
   </a>
   <a href="卧雪诗话_page9.html">
    9
   </a>
   <a href="卧雪诗话_page10.html">
    10
   </a>
   <a href="卧雪诗话_page11.html">
    11
   </a>
   <span>
    ...
   </span>
   <a href="卧雪诗话_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
