<!DOCTYPE html>
<html>
<head>
    <meta charset="UTF-8">
    <title>历代诗话 - 第 21 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代诗话 - 第 21 页/共 63 页</h1>
    <div class="content">




　　歴代诗话巻三十三
　　钦定四库全书
　　歴代诗话巻三十四
　　归安吴景旭撰
　　已集上之上
　　杜诗
　　天阙
　　游龙门奉先寺诗天阙象纬逼云卧衣裳冷王荆公曰天阅蔡兴宗曰天闚杨升庵曰古字窥作闚王弇州曰当如旧字作阅闚咸失之穿凿
　　吴旦生曰诗题下鲁訔注云龙门在东都河南县地志云阙塞山一名伊阙而俗名龙门东都记云龙门号双阙与大内对峙若天阙然水经注云昔大禹防以通水两山相对望之若阙伊水歴其间北流故谓之伊阙矣春秋之阙塞焉昭公二十六年赵鞅使女寛守阙塞是也陆机云洛有四阙斯其一焉傅毅赋因龙门以畅化开伊阙以达聪故山谷校本所谓此游龙门诗用阙字何疑【多识録云妄改为关又改为阅皆非】后见文太青云天宫钺北北河南南河两河天阙间为关梁盖北河南河皆星名各三星而正义又曰阙丘二星在河南天子之双阙诸侯之两观亦象魏县书之府愚谓黄河应天汉而京洛之南为伊阙伊阙古所谓阙塞盖双阙也老杜谓伊阙应天阙云尔云卧者伊阳之北山即鸣臯之长殆百里如云卧然龙门南直卧云或云然余观本注亦谓卧字可虚可实公殆据天官地纪以命辞得太青抉出更胜
　　懐赠
　　容斋四笔曰杜集懐赠太白凢十四五篇太白与子美诗略不见一句或谓尧祠别杜补阙者是已然杜为左拾遗不曾任补阙兼自諌省出为华州司功迤逦入蜀未尝复至东州所谓饭颗山之嘲亦好事者撰耳呉旦生曰饭颗山句胡苕溪亦言李集中无此疑后人所作余观元遗山诗山头杜甫长年痩楼上元龙先日豪张伯雨诗直想痩生如饭颗竟从痒处得麻姑元人往往用此亦何不细考也最可笑者鹤林玉露谓李赠杜云只为从前作诗苦苦之一辞讥其困雕镌也杜寄李云重与细论文细之一辞讥其欠缜宻也遯斋闲览谓二人名既相逼不能无相忌荆公亦指隂铿之比为彼此相轧容斋独辟之良有识但据艺苑雌黄引李集有沙丘城下寄杜甫诗鲁郡东石门送杜甫诗凿凿载名则何云不见一句也学林新编云或言甫赠白诗往往似隂铿乃所以鄙白也按子美寄郑监李宾客诗郑李先时论文章并我先隂何尚清省沈宋歘连翩盖谓隂铿何逊沈约宋玉也以隂居四人之首则赠太白诗非鄙之也乃深美之也
　　西溪樷语云李侯有佳句往往似隂铿如柳色黄金嫩梨花白雪香乃隂铿诗也
　　荡胸决眦
　　望岳诗荡胸生层云决眦入归鸟
　　吴旦生曰广韵藻注谓荡胸盖本山之胸也借言云之润气荡涤人之胸也三山老人语録云张平子南都赋清水荡其胸相如子虚赋弓不虚发中必决眦老杜借用二赋中字也胸与眦当于山言之或以人言之非也
　　幕燕
　　对雨书懐云震雷翻幕燕骤雨落河鱼
　　吴旦生曰王原叔注引左传季子曰夫子之在此犹燕之巢于幕上按季子宿于戚闻孙林父击钟故曰燕巢幕上言甚危也潘岳西征赋云危素卵之累殻甚燕之巢幕丘希范与陈伯之书云将军鱼游沸鼎之中燕巢飞幕之上不亦惑乎皆用甚危之意金刘鹏南诗燕巢幕上终非计乃合本意如言燕概及巢幕谢宣远九日从宋公戏马台诗巢幕无留燕遵渚有来鸿则失实矣
　　姚合诗惊飚坠隣果暴雨落江鱼皮日休诗髙风翔砌鸟暴雨失池鱼皆似杜句
　　天棘
　　已上人茅斋诗江莲揺白羽天棘蔓青丝
　　吴旦生曰郑樵云天棘柳也按茶留客已是深夏柳老叶浓不可言丝一误罗大经云佛书终南长老梦天帝赐青棘之香言莲香如棘香尔按两句开说未是串释因此改蔓作梦二误齐生云凯风棘心夭夭天棘当是天棘之讹按凯风注棘心稚弱未成夭夭言其少难以言蔓三误不若依旧注作天门冬为是本草经云天门冬一名颠勒本草索隐云天门冬在东岳名滛洋霍在南岳名百部在西岳名管松在北岳名颠棘内篇云天门冬或名地门冬或名延门冬或名颠棘颠与天声相近而互名也山海经小径之山有草名赤茎白华如颠冬也颠冬天门冬也尔雅髦颠棘注细叶有刺蔓生学林新编云天棘其苖蔓生好纒竹朩上叶细如青丝据此则蔓字亦非浪下
　　裋褐
　　冬日懐李白诗裋褐风霜入
　　吴旦生曰俗本误作短褐升庵云裋音防二字出列子按裋俗读若短词人有即用短服者升庵已证其非说文裋防使布长襦赵凢夫笺云详训裋当从短乃防使衣服之所宜也襦训短衣而防训长襦则说文长字疑为短悮耳余按始皇纪赞寒者利裋褐贡禹传裋褐不完注云裋者谓僮防所着布长襦也则说文当亦据此耶荀子作防褐方言自关以西谓之裋褕亦曰裋褐戚饭牛歌裋袴襌衣直至骭杜又有寄韦尹诗江湖漂裋褐霜雪满飞蓬桥陵诗诸生旧裋褐旅泛一浮萍咏懐诗赐浴皆长缨与宴非裋褐遣兴诗吾怜孟浩然裋褐即长夜北征诗天吴及紫凤颠倒在裋褐贾岛送胡道士诗裋褐身披渍野苔韩退之诗牛被文绣兮士无裋褐陆放翁诗裋褐竒温等狐腋寒蔬脆美敌熊蹯
　　清新俊逸
　　西清诗话曰尝于汴中逆旅与同行论杜诗旁有一押粮运使臣或顾之曰尔亦观杜诗乎曰生平好观然多不解因举白也诗无敌相问曰既言无敌安得却似鲍昭庾信座中不能遽对渔隐樷话曰庾清新而不能俊逸鲍俊逸而不能清新白能兼之此其所以无敌也武弁何足以知之
　　吴旦生曰芥隐笔记王仲言有南唐澄心纸书此诗白也诗无数飘然意不羣清新庾开府豪迈鲍叅军渭北春天树江东日暮云何时一樽酒重与话斯文洪容斋谓无敌别本作无数殆好事者更之盖指此也如寒山子诗吾心似秋月碧潭清皎洁无物堪比伦教我如何说人亦言既似秋月碧潭乃以为无物堪比何也盖其意谓若无二物比伦当如何说耳观此可与杜诗相发【蜀中诗话云庾信诗奉和赵王泛江喜雨送军赉酒等篇不一而足想赵王自是作者惜不传耳杜少陵寓蜀久毎以自况见诸篇什者曰清新庾开府曰庾信衷虽好曰庾信平生最萧瑟暮年词赋动江关按庾信哀虽好子美在潼川作是时同汉中王游泛故以赵王喻汉中也江关系防府庾信奉和泛江云春江上白帝画舸向黄牛即此地】
　　船
　　饮中八仙歌云天子呼来不上船
　　吴旦生曰山谷谓蜀人以衫领为船而定功引范传正作白墓碑云宗泛白莲池召李白作序时已被酒命髙将军扶以登舟或以衣领为船妄也余按代醉编云襟纽为衣船此语为长虽见天子而披襟自若有以见太白之醉甚矣
　　冷斋夜话云句法欲老健有英气当间用方俗言为妙如竒男子行人羣中自然有颖脱不可干之韵老杜八仙诗序李白曰天子呼来不上船方俗言也所谓襟纽是也
　　尸乡
　　寄河南韦尹诗尸乡余土室谁话祝鸡翁
　　吴旦生曰行本作难说蔡兴宗较作谁话二字按韦济为河南尹老杜有故庐在偃师济屡访问之故老杜寄此诗盖偃师有尸乡也搜神记云祝鸡翁者洛阳人也居尸乡北山下养鸡百年余鸡至千余头皆有名字欲取呼之名则种别而至后之吴山莫知所去矣风俗通谓俗传鸡本朱氏翁化为之故呼鸡皆曰朱朱说文解喌喌二口为讙州其声也读若祝祝者诱致禽畜和顺之意喌与朱相似耳野客樷书引施肩吾诗遗却白鸡呼喌喌喌音祝
　　天宝中济授尚书左丞尝见放懐集云杜每朋友至引见妻子韦侍御见而退使其妇送夜飞蝉以助籹饰岂即其人耶
　　没
　　东坡志林曰子美诗白鸥没浩荡万里谁能驯盖灭没于烟波间耳而宋敏求谓予云鸥不解没改作波字改此字觉一篇神气索然冷齐夜话曰没悮作波非惟无气味亦分外闲置波字
　　吴旦生曰漫録谓鲍昭诗翻浪扬白鸥李颀诗沧波双白鸥二公言白鸥而继以波浪此又何耶野客樷书云善为诗者但形容浑涵气象初不露圭角玩味白鸥波浩荡之语有以见沧浪不尽之意且沧浪之中见一白鸥其浩荡之意可想又何待言其出没耶改此一字反觉意局余按诗鳬鹥在泾鹥鳬属苍黑色鳬好没鹥好浮故鹥一名沤今字以鸟后人加之也【渔隐樷话云禽经鳬善浮鸥善没以没字易波字东坡言益有理冷斋以没字易浩字其理全不通浩荡谓烟波也今云波没荡亦不成语余窃以苕溪一引而二悮矣禽经既倒易而冷斋谓没悮作波非悮作浩也】盖鸥品最闲没非其性公又诗鸥行炯自如鹤林玉露谓召南大夫节俭正直而退食委蛇彼都人士行归于周而从容有常皆炯自如者也观此则公必不以没字轻待鸥矣
　　赤羽
　　故武卫将军挽词云赤羽千夫膳黄河十月氷
　　吴旦生曰脩可注引家语赤羽若日白羽若月千夫膳言所膳者千兵也云麓漫抄云此章言将军善舞剑及鸣弓则赤羽谓箭言不虚发发必得兽可以供千军之膳茍如所注则不与下句对而意殊远矣
　　阿戎
　　艺苑雌黄曰杜位宅守嵗诗破题云守岁阿戎家又有盍簮喧枥马列炬散林鸦之句潘惇诗话谓旧本作守岁阿咸家杜位子美侄也当以阿咸为是故东坡除夜诗欲唤阿咸来守岁林鸦枥马鬬諠哗正用杜语则知今本作阿戎者误
　　吴旦生曰杜位公弟也公有送栢二别驾因示从弟行军司马位诗云与报惠连诗不惜知吾斑鬓总如银注引宋书谢惠连善属文族兄灵运曰每有篇章对惠连輙得佳句盖以惠连况位也阿戎即如云惠连耳按齐主将废郁林王时王晏从弟思远谓兄荷世祖厚恩及此引决可保身家晏不听及拜骠骑谓子弟曰阿戎劝吾自裁若从其语岂有今日注云晋宋间人多谓从弟为阿戎【此出通鉴正史注而陆鲁望小名録谓阿戎为思远小字非是】观此则位宅宜作阿戎家矣王原叔注引王戎事此阮籍对王浑而呼阿戎则是父子间事引之未当
　　盖簮
　　杜位宅守岁诗盍簮喧枥马列炬散林鸦
　　吴旦生曰大易豫之九四朋盍簮王弼云盍合也簮集也谓朋来之速王应麟云簮疾也至侯果始有冠簮之训晁景迂曰古者礼冠未有簮名详杜诗意似以为冠簮之簮失大易本训
　　困学纪闻云按李林甫传杜位林甫诸壻也时林甫在相位盍簮列炬之盛其炙手之徒与又寄杜位诗近闻寛法离新州想见懐归尚百忧逐客虽皆万里去悲君已是十年流其流贬盖以林甫故
　　子规王母
　　都坛诗子规夜啼山竹裂王母昼下云旗翻
　　吴旦生曰上句张邦基言其声清越如竹裂也下句张表臣引秋兴西望瑶池降王母为证余窃以二者皆失按峩山记云汉窦谊放浪不覊月夜闻子规啼曰竹裂吾可归峩眉是夕竹裂天明遁去武帝三徴之不起酉阳杂爼云齐郡函山有鸟名王母使者昔汉武帝上山得玉函长五寸帝下山函化为鸟飞去世传山上有王母药函常令鸟守之墨庄漫録云中官陈彦和言顷在宣和间掌禽苑蜀中贡一种鸟状如燕色绀翠尾甚多而长飞则尾开袅袅如两旗名曰王母则子美所言乃此禽也据此则子规王母应并属鸟而竹裂旗翻亦工对矣
　　若以王母为降瑶池者则风俗通呼虎为李耳亦将以李耳为来函关者耶一笑【方言虎陈卫宋楚之间谓之李父江淮南楚之间谓之李耳注云虎食物值耳而止以触其讳故】
　　鸊鹈
　　赠张垍诗健笔凌鹦鹉铦锋莹鸊鹈
　　吴旦生曰鹈一作鷉尔雅鷉字注云鷉防鷉似鳬而小膏中莹刀埤雅云金得伯劳之血则昬铁得鸊鹈之膏则莹谓其膏可以涂刀剑令不锈戴嵩度关山云马衘苜蓿叶剑莹鸊鹈膏李长吉剑子歌云鸊鹈淬花白鹇尾卫象诗鸊鹈新淬剑光寒公又有大食刀歌云镌错碧甖鸊鹈膏铓锷已莹虚秋涛
　　轩
　　赠哥舒翰二十韵云轩墀曾宠鹤
　　吴旦生曰左传卫懿公好鹤鹤有乗轩者注云轩大夫车也说文轩曲辀藩车贾子云卫侯喜鹤有饰以文绣而乗轩鲍明远鹤赋入卫国而乗轩浮溪诗人间何事非戏剧鹤有乗轩蛙给廪【水经注引晋中州记惠帝为太子令曰若官虾蟇可给廪】今公以为轩墀之轩诚误矣然余思淹博如公何误至此因计墀字或是犀字之讹盖犀轩卿车也公意以卿大夫之车而宠鹤乃于传意无失也天启中徐于赠鹤诗未许轩墀分气色代鹤答云轩墀曾是误恩来此皆用杜而惜其未审也
　　簿尉
　　墨客挥犀曰杜甫赠髙适诗脱身簿尉中始与捶楚辞韩愈赠张工曹诗判司卑官不堪说未免捶楚尘埃间杜牧寄小侄阿宜诗叅军与簿尉尘土惊劻勷一语不中治鞭捶身满疮以此明唐之叅军簿尉有过则受笞杖之刑犹今之胥吏也
　　吴旦生曰杜诗鲍注云非谓簿尉受杖杖有罪者耳退之谓栖栖法曹掾敲搒发奸偷此岂受杖者耶余以属吏受杖盖不独唐时有也野客樷书所引前汉王嘉为宰相裸躬受笞司马迁谓陵夷至于捶楚之间此犹臣下受人君之杖耳若后汉戴宏为郡督邮曾以职事见诘府君欲挞之三国志黄盖为守长署两掾教曰若见奸欺终不加以鞭杖宜各尽心世说载太守刘淮杖主簿向雄后同在政府不交言武帝敕雄复脩君臣之好北史厍狄连为郑州刺史开府叅军皆加捶挞魏収为中外府主簿频被棰楚唐书邕州经畧使陈昙怒判官刘缓杖之二十五而卒浙西观察使韩臯封杖决安吉令孙解臀杖十下而死刘晏考所部官六品以上杖讫而奏杜牧之谓尹坐堂上阶下拜两赤县令属官将百人悉可笞辱此正明验古人属吏受杖之说也
　　金鱼金
　　渔隐樷话曰太白有句云金换酒处子美有句云金鱼换酒来世言换酒必曰脱金貂殊不知二公又有金金鱼之异名也
　　吴旦生曰读二诗而唐制之因革存焉佩鱼始于唐永徽二年以李为鲤也武后天授元年改佩以武为也李云盖白弱冠遇贺监尚在中宗朝未改武后制也杜云鱼盖开元中复佩鱼也按孔毅父谈苑云三代以韦为筭袋盛筭子及小刀磨石等魏易为袋唐书车服志云唐初文武职官并给随身鱼天授二年改佩鱼为三品以上袋饰以金四品以银五品以铜中宗初罢袋复以鱼郡王嗣王亦佩金鱼袋景龙中令特进佩鱼散官佩衣紫者鱼袋以金饰之衣绯者以银饰之
　　檐花
　　杨升庵曰灯前细雨檐花落注谓檐下之花恐非盖谓檐前雨映灯花为花尔后人不知或改作檐前细雨灯花落则直致无味矣
　　吴旦生曰赵次公注引刘邈檐花初照日之语渔隐樷话引周美成词浮萍破处檐花帘影颠倒以为檐花二字用杜少陵全与出处意不相合野客樷书云丘迟诗共取落檐花何逊诗檐花落枕前不知刘邈之先已有檐花落三字矣李白诗檐花落酒中李暇亦有檐花照月莺对栖之语不但老杜也详味周用檐花二字于理无碍渔隐谓与少陵出处不合殆胶于所见乎余想渔隐看杜与升庵同意故谓周词不合总之兴会所至随意落笔何必泥于出处也
　　逸句
　　陆三汀语升庵曰丽人行古本珠压腰衱穏称身下有足下何所着红蕖罗袜穿镫银二句今本无之蔡衡仲击节曰非惟乐府鼓吹兼是周昉美人画谱也【海録碎事云衱居业反裙也】
　　呉旦生曰余观丽人行本非老杜极笔头上何所有背后何所见亦是繁钦定情之遗添入足下何闗有无况所添句亦拙实少致王弇州以为渟有妙趣吾不信也
　　緑沈
　　重过何氏诗雨抛金锁甲苔卧緑沈鎗
　　吴旦生曰周少隐言甲抛于雨为金所锁鎗卧于苔为緑所沈有将军不好武之意薛苍舒以緑沈为精铁赵德麟以緑沈为竹杨升庵以緑沈色为漆饰鎗柄王勉夫谓緑沈不可专指一物如梁武帝食緑沉王逸少緑沉漆管笔唐太宗诗羽骑緑沈弓韦朗作緑沉屏风石季龙用緑沉扇盖有物色之深者为緑沈也胡元瑞又谓物色深不若言緑色深者为緑沈也余观武库赋云緑沉之鎗殷文圭赠战将诗緑沈鎗利雪峰尖犀甲军装称紫髯则鎗自属铁其色乃緑沉耳若杜牧之防压緑檀枪檀与沈相近而压字不逮卧字多总之二句神情全在抛字卧字言外见武备全弛而渔阳一皷仓卒陆沈有所以召之也
　　长雨
　　东臯杂録曰阑风伏雨秋纷纷伏乃仗之悮阑珊之风冗仗之雨也渔隐樷话曰世说王忱求簟于王恭恭曰文人不悉恭恭作人无长物则冗仗用此长字为是集韵去声与仗字同音杜诗旧本作长雨东臯谓伏乃仗之误非也
　　吴旦生曰荆公谓伏当作仗山谷谓当作长渔隐证之极确刘会孟谓伏疑仗仗又疑长愈失本真此未曾深考耳蔡邕霖赋悬长雨之森森此则老杜所自出也按字学集要云长余也多也冗也剰也论语长一身有半同作去声白乐天诗司马人间冗长官陆机文赋文固无取乎冗长亦去声公故有冗长吾敢取之句又哀王孙云不敢长语临交衢旧注长音仗乃剰言也
　　不喜
　　刘贡父诗话曰欧公不甚喜杜诗然于李白甚赏爱将由李白超趠飞扬为感动也
　　吴旦生曰邵伯温闻见録欧公于诗主退之不主子美刘原父每不然之后山诗话欧公不好杜诗予每与鲁直恠为异事庚溪诗话云世谓公不好杜诗观六一诗话载陈从易舍人初得杜集旧本多脱误其送蔡都尉诗身轻一鸟其下脱一字陈与数客各用一字补之或云疾或云落或云起或云下其后得善本乃身轻一鸟过陈叹服以为虽一字诸君不能到也又曰唐之晚年信复李杜豪放之格但务以精意相髙而已又集古目録曰秦峄山碑非真杜甫直谓枣朩传刻尔杜有李潮八分小篆歌云峄山之碑野火焚枣朩传刻肥失真故也六一于杜诗既称其虽一字人不能到又称其格之豪放又取以证碑刻之真伪讵可谓六一不好之乎
　　花须
　　陪李金吾花下饮云随意数花须
　　吴旦生曰王逸少居山隂或防数花须摘撚咀嗅怡然自若公盖用此金人周德卿诗曾数花须傍药阑元范德机诗日长独坐数花须亦此事也按刘渊林三都赋注云蘂香或谓之华或谓之实一曰花须头防也潘岳石榴赋缃的防乎红须夏侯孝若石榴赋冐红芽于丹须储光羲蔷薇诗髙处红须欲就手王荆公梅诗须撚黄金危欲堕张文潜梅诗谁知檀蕚香须里张吉甫诗碎粘粉紫须齐吐
　　嵽嵲
　　咏懐诗御榻在嵽嵲
　　吴旦生曰集韵作岧按嵲一作霓文选直墆霓以髙居墆徒结切霓五结切逸雅霓齧也其体断絶见于非时此灾气也伤害于物如有所食齧也一作蜺【音臬】屈虹也天文志抱珥蜺韵会凢虹防出色鲜盛者为雄曰虹差暗者为雌曰蜺亦作蛪天官书其蛪者类阙旗一作【音臬】山海经君子国在其北又朝阳之谷神曰天吴是谓水伯在北注防蝀也逸雅云蝃蝀其见每于日在西而见于东掇饮东方之水气也见于西方曰升朝日始升而出见也
　　天子马
　　艇斋诗话曰老杜诗吾闻天子之马走千里当是天马之子
　　吴旦生曰穆天子传天子之马走千里天子之狗走百里黄山谷引以为证蔡傅卿亦引之盖公作天育骠骑歌用此成语为起句浑然天成当从诸本作天子之马
　　题下注云天育廐名故歌云遂令大奴守天育渔隐樷话云东坡题此歌于天育骠骑图后写作大奴字天育则天育为大奴字也矫矫龙性合变化合字亦冩作含字定武有此石刻





</div>
    <div class="pagination">
<a href="历代诗话_page20.html">上一页</a><span>...</span><a href="历代诗话_page16.html">16</a><a href="历代诗话_page17.html">17</a><a href="历代诗话_page18.html">18</a><a href="历代诗话_page19.html">19</a><a href="历代诗话_page20.html">20</a><span class="current-page">21</span><a href="历代诗话_page22.html">22</a><a href="历代诗话_page23.html">23</a><a href="历代诗话_page24.html">24</a><a href="历代诗话_page25.html">25</a><a href="历代诗话_page26.html">26</a><span>...</span><a href="历代诗话_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
