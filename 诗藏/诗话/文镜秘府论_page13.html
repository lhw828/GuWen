<!DOCTYPE html>
<html>
<head>
    <meta charset="UTF-8">
    <title>文镜秘府论 - 第 13 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文镜秘府论 - 第 13 页/共 13 页</h1>
    <div class="content">　　叙述帝德，体制甚多，配用诸文，动成混乱，今略弁之如右。
　　或先叙感受符受命、形状握运等二句于上，后以德从、临驭、功业等承之。
　　若云盛降：炎上，赤帝，赤熛，熛怒，朱鸟，翼轸，瑶光，白虹，星虹，枢电，赤龙，玉英等；精灵：祉气，正气；握受膺：黄河，荣河，河、洛，翠渊，玄扈，龙马，龟凤，龟龙，黄龙，玄龟，玄精，朱文，绿错，玄匣，玉匣，玉检等；图录：文命，赤雀，玉匮书，黄鱼，金钩，丹书等；命降：玄珪，锡受昭华等赠应；叶千年，千载，五期，五运等期运；数启三灵卜；戴玉理石耳等形表；苍牙，珠衡等状配；居践：紫微，北辰，宸极等位居；大宝，九五，黄屋等位尊。并量其类以取对。
　　亦可云：熛怒，朱鸟，翼轸，瑶光，枢电，星虹，及雷泽，寿丘，华渚，华阳，石纽等降精，降灵，降神发祉，流祉，诞圣，启圣。荣河，河、洛，黄龙，玄龟，龙马，玄扈，玉检等授图，荐篆，呈瑞。玄珪降锡，珠衡表状。
　　亦可云：握天镜，金镜，玉镜，神珠，怀玉斗，秉石椎，击玉鼓，驭三龙，定九鼎等云云。而以践极，践位，驭世，乘时，临民，承天，察璇玑玉衡并七政，秉玉烛以调时。
　　亦可云：天庭日角，兑上丰下，龙颜虎鼻，八彩重瞳，珠衡玉理，握褒履己，握戊怀己。
　　亦可云：挺着表资体，圣敬，神武，圣武，钦明，濬哲，文明，侚齐等姿德。
　　及云：神武天挺，圣敬日齐，钦明文思，允恭克让，聪明神武，含弘光大。及云：龙飞虎变，出震乘乾等语作二句。次可云：得一通三，居高望远，就日望云，则天法地，握戊怀己，出震齐巽，云行雨施，日临月临，握矩齐衡，怀珠秉石，前疑后丞，左规右矩，执契持衡，观象察法。及云：尽圣穷神，合元体极，诞灵纵圣，疏通知远，立礼兴仁，杖贤翼义，疏山填川，纪星量月，射日缴风，补维立柱。
　　亦可云：含吐阴阳，经纬天地，疏填山川，照临日月，感会风云，鼓动雷电，合德乾坤，齐明日月，重纽地维，更辟天象，陶铸生灵，弹压山川，织成宇宙，万神协赞，万物归往。
　　亦可云：牢笼，囊括，苞举，控引，弥纶，匣牍，弹压，廓清，光被，朝宗，明临，亭毒等；云天地，乾坤，二仪，四海，八荒，八埏，八极，九域，九土，六幽，九县，万国，天下，海外，宇宙，遐迩，幽明，动植，万物等。
　　亦可云：利见大人，光临宝位，下临赤县，上膺玄象，秉玉登枢，怀珠驭极，就日积明，则天为大等浯。
　　亦可云：练五石以补天，正八柱以承天，乘四载以敷土，落九日而正摄，穆通八风而调律吕，乘六龙以御天，落九乌而拯物，正绝柱而卷气移于天地二仪，息横流群飞波澜于四海江海，扬光华于日月，舞干鏚而定四夷，运机衡以齐七政，降宝命于岐山，受灵图于宛委，悬明镜以高临，振长策而远驭，运七政以机衡，通八风于律吕。
　　亦可云：以至德光天下，以神功截海外等，同类轩辕之侚齐，颛顼之静渊，唐尧之钦明，虞舜之文明，大知一周文圣敬，大度志汉祖神武，感二义之至休，应千祀之嘉会。或可以感受符命等参对之。
　　若云：“虹电流彩，虹流华渚，虹下蜺贯，爰乃降感精灵，英灵，虹流，电绕，瑶光，下降等，云应诞圣启圣之期。河、洛龙跃，荣河龟浮，翠渊龙跃龟浮，玉检来浮等，爰应受宝命图录，若表兴王之运，标受命之始。
　　亦可云：感赤熛，瑶光，翼轸等气祉。允叶，允应，爰应等千灵，五期，三灵，二仪。受录错，玉检，龟龙等文图。光临，载临，抚临等，云四海八极，万国万物，握玄武，苍水，玉匮，金简之符命，疏通克平九土九域。
　　亦可云：天庭，日角，珠衡，玉理等载表神仪。玉检，金绳，龟字，龙图等受膺宝命。
　　亦可云：玄龟出洛，应启圣之期；赤雀入酆，表维新之命。
　　叙功业

　　若云：补维立柱，断鳌练石，功德被于乾坤、天地、二仪；射日缴风，戮豕断蛇，拯溺救焚，功业施于四海、万物、群生、动植、遐迩。断鳌练石，二仪更安；刊木随山，九土还定。上射九日，上齐七政，考星叶日等，云玄象乾象更明；下导百川，疏山奠水等云，苍生坤仪以定。璇玑玉衡机衡等运而七政齐正，天文银编金简等推而九土百川定。通地理，干鏚舞，四夷服，俊乂在官，自睹四门穆穆，遐荒奉职，无劳两阶之舞。弘文教天下雍熙，定武功海外有截。朱干玉鏚，海外率宾；黄斧黻衣，天下咸服。八纮大定，偃甲销戈；九有宅心，同文共轨。允恭克让，四表以和；保合大和，万方咸谧。除凶定难，行仁义之兵，崇圣贤之杖。一尉一候，遐迩承风；礼云乐云，幽明同化。此是并隔句相对。
　　亦可云：舞干鏚以怀远，运机衡以齐政。断修蛇，戮封豕。落九日，通八风。正倾维，安绝柱。平九黎之乱，窜三苗之罪。正高天之绝柱，息沧海之横波。更穆四门，重安八柱。练石补天，积灰止水。偃甲销戈，休牛放马。放马于华山阳，牧牛于桃林塞。及云：开辟辰象，织成宇宙。
　　叙礼乐法

　　若云：改正朔，殊徽号。定宪章，同律度。定礼乐，谐律吕。修五礼，正六乐。谐六乐，定八音。及云：平分四气，推列三元。齐七政，陈五纪，定四时，通八风，分九土。慎徽五典，弘宣八政，叙以九畴，敷以五教，风通地理。叙人伦，授民时。
　　亦云：命后夔合乐，伯夷典礼，容成定历，伶伦叶律，皋陶典刑。
　　亦可论：置立郊庙、社稷、明堂，以宗祀天地神明之灵，及朝宗万国、群后、百辟。悬象魏以颁政，降衢室以问道，昇明堂以议政。开阐大学、公宫、东庠、西胶、庠序等，而以垂训、施化、问道、贵德、尚齿。起置麟阁、天禄、虎观等，以崇儒弘文。采五帝之英华，去三代之糟粕。定八刑纠民，考八风，定八音，任九土作赋。发以声明，纪以文物，布之典刑，纳之轨物。
　　或可云：制定五礼、礼仪、玉帛、樽俎之制等，以和邦国，叙人伦，与天地同节，安上治民。定谐奏六乐、八音，金石丝竹音，羽籥干戚容，以同和天地，合鬼神、移风易俗。载定六律、律吕，以测寒暑，叶天地。东胶西庠，爰崇节义；麟阁虎观，乃集坟典。律吕云定，以合阴阳；礼乐聿脩，仍同天地。璇玑玉衡等运而七政斯齐，金科玉条陈施而四民百姓无犯。南正揆地司天，东胶弘风训俗。敬敷五教，庶绩惟熙；《鸿范》九畴，彝伦攸叙。侯甸荒要，合先王之德刑；火龙黼黻，得古人之象辨。正位更立周官；同律齐衡，仍追《舜典》。九成六变，更定乐章；五宅三居，仍定典刑。道德仁义，高视百王；文物声明，聿追三代。
　　叙政化恩德

　　若云：握斗机以运行，动巽风而号令。顺春夏而生长，随秋冬而杀罚。开日月以照临，降云雨以洒润。均天地以载临，同阴阳以变化。察天象以定时，观人文以成化。则天地以行道，依鬼神以制义。履时以象天，养财以任地。治四气以教民，通八音以宣六气。律文而训俗，声为律，身为度，左准绳，右规矩。保合大和，克明俊德。谟九德，叙九畴，张四维，陈二柄。兴于仁，立于《礼》，成于《乐》。导之以德，齐之以礼。圣贤为杖，仁义为翼，道德为城。礼乐为囿，道德为场。礼义为干橹，诚信为甲胄。修文德，止武功。先德教，后刑罚。以德不以威，以宽不以猛。不令而行，不言而化。开三面垂仁，挥五弦解愠。日临月临，云行雨施，鼓之以雷电，润之以云雨。油然作云，霈然下雨。煦和气以临民，扇薰风而养物。洒玄泽以周流，降阳光以照普。大道潜运，至德弘宣。荣光、阳光等辉映、昭哳、普烛、湛恩、鸿恩等汪濊，阳光充溢、洋溢、漫衍、浸洽，和气、霈泽等同流。
　　亦论：道仁泽化等被格，著及，覃通，流施，沾加，云二仪、四海、九县、八纮、四表、九域、九垓、八际、天下、海外，及渊泉、草木、昆虫、行苇等语。
　　平章百姓，协和万邦，光被四表。或云：敷兹五典，陈兹八政等，庶绩咸熙，载叙人伦，布以九畴，张以四维，彝伦攸叙，允谐邦政，韬戈偃甲，燮定武功，作乐制礼，载和文德。五弦云奏，更起舜歌；三面已开，还兴汤咒。五弦解愠，德被生民；三面开罗，仁沾庶物。自南自北，德被华、夷；欲左欲右，仁沾鸟兽。秉钺而舞，见远夷殊俗来宾；挥弦弹琴而歌，知吾民解愠。兴仁立礼，俗以唯清；明法察令，民斯无犯。悠悠，万物，并被仁心；芒芒九洲，俱陶王化。亦可以上大道、至德、荣光，湛恩、玄泽、和气等被加于四海、八纮等语为对。
　　叙天下安平

　　若云：二仪、天地、乾坤等交泰、交畅。日月光华，人神允协，遐迩太康，幽平叶赞，内外穆福，万国咸宁，万邦协和，百姓昭明，黎民於变时邕，庶绩咸熙，品物咸亨，柔远能迩，内外平成，天平地成，远迩至。下通上漏，四海无波，旋曜阶平，河清海晏，河镜河湛，河溓海夷，年和气叶，雨节风随。尉候无虞，烽燧不警。脱剑，明堂，焚甲宣室。载戢干戈，载櫜弓矢。放马华山之阳，放牛桃林之塞。偃甲韬戈，休牛放马。荣光溢二仪，和气行万里，玄泽浸六幽。百姓食于膏火，饮于醴泉，照于玉烛。司禄益富而国实，司命益年而民寿。
　　亦可云：容成氏世，结绳而用，邻国鸡犬相闻。东户季子世，路有雁行，道不拾遗，耒耜余粮宿于亩首。华胥氏世，民有含哺而熙，鼓腹而游。太古之时，乌鹊之巢，可俯而窥，虺蛇可蹠。大道之行，天下为公，不独亲其亲，不独子其子。唐尧之时，八十老人击壤于路云：“凿井而饮，耕田而食，日出而作，日入而息，帝有何力于我哉！”尧、舜之时，比屋可封，百姓皆以尧、舜之心为心。黄帝梦游华胥之国，三年而治臻焉。可量参对之。
　　右并帝德功业，其在诸文须叙述者，可于此参用之。若文大者，陈事宜多，若《太平颂》、巡狩、《贤臣颂》、檄文、《封禅表》之类体，须多，若杂表等体，须少。皆斟酌意义，须叙之句数长短，皆在本注。
　　叙远方归向

　　东方有青丘，扶木，扶桑，蟠木，少阳，日域，出日。
　　南方有丹穴山，丹徼，炎洲，风穴，载日，火鼠，北户，反户。
　　西方有白水，西王，<山皆>陵，积石，流沙，玄圃，弱水，麟州，囿陇。
　　北方有玄漠，幽陵，紫塞，孤竹，崆峒，玄阙，龙庭，金微，瀚海，天山，龙烛等。
　　并得云：地域乡俗，人表外所。
　　亦云：夏禹所不记，竖亥、大章所不步游，周穆王、若士、卢敖所不至游窥，禹迹所不及，穆辙所不游，天老所不游，方志所未传，《山经》所不载。
　　亦云：日月光景等所不照临，霜露所不沾被，舟车所不通，冠带所不及，辙迹所不至。
　　异俗名有：反风，厌火，三首，一目，雕齿，黑齿，儋耳，穿胸，头飞，鼻饮，金鳞，铁面等国俗人乡。及云：七戎，六蛮，九夷，八狄，赤狄，青羌，鸟夷，犬戎，旄头，皮服，编发，左衽等类群首长渠众等。
　　慕恩状云：并钦慕、承被、沐浴等，皇风、帝德、王化、皇恩、王泽、深仁、至化、玄功、至道、大德。亦直云：慕义、向化、沐德，浴恩、仰德、归仁、承风、慕道。
　　来状云：扣塞梯山，架水泛海，款关重译，候雨占风，反稽首屈膝，迹角接踵，来王朝宗，献款入谒，来宾奉贡。
　　贡献状云：献琛，奉赆，荐宝。
　　亦可云：委质藁街，纳赆夷邸，映邦天庭，来朝帝阙。
　　或可引：南方越常国，候无别风淮雨，江海不扬鸿波，重九译来献白雉及黑貂裘；西方大月氏国，候东风入律，百旬不休，青云干吕，连月不散，乘毛车，度弱水，贡神香猛狩；东方肃慎国，献格矢弓弩；西王母遣使，乘白鹿献玉环；西旅献大獓。
　　叙瑞物感致

　　若云：天不爱道种秘宝，地不潜珍必呈祥。天监孔明，神听无爽。明神、明灵、上玄等回眷、元监、叶赞。明命、宝命、休祉、灵瑞、珍符、灵应等允归、荐臻、荐至、昞著、照见、斯表等。
　　瑞物若云：日月扬光，光华烟云，纷郁烂彩，山川效灵，星云动光，河、洛荐祉，银玉扬光，草木革形，鱼鸟变色，甘露流掌，醴泉出地，坠露凝甘，飞泉泄醴，荣光出河，景星出翼，两曜合璧，五纬连珠，卿云五彩，休气四塞，四气休通，五光垂曜，八风脩通，五云纷郁。
　　亦云：凤皇巢阿阁上庭，麒麟在囿，黄龙负图出河，玄龟呈字出洛，白狼衔钩入朝，黄鱼化玉，白虎衔珠，黄龙负玉，赤乌衔珪，黄鱼白鳞，朱雁作舞，青鸾自舞，白雉南至，天马西来，苍乌东至，凤皇蔽日，驺虞啸风。
　　亦云：河荐金绳，山开玉匮，黄金耀山，玄圭出地，山出灵车，泽荐神马，金腾自出，银瓮斯满。
　　亦云：三苗合颖，九芝齐秀，蓂荚抽茎，芝英吐秀，嘉禾含颖，奇木连理，地出嘉禾，庙生福草，朱草生郊，萐莆生厨，蓂荚抽砌。
　　或云：庆云五彩，浮自帝庭，休气四塞，映于河渚。卿云晨映，彩烂非烟；景星昼照，光浮助月。纷纷郁郁，云彩映庭；青方赤方，星光出翼。祥风下至，乍应璇玑；黄云上浮，仍通宝鼎。五老上入，乍睹流星；八伯进歌，仍瞻嘉气。汾水宝鼎，乍映黄云；河渚灵图，仍浮休气。
　　亦云：风皇已鸣，爰调律吕；龙马云耀，载负图书；凤皇巢阁，响著雄雌。及五彩呈文，麒麟在郊，行中规矩。及一角示武，五蹄见质。
　　亦云：蛇颈燕颔，九苞六象，婴圣抱信，栖梧食竹等之鸟禽，飞自紫庭，鸣自阮隃，响合箫韶，来巢阿阁；麕身牛尾，狼题员顶，一角五蹄，含仁怀义，归和游圣等之狩，游于畦畤，声中锤吕。麟游畦畤，白质黑蹄；龙跃河坛，朱文录错。龙跃河渚，荐卷舒之图；凤鸣阮隃，协雄雌之管。黄龙载跃，吐甲临坛；赤雀于飞，衔书入户。丹书入户，更自酆都；玄甲登坛，还从河渚。黄龙出水，玉检斯呈；白狼入朝，金钩以荐。乌从赤日，三足云章；狐自青丘，九尾斯见。马从西域，赭汗斯流，雉自南荒，素章仍表。河坛西响，龙马呈休；河渚东睹，鸟鱼荐祉。蛇颈燕颔，鸣自阮隃；龙翼马身，浮于河渚。缟身朱，马自殊方；黄辉彩鳞，龙浮水渚。青龙玄甲，赤文绿色，出表帝坛；白虎黑文，及白质黑蹄，来游君囿。
　　亦云：王母之使，来献玉环；玄武之神，仍呈金简。河精下带，爰掘地界；海若东游，是傒天命。玄绨之录，更荐荣河；赤绣之图，仍呈宛委。苍水使者，更候衡山；白面长人，仍呈河渚。神芝吐秀，来自铜池；甘露凝华，垂于金掌。草克延嘉，玄珪出地，载表成功；草茂华平，朱草生郊，爰应至德。萐莆作扇，下起清风；芝英似冠，仍浮黄气。芝泥出水，载表河图；蓂荚生庭，还成帝历。银编金简，开自重山；兰叶芝泥，浮于河渚。白环入贡，更自西王；玄珪告锡，还从东海。
　　或云：景风，苍气，荣光，昌光，嘉气，祥风等辉映晻映于帝庭，宫阙，城阙。甘露，醴泉，液醴，流甘等滂流洋溢于林野。玄珪，白环，紫玉，金钩，玉环，金腾，银瓮，金车，玉马，明珠，大贝，及玉检，金绳，银编，金简等，云彪昺，焕烂，照章，照耀，磊砢等相辉并映晖。丹乌，皓兔，白狐，玄豹，白雉，朱雁，黄鱼，丹鸟，白虎，玄狐，素鳞，丹羽等照彰，彪昺，纷纶以至，以见集于林苑原野。黄银，紫玉，昺见等辉映于山川深山。玄豹，白豹腾骧，驯游苑囿。白麟，朱雁，芝房，宝鼎等并入咏歌。咸歌乐府，并著乐章，即引余瑞对之，咸著图牒，俱垂史策等。
　　山车，泽马，神马，驺虞，解豸，一角，三足，五蹄，双抵等杂沓，陆离来游，竞至于郊野苑囿。华平，屈轶，芝英，蓂荚，神芝，福草，紫草，木宾连，萐莆，嘉卉，奇木，三苗，九芝，连枝，合颖等，云照彰，纷敷，葳蕤，著吐秀于阶庭原野，此等并得云之符瑞，休祉。贶珍，异祥，咸委，尽输，不绝，俱荐，云帝庭，天庭，王府，天阙，王阙。不绝史书，并著图牒。史不绝书，府无虚月。
　　亦可总云：日月，星辰，风雨，山川，草木，羽毛，鳞介，山宗，海若，毛群，羽族，风云，气露，禽鱼卉等瑞祥，祉贶，云杂沓，纷纶，焕烂，彪昺等，照彰，竞至，而臻，相辉，允集，呈形，表质等。
　　亦可在后总云：灵符，嘉瑞，瑞珍，休符，宝命等照普，罗生，并见，荐臻，允归，及杂沓、纷纶等论。
　　或可叙前瑞物二句，即委输王府库，缣缃著于史策，及云，纷纶，杂沓以臻至，不可胜纪，难以殚记，难得覼，不可胜数。
　　右并瑞应。诸文须开处，可于此叙之。文大者，可作三对、四对，若太平、巡狩、及瑞颂、封禅、书表等，可准前状，或连句、隔句对，并总叙等语参用之；小者，或一句，若瑞表等，可用瑞物之善者，一句内并陈二事而对之，论其众多之意。


</div>
    <div class="pagination">
<a href="文镜秘府论_page12.html">上一页</a><span>...</span><a href="文镜秘府论_page8.html">8</a><a href="文镜秘府论_page9.html">9</a><a href="文镜秘府论_page10.html">10</a><a href="文镜秘府论_page11.html">11</a><a href="文镜秘府论_page12.html">12</a><span class="current-page">13</span>
    </div>
    <div class="pagination"><a href="index.html">返回目录</a></div>
</body>
</html>
