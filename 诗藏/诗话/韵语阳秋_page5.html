<!DOCTYPE html>
<html>
<head>
    <meta charset="UTF-8">
    <title>韵语阳秋 - 第 5 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>韵语阳秋 - 第 5 页/共 10 页</h1>
    <div class="content">　　
　　老杜《北征诗》云：“经年至茅屋，妻子衣百结。恸哭松声回，悲泉共幽咽。平生所娇儿，颜色白胜雪。见爷背面啼，垢腻脚不袜。”方是时，杜方脱身于万死一生之地，得见妻儿，其情如是。洎至秦中，则有“晒药能无妇，应门亦有儿”之句。至成都则有“老妻忧坐痹，幼女问头风”之句。观其情悰，已非《北征》时比也。及观《进艇诗》，则曰：“昼引老妻乘小艇，晴看稚子浴清江。”《江村诗》则曰：“老妻画纸为棊局，稚子敲针作钓钩。”其优游愉悦之情，见于嬉戏之间，则又异于在秦益时矣。
　　
　　白乐天、元微之皆老而无子，屡见于诗章。乐天五十八岁始得阿崔，微之五十一岁始得道保，同时得嗣，相与酬唱喜甚。乐天诗云：“腻剃新胎发，香绷小绣襦。玉牙开手爪，苏颗点肌肤。”微之云：“且有承家望，谁论得力时。”又云：“嘉名称道保，乞姓号崔儿。”后崔儿三岁而亡，白赋诗曰：“怀抱又空天默默，依前仍作邓攸身。”伤哉微之，五十三而亡。按《墓志》有子道护，年三岁而卒。以岁月考之，即道保也。孟东野连产三子，不数日皆失之，韩退之尝有诗，假天命以宽其忧。三人者皆人豪，而不能忘情如此，信知割爱为难也。若使学道者遭此，则又何必黑衣巾者闯然入其户，而后喻哉？
　　
　　陶渊明《命子篇》则曰：“夙兴夜寐，愿尔之才；尔之不才，亦已焉哉！”其《责子篇》则曰：“虽有五男儿，揔不好纸笔。天吖度绱耍疫M杯中物。”《告俨等疏》则曰：“鲍叔、管仲，同财无猜；归生、伍举，班荆道旧；而况同父之人哉！”则渊明趾子未必贤也。故杜子美论之曰：“有子贤与愚，何其挂怀抱。”然子美于诸子，亦未为忘情者。子美《遣兴诗》云：“骥子好男儿，前年学语时。世乱怜渠小，家贫仰母慈。”又《忆幼子诗》云：“别离惊节换，聪慧与谁论。忆渠愁只睡，炙背俯晴轩。”《得家书》云：“熊儿幸无恙，骥子最怜渠。”《元日示宗武》云：“汝啼吾手战。”观此数诗，于诸子钟情尤甚于渊明矣。山谷乃云：“杜子美困于三蜀，盖为不知者诟病，以为拙于生事，又往往讥宗武失学，故寄之渊明尔。俗人不知，便为讥病。所谓痴人面前，不得说梦也。”
　　
　　李义山作《娇儿诗》时，衮师方三四岁尔，其末乃云：“儿应勿学耶，读书求甲乙。况今西与北，羌戎正狂悖。儿当速成大，探雏入虎窟。当为万户侯，勿守一经袠。”夫兵连祸结，生民涂炭，以日为岁之时，而乃望三四岁儿立功于二十年后，所谓俟河之清，人寿几何者邪！
　　
　　元微之诲侄书云：“吾生长京城，朋从不少，然而未尝识倡优之家，不曾于喧哗纵观。”《至陕府诗》，乃有一生自恣之语，至云“那知我少年，深解酒中事。能唱犯声歌，偏精变筹义。含词待残拍，叫噪掷投盘”等语，则诲侄之言，殆虚语也。
　　
　　钱起《题杜牧林亭诗》云：“不须耽小隐，南阮在平津。”南阮谓杜悰也。史载悰更歴将相，而牧困踬不自振，怏怏不平，以至于卒。审尔，则牧之岂肯受其料理哉？然宗族贵官河润者非一，枯苑（《历代诗话》本作“菀”）升沉，时命存焉，何至怏怏如是。可以知牧之量不宏也。
　　
　　《文选》载嵇叔夜《赠秀才入军诗》，李善注，谓兄喜秀才入军，而张铣谓叔夜弟，不知其名。考五诗，或曰“携我好仇”，或曰“思我良朋”，或曰“佳人不在”，皆非兄弟之称。善、铣所注，恐未必然尔。
　　
　　杨六尚书，白乐天妻兄也。初除东川节度，《代妻贺兄》云：“觅得黔娄为妹壻（《历代诗话》本作“婿”），可能空寄蜀茶来。”又《寒食寄诗》曰：“蛮旗似火行随马，蜀妓如花坐绕身。不使黔娄夫妇看，夸张宝贵向何人。”皆责望之言也。
　　
　　王福畤之子勔、勮、勃皆有才名，故杜易简称为“三珠树”。其后助、劼、劝又皆以文显。勃于兄弟之间极友爱，《自乡还虢诗》曰：“人生忽如客，骨肉知何常。愿及百年内，华萼常相将。无使《棠棣》废，取譬人无良。”观此语意，岂兄弟中有不相能者邪？及观诫劝劲云：“欲不可纵，争不可常，勿轻小忿，将成大殃。”此二人者，似非处于礼义之域者。《棠棣》废之诗，疑为此二人设也。
　　
　　陆机作诗赠贾谧，几三百言，无非极其褒赞。方谧用事，生死荣辱人如反复手，其褒赞亦何足恠。然其间亦有寄意讥诮，人未能推其意者。按臧荣绪《晋书》，谧父韩寿，母、贾充少女也。充平生不议立后，后妻郭槐辄以外孙韩谧袭封，帝许之，遂以谧为鲁公。则是贾谧非充子也。故机诗云：“诞育洪胄，纂戎于鲁。”言诞育则以讥非己生也。又曰：“惟汉有木，曾不逾境。”谓橘踰淮则化为枳，言与螟蛉之化蜾（《历代诗话》本作“果”）蠃无异也。夫谧势焰熏灼如此，而机敢为廋辞以狎侮之，真文人之习气哉！
　　
　　晋嵇康《赠弟秀才》四言诗云：“感悟驰情，思我所钦。”则以所钦为弟。陆机《赠从兄车骑诗》云：“寤寐靡安豫，愿言思所钦。”则以所钦为兄。又《赠冯文罴诗》云：“慷慨谁为感，愿言怀所钦。”则以所钦为友。
　　
　　魏武于诸子中独爱植，丁仪、丁广、杨修之徒为植羽翼，几代太子丕，而植狂性不自雕励，又太子御之所术，故易宗之计不行，盖非植（《历代诗话》本无“植”字）逊丕也（《历代诗话》本“也”前有“性”字，盖衍）。洎文帝即位，植屡求试用，不报，益怏怏。帝欲害之，卞太后曰：“汝已杀任城，不得复杀东阿。”故止从贬爵。则植岂能无怨怼乎？尝观植所作《豫章行》云：“他人虽同盟，骨肉天性然。周公穆康叔，管蔡则流言。子臧孙（《历代诗话》本作“逊”，同）千乘，季札慕其贤。”意谓己素为武帝所爱，忌之者校视泄懿塘餮灾f。然乃自以季札为比，亦诬矣。岂其掠美之言哉？
　　
　　月轮当空，天下之所共视，故谢庄有“隔千里兮共明月”之句，盖言人虽异处，而月则同瞻也。老杜当兵戈骚屑之际，与其妻各居一方，自人情观之，岂能免闺门之念，而他诗未尝一及之。至于明月之夕，则遐想长思，屡形诗什。《月夜诗》云：“今夜鄜州月，闺中只独看。”继之曰：“香雾云鬟湿，清辉玉臂寒。”《一百五日夜对月》云：“无家对寒食，有泪如金波。”继之曰：“仳离放红蕊，想象嚬（《历代诗话》本作“颦”）青蛾。”《江月诗》云：“江月光于水，高楼思杀人。”继之曰：“谁家挑遄郑瑺T灭翠眉嚬（《历代诗话》本作“颦”）。”其数致意于闺门如此，其亦谢庄之意乎？颜延之对孝武，乃有庄始知“隔千里兮共明月”之说，是庄才情到处，延之未能晓也。
　　
　　余曾祖通议兄弟四人，取“良辰美景，赏心乐事”之义，作四并堂于东园，故通议诗云：“华圃控弦秋习射，寒窗留烛夜钞书。良辰美景饶心事，观日相并乐起予。”先祖清孝公兄弟六人，取三荆同株之义，作倍荆亭于西园，当时篇咏无存者。清孝《安遇集》中有《倍荆亭记》，其略云：“西园椎轮无亭观之玩。伯兄欲纠合叔季（《历代诗话》本作“西推轮无亭观，□□□□□欲纠合叔季”，点校者据《类编》本改“推轮”为“园旧”）。同耳目之适，于是基盈尺之高，宇一筵之广，列楹为亭，号曰倍荆。至先人文康公罢官南阳，适当兵扰，复还旧栖（《历代诗话》本作“复栖”， 校勘记曰：“复栖”，疑当作“旧栖”。按宋本正作“旧栖”），奉伯父工部居焉。别建二老堂于宅南，秦望由里（《历代诗话》本作“眷望田里”），诸山皆在目，植花竹于四隅，命某日治馔，往往乐饮竟日。某尝赋诗云：‘去家才隔水一股，二老堂成三百弓。鸰原暮下沙水暖，雁行夜落霜天空。竹根酌酒不妨醉，花萼斫诗如许工。坐久兴关筇竹杖，出门人指两仙翁。’”

●卷十一
　　韩退之《秋怀诗》十一篇，其一云：“敛退就新懦，趋营悼前猛。”此陶渊明觉今是昨非之意，似有所悟也。然考之他篇（《历代诗话》本无“之”字），有曰：“低心逐时趋，苦勉祗能暂。”又曰：“尚须勉其顽，王事有朝请。”则进退之事尚未决也。至第十篇云：“世累忽进虑，外忧遂侵诚。诘屈避语宑，冥茫触心兵。败虞千金弃，得比寸草荣。”其筹虑世故尤深。至第十一篇云：“鲜鲜霜中菊，既晚何用好。扬扬弄芳蝶，尔生还不早。”则似有不遇时之叹也。
　　
　　李太白《古风》两卷，近七十篇，身欲为神仙者，殆十三四：或欲把芙蓉而蹑太清，或欲挟两龙而凌倒景，或欲留玉舃而上蓬山，或欲折若木而游八极，或欲结交王子晋，或欲高挹卫叔卿，或欲借白鹿于赤松子，或欲餐金光于安期生。岂非因贺季真有谪仙之目，而固为是以信其说邪？抑身不用，郁郁不得志，而思高举远引邪？尝观其所作《梁父吟》，首言钓叟遇文王，又言酒徒遇高祖，卒自叹己之不遇。有云：“我欲攀龙见明主，雷公砰訇震天皷。帝旁投壶多玉女，三时大笑开电光，倏烁晦冥起风雨。阊阖九门不可通，以额扣关阍者怒。”人间门户尚不可入，则太清倒景，岂易凌蹑乎？太白忤杨妃而去国，所谓玉女起风雨者，乃怨怼妃子之词也。其后又有《飞龙引》二首，当是明皇仙去之后，又有彩女玉女之句，则怨之深矣。
　　
　　白乐天号为知理者，而于仕宦升沈之际，悲喜辄系之。自中书舍人出知杭州，未甚左也。而其诗曰：“朝从紫禁归，暮出青门去。”又曰：“委顺随行止。”又曰：“退身江海应无用，忧国朝廷自有贤。”自江州司马为忠州刺史，未为超也。而其诗曰：“正听山鸟向阳眠，黄纸除书落枕前。”又云：“五十专城未是迟。”又云：“三车犹夕会，五马已晨装。”及被召中书，则曰：“紫微今日烟霄地，赤岭前年泥土身。得水鱼还动鳞鬣，乘轩鹤亦长精神。”观此数诗，是未能忘情于仕宦者。东坡谪琼州有诗云：“平生学道真实意，岂与穷达俱存亡。”要当如是尔。
　　
　　老杜《省宿诗》云：“明朝有封事，数问夜如何？”盖忧君谏政之心切，则通夕为之不寐。想其犯颜逆耳，必不为身谋也。杜牧之诗云：“昔事文皇帝，叨官在谏垣。奏章为得地，齚（《历代诗话》本作“龂”）齿负明恩。金虎知难动，毛牦亦耻言。撩头虽欲吐，到口却成吞。”至与人论谏尤可怪。谓谏杀人者杀人愈多，谏畋猎者畋猎愈甚。是欲箝天下忠义之口，有臣如牧，国家奚望哉！然唐史乃谓牧之刚直有奇节，敢论列大事，指陈利病尤切何耶？
　　
　　郎官之选，唐朝尤重。顺宗初政，柳子厚为礼部郎，与萧俛书云：“仆年三十二，年甚少，自御史里行得礼部员外，超取显美，欲免世之求进者怪怒媢嫉，其可得乎！”杜子美一检校工部尔，而诗中数及之，衒诧不已。如《赠苏徯》云：“为郎未为贱，其奈疾病攻。”《寄薛据》云：“虽云尚书郎，不及村野人。”《复怨（《历代诗话》本作“愁”）》云：“身（《历代诗话》本作“才”）觉省郎在，家须农事归。”而（宋本原作“雨”，据《历代诗话》本改）《入六弟宅》云：“令弟雄军佐，凡才污省郎。”如此类不可胜数。郑谷自好称老郎，赠《秀上人诗》云：“惟恐兴来飞锡去，老郎无路更追攀。”《访策禅者诗》云：“初尘芸阁辞禅阁，却访支郎是老郎。”《春阴诗》云：“舞燕歌莺莫相认，老郎心是老僧心”是也。至于《转正郎》则云：“止陪鸳鹭居清秩，滥应星辰浼上天。”《省中作》则云：“未如何逊无佳句，若比冯唐是壮年。”是亦未免于衒诧者。
　　
　　晋乐广曰：“人未尝梦乘车入鼠穴，捣虀噉铁杵。以无想因也。”自乐论之，则凡梦皆出于想尔。而殷浩乃曰：“官本臭腐，故将官而梦尸。”是岂出于想耶？《周官》有六梦，梦非止于思而已。刘发方赴举也，秦少游梦有发殡而葬之者，云是刘发之柩，是岁发首荐。少游以诗贺之曰：“世传梦凶常得吉，神物戏人良有旨。全美声名海县闻，闭久当开乃其理。”少游所原，乃一时褒美赞喜之词，非殷浩之意也。东坡云：“世衰道微士失己，得丧悲欢反其故。草袍芦棰相妩媚，饮食嬉游事羣聚。曲江舡舫月灯球，是谓舞殡而歌墓。”其末又有“故令将仕梦发棺，劝子勿为官所腐”之语。全篇二百余言，皆用浩意，可谓巧于遣词者矣。
　　
　　柳子厚可谓一世穷人矣。永贞之初，得一礼部郎，席不暖即斥去为永州司马。在贬所歴十一年，至宪宗元和十年，例召至京师，喜而成咏。所谓“投荒垂一纪，新诏下荆扉。”又云“十一年前南渡客，四千里外北归人”是也。既至都，乃复不得用，以柳州去。由永至京已四千里，自京徂柳又复六千，往返殆万里矣。故《赠刘梦得诗》云：“十年顦顇到秦京，谁料飜为岭外行。”《赠宗一诗》云：“一身去国六千里，万里投荒十二年”是也。呜呼，子厚之穷极矣！观赠李夷简书云：“曩者，齿少心锐，径行高步，不知道之艰，以陷于大阨，穷踬陨坠，废为孤囚，日号而望，十四年矣。”当时同贬之士，程异为宰相，而梦得亦得召用，则子厚望归之心为如何？然竟不生还，毕命于蛇虺瘴疠之区，可胜叹哉！韩退之有言曰：“子厚斥不久，穷不极，虽有出于人，其文学词章，必不能自力以致必传于后，如今无疑也。虽使得所愿于一时，以彼易此，孰得孰失？”
　　
　　韦应物《燕李录事诗》云：“与君十五侍皇闱，晓拂炉烟上赤墀。花开汉苑经过处，雪下骊山沐浴时。”《骊山感怀诗》云：“我念绮襦岁，扈从当太平。小臣职前驱，驰道出灞亭。”《温泉行》云：“北风惨惨投温泉，忽忆先皇游幸年。身骑厩马引天仗，直入华清列御前。”则天宝巡幸之时，应物已在扈从之数，年始十五尔。王钦臣疑为三卫官，然史无有。及观应物《白沙亭逢吴叟歌》云：“问之执戟亦先朝，零落艰难却负樵。亲观文物蒙雨露，见我昔年侍丹霄。”谓之执戟，则亦三卫之类，钦臣岂据是邪？
　　
　　欧阳永叔诗文中好说金带，《初寒诗》云：“若能知此乐，何必恋腰金。”《寄江十诗》云：“白发垂两鬓，黄金腰九环。”《答王禹玉诗》云：“喜君所赐黄金带，故我宜为白发翁。”而谢表又云：“头垂两鬓之霜毛，腰束九环之金带。”或谓未免矜服衒宠，而况下于金带者乎！杜子美白乐天皆诗豪，器识皆不凡，得一绯衫何足道，而诗句及之不一何耶？子美诗云：“挈带看朱绂，开箱覩黑裘。”《赠卢参谋》云：“素发干垂领，银章破在腰。”《江村诗》云：“扶病垂朱绂，归休步紫苔。”乐天《寄荔子诗》云：“映我绯衫浑不见，对公银印最相鲜。”《初除忠州》云：“鱼缀白金随步跃，鹘（《历代诗话》本作“鹄”）衔红绶绕身飞。”又云：“徒使花袍红似火，其如蓬鬓白成丝。”《脱刺史绯》云：“便留朱绂还铃合，却着青袍侍玉除。”《加朝散大夫得品绯》云：“五品足为婚嫁主，绯袍着了好归田。”又云：“那知垂白日，始是着绯年。”盖命服章身，人情所甚喜，故心声所发如是。退之云：“峨峨进贤冠，耿耿水苍佩。服章非不好，不与德相对。”其必有以称之哉。
　　
　　观王昌龄诗，仕进之心，可谓切矣。《赠冯六》（《历代诗话》本脱 “冯”字，点校者据《类编》本补“冯”、“元六”三字，改作“赠冯六元二”）云：“云龙未相感，干谒亦已屡。”《从军行》云：“虽投定远笔，未坐将军树。”至于《沙花（《历代诗话》本作“苑”）渡》之作，乃有“孤舟未得济，入梦在何年”之句。是以傅说自期也，一何愚哉！按史，昌龄为汜水尉，以不护细行，谪龙标尉。傅说所为，顾如是乎？昌龄未第时，岑参赠之诗曰：“潜虬且深蟠，黄鹤举未晚。”既登第而谪官也，参又赠之诗曰：“王兄尚谪官，屡见秋云生。黄鹤垂两翅，徘徊悲且鸣（《历代诗话》本作“但悲鸣”）。”后昌龄以世乱还乡，为闾丘（《历代诗话》本作“邱”）晓所杀，则所谓黄鹤者，竟不能高举矣。
　　
　　苏子由自绩溪被召，除校书郎，元佑之初年也。山谷《和王定国诗》云：“后皇莳嘉橘，中岁多成枳。佳人来何时，天为启玉齿。”言欲子由变熙丰人才也。《和子由病起被召诗》云：“方来立本朝，献纳继晨瞑。必开曲突谋，满慰倾耳听。”言欲子由变熙丰法度也。其措意如此，然官不得至侍从，谪黔移戎，流离困踬，岂非命哉！至建中靖国之初，杂用熙丰、元佑人才，山谷喜而成诗云：“维摩老子五十七，天子大圣初元年。传闻有意用幽仄，病着不能朝日边。”后虽有铨曹之召，不旋踵又有宜州之行，有才无命，如山谷者，其可悯也！
　　
　　孔子曰：“富贵在天。”则所谓富贵者，岂可以幸取乎？潘岳急于进取，干没不休，与石崇等谄事贾谧，每候其出，辄望尘而拜，其为人何如也。观其作《闲居赋》曰：“岳读《汲黯传》，至司马安四至九卿，而良史书之，题为巧宦之目。遂慨然叹曰：巧诚有之，拙亦宜然。”观岳此语，尚恨巧之未至邪？其作《河阳县诗》则曰：“谁谓晋京远，室迩身实辽。谁谓邑宰轻，令名患不劭。”其作《怀县诗》则曰：“自我违京辇，四载迄于斯。器非廊庙姿，屡出固其宜。”其坐驰京阙，渴心固已生尘矣。而仕宦卒不达，诚可以为驰骛者之戒也。尝自叙云：“自弱冠涉于知命之年，八徙官，一进阶再免，一除名，一不拜职，迁者三而已。虽通塞有命，抑拙者之效也。”岳诚知此，岂肯遽下贾谧之拜哉？
　　
　　李商隐《九日诗》云：“曾共山翁把酒时，霜天白菊绕阶墀。十年泉下无消息，九日尊前有所思。不学汉臣栽苜蓿，空教楚客咏江蓠。郎君官贵施行马，东合无因再得窥。”盖令狐楚与商隐素厚，楚卒，子绹位致通显，略不收顾，故商隐怨而有作。然实商隐自取之也。且商隐妻父王茂元与所依郑亚皆李德裕党也。商隐与二人昵甚，故绹以为忘家恩，放利偷合者，是绹恶其异己也。后绹当国，商隐亦归穷自解，绹虽与一太学博士，然商隐亦厚颜矣。唐之朋党，延及缙绅四十年，而二李为之首，至绹而滋炽。绹之忘商隐，是不能念亲，商隐之望绹，是不能揆己也。
　　
　　杜子美云：“钟鼎山林各天性。”天性之所欲，夫岂可强也哉！白乐天前有《读史诗》云：“马迁下蚕室，嵇康就囹圄。当彼戮辱时，奋飞无翅羽。商山有黄绮，颕（《历代诗话》本作“颍”）川有巢许。何不从之游，超然离网罟。”后又有《咏史诗》云：“秦磨利刀斩李斯，齐烧沸鼎烹郦其。可怜黄绮入商洛，闲卧白云歌紫芝。”二诗意绝相类，但未知乐天果能舍彼而就此不？世之人干没于名利之场，鲜不陷于祸难，乐天之论，真可书绅。
　　
　　意在退处者，虽饥寒而不辞；意在进为者，虽沓贪而不顾：皆一曲之士也。高适尝云：“吾谋适可用，天路岂寥廓。不然买山田，一身与耕凿。”可仕则仕，可止则止，何常之有哉？适有《赠别李少府》云：“余亦惬所从，渔樵十二年。种瓜漆园里，凿井卢门边。”《赠韦参军》云：“布衣不得干明主，东过梁宋无寸土。免苑为农岁不登，鴈池垂钓心长苦。”其生理可谓窄矣。及宋州刺史张九皋奇其人，举有道科中第，调封丘尉，则曰：“此时也得辞渔樵，青袍里身荷圣朝。牛犁钓竿不复见，县人邑吏来相邀。”则是不堪渔樵之艰窘，而喜末官之微禄也。一不得志则舍之而去何耶？《封丘诗》云：“我本渔樵孟潴野，一生自是悠悠者。乍可狂歌草泽中，宁堪作吏风尘下。”其末句云：“乃知梅福徒为尔，转忆陶潜归去来。”则不堪作吏之卑辱，而复思孟潴之渔樵也。韩退之云：“居闲食不足，从仕力难任。”其此之谓乎！
　　
　　元和中，讨蔡数不利，羣臣争请罢兵，钱徽、萧俛力请于前，逢吉、王涯力请于后，维裴度以一病在腹心，不时去且为大患。又自请以身督战，誓不与贼俱存。王建所谓“桐栢水西贼星落，枭雏夜飞林木恶。相国刻日波涛清，当朝自请东西征”是也。宪宗御通化门，临遣赐度通天御带，发神策骑三百为卫。王建诗所谓“同时赐马并赐衣，御楼看带弓刀发。马前猛士三百人，金书左右红旗新”是也。未几，李愬夜入县瓠城，缚吴元济，度遣马揔先入蔡。明日，统洄曲降卒万人，徐进抚定。则韩愈《平淮西碑》言之详矣。桃林夜捷，愈贺度诗云：“手把命珪兼相印，一时重迭赏元功。”度自蔡入觐，涂中重拜台司。愈作诗云：“鹓鹭欲归仙仗里，熊罴还入禁营中。”观度隽功如此，宪宗倘能终始用之，诸藩当股栗不暇，而敢桀（《历代诗话》本“桀”下有“骜”字）乎？乃信用程异、皇甫镈之徒，乘衅镌诋，使度卒不能安于相位。故度尝有诗云：“有意效承平，无功答圣明。灰心缘忍事，霜鬓为论兵。道直身还在，恩深命转轻。盐梅非拟议，葵藿是平生。白日长悬照，苍蝇慢发声。嵩阳旧田里，终使谢归耕。”观此则已无经世之意也。
　　
　　李白《赠王歴阳诗》云：“有身莫犯飞龙鳞，有手莫辫猛虎须。君看昔日汝南市，白头仙人隐玉壶。”则意在隐遁也。又《行路难》云：“有耳莫洗颍川水，有口莫食首阳蕨。含光混世贵无名，何用孤高比云月。”则意在进为也。达人大观，流行坎止，何常之有哉？
　　
　　东坡以侍读为礼部尚书，时正得志之秋，而陈无己寄其诗，乃云：“经目（《历代诗话》本作“国”）向来须老手，有怀何必到壶头。遥知丹地开黄卷，解记清波没白鸥。”是劝其早休也。洎坡知定州，时事变矣，又为诗劝之曰：“功名不朽聊通袖，海道无违具一舟。”坡未能用其语，而已有南迁绝海之祸矣。所谓“海道无违具一舟”者，盖用坡所作《八声甘州》“约他年东还海道，愿谢公雅志莫相违”之意以动公，而不知二句皆成谶也。
　　
　　乌重嗣（《历代诗话》本作“胤”）之节度河阳也，求贤者以为之属，乃得石洪处士为参谋。韩退之送之序，又为诗曰：“长把种树书，人云避世士。忽骑将军马，自号报恩子。”盖吏非吏，隐非隐，故于洪有讥焉。后有寄卢仝诗云：“水北山人得名声，去年去作幕下士。”其意与前诗同。昔人有“门一杜其可开”之语，宜乎韩子以洪与温造同科，而独尊卢仝也。
　　
　　方干隐居鉴湖，任情于渔钓，似无心于仕宦者。观《山中言事诗》云“山阴钓叟无知己，窥镜挦多鬓欲空”，《别胡中丞》云“吹嘘若自毫端出，羽翼应从肉上生”等语，岂全能忘情者邪？罗隐题其诗云：“九霄无鹤版，双鬓老渔樵。”盖亦惜其隐遁之言尔。
　　
　　王绩作《被召谢病诗》云：“横裁桑节杖，直剪竹皮巾。鹤警琴亭夜，莺啼酒瓮春。颜回惟乐道，原宪岂伤贫。”观此数语，又岂以招聘为喜乎？《独坐诗》云：“托身千载下，聊游万物初。欲令无作有，飜觉实成虚。”《咏怀诗》云：“故乡行处是，虚室坐间同。日落西山暮，方知天下空。”《赠薛收诗》云：“赖有此山僧，教我似（《历代诗话》本作“以”）真如。使我视听遗，自觉尘累祛。”则又知绩有得于佛氏者甚深也。
　　
　　昔太公钓于渭水之滨，而李白以为钓位。所谓“广张三千六百钓，风雅时与文王亲”是也。严光钓于七里之濑，而滕白以为钓名。所谓“秖将溪畔一竿竹，钓却人间万古名”是也。是又乌足以语圣贤。 
●卷十二
　　不立文字，见性成佛之宗，达磨西来方有之，陶渊明时未有也。观其自祭文，则曰：“陶子将辞逆旅之馆，永归于本宅。”其拟挽词，则曰：“有生必有死，早终非命促。”其作《饮酒诗》，则曰：“采（《历代诗话》本作“采”）菊东篱下，悠然见南山。此中有真意，欲辨已忘言。”其《形影神》三篇，皆寓意高远，盖第一达磨也。而老杜乃谓“渊明避俗翁，未必能达道”何耶？东坡论（《历代诗话》本作“谂”）陶子《自祭文》云：“出妙语于纩息之余，岂涉生死之流哉？”盖深知渊明者。
　　
　　世称白乐天学佛，得佛光如满旨趣，观其“吾学空门不学仙，归则须归兜率天”之句，则岂解脱语邪！元微之诗虽不及乐天远甚，然其得处岂乐天所能及哉？其《遣病诗》云：“况我早师佛，屋宅此身形。舍彼复就此，去留何所萦。前身为过迹，来世即前程。蜕骨龙不死，蜕皮蝉自鸣。”则与贾谊“忽然为人，何足控抟，化为异物，又何足患”之语何远邪？孟郊未尝留意于此，而《吊元鲁山诗》有“苟含天地秀，皆是天地身”之句，亦可嘉矣。
　　
　　杜牧之《郡斋独酌诗》云：“屈指千万世，过如霹雳忙。人生落其内，何者为彭殇？”非心地明了贯穿道、释者，不能道也。及观其自撰墓志，又忍死作别裴相之章，则知独酌之咏岂空言哉！
　　
　　李白跌宕不羁，钟情于花酒风月则有矣，而肯自缚于枯禅，则知淡泊之味贤于啖炙远矣。白始学于白眉空，得“大地了镜彻，回旋寄轮风”之旨，中谒太山君，得“冥机发天光，独照谢世氛”之旨；晚见道崖，则此心豁然，更无疑滞矣。所谓“启开七窻牖，托宿掣电形”是也。后又有谈玄之作云：“茫茫大梦中，唯我得先觉。腾转风火来，假合作容貌。明（《历代诗话》本作“问”）语前后际，始知金仙妙。”则所得于佛氏者益远矣。
　　
　　许浑《送栖元弃释奉道诗》云：“仙骨本微灵鹤远，法心潜动毒龙惊。”《送勤尊师自边将入道诗》云：“苍鹰出塞胡尘灭，白鹤还乡楚水深。”《送李生弃官入道诗》云：“水深鱼避钓，云逈鹤辞笼。”皆奖之也。至《送僧南归诗》，则云：“怜师不得随师去，已戴儒冠事素王。”岂浑亦有逃儒之意邪？ 
　　
　　钱起《投南山佛寺》云：“洗足解尘缨，忽觉天形宽。庶将镜中像，尽作无生观。”盖知百骸九窍，本非天形。至《悟真寺诗》云：“更闻东林磬，可听不可说。兴中寻觉花，寂尔诸象灭。”盖知妙明真心，不关诸象，起于是理，亦可谓超然者矣。
　　
　　苏子由病酒，肺疾发，东坡告之以修养之道，有曰：“寸田可治生，谁劝耕黄糯。探怀得真药，不待君臣佐。初如雪花积，渐作樱珠大。隔墙闻三咽，隐隐如转磨。”此炼气法也。后至海上，有道人传以神守气之诀云：“但向起时作，还从作处收。”故《天庆观乳泉赋》及《养生论》《龙虎铅汞论》皆析理入微，则知东坡于养生之道深矣。
　　
　　子由诵《楞严经》，悟一解六亡之义，自言于此道更无疑。然其作《风痹诗》，乃有“数尽吾则行，未应堕冥漠”之句，则于理尚有碍也。而东坡乃谓子由闻道先我何耶？东坡《奉新别子由诗》云：“何以解我忧，粗了一事大。”《哭遯儿诗》云：“中年忝闻道，梦幻讲已详。”故《赠钱道人诗》云：“首断故应无断者，冰消那复有冰知。主人苦苦令侬认，认主人人竟是谁！”又云：“有主还须更有宾，不知无镜自无尘。只从半夜安心后，失却当年觉痛人。”《赠东林揔老诗》云：“溪声便是广长舌，山色岂非清净身。夜来四万八千偈，他日如何举似人。”如此等句，虽宿禅老衲，不能屈也。
　　
　　柳展如，东坡甥也。不问道于东坡而问道于山谷，山谷作八诗赠之，其间有“寝兴与时俱，由我屈伸肘。饭羹自知味，如此是道否”之句，是告之以佛理也；其曰“咸池浴日月，深宅养灵根。胷中浩然气，一家同化元。”是告之以道教也；“圣学鲁东家，恭惟同出自。乘流去本远，遂有作书肆。”是告之以儒道也。
　　
　　欧阳永叔素不信释氏之说，如《酬净照师》云“佛说吾不学，劳师忽款关。我方仁义急，君且水云闲”；《酬惟悟师》云“子何独吾慕，自忘夷其身。韩子亦尝谓，收敛加冠巾”是也。既登二府，一日被病亟，梦至一所，见十人端冕环坐，一人云：“参政安得至此，宜速反舍。”公出门数步，复往问之，曰：“公等岂非释氏所谓十王者乎？”曰：“然。”因问：“世人饭僧造经，为亡人追福，果有益乎？”答云：“安得无益。”既寤，病良已。自是遂信佛法。文康公得之于陈去非，去非得之于公之孙恕，当不妄。叶少蕴守汝阴，谒见永叔之子棐，久之不出。已而棐持数珠出，谢曰：“今日适与家人共为佛事。”叶问其所以，棐曰：“先公无恙时，薛夫人已如此，公弗之禁也。”
　　
　　欧公常为《感事诗》曰：“仙境不可到，谁知仙有无。或乘九斑虬，或驾五云车。往来几万里，谁复遇诸涂（《历代诗话》本作“途”）。”又为《仙草诗》曰：“世说有仙草，得之能隐身。仙书已恠妄，此事况无文。”则凡神仙之说，皆在所麾也。而《赠石唐山人诗》，乃云“我昔曾为雒（《历代诗话》本作“洛”）阳客，偶向岩前坐盘石。四字丹书万仞崖，神清之洞锁楼台。云深路绝无人到，鸾鹤今应待我来”何耶？蔡约之云：“公守亳社日，有许昌龄者，得神仙之术，来游太清宫，公要（《历代诗话》本作“邀”）致州舍与语，豁然有悟。一日，公问道，许告以公屋宅已坏，难复语此，但明了前境，犹庶几焉。”所谓《石唐山人诗》，乃公临终寄许之作也。
　　
　　余曾祖通议，杨寘榜登科，未四十致政，享年八十七。居江阴军青阳之上湖，自号草堂逸老。参佛日契嵩，遂悟真谛。尝与嵩诗云：“山禽啼晓四时别，林薮战秋千里空。”又云：“我悟傥来空世界，师知休去忘形骸。”又《与智能上人诗》云：“色空了了空还执，体相如如相即非。”则知所得深矣。又读《道藏》一过，故见于篇咏者，多真仙语。如：“仙茎屡陨三危露，真馆常开四照花。鹊炷（《历代诗话》本作“渚”）晓烟飞玉洞，琅池秋水接星槎。”又云：“炼成真气发双华，还向囊中秘玉霞。呪（《历代诗话》本作“咒”）水夜潭龙怖剑，弄云秋岭鹤看家。”皆佳句也。有注《证道歌方外言诠》行于世。《上湖集》二十卷、《弋阳酬倡》三卷、《隐居唱和》十卷藏于家。
　　
　　王勃《示知己诗》云：“客书同十奏，臣剑已三奔。”则不为无意于功名者；《梦游仙诗》云：“乘月披金枝，连星解琼佩。”则不为无意于神仙者；是以登葛愦（《历代诗话》本缺“愦”字，点校者据《类编》本补“帻”字）山而思武侯之功，宿仙居观而思霓衣之侣也。又观《述怀拟古诗》云：“仆生二十祀，有志十数年。下策图富贵，上策怀神仙。”而二志竟不遂，可胜叹哉！
　　
</div>
    <div class="pagination">
<a href="韵语阳秋_page4.html">上一页</a><a href="韵语阳秋.html">1</a><a href="韵语阳秋_page2.html">2</a><a href="韵语阳秋_page3.html">3</a><a href="韵语阳秋_page4.html">4</a><span class="current-page">5</span><a href="韵语阳秋_page6.html">6</a><a href="韵语阳秋_page7.html">7</a><a href="韵语阳秋_page8.html">8</a><a href="韵语阳秋_page9.html">9</a><a href="韵语阳秋_page10.html">10</a><a href="韵语阳秋_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
