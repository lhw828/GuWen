<!DOCTYPE html>
<html>
<head>
    <meta charset="UTF-8">
    <title>宋诗纪事 - 第 166 页/共 279 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗纪事 - 第 166 页/共 279 页</h1>
    <div class="content">　　初春赵仁父寓资福院平绿轩见招
　　平绿题诗四十年寻幽不厌水云邉一犁还又耕春后三白重来醉腊前自笑挂冠林下客获陪挥麈坐中贤絶嫌幻色撩人思快睹晴川接逺天【嘉兴府志】
　　过崇福院【在青镇南】
　　首岁融春卜有秋晓行犹自索貂裘身闲暂脱防官缚市隠何如此地幽一水相望三里近十年重到片时留买田拟作终焉计直是飘然不系舟【乌青文献】
　　程　卓
　　卓字从元大昌从子淳熙十一年进士历官同知枢密院事封新安郡侯赠特进资政殿大学士諡正惠有集
　　游金焦二山
　　扬子长江天际来中流有山何壮哉深根盘礴千万丈寸土不受双崔巍金山屹据上流险四面佛屋相环回来帆去桨别舻舳住僧过客烦追陪排空杰阁揖沧海海山乱防浮纎埃龙潭列耸石峯巧独立野鹤慵毰毸堂前回首指遗像坡翁印老留青煤其人巳去诗尚在唱酬风月相徘徊再三瞻我二山去缥缈又入云涛堆焦山一望二十里舟师驾橹如奔雷行行滉荡呼吸顷系防确荦登山隈山中僧少竹木古瘦根迸石穿莓苔幽姿野态随歩出胜处徃徃多楼台洪厓路转寻瘗鹤几年浪打风雨摧遗铭破碎石剥落摩挲细读心眸开同行韵逺心未尽飞仙亭上倾尊罍酒酣我为发絶唱底湏方外求蓬莱【金山志畧】
　　雪岩
　　石门一望路迢迢五老峯髙耸碧霄泉挂珠帘当洞口烟拖练带束山腰香炉捧出仙人掌辇辂行过织女桥午夜月明天似水鹤归松顶听吹箫【齐云山志】
　　巩　丰
　　丰字仲至号栗斋其先郓州湏城人渡江为婺州武义人少游吕东莱之门淳熙十一年进士尝知临安县稍迁提辖左藏库卒有东平集【叶水心墓志云仲至片词半牍皆清朗得言外趣尤工为诗多至三千余首】
　　晓起甘蔗洲
　　晓起东风恶晴岚忽变昏船随山共走雾与水相吞钲鼓遥知寨桑麻畧辨村雨来无凖则容易湿柴门湖岭下十里是为黯澹滩行者多至此舍舟
　　急流方了又髙冈日永周旋未觉忙壁上字多知店老岭边松茂喜车凉丛丛乱篠承攲石帖帖新荷恋小塘黯澹恶滩应笑我为虞鱼腹犯羊肠【以上瀛奎律髓】翠蛟亭泉出天柱之趾将至洞霄门数折下坠方盛时如蛟饮防亭当木石最竒处旧取东坡诗语名以舞翠客谓不若直名翠蛟为不费荅知宫事王君思明欣然改之为赋一首
　　木石相因依妙处在得水遇其相合时防蹙水多止巍巍天柱峯双洞空无底怪石抱山回灌木参天起青蛟走玉骨元脉贯石髓曲折暂得伸掀舞如掉尾亭成自何年不陋亦不侈秋深泉久缩亭影照清泚忽遇水飞流亭入银涛里怒蛟卷亭去相距不盈咫一落坠两谼力竭势方巳终疑入江湖赴海日千里昨夜山雨号梧竹尽风靡轰雷与石闘蛟怒几欲死吾亭方宴然清晓见窗几因擕一樽来与客相料理賸拟画将归题诗郤畱此
　　翠防亭【就亭举杯落叶满地知宫王君请和韦苏州落叶满空山之句】
　　行迹年来到处稀独于岩壑有深期鹅溪道士能相属请和空山落木诗
　　洞霄即事
　　积藓青逾一寸痕山灵守防几千春长藤横系岩边木何日重来挂葛巾【以上洞霄诗集】
　　炊熟日有怆松楸
　　小楼吹断玉笙哀春半余寒去复来五岁不浇坟上土望乡心折刺桐开【濓洛风雅】
　　杨安诚
　　安诚字道父蜀人
　　白帝庙【并序】
　　白帝庙神旧传以为公孙氏以予考之非也公孙氏享国日浅辙迹未尝至夔独遣田戎任满戍江关岑彭入江闗不复为戍守公孙氏无从庙食按郦道元水经注瞿塘滩上有神庙甚灵刺史二千石过其下不敢伐鼓鸣角恐致风舟人上水以布裹篙足不令触石有声盖不谓其神为公孙氏瞿塘天下至险必有神物司之但有庙偶连白帝城俗遂从而讹尔余徃来三峡皆托神之庇辄为赋此庶来者有所考云淳熙十一年正月晦日西蜀杨安诚道父书
　　蜀江万壑俱东奔瞿塘喧豗争一门惊涛骇浪建瓴下颠崖仆谷相吐吞朋妖窟宅恃幽阻正昼喷薄隂霾昏灵宫奕奕镇地险众渎禀令川只尊赤甲后耸黄熊跃滟滪前峙青猨蹲舳舻衔尾下吴楚约束蛟鳄如鸡豚旧传鼓角致雨雹裹篙不触撑舟痕综理脉络尽西徼帝假之柄攸司存子阳祚国十年近此地未省东其辕连江列炬铁锁断戎满奔北无留屯江关回首尽汉帜遗黎何自知公孙血食汉代定不尔但有故垒山之樊子羙误信齐东语感慨勇畧招英魂山川之灵载望秩僭伪讵可同时论向来名实久淆溷荐祼无乃凟俎膰请从郦元为考证神理昭昭斯可原【全蜀艺文志】
　　谢　牧
　　题洪阳洞石上
　　特特携笻探洞房中藏精气凛寒芒神仙久视知难学乞取逍遥物外方【淳熙乙巳冬书　游名山记】
　　冯端荣
　　端荣崇安令
　　题武夷【淳熙丙午】
　　花满晴烟树满云我来宁是学仙人愿将九曲溪头水散作年年百里春【武夷诗集】
　　李持国
　　夀兴国守【九月三日】
　　缥缈黄堂拥瑞烟神光照社记当年风云庆防千龄际萸菊佳辰六日前荡节巳尝烦出使辅藩聊复頼于宣庙堂参赞犹虚位飞诏行看下九天【圣宋名臣献夀集】
　　刘季裴
　　季裴字少度福安人孝宗朝终秘阁修撰
　　夀朱守
　　匡鼎谈经世少双一时文物动虞庠江湖虽隔金闺籍衣袖仍闻玉案香墨客几年陪画隼板舆平日到蘐堂时清身徤堪行乐未见荆榛老鳯凰【圣宋名臣献夀集】
　　李献可
　　献可吉水人
　　赋宫人午睡
　　御手指婵姢青春白昼眠粉匀香汗湿髻压翠云偏栁妒眉间绿桃嫌脸上鲜梦魂何处是知绕帝王边【吉安府志献可六岁能诗孝宗召入宫时宫人正午睡帝命为诗献可即赋云云帝抚其背曰何不作我家儿命宫人绣御掌于背以赐归】
　　王正已
　　正已四明人珩之子淳熙中官太府卿
　　题天开图画亭【并序】
　　姚伯愿使君筑亭真州子城西北隅尽得江山之胜乞名于四明王正已因诵山谷天开图画即江山之句遂以名亭又为赋此诗
　　夜来残暑鏖西风秋声摵摵先井桐纎云四巻天开容一碧万里磨青铜使君退食新凉逢厌看凝寝香云浓领客欲送孤飞鸿城隅髙亭湿青红旷野四望开心胸前瞻江山胜而雄琉璃波光羣玉峯水墨正尔难为工天开地辟今古中此景自若无初终天岂为我施新功我心得之眼相从収入几席无遗踪锦囊得助防诗穷李成郭熙将无同抚掌一笑浮金钟【仪真县志】





　　宋诗纪事巻五十五
　　钦定四库全书
　　宋诗纪事巻五十六　　　　　钱塘厉鹗撰裘万顷
　　万顷字元量新建人淳熙十四年进士嘉定初除吏部架阁迁大理司直力丐外任敕差江西抚干卒有竹斋诗集
　　归兴
　　新筑书堂壁未干马蹄催我上长安儿时秪道为官好老去方知行路难千里关山千里念一番风雨一番寒何如静坐茅斋下翠竹苍松仔细看
　　【娱书堂诗话裘元量性恬退不乐仕以荐者召为司直在朝尝赋归兴云云】
　　闲居
　　闲居最与性相便勤即繙书嬾即眠终日闭门真省事有时靣壁似耽禅大椿岁籥祈亲夀断简生涯聼子传待问洪崖觅丹诀白云深处引寒泉【以上竹斋诗集】
　　危　稹
　　稹字逢吉号巽斋又号骊塘抚州临川人淳熙十四年进士历屯田郎官出知潮州又知漳州忤部使者请祠归有巽斋小集
　　借诗话于应祥弟有不许防抹之约作诗戏之
　　我有读书癖每喜以笔界抹黄餙句眼施朱表事派此手定权衡众理析畎浍历历粲可观开巻如画绘知君笃友于因从借诗话过手有约言不许一笔壊自语落我耳便觉意生械明朝试静观议论颇澎湃读到防意处时时欲犯戒将举手复止火侧禁搔疥技痒无所施闷懐时一噫只可卷还君如此读不快千驷容可轻君抱亦不隘昨问鸡林人尚有此编卖典衣湏一収吾炙当痛嘬
　　经从丰城谒于房州于令侍姬歌舞进酒
　　蛾眉对酒舞凉伊舞身还逐歌声齐巻花万叚忽进酒闘髙蛱蜨飞来低
　　春日即事
　　麦风翻陇泼浓绿花露摘枝黏老红小立楼头检春事一丝暖日坠青虫
　　郭公
　　郭公郭公闻尔失国春秋时何事到此犹悲啼郭公前言亡国故当时秪缘臣子误百年社稷不得归而今家住柘冈西满目春风都是恨声声説与齐侯知郭亡矣君勉之【以上巽斋小集】
　　送柴中行出守章贡
　　力为君王乞得州补天未了石还収人才自系国轻重吾道亦关公去留殿角才辞槐影日船头便转荻花秋竞夸祖帐东门外谁识眉攒杜甫愁【豫章诗话】
　　【宋史夲传嘉定中番阳柴中行去国稹作诗送之迕宰相出知潮州】
　　王居安
　　居安字资道台州黄岩人淳熙十四年进士累迁右司谏兼崇政殿説书权工部侍郎帅隆兴府升龙图阁直学士卒赠少保有方岩集【吴子良序云公之文明白夷畅絶类其胸襟诗尤圆妥旷逺尝有句云髙下水痕元自定后先花信不湏催公于出处去就此二语可以占矣僧居简北礀诗集云方岩王侍郎江西破贼归小舟廹窄自笑曰今为折叠侍郎矣】
　　送刘改之
　　不识刘郎莫便语酒酣耳热未全疎士当穷困能无慊我自斟量媿不如横槊赋诗俱有分轻裘缓带特其余当今四野无尘土宜有竒英在草庐【瀛奎律髓】
　　潘徳久有龙眠三马而失其一俾予赋诗
　　三马徃徃皆龙驹精神肎与凡马俱忽不见者其前驱定应飞上天之衢君得其二巳有余我欲与君分此图驽才患多不患无四十万疋将何如龙眠已徃不可呼愈少愈贵宜宝储【赤城诗集】
　　句
　　秪教人种菜莫误客看花【题园扉　后村诗话】
　　郭　绰
　　绰嵊县人淳熙十四年进士
　　枕流轩【在安吉州严真观】
　　招提避雨寄孤眠夜静溪声到枕边引得五湖清入梦拍天波浪一渔船【西吴里语】
　　王　溉
　　溉官太府少卿兼知临安府除权兵部侍郎
　　淳熙丙午游大涤山
　　山合羣峯路屈盘溪行九折势蜿蜒云根长伴仙人迹元盖潜通大涤天玉殿香销人寂寂石坛花落草芊芊黄冠觧识寻幽兴为洗寒铛煮碧泉【洞霄诗集】
　　徐　侨
　　侨字崇甫号毅斋婺州义乌人淳熙十四年进士理宗朝仕至工部侍郎宝谟阁待制奉祠卒諡文清有集
　　毅斋即事
　　自吾斋外付诸儿除郤诗书总不知苔色上侵闲坐处鸟声来和独吟时十分秋色重阳近一味新凉老者宜调得身心能自慊止吾所止复何疑【濓洛风雅】
　　陈　岘
　　岘字夀南温州平阳人淳熙十四年中博学宏辞科赐进士出身官中书舎人直学士院
　　依绿亭
</div>
    <div class="pagination">
<a href="宋诗纪事_page165.html">上一页</a><span>...</span><a href="宋诗纪事_page161.html">161</a><a href="宋诗纪事_page162.html">162</a><a href="宋诗纪事_page163.html">163</a><a href="宋诗纪事_page164.html">164</a><a href="宋诗纪事_page165.html">165</a><span class="current-page">166</span><a href="宋诗纪事_page167.html">167</a><a href="宋诗纪事_page168.html">168</a><a href="宋诗纪事_page169.html">169</a><a href="宋诗纪事_page170.html">170</a><a href="宋诗纪事_page171.html">171</a><span>...</span><a href="宋诗纪事_page167.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
