<!DOCTYPE html>
<html>
 <head>
  <meta charset="utf-8"/>
  <title>
   今传是楼诗话 - 第 8 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   今传是楼诗话 - 第 8 页/共 12 页
  </h1>
  <div class="content">
   三四八、余之创办中华大学也，最初在虎坊桥侧，继以来学日众，乃移至城西南角太平湖邸。余二次归自欧洲，时校事已停，士林惜之。世变如此，再兴未知何日也。邸后废园，丁香最盛，龚定庵诗所谓“一骑传贱朱邸晚，临风赠与缟衣人”，即为忆太平湖丁香作也。民七之春，园址新葺，丁香盛开，余柬约都下名士会赏，到者四五百人。樊山以次，均有诗见柬，都为一集，美不胜收。惜南行后竞付散佚。兹由宝融录示数首，虽非全豹，亦慰情胜无也。樊樊山作题为《戊午春莫，湖邸丁香盛开，王会长约为茶会，为赋长歌纪之》：“太平湖上醇王邸，甲观画堂诞龙子。穆宗登遐岁甲戌，帝御紫宸五北徙。（德宗承统后，醇邸移居什刹海。）储祥宫观锁秋烟，金扉一闭四十年。年年潜邸花开日，禁地无人啼杜鹃。啼鹃唤醒江山梦，天统逡巡嬗人统。飞廉桂馆千门开，五柞长杨万民共。为惜贤王第宅闲，两斋弟子安弦诵。往日惊飞兴献龙，只今任引承天凤。竹花不实凤凰饥，化为劳燕东西飞。（学堂以无款停。）剩有丁香百余树，风飘香雪沾人衣。学堂主人淹中客，房杜程仇俱注籍。即今暂辍鹅湖讲，岳岳龙门罗俊及。公余小作看花会，招客西园拥鹤盖。夷陵七十老侯赢，何意信陵亲执辔。来游朱阁惺芳华，黯淡纹窗换旧纱。两世亲王天子贵，十三冲圣让皇家。银屏珠箔开芳苑，扣砌铜铺启前殿。千步廊迤逦通。九华石峭参差见。葳蕤紫白万花垂，薷藿詹唐诸品贱。压倒城南白纸坊，佛香那及天家敛。乌巾白袷入画图，（是日群聚摄影。）清簟疏帘置笔砚。主人风雅催赋诗，嚼花一喷云锦烂。白头重遇旧朱门，愁对名花数梦痕。门下赐樱臣甫泪，后园补橘豫章魂。兴亡莫向花枝诉，两王摄政关天数。君不见壁间尚挂金桃弓，坟上已摧银杏树。”樊山此作，一时传诵殆遍，真今之元白也。陈徵宇作：“荒径新开重见招，人中故是阿龙超。稍回远想亲风雅，坐遣芳辰动市朝。旧水记从何代涸，野花禁得几番飘。未须苦觅春风主，老树遗台意自骄。”郭垫云作：“绿沈青锁属诗家，此亦宣南掌故花。谁与池台记兴废，尽多车骑斗繁华。妍春到眼寒犹滞，影事沈吟日又斜。玉照堂前惭写照，百年松石对槎伢。”罗瘿公作：“每岁逢春盼花发，一日走遍城南北。是处花开不待招，定将诗句酬春色。今年花开不知赏，似海春光等闲掷。友朋笑我忙何事，吾亦自诧情非昔。屡辜俊约对花惭，一春花底无行迹。岂知别有花解语，每为听歌成间隔。何不相携花下行，较量颜色谁倾国。终成隐忍弃芳时，坐恐花残三叹息。”瘿公是日，适未莅会，此盖事后补作也。桑下前尘，玄都花事，他年重到，感可知矣。

三四九、《宋诗钞中》有韩安阳、赵清献之诗，而独不及范文正。文正《渔家傲》诸词，乃守延安时作，传诵人口。诗则不多见。有《西湖绝句》云：“长忆西湖胜监湖，春波千顷绿如铺。吾皇不让明皇美，可赐疏狂贺老无。”乃知杭州时作，山水襟怀，固自不浅。

三五○、日本国使臣答里麻，有《咏西湖诗》云：“一株杨柳一枝花，原是唐朝卖酒家。惟有吾乡风土异，春深无处不桑麻。”见尤西堂《外国竹枝词注》。余按：范景文《西湖诗》：“湖边多少游观者，半在断桥烟雨中。尽逐东风看歌舞，几人着眼到青松。”用意亦约略相同，均可作时流当头棒喝。

三五一、卢江吴公木，一字公穆，名炎世，北山先生之嗣子也。北山为武壮公次子，早负文名，厉风节，与义宁陈散原诸人游，当时称四公子。顾抗直忤俗，浮沈郎署，憔悴以终。而公木又以美才早逝，弥为士论所惜。武壮为中兴名将，爱才如渴，南通张啬庵、朱曼君，及项城袁公，均其所罗致者。幕府之盛，甲于东南。啬庵《呈吴提督诗》云：“峨峨高节拥辕门，拂拂朱绛阵云。难得名公趋赵壹，况容揖客重将军。明珠却聘宁无意，宝剑衔知昔所闻。骏骨从来能得马，好收骥骥共殊勋。”盖纪实也。公木为项城资遣东渡习法政，与余过从颇数。僦居东京富士见町，每休沐辄谋一聚，饱啖痛饮，上下议论，为状至乐。余在金泽联队中，公木曾不远千里相访，把酒说诗，流连竟日。执别未久，旋以病逝。余曾有诗哭之，稿今佚矣。公木有《渡韩敬题先大父武壮祠八律》，自注：“丁末初，韩鲜亡于日本。时方行抵汉京，追念先大父平韩之役，不过距今二十年。曾几何时，河山易主，祠堂蔓草，废垒荒烟，不觉凄然。”诗云：“莲华斜抱汉城开，遥忆元戎小队来。梦里旌旗飘落日，禁中宫阙长荒苔。残民转壑鸡豚少，万骑屯云鼓角哀。往事功名谁更说，一回追念一回灰。”“百战山河指顾收，只今汉水尽东流。十年专阃迟杨仆，五月征蛮哭武侯。画阁功臣谁甲第，天事业总荒邱。我来吊古怀先德，几树垂杨绕郭秋。”“薄伐王师忆渡邃，迎恩门外肃弓刀。勋名表海余威重，日月孤忠远戍劳。共说风流谈大易。肯将家门斗丰貂。南山一望天方醉，浪打空城万马号。”“细雨斜风崇礼门，不愁风雨满层城。降王底事还行酒，钩党翻劳苦用兵。天宝君臣忘社稷，景阳箫鼓奏春明。国亡心死真堪痛，独有铜山泪暗倾。”“蜻蜒娇小亦能雄，东岛苍凉落照中。宁有藩封夷郡县，更无豪杰实关东。荆州诸将论羊祜，回纥遗民哭令公。自是好花容易散，不须飘泊怨东风。”“荒祠十丈草离离，校射台高歇鼓鼙。传檄不难收属国，和戎毕竟失藩篱。海棠春睡偏无主，杨柳新栽又几围。历历东风停节处，有人下马读羊碑。”“汉城无恙夕阳斜，狼藉京尘苦忆家。入世便应求将相，归田何自种桑麻。天涯一剑存知己，古国千年付落花。忙里不妨寻乐处，坐看大地莽风沙。”“有酒逢秋愁更长，城头无语立苍茫。衣冠新旧关时代，书卷飘零忆草堂。乱世只应工粉饰，盛年已自厌风霜。平原客散多萧瑟，独向沧溟学楚狂。”诸诗述德抒怀，情文并茂，可谓绰有父风。公木又有《沈阳访锦庵济舟留别》一律，亦佳。诗云：“北风吹雪夜飞沙，沈阳门外且停车。九州丧乱存知己，一剑飘零愧将家。木叶声乾迟岁月，江乡味美忆鱼虾。各言别后相思苦，落尽尊前蜡烛花。”“飘零”句身世凄感，诚非少年人所宜，诗却清新可喜。

三五二、北山一字瘿公，晚纳妓彭嫣、王姹，而嫣最得名。散原过天津戏赠云：“酸儒不值一文钱，来访瘿公涨海边。执袂擎杯无杂语，喜心和泪说彭嫣。彭嫣不独怜才耳，谁识彭嫣万劫心。吾友堂堂终付汝，弥天四海为沈吟。”当时海内知北山，盖无不知彭嫣者。公木下世，北山益傺寡欢，两姬亦以金尽求去。岁晚佯狂，卒以不起。扬州方大（地山）挽之云：“心死已多年，地北天南都郁郁；魂归有何处，嫣红姹紫太匆匆。”海藏极称其工。散原亦有挽诗云：“为郎一疏壮当年，遽绝朝班溷市廛。意气空能问屠狗，吟篇自许诉幽蝉。已迷王谢争墩处，（前三岁与君同游半山亭）。应喻唐虞易篑前。天壤奇痴奇孤愤，终留佳话到彭嫣。”

三五三、龙阳易哭庵（顺鼎），湘中老名士也。君介吾乡杨杏城侍郎访余于太平湖邸，一谈大契，随定交焉。癸丑、甲寅间，时有唱和。最初赠余二绝云：“数卅六国如掌上，藏十万兵在胸中。文通武达浑闲事，肝胆方为一世雄。”“黄金养士思游侠，赤手擎天仗友生。不见合肥刘少保，对君使我意纵横。（自注：“黄全”二句乃李眉生丈赠剀省三宫保者。”）此诗在君为信笔之作。近见君《癸丑诗存》内有赠余一律，更为工整，诗云：“从古英雄具热肠，淮淝况是伟人乡。救时欲比大隈伯，好客还过小孟尝。兵五万余谈杜牧，（君著《近边建置要略》，深切时势。）国三十六畏陈汤。（君弃追士学陆军，又弃统制游二十五国。）杜陵感激惭衰朽，青眼高歌属望长。”推挹太过，娩不敢当。又君有诗赠余，今只记“揖唐身如大愿船”一句，其全文当觅得，实吾《诗话》也。君有《琴志楼编年诗》。甲午以后，尚未刊行，闻易篑前曾手自写定。世乱年荒，未知能不散失否。

三五四、沈培老有《重至西湖口号》诗云：“老人济胜已无具，客子登楼还有情。寄语葛仙休怅望，骑牛或恐有来生。”盖用圆泽三生石故事也。来生之说，先例甚多，佛家以了生死为第一大事，且以随趣流转为可悲。隔阴之迷，高僧不免，况凡夫乎。培老又有《易实甫过谈诗》云：“露电光中最后身，镬汤熟处再来人。游魂故是易家变，善哭我识唐衢真。历劫不迷云水性，化生成幻玉台春。麻姑狡桧方平笑，东海簸扬又一尘。”疑亦指实甫六生事。实甫有“六生慧业”小印，谓前身为王子晋、王昙首、张梦晋、张船山、张春水及陈纯甫母舅也。迨后实甫之友郑叔问又谓王昙（仲翟）是实甫前身，实甫遂有七生之说。见所为《琴志楼小说》中。惜叔问之语，未闻其详，亦一恨事。按船山、春水之为张灵后身，据实甫所述，所得二张画册，均有“张灵后身”小印，其画册则薛次申、端仲纲所贻也。当时海内故人，知实甫盖无不知其为梦晋后身者。盛伯希祭酒亦以所得梦晋画折枝长卷奇实甫汴梁。实甫于卷中自题八绝，并详载其事，其说甚辩。略云：“光绪癸未之岁，余尝遇李仙于并门。李仙作诗赠余，初云：‘吹箫王子，乞食张郎。’时在旁者，均不知张郎为谁。惟余尝见黄九烟所作《张灵崔莹合传》，髻鬓记有乞食事，因为诸人言之。李仙继书云：‘葆其虚灵，戒其颠狂。优昙首出，后事方长。勿求仙录，且尽人纲。’书毕，又书云：‘前王后王，堂堂乎张。笙声缥缈，箫韵凄凉。月明虎阜，花Й吴阊。前尘隐约，云胡可忘。’至此决其所言为梦晋，问后王为谁，曰诗中‘昙首’句已明示矣。问崔莹事则不答，但称家君为六如后身，与三十年前吕仙语合。他语甚多，不备记，虽涉荒渺，非尽妄也”云云。又八绝之一云：“梁园岁暮正无聊，魂断江南不可招。愧故人千里意，汴云燕雪寄迢迢。”谓伯羲祭酒也。

三五五、梦晋临终绝笔诗云：“垂死尚思元墓麓，满山寒雪一林松。”唐六如遂以崔莹与梦晋合葬元墓，以偿其愿。事见黄九烟所作《张灵崔莹合传》。实甫《雪中游邓尉》诗云：“重听元墓寺前钟，小径昏黄鬼气浓。指点前生埋骨地，依然寒雪满林松。”是直以梦晋后身自况矣。顾王仲瞿为实甫前身之说，未知何据，文人傅会，容亦有之。若以天才论，则《琴志楼》与《烟霞万古楼》未知孰为轩轾。

三五六、六如之殁也，亦葬元墓，即今之桃花庵。顾当时得谤满天下，人无肯为之制文者。太守胡宗钻哀之，为书墓石。清代唐陶山明府以六如祠墓荒芜，又分廉俸助葺，一时传为盛事。仲瞿有桃花庵诗云：“百年红树已成尘，何事方坟又一新。吾辈功名多鬼祸，君家文字两传人。怜才守宰悲枯骨，薄命桃花哭替身。髻鬃长官题字处，荒畦磷火旧时春。”“真把青衫著老奇，十官身诰鬼何知。清明火唐衢血，黄土碑文幼女辞。阑雨残风居士塔，衣香人影水仙祠。从他塑土搏泥后，可做人间缱绻司。”自注：“六如无子，惟一幼女。”又云：“准提庵有六如塑像，妇女于桃花开时，办香致敬，盖以月老事焉。”此则近于唐突昔贤矣。实甫诗云：“昌门西去是横塘，一片寒云水市荒。凄绝挑花盒主墓，冷红何处吊斜阳。”亦丙戌雪中游邓尉时作。实甫才大如海，佳诗甚多，当续录之。

三五七、项城袁公，一字容庵，彰德养疴时，自号洹上渔人。有《烟蓑雨笠一渔舟》图，曾以摄影见赠，并题诗云：“百年心事总悠悠，壮志当时苦未酬。野老胸中富兵甲，钓翁眼底小王侯。思量天下无磐石，太息神州变缺瓯。散发天涯从此去，烟蓑雨笠一渔舟。”公起家华胄，少负雄才，于诗自非所措意，实则即论余事，亦大有可观。罢政后筑养寿园于洹上，优游林下，得句较多。其《次王介艇丈养寿园韵》云：“乍赋归来句，林栖旧雨存。卅年醒尘萝，半亩辟荒园。雕倦青云路，鱼浮绿水源。漳源犹觉浅，何处问江。”又《次均》云：“曾来此地作劳人，满目林泉气象新。墙外太行横若障，门前洹水喜为邻。风烟万里苍茫绕，波浪千层激荡频。寄语长安诸旧侣，素衣早浣帝京尘。”又《春日养寿园》云：“背郭园成别有天，盘飧尊酒共群贤。移山绕岸遮苔径，汲水盈池放钓船。满院莳花媚风日，十年树木拂云烟。劝君莫负春光好，带醉楼头抱月眠。”《春雪》云：“连天雨雪玉兰摧，琼树瑶林掩翠苔。数点飞鸿迷处所，一行猎马疾归来。袁安踪迹流风渺，裴度心期忍事灰。二月春寒花信晚，且随野鹤去寻梅。”《雨后游园》云：“昨夜听春雨，披蓑踏翠苔。人来花已谢，借问为谁开。”《啸竹精舍》云：“烹茶檐下坐，竹影压精庐。不去窗前草，非关乐读书。”《登楼》云：“楼小能容膝，高檐老树齐，开轩平北斗，翻觉太行低。”公固不期以文事自见，然使当日无休官之举，未必有觅句之闲，即谓造物玉成，亦无不可。又以诗境论之，“钓翁眼底小王侯”、“一行猎马疾归来”等句，硬语盘空，固是英雄本色，寻常文士，正未可同年而语。

三五八、洹上倡和之侣，为庐江吴君遂（保初）、汉阳田焕廷（文烈）、会稽沈吕生（祖宪）、甘泉闵葆之（尔昌）、吴江费仲深（树蔚）、项城张馨菴（镇芳）、番禺凌润台（福彭）、宜宾董冰谷（士佐）、汲县王小汀（锡彤）、合肥朱石庵（家磐）、永城丁春农（象震）、江都女土史子希（济道）、静海女士权效苏（静泉）诸人。以外则筱石制军、寒云公子也。当时宾从唱酬，门庭雍睦，窃谓为项城平生第一适意之时。人或以投闲惜之，则真皮相之论矣。

三五九、项城诸子云台、寒云、规庵，并皆能诗，且多与余有谭执之雅。曩在莲峰，云台迭和拙作，已实《海滨集》中。易哭贪有《次均答云台自洹上墓庐寄诗》云：“吾爱袁公子，贵介知尊儒。胸中有大志，欲画黄虞图。惜战一片席，独向松阴敷。久别寄新诗，诗来从墓庐。岂惟世念绝，客慧悉屏除。咀含真朴意，字宇陶与储。能从万劫后，善保千金躯。岁寒尚存我，此谊今则无。嗟我似贫子，自忘衣有珠。与道久相弃，学荒身益孤。愿君展古籍，终日勤伊吾。“能从万劫后”两语，于此见君之所养，惜原诗未觅得。寒云才气横溢，鉴赏尤精，有近作《上无隅师兼示规庵弟》云：“瘴海垂吞日，东风竟转西。轻花悲堕水，弱絮怨沾泥。蝶乱飞惊哄，莺闲泣尽凄。当年春可忆，丹碧遍行堤。”是能学玉溪者。规庵有《荷花生日柬无隅师》云：“朱颜剥蚀神犹王，脱口成章不著思。蜜軎雕谈筌奥旨，央央芥子纳须弥。万泉娱老君何壮，一蹶攀龙我已迟。塔影湖光浑往事，袖边珍惜夜游诗。”此诗以赠地山殊切。又《孤愤》云：“乌衣子弟总新除，炙手何劳藉一嘘。论史不从王霸后，安身且近钓屠余。商量共订买山约，检点同焚相斫书。镜里蹉跎君莫问，{髟曾}华发已慵梳。”殆不无西华葛帔之感。余夙闻严范老称君之贤，逮读其所为《百衲诗存》，益觉寒云难为兄矣。余受知项城，喜其有子，因并著之。

三六○、项城往矣，域中多事，弥叹才难。忍堪《相州怀古诗》云：“精舍谯东冷薜萝，征西墓道郁嵯峨。名高河朔人才记，气尽阴山《敕勒歌》。飒爽雄姿余剑舄，纵横群盗满关河。白头残客桓公幕，泪比髯参短簿多。”每一诵之，岂胜人物眇然之感。

三六一、余之诗话，以今传是楼命名。海内外友人亦多为诗及之。传是楼者，昆山徐健庵尚书乾学藏书之所也。清初徐氏，一门鼎盛，健庵以康熙庚戌进士第三人及第，官刑部尚书，尤为士类所归。京师为之语曰：“万方玉帛朝东海，一点丹诚向北辰。”“东海”，徐郡也。弟秉义字果亭，元文字公肃，又字立斋，并以一甲登第，海内艳称三徐焉。康熙朝士评三徐曰：“公肃仁人君子，健庵大人君子，果亭正人君子。”事见龚定盒诗注。三徐均以藏书称，果亭有《培林堂书目》，立斋有《含经堂书目》，而健庵之《传是楼书目》名特著。当时藏书之富甲天下，《儋园集奇曹秋岳先生诗》云：“嗟余才绾发，屈首事诵习。博赡服茂先，章陋愧难及。发愤购遗书，罗探秘笈。从人借抄写，日不给。”即此可想见网罗之勤。叶鞠裳（昌炽）诗云：“一洗空华变茸，瑶台牛箧出尘封。一门并擅名山藏，白鹿争高指玉。”盖纪实也。按《昆新合志》所载，昆山藏书家，自叶文庄后，为顾侍御潜园、周孝廉士淹兄弟，能蓄能读。周于舜多购法书名画，樽晕彝鼎，建凝香、云谷、梦芝、六如诸馆以储之。何上舍（道光）独喜藏书，焚香煮茗，哦咏万卷中。上舍死，其子琪枝取其爱玩者以殉。至清初，则惟徐尚书乾学传是楼所藏益富，宋钞本似百计。殁后散佚，惟《传是楼书目》著海内。《传是楼记》作者数人，黄宗羲（梨洲）、汪琬（尧峰）、邵长蘅（青门），而尧峰之文特详。文曰：“昆山徐健庵先生，筑楼于所居之后，凡七楹间。命工新木为橱，贮书若干卷，区为经、史、子、集四种。经则传注义疏之书附焉；史则目录、家乘、山经、野史之书附焉；子则附以卜筮、医药之书；集则附以乐府、诗余之书。凡为橱者七十有二，部居类纂，各以其次，素缥缃帙，启钥烂然。于是先生召诸子登斯楼而诏之曰：‘吾何以传汝哉？吾徐先世，故以清白起家，吾耳濡目染久矣。盖尝慨夫为人之父祖者，每欲传其土田货财，而子孙未必能世富也；欲传其金玉珍玩、鼎彝尊之物，而又未必能世宝也；欲传其园地台榭、舞歌舆马之具，而又未必能世享其娱乐也；吾方以此为监。然则吾何以传汝哉？’因指书而欣然曰：‘所传惟是矣！’遂名其楼为‘传是”’云。此为传是楼得名之始。志载尚书第在昆邑半山桥西，健庵所建。有对山堂，传是楼后有儋园，中有怡颜堂、看云亭诸胜，其右又有责钸堂。今并废，然邑中人士固无不知尚书第者。闺人育季，本亭林支裔，亦昆籍也。其母家比邻楼址，闺人出私蓄三千金，购得之。以告余，意谓山水清佳，偕隐可卜，鸥乡娱老，固自不妨。余曰：“前贤胜迹，何敢自私。顾任其芜废殊可惜，盍就地建一图书馆，为昆山添一故实，可乎？且也公诸横舍，既无专壑之嫌，仍袭旧称，讵有争墩之意？质诸士论，敌以为宜。时余以南北议和事留沪上，友人无冰君与昆之贤士大夫相习，躬任规画。因请以今传是楼定名，余欣然从之。此为今传是楼定名之始。闺人与亭林同籍玉峰，而亭林与健庵又谊属甥舅，事之巧合有如此者。

三六二、闺人归余，今逾十六载矣。随侍游欧，过俄时遘革命之变，庚申后又从亡扶桑，患难相依，备历艰苦。忆余当时曾因家事，复某君书中有云：“砚田向无恶岁，况早年科第，妻则非糟糠之妻；姓名谬冠党碑，致浮海从亡，妾则诚患难之妾。”虽系一时涉笔成趣之语，碧梦诸友阅之，皆为感叹不置。壬戌岁暮，余养疴京都病院中，以诗慰之云：“艰贞侍我作东游，巾帼雄才孰与俦。桴鼓待教红玉助，当炉诅是长卿羞。绸缪病艾三年蓄，补缀征衣十指柔。思古幽情偏效我，合肥第二更眉楼。”盖余旧有“合肥第二”小印，闺人效之，乃镌“第二眉楼”印章。眉楼者，即世所称徐横波夫人，《定山堂集》中所称“善持君”也。夫人本姓顾，名媚，字眉生，一字智珠，又字眉庄，归龚端毅为侧室。陈其年《妇人集》，称徐夫人识局朗拔，尤擅画兰蕙，萧散落拓，畦径都绝，固当是神情所寄。著有《柳花阁集》。《海月楼坐雨》云：“香生帘幞雨丝霏，黄叶为邻暮卷衣。粉院藤萝秋响合，朱栏杨柳月痕稀。寒花晚瘦人相似，石磴凉深雁不飞。自爱中林成小隐，松风一枕闭高扉。”余于端毅为同里，而闺人亦姓顾，事之巧合又有如此者。余居东日，老友壶山寄诗云：“独上方瀛俯沧海，齐州九点幻鸡虫。平生涕泪风尘外，早有红君识街公。”盖谓闺人也。闺人阅书能识大意，古诗歌多琅琅上口。居东时临池甚勤，字朴拙有古意，惜以萦情家政，时有作辍。以言内助，得力至多。海外流离，相从患难，则又横波夫人所无者。王豫《盟鸥榭笔谭》：“端毅晚年偕横波寓金陵市隐，园中林堂，今为熊桂卿宅，小西湖即其地也。豫尝邀洪稚存、孙渊如暨海内诸名士雅集，有‘名士与美人，梦醒乌啼处’之句。”横波为上元人，金陵其故乡也。余与闺人本有玉峰偕隐之约。异日者白头负戴，共谢世缘，于今传是楼中扫地焚香，啸歌水日，拾儋园之坠绪，契亭林之古欢，造物其许我乎？敢告山灵，此为息壤。

三六三、余自东归，每岁逭暑海滨，辄扌巂闺人与偕。宝融有诗见及云：“宰相山中大有人，可堪袖手对萧晨。棕鞋竹杖莲峰路，便是吴门梅子真。”嗣于东山之麓，小葺茅茨。比岁阻兵，未能往也。犹忆丙寅岁暮有辽左之行，薄游汤岗子，寓对翠阁中。余有诗云：“回首前游剧可怜，清光篱落照溪边。此来不见汤冈月，说与卿知倍恫然。”盖十余年前，曾挈闺人同游赏月于此，有诗记事。丁卯九秋月圆之夕，恰为闺人归我十有五年初度，以诗慰之云：“伫苦停辛十五春，同心庑下总前因。黄花晚节秋容好，宦海如君亦幸人。”余戏谓以亚妻跻继室，颇如宪法中白宫缺位，副座继任之规定，故末句及之。曩者端毅原配童夫人，于明受封儒人，入清后，让善持君受一品封诰，一门プ狄，播为美谭。闺人既以眉楼第二相尚，似不妨援此解嘲也。又清尹文端公侧室张氏晋封一品夫人，随园贺启中最后一联云：“祝西园老圃之花，九秋香满；壮世上朝云之色，少女风高。”每与闺人纵谈及此，不禁莞尔而笑。

三六四、《妇人集》云：“尊拙斋中‘辜负香衾事早朝’及‘不知何福得消君’诸绝，均为横波夫人咏者。”今《定山堂诗集》已佚此诗，但他诗为善持君作者，亦无不佳，余最爱其《寒甚，善持君送被》二绝。其时端毅方拜兵科给事中，奉命察理畿南、广平诸处，一月中疏凡十七上。坐言事触首揆怒，下狱。诗曰：“霜落并州金剪刀，美人深夜玉织劳。停针莫怨珠帘月，正为羁臣照二毛。”“金猊深拥绣床寒，银翦频催夜色阑。百合自将罗袖倚，余香长绕玉阑干。”又《上元词和善持君韵》云：“紫雾晴开凤阙初，五侯弦管碧油车。芳闺此夕残灯火，独照孤臣谏猎书。”“珠斗春浓接玉京，千门万户月华生。五陵游冶青丝骑，谁爱荆卿击筑声。”亦端毅狱中所作。“五陵”二语，慨乎言之，冷暖人情，盖古今一概也。

三六五、昆山流寓中最著者，则有龚定盒，余述今传是楼，乃不能不连类而及。据志载，定盒之尊人ウ斋先生丽正，尝官苏松太兵备道。定盒素轻财，任意挥霍，既购洞庭别业，又得昆山徐尚书园亭。园筑竣楼三层，最上层藏汉赵飞燕玉印，姚总宪元之颜其额曰宝燕阁。时奉老母来园息夏，数年归籍云云。所谓徐尚书园亭者，虽未能确定为传是旧址，然据《破戒草》，定盒得赵婕妤印，喜极赋诗云：“引我飘讽思，他年能不能。狂胪诗万卷，高供阁三层。拓以甘泉瓦，然之内史锾。东南谁望气，照耀玉山棱。”自注：“余得地十笏于玉山之侧，拟构宝燕阁，他日居之。”以地望考之，当即尚书旧居。又按集中有同年生徐编修宝善斋《中夜集》，观其六世祖健庵尚书《邃园修楔卷子》，康熙三十年制也。卷中凡二十有二人。邃圆在昆山城北，废址余尝至焉。编修属书卷尾诗云：“昆山翰林召词客，酒如渌波灯如雪。八人忽共游康熙，二十二贤照颜色。七客沈吟一客言，请言君家之邃园。一花一石有识，袖中拓本春烟昏。背烟酹起尚书魂，二十二贤不可再。玉山峨峨自千载，东南文宪嗣者谁。剔之综之抑有待，布之结客妄自尊。流连卿等多酒痕，十载狂名扫除毕。一邱倘遂行闭门，以属大人君子孙。”邃园据志载在马鞍山北麓，康熙甲戌上巳，乾学招集四方冠盖，为耆年会，尚齿不尚官，与者为常熟钱陆灿、昆山盛符升、太仓黄与坚、长洲尤侗、华亭王日藻、长洲何栋、常熟孙阳、华亭许钻曾、上海周金然、昆山徐秉义、无锡秦松龄，清樽雅集，琴奕觞咏，禹之鼎作图，钱陆灿作记，一时推为盛事。乙酉三月戊午，清仁庙南巡，之马鞍山，幸焉。乾隆己未，废为普义园，是定盒所尝至者，固其废址也。录此以见定盒与徐氏缘分不浅。当日携家小筑，不仅爱玩湖山，兼寓表彰文物。余曩长中华大学，在宣武门内太平湖醇王废只，定盒《忆太平湖丁香》诗所谓“一骑传笺朱邸晚，临风赠与缟衣人”者也。花时招客，觞咏如云，宝融赠诗，有“展楔人疑兰渚集，传贱客和羽岑诗。”即用定盒故事。不谓偶联鸿雪，又复重接履綦，事之巧合更有如此者。余有句云：“太平湖畔寻诗客，传是楼中寄寓人。韵事百年有因果，定盒合是我前身。”记系庚申客沪时作，弹指八年，鸥盟末续，Г笔及此，又不胜秋风{艹专}脍之思矣。

三六六、洪稚存《论诗绝句》云：“晚宗北宋幼初唐，不及词名独擅。辛苦谢家双燕子，一生何事傍人墙。”为竹作也。李越缦《论诗绝句》云：“北江健笔有余妍，忆旧风情讵忍删。只惜未除伧父气，平生多事友船山。”为稚存作也。平心论之，竹船山，各有独到，江河不废，自有公评，必欲蹈相轻之习，又岂得为知言君子哉。

三六七、亡友胡诗庐亟称陈师曾君之贤。君名衡恪，散原冢子，工诗喜画，克嗣门风。年未五十，以母丧奔归金陵，不数日以忧毁卒。庵先生有诗哭之云：“笔耕代禄养衰亲，清白儿孙故耐贫。三绝能为殊俗重，一瞑谁谓彼苍仁。戴星力疾轻千里，品画来过欠五旬。我为寿髦犹涕出，不堪老蘖对萧晨。”末二句用霜红宠故事甚切。

三六八、吾国兴学，亦既有年，至今日而其效已略可睹矣。时贤欲矫其弊，辄有学制未善之疑。夏剑丞《题姚叔节西山精舍慎宜轩两图》云：“钦金庀材成广厦，牛毛学子麟角寡。使民识字计以年，终竟六经付ㄎ扌奢。吾曹少年读书处，头上才有数椽瓦。通人百辈出穷庐，我虽不才胜于野。披图一读姚氏记，追忆承平旧乡社。”剑丞此论，实获我心。曩余有规设太平湖书院之议，当世贤达多韪之者。夙愿之债，俟之异日。又余《题杨味云锡山贯华阁》云：“出林高阁瞰平皋，鹿洞遗风未寂寥。屈指人才书院盛，岂徒科第重前朝。”贯华阁者，顾梁汾读书之地。志载梁溪先辈多读书阁中，成名甚众。此亦可与剑丞诗互相发明也。

三六九、衮甫与海藏不见殆逾卅年。今秋海藏东游，溪山佳客，一时合并，其喜可知。衮甫以书抵余曰：“顷与海藏谭公诗，以为三年以来，进德之速，有如奔轶，相与叹服。今又成《赠海藏》一首，五六自谓近似，幸不吝指示”云云。余诗讵有咫进，甚愧斯言。衮甫《再柬海藏》之作，则真语言妙天下矣。诗云：“小阁清秋漠水滨，别公已自话酸辛。宗周再顾成秋草，沧海相逢是逸民。一往江河知不返，微明风慨可无人。嗟余晚有扬雄悔，岩石空知慕郑真。”腹联神理绵邈，耐人味绎。衮甫与海藏论诗之契，亦可于言外见之。其第一首中有“垂地斗枢寒未落，极天霞意郁终伸”之句，海藏尤称其工。余亦有《送海藏东游并讯犬养君诗》云：“登岱山皆小，乘槎海不波。轻装应载鹤，归棹定笼鹅。裙屐交真遍，风云气已多。因怀木堂老，清兴近如何。”第六句用海藏“中原戏台”联意，联文为：“风云气少，儿女情多，命世才华空往事；忠孝劳生，功名减性，悲歌慷慨几知音。”沽上人争传诵之，不仅书法之佳也。

三七○、同邑徐君炎东（曦），与余交最早。深思好学，文采斐然。诗不多作，偶一为之，辄惊侪辈。庚戌、辛亥间，橐笔辽东，落落寡合，所著《东三省志略》，风行一时。曾有寄余二十韵云：“天道无公私，荣枯乃人力。年少各有志，蹉跎各四十。冥鸿干青霄，斥溷尘俗。是岂造物心，因物而附物。忆昔里闸游，与君共晨夕。矫矫延陵子，（吴君蜀翘。）相与为鼎足。一朝叹别离，东西各异迹。蜀翘十万兵，而今犹寂寂。惟君独奋迅，时会复相值。既归东瀛帆，更挂西海席。斯游诚逍遥，青天振鹏翼。举世悲沉沦，苍生望汝出。嗟我独萧条，朽腐同草木。原宪长忧贫，毛义犹捧檄。便欲赋归来，恋此五斗粟。虽有老骥心，悲鸣伏槽棍。北风吹曼珠，冰雪漫大陆。当此怀故人，感慨系今昔。忽闻乘槎回，欣喜动颜色。何时语巴山，共剪西窗烛。”时余甫自环游归也，忆当日应童子试时，炎东而外，过从最密者，则有吴蜀翘（兆蓉）、单文渠（运昌）、毛子安（保泰）、李诚庵（绪昌）、吴杏园（春芳）阳初（春生）昆仲。今单毛二君，墓有宿草；蜀翘则翩然归去，移家巢湖之滨；炎东久役宜城，阳初方羁白下。天末之思，何时可置？近炎东寄示《题山水画轴诗》云：“万壑千岩迥绝尘，森森乔木乍逢春。深山岁月知何世，尺幅云烟各有神。一室纵观犹小鲁，九州垂定莫逃秦。蓬莱江上诸峰秀，早晚从公垫角巾。”足音空谷，弥足慰也，阳初书学安吴，时摹散原，闻积稿已盈尺。顷邮示其《中秋玩月赋赠炎东》断句云：“卅年风雨怜才调，万劫虫沙共月明。”其胸襟可想，惜余未得窥全豹耳。

三七一、沈太侔曩于胜清戊申结著沼吟社于都门。辛亥六月，诗社星散，越两月即有武昌之变。太侔为诗纪之云：“主文谲谏抱深悲，八表同昏哭向谁。风雅沦亡关国运，此中消息几人知。”今坊间有所谓《国学萃编》者，皆吟社中刊物也。新会陈简持中丞开府吉林，延太侔为座上客，不以吏事责之。君集中有《塞上雪痕集》，均斯时作。有《自题诗》一绝云：“《秋笳》写尽逐臣悲，风调康乾彼一时。后二百年生有我，雪花如掌夜钞诗。”嗣响汉槎，庶几无愧。

三七二、仁和陈止庵先生豪，一字蓝洲，余友仲恕叔通之尊人也。先生作宰鄂中，循绩称最。晚归隐明圣湖上，杖履徜徉，得诗亦多，所著有《冬煊草堂遗诗》。散原谓其高逸夷澹，称其为人。尤精绘事，集中题画诗至佳。曾为人作便面，秋江浩渺，岸枫作丹，芦中牺小舟，篙师科头酣卧，极尽萧闲之致。并题二绝云：“得钱买醉已微酡，泛宅浮家涉历多。鸥鸟同眠江上稳，转疑朝市有风波。”“芦花风起水天宽，午倦垂头正早餐。得受个中凉意味，此儿曾未梦长空。”可以想见风概。《湖上》云：“梦回已听好禽鸣，有叟呼舆便出城。湖柳四时都入画，野花孤赏半无名。林溪流响喧中静，山黛浓妆雨后晴。老去只闲意味，楼台佳处避人行。”余游杭时，辙于湖山佳处，见公楹帖，弥觉杭厉风流，去今未远。

三七三、杭县徐仲可（珂），为谭复堂入室弟子，吟成癖，尤工倚声。曩以《纯飞馆填词图》属题，未及作也。偶见蔡孑民题句云：“文人自命便无用，此论未公吾不凭。五代若非词世界，一般相斫更堪憎。”孑民诗不多作，寥寥数语，殊不肯人云亦云。

三七四、“无情有恨何人见，月白风清欲堕时。”陆龟蒙《白莲诗》也，渔洋盛称之。然长吉《新┺诗》云：“无情有恨何人见，露压烟啼千万枝。”陆上句乃全袭其语。

三七五、翁松惮有《题费西蠡归牧图便面》诗云：“&lt;走&gt;斋奇字何人识，《归牧》新图我尚疑。龠口键精缘底事，十年冷却凤凰池。”“碑板图书古鼎樽，一宠斗大隘乾坤。桃花坞里清溪水，可许扁舟直到门。”“鹤庐小隐画中禅，不独人传画亦传。风雨闭门太萧瑟，会添一鹤两诗仙。”西蠡者，武进费太史屺怀别号也。君联捷入词馆，声名满都下，考证金石，评品书画，雅才博赡，士论推之。光绪辛卯典试浙江，榜后以淳议为言路所摘，几被谴。旋告归吴门，所居曰桃花坞，极花木竹石之盛。时松禅相国及侍郎自阝亭汪公鸣銮，皆屏逐里居，喁于相与，酬唱至勤，《瓶庐集》中附见尤多。君曾得宋人左建《江邨归牧图》，因以自题所居，并以名其集。哲嗣叔迁都护以刊本示余，皆归里后之作。诗先生为之序，极称其《感事》四律，绿之：“萧萧风雨听晨鸡，直北浮云入望低。鬼载车中愁见豕，人来江上欲然犀。骄军叹啃难存赵，孤岛零丁尚报齐。何事乘槎张博望，至今人说有胡妻。”“缘撞掷戟舞天魔，海水群飞乱鹳鹅。幕上有乌聊复尔，门前生莠欲如何。明灯锦瑟将军帐，大酒肥羊出塞歌。可惜平生程不识，一钱不值悔应多。”“雄关扼险峙金墉，千里连营走传烽。击橄渡江空慷慨，围棋赌墅太从容。卫青有幸新持节，魏绛承恩旧赐钟。独向长沙怀贾谊，湘波无际暮云重。”“风马云车吊国殇，海天如镜恨茫茫。死能必赴悲狼晖，善果难为泣范滂。竟奋空拳当矢石，未闻长鬣对ゴサ。楚些哀怨无穷意，终古涛声撼夕阳。”玩其词旨，盖指甲午、乙未间事也。《到家》云：“才卸征帆浣洛尘，忽惊诗笔已如神。春心渐逐梅花发，秋鬓难随草色新。世味经过悲火宅，江乡重到嘅风轮。桂冠岂为鲈鱼美，头白堂前有老亲。”当即君告归时作。《即事》云：“卧阙沈沈虎豹骄，绿槐阴里沸羹蜩。雨淋或恐流桃梗，风劲先惊折苇苕。绝颔几曾&lt;走&gt;国豹，然脐何日戮人枭。芳兰只为当门惜，别遣巫咸赋《大招》。”疑亦隐讽朝局者。潭江摇落，寄嘅已深，身世之感，与并时文道希、江建霞诸君颇相类。君又有《和田边碧堂诗》云：“长堤披拂柳丝青，折赠柔条半醉醒。海气昏黄街落日，楼边金碧带春星。座中旧雨兼新雨，别后长亭更短亭。欲向蓬莱问深浅，骊歌凄断不堪听。”碧堂，扶桑诗人，亦余旧识也。

三七六、秦淮夙为风月游谯之地，湘乡克复金陵，首恢复河干歌船，论者多其闳识。余友刘放园《秦淮诗》有“笙歌如沸船如织，两岸红楼正上灯”之句，承平盛事，可以二语括之。入民国后，繁华消歇，日改旧观，蘅《乙丑过南京杂诗》云：“门巷枇把书不开，画船愈少愈堪哀。复成桥下盈盈水，曾照宫袍玉貌来。（自注：庚戌来游，画船尚盛。”）贞壮亦有《淮上放舟诗》，录之：“列炬楼船夜若城，鞭刀帕首气纵横。今看早燕初莺里，仍有喑呜叱咤声。”以词客行歌之地，为健儿猎艳之场。贞壮固及见承平者，宜其不能无感也。又云：“观河皱面本无端，自忏风花语亦难。行尽秦淮三四里，更无人倚画阑干。”荡气回肠，不堪卒读，皆可入《板桥杂记》者。

三七七、山水清佳，因人而著，西湖虽好，亦正赖白、苏、和靖诸人为之张目。东坡集中，为西湖作者最夥。实则东坡守杭之外，守颍亦有西湖。秦少章云：“十里熏风菡萏初，我公所至有西湖。欲将公事湖中了，见说官闲事亦无。”后谪惠州，复有西湖。杨诚斋诗云：“三处西湖一色秋，钱塘汝颍及罗浮。东坡原是西湖长，不到罗浮那得休。”

三七八、同邑单惠宇内翰溥元，初字子惠，晚号老秃，著有《妙吉祥室诗钞》。先君子及门中最得意弟子也。先君子授徒乡里，垂数十年，成材甚众。余生也晚，多不及见。惠宇与徐君梦白（先庚）、周君弼臣（汝辅），均环居惠政桥畔，咫尺余家，服劳尤挚。且尚有一段佳话，为里人啧啧艳称。先是，惠宇之尊人，以商陶业传家，为一乡长者。惠宇以世交故，从先君读数年矣。一日惠宇尊人以辍学习贾为言，且曰为疗贫计也。先君愀然曰：“是区区修脯者，宁足容心？以吾两家交谊论，若子即吾子，余不忍君家屈一美材，邑中失一佳士。”反复开譬，卒为感省，遂令惠宇肄业如初。未两年而惠宇已高撷芹香，旋食廪饩矣。先君子之于及门，曲为裁成，皆此类，里中人多乐道之。惠宇于甲乍成进士，用中书，辄有夺我凤池之感。及余甲辰入京，同寓庐馆，每谈艺必竟夜不辍。一日适阅《定盒集》，余戏谓之曰：“当日与定盒之同年鼎甲及诸翰林，君今日傥犹记其姓名乎？”吾辈所争，固在没世，乃相与屈指近三百年中之以中书出身而为传人者，以破岑寂。至今思之，犹想见宣南风雨，冷斋夜话情味也。入民国后，惠宇里居为祭酒，间亦出游。兴之所至，寄于咏歌，诗亦较夥，惜只存戊午、己未间行卷，非其全豹也。卷中如《哀氵更行》为端午桥作，《后长恨歌》为珍妃作，皆有关国故，卓然可传。以词长不备录。君书《后长恨歌》一律云：“旧事重提日，新声入破时。露华歌白也，风叶泣微之。约略《金銮记》，凄凉《白纡词》。贞元老朝士，万感沁心脾。”知其所感深矣。又有《己未八月十二夜津浦车中口占》云：“文武真嗟道已穷，几疑破烂到虚空。加餐可奈三遗矢，识字何如两石弓。桂兔清辉澄午夜，莼鲈乡思恋秋风。新凉真妒罗纨薄，愁听天边报警鸿。”是岁惠宇以议修县志事入都，犹及畅晤也。

三七九、惠宇之殁也，为壬戌八月。余方居东，以诗哭之云：“饭颗积年吟杜瘦，怀人兀自望乡云。心肝呕出惊凶耗，长吉前身应是君。”并函索遗稿。君之嗣孙维城，录《丙寅遗诗》见奇。其《次均戏答刘奇园钊，以仿郑体题巢经巢集》七古见示云：“奇园诗境云间鹤，栖止不屑睨鸡巢。譬之富家日珍俎，难持草具止贪饕。偶链长句走相示，直三洗髓九拔毛。陈语耻作抄胥抄。如花当春霞生朝。巨响下噤群儿声，孰为韩奥孰苏豪。低首郑诗仿郑语，余经真叹曾子饶。遵义吟魂不可招。幸得金石和丝匏。芦笙应诧音近苗，君诗元著自超超。胸中邱壑本各具，阳朔岂让匡庐高。胡为效颦寒虫号，厌薄旧好誉新交。得毋诗奇弄狡桧，藉充贫子诗肠枵。文字适意斯称快，休学安仁望尘拜，勇士何妨持不介。”又《自述》云：“渐定浮沉局，劳劳付短歌。无绳能系日，有面怕观河。田海迁流易，乾坤涕泪多。生平甯静意，不敢怨跎蹉。世态朱成碧，天刑荠亦茶。风云醒旧萝，雨雪泣前途。寂寞扬雄吃，呻吟郑缓儒。袖中诗一卷，不是避兵符。（时方戒严。）”似皆未刊稿。


三八○、自彭渊材有“子固不能诗”之恨，东坡述秦少游言，亦有“子固以文名天下，而有韵辄不佳”之语。后世遂疑南丰于诗学或少致力，耳食相仍久矣。桐城姚石甫《论诗绝句》云：“文掩诗名置子固，论才合与亚欧王。《元丰类稿》从头读，遗恨何人比海棠。”文定得此，大可辨诬。按曾诗近体之佳者颇多，《丁元珍挽词》云：“从军王粲笔，记《礼》后苍篇。漫有残书在，能令好事传。鹏来悲四月，鹤去遂千年。试想长桥后，昏昏陇燧烟。”丁死于四月，故用鹏事以对令威，信为雅切。《早起赴行香》云：“枕前听尽小梅花，起见中庭月未斜。微破宿云犹渡雁，欲深烟柳已藏鸦。井鲈声急推寒玉，笼烛光繁秉绛纱。行到市桥人语密，马头依约对朝霞。”音节高亮，即使少游辈为之，宁能过此？绝句如《城南》云：“雨过横塘水满堤，乱山高下路东西。一番桃李花开尽，惟有青青柳色齐。”《离齐州后》云：“文犀剡剡穿林筍，翠靥田田出水荷。正是西湖消暑日，却将离恨寄烟波。”“将家须向习池游，难忘西湖十顷秋。从此七桥风与月，梦魂长到木兰舟。”“荷气夜凉生枕席，水声秋醉入帘帏。一帆千里空回首，寂寞船窗只自知。一西湖一曲舞《霓裳》，劝客花前白玉觞。谁对七桥今夜月，有情千里莫相忘。”西湖即齐州明湖，七桥在其上，文定曾适判齐州，诸诗皆去任时作。断句如《彭城道中》云：“一时屠狗英雄尽，千里河山战伐余。”亦佳。余尝谓南丰诗名为文名所掩，庐陵词名亦几为文名所掩，少游诸人在当时已有相知不尽之感，况异代耶？是可矣。

三八一、《海藏楼诗集》为陶子麟仿宋椠刻成，坊间流行乃其缩印本也。苍虬阁有《寿海藏六十生日诗》云：“敛手孤吟气更新，闲居岁月郁嶙峋。何穷盖世回天意，付与黄州陶子麟。”子麟之技颇精，其刊《海藏集》，尤刻意也。

三八二、题《海藏集》者众矣，弢庵先生外，要推李审言（详）。诗云：“一世风流魏晋人，诛茅穿径自藏身。山河已改将焉托，皮骨犹存莫论贫。东阁吏羞丞相薛，南宗诗并考功陈。李邕求识行能遂，浩荡闲鸥想渐驯。”自注：“君与伯严吏部，屹为二宗，如禅家之有能秀”云。又陈师曾亦有《读海藏楼诗》云：“老来犹未敛锋芒，用世心情近陆（放翁）王（半山）。夜景每工缘晏起，秋声益肆试边防。横看海市悬楼月，高卧沧江入鬓霜。诗固权奇书守骏，欹斜何碍米元章。”自注：“公诗注引赵子固语，谓‘北海欹斜之狂，流为米氏父子’。”第三句“晏起”似误。海藏固以早兴为日课者，所居署夜起庵。耄老精勤，并世罕觌。朋辈为诗多及此事。其《夜起庵》一绝，余已录入《诗话》中。犹忆癸亥十二月十八日，海藏将南归，秋岳与沈彦侯兄弟凌晨为具帐饮，歌者程郎亦至，霜苏暾动，意气如神。秋岳诗云：“一世沉沉恋夜行，朱门冻骨对纵横。独呼卯酒先群动，要遣人间识启明。”“瞳旭窥窗酒半酣，未应末座得何戡。坐中却有贞元士，解作开天菊部谭。”此一事也。镶蘅每到津必访海藏，且多未明即往。海藏《感赋》二首云：“中夜起待旦，初非欲人知。好我且信我，可感孰若斯。昧爽闻叩门，是子决不疑。欢笑苦未足，促坐同叽糜。我室虽云迩，里许劳奔驰。来时肝肠热，去时怀抱怡。气类喻针芥，圣者难言之。持此默自讼，无端殆儿嬉。岂同访戴人，兴尽情遽移。”“夜起既有年，斯道良可久。颇同献曝心，愿以遗吾友。晦明转移间，造物露枢纽。人身小天地，吐纳等难朽。清明常当令，昏惰诅能糅。神完形不敝，聊用却老丑。死生虽系命，操纵或在手。终时幸无疾，何必千岁寿。”此诗直可作养生新论读。海藏为镶蘅书长幅，已悬之座右矣。镶蘅和诗亦佳，录之：“早兴与晏起，利病世所知。一暴而十寒，恒情类如斯。海藏学道人，山立排群疑。葆此平旦气，何待餐琼糜。寻常冠盖，看人日夜驰。却寻寂寞味，暂对神已怡。此事关气类，微君孰喻之。名节须自立，肯与群儿嬉。世议纵见嗤，吾意终不移。”“海上始识君，心敬固已久。苏州与柳州，是我南迁友。威弧竟弗神，九州成解纽。高楼万苜诗，余事已不朽。平生姜桂性，到老更难糅。枕戈欲何为，志在扫群丑。江湖未忍归，闲却垂钓手。愿持却老方，更益斯民寿。”此又一事也。

三八三、朱晦翁集中，有《寄曾艇斋诗》云：“有约来何晚，行吟溯远风。老怀清似水，双鬓断如蓬。晤语非无得，疏慵正略同。清秋湖上集，只是欠车公。”按艇斋亦南丰人，名季狸，字裘父。诗不多作，《白水寺诗》云：“暂假僧房憩，炎热觉顿忘。谁知六月雨，一似九秋凉。石径苔痕滑，稻花田水香。鸣蝉休叹息，相与共徜徉。”所著有《艇斋诗话》。玩晦翁诗意，亦可想见其为人矣。

三八四、曾茶山诗宗工部、山谷。其《东轩小室即事》云：“烹茗破睡境，炷香玩诗篇。问诗谁所作，其人久沉泉。工部百世祖，涪翁一灯传。闲无用心处，参此如参禅。”盖自述其得力处也。放翁师事茶山，自述“生平受知无与比”者，其诗学亦渊源有自。故赵仲白赠诗有云：“清于月白初三夜，淡似汤烹第一泉。咄咄逼人门弟子，剑南已见一灯传。”茶山受学于韩王苍，韩得诗法于山谷，是放翁又不啻山谷之法乳绵延矣。刘后以茶山未入山谷诗派致疑，惜不能起吕舍人于九原而叩之。

三八五、茶山嗜竹成癖，诗为竹作者皆极佳。《官舍堂后种竹千竿，名其亭以留客》云：“种竹无他事，林间与客游。自应携手入，安用闭门留。静可过僧夏，清宜对奕秋。衰翁九节杖，来往亦风流。”《竹轩小睡》云：“好竹迷时手自栽，一轩寒碧谢尘埃。清风政为我辈设，小睡忽从何许来。已用官茶麾得去，莫因家酿挽令回。呼儿静扫黄叶径，吾与此君俱快哉。”又断句云：“手自栽培千个竹，身常枕藉一床书。”偶一诵之，如与此君相对，尘思为之洒然。

三八六、茶山绝句，最有神理者，《三衢道中》云：“梅子黄时日日晴，小溪泛尽却山行。绿阴不减来时路，添得黄鹧四五声。”《读书》云：“黄卷中人最起予，病来相对却成疏。新凉试傍青镫看，犹有飞蚊小未除。”风格在豫章、剑南间，余最喜诵之。

三八七、胡澹庵十年贬海外，北归饮于湘潭胡氏园，题诗曰：“君恩许此一朝醉，旁有黎颊生微涡。”谓侍妾黎倩也。朱文公见之题诗云：“十年窜海一身轻，归封黎涡却有情。世上无如人欲险，几人到此误平生。”后人于澹庵清节，每不免有白圭微瑕之恨。实则广平梅花，文山声伎，知人观过，何损平生。按放翁《老学庵笔记》云：“前辈置酒饮客，终席不褫带，后遂废。绍兴末，胡邦衡还朝，每与客饮，至劝酒必冠带再拜，朝土皆笑其异，然邦衡名重，行之自若。”邦衡者，澹庵字也，其居恒不苟如此，正未可以偶赋风怀少之。且朱诗重在垂戒后生，特借澹庵而发，又何可以辞害义乎。

三八八、晏元献殊《吊苏哥》云：“苏哥风味逼天真，恐是文君向上人。何日九原芳草绿，大家携酒哭青春。”据《西清诗话》云：“元献出守毫，每叹土风凋落。一日营妓刘苏哥有约终身而寒盟。方春物暄妍，驰骏马出郊，登高冢旷望，长恸，遂卒。元献谓‘士大夫受人眄睐，随燥湿变渝，如翻覆手，曾狂女子不若’。为序其事，以诗吊之。”《苕溪渔隐》曰：“此诗为宋子京作也。元献待宋极厚，其罢相，宋草制，颇极诋斥，观者无不骇叹。详见《东轩笔录》。”按《龙川志》，元献撰李宸妃志文，止生一女。仁宗恨之，以语李文靖。李曰：“宫省事秘，殊之不审，理或有之。然章献临朝，若明言先后实生圣躬，事得安否？”上默良久，命出守金陵，改守南都。及殊作相，八大王谓上曰：“此人名在图谶，有成败之语，并记志文事。”欲重黜之。宋祁为学士，当草白麻，争之。乃降二官，知颍州。词有“广营产以殖私”云云，以他罪罗织之。殊免深谴，祁之力也。果如此，则宋词正为元献地，又未可以凉薄相讥。又元献《吊苏哥诗》，意在风世则有之，必谓隐刺子京，亦近周内，姑存阙疑，以俟续考。

三八九、少陵《同谷歌》“长安卿相多少年，富贵应须致身早”。朱子尝谓其陋。乐天《琵琶行》，致慨迁谪，朱子亦谓其贪恋禄位，说着富贵，便口角津津。当日作者，不过自抒所感，初无容心。后人切墨引绳，转失风人之旨。即如少陵《遣兴》诗云：“丰年岂云迟，甘泽不在早。”此即“烈士暮年，壮心不已”之义，又何可一概论耶。至香山集中，强半皆闲适之作，此岂热中利名者所能同年而语。

三九○、朱竹垞曝书亭遗址，在今嘉禾王店，盖芜废己久矣。亭之楄字，旧为严绳孙书，楹帖乃汪楫书，其句为“会须上番看成竹，何处老翁来赋诗”，竹垞自集杜句也。据土人云：荷锄犯此地者，其人辄病。词客有灵，事或有之，然读集中《南垞杂诗》云：“不知黛色成阴日，此地何人结草堂。”则竹垞固早作达语矣。

三九一、宋嘉定间，东南诗人，集于临安。解元陈起，取南渡后以诗驰誉者，刊为《江湖集》。至宝庆初，言官李知孝见之弹事，于是刘克庄、敖陶孙、赵师秀、周文璞、曾极，均罗无妄，而陈起亦不免焉。诗至《江湖集》，可谓集南宋之大成。今日以“江湖派”为讥四方游士专骛声间者之词，未为的解。宗子威有句云：“平生不薄江湖派，野逸萧疏爱四灵。”可谓知言矣。

三九二、南宋诗人杨宋而外，则有徐照、徐玑、翁卷、赵师秀，称“永嘉四灵”。为诗力追晚唐，雅近姚武功一派。佳句之传诵者，如徐照《冬日书事》诗：“梅迟思闰月，枫远误春花。”翁卷《晓对》诗：“梅花分地落，井气隔帘生。”《游寺》诗：“分石同僧坐，看松见鹤来。”《吾庐》诗：“移花连旧土，买石带新苔。”赵师秀《冷泉夜坐》诗：“楼钟晴更响，池水夜知深。”《病起》诗：“朝客偶知承送药，野僧相保为持经”等句。当时属此派者，若薛师石（《爪庐诗》），如万元承（《东山诗》），其流不广，盖其派刻意苦吟，取径太狭，破碎尖酸，是其流弊。叶水心跋刘潜夫诗卷，谓“进乎古人而不已，何必四灵。”然四灵诸人，固意在矫江西派之失实，有别开户牖之功，则又未可抹煞也。

三九三、清符药林户部曾，官京师时，尝僦屋乏值，屋主人追逋急。大司空无锡嵇公调之云：“是家咏竹，能作‘吹得叶声如水流’者，宁不可须臾缓耶？”一笑而罢。按药林旧居，在韩家潭。床帏之外，书签画卷，茗碗香炉，列置左右。几案无织尘，四时常供名花数盆。王述庵笑谓之曰：“入君燕寝，已如在断桥篱落间，使人不复忆西子湖矣。”前辈风流自不可及。

三九四、标榜之习，贤者不免。赵秋谷之于冯钝吟，服膺之极，称为私淑门人。渔洋谓钝吟著“卑之无甚高论，乃有皈依顶礼，不啻铸金呼佛者”，盖谓秋谷发也。然渔洋之于吴连洋，亦何解于誉之太过耶？

三九五、李白杜甫齐名，本昌黎“李杜文章在，光芒万丈长”语。然当时所称，乃李衔非李白也。杜赠衔诗“奎杜齐名非忝窃”，乃其明证，特世人不暇深孜耳。

三九六、诗有假对之法，本于杜少陵“子云清白守，今日起为官”。情文相生，固自可贵。后人尤而效之，往往专对字面，则饾饤矣。

三九七、字有虚、实、活三用，惟活字多习而不察。盖诗斡旋转捩，起伏钩管，全在活字。如晚唐“鸡声茅店月，人迹板桥霜”，人多将“声”字“迹”字当实宇用，岂知作活字读也。即如“声罪致讨”之“声”，是当活字用，今试将“鸡”字“人”字，略一逗读，则原诗“声”字“迹”字之妙，尤在言外。
  </div>
  <div class="pagination">
   <a href="今传是楼诗话_page7.html">
    上一页
   </a>
   <span>
    ...
   </span>
   <a href="今传是楼诗话_page3.html">
    3
   </a>
   <a href="今传是楼诗话_page4.html">
    4
   </a>
   <a href="今传是楼诗话_page5.html">
    5
   </a>
   <a href="今传是楼诗话_page6.html">
    6
   </a>
   <a href="今传是楼诗话_page7.html">
    7
   </a>
   <span class="current-page">
    8
   </span>
   <a href="今传是楼诗话_page9.html">
    9
   </a>
   <a href="今传是楼诗话_page10.html">
    10
   </a>
   <a href="今传是楼诗话_page11.html">
    11
   </a>
   <a href="今传是楼诗话_page12.html">
    12
   </a>
   <a href="今传是楼诗话_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
