<!DOCTYPE html>
<html>
<head>
    <meta charset="UTF-8">
    <title>宋诗纪事 - 第 155 页/共 279 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗纪事 - 第 155 页/共 279 页</h1>
    <div class="content">
　　宋诗纪事巻五十一
　　钦定四库全书
　　宋诗纪事巻五十二　　　　　钱塘厉鹗撰吕及之
　　及之字周辅成都人
　　梅林分韵得爱字【并序】
　　绍兴庚辰十二月既望缙云冯时行从诸朋旧凡十有五人携酒具出西梅林林木王建梅苑树老其大可庇一畆中闲风雨剥裂仆地上屈盘如龙孙枝丛生直上尤怪古者凡三四酒行以旧时爱酒陶彭泽今作梅花树下僧为韵分题赋诗客既占韵立者倚树行者环绕仰者承芗頫者拾英吟态不一皆可图画是行也余被命造朝行事薄遽重以大府衣冠谒报主人馈劳酬对犇驰形神为之俱敝诸公导以斯游江流如碧玉平野秀润竹坞桑畴连延弥望十十五五篱落鸡犬比闾相亲不愁不嗟余散防其间葢不知向之疲薾厌苦所在也昔人谋于野则获闲暇清旷有爽于精神思虑游不可废如此哉又况所与游皆西州名俊憙事者耶诗成次第不以长少以所得韵之后先聨成轴客有十五韵止十四吕义父别以诗字为韵又有首诗不成者缺树字一韵余过沈犀樊允南监镇税语允南补之诸公又属时行为之序十五人者成都杨仲约施子一吕周辅义父智父泽父宇文徳济吕黙夫杜少讷房仕成杨舜举绵竹李无变潼川于伯永正法寳印老缙云冯当可
　　去城十里南郊外突兀老梅余十軰玉雪为骨冰为魂气象不与凡木对我来穷冬烟雨晦把酒从公对公酹人言此实升庙堂埋没荒村今防嵗清芬不为无人改捐弃何如本根在瑰章妙语今得公国色天香真有待归路从公巾倒戴俗物汚人非所爱我公行向日边归此段风流入图绘【成都文类】
　　冯时行
　　时行字当可巴县人绍兴中官奉礼郎以斥和议坐废隆兴初提防成都刑狱有缙云集
　　重阳登翠围亭亭废十年竹柏蓊然殊蔽逺眼命寺僧芟除翦伐屏翳豁开林峦杳霭殆丹山之絶胜处也与同游分韵赋诗以老杜开林出逺山为韵得逺字
　　林樾失洗沐丛灌老偃蹇坐令轩豁地雍穆成奥阃千年李峨眉孤调絶攀挽径欲刬君山笑防湘水逺我来此亭上造化阅舒巻何堪浩荡意郁郁仰若俛兰蕙生当门尚尔付锸畚大材廊庙具顾此何衮衮石角砺霜斧一斩三百本图事欲大快不复计小损天地英气归川原胜魂返镜开水灔灔龙转山蜿蜿卧虹踏归市融云防春垦晴光荡芳酌中筵舞蹲蹲黄花压客防胡牀秋风稳万象竞参揖相见一何晚通塞有时运明晦理相反干戈天地闭抚事切深悃痛浇磈磊胸不复效老阮
　　和嘉州通判贾元升见赠
　　山城乌鹊喜佳句来春风浣手三过读防我磈磊胸当年过秦论千载犹为雄今观妙好辞蹀躞追前踪文章信有种字字含徴宫少城初识面輭语开冲融秋月耿髙懐春冰莹清衷俱堕人事海烦促难舂容况乃燕雀卑未易参鸾鸿别来邛筰外一笑谁与同羡君对贤牧快饮如渴虹何当欵斋阁余沥借衰红所幸九河润宻迩千乘封臭味譬草木我軰情所钟梦随沫若水下与九顶通更愿洗老眼见君攀翔龙
　　中秋饮张仁甫家探韵得玉字
　　数日及中秋迎月试新醁清晖困屏翳顽隂费驱逐广座迷樽俎髙堂灿灯烛未用防一何妨纵百沃见人如见月张家呼小玉
　　至日
　　至日寒无頼今朝愁柰何两宫黄屋逺二老白头多圣主今尝胆皇天忍荐瘥乾坤为囬首慷慨一悲歌自行在解维宿长安闸下回望天竺诸山依依在目微臣去国抚事感伤因成此诗
　　归家岂不好去国意如何主圣忧思切时危习俗讹山髙更囘首天阔阻悲歌一寸丹诚地余生感愤多
　　和子应游万州岑公洞
　　泉细或疑雨岩深微见天暂来如可老长往不难仙石髓层层落松声树树传欲归重回首明月傍船舷【以上缙云集】
　　梅林分韵得梅字
　　霜朝马蹏无纤埃锦城城西江之隈金兰合沓俱朋来白沙鳞鳞江水洄梅花傍江髙崔嵬人言犹是王建栽豪华过眼浮云哉下马酌酒徘徊飞英送香来酒杯酒酣疾呼竹篱开走寻屋角如龙梅龙梅虽多此其魁睡龙屈盘肘承胲风皴雨皵封苍苔孙枝迸出谁肧胎天公抚摩春为回慎勿变化随风雷年年开花照尊罍我欲结茅买芋煨与梅周旋送衰頽【成都文类】
　　张　积
　　冯先生访梅于成都西郊同游十五人分韵哦诗而积不与翊日先生分僧字属积作之
　　春回九地阳潜升南枝破腊如酥凝疎篱度香竹稍短寒沙倒影溪流澄魁然老株忽骇目雪鳞矫矫双龙腾天公一叱困仆地掀髯弄爪髙曲肱长林望断千百株奋首直欲青云淩黎明太守和羮手十里往看车呼登西江破晓郊路净盍簪者谁金兰朋懽笑借草飞大白行厨载酒多于渑风花飘摇落杯面潄齿浇胷如嚼冰湘流之清岘山瘦千古邂逅一笑兴郤踏东风急回首侵夜霜月寒生棱入门未坐亟相诧曰今见之生未曽成都胜事多西蜀我欲问津云水僧先生功成早匄身未老重来倚醉藤【成都文类】
　　于　格
　　格字伯永潼川人
　　梅林分韵得彭字
　　庭柯卧苍虬阅世如耼彭朔风破檀蘂零露滋玉英江空人响絶影落千丈清今代文章箓缙云主齐盟跃马觇春色觞客江上亭三嗅韵胜华霜霰饱曽经及时剥其实可用佐大烹幸因犹轩使锡贡充广庭王明傥予烛和羮登簋铏【成都文类】
　　施晋卿
　　晋卿字子一成都人绍兴进士
　　梅林分韵得下字
　　郊原宿雨余雪重云垂野春信初动摇欲往岂无驾使君早着鞭问路逢耕者深寻烟村共作诗酒社庭荒六老树气象自俨雅一笑呼酒来大盆注老瓦最后看枯株何意当大厦夭矫待风云有年天实假须知羮鼎调嘉实系用舍我欲寿使君罇罍更倾泻明朝得楚骚健甚无屈贾君今有赐环诏落九天下蜀江雪浪来棹趁船人把留滞以诸生斯文要陶冶惟应郢中歌倡絶和自寡更闻督熊儿夜赋烛余灺它年防无双声誉出江夏郤笑昌黎公阿买字能冩【成都文类】
　　李流谦
　　流谦字无变绵竹人
　　梅林分韵得时字
　　巾冠堕城府桔橰无停时胷脾贮黄埃非复林壑姿涎流方外胜秦人望轩羲万金买闲日驾言一舒眉冒踏众俊塲更从百代师食鱼得河鲂熊蹯佐其滋靉靉烟村霜条出冰防乌鹊噪寒暝玉立山差差置尊扶疎下老榦虬蛟驰落叶不动尘初无犀骇鸡羞我木石资鬬公琼琚词深酌起自劝滕莒吾封圻公行对宣温云雾生攀跻能来玩墟落疋马郤盖麾胸蟠万防蝀区寰眇毫丝以兹接羣动白羽坐指防笑彼豢外者组绂为之鞿它年驷马还梅花当十围识此黄公垆下车挽客衣未觉邈山河一醉也大竒【成都文类】
　　樊汉广
　　汉广字允南沈犀监税
　　沈黎使君与客饮王建梅林分韵作诗过沈犀以诗相示阙树字令汉广补之
　　墙头冉冉新阳露忽作玲珑玉千树老蛟偃蹇独避人巻回飞雪江臯暮何处鸣禽来好音四月枝垂起黄雾摧折霜余初不惧笑看春光等闲度百年梦幻欲无言吹落吹开岂风故时来荐鼎真偶尔小住疎篱非不遇我知天地絶茫茫无为展转独多虑为花凄断郤回头尔亦微酸苦难茹【成都文类】
　　杨大光
　　大光字仲约成都人
　　梅林分韵得陶字
　　蟠根寄荒絶擢榦空橚槮乡来闻妙语翦拂到儿曹垂老犹叵堪开落几徒劳不谓勤杖屦惠然排蓬蒿尚能领诸生相就醉澄醪真頼旁辉暎并觉标韵髙酒防兴未已分韵看挥毫籍湜俱可人冥搜争过褒乃知天地间一等为贤豪横飞与陆沈亦各系所遭再烦起穷边国柄行当操尽期如此花晓夕幸甄陶得备和羮用寕不出伊咎百年几春风勿令心忉忉【成都文类】
　　吕凝之
　　凝之字默夫成都人
　　梅林分韵得花字
　　出郭岂惮逺满城无此花新枝开玉雪老树卧龙蛇临水互葱蒨傍篱忽横斜诗声写竒怪画本出槎枒老子晋彭泽诸公贾长沙不寻龙李盟来嗅露霜华杖屦穿茅舍壶觞倩酒家饥餐香馥郁醉借影参差月白雁成字江清鱼可义风流一时胜野意十倍加秪恐天上去迹陈锦江涯归来马蹄疾惊飞满林鸦【成都文类】
　　吕商隠
　　商隠字义父成都人
　　梅林分韵得作字
　　一树知独秀十里方出郭江流浩清冷露气凝凄薄胡为此行色疲马外踊跃元冥正擅令植物困摇落喜见南北枝粲然秀冰壑千林色辉映百畆香旁礴首破春风荒独傲清雪虐坐令芳信传芬菲到羣萼如一君子信茹连俱有托相期饮此意浩荡放杯酌更应防攀折嘉实须若若终收调鼎功傅岩真可作持问缙云老一尊笑相酢【成都文类】
　　吕宜之
　　宜之字泽父成都人
　　梅林分韵得诗字
　　寒梅如髙人冰雪凛风期霜威淩万木孤芳缀疎枝古来歳寒心肎与时节移家家浣溪南横斜映笆篱老树更崛竒矫矫蛟龙姿中有调鼎味防年江之湄征衫十年寒霜蹄快追随先生羊叔子到处英名垂对花有妙语豪气无百巵兴来属湛辈同出舂容诗【成都文类】
　　题文州安静堂
　　峡束秋空一线青万山深处长官防此堂虚旷无余物面面为开碧玉屏【方舆胜览】
　　辛弃疾
　　弃疾字防安号稼轩济南歴城人耿京聚兵山东节制忠义军马留掌书记绍兴三十二年令奉表南归髙宗召见授承务郎宁宗朝累官浙东安抚使加龙图阁待制进枢宻都承防卒徳祐初以谢枋得请赠少师諡忠敏
　　【归潜志党懐英辛弃疾少同舍属金国初乱辛率数千骑南渡显于宋党在北擢第入翰林二公皆有荣宠后辛退闲有鹧鸪天词云壮歳旌旗拥万夫锦鞯突骑渡江初燕兵夜捉银胡彔汉箭朝飞金仆姑思往事叹今吾春风不染白髭须都将万字平戎防换得东郊种树书】
　　武夷玉女峯
　　玉女峯前一櫂歌烟鬟雾髻动清波游人去后枫林夜月满空山可奈何【方舆胜览】
　　元日
　　老病忘时节空斋晓尚眠児童唤翁起今日是新年
　　送别湖南部曲
　　青衫匹马万人呼幕府当年急急符媿我明珠成薏苡负君赤手缚于莬观书到老眼如镜论事惊人胆满躯万里云霄送君去不妨风破吾庐【后村诗话】
　　幔亭峯
　　山上风吹仙鹤声山前人望翠云屏蓬莱枉觅瑶池路不道人间有幔亭【建寜府志】
　　尹　穑
　　穑字少稷兖州人侨居玉山绍兴三十二年与陆游同赐进士出身孝宗朝累官殿中侍御史右谏议大夫以言者劾罢
　　【后村诗话少稷及接吕居仁曾吉甫议论在山中读书二十年名论极重晚为大坡因符离之败攻张魏公父子以附和议遂为公议所贬甚可惜也】
　　庸医行
　　南街医工门如市争传和扁生后世膏肓可为死可起瓦屑蓬根尽珍剂歳月转乆术转疎十医九死一活无北市医工色渐动大字书牌要惊众偏收弃药与遗方仙草神丹亦无用实者为虚热为寒防因颠倒能全安君不见形神枵然卧一室医方争工药无必左手检方右顾金丙手虽殊皆劒防
　　【后村诗话似讽当时主和战者】
　　句
　　景龙只是当时路不见金钱打着人【靖康元夕】异日是非忧史谬终身寒饿羡钱愚【后村诗话】
　　黄　铢
　　铢字子厚号谷城翁建安人少师事刘屏山与朱子为同门友有谷城集其母孙夫人道绚号冲虚居士能文有词
　　铁笛亭
　　一声苍壁裂再奏蛟龙悲事往迹犹在山空人不归【诗家鼎脔】
　　梅花
　　玉箫吹彻北楼寒野月峥嵘动万山一夜霜清不成梦起来春意满人间
　　秋日
　　晓日初浮万里晖西风摇荡送秋归冥鸿直上三千丈社燕春莺不敢飞【以上诗人玉屑】
　　送仲晦
　　靡靡歳时晏乱山红叶稀端居已无悰况与亲故违驾言临广路惜此须臾期祖燕未云洽鸡鸣促再驰晨装俨然队天澹风凄凄迤逦征人行怅惘离言悲令徳本髙世诚思开圣防虎豹文采异防年丹诏垂眷兹皇华寄那得淹遐隮君王乆延伫去矣翔天墀顾我抱幽独已为清世遗冥鸿聿髙举蜩鸴何由追萦萦西郊道晻晻朝阳晖出处自殊迹操袪胡不怡明当逐云月依旧东冈陂【翰墨大全】
　　杨　杞
　　杞字元卿庐陵人
　　絶句
　　三间茅屋独家村风萧萧可断魂旧日相如犹有壁如今无壁更无门
　　【诗人玉屑杨诚斋云先太中贫尝作茅屋三间而未有门扉于元卿求之元卿送扉侑以此诗】
　　郑　裕
　　裕绍兴间莆田人
　　一经堂诗【宋进士方万留意经术朱文公扁其堂曰一经在兴化郡治束厢】
　　莆之甲姓实维大方紫囊锦帐阀阅膏粱有子盈之乃其最良心志乎道视之如忘慱究六艺并包五常东家尼父北窻羲皇日相讨论兼收并藏五经在笥一经名堂谦以自牧虽晦而光实浮于名虽抑而扬伊昔孟氏排墨与杨斯攵羽翼吾道栋梁岂特诗书独称其长诸儒之説于孟何伤吾子命名既择而详通而贯之辉涵汪茫剖破藩篱无门无旁黙契韶濩能宫能商正防析滞起废鍼肓以一知万名实孔彰人知同好絺句绘章酒太羮子独先尝经术之门骥骋康荘典谟之文鳯鸣朝阳学报天子业缵星郎以经名家非子谁当【兴元府志】
　　呉　曽
　　曽字虎臣崇仁人髙宗朝以献书得官累迁至吏部郎中出知严州致仕卒有得闲文集能改斋漫录
</div>
    <div class="pagination">
<a href="宋诗纪事_page154.html">上一页</a><span>...</span><a href="宋诗纪事_page150.html">150</a><a href="宋诗纪事_page151.html">151</a><a href="宋诗纪事_page152.html">152</a><a href="宋诗纪事_page153.html">153</a><a href="宋诗纪事_page154.html">154</a><span class="current-page">155</span><a href="宋诗纪事_page156.html">156</a><a href="宋诗纪事_page157.html">157</a><a href="宋诗纪事_page158.html">158</a><a href="宋诗纪事_page159.html">159</a><a href="宋诗纪事_page160.html">160</a><span>...</span><a href="宋诗纪事_page156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
