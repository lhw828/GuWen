<!DOCTYPE html>
<html>
<head>
    <meta charset="UTF-8">
    <title>文镜秘府论 - 第 9 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文镜秘府论 - 第 9 页/共 13 页</h1>
    <div class="content">　　或曰：字侧对者，谓字义俱别，形体半同是。诗曰：“忘怀接英彦，申劝引桂酒。”
　　“英彦”与“桂酒”，即字义全别，然形体半，同是。
　　又曰：“玉鸡清五洛，瑞雉映三秦。”
　　“玉鸡”与“瑞雉”是。
　　又曰：“桓山分羽翼，荆树折枝条。”
　　“桓山”与“荆树”是：如此之类，名字侧对。
　　第十八，邻近对。
　　诗曰：“死生今忽异，欢娱竟不同。”又曰：“寒云轻重色，秋水去来波。”
　　上是义，下是正名。此也对大体似的名，的名窄，邻近宽。
　　第十九，交络对。
　　赋诗曰：“出入三代，五百余载。”
　　或曰：此中“余”属于“载”，不偶“出入”；古人但四字四义皆成对，故偏举以例也。
　　第二十，当句对。
　　赋诗曰：“薰歇烬灭，光沉响绝。”
　　第廿一，含境对。
　　诗曰：“悠远长怀，寂寥无声。”
　　第廿二，背体对。
　　诗曰：“进德智所拙，退耕力不任。”
　　第廿三，偏对。
　　《诗》曰：“萧萧马鸣，悠悠旆旌。”(谓非极对也)。又曰：“古墓犁为田，松柏摧为薪。”又曰：“日月光太清，列宿曜紫微。”又曰：“亭皋木叶下，陇首秋云飞。”
　　全其文彩，不求至切，得非作者变通之意乎！若谓今人不然，沈给事诗亦有其例。诗曰：“春豫过灵沼，云旗出凤城。”此例多矣。但天然语，今虽虚亦对实，如古人以“芙蓉”偶“杨柳”，亦名声类对。
　　第廿四，双虚实对。
　　诗曰：“故人云雨散，空山来往疏。”
　　此对当句义了，不同互成。
　　第廿五，假对。
　　诗曰：“不献胸中策，空归海上山。”
　　或有人以“推荐”偶“拂衣”之类是也。
　　第廿六，切侧对。
　　切侧对者，谓精异粗同是。诗曰：“浮钟宵响彻，飞镜晓光斜。”
　　“浮钟”是钟，“飞镜”是月，谓理别文同是。
　　第廿七，双声侧对。
　　双声侧对者，谓字义别，双声来对是。诗曰：“花明金谷树，叶映首山薇。”
　　“金谷”与“首山”字义别，同双声侧对。
　　又曰：“翠微分雉堞，丹气隐檐楹。”
　　“雉堞”对“檐楹”，亦双声侧对。
　　第廿八，叠韵侧对。
　　叠韵侧对者，谓字义别，声名叠韵对是。诗曰：“平生披黼帐，窈窕步花庭。”
　　“平生”“窈窕”是。
　　又曰：“自得优游趣，宁知圣政隆。”
　　“优游”与“圣政”，义非正对，字声势叠韵。
　　或曰：夫为文章诗赋，皆须属对，不得令有跛眇者。跛者，谓前句双声，后句直语，或复空谈：如此之例，名为跛。眇者，谓前句物色，后句人名；或前句语风空，后句山水：如此之例，名眇。何者？风与空则无形而不见，山与水则有踪而可寻，以有形对无色：如此之例，名为眇。或云：景风心色等，可以对虚，亦可以对实。今江东文人作诗，头尾多有不对。如：“侠客倦艰辛，夜出小平津；马色迷关吏，鸡鸣起戍人。露鲜花剑影，月照宝刀新；问我‘将何去？”北海就孙宾。’”
　　此即首尾不对之诗，其有故不对者若之。
　　第廿九，总不对对。
　　如：“平生少年日，分手易前期；及尔同衰暮，非复别离时。勿言一樽酒，明日难共持；梦中不识路，何以慰相思？”
　　此总不对之诗，如此作者，最为佳妙。夫属对法，非真风花竹木，用事而已；若双声即双声对，叠韵即叠韵对。

　　○《笔札》七种言句例
　　一曰，一言句例；二曰，二言句例；三曰，三言句例，四曰，四言句例；五曰，五言句例；六曰，六言句例；七曰，七言句例。
　　一曰，一言句例。一言句者，天、地，阴、阳，江、河，日、月是也。
　　二曰，二言句例。二言句者，“天高，地下”，“露结，云收”是。(又“翼乎，沛乎”等是。)
　　三曰，三言句例。三言句者，“斟清酒，拍青琴”，“寻往信，访来音”是也。又云：“春可乐，秋可哀”。四曰，四言句例。四言句者，“朝燃兽炭，夜秉鱼灯”，“宋腊已歌，秦姬欲笑”是也。
　　五曰，五言句例。五言句者，“雾开山有媚，云闭日无光”，“燥尘笼野白，寒树染村黄”是也。
　　六曰，六言句例。六言句者，“讶桃花之似颊，笑柳叶之如眉”，“拔笙簧而数暖，促筝柱而劬移。”
　　七曰，七言句例。七言句者，“素琴奏乎五三拍，绿酒倾乎一两卮”，“忘言则贵于得趣，不乐则更待何为。”
　　八曰，八言句例。八言句者，“吾家嫁我兮天一方，远托异国兮乌孙王。”
　　九曰，九言句例。九言句者，“嗟余薄德从役至他乡，筋力疲顿无意入长杨。”
　　十曰，十言句例。
　　十一曰，十一言句例。《文赋》云：“沈辞怫悦，若游鱼衔钩而出重渊之深；浮藻联翩，犹翔鸟缨缴而坠层云之峻。”下句皆十一字是也。

南卷 

　　○论文意
或曰：夫文字起于皇道，古人画一之后方有也。先君传之，不言而天下自理，不教而天下自然，此谓皇道。道合气性，性合天理，于是万物禀焉，苍生理焉。尧行之，舜则之，淳朴之教，人不知有君也。后人知识渐下，圣人知之，所以画八卦，垂浅教，令后人依焉。是知一生名，名生教，然后名教生焉。以名教为宗，则文章起于皇道，兴乎《国风》耳。自古文章，起于无作，兴于自然，感激而成，都无饰练，发言以当，应物便是，古诗云：“日出而作，日入而息，凿井而饮，耕田而食。”当句皆了也。其次，《尚书》歌曰：“元首明哉，股肱良哉，庶事康哉。”亦句句便了。自此之后，则有《毛诗》，假物成焉。夫子演《易》，极思于《系辞》，言句简易，体是诗骨。夫子传于游、夏，游、夏传于荀卿、孟轲，方有四言、五言，效古而作。荀、孟传于司马迁，迁传于贾谊。谊谪居长沙，遂不得志，风土既殊，迁逐怨上，属物比兴，少于《风》、《雅》；复有骚人之作，皆有怨刺，失于本宗。乃知司马迁为北宗，贾生为南宗，从此分焉。汉、魏有曹植刘桢，皆气高出于天纵，不傍经史，卓然为文。从此之后，递相祖述，经纶百代，识人虚薄，属文于花草，失其古焉。中有鲍照、谢康乐，纵逸相继，成败兼行。至晋、宋、齐、梁，皆悉颓毁。
凡作诗之体，意是格，声是律，意高则格高，声辨则律清，格律全，然后始有调。用意于古人之上，则天地之境，洞焉可观。古文格高，一句见意，则“股肱良哉”是也。其次两句见意，则“关关雎鸠，在河之洲”是也。其次古诗，四句见意，则“青青陵上柏，磊磊涧中石，人生天地间，忽如远行客”是也。又刘公幹诗云：“青青陵上松，飋飋谷中风，风弦一何盛，松枝一何劲。”此诗从首至尾，唯论一事，以此不如古人也。
　　诗本志也，在心为志，发言为诗，情动于中，而形于言，然后书之于纸也。高手作势，一句更别起意；其次两句起意，意如涌烟，从地升天，向后渐高渐高，不可阶上也。下手下句弱于句，不看向背，不立意宗，皆不堪也。
　　凡文章皆不难，又不辛苦。如《文选》诗云：“朝入谯郡界”，“左右望我军”。皆如此例，不难不辛苦也。
　　夫作文章，但多立意。令左穿右穴，苦心竭智，必须忘身，不可拘束。思若不来，即须放情却宽之，令境生。然后以境照之，思则便来，来即作文。如其境思不来，不可作也。
　　夫置意作诗，即须疑心，目击其物，便以心击之，深穿其境。如登高山绝顶，下临万象，如在掌中。以此见象，心中了见，当此即用。如无有不似，仍以律调之定，然后书之于纸，会其题目。山林、日月、风景为真，以歌咏之。犹如水中见日月，文章是景，物色是本，照之须了见其象也。
　　夫文章兴作，先动气，气生乎心，心发乎言，闻于耳，见于目，录于纸。意须出万人之境，望古人于格下，攒天海于方寸。诗人用心，当于此也。
　　夫诗，入头即论其意，意尽则肚宽，肚宽则诗得，容颜物色乱下，至尾则却收前意，节节仍须有分付。
　　夫用字有数般：有轻，有重；有重中轻，有轻中重；有虽重浊可用者，有轻清不可用者。事须细律之，若用重字，即以轻字拂之，便快也。
　　夫文章，第一字与第五字须轻清，声即稳也；其中三字纵重浊，亦无妨。如“高台多悲风，朝日照北林。”若五字并轻，则脱略，无所止泊处；若五字并重，则文章暗浊。事须轻重相间，仍须以声律之。如“明月照积雪”，则“月”，“雪”相拨；及“罗衣何飘飖”，则“罗”“何”相拨：亦不可不觉也。
　　夫诗，一句即须见其地居处。如“孟夏草木长，绕屋树扶疏，众鸟欣有托，吾亦爱吾庐。”若空言物色，则虽好而无味，必须安立其身。
　　诗头皆须造意，意须紧；然后纵横变转。如“相逢楚水寒”，送人必言其所矣。
　　凡属文之人，常须作意。凝心天海之外，用思元气之前，巧运言词，精练意魄，所作词句，莫用古语及今烂字旧意。改他旧语，移头换尾，如此之人，终不长进。为无自性，不能专心苦思，致见不成。
　　凡诗人夜间床头，明置一盏灯。若睡来任睡，睡觉即起，兴发意生，精神清爽，了了明白，皆须身在意中。若诗中无身，即诗从何有？若不书身心，何以为诗？是故诗者，书身心之行李，序当时之愤气。气采不适，心事或不达，或以刺上，或以化下，或以申心，或以序事，皆为中心不决，众不我知。由是言之：方识古人之本也。
　　凡作诗之人，皆自抄古人，诗语精妙之处，名为随身卷子，以防苦思。作文兴若不来，即须看随身卷子，以发兴也。
　　诗有饱肚狭腹，语急言生，至极言终始，未一向耳。若谢康乐语，饱肚意多，皆得停泊，任意纵横。鲍照言语逼迫，无有纵逸，故名狭腹之语。以此言之，则鲍公不如谢也。
　　诗有无头尾之体。凡诗头，或以物色为头，或以身为头，或以身意为头，百般无定，任意以兴来安稳，即任为诗头也。
　　凡诗，两句即须团却意，句句必须有底盖相承，翻覆而用。四句之中，皆须团意上道，必须断其小大，使人事不错。
　　诗有上句言物色，下句更重拂之体。如“夜闻木叶落，疑是洞庭秋”，“旷野饶悲风，飋飋黄蒿草”，是其例也。
　　诗有上句言意，下句言状；上句言状，下句言意。如“昏旦变气候，山水含清辉。”“蝉鸣空桑林，八月萧关道”是也。
　　凡诗，物色兼意下为好，若有物色，无意兴，虽巧亦无处用之。如“竹声先知秋”，此名兼也。
　　凡高手，言物及意，皆不相倚傍。如“方塘涵清源，细柳夹道生”，又“方塘涵白水，中有凫与雁”，又“绿水溢金塘”，“马毛缩如猬”，又“池塘生春草，园柳变鸣禽”，又“青青河畔草”，“郁郁涧底松”，是其例也。
　　诗有天然物色，以五彩比之而不及。由是言之，假物不如真象，假色不如天然。如此之例，皆为高手。中手倚傍者，如“余霞散成绮，澄江净如练”，此皆假物色比象，力弱不堪也。
　　诗有意好言真，光今绝古，即须书之于纸；不论对与不对，但用意方便，言语安稳，即用之。若语势有对，言复安稳，益当为善。
　　诗有杰起险作，左穿右穴。如“古墓犁为田，松柏摧为薪”，“马毛缩如猬，角弓不可张”，“凿井北陵隈，百丈不及泉”，又“去时三十万，独自还长安，不信沙场苦，君看刀箭瘢”，此为例也。
　　诗有意阔心远，以小纳大之体。如“振衣千仞冈，濯足万里流”，古诗直言其事，不相映带，此实高也。相映带，诗云：“响如鬼必附物而来”，“天籁万物性，地籁万物声。”
　　诗有览古者，经古人之成败咏之是也。
　　咏史者，读史见古人成败，感而作之。
　　杂诗者，古人所作，元有题目，撰入《文选》，《文选》失其题目，古人不详，名曰杂诗。
　　乐府者，选其清调合律，唱入管弦，所奏即入之乐府聚之。如《塘上行》、《怨歌行》、《长歌行》、《短歌行》之类是也。
　　咏怀者，有咏其怀抱之事为兴是也。
　　古意者，非若其古意，当何有今意；言其效古人意，斯盖未当拟古。
　　寓言者，偶然寄言是也。
　　夫诗，有生杀回薄，以象四时，亦禀人事，语诸类并如之。诸为笔，不可故不对，得还须对。
　　夫语对者，不可以虚无而对实象。若用草与色为对，即虚无之类是也。
　　夫诗格律，须如金石之声。《谏猎书》甚简小直置，似不用事，而句句皆有事，甚善甚善；《海赋》太能；《鵩鸟赋》等，皆直把无头尾；《天台山赋》能律声，有金石声。孙公云：“掷地金声。”此之谓也。《芜城赋》，大才子有不足处，一歇哀伤便已，无有自宽知道之意。
　　诗有“明月下山头，天河横戍楼，白云千万里，沧江朝夕流。浦沙望如雪，松风听似秋，不觉烟霞曙，花鸟乱芳洲”，并是物色，无安身处，不知何事如此也。
　　诗有平意兴来作者，“愿子励风规，归来振羽仪。嗟余今老病，此别恐长辞。”盖无比兴，一时之能也。
</div>
    <div class="pagination">
<a href="文镜秘府论_page8.html">上一页</a><span>...</span><a href="文镜秘府论_page4.html">4</a><a href="文镜秘府论_page5.html">5</a><a href="文镜秘府论_page6.html">6</a><a href="文镜秘府论_page7.html">7</a><a href="文镜秘府论_page8.html">8</a><span class="current-page">9</span><a href="文镜秘府论_page10.html">10</a><a href="文镜秘府论_page11.html">11</a><a href="文镜秘府论_page12.html">12</a><a href="文镜秘府论_page13.html">13</a><a href="文镜秘府论_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
