<!DOCTYPE html>
<html>
 <head>
  <meta charset="utf-8"/>
  <title>
   卧雪诗话 - 第 9 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   卧雪诗话 - 第 9 页/共 13 页
  </h1>
  <div class="content">
   耕近示我《游昆池诗》云：“湖光风月水漫漫，十万垂杨露未干。入世偏多出世想，静中常觉梦中看。灯明画舫黄衫醉，星摘银河五字寒。放眼便知沧海浅，只应狂笑老龙蟠。”气韵之雄，乃其素长。又有句云：“明知世事终无补，何处江湖访钓矶。”盖有退隐之志焉。夫当盛位而有退隐之志者，鲜矣！
　　
　　丕佑负笈大学，常与丕钧侄论经史。余隐几听之，深入肯綮，令人解颐。余有句云：“教尔理群书，富于千斯仓。听尔谈群书，乐于南面王。”可以自晒。
　　
　　吴野人（嘉纪）、黄野鸿（子云）诗格并工，筱园《论诗绝句》云：“踪迹生平老钓矶，贵游知己古来稀。宋家解重林君复，肠断江南两布衣。”不粘不脱，山林吐气。每一诵之，令人神怡。杜诗：“抱叶寒蝉静，归山独鸟迟。”鸟心蝉心，体会入微，抑何其妙。
　　
　　说诗亦难矣。杜公“掖垣竹埤梧十寻，”或以“垣竹”与“埤梧”相对，杜公“掖”之为解，岂复可通。王少伯之“斜抱云和深见月”，乃宫人抱瑟夜立真景。或误以“斜抱云”与“深见月”相对，非时惟不通，且和字作与字解，亦非古也。（误解出于近人，因其人学问本深，且挚友也，恐损其名，故讳之。）李后主词云：“无那夜长人不寐，数声和月到帘栊。”岳武穆词云“三十功名尘与土，八千里路云和月。”赵松雪词：“做一个，我和你。”皆在宋后，且入词不入诗。唐末刘瑗《长门怨》云：“雨滴梧桐秋夜长，愁心和雨到昭阳。泪痕不学君恩断，拭却千行更万行。”用和字入诗，究嫌小家气，不可学也。
　　
　　孙筠堂先生，余幼时业师也。有偕余游陶然亭二律云：“环坐陶然里，群贤尽故乡。南天增客思，北蓟送秋凉。碧柳因风袅，华筵依日光。曲栏凭晚眺，清兴引杯长。”“丈夫弧矢志，卓荦冠吾乡。情倚皋比暖，诗成凤阁凉。平分仙露润，高挹紫霞光。幼稚殊英异，联翩继世长。”叠韵不一。即余与南陔、峨轩、宗尧诸先生同作，宗尧诗已见前。峨轩句云：“地避尘嚣远，文争日月光。秋风莼菜美，斜日柳阴凉。”南陔句云：“风尘经雨洗，天气带秋凉。禅机生寂静，世态绝炎凉。”情韵深至，真一时佳话也。
　　
　　孔子之名，《史记》已有二义。少时读书，塾师皆教以读作某，盖士人几不知丘之本音也。少陵诗云：“孔丘盗跖俱尘埃。”李太白诗云：“我本楚狂人，狂歌笑孔丘。”韩文公诗云：“柄任儒术崇丘轲。”三公乃三唐三峰，直用孔子之名。陶公则不然，其诗云：“先师遗训，余岂云坠。”又云：“先师有遗训，忧道不忧贫。”又云：“孔耽道德，樊须是鄙。”夫后学之于孔子，固不必以避讳为敬。况诗有声韵，尤不必拘。但古人习尚，各有不同，因汇而记之，觉陶公气度尤纯耳。
　　
　　保山王康侯茂才庶熙，闻我讲学，寄诗商榷，不耻下问，可钦可钦。僭为点评，以答雅意。最爱其《红花村》二联云：“深柳读书连客舍，小桥流水傍人家。”“一村兵燹余蔬菜，十里池塘半藕花。”遒丽之至。文字因缘，气求声应，润沧江外，吾道不孤。“所谓伊人，在水一方”，其斯之谓与。
　　
　　宋子京句云：“客子光阴诗卷里，杏花消息雨声中。”杨孟载句云：“六朝旧恨斜阳里，南浦新愁细雨中。”康侯茂才有句云：“奇怀诗思春花外，静听书声夜雨中。”音节铿然，与古人抗衡。
　　
　　杜诗“碧知窗外草，红见海东云”，李承古诗“碧藏云外树，红露驿边楼”，韦端诗“绿穿奔内水，红落过墙花”，同一句法，韦句较拙。
　　
　　在东瀛日，炳然、鼎和诸友，殷殷问字，异邦欤？抑同堂欤？乐可知已。今不过二十年，腾达者半，而炳然、鼎和乃以战殒。鼎和长于文，工于书。炳然则嗜诗，《柳州书怀》八首，有句云：“香江苦迢递，怅怅欲何之。”“果尔遭时变，扬鞭觅首阳。”“笑傲看云树，葱葱几万层。”“天下乌乎定？遴才在任贤。”虽非诗才，亦属难得，天不永年，惜哉！
　　
　　吾滇富于种松。新年嘉宴，喜以松针铺地，谓之松毛。余幼时句云：“松毛深一寸，差胜绿氍毹。”壮游京师，见张天扉自书诗幅，有“遍采松毛作地衣”之句，盖天扉以宫詹典滇试时作也。近见蒙化孙燮元广文《咏新年松毛》三诗，其一云：“报道风光锦绣春，青松满地最宜人。庭除早晚须珍重，愿作怀清履洁身。”虽嫌陈腐气，颇觉切合。广文半生吟啸，著《知味轩诗稿》一卷，纯任天然，不事雕饰。其孙女佩珊，余门人也，出其集为点定之。有《画梅》句云：“回头久历冰霜云刂，信手全收天地春。”“无瑕品格清于洗，有骨文章秀可餐。”殆集中最上乘禅耶。
　　
　　燮元广文有《罗汉松诗》，瑕瑜不掩，长数十韵。为之删节，格律较遒，录存之：“黛色上参天，根深盘错久。兵燹屡遭逢，傲骨独自守。知尔不凡材，元气絪厚。妙诀得长生，群卉成难偶。一朝凌五云，我欲同携手。名为罗汉松，何处惹尘垢。昔日始皇封，曾以大夫受。但愿上天台，不愿将军绶。滋茂映玄珠，绵延寿逸阜。古干发天根，精神常抖擞。参佛不敢眠，时聆琼钟扣。植立万千春，亭亭垂不朽。”
　　
　　景韩中丞《师竹轩诗集》三卷，壬秋太史改本，两均刻之。刘固不高，王亦非经意者，录二绝以告知者。《巫峡》云：“江水滔滔去，白云心自闲。鸟飞人不到，花落满春山。”“朝朝复暮暮，云雨空阳台。回首孤帆外，桃花一树开。”
　　
　　近理旧作，删芜过半，游踪纪事，因题存诗。弃之仍存，存之仍弃，青灯灼灼，知味鲜矣。癸卯试保和殿，适逢太夫人生日，试卷既毕，殿前赋一律，有句云：“小人有母长生日，天子徵才及第花。”纪庆也。辛卯重九，夜宿白浪，有句云：“清怜秋月浅深色，冷对菊花长短枝。”纪游踪之僻也。乙巳随虚斋师游札幌观农学校有句云：“一蓑烟雨一犁春，愧我东西南北人。”纪游踪之远也。己亥游黑笼潭有句云：“三尺身留干净土，九泉心印浅深潭。”“碧沼游鱼迎客至，空山孤鹤送春回。”“茶花红处千枝雨，橘子丹时一局棋。”“朝霜林外铜钟响，古月梅边玉笛催。”当日寻幽之趣，及今思之，历历在目。诗未为工，削之宜也；事不可忘，摘录于此。
　　
　　六弟性情真挚，寄余句云：“书寄云中修史册，流传敬慰九泉心。”又云：“再语乾坤医国手。暂留桑梓意如何。”皆琅琅可传。
　　
　　孙佩珊女士年少嗜学，亦从吾游之弟子也。《翠湖》二绝云：“平湖春水碧盈盈，一片斜阳两岸明。红是莲花绿是柳，不堪处处子规声。”“长堤芳草恋行人，燕语花娇媚晚春。毕竟翠湖风景好，华山如黛柳如颦。”《夜泛滇池》二绝云：“白露凉于水，轻帆上下飘。渔灯萤火小，抱膝坐深宵。”“孤舟人未眠，霜寒天欲晓。落月橹无声，山林啼怪鸟。”女士即燮元广文之孙，有光燃脂，岂惟绳武。
　　
　　古仪同年同研，同谱同官，同居同老。今六十矣，两诗祝之：“天地两赘人，祝君复自祝。君有琴五弦，我有诗一幅。侧闻甲子周，寿筵开豆粥。本非肉食鄙，侑君以灵。翠海老龙眠，十丈柳烟绿。年年我随君，醉踏柳阴曲。”“柳根深九渊，柳叶垂万袅。叶叶同一根，天然出云表。陈袁本同族，不过分枝早。（袁出辕涛涂，本陈姓也。）兄事四十年，同胞直到老。天高风雨夕，一樽夜忘晓。聊写性情诗，镌入君诗稿。”
　　
　　孔庙诗最难作，唐明皇五律，空处著笔，第一篇也。叹、嗟、伤、怨，四字重复，五塘师改为“叹凤斯文在，伤麟吾道穷。”“道穷”与“伤麟”一事，“文在”与“叹凤”二事，亦未必胜原作。总之，不能一辞赞也。所感者三过山东，未谒孔林，今犹耿耿。衢州孔氏，至圣嫡裔，宋南渡时，凡曲阜车服礼器，随扈而南。圣像泐石，最为得真。督浙学日，适有争衢庙产者，因饬衢府保之毋失。孔博士庆宜晋省来谢，以圣像拓本见赠，谦六弟携归石屏，捐入图书馆。滇省圣庙重修，属谷作记，乃并钩刻圣像，俾邦人士敬同瞻仰焉。琐琐书之，用资掌故。
　　
　　《史记》列《孔子世家》，荆公疑之。何足疑也？中国世家，莫孔子若。《前汉》《孔光传》、《后汉》《孔奋传》、《晋书》《孔衍传》、《宋史》《孔宜传》、《明史》《儒林传》、《孔希学传》以及《魏书》之《孔伯恭传》、《金史》之《孔璠传》，正史伪朝，无不尊亲，几若一国之史，惟此为重，皆史公之遗也。昌黎诗云：“柄任儒术崇邱轲。”于孔道已无发挥。近人句云“美富仰宫墙”，益为赘语。要之孔林之中，不可再作诗也。
　　
　　甲子夏，省城连日火灾，惨不忍睹。梅生宗黄作《嗟哉行》云：“三月四月天无雨，骄阳灼干一片土。祝融烈烈从空来，嗟哉小民蚁上釜。昨日城中已不堪，今朝痛哭望城南。火势欲歇未肯歇，幻作红云衬蔚蓝。满地如麻人乱走，可怜无辜丧家狗。娘呼阿儿儿呼爷，疾行那敢重回首。忠爱之坊光焰高，十丈楼台匝地销。飞鸦乱窜惊蛇逸，万人束手千人号。劫灰烧冷日将暮，崩墙败屋人安住。夜静惟闻叹息声，不依家门作野戍。谁临沧海扬其波，快使甘霖降滂沱。惆怅苍龙何处是，民兮民兮奈若何！”夫火灾亦易防耳，防失其道，殃及池鱼。留此一诗，用作明监。
　　
　　高馥斋孝廉蕙，工八股文，诗亦清新。《咏雪兰》云：“喜近三冬雪，闻来一品兰。淡妆姑射面，风过舞姗姗。”《咏山矾》云：“叶与花齐吐，山矾品最馨。送来春一色，玉立自亭亭。”《夏日》云：“入夏人难健，松风一枕凉，踏烟欣客缓，采药怪僧忙。永昼情偏适，高谈乐未央。最当支枕卧，莫负此和光。”句如：“苍烟三面合，翠霭十分藏。”“红酣昆海畔，绿战彩云边。”“开径来佳气，寻幽到别乡。”眼前景物，毫尖芬馥，固佳才也。
　　
　　晋宁宋坤侯孝廉培厚，工制艺，好苛论人，而交我特谦和。以酒疾不起，惜哉！尝作《田家诗》，颇有辋川、太祝之致：“冻云侵野合，百草枯不肥。朔风清且寒，吹我衤发衤衣。安步过蓬轩，纵目开荆扉。雪净远山出，木脱枫叶稀。牛羊归别院，豚栅上斜晖。黍稻亦已熟，洒酒香菲菲。拨瓮邀邻翁，佳酿相与挥。人生有契合，富贵非所希。秉烛复陶然，对坐两忘机。”又有《改诗》一绝云：“百链精金火候频，一挥而就更何人。试看贾岛吟诗苦，极意推敲触骑尘。”夫马工枚速，各有所长，坤侯自道心得，固不必人人强同也。
　　
　　《唐才子传》杜苟鹤字彦之，牧之微子也。尝谒朱全忠，作诗称意。《旧五代史》称其善为诗，辞句切理，观“风暖鸟声碎，日高花影重之句”不虚也。《唐新纂》云：“荀鹤举进士及第，东归过夷门，献梁祖诗云：‘四海九州空第一，不同诸镇府封王。’”是荀鹤受知之证。史谓田头将起兵，阴令荀鹤以笺问至太祖，遇之颇厚，前后乖异。唐末诗人首推司空，次则罗隐。隐以罗绍威荐至钱鏐，鏐重之，品学兼长，荀鹤有愧多矣。人不重，诗亦遂轻。
　　
　　曩欲选滇四家诗，迄未成书。近与友谈，当扩为前后六家，剑川萧孝廉善选，深以为然，各赋一律，真令金碧生色。他日选诗刻成，孝廉十二章并传可也。钞存如下。前六家：杨石淙（一清）：“功业文章冠有明，如公何必以诗名。吐吞《骚》《雅》《石淙集》，镇厌风波砥柱仃。太璞摩挲彭泽宰，浣花胎息玉溪生，千钧一发空同语，不是雕虫小技鸣。”张禺山（含）云：“诗比文襄亦靳黪，并时不愧友升庵。空同门下青蓝喻，太保山中儒释参。萧《选》理精辞驳丽，草堂律捆气沈酣。故人手定珍遗稿，味外酸碱识苦甘。（石禅师得公集，为升庵手定，极矜慎，评语尤佳。）李中溪（元阳）云：“有道尊师推太岳，晚内典亦称诗。句如小谢工山水，体近中唐化凿椎。六客杨门清独绝，一生阮屐癖谁知。漫披游记传仙迹，别调风骚已自奇。”杨宏山（士云）云：弘山格老气清苍，律体精严企盛唐。出塞偶然吟杜甫，长城真可峙文房。一篷渔艇延新月，七尺书楼送夕阳。掷地铿然金石响，不徒星历究微芒。”担当（普荷）云：“英雄肝胆寄吟哦，老著{加毛}{沙毛}感慨多。复古犹思旧坛坫，狂游已负好山河。岛郊体借秋为气，燕赵人称地善讠哥。易水苍凉声变徵，惊间入破满庭柯。”苍雪（读彻）云：“夜寒谁识耸吟肩，讲席中峰几岁年。不愧清僧诗第一（此渔洋评语），其如故国路三千。（师值国变，诗中宫有沧桑之感。）志公古井寻无迹，萧寺疏钟度有缘。脱尽皎然蔬┺气，沧桑百感寄云烟。”后六家：张月槎汉云：“异龙湖比壮怀开，鸿博科当众口推。务观诗原无老态，士衡人说患多才。稿书谏草千缣值，（公诗稿多书于谏草背面，得者重之。）茗味寒闺十指来。（公京宦清寒，尝假其夫人针黹之费，市茶欺客。）选后遗编真面出，（袁树五先生精选公诗六卷，入丛书刻之。）空阶扫叶绝纤埃。”钱南园（沣）云：“平生崇拜南园老，诗外诗中大有人。也似换鹅书透纸，依然画马瘦通神。杜陵自洒思君泪，吏部谁訾辟佛文。几辈绣ひ真气少，如公方不愧词臣。”刘寄庵（大绅）云：“儒林循吏一身兼，亦有诗名海内传。书解撷腴訾獭祭，理惟探颐烛犀渊。鲁人曾绘未公叔，老妪能知白乐天。健处虽差真处好，细持铅椠与周旋。”师荔扉（范）云：“是真名士是循良，（滇系）之余翰墨香。咏史扁舟江月白，怀人孤榻海山苍。渊源冉阝不从师友，门户何曾隘宋唐。始识真诗关至性，愿编年谱语周详。（闻方君臞仙近编《荔扉年谱》。）”朱丹木（{艹ぬ}）石：“树义必坚语无懦，韩苏黄外自成家。诣深不觉聪明贵，妆淡翻嫌粉黛华。吴体偶拈摇柱隽，蜀游常梦锦江赊。精严更启存诗例，五子（谓五华五子也）编中孰剔瑕。”黄矩卿（琮）云：“《嗣音集》发吉光幽，心契苏亭识更优。近体唐人奉韩杜，古风邺下溯曹刘。精心隶事锤炉化，拥鼻微吟格调道。取殿六家独凭吊，高文大节炳千秋。”
　　
　　杨小亭大令为仲翱太史之子，少年能文，其诗已采入卷。近见仲华得大令手抄《倦游草》一卷，《秋虫吟》一卷，乃甲辰、乙巳间作。清近弱，链近凿。录最佳者《端阳》七律：“记得年年端午节，举家蒲酒聚团。一身胡已七千里，万里何堪重五天。自信升沈关福命，剧怜孤寂近神仙。闺中弱息思何似，定道征夫倘念旋。”《翠湖》五律：“夜夜莲湖梦，还来证卧游。芙蓉开似旧，杨柳不胜愁。煮茗倾荷露，谈经忆竹楼。故人江海隔，惆怅夜灯秋。”
　　
　　朱子眉《自题画》四言：“木古石古，烟重云重。任余所适，千峰一筇。”想见遗老荦荦之概。
　　
　　龚簪崖句：“孤月晴翻江影动，乱峰寒送雨声来”，彭竹林句：“一官手版随人后，万里乡心入雁先”，皆见称于随园。龚、彭，迤西名土。龚专于诗，诗成；彭勤于官，官显，而诗晦矣。即以前二联论之，龚句极力摹古，虽有痕迹，不失雅调。彭下句为薛道衡“人归落雁后”作一转语，较佳；上句不免粗俗。彭乃随园弟子，常与杨栗亭选滇诗，未见传本。
　　
　　《贮云诗话》自赏其“钟敲云际月”及“松径归樵担月明，青毡坐瘦封侯骨”诸句。凡诗只知链句便是下乘。又载其兄小鸾《山行》五言云：“林杪跨板桥，峰凹补茅屋。朝带白云游，暮扫苍苔宿。”其乡人某《秋渔》七律云：“青蓑绿笠志和船，秋雨秋风年复年。三板鱼榔敲落日，一灯蟹火浸寒烟。登盘玉尺宜沽酒，入市银刀不取钱。漫说吴淞鲈正美，安排归计老江边。”惜佚其名。
　　
　　门人梅少农宗黄性嗜书，购张复斋、熊仲山手抄诗稿各一册。仲山名家彦，在道咸间宦滇有名。稿乃专咏梅菊七律数十首，无一可取。《浇梅》句云：“本以冰霜为雨露，偏教汤沐到山林”，其翘楚也。复斋不知何许人，诗亦散漫，《鹿饮泉》句：“遥寻鹿饮泉，不见迹。一泓在山椒，斗坎浸天碧。”《缥缈峰》句云：“隔湖望西山，天外蛾眉小。及登西山望，山外天更杳。”较为可观。复斋有乾隆十五年自叙，名《拾枯集》。集为周某攘为己作，少农仍改题原名。拟为之传，雷子沛（作云）、李楚卿（宝）皆有文以赞。少农三迤后起之秀，韵事，因详记之。
　　
　　少农又得《扁舟集》、《滞渝集》、《部门纪事》手写稿，佚其名。以稿中诗字测之，盖蜀人苏刺史忠廷作也。刺史为人不具论。稿中有《夔门》七古云：“乙酉腊月日乙丑，楼船东下巫山口。逆风巨浪打船头，回旋作势经持久。维舟峡岸对东风，榜人闷气填胸钮。邻船得意逐渐来，坐稳还酹江神酒。一尊清酒满船香，神女空中应拍手。行雨行云两不妨，捕风捉影殊否否。昨游夔府城，同心二三友。强作平原十日留，赠行曾折长亭柳。为乘风利张征帆，白盐赤甲难回苜。旧雨多情那可追，一声长啸蛟龙吼。放胆重作御风行，水波不兴云亦走。须臾出险入巴东，回看巫峰九十九。”诗出东坡，有奇句，亦有弱句。
　　
　　检斋古诗巳采入前卷。近体如“人缘佳节老，春与故园同。缀草编香谙，飞花扬旗。”不失为佳。
　　
　　赵生思治，下笔千言，诗不经意。顾往往称其乡长胡君永龄之诗，持集示我，因摘其佳者。《乍见》云：“相离曾几日，乍见树含娇。对我清狂甚，无风自荡摇。（年假闭校还家，至翌年开学进校。校虽犹昔，而生意勃勃，似有眷恋之意，故有此吟。）”《欲得》云：“欲得春消息，何妨问柳条。天机虽不泄，隔岸手相招。”《甲子元宵月晦》云：“试问团月，如何自晦深。太空灯灿灿，元夜影沈沈。满极宜招损，阳升故降阴。盈亏原有数，天地本无心。”
　　
　　甘润之明经雨选泸西训导，六十日即辞归。高勉之学使嘉其行，与许广文印芳、张广文舜琴并举，诏加内阁中书衔。生平精研宋学，游门下者远迩以千计。子四人，皆积学成名。工书画诗学，古近体颇佳。《留别泸西土民》云：“一行作客已千里，浪博微官冷如水。饔飧止有苜蓿供，犹恐素餐受訾毁。自愧连衰无长策，腼颜称师对多士。无聊独坐书难消，翻阅架上残经史。忽然老病侵人来，冷热时作不由己。风雨虚窗永夜灯，问燠请寒惟一子。家山蝴蝶梦中归，客思吟蝉催树里。我欲久恋宦途浓，百忧感触从中起。触动离忧难久住，忙促归装具行李。亦知簪组荣我身，烟霞系情不自己。况复世事与愿违，未及瓜期决行止。此去闲闲十亩间，农桑旧业重经理。时还沽酒召邻翁，畅饮林泉斯可矣。”一时和者甚众，其门人胡衮臣进士辑而付梓，名曰《泸江归吟集》。
　　
　　姚安甘季贤字幼卿，润之之季子也。光绪壬午登贤书，年十五一赴礼闱，因亲老不忍远离，即绝意科名，藉学俸养亲，以孝闻。好研性理，不喜作诗，偶一为之，盎然古味，由才优而学粹也。《送松泉孝廉赴豫》云：“惆怅听骊歌，展转意如何？劝君深自爱，道远辛苦多。巍峨黔道山，苍茫楚江水。对此望中州，浩浩八千里。至止当何期，榴花照眼时。至时深颐养，居闲遣忧思。霭霭乘秋凉，归来未为晚。惜君千金体，努力加餐饭。”
　　
　　蒙古为淳维匈奴故地，沙平万重，风雄千载。顺康以后，文明日盛，与中原同法。梧门之文，策凌之武，其著也。吾师荣华卿协揆，吾友延清学士，文章卓卓。学土《送友诗》云：“一堂星聚并时贤，秋展西园胜去年。三树荫浓松挺秀，（十月十日席设三松苹堂。）万花香晚菊争妍。蝶来导客思萧寺，（今春牡丹花时，徐花农前辈招同薇孙学士小集崇效寺花下，见太常仙ア，薇孙为赋长歌。）骊唱催人赴楚天。（受苍方伯将取道湘鄂之官贵州。）此去黔中山水好，新诗遥盼使君传。”学士素工试帖，刻本久传，律体虽亦近试帖，而地灵人杰，何其超
　　
　　通海李子懿（文藻），茂才也。赠余诗云：“一腔怀抱学为缘，宦海归来讵惘然。移孝作忠遵鲁训、守先待后绍邹传。四时佳兴程明道，三策贤良董广川。自是彩云南现瑞，浙江流水溯渊渊。”赵纪卿孝廉云：“颂扬得宜，诗律亦细。”孝廉以诗名一乡，四十年前诵其佳作《泛祀湖》、《登秀山》，琅琅在口，当觅其全集以表之。
　　
　　诗人所契，多在山水、竹石、田野、风光、故人品多高尚者。
　　
　　禺山赠升庵诗最多，亦最工，尤以“松凉月坐华亭寺，花暖春游碧玉泉”二句最妙。碧玉泉在安宁，升庵题曰“天下第一汤”。盖以天下温泉，皆含矿气，独此无之也。题额今存。美国游滇者往浴毕，叹曰：“中国自古夸饰，往往夸国内为天下。此泉实为全球冠，天下二字，言大非夸。”
　　
　　叔度别后，依依梦思。诗筒往来，频劳黄耳。顷得其《癸亥四月初六日游三香山杂咏》：“名山游处辄题诗，故里名山久别离。二十余年重拄策，山灵笑我满吟髭。”“蹑踽攀萝逸兴催，凭临百里画图开。万峰突兀撑空碧，一线梅江天际来。”“天极遥连地极通，两仪开辟妙神功。天公欲炫奇山妙，太一峰当太一宫。”“闲曳孤筇揖老仙，仙山深处日如年。绛霄宫阙群真会，合有碑题碧落天。”“万株松树绿云横，炎夏凉风谡谡生。不羡茯苓千岁药，闲眠石枕听涛声。”“奇石苍松倚碧空，熙穰妇子酹神丛。犹存报赛祈年意，大好乡村太古风。”“盘石宁栖盘古神，香花争供石嶙峋。若教米老来游戏，袍笏犹应拜丈人。”“千家鱼沼涵空碧，万亩秧畴醮远青。忽忆昆仑山顶望，百泓秋水灿华星。”“城郭微茫映夕曛，昏鸦队队逐归云。好风一片来天末，下界人声上界间。”“山下村庄世外家，家家妇子艺禾麻。最怜佣贩皆冰玉，姑射神人末足夸。”“五岭烽烟遍战场，罗浮樵麓盗跳梁。山川奇胜堪安隐，福地琅环数故乡。”“桑麻鸡犬足山村，山口溪光翠锁门。未许问津到渔父，避秦即是武陵源。”“自号梅峰纪雪鸿，三香今画入诗中。一峰若种梅千树，万树梅花坐放翁。”自注：“余在京号三香居土，后侨居穗垣署梅峰精舍，皆示归欤之志云。”叔度诗才敏赡，下笔不能自休。昔者廖柴舟以古文名于粤东，日本重刻《二十七松堂文集》，推之与朝宗、冰叔并驾，余报叔度诗有句云：“文事我惭袁彦伯，松居人羡廖柴丹。”盖纪实也。
　　
　　欧阳君超，游滇久，自言忘其非滇人，旷雅可想。见拙著《诗话》、《钞诗》，示我《过洞庭》三首：“云水苍茫混太虚，此行端不为鲈鱼。鼎湖倘有飞升迹，愿访名山赋《遂初》。”“一气吹嘘橐功，片帆逆上仗西风。楼台倒影藏深碧，好个巴陵在水中。”“我自龙宫说法来，海涛喷雪五云开。谁言弱水三千里，一日行经十二回。”《嘉树》二首：“南荣有嘉树，绿叶何婆娑。春从寒谷回，百鸟声相和。树下为我庐，明窗触枝柯。朝夕勤宫书，神苦志不磨。鬓发忽已斑，隙驹徒奈何。念彼飞鸟适，而我形役多。愿言驾轻车，一吟《击壤歌》。”“一粒含大千，胜义谁能识。万花如缀锦，幻此空中色。玉屑霏庭阶，奇香坌满室。清烈沁心脾，莹然心愈白。蔚秀日在眼，长养钦帝力。开笑慰吾怀，衙斋聊自适。”且媵之以笺云：“《卧雪诗话》，南中巨观。愧未能佳，聊寄讽咏。欲施绳墨，惟大雅裁成之。”吁，谦尊而光，进境安可量耶！
　　
　　方黝石《诗话》仅见残本，转录其一，以见豹斑：“月前移寓北馆，在宣武门外松筠庵后，日与南坪话旧，并同游部中诸胜。归则共饮酒肆，相得甚欢。今日无事，乃更取《居敬斋诗》阅之，摘其隹者于此。五律如《坡贡道中遇雨》云：‘古驿少行客，鸟声时一鸣。雨催深谷晚，云截乱山平。樵路草痕没，野田秧水明。暮程何处宿，天外数峰晴。’《宿七星桥》云：‘墟落人家少，荒凉早闭门。山坳残雪聚，树杪冻云屯。野水明前渡，寒烟暗远村。愁看孤店外，斜月挂黄昏。’《南星驿》云：‘历尽蚕丛险，长征唤奈何。地偏山市小，人杂土音多。灯影收孤店，烟痕澹远波。循墙看诗句，把酒自吟哦。’《大散关》云：‘绝顶郁崔嵬、千盘仄磴回。人烟秦塞接，疏凿禹功开。石气含疏雨，滩声走怒雷。古来征战地，立马独徘徊。’《晓发广元县》云：‘客路贪行早，冲寒出郭门。冻云沉野色，残月带烟痕。木落霜威肃，江空水气昏。蓝舆迎晓日，握袖自微温。’《旅夜书怀》云：‘孤枕寻乡梦，寒窗洒半醒。虫声催月黑，萤火避灯青。乱世谁知己，浮生误识丁。壮怀人自惜，尤里一飘萍。’七律如《得家书》云：‘斜风吹雨夜将阑，竟夕愁人梦未安。世乱干戈随地有，家贫出处一身难。吟秋虫语当阶冷，破晓钟声到枕寒。珍重老亲书一纸，拥衾心绪万千端。’《七盘岭晓发》云：‘褒城破晓策征鞍，石磴萦纡上七盘。雪积未消山市小，冻云初散日光寒。猿号古木来空谷，马踏残冰过浅滩。宿梦乍惊心转怯，舆人愁说路漫漫。’七绝如《画眉关》云：‘藤花落尽雨昏昏，小驿荒凉昼掩门。何处猿声啼不断，画眉关外客销魂。’《嘉陵驿》云：‘罗径香吹石竹花，嘉陵古栈入山斜。山坳流水最幽处，时见野人三两家。’《观音峡》云：‘驿亭一度一徘徊，盼得睛天倦眼开。峡口忽生云一角，热风吹雨过山来。’《三交河》云：‘野莺啼彻子规啼，山路迢迢日易低。欲写归心向羌水，争先流到夜郎西。’《送险亭》云：‘送险亭边绿草肥，平原极目晚烟霏。此行合有新诗本，万叠青山一客归。’”其卷首有毕星楼（应辰）学使题辞一首，亦佳，因并录之。云：“碧云遏断湘水裂，长笛声高入寥。风回爽气凌清秋，与君诗境同超绝。君才健似脱鞲鹰，霜天下击成飘瞥。谈经说剑气纵横，感遇忧时情激烈。十年人事苦蹉跎，万里江山嗟远别。遥从冀北望天南，燕台落日昆湖月。长风相送来长安，重话畴昔转凄切。极天烽火照家山，苴兰城外屯回鹘。投笔慷慨竟从戎，凛凛平生真气节。跃马风生短后衣，出师誓饮花门血。计定方期大合围，军符谁料成仓卒。不教驱马出危城，和议当时计己决。郊外愁看狐鼠骄，军门早报弓刀撤。掉头从此辞戎旃，射策远来朝北阙。变化同期云路高，腾骧谁遣霜蹄蹶。自来福命胜文章，肯与鸡虫争得失。一官端次客京华，万古奇愁长郁勃。开编示我纪游诗，三年踏遍峨眉雪。剑南风物杜陵愁，写向岷峨悬健笔。放怀且请为君歌，许身稷契谁言拙。随陆能武绛灌文，珍重此才不世出。漫言科第即功名，好裕经纶明辅弼。我才颓放远输君，我诗真率态无律。酒酣气振更联吟，诗成唾壶击将缺。”星楼此诗，词旨研练，气味深醇，可传之作。按黝石以宝宁秀才橐笔入中原，与一时名土游，终于陕吏。著书极富，有《鸿蒙室丛书》三十六种，《诗话》乃三十六之一也。《诗经原始》，最为传诵。海内文家，盍多访之。
　　
　　余杭孙和叔先生树礼，埙篪介雅、弓冶传诗。杭州三年，谈艺至契。老居京门，音问常通。余筑小园，地仅丈余，园角一山，名曰金钟。题诗刻石云：“雅谈宜在山，山乃不可居。挈此小金钟，位之翠海隅。海岸市二里，海水清一渠。芦荷四三亩，榆柳十百株。兹山高尺五，广袤与之俱。海名人可借，山名吾岂虚。鼐鼎万锺粟，何如半园蔬。阡陌王侯第，何如一草庐。昂昂七尺躯，何如复何如。愿招旧谈友，愿补新著书。”拓纸寄京，和叔答笺云：“昔登缉雅堂，尝侍吾师居。（潘师毕琴在学使署延粱文忠选浙人诗，续阮文达《轩录》，余与先补山兄同任采访校勘。）自公来督学，复令陪坐隅。图书聚东壁，庇以屋渠渠。审定务雅正，邪说铲根株。公余间谈笑，恒与鸿儒俱。今则《郑》乱《雅》，俚言文空虚。（朋友讲习，会当以文，乃胸无典籍，崇尚白话，较以艰深文浅陋者，又逊一筹矣。大雅沦亡，于斯殆尽。）诗俗不可耐，气并无┺蔬。日下更芜秽，剧场入讲卢。（国立大学任男女青年以淫词艳曲合演，绝不知人间有羞耻事。）别久溯畴昔，感想当何如。愿公勿自怡，亟上万言书。（山中白云，虽可怡悦，当不忍坐视天下陆沈也。）”又云：“宣圣恫中国，尝欲九夷居。拟与仲由偕，乘桴浮海隅。季路固勇者，狂喜笑轩渠。谓士当远谋，毋因觅守株。鸣凤集梧冈，宁与鸡骛俱。鹏垂天云，扶摇凌清虚。胡为甘学圃，恋此瓜与蔬。吁嗟儒雅士，无复承明庐。斯文亦既丧，此后将何如？四顾天地窄，提笔吾忍书。”两人性情，如胶如漆，文字交，性情交，胥于此见。
　　
　　帛道猷《采药诗》：“连峰数千里，修林带平津。茅茨隐不见，鸡鸣知有人。”唐五龙曰：“此诗绝妙。”见《高僧传》。王半山窃其意云：“菰蒲深处疑无地，忽有人家笑语声。”何其相远也（《选诗拾遗》卷六）。按诗不相袭，余尝引半山诗为戒，已见前卷。不意五龙山人早持此论。五龙名尧臣，晋宁人，著书在明隆庆时，雅人也。其诗文不及半山，特所见甚精耳。半山诗文，亦不以评论为轻重，特后人当知戒耳。
　　
　　《劫余集》者，昆明王聚五孝廉肇奎著。孝廉性嗜书，兼嗜饮，孝友无间言。著书因兵乱而毁，今所存者名曰《劫余》，可伤也，亦可钦也。《言志》五古：“弱冠读儒书，天下为己任。民物胞与心，油然满方寸。忽焉肄举业，遂乃忘其正。Т逐章句间，学修我为政。我质本甚鲁，Т世而无闷。华门陋巷间，潜心学孔孟。”《坡贡道中》七绝：“征鞍已度夜郎西，碧草朝朝衬马蹄。屈指滇云今咫尺，树头一任子规啼。”《灌口滩》五绝：“山如奔马走，水似怒狮吼。舵师攘臂呼，扁舟出灌口。”“滩声动地来，怒涛连天起。心旌苦摇摇，移时犹未已。”《丙辰六月初二日为先君九旬阴寿，家祭有感》七绝：“鸡豚不逮生存日，死后徒劳荐馔羞。泉下有知应一笑，痴儿白发已盈头。”嗟乎！长安毡&lt;毛&gt;，瀛岛逍遥，廿载故交，一场春梦。孝廉易篑之日，语不成声，惟六字可辨，曰“吾前清举人也”，是不能不为之表章者。
　　
　　秋航先生为石屏任棠村（树南）后裔，学有渊源，著《乐亦斋诗钞》。以岁贡居乡授徒，竹轩先生其高弟也。余闻之故老云：先生得吴和甫诗传，而与朱次民、许五塘、朱筱园、戴雅南诸人友，砥砺专一。以元夕为差役所殴，竟呕血毙。石屏公愤，设至圣会以伸其枉，会至今犹存，俗名为“打差会”。雅南挽联云：“棠庄偕隐愿未偿，与我生、阅世态炎凉，风波变幻，郁郁百年身，抖擞尽热血满腔，吞声竟逝；兰社同人今有几，为君死、叹慈亲衰老，子女夭亡，茫茫千古恨，检点得狂诗一卷，洒泪长吟。”屏人传诵之。《五塘诗草》、《穆清堂诗钞》皆亟称先生诗，顾不获见，钞本为戴鼎卿所藏云。得之竹轩先生者，亟录副本，冀刻《云南丛书》中。名士沦落，终获显白，九京庶可无憾矣。戴鼎卿名燮元，石屏茂才，喜为诗，近亦逝矣，当访其集传之。
　　
　　次民先生称秋航明经曰诗人，箴予先生则云腹俭而欲学浣花，可乎？余谓二说皆允。今录二诗，以概其余。《昆华五律》十四首之二：“犹记辞家日，春寒入客途。关山愁马首。风雪暗龙湖。仆暖荒村酒，薪烦野店炉。劳劳竟何事，回首一长呼。”“离别寻常事，销魂却为贫。持家从拙妇，强饭祝衰亲。不尽烹雌感，长怀负米人。吾生惭马畜，未敢怨风尘。”
　　
　　古今隐逸多矣，渊明尤著；忠烈多矣，信国尤著；武将多矣，武穆尤著。皆文彩之故也。观《武穆全集》，诗词俱工。《满江红》谱入乐歌，今之文武学生，皆能诵之。谱为图书局员大兴高君连科所编，激发志气，何其壮耶！武穆有《题龙居寺》句云：“潭水寒生月，松风夜带秋。”又何逸也。
　　
　　张燧曰：韩文公志卢殷墓，言殷于书无不读，止用为诗资。平生为诗可诵者千余篇，至今一篇不传，非托于韩文则名姓亦湮矣。夫诗文之佚不佚，名姓之湮不湮，似亦微耳，顾古今人往往重视之。岂不以四大皆空，而空中有不空者在耶？可以思矣。
　　
　　米襄阳自书《琴诗》：“澹乎无味中，指下清音发。□□□□□，空山堕凉月。”郭天锡曰：寻《英光集》检之不见（《云山日记》卷下。）又《赏心亭》诗：“睛新山色黛，风纵芦花雪。尽日倚阑干，寒宵低细月。”张和仲曰：“雅淡幽奇，当为米绝之冠。”范长康辑《米襄阳志林》，拓陆友仁、包彦平、陈眉公之旧，自成一书，搜括无遗。余于焦弱侯《金陵旧事》中得此诗（《千百年眼》卷八。）按米诗之佳者：“三峡江声流笔底，六朝帆影落樽前。”抗衡苏黄，一代之雄也。郭张表章佚诗，实为佳作。郭名畀，元朝丹徒人，手写日记，为陈善虞徵君庆年所得，今刻入《横山草堂丛书》中，徵君耆年硕学，余同年友也，远寄此书，读终篇详为记之。
　　
　　雪生游鸡足山，得明刻本甚富。大部赠图书馆，其小者有《风响集》以赠余。余读之知为诗僧本无著，可珍也。诗不脱禅理，最爱其佳句云：“溪分竹笕泉声细，烟引松萝月色微。”犹有文人风韵。“龙象开山因祝国，鬼神让地欲留僧。”却是高僧本色。谈明诗者，远则牧斋、竹垞，近则苏亭、荔扉，均未见此本，余何幸而得之。《诗》云：“锡我百朋，敢不拜嘉。”
  </div>
  <div class="pagination">
   <a href="卧雪诗话_page8.html">
    上一页
   </a>
   <span>
    ...
   </span>
   <a href="卧雪诗话_page4.html">
    4
   </a>
   <a href="卧雪诗话_page5.html">
    5
   </a>
   <a href="卧雪诗话_page6.html">
    6
   </a>
   <a href="卧雪诗话_page7.html">
    7
   </a>
   <a href="卧雪诗话_page8.html">
    8
   </a>
   <span class="current-page">
    9
   </span>
   <a href="卧雪诗话_page10.html">
    10
   </a>
   <a href="卧雪诗话_page11.html">
    11
   </a>
   <a href="卧雪诗话_page12.html">
    12
   </a>
   <a href="卧雪诗话_page13.html">
    13
   </a>
   <a href="卧雪诗话_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
