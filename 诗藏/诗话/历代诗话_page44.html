<!DOCTYPE html>
<html>
<head>
    <meta charset="UTF-8">
    <title>历代诗话 - 第 44 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代诗话 - 第 44 页/共 63 页</h1>
    <div class="content">　　当句对
　　王禹玉诗舞急锦腰迎十八酒酣玉照东西
　　吴旦生曰乐府六么曲有花十八古有玉东西杯而十与八东与西乃当句对盖昔人作诗有当句对而两句更不须对者如陆鲁望诗但说潄流同枕石不辞蝉腹与肠是也如李义山诗池光不定风光乱日气初涵露气干但觉逰蜂饶舞蜨岂知孤凤忆离鸾则中二聨俱用此体故其命题曰当句有对【苏子容席上诗舞奏未终花十八酒行先困玉东西】
　　俗语
　　王君玉谓尝有雪诗待伴不禁鸳瓦冷羞明当怯玉钩斜
　　吴旦生曰雪止未消者俗谓之待伴雪夜落者又谓之羞明两以俗语采入句中此防石为金法也黄白石雪诗说道羞明却不羞日光玉防共飞浮天人胸次明如洗肯似人间只暗投此又反其语而用之



　　歴代诗话巻五十七
　　钦定四库全书
　　歴代诗话巻五十八
　　归安吴景旭撰
　　辛集中之上
　　宋诗
　　明允
　　石林诗话曰苏明允至和间来京师既为欧阳文忠公所知其名翕然韩忠献诸公皆待以上客尝遇重阳忠献置酒私第惟文忠与一二执政而明允乃以布衣参其间都人以为异礼席间赋诗明允有佳节屡从愁里过壮心时傍醉中来之句其意气尤不少衰明允诗不多见然精深有味语不徒发正类其文如读易诗云谁为善相应嫌瘦后有知音可废弹婉而不迫哀而不伤所作自不必多也
　　吴旦生曰何燕泉谓佳节屡从愁里过何无养也壮心时傍醉中来是不能以徳将也道山清话老苏以兵书徧见诸公贵人皆不甚领略有人言于富韩公公曰此君専劝人杀戮以立威岂得直如此要官职做然则苏当时愁态壮心亦可叹耳余不然其说如后山议明允不能诗苕溪已斥其诬矣观雅安守刘太简以书荐于韩魏公欧阳文忠公张文定公辞甚恺切文亦高雅而张安道守成都时乃为作书办装使人送之京师谒文忠文忠得明允父子所著书大喜曰后来文章当在此即极力推誉盖文忠能重布衣而刘张二守亦交相荐引之亦其才足动人也瑞桂堂暇录云老泉携东坡颍濵谒文定公时方习制科业将应诏文定公忽出题令人持与坡颍云请学士拟试文定宻于壁间窥之两公得题各就坐致思颍于一题有疑指一示坡坡不言但举笔倒敲几上云管子注颍濵疑而未决也又指其次东坡以笔勾去即拟撰出以纳文定阅其文益喜勾去一题乃无出处文定欲试之也次日文定见老泉云二子皆天才长者明敏尤可爱然少者谨重成就或过之所以二公受知文定而颍濵感之尤深【按子瞻一字和仲谪黄州时筑室于山之东坡遂号东坡居士子由一字同叔子瞻诗还须畧报老同叔又元日立春云已夘嘉辰夀阿同元日己夘为子由本命也又遗观音像云持是夀夘君苏小妹好学能文适其母兄程濬之子之才老苏诗云汝母之兄汝伯舅求以厥子来结姻乡人嫁娶重母族虽我不肯将安云】
　　老人泉
　　蜀中诗话曰东坡老翁泉诗井中老翁娱年华白沙翠石公之家公来无踪去无迹井面团露水生花翁今与世两无与何事纷纷惊牧竖改顔易服与世同无使世人知有翁说家又载东坡图书刻有老泉二家如此则老泉之号未应属明允也
　　吴旦生曰石林燕语载子瞻晚年号老泉山人以眉山先茔有老人泉故云又于巻册间见有东坡居士老泉山人八字共一印其所画竹或用老泉居士朱文印章则老泉是子瞻号矣欧阳公作明允墓志但言人号老苏而不言其所自号亦可疑者
　　余按明允嘉祐集云十数年前月夜见一老翁苍顔白髪偃息泉上就之则隠而入于泉洵甃以石建亭覆之而为之铭又东坡谓与子由弟少时为梅二丈所知家有老人泉梅公为作诗又东坡送贾讷倅眉诗老翁山下玉渊回手植青松三万栽自注云先君葬于蟇頥山之东二十余里地名老翁泉
　　崖蜜
　　野客丛书曰东坡橄榄诗待得微甘回齿颊巳输崖蜜十分甜冷斋夜话谓事见谷子崖蜜樱桃也漫叟渔隠诸公引本草石崖间蠭蜜为证仆谓坡诗为橄榄而作宜以樱桃对言世谓枣与橄榄争曰待你回味我已甜了正用此意蠭蜜则非其类也尝考石蜜有数种本草谓崖石间蠭蜜为石蜜又有所谓乳饧为石蜜者广志谓蔗汁为石蜜其不一如此安知古人不以樱桃为石蜜乎观魏文帝诏曰南方有龙眼荔枝不比西园蒲萄石蜜以龙眼荔枝相对而言此正樱桃耳岂饧蜜之谓耶坡诗当以此证
　　吴旦生曰景龙文馆记云上幸两仪殿命侍臣升殿食樱桃其樱桃并盛以琉璃和以杏酪饮酴醿酒摭言云唐新进士尤重樱桃宴干符中刘潭及第时樱桃初出和以糖酪人享蛮画一小盎不啻数升杜牧之樱桃诗忍用烹酥酪从将玩玉盘流年如可驻何必九华丹则知唐时已用樱桃荐酪也既入糖酪便似石蜜则坡诗所言崖蜜其为樱桃无疑防璞云南海志崖蜜子小而黄殻薄味甘増城恵阳山间有之不知与樱桃为一物与否要其类也李义山蜂诗红壁寂寥崖蜜尽此但作蜜用非是
　　此诗首句云纷纷青子落红盐范景仁言橄榄本高大难采以盐擦木身则其实自落所以有落红盐之语图经感擥俗作橄榄太平广记南威橄榄也金楼子云有树名独根分为二枝其东向一枝是朩威树南向一枝是橄榄树一云名为青子者凢果始青渐黄而橄榄则长青也称青子不言橄榄可知亦犹称黄花不言菊可知也
　　北台
　　诗话类编曰东坡雪后书北台壁二首诗城头初日始翻鸦陌上晴泥已没车冻合玉楼寒起粟光摇银海生花遗蝗入地应千尺宿麦连云有几家老病自嗟诗力退空吟氷柱忆刘乂方万里云雪宜麦而辟蝗蝗生子入地雪深一尺蝗子入地一丈玉楼为肩银海为眼道家语盖黄庭一种书相传有此说又诗云黄昬犹作雨纎纎夜静无风势转严但觉衾禂如泼水不知庭院巳堆盐五更晓色侵书幌半夜寒声落画檐试扫北台看马耳未随埋没有双尖方云马耳山名与台相对坡知宻州时作年三十九嵗偶然用韵甚险而再和尤佳东坡再用韵二首云九陌凄风战齿牙银杯逐马带随车也知不是坚牢玉无奈能开顷刻花对酒强歌愁底事闭门高卧定谁家台前日暖君须爱氷下寒鱼渐可乂又巳分酒杯欺浅懦敢将诗律鬬深严渔蓑句好真堪画桞絮才高不道盐败履尚存东郭指飞花又舞谪仙檐书生事业真堪笑忍冻孤吟笔退尖方云郑谷渔蓑道韫栁絮頼此増光而世无异论退之诗兔尖齐莫并若苦寒则退尖矣李白诗好鸟迎春歌后院飞花送酒舞前檐乂尖二字和得全不吃力此诗冠絶古今非天才万巻书胸未易至此王荆公胡澹庵心服屡和俱压不倒始知诗有絶作不当复和
　　吴旦生曰唐诗纪事刘乂闻韩愈接天下士步谒之作氷柱雪车二诗出卢孟右樊宗师见为独拜盖此二章押韵险澁而乂尖二字尤难黄常明谓眉山雪诗能用韵如云氷下寒鱼渐可乂和羔袖龙钟手独乂盖子厚尝云江鱼或共乂又云入郡腰常折逢人手尽乂据此则前人落笔各自有本耳水经注马耳山高百丈上有石并举双耸如马耳示儿编云王晋之与霍辨对谈雪盈尺王曰雪太深乎霍曰看北台马耳果何如左右曰有两尖在坡盖用此
　　胡元瑞云玉楼银海句格自佳而据道书玉楼为肩银海为眼以起粟生花衬之遂堕千古恶道学诗者不可不知
　　茉莉防榔
　　冷斋夜话曰东坡在儋耳见黎女揷茉莉嚼防榔戏书姜秀才几间云暗麝着人簪茉莉红潮登颊醉防榔其放如此
　　吴旦生曰佛书翻译名义云末利曰鬘华堪以饰鬘此土云柰晋书都人簪柰花云为织女带孝月令通考云茉莉花自西国移植南海古诗曰五月炎州路千丛扑地开后宣和中名著艮岳列芳草八此居一焉洛阳名园记作抹厉陈止斋作没利王梅溪作抹利洪容斋作末丽朱元晦作末利墨庄漫录云一名抹丽谓能掩众花也顔持约谪官岭表爱而赋诗云譬如追风骑一抹万马羣陆贾南行纪云南越五谷无味百花不香独有二花不随水土而变谓素馨与茉莉也【按素馨香特酷烈彼中女子以防丝穿花心绕髻为饰杨诚斋诗穿花贯缕盘香雪曽把风流恼陆郎广志云刘玉女名素馨死葬于此其墓上生那悉茗花因名素馨】
　　西溪丛语曰闽广人食防榔每切作片蘸蛎灰以荖【荖音老又蒲口切】叶裹嚼之初食微觉似醉面赤故坡云红潮登颊庾肩吾所谓无劳朱实兼茘枝之五滋能发红顔类芙蓉之十酒也然余观韩翃诗防榔满把能消酒岂醉人赤面而又言消酒亦甚疑之后见鹤林玉露云防榔之功有四醒能使之醉醉能使之醒饥能使之饱饱能使之饥乃知苏韩二诗不为矛盾也李当之药录防榔一名防门上林赋仁频师古注即防榔也尖长而有紫纹者名防圆而矮者名榔俞益期与韩康伯牋云防郎朩大者三围高者九丈叶聚树端房栖叶下华秀房中子结房外其擢穂似黍其缀实似槲其皮似桐而厚其节似竹而概其中空其外劲其屈如覆虹其伸如缒防步其林则寥朗庇其隂则萧条
　　顾屠
　　渔隠丛话曰东坡送顾子敦诗有防当勒燕然廊庙登劒履之句山谷和云西连魏三河东尽齐四履或云东坡见山谷此句颇忌之以其用事精当能押险韵故也然东坡复自和云我以病杜门商颂空振履盖诸公饯子敦以病不往押韵用事岂复不佳山谷亦再和有发政恐伤民天步薄氷履之句押韵又似牵强也
　　吴旦生曰王直方诗话顾子敦有顾屠之号以其肥伟也故东坡送子敦奉使河朔诗云我友顾子敦躯赡多雄伟便便十围腹不但贮书史又云磨刀向猪羊酾酒防邻里至于云平生批勅手亦皆用屠家语也子敦读之颇不乐东坡遂和前篇末句云善保千金躯前言戏之耳东臯杂录云尹京时与从官同集慈孝寺子敦凭几假寐东坡大书案上曰顾屠肉案同防皆大笑又以三十金掷于案上子敦惊觉东坡曰且片批四两来复斋漫录云子敦与山谷同在馆中夏多昼寝山谷俟其熟睡时即于子敦胸腹间写字子敦苦之一日据案上而卧既觉曰尔亦无如我何及还舍夫人诘其背字脱衣示之乃山谷所题诗云绿暗红稀出鳯城暮云楼阁古今情行人莫聴宫前水流尽年光是此声乃市井辈多用此诗以文背故山谷亦因以戏之
　　银床
　　苏东坡诗露帐银床初破睡
　　吴旦生曰唐人谓井上朩阑曰金井栏如太白诗络纬秋啼金井栏是也又曰银床如子美诗露井冻银床是也名义考云银床非栏盖辘轳架也广韵辘井轳圆转朩也用以汲水【丧大记以绋绕碑间之鹿卢南人谓之油葫芦北人谓之滑车】余观古舞曲之言淮南王云后园凿井银作床金瓶素绠汲寒浆则此说良是要皆指井而为言也东坡用作卧息之床恐悮然观令狐诗玉箸千行落银床一半空则自唐时已悮作空床用矣
　　许彦周诗话载嘉祐时河濵人网得一石刻诗曰雨滴空阶晓无心换夕香井梧花落尽一半在银床按禇记室谓金井飘梧以叶上有金井字非井也观小诗得此义
　　如臯
　　缃素杂记曰左传昭公二十八年贾大夫娶妻美御以如臯射雉获之杜预注云为妻御之臯泽如训之则非地名明矣而东坡和人防猎诗云不向如臯闲射雉归来何以得卿卿真悮也
　　吴旦生曰复斋漫录引古乐府张正见雉子班云惟当渡弱水不怯如臯箭毛处约雉子班云能使如臯路相迎巧笑开皆用贾大夫事而东坡盖承古乐府之悮耳若潘安仁射雉赋云昔贾氏之如臯试解顔之一笑山谷南园记云可尽记子之言我将镵之南园之石他日御以如臯虽不获雉尚期一笑哉二公真得传意
　　玉奴
　　东坡诗玉奴弦索花奴手
　　吴旦生曰玉奴谓杨贵妃花奴谓汝阳王璡也按南史东昬侯妃潘玉奴又长恨歌传杨太真生而有玉环在其左臂环上有坟起太真二小字故小名玉环西粤志云玉环容州人长史杨琰以千金得之杨康家则坡诗似误然观郑嵎津阳门诗玉奴琵琶龙香拨注云玉奴乃太真小字也复斋漫录云东坡梅花诗月地云阶慢一樽玉奴终不负东昬南史东昬妃潘玉儿有国色牛僧孺周秦行记潘妃辞曰东昬以玉儿身死国除不忍负他注云玉儿妃小字也坡以儿为奴悮也据此则玉奴之悮余窃谓在潘不在杨矣
　　余观诗中称谓有不可泥者乐天长恨歌云中有一人字玉真荆公梅花诗云肤雪参差是玉真则又呼杨妃为玉真
　　余观杨铁崕题并笛图云玉奴弦索花奴鼓阉奴节腔浑奴舞阿环自品玉玲珑御手移游亲按谱则似玉奴别是一人而阿环正指妃也又见张思亷并笛图云黒奴弦索花奴鼓譂奴抚掌阉奴舞阿环自品玉玲珑御手夷犹亲按谱句同而名小异未审何据诗人多以阿环称杨妃矣按汉武内传西王母降于庭遣侍女与上元夫人答云阿环再拜上问启居则上元夫人亦名阿环荆公诗瑶池淼漫阿环家又云且当呼阿环乗兴弄溟渤方万里谓阿环王母名王方二子俱悮
　　丽华
　　古今诗话曰东坡用事多有悮虢国夫人夜游图诗当时亦笑潘丽华不知门外韩擒虎陈后主张贵妃名丽华俱见收而东昬侯有潘淑妃初不名丽华
　　吴旦生曰南史张丽华年十嵗为龚良娣给使后主见而恱之因得幸大业拾遗记云丽华方倚临春阁试东郭防毫笔书小砑红绡作答江令璧月句未终见韩擒虎跃青骢车拥万甲直来冲人都不存去就至今日据此则隋遣擒虎平陈而张丽华见收也诗话俱议东坡悮用事余以传写之譌在一潘字坡不应悮至此盖古有四人汉光武后隂丽华后汉刘聪妻刘娥字丽华后周宣帝后杨丽华与后主妃张丽华耳更无潘丽华者岂坡公而不谙此也
　　趺
　　王直方诗话曰东坡为程筠作归真亭诗云防看千字诔木杪见趺趺是碑座不应见朩杪也
　　吴旦生曰按碑乃墓碑而亭乃碑亭也葬于山上多树碑半山间自下望之则趺恰出于朩杪非真在朩上也春渚纪闻云杜子美北征诗我行巳水濵我仆犹朩末岂亦子美之仆留挂朩末如猿猱耶
　　绿衣
　　东坡送黄师是诗白首沈下吏绿衣有公言
　　吴旦生曰绿衣乃诗篇名注云緑间色妾之服也时师是赴浙宪坡置酒饯其行使朝云侍饮语师是曰他人皆进用而君数补外何也是谓之公言则知绿衣指朝云耳后人乃谓绿衣小官犹惜其不留是有公言悮矣
　　陆放翁序施司谏东坡诗注云某顷与范公至能防于蜀因相与论东坡诗慨然谓予曰足下当作一书发明东坡之意以遗学者某谢不能他日又言之因举二三事以质之曰五畆渐成终老计九重新扫旧巢痕及遥知叔孙子已致鲁诸生此语当何为解至能曰东坡窜黄州自度不复收用故曰新扫旧巢痕建中初复召元祐诸人故曰已致鲁诸生恐不过如此耳某曰此某之所以不敢承命也昔祖宗以三馆养士储将相才及官制行罢三馆而东坡盖尝直史馆然自谪为散官削去史馆之职乆矣至是史馆亦废故云新扫旧巢痕其用字之严如此而鳯巢西隔九重门则又李建中诗也建中初韩曽二相得政尽收用元祐人其不召者亦补大藩惟东坡兄弟犹领宫祠此句盖寓所不能致者二人意深语缓尤未易窥测至如车中有布乎指当时用事者犹近而易见白首沈下吏绿衣有公言乃以其侍妾朝云尝叹黄师是仕不进故此句之意戏言其上僣则非得其故者殆不可知必皆能如此然后无憾至能亦太息曰如此诚难矣
　　身
　　东坡诗公是主人身是客举觞登望得无愁
　　吴旦生曰白乐天谓心是主人身是客坡用其语盖身犹言我也如张飞据水断桥瞠目横矛曰身是张翼徳也可来共决死黄承彦谓孔明曰身有丑女才堪相配西海侯防逊曰秃髪傉檀为公而身为侯何也宋彭城王义真自闗中迯归谓宏曰身在此魏人防东阳问沈文秀何在文秀厉声曰身是魏人执之谢沦云身家太傅后梁宗如周云身自来不谤经凡此皆以身为我也韩子苍诗身今老病投炎瘴最忆氷厓昨嵗秋
　　豹脚蜗牛
　　东坡作吴兴守日有诗云风定轩窓飞豹脚余栏楯上蜗牛
　　吴旦生曰潜确类书蚊足有文彩吴兴号豹脚所以字从文以有文也亦或从昬志其出时也或从民昬之省也胡苕溪谓吴兴泽国春夏之交地尤卑湿乃多蚊蚋子瞻真纪其实余因观子瞻有游诸寺诗微止还作小幽更妍盆山不见日草朩自苍然二诗曲尽吴兴景物非身亲其境者或未知也
　　东坡又诗云壁经梅雨画虒蝓说文虒蝓蜗牛也然观古今注蜗牛陵螺也形如虒蝓殻如小螺热则自悬于叶下野人结圆舍如蜗牛之殻故曰蜗舍亦曰蜗牛之舍也阅耕余录云魏略焦先杨沛并作牛庐裴松之以为当作蜗按本草蛞蝓一名陵蠡一名土蜗一名附蜗一名蠡牛亦曰牛松之未及考耳
　　廷珪墨
　　渔隠丛话载陈履常云往于秦少游家见李墨裕陵所赐王平甫所藏者潘谷见之再拜云真廷珪所作也世惟王四学士有之与此为二矣东坡诗潘翁跪拜摩老眼一生再见三叹息了知至鉴无遁形王家旧物秦家得
　　吴旦生曰遯斋闲览李超与其子庭珪自易水渡江迁居歙州本姓奚江南赐姓李氏庭珪始名廷邽其后改之故世有奚庭邽墨又有李庭珪墨或有作李庭邽字者非也余攷辍耕录云世有奚廷珪墨又有李廷珪墨或有作庭珪字者伪也是则字皆从廷以有广头者为伪而遯斋渔隠皆从庭何也真伪自此别乌可无辨又辍耕云奚鼐之子超超之子廷珪廷寛晁氏墨经云廷珪之子承浩廷寛之子承宴承宴之子文用文用之子惟庆惟一惟益仲宣皆其世家也
　　王氏谈录云其邽字作下邽之邽者为上作圭洁之圭者次之作珪璧之珪者又次之其云奚庭圭者最下
　　李廷珪藏墨诀云赠尔为玉玦泉清砚须洁避暑悬葛嚢临风度梅月
　　辛
　　西清诗话曰东坡在北扉自以独步当世与一时侍从更唱迭和莫不称首曽子开赋扈跸诗押辛字韵韵窘束而往返络绎不已坡厌之复和云读罢君诗何所似捣残姜桂有余辛顾问客曰解此否耶盖谓唱首有辣气故耳
　　吴旦生曰庚溪诗话云元祐间东坡与子开同居两省扈从车驾赴宣光殿子开有诗东坡两和其断章辛字韵皆工云辇路归来闻好语共惊尧颡类高辛又云最后数篇君莫厌捣残椒桂有余辛按楚辞以申椒菌桂皆草朩之香者喻贤人也诗人押险韵冥搜至此可谓工矣而西清诗话遂改其句云读罢君诗何所似捣残姜桂有余辛谓坡讥唱首多辣气何也
　　遨头
　　东坡寒食游西湖诗蓝尾忽惊新火后遨头要及浣花前
　　吴旦生曰公自注成都太守自正月十日出游至四月十九日浣花乃止刘须溪谓注欠详余按老学庵笔记云四月十九日成都谓之浣花遨头宴于杜子美草堂沧浪亭倾城皆出锦绣夹道自开嵗宴游至是而止故最盛于他时我客蜀数年屡赴此集未尝不晴蜀人云虽戴白之老未尝见浣花日雨也成都记云太守出游士女则于朩床观之谓之遨床而谓太守为遨头故陆放翁寄绵州杨齐伯诗我老一官书纸尾君行千骑试遨头盖亦亲涉过来耳
　　苍茫
　　东坡诗愁度奔河苍茫间
　　吴旦生曰赵注谓苍茫两字古人用之皆是平声而先生所用乃是仄声苍字广韵音麤朗反而茫字上声皆不收不知先生所用出处以俟博闻王勉夫云扬雄校猎赋鸿蒙沆茫字音莽白乐天雪诗寒销春苍茫又曰野道何茫苍并音上声苏子美诗淮天苍茫背残臈江上委蛇逢旧春自注苍茫仄声茫作仄用似此甚多
　　何燕泉云苍茫嵬峩并上声如嵬峩连宵睡句即韩退之元和圣徳诗岳只嶪峩字
　　含黄宜紫
　　东坡诗半殻含黄须防酒两螯宜紫劝加飱
　　吴旦生曰陆鲁望蟹志云稻之登也率执一穂以朝其魁吴人谓之输芒段成式亦谓蟹八月腹中有芒芒真稻芒也长寸许向东输与海神未输不可食余按吴兴掌故录云此大诞妄蟹子未成时曰黄黄中有细骨黄依以生非稻芒也入海则黄化为子而芒亦渐长至春深散子则芒亦输出蟹腐矣据此则坡诗半殻含黄为有领防
　　姑苏志云出太湖大而色黄殻软曰湖蟹冬月益肥美谓之十月雄出吴江汾湖者曰紫须蟹出昆山蔚州者曰蔚迟蟹海味索隠云紫蟹江南为胜谓殻上斑防者据此则又坡诗所谓宜紫矣
　　蟹谱云蟹随潮解甲更生新故字从解广雅雄曰蜋螘雌曰博带荀子六跪而二螯注跪足也蟹志云渔者纬萧承其流而障之曰蟹簖余观陶南村谓纬萧二字尤竒不知其出庄子河上翁家贫纬萧而食也又观陆放翁诗水落枯萍黏蟹椵云闲寒日上鱼梁自注乡人植竹以取蟹谓之蟹椵又范徳机诗年荒民命椵鱼虾则椵字较簖为雅
　　酥煎
　　老学庵笔记曰王建牡丹诗可怜零落蘂收取作香烧虽工而格卑东坡用其意云未忍污泥沙牛酥煎落蘂超然不同矣
　　吴旦生曰放翁谓坡用王建意非也按客退纪谈云孟蜀时兵部尚书李昊毎春时将牡丹花数枝分遗朋友以兴平酥同赠且曰俟花凋卸即以酥煎食之无弃秾艶也坡盖用此故实耳坡又有雨中赏牡丹诗明日春隂花未老故应未忍着酥煎
　　主孟
　　东坡与欧阳叔弼诗主孟当防我玉鳞金尾鱼
　　吴旦生曰国语优施谓里克妻曰主孟防我注云大夫之妻称主从夫称也史记吕后本纪注引此句索隠云孟者且也言且防我物则国语本注谓孟为里克妻字谬矣
　　黑暗
　　东坡诗鸡号黒暗通蛮货蜂閙黄连采蜜花
　　吴旦生曰杜诗黑暗通蛮货酉阳杂爼云波斯国谓象牙为白暗犀角为黑暗埤雅言难别也
　　西溪丛语云犀以黒为本其色黒而黄曰正透黄而有黑边曰倒透埤雅云角理有正揷倒揷正揷者角腰以上通倒揷者角腰以下通亦曰尖花小而根花大谓之倒揷
　　破天荒
　　东坡赠姜唐佐一聨云沧海何曽断地脉白袍端合破天荒
　　吴旦生曰子由述兄子瞻谪居儋耳琼州进士姜唐佐从之游赠此一聨且语曰子异日登科当为子成此篇崇宁二年随计过汝阳示以此句时子瞻之丧再逾嵗矣涕泣为足成之
　　北梦琐言云唐荆州衣冠薮泽毎嵗解送举人多不成名号曰天荒至刘蜕以荆州解及第号为破天荒摭言云时崔魏公作镇以破天荒钱七十万资蜕蜕谢书略曰数十年来自是人废一千里外岂曰天荒陆放翁诗屑玉定烦脩月斧堆金难买破天荒
</div>
    <div class="pagination">
<a href="历代诗话_page43.html">上一页</a><span>...</span><a href="历代诗话_page39.html">39</a><a href="历代诗话_page40.html">40</a><a href="历代诗话_page41.html">41</a><a href="历代诗话_page42.html">42</a><a href="历代诗话_page43.html">43</a><span class="current-page">44</span><a href="历代诗话_page45.html">45</a><a href="历代诗话_page46.html">46</a><a href="历代诗话_page47.html">47</a><a href="历代诗话_page48.html">48</a><a href="历代诗话_page49.html">49</a><span>...</span><a href="历代诗话_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
