<!DOCTYPE html>
<html>
<head>
    <meta charset="UTF-8">
    <title>历代诗话 - 第 61 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代诗话 - 第 61 页/共 63 页</h1>
    <div class="content">　　雪涛诗评子畏题所画小景云不炼金丹不坐禅不为商贾不耕田兴来只冩江山卖免受人间作业钱又题一钓翁画云直插渔竿斜系艇夜深月上当竿顶老渔烂醉唤不醒满船霜印蓑衣影皆有天趣月上
　　四友斋樷説曰吴中旧事其风流有致足乐咏者朱野航乃葑门一老儒也颇攻诗在篠匾王氏教书王亦吴中旧族野航与主人晩酌罢主人入内适月上野航得句云万事不如杯在手一年防见月当头喜极发狂大呌扣扉呼主人起咏此二句主人亦大加击节取酒更酌至兴尽而罢明日遍请吴中善诗者赏之大为张具徴戏乐留连数日而罢此亦一时盛事也
　　呉旦生曰朱性甫精楷法手录前辈诗文积百余家闻人有奇书辄借阅手自缮冩所纂集总数百巻其所着野航诗集今不传与朱尧民齐名文徴仲志性甫之墓云两人皆不仕成化治间其名奕奕于郡城之东人称之曰两朱先生正徳壬申尧民死明年性甫又死自两人死吴中故实徃徃无所于考而求其遗书亦无所得惜哉杨升庵云自元季迨国初博雅好古之儒縂萃于中吴南园俞氏笠泽虞氏卢山陈氏书籍金石之富甲于海内景天以后俊民秀才汲古多蔵继杜东原邢蠢斋之后者则性甫尧民两朱先生其尤也其他则又有邢量用文钱同爱孔周阎起山秀卿戴冠章甫赵同鲁与哲之流皆専勤绩学与沈启南文征仲相颉颃呉中文献于斯为盛百年以来古学衰落而老生宿儒笥经蠧书者徃徃有之吴岫方山非通人也聚书逾万巻钱叔寳画史也与其子允治手钞书至数千巻居今之世后生末学不复以读书好古为事丧乱以后流风遗书益荡然矣予尝欲取吴士自俞石磵王光庵以后网罗遗佚都为一编而吴岫诸人亦附着焉庶防前辈风流不冺没于后世且使吴人尚知有读书种子在也






　　厯代诗话巻七十六
　　钦定四库全书
　　歴代诗话巻七十七
　　归安吴景旭撰
　　癸集中之下
　　泣孝宗
　　西山日记曰李献吉郎尸部时上孝宗皇帝万言书酷似贾长沙劾夀宁侯鹤龄兄弟有张氏语中宫疑其讪已也左右竞前激上怒请杖之上持不可话刘忠宣曰一杖梦阳死矣竟释之孝宗崩梦阳有十年放逐同梁苑中夜悲歌泣孝宗之句
　　吴旦生曰献吉本闗中人从父宦遂寓大梁边廷实所谓却望泰山懐故道即归梁苑亦他郷也治中应诏陈言二病三害六渐末及鹤龄为外戚骄恣之渐系锦衣狱旋释之一夕醉遇鹤龄大市街以鞭梢击之堕二齿鹤龄隠忍而止后有诗云半醉唾骂文成侯葢指此也正徳初代尚书韩贯道草奏劾八阉复逮系刘瑾必欲杀之献吉出片纸曰对山救我秦人皆言瑾恨不能致康徳涵徳涵往献吉可生也乃往谒瑾瑾大喜盛称徳涵真状元为闗中増光徳涵曰海何足言今闗中自有三才老先生之功业张尚书之政事李郎中之文章瑾曰李郎中非梦阳耶应杀无赦徳涵曰杀之闗中少一才矣明日瑾奏上赦出葢献吉实赖徳涵营救而脱后徳涵得罪献吉议论稍严刻马中锡作中山狼传诋之
　　四友斋樷説云治正徳间李空同何大复康浒西边华泉徐昌谷一时共相推毂倡复古道而南京王南原顾东桥宝应朱菱溪则其流亚也稍后则有亳州薛西原蕙祥符髙子业叔嗣广西戴时亮钦沁水常明卿伦河南左中川国玑闗中马西汝骥诸人薛西原规模大复时出入初唐而过于精洁失其本色髙子业是学中唐者故愈澹而愈见其工耳马西极重戴时亮二公皆工初唐故也左国玑常明卿宗李翰林皆翩翩欲度骅骝前者也他如王庸之教李川甫濓则空同门人樊少南鹏戴仲鹖冠孟望之洋则大复门人譬之孔门其田子方荀卿子之流欤
　　乐陵令
　　诗话类编曰何仲黙与李献吉齐名然读其乐陵令行一篇亦何尝规规模古葢不过就当日时事铺叙结搆自具古体其诗云山东郡县一百八无有一城无战场到今漂血成野水如山白骨横秋霜云台砌髙将不收投笔亦有书生谋黄金大印赐豪贵白面岂得言封侯唐朝公卿集如云平原太守名不闻二十四城见贼走抗城乃是平原守君不见前者冦到时县吏州官各亡命北梁白马终日行济上黄旗错相映不闻开门战但闻开门迎吁嗟乎平原太守乐陵令夫此诗以乐陵配平原亦偶然耳然平原幸脱禄山竟陷希烈许公初成却敌之功后卒死逆藩二人忠节遭际葢略相似矣吴旦生曰当时何李同声献吉以触宦官外戚得罪仲黙因天变上封事曰义子不当畜宦官不当宠葢指钱宁刘瑾也又如上书辨献吉江西之讼奉诏云南却象犀珍贝之赠则其正骨刚风两人如一禀矣故于乐陵令援往征今直摅其中而出之略无辞饰按仲黙十五举于郷又四年举进士三十九而卒使假以年其境诣当何如也
　　送别
　　藕居士诗话曰何仲黙城边客散重囘首愁见孤鸿落晩汀与严维日晩江南望江北寒鸦飞尽水悠悠同一意而严有萧寥不尽之情然不如太白孤帆逺影碧空尽惟见长江天际流更黯淼此俱本南华送君者自涯而返君自兹逺之意
　　吴旦生曰国风燕燕之次章云瞻望弗及伫立以泣此为千古送别之祖王摩诘诗车徒望不见时见起行尘东坡别子由诗登髙囘首坡陇隔时见乌纱出复没亦此意也【杨升庵引禽经谓鸟向飞背宿燕向宿背飞荘姜取其背飞之义则又固于説燕矣】
　　文章烟月
　　藕居士诗话曰裴愈送鲁秀才南游诗东吴山色家家月南楚江声浦浦风徐昌谷少时所作文章江左家家玉烟月扬州树树花似出此而藻丽过之
　　吴旦生曰昌谷自琴川徙家吴县与唐子畏祝希哲文征仲号吴中四才子所着有谈艺録文征仲云文章烟月之句至今令人口吻犹香阎起山云论者以为此集中警句虽沈宋无以加皇甫百泉云昌谷自评其诗若弃妻怨妾此特其少年体耳
　　傲睨
　　藕居士诗话曰孙太初蓬首提篮直入邵文荘公宅自移榻坐南面典谒駴而报公公知必太初倒屣出见太初不交一言即起去但曰十年吟破吴门月刚得梅花一句诗葢谓公吴中一人也
　　吴旦生曰傲睨是太初本色尝携鹤入南屏山其新卜居诗养鹤似嫌双口累为渔又过一生身许九杞为买鹤田嵗输粮于万峰深处因立鹤田劵时费子充罢相访之值其昼寝故卧不起乆之出亦不谢送及门第矫首东望曰海上碧云起遂接赤城大奇大奇子充出语人曰我一生未尝见此人也余有过归云庵诗坐来风暖红偏落目极晴空翠欲微海上碧云遥接处百年犹向此中归葢道其事
　　石扉
　　彛白斋诗话曰孙太初归云庵诗沙晴竹碧鸥出飞野老候余开石扉古之人但言柴扉荆扉并无石扉之理如汉人发哀公冢云初至一戸无扃钥石牀方四尺牀上有石几左右各三石人立侍皆武冠带劒复入一戸石扉有锁钥太初好奇初不知石扉乃墓中石门耳故诗贵乎允当
　　吴旦生曰一元字太初不知何许人自云闗中尝栖太白之巅称太白山人或云安化王之亲支有托而逃也【徐文长作孙山人考云以抄书役某府中府公为补吏防觐槖白金使山人致布政使被盗无以报命遂亡抵浙此説悮】正徳中绍兴守刘麟去官卜筑吴兴之南坦建业龙霓以按察挂冠隠西溪郡人御史陆昆亦在罢长兴吴珫隠居蒙山招太初作湖南雅社称苕溪五隠戊寅太初来僦居湖南后林村就防施氏生一女而卒葬道场山之麓而归云庵乃其所栖止也中有挂瓢堂按太初尝以铁笛鹤瓢自随顾华玉所谓龙笛吟风鹤瓢酌月郑善夫吊太初于道场山中宿归云庵诗云藏伏虎寺花近挂瓢堂
　　顾华玉为浙左藩时物色太初不可得稍间辄道衣幅巾放舟湖上几行求得之月下有舟泊段桥下一僧一鹤一童子煮茗笑曰此必太初也移舟就之遂徃还无间
　　阑干
　　孙太初诗山中芝草阑干长
　　吴旦生曰凡以横斜为义皆可言阑干今太初亦谓芝草之横斜耳非指阑楯而言薛珍君题壁诗苜蓿长阑干正同此意按阶际朩勾栏曰阑干字从朩作栏杆葢以木纵横为之也如曹植诗月落参横北斗阑干葢言其横斜貌也白乐天长恨歌云玉容寂寞泪阑干韵书眼眶谓之阑干泪出于眼亦有纵横之意也【王元昌云阑干泪不断之貌亦未尽其义】至于左太冲吴都赋金镒磊珂珠琲阑干皆言其多也富嘉谟明氷篇云南山阑干昼夜氷岑参白雪歌云瀚海阑干百丈氷是大概言其濶逺也
　　涌幢小品云阑干之名起于北魏南蛮中依树积朩以居名曰阑干大小随其家口之数往往推一长者为王入唐此二字成雅语矣
　　用脩
　　艺苑巵言曰杨用脩工于证经而疏于解经博于稗史而忽于正史详于诗事而不得诗防精于字学而屈于字法求之宇宙之外而失之耳目之前凡有援据不妨墨守稍涉评击未尽输攻
　　吴旦生曰用脩博览羣籍研心攷订武庙阅文献通考天文星名有注张亦作汪张下问厯官史馆皆愕然用脩复曰注张栁星也周礼以注鸣者注云注咮也鸟喙也音呪南方朱鸟七宿栁为鸟之咮也史记律书西至于注张汉书天文志栁为鸟喙又湖广土官水尽源通塔平长官司入贡同官疑为三地名用脩曰此六字地名也取大明官制证之凡所攷据手荟成书焦氏特标百余种余购求二十年仅得宝其强半然广引生瑕亦所不免余诗话中时时正救之非故取一代之伟人而好为镌谯【音煎嚼】也鄙意诚如弇州所云耳
　　用脩两上议大礼疏率羣臣撼奉天门大哭廷杖者再谪戍云南永昌卫投荒三十余年其七十行戍稿有病中感懐诗七十余生已白头明明律例许归休归休已作巴江叟重到翻为滇海囚迁谪本非明主意网罗巧中细人谋故园先陇痴儿女泉下伤心也泪流词人读之至今血口按在滇时尝醉铅粉傅面作双丫髻插花门生舁之游行城市诸伎以精白绫作裓服之酒间乞书醉墨淋漓好事者购归装潢成巻
　　继室黄氏有寄夫诗鴈飞曽不到衡阳锦字何由寄永昌三春花栁妾薄命六诏风烟君断肠曰归曰归愁嵗暮其雨其雨怨朝阳相闻空有刀环约何日金鸡下夜郎乆为艺林传诵惜其诗不多作故用脩亦云易求海上琼枝树难得闺中锦字香
　　信天翁
　　兰廷瑞诗荷钱荇带緑江空唼鲤含沙浅水中波上鱼鹰贪未饱何曽饿死信天翁
　　吴旦生曰晁景迂集黄河有信天縁常开口待鱼潜确类书名天然楼攻媿云水禽有名信天公容斋五笔云瀛莫二州之境塘泺之上有禽二种其一类鹄色正苍而喙长凝立水际不动鱼过其下则取之终日无鱼亦不易地名曰信天縁其一类鹜奔走水上不问腐草泥沙唼唼然必尽索乃已无一息少休名曰漫画信天縁若无能者乃与漫画均度一日无饥色而反加壮大二禽禀性不同如此
　　子衡
　　李舒章曰当何李时长于五言古诗者有王子衡薛君采子衡峻丽得其雄分君采隽洁得其英分宋辕文曰舒章所言似谓子衡似空同君采近大复也
　　吴旦生曰子衡君采大抵规摹三谢故五言神似子衡之论诗曰诗贵意象透莹不喜事实黏滞古谓水中之月镜中之影可以目覩难以实求是也三百篇比兴杂出意在辞表离骚引喻借论不露本情东国困于赋役不曰天之不恤也曰维南有箕不可以簸扬维北有斗不可以挹酒浆则天之不恤自见齐俗防礼废壊不曰防不亲迎也曰俟我于着乎而充耳以素乎而尚之以琼华乎而则壻不亲迎可知不曰已徳之脩也曰余既滋兰之九畹兮又树蕙之百畮畦留夷与掲车兮杂杜蘅与芳芷则已徳之美不言而章不曰已之守道也曰固时俗之工巧兮偭规矩以改错背绳墨以追曲兮竞周容以为度则已之守道縁情以灼斯皆包韫本根标题色相鸿材之妙拟哲匠之防造也观此则子衡之于诗固韫义深矣西山日记云郑善夫初不识子衡作漫兴十首中有云海内谈诗王子衡春风坐徧鲁诸生后郑卒王为位而哭走使千里致奠为经纪其丧仍刻其遗文





　　歴代诗话巻七十七
　　钦定四库全书
　　歴代诗话巻七十八
　　归安吴景旭撰
　　癸集下之上
　　出京
　　文征仲致仕出京马上口占云白发萧萧老秘书倦游零落病相如三年虚索长安米一日归乘下泽车坐对西山朝气爽梦囬东壁夜窻虚玉兰堂内秋风早幽竹黄花不负予
　　吴旦生曰征仲到京林见素徧称于台省诸公时乔白岩为太宰夙重见素乃力主张授翰林待诏见素曰吾此行为征仲了此一事庶不徒行矣然在翰林大为姚明山杨方城所窘尝昌言于众曰我衙门中不是画院乃容画匠处此耶葢人之雅俗相悬如此征仲有咏蛙诗年来水旱真难卜我已公私付两忘寄谢繁声休强聒吴城明日是端阳殆为姚杨言也
　　遣懐
　　彛白斋诗话曰文征仲有病起遣懐二律葢不就宁藩之征而作也诗云潦倒儒官二十年业縁仍在利名间敢言冀北无良马深愧淮南赋小山病起秋风吹白发雨中黄叶暗松关不嫌穷巷频回辙消受炉香一味闲经时卧病防经过自拨闲愁对酒歌意外纷纭知命在古来贤达患名多千金逸骥空求骨万里防鸿肯受罗心事悠悠那复识白头辛苦服儒科
　　吴旦生曰征明初名璧以字行更字征仲以诸生嵗贡入京授翰林院待诏三载谢病归按唐王以黄金数笏遣一承奉求画征仲坚拒不见其使逡巡而去宁庶人以厚币招致海内名士征仲谢弗徃唐子畏徃佯狂而返识者两髙之日本贡使踵门求见具冠服南面受拜而却其贽曰此国体也晩年衣红绒衣戴卷檐帽坐白纸窻下拥炉曝背剧谈亹亹坐客皆移日忘去卒之时方为人书志石未竟欠伸阁笔端坐而逝
　　二子彭字夀承国子监博士嘉字休承和州学正张伯起云文太史诗未必上超开元佳者亦不失大厯后生小子信口诋訾迨国博郡博之作谓之文家诗今观夀承妾家住近江淹宅曽读销魂别赋来休承五百年来几摹本翠禽犹在最髙枝等句及张公善权二作亦各有致可尽訾乎太史女嫁王子美者更好学号为博洽亦能诗所作明妃曲尤传
　　刻竹
　　文征仲刻竹诗萧萧落朩带江干翦翦幽花过斑岂意旅游逢九日共来把酒看三山
　　吴旦生曰征仲与许彦明同游金陵嘉善寺因题诗竹上后书丁亥九月九日征明同子嘉彦明同子谷来休承即刻诗大竹上好事者取诗竹制笔筒今尚在王丹丘家
　　按富川有东坡竹葢公尝以题壁余墨洒竹上而不灭新篁枝叶皆有墨痕后百十八年谢叠山谪居是地其竹尚然景泰中杜用嘉诗云重华南去不南还二女啼痕在竹间亦有富川苏子墨至今枝叶尚斑斑
　　独退
　　清暑笔谈曰髙子业诗众女竞闺中独退反成怒夫争妍取忌有之也而独退成怒者岂不以众邪丑正世忌太洁耶故杨诚斋有云声利之场轻就者固不为世所恕蔡定夫是也不轻就者亦不为世所恕朱元晦是也吴旦生曰少室山房诗评云子业视李何后出而其五言古律之工不欲作今人一字在唐不减张曲江韦苏州矣陈约之序其集云洪武初沿袭元体颇存纎词时则髙杨为之冠成化以来海内和豫缙绅之声喜为流易时则李谢为之宗及乎治文教大起学士辈出力振古风尽削凡调一变而为杜时则有何李为之倡嘉靖改元后生英秀稍稍厌弃更为初唐之体家相凌竞斌斌盛矣夫意制各殊好赏互异亦其势也然而作非神解传同耳食得失之致亦略可言何则子美有振古之才故杂陈汉晋之词而出入正变初唐袭隋梁之后是以风神初振而缛靡未刋今无其才而袭其变则其声粗厉而畔规不得其神而举其词则其声啴缓而无当彼我异观岂不更相笑也论国初及正而下格调之变无如此序之精当者唐元荐云明诗莫盛于治艺苑则李懐麓张沧洲为赤帜而和者多失于流易山林则陈白沙荘定山为眉目而议者或以为旁门李何一出变而学杜正变云扰剽窃雷同比兴渐微风骚日逺箴其偏者唐应徳也嘉靖初更为六朝初唐而纎艳不遑啴缓无当作非神解传同耳食议其后者陈约之也録此二序其时之风防可槩见矣
　　子安
　　艺苑巵言曰皇甫子安之博览古选颇胜子循之禅栖近体为佳子安卒蔡子朩以诗哭之云五字沈吟诗品絶一官憔悴世涂难可谓实録
　　吴旦生曰皇甫涍字子安与其弟汸字子循濓字子约皆登嘉靖间进士其兄冲字子浚亦登郷荐王元美所云太原兄弟并擅菁华也子循寄懐子朩云日日江头闻送客每于诗巻恨钱郎葢子循与子朩同官陪都亦如唐时送行诗非钱起郎士元不足取重也
　　尧山堂外纪云王元美为比部郎尝与蔡子朩徐子与吴明卿谢茂秦饮谢时再游京师诗渐落子朩数侵之已被酒髙歌其防州诸咏亦平平耳甫发歌明卿辄鼾寝鼾声与歌相低昂歌竟鼾亦止为若初醒者子朩面色如土子与复与子朩论文不合而罢后五嵗所而子朩以中丞抚河南子与守汝宁明卿谪归徳司理张肖甫谪裕州同知皆属吏也子朩张宴备賔主身行酒炙曰吾乌得有其一以慢三君子寻具疏荐之
　　受巻
　　张泾川赠严维中诗登科岂必传三唱受巻曾知让一筹
　　吴旦生曰治乙丑张泾川为受巻官见维中制防击节称赏既而不预一甲之选为之太息后维中使粤过之泾川赠此诗维中酬云徃事殷勤劳晤语非才流落负心知按维中通籍后屏居钤山之东堂折节读书与名流徃来人望翕然归之何至得君专政屠戮忠良后世唾詈为权奸首也
　　玉堂樷语云髙中为严维中门生严自内直回徃候之适其郷人如墙而立严一至众张拱以前髙曰有一雅谑敢为老师道否韩昌黎二语与目前事相类严曰何语曰大鸡昂然来小鸡耸而待也严亦大笑人素嘲江西人为鸡故云余观诗説隽永李伯纪为行营使王仲时张仲宗俱为属王颀长张短小白事相随一馆职戏曰大鸡昂然来小鸡耸而待刘宋时已有此谑
　　赠卢
　　张王屋赠卢次楩诗左骖犹有胥靡赎鼓吏终成处士名
　　吴旦生曰陈卧子称此聨用事切当葢指濬狱也按次楩雄于赀使酒骂坐尝为具召邑令令乃日昃至次楩醉卧不能具賔主令心衔之防醉榜其役夫旬日役夫夜压于墙陨遂禽治次楩坐系狱狱中感奋着幽鞫放招赋以自广谢茂秦挟其赋走长安见诸贵人絮而泣平湖陆与绳为濬令平反得脱故次楩寄茂秦云鲁连自是紫烟客倜傥长揖二千石一朝谈笑解聊城东入沧溟眇无迹而茂秦有感次楩云燕霜终古愤梁狱昔年书世事疎狂里交情患难余
　　茂秦
　　艺苑巵言曰谢茂秦曳裾赵藩尝谒崔子钟崔有诗赠之后以救卢次楩北游燕刻意吟咏遂成一家句如风生万马间又马渡黄河春草生皆佳境也其排比声偶为一时之最第兴寄小薄变化差少尝谓其七言不如五言絶句不如律古体不如絶句又谓如程不识兵部伍肃然刁斗时击而寡乐用之气
　　吴旦生曰茂秦居邺邸为赵康王客康王薨其曽孙穆王复礼之潘景升亘史云赵王雅爱茂秦诗从王客郑若庸得竹枝词十章命所幸琵琶妓贾扣度而歌之万厯癸酉冬茂秦从闗中还过邺偕若庸见王王宴之便殿酒行乐作王曰止命縆瑟以琵琶佐之声繁屏后王复止众妓独奏琵琶方一阕茂秦倾聴未敢发言王曰此先生所制竹枝词也谱其声不识其人可乎命诸妓拥贾姬出拜光华射人借地而竟竹枝十章茂秦谢曰此山人鄙俚之辞安足汚王宫玉齿请更制竹枝词以备房中之奏王曰幸甚茂秦老不胜酒醉卧山亭下王命姬以衽代荐承之以肱明日上新竹枝词十四阕姬按而谱之不失毫发元夕便殿奏技酒阑送客即盛礼而归贾于邸舍茂秦载以逰燕赵间逾二年而逝姬奉柩停大寺之旁每夜操琵琶一曲歌茂秦竹枝词必恸絶而罢
　　万峰
　　尧山堂外纪曰谢茂秦逰天坛赋七言一律天畔飞霞照万山寻易山字为峰遂成絶句云度岭攀崖自一笻黄冠竹下偶相逢振衣直上升仙石天畔飞霞照万峰吴旦生曰诗家易字最为要余于庚集髙诗中论之至有两字一义而用此则安用彼则否尤闗微妙如栁文畅诗亭臯朩叶下谢晖诗云中辨烟树不可作亭臯树叶下云中辨烟朩葢朩之与树山之与峰其义一也试取数语细哦之觉舌本间有断断不可混下者此无他响与哑之别也
　　外纪又云有客问作诗之法于谢茂秦请出一字为韵以试心思乃得天字遂成三十六句云林开鸟雀天鸱号月黑天春隂欲雨天斜阳禾黍天明河半在天一棹划江天荷影乱湖天江清鱼在天蜮影瘴江天千江各贮天海气混茫天霜冷菊花天云惨战场天野烧气蒸天鹰扬朔漠天马见渥洼天神龙穴海天湖抱岳阳天饥鼯叫雪天钟磬彻诸天心空静里天鹤梦不离天浊水混青天东南百越天江波不定天云萝隐洞天丹气夜薰天登岳上扪天陇树插秦天霜清瘴疠天气靉汉家天氷开鴈沼天海簸大鹏天岭断五羊天微茫画里天人老醉郷天又用天字起得十二句云天马行无迹天覆空青色天髙笼鸟心天隂火乱天寒鹰力健天聚峨眉雪天势海相吞天风助鬬虎天山雄汉塞天长接邓林天晴百鸟散天垂四野青又第二用天字得十二句云井天开地镜钧天奏太和蜀天低剑阁云天浑一色朩天通夜防罗天昭象纬楚天三峡断海天腾蜃气诸天空色界江天月两分霜天红叶老通天鸟道寒又第三用天字得十二句云夜爽天街露孤峰天外出风暖天丝度静中天籁起隐见天河影峡开天一线汉北天常雪日髙天更青霞明天姥峰禅林天花云疎天色澹井平天影出又第四用天字得十二句云风响防天树凿岭蜀天开混沌是天胚万物各天机出塞胡天尽龙鬭海天翻鴈得楚天春虹截江天碧王气浮天阙蹄涔缩天影秋气澄天宇到海得天多客谢而去顾茂秦笑曰子何太泄天机耶
　　简倨
　　尧山堂外纪曰李于鳞为陜西按察使郷人殷者来巡抚尝下檄于鳞代撰奠章及送行序于鳞不乐移病乞归殷留之入谢乃请曰台下但以一介来命不则尺蹏见属无不应者似不必檄也殷谢过有所属撰以名刺徃乆之复移檄于鳞上疏乞休不待报竟归吏部惜之用何仲黙例许养疾疾愈起用葢异数也于鳞归杜门自两台监司以下请见不得去亦无所报谢以是得简倨声又尝为诗云意气还从我辈生功名且付儿曹立诸公闻之有欲甘心者
　　吴旦生曰于鳞守顺徳时访胡提学乃蜀人也问之曰杨升庵健饭否胡云升庵锦心绣肠不若陈白沙鸢飞鱼跃也于鳞拂衣去后按察闗中过许中丞问今能诗何人于鳞云惟王元美其次宗子相许请子相诗观之于鳞勃然曰夜来火烧却葢其性行简倨如此然观陈眉公语陈卧子云少时见元美言往者燕邸之防于鳞诗必晩出见他人有工者即废已作不复示人此则于鳞下懐处也
　　新河
　　尧山堂外纪曰旧河通瓠子新浪涨桃花元人张仲举诗也嘉靖中河决徐沛大司空万安朱公衡排众议改筑新渠百年河患一旦屏息海内名士咸有颂章李于鳞诗云河堤使者大司空兼领中丞节制同转饷千年军国壮朝宗万里帝图雄春流无恙桃花水秋色依然瓠子宫太史但裁沟洫志丈人何减汉臣风春流一聨王元美亟称之以为不可及然实用张语而意稍不同后元美过新河亦有诗呈朱公云日出烟空匹练飞大荒中划万流依连山尽压支祁锁逼汉疑穿织女机九道征输寛气象六军容物迥光辉甘棠欲让金隄栁曾防司空却葢归论者以支祁织女一聨又在桃花水瓠子宫之上
　　吴旦生曰元美谓春流无恙桃花水秋色依然瓠子宫不知者以为上单下重按三月水谓之桃花水为害极大此聨不惟对偶精切而使事用意之妙有不可言者余观杜诗三月桃花浪赵注引韩诗溱与洧方涣涣兮注谓三月桃花水下时也希注引汉沟洫志来春桃花水盛顔师古注谓月令仲春之月始雨水桃始华葢桃方华时既有雨水川谷氷泮众流猥集波澜盛长故谓之桃花水余喜此两注最得源委若东坡诗桃花春浪孤舟起程注但引杜钦传不知有韩诗月令事矣
　　续停骖録云黄河水异凡立春后冻解候水初至凡一寸则夏秋当至一尺谓之水信【水衡记正月名冻解水】二月三月曰桃花水春末曰菜花水四月末曰麦黄水五月曰瓜蔓水【水衡记瓜延蔓故名瓜蔓水】六月中旬后曰樊【水衡作矾】山水七月曰豆花水八月曰荻苗水【水衡记荻花故名荻苗水】九月曰登髙水十月曰复槽水【水衡记水落复故道谓之复槽水】十一月十二月曰蹙凌水【水衡记水防复结谓之蹙凌水】非时泛涨曰客水其势移谼横注岸如刺毁曰劄岸涨溢逾防曰抺岸扫岸故朽潜流刺其下曰搨岸浪势旋激岸土上隤曰沦卷逆涨曰上展顺涨曰下展直流中屈曲横射曰径防水猛骤移其将澄处望之明白曰拽白又曰明滩其汩起处辄能溺舟者曰蔫浪水水退淤淀夏则胶土肥腴初秋则黄灭土颇为壤深秋则白灭土霜降后皆沙也
　　于鳞首云河隄使者大司空葢空字与同雄宫风相叶余按司空之空不当作平声韵叶也诗话类编云空字有四音平声音枯公切説文窍也天曰太空沙名方空从平声上声音孔考工记函人眡其鑚空舜纪穿为匿空旁出荘子礨空之在天泽注小穴也张骞传楼兰姑师小国当空道栁子厚祭张舟文空道北出式遏蛮陬大宛传张骞凿空皆音作上声去声音控诗不宜空我师论语其庶乎屡空扬子酒诰之篇俄空焉唐诗潭影空人心又天空霜无影又十八人名空一人皆音去声入声音窟古者穴地穿崖而居谓之土空司空官名居四民时地利也故曰司空周礼注司空主国空地以居民空地即窟地也天上星有土司空亦映地之土穴诗曰陶复陶穴又曰为改嵗入此室处室即土空也冬时万物闭藏故司空之官属冬据此则于鳞直作平声叶者未深考耳
　　白雪楼
　　李于鳞酬李东昌诗江湖盘薄有能事画我山中白雪楼
　　吴旦生曰于鳞自秦中挂冠搆白雪楼所著名白雪楼诗集东昌李使君子朱读其集绘为图以寄之于鳞酬赠此诗按于鳞自谓楼在济南郡东三十里许鲍城前望太麓西北眺华不注渚山大小清河交络其下左瞰长白平陵之野海气所际每一登临郁为胜观自题白雪楼云大清河抱孤城转长白山邀返照回谢魏使君云白雪新题照画阑鲍山堪此对盘桓王元美乃谓楼上于鳞读书而其下甚秽可笑则又何耶陈眉公云于鳞死其子驹后亡家贫白雪楼已鬻他人矣
　　大陆
</div>
    <div class="pagination">
<a href="历代诗话_page60.html">上一页</a><span>...</span><a href="历代诗话_page56.html">56</a><a href="历代诗话_page57.html">57</a><a href="历代诗话_page58.html">58</a><a href="历代诗话_page59.html">59</a><a href="历代诗话_page60.html">60</a><span class="current-page">61</span><a href="历代诗话_page62.html">62</a><a href="历代诗话_page63.html">63</a><a href="历代诗话_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
