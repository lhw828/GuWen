<!DOCTYPE html>
<html>
<head>
    <meta charset="UTF-8">
    <title>蕉庵诗话 - 第 2 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>蕉庵诗话 - 第 2 页/共 3 页</h1>
    <div class="content">●卷三

侍郎宝廷（竹坡）典闽试回，中途纳江山船女。既覆命，即自劾罢。或谑之曰：“宗室八旗名士草，江山九姓美人麻。”江山船惟桐、严九姓，自明隶乐籍。侍郎负才，在宗室中与祭酒盛昱齐名。侍郎尤慷慨言事，尝上疏痛陈时局之艰，云：“元亡犹可北归，国家若亡，并不得如元！”后竟以徉狂死。祭酒初无子，不以为意，曰：“吾即有子，亦终于灭亡人手。”数十年间，宗室之具有远识者，独此两人。皆长于文学，故道德之次，文学为足贵也。

宗室例皆四品系黄带，不学无识而长于酬对。京师为之语曰：“胸中乌黑口明白，腰下鹅黄顶暗蓝。”不独属对之工，实无一字不切。尝有太息为予言者曰：“吾满洲王气，前人发泄已尽。今八旗之人，但一着衣冠，则神志沮丧，不久当胥为隶役，质性已近之矣。”

阮尚贤（鼎南），越裳遣民，其父尝与范尚志来乞师。癸丑夏，游燕都，出所箸《南枝集》，中有句云：“岂知秦桧和金计，难遂包胥复楚心。”盖于越法之战致憾于合肥者深矣。“椎秦已破千金产，佐宋难凭半部书”、“十年未遂歼仇志，犹自吹箫学子胥”，则辛亥旅晋所作。若“石马园林秋草冷，铜驼宫阙夕阳沈”，尤悲壮苍凉。

先大夫生平交游，惟许彭泽周逢春亮斋先生。予角时获聆先生与友人一律，今忘其首句，诗云：“□□□□□□□，一年两度惨征衣。江湖作客君犹惯，风雪漫天我未归。晏岁情难忘故里，倦游心傥念慈闱。周南留滞成何事，况复欢场有是非。”深得温柔敦厚之旨。别十二年，晤先大夫于章门，初面即曰：“予未从贼，可以见吾故人。”先大夫赠之句云：“漫悼多生逢浩却，且钦名教得完身。”不知今日有几人能具此心肝也。

“打冰人唤渡，呵冻客争程。”丰城杨彝（竹芗）《岁暮赴金坛》作。予所知，独其有古烈士风，今没已三十余年矣。存此以志亡友之感。居今日，尤不能不遐思其人。

吾邑熊镜心，称龙沙子，贯澈三教，迹近道流。咸同间孝廉，晚为学官，不知所终。有诗云：“看尽江河同是水，铲除星斗不为天。何时铸出阴阳镜，照彻轩皇未出先。”人惟惊其奇辟，不知一言道之归，一言其著，又言必从源头上观。孟氏所谓“观水有术，必观其澜。”尧之则天无名，必曰焕乎其有文章。无六经删定，亦无以见宣尼。内典丹书，不过羲文枝叶。道妙之奥，正未易索解人。

新建范金镛（藕舫），性癖丹青，善仕女，尤工写生。于花卉草虫皆取其真者置案上，细察其纹理，纤毫毕数。聚蝶至百余种，故独绝，有“范蚨蝶”之称。早岁成进士，晚由礼部改选云南知县。弃官归，仍日伏几，寒暑不辍，长髯粗服，直一老画士耳。诗好用俗语，涉趣致讽，尝自题《锺馗》云：“老锺事事都随便，见鬼如何就认真。”又云：“帽破袍穿靴脱兜，一条顽铁岂吴钩。只因幻出奇穷相，行过寒林鬼缩头。”亦饱经世态而然。

乐平彭若梅（鹤俦），自称翥山女子，工诗善画，随其师藕肪至京，予假别墅居之。馈一扇，画折枝菊花，题云：“人间烟火隔篱笆，怪底诗清为饮茶。归去莫嫌三径冷，先生原是傲霜花。”予置不用。或问之，曰：“愧此诗耳。”《题谢文节公祠》云：“万事无如一死难，忠臣犹是宋衣冠。陔兰何幸依祠宇，为语名流着眼看。”《法源寺看牡丹》云：“妆点精庐补化工，此花何事殿春红。人间富贵浑如是，都在瞿昙一笑中。”富贵之后，衰败随之，故牡丹开过，春韶即暮。眼前盛衰之理，前人竟未道及。忠臣祠宇，依附犹荣；名流堕落，草木不如。谢公闻之，必重发曹娥之叹。《和伯琴去燕》云：“寒雁相逢都是客，香巢零落总成泥。”当时盖以自伤，今则荡妇孤臣，同声堕泪已。

尝道出长江，遇梅子肇，偶话金陵旧游，及妓玉兰。子肇云：“仅一侍饮，近隔十年，尚忆之耶？”因口占绝句答之：“记得妆成走马催，凭肩斜倚五葳蕤。襄王一梦犹堪忆，何况分明顾曲来。”右军所谓“向之所欣，俯仰之间，已为陈迹，犹不能不以之兴怀”，此所以为右军，而不能为王敦、褚渊辈所为也。申甫《寄职方同僚》云：“沈沈况是十年事，一宿空桑尚有情。”与此意正同。

申甫复有句云：“千金枉说求枯骨，十载骥膦地上行。老兵识字浑无用，洗涤河山要霸才。”四野罗贤而英雄困没，古今一辙。昔唐陈陶云：“莫道羔裘无壮节，古来成事尽书生。”然削平大难，以书生从事者一仅见诸咸同间，实皆赖霸才，特致太平则仍待书生耳。《赠良弼》云：“可怜一代连城璧，多少庸夫按剑看。”予谓良弼无过人之职，而负气陵物，卒于杀身取败，按剑之来，所自召也。

申甫勇于任事，以职方主事，随东督徐世昌出关。黑龙江巡抚周树模，其会试房师也，深器之。调署呼兰府，政声甚著，屡膺荐牍，遂改郡。尝以诗送民政司赵渊入观，云：“四面有歌皆楚些，中原无使主齐盟。”渊颇有边望，周忌之。及守龙江，与渊益相得。周愤然谓其背己，左右因赞之曰：“诗谓‘四面楚歌’者，刺公之用乡人也。”乃大怒，劾之落职。时自请升擢之奏甫入，小人反覆之速，其难事盖如此。先有《拟古意》寄予，云：“处姊未适人，阿妹已远嫁。为言作妇难，姑多尤可怕。”当不料可怕者乃出其宠姑。

宁愚居青岛，诗思大进。《题刘伯绅双松一石图》云：“木落岩枯万象更，丈人犹有岁寒盟。为凭尺泽通云气，来听苍龙作雨声。”“倾厦难支砥柱孤，得完贞介亦真吾。虚名底事陈秦误，三品封阶五大夫。”“窟宅烟霞友薜萝，陶觞米肪尽婆娑。磨磐盘错浑闲事，摆落林惭涧愧多。”“皮骨清寒劫火遗，渐看坚瘦亦支离。东园草没南山矸，填海参天可有期。”《题野中尉氏放牛图》云：“偶随紫气度幽关，细草南山雨露安。一饭功成秦百里，未须纵火艳田军。”“丘山犀首重威名，壮志为牺气尚横。鞭弭乍收还牧圉，都从斗虎识余生。”“鼻绳袖手两忘机，刀剑今为买犊资。但使莱芜能作牧，文犀安取贡黄支。”“青莎一笛晚晴风，相夺蹊田事总空。迩解任人呼我意，三千苍兕那争雄。”尉氏，德人，盖丑生，故为图以自写：野中，日本人。《游金陵愚园小饮，期所约不至，用草夫韵：》“钝帆望断马当风，借眼河山亦镜中。舰外听痴类鹤，酒酣拔剑技屠龙。十年水木衰荣梦，百转蓬沙谲荡踪。泪洒江东王气歇，夕阳宁为邓林红。”此诗极为草夫所赏，腹联逼真山谷，末句颇自省悟。

绍唐《感事》云：“旗鼓中原角两雄，一留江左一山东。不扶灵武兴龙业，纵作淮阴亦狗功。书史恨无麟笔直，论材终觉马群空。建安多少新人物，尽在先朝白简中。”

偶检箧中，得申甫《哭涂步衢钝庵》诗五首，录其二：“出关横短策，访我辽河滨。慷慨从军作，艰危报主身。溪鸢飞站站，穴鼠磔频频。五国城边月，秋宵尔倍亲。”“军容方奏凯，病骨已支。馈药书频奇，归舟信缈茫。策勋余战伐，憎命岂文章。犀角诸儿异，楹书好护藏。”初，申甫因予始识钝庵，在京同腐宅，故有句云：“曾推公瑾宅，共友信陵君。”后钝庵由内阁中书改宫黔南，方以剿匪功膺荐擢，旋被议，遂入提督张勋幕，深为倚任。时张统军吉林，申甫守呼兰，相遇于边塞。未几，钝庵病归，遂下世。钝庵坚果精密，能军事。张驻徐州，军威为天下所归。使钝庵在，则幕中不至乏才，有为当不遽败。读斯作，为之慨然。

麓樵奇迹京师，草夫谓其“酸咸殊俗，十年绝迹欢场，只结习未除，间与落花徜徉，近尤多白头宫女之感”。录寄其《赠女伶菊芬之普陀礼佛》云：“杜陵昔飘泊，江湖两鬓皤。既叹李娘舞，复感杨氏歌。嗟我值世变，沈忧顾如何。昨年乃遇女，老眼一揩摩。一声唳鸾鹤，羽衣降素娥。迤逦无行地，冷然度银河。有时着戎服，紫巾五文靴。将军自天下，楼船横碉戈。不图久病夫，奋臂顿痊瘥。岂真神化人，可以祛烦苛。一旦忽传语，顶礼之普陀。我谓心即佛，焉用远适佗。客言女少小，中经忧患多。生父既早世，随母频奔波。虽得善歌舞，盛名日巍峨。女意终不怿，晨夕双蛾。南海早矢愿，匪敢比优婆。愿言忏夙孽，奉母老岩阿。我闻心欢喜，女见信非讠为。锦衣和玉貌，人间一刹那。况乃生今世，直入捺落迦。大士观自在，金身长不磨。翠竹黄花中，妙音送频伽。女性夙聪悟，奚待棒与诃。点首应微笑，拈花适来过。我尤进一解，聊副义切磋。佛法固云大，亦恐召群魔。一念澈乐国，跬步堕毯罗。孰言有圣感，勿惑基骀它。”光绪戊申，予在渖阳时，菊芬、菊处同负关外盛名。杜云卿尤聪慧，尝于座中谈京邸事，亡国之徵，有见诸其言者。读麓樵诗，回忆当时，觉红拂之流，去人不远。

丙辰三月二十八日夜，梦过市肆，见一窝红烧羊头，群佣列坐，割而食之。袁氏劝进之封，何以异此！醒而感赋云：“梦里羊头梦里侯，膻列肆坐群饕。先生春梦由来短，曙色微明雨未休。”

过张定武宅，一军士坐于门，督土木工。见予椎结，色然起立，举两巨擘曰：“忠臣也。”定武犹心存清室，宜其卒如此。为口占句云：“纲常久已慨沈沦，举世惟知利泽新。上将未忘清一发，老兵犹解说忠臣。”他日予购纸于店，店主目予，忽慨然曰：“如此方对得住自己，对得住祖宗。”有面目，得不愧此伧卒？

鲁民省辅于稼溪，由崇仁偕往临川，骑一驴极蹇，因口占云：“莽莽群山得得蹄，蹇驴难策空持。幸无驰骋雄心在，曾买牛儿当马骑。”《简兮》以誉为嘲，此则厉感于趣。尝因事入城，中途遇村农二人，一谓：“先生何时赴京？”鲁民笑而未应。一私语之曰：“先生是大清国臣子。”鲁民慨然为赋绝句：“河山破碎剩斯民，了了乡音意倍亲。自愧十年空窃禄，今名又愧窃清臣。”予次韵感和云：“争负堂堂大国民，安然篡窃事躬亲。孰言僻陋田家子，尚识亡清分有臣。”

诗有与事暗合者。埠儿《正月十八日登吴山》绝句：“此日吴山说大观，扪萝拾级蹑层峦。风云未定波涛涌，怕上高峰极目看。”未及终岁，浙经变乱三次。《和友人作押杯字韵》：“董生经术何堪羡，剽窃《春秋》说《玉杯》。”语甚创辟，特为韵故，非有所指者。康有为以《公羊》学倡戊戌之乱，语隐若刺之，皆暗合也。知诗家之注，穿凿附会者多矣。

达生寿予六十诗五首，颇道尽予之身世，诗云：“千门万户彩镫新，知是先生诞降辰。（予生元夕后一日。）命世有怀期共乐，得天本厚自长春。举头月照宵逾好，婪尾杯倾酒几巡。试听连村箫鼓竞，绥丰犹似太平民。”“全家交庆永团园，境遇虽穷心自宽。夜雨高楼开棣萼，春风满院长芝兰。校书颇似刘中垒，避地何须管幼安。洛下机云堪一噱，故山无恙足盘桓。”“城西古寺牡丹开，五衰曾同晋祝来。富贵春婆三月梦，江关逋客十年哀。欲倾囊底安危智，谁是兴中挞伐才。老骥至今甘枥伏，驰驱未许力虺ㄨ。”“粉署回翔并弟昆，楼船局促数晨昏。麻花各拭临风目，幸草孤存未烧根。齿马自惭三岁长，吻鸱同望九重尊。酒尊茗锰寻前梦，手捻霜髭泪暗吞。”“不谈导引不逃禅，终日垂帘坐破毽。一代文章堪作殿，双流耆旧待成编。徐徐已了向平愿，薄薄能收下氵巽田。投老得安安便得，抚时感事莫怆然。”



●卷四

光绪丁酉七月，赴国子监送考。夜半子正，城门始开。城洞倚墙悬一监，循宫墙道上，每数丈内辄立一监，宫墙亦悬有蹬，隐约微明，与疏星相映。街尘未起，夜色如水，烟笼禁树，殿阁参差。寂寂千门，惟车声相续，投北而去。建章风月，恍惚前人所咏。车中得句云：“自恨官卑无职事，五更难得早朝行。”是时禁钥犹严，惟启子城西偏一门，仍不通行人，朝士之车亦许入不许出。丙午以后，则火城彻夜，城门不闭。近且并城垣毁之。残月晓风，想惟三数内人相对凄凉宫禁耳。

达生《渡湘江》诗：“山与船低昂，云共月吞吐。”欧公所谓“难状之景”。予昔亦有句：“山随船俯仰。”今久不出江湖，读之犹若身在波涛间、逆风鼓棹时也。其《罢嘉禾任奇答诸友》云：“掖垣仙侣尺书驰，都是淮南《招隐》词。不识中天方鼎鼎，巢由心事到皋夔。”末句奇创，然可为深叹。若其自得，则有云：“破冢布帆无恙出，浮生尊酒坠欢寻。”

舟行往境，最可忆者，甲午计偕，与达生同一小舟。风雪兼旬，计偕之舟俱阻鄙阳潮中。既而同出姑塘，上下关津，旗帆如织，望之皆赴礼部者，为赋云：“入春雨雪苦缠绵，添得鄱湖水拍天。连日晴开风力紧，开头争放孝廉船。”庚寅岁暮，自景德镇归，中途遇雪，浩白无际，两岸冻株，顿成琼林玉树，赋云：“天公有意添佳兴，特遣山阴道上行。”二十四日抵饶州，入城访陈如陵（酉峰），属小年节，留饮其家，即席感咏云：“故人鸡黍他乡重，随例杯筵壮岁难。”盖陈亦客居于此。夜宿湖中云：“家中遥想团年乐，梦裹新成送灶诗。”

德化蔡泽宾（公ウ）学博，没三十年，退庐忽于书肆丛残故籍中得其手写诗一帙：《拟杨廉夫小乐府体咏史》三十首、《读皇甫士安高士传咏》九十一首、《章门怀古》六首、咏物三首，凡一百三十首。恍然作故人于九原，相见于隔世。录其《三国志高士》三首，《杜微》云：“举主非不贤，吾志自高尚。咄咄杜国辅，不答诸葛亮。”《田畴》云：“误认阿瞒好，居然荷戟从。黄初如眼见，应悔卖卢龙。”《石德林》云：“寒贫复寒贫，见人辄拜跪。可怜一片心，傲岸孤怀里。”《咏焦先》云：“孝然隐蜗庐，了不与世接。咄尔篡夺朝，不值目一瞥。古今多逸民，涂轨各殊辙。涂辙虽则殊，可信心源合。”公ウ穷困孤洁，履高士之行，故以自况。《咏鹤》云：“傲骨生本具，清名旧已闻。如何迷本性，低首入鸡群。”则深为晚节自汙者惜矣。

宁愚居岛，书来必附以诗。秋末言怀，又得其《和一山咏雁》四首：“暮天荒影断江洲，锻羽芦中又几秋。辛苦风霜南北共，随阳犹说稻粱谋。”“零落江湖尚主宾，湘弦缴那相因。生成孤介难为偶，不向冥冥怨弋人。”“浮沈音羽印痕虚，嘹唳声嘶侣渐疏。一阵未成风转急，上林方阻北来书。”“云霄目断羽毛丰，缈缈前途万里风。日影乱随鸦阵黑，问天欲借字书空。”刘廷琛（幼云）避居青岛。诸旧人尝同事者，亦多避荒穷野。宁愚、一山、商云汀辈辄相依岛上。“零落江湖尚主宾”，身世犹可少慰，未若云表孤冥，益增寂寞耳。《奉怀穆如先生》云：“飘零白发冠危，老去南雷尚乞师。灰死人心寒窘手，万方一慨欲何之。”穆如，前督臣升允也。

《挽子雅》云：“世乱悲久生，命叶随风转。忽闻君耗噩，心恻泪仍泫。始因魏伯子，临风屡称善。继偕玉川游，古貌识京辇。胸横气岳岳，口作语謇謇。弥迤湘流吊，慷慨易水饯。壮岁一青衿，偶贡优行选。枝官虱祠曹，人弃独俯侥。虽然鲁废礼，教向苏湖阐。励志革顽傲，帖坐噤无辩。大风吹扬尘，闲云亦流卷。苦昧计然术，折阅一饱鲜。荒及寸田秋，耕隐南山蝎。时有蛀怜夔，渺若龙视蜒。百年付瓮盏，但苦味道浅。文史恣跌荡，丘园高偃蹇。狂俗走西，侠骨傲东辫。方以拙自存，咄咄门兰剪。颇疑天丑正，理数互乖舛。由来伯牛疾，初婴亦疥癣。君乐立厌世，药治屏和扁。虚生不如死，取舍信能辨。泥洹一路绝，义不恋残喘。万期一须臾，理亦足排遣。只伤拔剑心，长风愿未展。沈几观变定，天道或迪显。胡为一朝忿，瞑焉逝清沔。矫首士林林，险薄习滑Й。奥学与清节，南州几冠冕。气类孤如此，复悼基桢殄。甯都元凶歼，一笑情靡缱。不磨亦不灭，偷活面有。熊熊文余芒，功实践。孰云马不羁，圣道奖狂狷。冢当要离伴，风为田畴衍。铭君才钝拙，吟苦须断捻。欲持盖棺论，封石付苔藓。瞻言《有道碑》，将泪洒羊岘。”此诗择事具史识，尽子雅生平。惟“冢当要离伴”二语，尚是其少时风概，近则笃志向道。其天资高卓、制行坚苦，基桢之任，予意亦属之。子雅死，未易见其人，诚悼其殄已。

帝逊位五年，宗人府署犹存，宁愚食俸如故。一山赠句云：“一个汉宫新室外”，无国而有官，盖亦古今异事。仍得策名旧君，实较诸遣臣为幸。

昔在都中，工部胡承谏（果臣）识一妓，貌韶秀，然病已不起，旧客无一过者。果臣慨以千金纳之，争以买骏为诮。偶访鹤巢至胡宅，因话其事，果臣邀入相见。虽玉骨柴立，风致犹存。予赠以二绝句云：“憨儿教见病花枝，气属如丝拜起迟。知是主人难致客，暗含喜色上双眉。”“再世飞琼报不疑，萎红谁肯槛中移。彦升故旧应无地，岂独长安轻薄儿。”近有所感，因忆及之。

“莫向西风怨摇落，春来依旧占高枝。”此麓樵《咏落叶》诗。予以二十字为作转语云：“落叶下高枝，飘流各沧海。明年青青者，终无故欢在。”又其《嘲梅》云：“孤山处士绝尘埃，纸帐芦帘梦几倒。何事争春情太热，雪中故故冒寒开。”

持盒家居，营葬地，寄其《谒先茔》一律云：“归来始拜南阳阡，虚堂神理犹。历世今成老孙子，无邪独见兹山川。岚光如媚拄颐笏，松韵欲入平生弦。徘徊私叩墓门语，陟屺心情非昔年。”不作一寻常哀慕语，五十六字中有无限身世事在。山谷诗，极刻意为之，不掩锻链之迹，然自浑灏，其佳处，苍劲中别具隐秀。持盒夙宗山谷，此作近之。

草夫要持盒以诗寿予六十，属与予皆病剧，既幸无恙，因寄长篇言怀且补祝云：“人生离合纷总总，双鲤尺书岁几奉。念予春来有好怀，童稚尊昙左右拥。维摩说病昔自病，身似芭蕉虞不巩。书来开读三叹息，我亦棱芩空药笼。乡人谢李入鬼录，转眼牛羊上丘垄。当时果随二子逝，敢望时评判轻重。太岁之神聊戏人，龙蛇已过今无恐。升阳迫阴又地震，南国烟尘方洞。谁移鳌首戴山根，恨与修罗同藕孔。口衔干戚刑天舞，俯瞰吾侪如蠛蠓。岂知性命要苟全，心事昭昭倚天宠。日中必й或失时，闻鸡不起非无勇。冰崖雪谷千丈松，得寿何嫌称散冗。高斋日据槁梧瞑，无成与亏弦不动。箸书扃不示人，弃笔纵横已成冢。文字日损至于无，过耳春禽与秋萤。老来婚嫁傥身累，古籍校譬防目肿。入城为爱湖上楼，晴日西山气高耸。湖荷未叶水光白，坐对玉盘贮银汞。东头乐此当频来，莫被Θ犁长梏摹。”鲁民困于农事，终岁不入城，诚有“Θ犁梏萃”之概。予于文字，真将“损至于无”，岁才一二首而已。失时无勇之叹，非其人孰知之？真挚沈痛，又脱山谷而近少陵。

彭泽汪国垣（辟疆），遇于程宅席上。次日谒予，未晤，有诗云：“汐社遣民几辈存，漉巾坐对雨镫昏。烟萝刻意心如在，江海收身道益尊。强语文章人共惜，即论世却我何言。城南蹑屣从公处，转觉余情入酒温。”“强语文章”，知我者犹未能道及。于此少年，不能无感。

湘中前侍御赵启霖（芷生），以《山居》二十首寄退庐。录其五：“澈底浑无用，幽栖但苟全。逃名青史外，送日绿芜边。播荡知何世，盘桓别有天。予怀自多惬，已觉愧林泉。”“萁朔何曾改，柴门亦自珍。当阶桐叶长，缘圃豆苗新。肮脏仍初服，疏狂尚角巾。空山无可语，一问烂柯人。”“东轩数武外，曲径接松阴。风雨一相续，莓苔如许深。幽寻乘石磴，随意过云岑。莫话神州事，浮生亦陆沈。”“不辞来往数，野老与园丁。占候谙农谚，周旋讲《孝经》。天心方缅邈，吾道在沈冥。日暮墟烟起，樵歌亦可听。”“旧句留红药，前尘过绿槐。倚楼肠易断，支枕梦初回。历历看棋局，荒荒有钓台。何须千载后，始似鹤归来。”乱后，贤者伏处，亦各自得田园之乐，要不能无杜陵哀世耳。

都中歌者崔灵芝，工《蚨蝶杯》，每内廷供奉，辄演此出。驾部雷凤鼎（菊农）尝赠句云：“十年不作钧天梦，肠断崔郎《蚨蝶杯》。”壬子秋，菊农犹在京，都崔重演，为感赋云：“行行煤市又斜街，五步逢楼十步台。忍听崔郎歌此曲，故宫新雨落秋槐。”虽《凝碧》同情，然痛深于右丞已。

复辟败后，菊农自临川来，访予湖上，出其前岁《中秋待月不至赋呈梅盒道人》，云：“谁道今宵多得月，四更月未上纱。微风槐落一片叶，小雨桂开全树花。玉宇琼楼空有梦，人间天上两无家。痴心坐待云销尽，重把清光照鬓华。”玉魄乍明，坏云重掩，恐终不沭清光之照。又有句云：“故山何地容疏放，断发余生饮恨长。”予昔赏其《咏菊》云：“早岁诗非平淡境，后开花似老成人。”孰知晚境转入怨悱幽伤，竟不得趋于平淡耶？“北阙遥瞻天子气，东山重起帝王师。”李翊煌（博孙）寿陈强庵师傅句，意固不与宗社之亡也。菊农将归临川，晤予不及，属熊腾（万松）告予载入诗话。且言博孙箸述，恐其后人未必能传，存此以见其人。博孙虽与菊农同邑，官京曹时交不甚深，乃倦倦其身后如是，古人敦厚之风，过此殆不可复见。

光绪之季，大臣多挟赃私，屏居沪上，享繁华声色之乐。迨及国变，王公世族、故旧大僚并海内名流充满津沪，争以租界为避荒之野。宜黄符璋（笑拈）大令有句云：“禹域九州蛮界好，天弧一角客星多。”盖纪实也，语亦戛戛独造。

迩来国内无事不规步欧日，进用率多留学少年。伯琴《过某氏园林》有句云：“共道好花来异域，可怜十九不知名。”

鲁民喜予人日过愿丰庄，云：“君返衡庐我避荒，老年相见不寻常。即今健在双逢鬓，乘兴来游一苇航。野有《春秋》严乱贼，世无石勒抗高光。一尊暂得开怀抱，不用题诗寄革堂。”庄居去故村园虽只隔八九里，然稍偏僻，一年中不数见。诸友天涯，则惟“落月屋梁”、“暮天云树”已耳。

持盒近作怀古诗，寄《咏顾甯人》一首，云：“青史几大事，历历有成亏。伤哉亭林叟，乃以不为为。剪发走边塞，不遇奇男儿。南北拜诸陵，歌诗愤以悲。忠诚苟不如，未可托无时。”甯人之时，可以不为，而志犹不已，故述之以勉。

草夫奇其《寿质斋和尚》近作，云：“楼处云根日月长，山中一枕几沧桑。眼看蜃气弥天满，坐悟禅心与世忘。衣钵千年传法雨，楼台三面起灵芒。赵州别后赶承懒，回首悬知两鬓霜。”注：“质斋住万载灵芒山，频年盛建楼阁。”又《郑坊舟中阻风》二绝云：“万窍呼号动地悲，冥冥阴雨欲昏时。篙工只畏风波险，不悟争途已后期。”“羁旅浮沈一叶轻，中流容与百无成。精禽休说填沧海，破浪谁为万里行。”用意皆进一层，墒切当时事实，与绍唐、市汊作意各有在，此更沈痛。草夫诗境近进，所作益少。

藕舫为万松写所忆，近出以属题，为赋二绝，云：“翠襟萧飒倚红栏，桐叶清阴百尺寒。惆怅别来魂梦断，紫鸾骖路出长安。”“猎火宵残五柞宫，茂陵词客老西风。分明一片秋云影，犹在琼楼想像中。”

昔游京西戒坛山，中有村僮歌曰：“笑嘻嘻，把头低。”只六字耳，其乍见相悦之情，极陈思、徐陵之笔所不能到，所谓天籁不可及也。诗之道，古圣以之垂教，非徒言志，将以感人。《三百篇》所以必具三体，其中惟“赋”最难，如正变诸《雅》，始可以观法。尝以语草夫。

鲁民读《诗话》，题云：“变《雅》而还读楚《骚》，暮天凉月朔风号。一缄碧血千秋在，泪洒贞元见汝曹。”“彩笔当年气象干，江湖散发雪漫漫。体裁未始无台阁，安得留将谏疏看。”“《王风》熄绝有遣氓，新室争埋旧策名。樵唱渔歌仍散见，他年诗案不平鸣。”“椎秦复楚恨难平，走江关一剑横。王粲楼头残照里，高风断雁两三声。“坐愁石烂海将枯，空有悲歌缺唾壶。节促音哀心万里，杜陵峡夜短檠孤。”“奸魄空诛死后寒，孤臣野哭总无端。珠玑绾出兴亡事，天宝谈来鼻已酸。”“荷芰新裁埽薜萝，西风梦绕楚江波。美人不自伤憔悴，寄远频闻苦语多。”“外服王臣上国光，赍装橐笔已神伤。老兵伧卒田家子，触绪能留墨数行。”“弹泪飞卿本事诗，南朝金粉妒胭脂。舞衫歌扇邀相见，已付山阳笛里吹。”“为怜死觅惊人句，弹指沧桑两鬓丝。收合晨星聚魂魄，伤心无复晚唐辞。”



●续编

近人于门际置铃索通内以代传呼，不知古人已先有之，东坡诗：“晨起不待铃索掣。”

袁项城葬故里，僭称“袁林。”或过而吊以诗，入京后，读者争和之。鲁民为其门人徐生次韵作易原字一联，云：“尽有牛羊上丘垄，也曾蝼蚁梦中原。”大为众击赏。覃儿《庚申入京重游万姓园感赋》云：“西山自昔宸游地，王孙池馆远朝市。十载重来感万端，临春结绮思空系。驱车迤逦出城，道旁官柳长风烟。平林依旧郁苍翠，藻画桁税生微尘。曲径萦纡尚能识，夹篱花片仍缤纷。频年江表着游屐，多少春光等闲掷。草绿瀛洲又几时，斜阳满院皆陈迹。海译山驱骏有声，揭来百兽舞升平。无端催换红羊却，千羽阶前列未成。数株古柏铮如铁，权蚜几度经霜雪。亭树欹倾半就荒，青青负汝后凋节。花间取酒恣明媚，游人合少新亭泪。聊与王孙进一邑，我今拚作高阳醉。醉后相携兴倍赊，抬来松子试新茶。眼前未便风光负，应有愁人忆属车。”景物情抱，颇怆予怀。曩昔从宦，犹童稚耳。黑庵病没，持盒挽之云：“忧世心常结，危身病已根。药宁无妄试，人有不亡存。忠义惩浮慕，（原注：君诗‘奈何羁旅徒，忠义率浮慕’）。文章见大原。堂堂一杯土，但许长兰荪。”“军府乞师泪，良朋急难心。行寻屠狗辈，听老杜鹃音。沧海横流甚，九原霾恨深。当年作商贾，何愧顾亭林。（原注：亭林诗云：‘稍稍去鬓毛，改容作商贾。’壬予见于天津，君问曰：‘此后何为乎？’予曰：‘归老故山耳。’君曰：‘予将行商于江海间也。’”）“十载春明梦，甯为吏隐来。贾生能痛哭，方朔故嘲诙。无事频中酒，多情泛爱才。黄炉不重过，邻笛有余哀。”“交谊关欣戚，一朝分死生。无多如此友，何处更输情。歌咏资濡啕，山川阻合并。空怜转尘尾，不复赏琴声。”“闻说微之病，翻忧白也亡。寒钲了无焰，落月解窥梁。天弄吾宁脱，星灾子竟当。迟将书一纸，酬与泪千行。（原注：予自皖病归，颇剧，君闻之，哭曰：‘吾友殆死矣。’为之竟夕不寐，死前三日事也。君病则予未闻，死后乃知之。）”黑庵近岁与持盒论诗甚相得，故有“空怜转尘尾”之慨。“人有不亡存”，亦知己之言。顾其性行之可不亡，非世人所知，独可存其文字耳！“多情泛爱才”，自谓得其神髓，乃指其时眷歌伶，藉以遣兴言。五诗赅总黑庵生平。当下笔时，惟恐一字不真。寄予犹再三相讯。但见心肝倾吐，非交深如两人，不能哀挚至此。

</div>
    <div class="pagination">
<a href="蕉庵诗话.html">上一页</a><a href="蕉庵诗话.html">1</a><span class="current-page">2</span><a href="蕉庵诗话_page3.html">3</a><a href="蕉庵诗话_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
