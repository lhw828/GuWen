<!DOCTYPE html>
<html>
<head>
    <meta charset="UTF-8">
    <title>全唐诗话 - 第 5 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐诗话 - 第 5 页/共 12 页</h1>
    <div class="content">    太子文学陆鸿渐，名羽，其先不知何许人。竟陵龙盖寺僧姓陆，于堤上得初生儿，收育之，遂以陆为氏。及长，聪俊多闻，学赡词逸，诙谐辩捷。性嗜茶，始创煎茶法，至今鬻茶之家，陶为其像，置于汤器之间，云宜茶足利。至太和中，复州有一老僧，云是陆僧弟子，常讽其歌云：“不羡黄金，不羡白玉杯，不羡朝入省，不羡暮入台。惟羡西江水，长向竟陵城下来。”鸿渐又撰《茶经》三卷，行于代。今为鸿渐形，因目为茶神，有售则祭之，无则以釜汤沃之。
    ○章孝标
    孝标，元和十三年下第，时辈多为诗以刺主司，独孝标为《归燕诗》留献。侍郎庾承宣得诗，展转吟讽。庾重典礼曹，孝标来年登第。诗云：“旧垒危巢泥已落，今年故向社前归。连大夏无栖处，更向谁家门户飞？”
    孝标及第，除正字，东归《题杭州樟亭驿》云：“樟亭驿上题诗客，一半寻为山下尘。世事日随流水去，红花还似白头人。”初成落句云：“红花直笑白头人”，改为“还似”，且曰：“我将老成名，似我芳艳，讵能久乎？”及还乡而逝。或曰：前有八元，后有孝标，皆桐庐人，复同姓而皆不达。
    李绅镇扬州，请孝标赋《春雪诗》，命题于台盘上。孝标唯然，索笔一挥云：“六出飞花处处飘，黏窗拂砌上寒条。朱门到晚难盈尺，尽是三军喜气消。”
    《长安秋日》云：“田家无五行，水旱卜蛙声。牛犊乘春放，儿孙候暖耕。池塘烟未起，桑柘雨初晴。岁晚香醪熟，村村自送迎。”（右二诗韦庄《又玄集》取之。）
    ○施肩吾
    肩吾，洪州人。元和十年登第，以洪州西山羽化之地，慕其真风，高蹈于此。为诗奇丽，著《百韵山居诗》，才情富赡。如“荷翻紫盖摇波面，蒲映青刀插水湄。”又“烟黏薜荔龙须软，雨压芭蕉凤翅垂。”
    隋曲有《疏勒盐》，唐曲有《突厥盐阿鹊盐》。或云：关中人谓好为盐，故肩吾诗云：“颠狂楚客歌成雪，媚妩吴娘笑是盐。”盖当时语也。今杖鼓谱中尚有盐杖声。
    ○孟简
    元和中，简将试，诣日者卜之，曰：“近东门坐，即得之矣。”既入，即坐西廊。迫晚，忽得疾，邻坐请与终篇，见其姓，即东门也，乃擢上第。
    简，字几道，德州人。元和中，为户部侍郎，以赃贬。后以太子宾客分司卒。尤工诗，尚节义。
    ○张萧远
    《观灯》云：“十万人家火烛光，门门开处见红妆。歌钟喧夜更漏暗，罗绮满街尘土香。星宿别从天畔出，莲花不向水中芳。宝钗骤马多遗落，依旧明朝在路傍。”
    萧远，元和进士登第，与舒元舆声价俱美。（出《广摭言》。）
    “秦寂寂僧还定，尽日无人鹿绕床。”（句。）“日暮风吹官渡柳，白鸦飞出石头墙。”（《废城》句。）“双双白燕入祠堂。”（乳石洞玉女祠句。）右张为取作《主客图》。
    ○许康佐
    元稹《酬许五康佐诗》云：“猿啼三峡雨，蝉报两京秋。珠玉惭新赠，芝兰忝旧游。他年问狂客，须向老农求。”
    康佐以中书舍人为翰林侍讲学士，与王起皆为文宗宠礼。帝读《春秋》，至阍弑吴子馀祭，问：“阍何人耶？”康佐以中官方强，不敢对。帝嬉笑。后问李训，训曰：“国君不近刑人，以为轻死之道。”帝曰：“朕近刑人多矣，得不虑哉！”训曰：“列圣知而不能远，恶而不能去，陛下念之，宗庙福也。”于是内谋剪除矣。康佐终礼部尚书。
    ○张南史
    《陆滕宅秋雨中探韵》云：“同人永日自相将，深竹闲园偶辟疆。已被秋风教忆，更闻寒雨劝飞觞。归心莫问三江水，旅服徒沾九月霜。醉里欲寻骑马路，萧条几处有垂杨。”
    南史，字季直，幽州人。以试参军，避乱居扬州。再召，未赴而卒。
    ○徐凝
    范摅言：乐天为杭州刺史，令访牡丹，独开元寺僧惠澄近于京师得之，植于庭。时春景方深，惠澄设油幕覆其上。会凝自富春来，未识白，先题诗曰：“此花南地知难种，惭愧僧闲用意栽。海燕解怜频睥睨，胡蜂未识更徘徊。虚生芍药徒劳妒，羞杀玫瑰不敢开。惟有数苞红萼在，含芳直待舍人来。”白寻到寺看花，乃命徐同醉而归。时张祜榜舟而至，二生各希首荐，白曰：“二君论文，若廉蔺之斗鼠穴，胜负在此一战也。”遂试《长剑倚天外赋》、《馀霞散成绮诗》。试讫解送，凝为元，祜次耳。祜曰：“祜诗有‘地势遥尊岳，河流侧让关’，又《题金山寺诗》曰：‘树影中流见，钟声两岸闻。’虽綦毋潜云：‘塔影挂青汉，钟声和白。’此句未为佳也。”凝曰：“美则美矣，争如老夫‘今古长如白练飞，一条界破青山色’。”凝遂擅场。祜叹曰：“荣辱纠纷，亦何常也！”遂行歌而迈，凝亦鼓而归，自是二生不随乡赋矣。白又以祜宫词四句皆数对，未足奇也。后杜牧守秋浦，与祜为诗酒友，酷吟祜宫词，以白有非祜之论，常不平之，乃为诗以高之曰：“睫在眼前人不见，道于身外更何求。谁人得似张公子，千首诗轻万户侯。”又曰：“如何故国三千里，虚唱歌词满六宫。”杜盛言其美者，欲以苟异于白，而曲成于张也。故牧又著论，言近有元白者，喜为淫言语，鼓扇浮嚣。吾恨方在下位，未能以法治之，斯亦敷佐于祜耳。
    潘若冲《郡阁雅谈》云：“凝官至侍郎，多吟绝句，曾吟《庐山瀑布》，脍炙人口。又题处州缙山黄帝上之所鼎湖，盖黄帝铸鼎处也，有池在山顶。诗云：‘黄帝旌旗去不回，空馀片石碧崔嵬。有时风卷鼎湖浪，散作晴天雨点来。’自后无敢题者。”
    凝《送马向游蜀》云：“游子去咸京，巴山万里程。白连鸟道，青壁递猿声。雨露经泥坂，烟花带锦城。工文人共许，应记蜀中行。”
    “青山旧路在，白首醉还乡。”（别白公句。）“试到第三桥，便入千顷花。”（句。）
    《宿冽上人房》云：“浮生不定若蓬飘，林下真僧偶见招。觉后始知身是梦，更闻寒雨滴芭樵。”
    ○令狐楚
    楚自翰林学士拜相，子，自湖州召入翰林为学士，间岁拜相。渭南尉赵嘏献诗曰：“鹗在卿冰在壶，代天才业奉︳谟。荣同伊陟传朱户，秀比王商入画图。昨夜星辰回剑履，前年风月满江湖。不知机务时多暇，犹许诗家属和无。”
    ○张仲素
    《春闺怨》云：“桂魄初生秋露微，轻罗已薄未更衣。银筝夜久殷勤弄，心怯空房不忍归。”
    《送春词》云：“日日人空老，年年春更归。相欢在樽酒，不用惜花飞。”
    《闺人思》云：“愁见游空百丈丝，春风惹断更伤离。闲花落遍苍苔地，尽日无人谁得知。”
    仲素，字绘之，建封之子。宪宗以仲素段文昌为翰林学士，韦贯之曰：“学士所以备顾问，不宜专取词艺。”罢之。后终中书舍人。
    ○郎士元
    《送张南史》云：“雨馀深巷静，独酌送残春。车马虽嫌僻，莺花不弃贫。声黏户网，鼠迹印床尘。借问山阳会，如今有几人？”
    士元，字君胄，中山人。宝应中，选畿县官，诏试中书，补渭南尉，历拾遗、郢州刺史。
    高仲武云：“士元员外，河岳英奇，人伦秀异。自家邢国，遂拥大名。右丞已后，与钱郎更长。自丞相以下，出使作牧，二公无诗祖饯，时论鄙之。两公词体大约欲同，就中郎公稍更闲雅，近于康乐。如‘荒城背流水，远雁入寒林’。又‘去鸟不知倦，远帆生暮愁’。又‘萧条夜静边风吹，独倚营门望秋月’。可齐衡古人，掩映时辈。又‘暮蝉不可听，落叶岂堪闻。’古人谓谢工於发端，比之于今，有惭沮矣。”
    《送彭将军》云：“双旌汉飞将，万里独横戈。春色临关尽，黄出塞多。鼓鼙悲寂寞，烽火隔长河。莫断阴山路，天骄已请和。”
    ○于良史
    《春山夜月》云：“春来多胜事，赏玩夜忘归。掬水月在手，弄花香满衣。兴来无远近，欲去惜芳菲。南望钟鸣处，楼台深翠微。”
    《冬日寄李赞府》云：“地际朝阳满，天边宿雾收。风兼残雪起，河带断冰流。北阙驰心极，南图尚旅游。登临思不已，何处得消忧。”
    《闲居寄薛据》云：“隐几读黄老，闲斋耳目清。僻居人事少，多病道心生。雨洗山林湿，鸦鸣池馆晴。晚来因废卷，行药至西城。”
    高仲武云：“良史诗清雅，工于形似。如‘风兼残雪起，河带断冰流’，吟之未终，皎然在目。”
    ○舒元舆
    太和九年，诛王涯等，仇士良愈专恣。文宗恶之，虽登临游幸，未尝为乐，或瞠目独语，左右莫敢进问。因题诗曰：“辇路生春草，上林花满枝。凭高何限意，无复侍臣知。”一日，看牡丹，或吟曰：“拆者如语，含者如咽，俯者如愁，仰者如悦。”吟罢，方省元舆词，不觉叹息，泣下沾衣。
    ○李贺
    杜牧之序其文集云：“贺，字长吉，元和中，韩吏部亦颇道其歌诗。烟绵联，不足为其态也；水之迢迢，不足为其情也；春之盎盎，不足为其和也；秋之明洁，不足为其格也；风樯阵马，不足为其勇也；瓦棺篆鼎，不足为其古也；时花美女，不足为其色也；荒国多殿；梗莽邱陇，不足为其恨怨悲愁也；鲸去鳌掷，牛鬼蛇神，不足为其虚荒幻诞也。盖《骚》之苗裔，理虽不及，词或过之。《骚》有感怨刺怼，言及君臣理乱，时有以激发人意。而贺所为，得无有是？贺能采寻前事，所以深叹恨今古未尝经道者。如《金铜仙人辞汉歌补梁庾肩吾宫体谣》，求取情状，离绝远去笔墨畦径间，亦殊不能知之。贺生二十七年死矣，世皆曰：使贺且未死，少加以理，奴仆命《骚》可也。”
    ○柳宗元
    《雪诗》云：“千山鸟飞绝，万迳人踪灭。孤舟蓑笠翁，独钓寒江雪。”视郑谷“乱飘僧舍”之句，不侔矣，东坡居士云。
    子厚死三年，愚溪无复曩时矣。刘梦得闻之，赋三绝云：“溪水悠悠春自来，草堂无主燕飞回。隔帘惟见中庭草，一树榴花依旧开。”“草圣数行留坏壁，木奴千树属邻家。惟见里门通德榜，残阳寂莫出樵车。”“柳门竹巷依依在，野草青苔日日多。纵有邻人解吹笛，山阳旧侣更谁过！”
    ○邵真
    《寻人偶题》云：“日昃不复午，落花难归树。人生能几何，莫厌相逢遇。”
    真为李宝臣成德军掌书记，宝臣死，其子惟岳与田悦李正己拒命。真谏之，惟岳寤，使真作奏，复为将吏所沮。德宗诏张孝忠朱滔合兵讨惟岳，大败其众。惟岳召真议归顺，悦遣扈岌来责惟岳，且欲斩真。惟岳惧，斩真以谢焉。其后，王武俊表其忠，赠户部尚书。
    ○李宣远
    宣远，贞元进士登第，《并州路作》云：“秋日并州路，黄榆落照间。孤城吹角罢，数骑射雕还。帐幕遥临水，牛羊自下山。征人正垂泪，烽火起间。”
    ○王建
    “千牛仗下放朝初，玉案傍边立起居。每日请来金凤纸，殿头无事不教书。”“延英引对碧衣郎，江砚宣毫各别床。天子下帘亲考试，宫人手里过茶汤。”“少年天子爱边功，亲到凌烟画阁中。为见勋臣写图本，长教殿里作屏风。”“新调白马怕鞭声，供奉骑来绕殿行。为报诸王侵早起，隔门催进打球名。”“罗衫叶叶绣重重，金凤银鹅各一丛。每遍舞头分两向，太平万岁字当中。”“鱼藻宫中锁翠娥，先皇行处不曾过。如今池底休铺锦，菱角鸡头积渐多。”“射生宫女宿红妆，请得新弓各自张。临上马时齐赐酒，男儿跪拜谢君王。”“宫人早起笑相呼，不识阶前扫地夫。乞与金钱争借问，外头还似此间无？”“日高殿里有香烟，万岁声来动九天。妃子院中初降诞，内人争乞洗儿钱。”“银烛秋光冷画屏，轻罗小扇扑流萤。天阶夜色凉如水，卧看牵牛织女星。”“树头树底觅残红，一片西飞一片东。自是桃花贪结子，错教人恨五更风。”“泪尽罗巾梦不成，夜深前殿按歌声。红颜未老恩先断，斜倚熏笼坐到明。”“鸳鸯瓦上瞥然声，昼寝宫娥梦里惊。元是吾皇金弹子，海棠花下打流莺。”
    建初为渭南尉，值王枢密者，尽宗人之分，然彼我不均，复怀轻谤之色。忽过饮，语及汉桓灵信任中官起党锢兴废之事，枢密深憾其识。乃曰：“我弟所作宫词，天下皆诵于口，禁掖深邃，何以知之？”建不能对。后为诗以赠之，乃脱其祸。建诗曰：“先朝行坐镇相随，今上春宫见长时。脱下御衣偏得著，进来龙马每教骑。常承密旨还家少，独对边情出殿迟。不是当家频向说，九重争遣外人知。”
    ○朱湾
    高仲武云：“朱湾率履真素，放情江湖，郡国交辟，潜耀不起，有唐高人也。诗体幽远，兴致洪深，因词写意，穷理尽性，于咏物尤工，如‘受气何曾异，开花独自迟’。所谓哀而不伤，《国风》之深者也”。
    湾为李勉永平从事。湾《秋夜宴王郎中宅赋得露中菊》云：“众芳春竞发，寒菊露偏滋。受气何曾异，开花独自迟。晚成犹有分，欲采未过时。忍弃东篱下，看随秋草衰。”
    《长安喜雪》云：“千门万户雪花浮，点点无声落瓦沟。全似玉尘消更积，半成冰片结还流。光含晓色清天苑，轻逐微风绕御楼。平地已г盈尺润，年丰须荷富人侯。”
    ○苏郁
    《鹦鹉词》云：“莫把金笼闭鹦鹉，个个分明解人语。忽然更向君前语，三十六宫愁几许。”
    《和戎诗》云：“关月夜悬青冢镜，塞秋薄汉宫罗。君王莫信和亲策，生得胡雏转更多。”
    郁，贞元元和间诗人。
    “十二楼藏玉堞中，凤凰双宿碧芙蓉。流霞浅酌谁同醉，今夜笙歌第几重。”（《步虚词》。）“吟倚雨残树，月收山下村。”
    ○韦丹
    丹，字文明，京兆人。幼孤，从外祖颜真卿。元和中，帅江西，功第一。
    丹与东林灵澈上人为忘形之契，丹尝为《思归》绝句以寄澈云：“王事纷纷无暇日，浮生冉冉只如。已为平子归休计，五老岩前必共闻。”澈奉酬诗曰：“年老身闲无外事，麻衣草坐亦容身。相逢尽道休宫去，林下何曾见一人。”
    ○王播
    王播少孤贫，尝客扬州惠照寺木兰院，随僧斋飧。僧厌怠，乃斋罢而后击钟。后二纪，播自重位出镇是邦，因访旧游，向之题者，皆以碧纱幕其诗。播继以二绝句曰：“三十年前此院游，木兰花发院新修。如今再到经行处，树老无花僧白头。”又“上堂已了各西东，惭愧黎饭后钟。三十年来尘扑面，而今始得碧纱笼。”（出《摭言》。）
    ○周匡物
    匡物，字几本，潭州人。元和十一年，李逢吉下进士及第，时以歌诗著名。家贫，徒步应举，至钱塘，乏僦船之资，久不得济，乃题诗公馆云：“万里茫茫天堑遥，秦皇底事不安桥。钱塘江口无钱过，又阻西陵两信潮。”郡牧见之，乃罪津吏。
    ○刘言史
    皮日休《刘枣强碑文》云：“歌诗之风，荡来久矣。大抵丧于南朝，坏于陈叔宝。然今之业是者，苟不能求古于建安，即江左矣；苟不能求丽于江左，即南朝矣。或过为艳伤丽病者，即南朝之罪人也。我唐来有是业者，言出天地外，思出鬼神表，读之则神驰八极，测之则心怀四溟，磊磊落落真非世间语者，有李太白。百岁有是业者，雕金篆玉，牢奇笼怪，百锻为字，千炼成句，虽不追躅太白，亦后来之佳作也。其与李贺同时，有刘枣强焉。先生姓刘氏，名言史，不详其乡里。所有歌诗千首，其美丽恢赡，自贺外，世莫得比。王武俊之节制镇冀也，先生造之。武俊雄健，颇好词艺，一见先生，遂加异敬。将置之宾位，先生辞免。武俊善骑射，载先生以贰乘，逞其艺于野。武俊先骑，惊双鸭起于蒲稗间，武俊控弦，不再发，双鸭联毙于地。武俊欢甚，命先生曰：‘某之技如是，先生之词如是，可谓文武之会矣。何不一言以赞耶？’先生由是马上草《射鸭歌》以示武俊，议者以为祢正平《鹦鹉赋》之类也。武俊益重先生，由是奏请官先生，诏授枣强令，先生辞疾不就。世重之，曰：‘刘枣强，亦如范莱芜之类焉。’故相国陇西公夷简之节度汉南也，少与先生游，且思相见，命别将以襄之髹器千事赂武俊，以请先生，武俊许之，先生由是为汉南相府宾冠。陇西公日与之为饮宴，具献酬之仪，歌诗大播于当时。陇西公从事或曰：‘以某下走之才，诚不足污辱重地。刘枣强至，众必以公宾刘于幕吏之上，何抑之如是？’公曰：‘愚非惜幕间一足地，不容刘也，然视其状有不称者，诸公视某与刘，分岂有间然哉，反为之惜其寿耳。’后不得已，问先生所欲为，先生曰：‘司功掾其闲，或可承阙。’相国由是掾之。虽居官曹，宴见与从事仪等。后从事又曰：‘刘枣强纵不容在宾署，承乏於掾曹，诎矣。奚不疏整其秩？’相国不得已而表奏焉。诏下之日，先生不恙而卒。相国哀之恸曰：‘果然止掾曹，杀我爱客。’葬之有加等。坟去襄阳郭五里，曰柳子关。后先生数十岁，日休始以鄙文称於襄阳。襄阳邑人刘求，高士也。尝述先生之道业，尝咏先生之歌诗，且叹曰：‘襄之人只知有浩然墓，不知有先生墓，恐百岁之后，湮灭而无闻，与荆棘凡骨溷，吾子之文，吾当刊焉。’日休曰：‘存既摭实，录之何愧？’呜呼！先生之官卑，不称其德，宜加私谥。然枣强之号，世已美矣，故不加焉。是为刘枣强碑。”
    ○刘猛
    “月生十五前，日望光彩圆。月生十五后，日畏光彩瘦。不见夜光色，一尊成暗酒。匣中龙背镜，光短不照空。不惜补明月，惭无此良工。”（《月生》句。）“自念数年间，两手中藏钩。於心且无恨，他日为我羞。古老传童歌，连淫亦兵象。夜梦戈甲鸣，苦不愿年长。”（《苦雨》句。）“朝梳一把白，夜泪千滴雨。可耻垂拱时，老作在家女。”（《晚》句。）
    元微之《酬刘猛见送诗》，如云：“神剑士不蚀，异布火不烧。”其推重如此。
    ○李馀
    “长安东门别，立马生白发。”（句。）“霁后轩盖繁，南山瑞烟发。”（句。）“尝闻车马繁，土薄忧水声。”（句。）
    馀，登长庆二年进士第，蜀人也。张籍《送馀归蜀诗》云：“十年人咏好诗章，今日成名出举场。归去惟将新诰牒，后来争取旧衣裳。山桥晓上蕉花暗，水店晴看芋叶光。乡里乡情相见日，一时携酒上高堂。”
    又贾岛《送李馀往湖南》云：“昔去候温凉，秋山满蜀乡。今来从辟命，春物变涔阳。岳石挂海雪，野枫堆渚樯。若寻五祖宅，寂寞在潇湘。”
    ○李涉
    《题鹤林寺僧室》云：“终日昏昏醉梦间，忽闻春尽强登山。因过竹院逢僧话，又得浮生半日闲。”
    《晚泊润州闻角》云：“孤城吹角水茫茫，曲引边声怨思长。惊起暮天沙上雁，海门斜去两三行。”
    “但将钟鼓悦私庆，肯以犬羊为国羞。”（句。）“尼父未鲁，屡屡倦迷津。徒怀教化心，纡郁不能伸。一遇知己言，万方始喧喧。至今百王则，孰不挹其源。”（《怀古》。）
    ○刘昭禹
    昭禹，字休明，婺州人也。少师林宽，为诗刻苦。《风雪诗》云：“句向夜深得，心从天外归。”
    尝与人论诗曰：“五言如四十个贤人，著一字如屠沽不得。觅句者，若掘得玉合子底，必有盖，但精心求之，必获其宝。”在湖南累为宰，后署天策府学士，严州刺史，卒於桂州幕中。有诗三百首。
    ○孙昌胤
    《和司空曙刘虚九日送人》云：“京邑叹离群，江楼喜遇君。开筵当九日，泛菊外浮。朗咏山川霁，酣歌物色曛。君看酒中意，未肯丧斯文。”
    柳子厚《与韦中立书》云：“古者重冠礼，将以责成人之道，是圣人所尤用心者也。数百年来，人不复行。近有孙昌胤者，独发愤行之。既成礼，明日造朝，到外廷，荐笏言於卿士曰：‘某子冠毕。’应之者咸怃然。京兆尹郑叔则怫然曳笏却立曰：‘何预我邪？’廷中皆大笑。天下不以非郑尹而怪孙子，何哉？独为所不为也。”
    昌胤，登天宝进士第。
    ○严休复
    《扬州唐昌观玉蕊花坼有仙人游怅然成二绝》云：“终日斋心祷玉宸，魂消目断未逢真。不如满树琼瑶蕊，笑对藏花洞里人。”又：“羽车潜下玉龟山，尘世何由睹颜。唯有无情枝上雪，好风吹缀绿鬟。”
    元和中，见一女子，从以二女冠，三小仆，直造花所。伫立良久，命小童折花数枝，谓黄冠者曰：“曩有玉峰之期，自是可以行矣。”行百步许，遂不复见。休复有诗，元微之和云：“弄玉潜归玉树时，不教青鸟出花枝。的应未有诸人觉，只恐严郎卜得知。”乐天诗云：“嬴女偷乘凤下时，洞中潜歇弄花枝。不缘啼鸟春饶舌，青琐仙郎可得知。”
    ○朱庆馀
</div>
    <div class="pagination">
<a href="全唐诗话_page4.html">上一页</a><a href="全唐诗话.html">1</a><a href="全唐诗话_page2.html">2</a><a href="全唐诗话_page3.html">3</a><a href="全唐诗话_page4.html">4</a><span class="current-page">5</span><a href="全唐诗话_page6.html">6</a><a href="全唐诗话_page7.html">7</a><a href="全唐诗话_page8.html">8</a><a href="全唐诗话_page9.html">9</a><a href="全唐诗话_page10.html">10</a><span>...</span><a href="全唐诗话_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
