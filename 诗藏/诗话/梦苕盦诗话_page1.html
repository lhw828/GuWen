<!DOCTYPE html>
<html>
<head>
    <meta charset="UTF-8">
    <title>梦苕盦诗话 - 第 1 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梦苕盦诗话 - 第 1 页/共 8 页</h1>
    <div class="content">梦苕盦诗话 民国 钱仲联

一、樊山前后《彩云曲》，哀感顽艳，传诵艺林已久。余友王君瑗仲尊人部昀（甲荣）先生，亦有此曲，特较樊山为胜。有序云：“曩在天津，耳赛金花之名。休沐之暇，与朋辈访之。直其晨妆未竟，良久始出。一出而满室生春，坐客六人，罔不周旋合度。徐娘半老，而秾粹犹不亚于雏鬟，真尤物也。往者，侍郎某公奉使德意志，宠妾傅彩云，有艳名。德后爱之，乃与同照小影。后为英吉利女皇维多利亚之子，亦丽妹也，贵宠震于欧洲，其事遂哄传海外。彩云故苏台歌妓，侍郎薨后，不安于室，重隶教坊，乃更名赛金花云。予不禁为之感叹，爰仿长庆体，为赋斯篇。非但征尤物，间纬以时事，且谂来者尔。”诗云：“冶坊滨里移兰棹，船娘纤手调羹妙。袭人花气正慵眠，隔岸山容如巧笑。有约邻娃斗草来，游春公子飞笺召。晨梳蟢上玉搔头，黠婢欢呼偏识窍。儿生璧月中秋夜，彩云拥出银河界。小字拈来阿母怜，他年只许仙人跨。天生佳丽住横塘，日坐花前斗艳妆。三五年华尚娇小，春风到处姓名香。闻名但欲求识面，相见谁知即断肠。万里阙前金殿客，三生石上玉箫娘。近来绣毂应须早，怎奈泷冈犹待表。大妇恩情斯易求，词臣礼法敢轻掉。苦烦密友代藏娇，金屋偷营乌鹊桥。料得弹琴不成调，度他拥髻可怜宵。转瞬明年别乡树，双飞同向燕台去。夫婿朝衣待漏行，侍儿画阁熏香护。君王选使重怀柔，凤诏传宣第一流。远唱皇华三万里，闺中翻起细君愁。却教小妇相随往，好学夫人莫慢羞。异宠新颁紫霞佩，乌鸦飞入青鸾队。同行侠客虬髯公，便认李郎红拂妹。为译蛮奴鴂舌音，遂娴绝国龟兹伎。花枝才展柏灵城，梨园唱遍罗敷媚。瑶宫仙子爱娉婷，博士披香欢接引。狡桧潜收威凤仪，琉璃照彻惊鸿影。（此一节子亲闻之彩云）从此丰姿海外传，别开生面星轺幸。星轺述职返皇都，千金买得方舆图。贾胡弄舌工欺诳，一寸山河千里讹。乖厓旧是同心友，反覆无端一挥手。蜀道褒斜随处成，人心鬼蜮奚从剖？茂陵秋雨但愁眠，荡妇空难独守。爱唱云中《赤凤来》，悄谐花底秦宫偶。无何寡鹄起长悲，消渴文园竟莫医。燕子不栖关盼盼，鸨儿重迓李师师。灯火樊楼温旧梦，花砖学士缔新知。轻歌缓舞依然乐，换羽移宫总弗思。万事荣枯车转毂，一枕荒唐蕉覆鹿。俄惊庙火焚袄神，争看黄巾拜张角。鼙鼓联邦动地来，莺花满院随风逐。飞来天外一将军，钿合金钗缘再续。七宝雕鞍细马驮，九华锦帐双鸳宿。两宫西狩音尘断，上国衣冠尽涂炭。宝玦王孙泣路隅，金鱼朝贵遭索贯。锁骨菩萨心惨然，每向将军代乞怜。宰相和戎倾帑藏，诸夷满欲整归鞭。焱轮待发匆匆别，珠泪轻弹粒粒圆。烽烟散尽回銮辂，繁华气象还如故。五陵侠少纵豪游，一曲缠头不知数。尤物移人人自近，徐娘半老犹风韵。充房面首聊自娱，容尔心头敢何问。白皙刚垂雅婢涎，红颜遽绝鱼姑刃。妒花风雨黯长安，铁铸爰书为雪冤。牍背多端从吏示，橐馆还仗所欢传。刑庭对簿回天易，孽海生波捩柁难。紫阳春浓歌缓缓，花开花落自江南。”自跋云：“作此诗后，未几拳事起，遽付劫灰。事阅二十余年，忘怀久矣。近甬上秦生，以予稿本散佚，为钞此寄来。展览之余，浑如隔世。但所作廑及其去帏而止，而庚子慁迹花门，事尤奇恣，不可不加以煊染。因复衍数百言，缀诸其后。若传其楼傍玉台，敖游京洛，予所不审，则从略焉。或曰：樊山方伯，亦有此曲，命名正同。方伯雅什，子未之见。东施独处，无心效颦；鲁门不窥，放手弄斧。得弗使人齿冷？老年闲旷，近日正自录旧作，因即写在待选草中，其次序未免参错尔。辛酉长至后三日冰叟跋。”论者谓樊山二曲，犹是梅村，而先生此制则长庆矣。

二、同时候官薛秀玉（绍徽）女士，亦有《老妓行》一诗咏彩云事，虽沈博绝丽，未逮樊王二家，而翔实胜之。出诸闺秀手笔，尤为难能可贵。并录之，以资比较。诗云：“芙蓉张席咽流霞，沉沉银烛喧筝琶。中有徐娘已半老，依然颜色朝华。双眸剪水歌喉涩，举止偏能似大家。伸拳拇战杂欢笑，旁人道是赛金花。金花自言本姓傅，彩云一朵苏台住。折花时上虎丘游，门前溪水横塘路。十五韶年见丽质，歌舞场中称第一。上头嫁得状元郎，眉妩画邀学士笔。奉使乘槎八月时，輶轩远采单鹰旗。皇华六辔秉龙节，海天一舸随鸱夷。柏林城筑鸳鸯阙，锦鸡官诰骄回鹘。奚须江汜论国风，竟作小星夺明月。联邦破法声望高，相国铁血将军毛。可汗头白尚英武，关氏腰细能英豪。太岁金床见天使，锦车冯嫽充陪侍。莺语善传通译辞，鸾书代解旁行字。恪尊喜与忘年交，酪浆腥肉开天庖。镜殿名花偕照影，俨如姊妹双同胞。爰剑种人尽艳羡，茶筵舞会寻常见。可怜嗅地骨都侯，画图想识春风面。好梦未醒羊胛熟，归舟仍载人如玉。联镳并骑入长安，晓镜夕灯看不足。瑞锦窠通清閟阁，袍笏朝回听絃索。共道侍郎艳福多，那知邮女姻缘恶。或云容斋未第年，济南沦落囊无钱。独有青楼人青眼，悄从花底赠金钿。山盟海誓如蝴蝶，但愿生生比鹣鲽。小别楼头盼好音，大魁殿上成高捷。衣锦重为历下吟，高车驷马快登临。不妨选取豪奴俊，蓦地来挑卓女心。太息樊笼小娇鸟，覆雨翻云未分晓。钱树惟图阿母欢，搴帷岂料故人诮。相见无言但泣血，六州错铸郎心铁。宛转君前死便休，指环再世烦冤结。玉箫颜貌同前人，老眼模糊认不真。奴星命照红鸾暗，祸水歌来赤凤频。漏泄春光终愧愤，病深缩骨红秋殒。早惊结局事难收，悔煞当初心太忍。未闻荷叶出污泥，翻使桃花坠藩溷。葫芦更画莫短长，琵琶重抱谁恩怨？申江飘荡上津沽，艳帜高标又入都。宠姬乐籍归寇侠，故妓侯门剩孟珠。亡何阙下嘶胡马，滚滚旌旗黯原野。统帅老将碧眼高，当时曾唤真真者。捕卒六街扰妇女，兰闺淑媛伏如鼠。偏有冬儿慷慨前，短衣缚袴能胡语。酋帅撚髯起携手，意中喜见使君妇。鸾殿相逢如梦中，特令诸军静刁斗。外史莫争玫瑰花，约章似借章台柳。兵气既销日月光，遂遭斥逐飞蓬首。即今居傍泥城桥，短发萧萧泪暗消。贸得雏娃教度曲，惜无狎客与吹箫。酒阑时话故家事，曲罢犹歌西国谣。飞絮成萍浑不管，牵箩补屋亦无聊。我闻众说慢然起，参观前后皆天理。名士恃才总负心，佳人绝代偏蒙耻。种瓜得瓜势使然，以暴易暴终无已。果报只存眉睫间，纪纲都在伦常里。女传弗因孽嬖删，妇道要论容德美。一编为谱《老妓行》，用告采风士君子。”余伯母单士厘夫人《国朝闺秀正始再续集》一下曰：“‘忘年交’、‘偕照影’等句，仍是未谙外事者之语。德国后尊贵自居，欧土世爵妇女且不轻交，况吾国妇女乎！‘开天庖’亦不过外交例宴，不足为重。‘偕照影’则西土工人往往能合两幅以上之照相，凑成一幅，天衣无缝，不知者以为庐山真相，此正用是法也。予夫子（钱恂）习知外事，矧光绪庚寅、辛卯，夫子正在英德两国间，不但确闻，并且确见，故为正之。总之误于小说《孽海花》之讹言耳。”秀玉，侯官陈寿彭室，著《黛韵楼诗集》四卷，《词集》二卷，《文集》二卷。又《国朝闺秀词综》十卷，未见传本。《国朝女文苑小传》仅成百余篇，未毕事。兼能画，尝卖画佐家用。诗多纪事之作，《丰台老媪歌》五古一首，记庚子事，尤无愧诗史，太长不录。

三、部昀先生著有《二欣室诗集》八卷，瑗仲仿梁任公写康南海诗例，手写成巨帙。先生论诗，以雅正为归，不以时贤之吊诡幽涩为然。颇自喜其《台湾秋兴》八首，以为近杜老苍凉之作。兹录之：“西望澎湖数点青，奇峰六六壮沧溟。山多虺蜴烟云毒，地近蛟龙草木腥。织网鲛人栖窟穴，数钱姹女掌门庭。版舆为考兴朝绩，一柱天南拱外屏。”“藩篱无使吠惊庞，台北台南健牡双。海若百年空顿辔，山精五夜暗窥窗。炎风吹雨秋先至，冻霰流云冷不降。斗酒彘肩竟何事？观涛孤负广陵江。”“治国新书续《考工》，经营草昧亦英雄。横驰疾电来天外，直激飞流出地中。塞雁传书愁远道，云龙润物策奇功。将军大树留余荫，赤嵌城边夕照红。”“百两锋车走怒雷，危涂苦费五叮异。乱山苍莽群番窟，列戍森严上将台。东指扶桑看日出，西通穷发款关来。不容瓯脱沉沙水，筹笔楼高确草莱。”“笔架凌虚玉案西，木冈远障柳林迷。山中新社供番酒，海上寒潮咽戍鞞。薯蓣香凝饥鼠攫，桄榔树秃怪鸮啼。郊原冷落秋心迥，一路清阴纵马蹄。”“艳绝蛮花绕画阑，桶裳魈结礼尊官。登台有梦思巫峡，窃药能灵入广寒。当户子孙羌校尉，梨涡夫婿汉衣冠。为郎梳就盘龙髻，百裥罗裙绣彩鸾。”“为筹生计拓蛮疆，阴厉全消致阜康。林壑无霜凋众绿，村寮有赋贡留黄。流沙滚滚金银气，湛露溶溶黍稷香。比户人声含乐岁，弦歌何日遍炎荒！”“文献其如杞宋何，延平事迹半销磨。神祠月黑狐狸舞，乔木烟荒魑魅过。镇惜丛残湮老屋，虚闻耆旧述名科。天涯别有无穷感，独立西风发浩歌。”

四、部畇先生诗，佳构绝夥，大抵情深志远，陶冶乎唐之玉溪，宋之剑南，而不为噍杀之音。五律如《九江夜泊》云：“夜泊古浔阳，东南旧战场。临江犹戍鼓，断岸独危樯。野老余烽镝，将军几国殇？偶来一凭吊，烟月剧苍凉。”蒋绍由评云：“五律如四十贤人，著一屠沽儿不得。此诗真得唐人三昧。”七律如《上海也是园》云：“城外繁华互市场，闲来岸帧觅清凉。池塘春水涵新绿，楼阁斜阳抹淡黄。老树参天鹰下掠，狂花满地蝶成行。吴儿愁绝掉头去，乱掷缠头锦瑟旁。”钱新甫评云：“三四香山佳句。”《舆闺人话别》云：“不胜惆怅梦难成，来日征帆第一程。画幔明灯偎有影，丽谯残柝噤无声。纵谈且讳江湖险，挥涕翻憎儿女情。但祝康强抛药裹，归来同践菊花盟。”《题阳湖惮季文世丈横塘追梦图》云：“仙境迷离渺何处？满林香雪绕孤村。柔波十里横塘路，明月三更倩女魂。往事凄凉归碧落，暂时继绻向黄昏。怜侬也抱微之感，欲访灵山觅梦痕。”《老女远嫁词》云：“明镜羞看白发新，蓬门弱质可怜人。标梅早过今方嫁，压线翻思旧习贫。此去好从夫婿命，不知能免舅姑嗔？萧萧风雪苍梧野，稠叠云山隔断亲。”按此诗为先生晚年之官广西富川时所作，能以古意入律。《山斋雨后即事》云：“短短疏篱曲曲廊，扶筇行药小相羊。山从远看方多态，花不轻开始久香。静坐渐知心可养，苦吟偏与睡相妨。窗前一阵芭蕉雨，隔著纱橱送嫩凉。”钱新甫评云：“三四名句。”按或嫌“行药”、“静坐”、“睡”等字，用于一首中，少融洽。但按诗意是病后光景，行药之后而静坐而睡也，尚无不融洽，但未免步骤太快耳。绝句如《岭南杂咏》之一云：“腰如弱柳手柔荑，雪白双跌不染泥。一曲《荔支》歌宛转，夕阳红过板桥西。”钱新甫评云：“神韵逼近新城。”《梦中得句枕上续成》云：“洲前放鹤波如镜，湖上骑驴月印潭。一夜思乡寻好梦，有风吹不到江南。”（二句梦中得。）

五、袁氏窃国时，各省多独立。宵小乘机骚动，部昀先生集中，有《老革谣》一篇刺之。诗云：“噫嘻乎悲哉！生民贱如草，日暮莫能保。白白不肯明，山精敢肆扰。青燐闪闪大道边，独足起舞惊风旋。眼瞪鼻掀耸两肩，撩牙皑皑口流涎。被发搏膺叫呼天，挨门逐户搜金钱。曰我当年老革命，今日之事我为政。汝若不应要汝命，即不要命亦成病。短枪炸弹惟汝认。金钱满囊颜色喜，疾躄归来媚妻子。喜犹未了梦魂惊，官兵已入吴江城。噫嘻乎悲哉！矛头淅米剑头炊，还汝泥中曳尾龟。”

六、甲午割台事起，部昀先生有《台湾感事》二首云：“军书旁午走天街，和战纷纷计未谐。郭令请行盟党项，贾山议决弃珠厓。登陴有誓穷臣力，却敌无能慰圣怀。满载归装漓水隐，妇人醇酒早安排。”“蝉蜕功名亦狡哉！孤城荡荡戟门开。三千珠履成残客，卅六洪炉铸横财。黄歇浦边挥手去，要离冢畔戴头来。烟云变幻浑闲事，谁向昆明问劫灰？”二诗皆指斥台湾巡抚唐景崧而作。今日事过境迁，平情而论，以唐氏当日所处地位，自难抵敌日本，失败固不足怪。然而在亚洲首建民主国，不得不谓为远东史上光荣之一页也。

七、黄公度（遵宪）《人境庐诗》，以旧格律运新理想，诚不愧诗世界之哥伦布。然传诵一时之《今别离》四章、《以莲菊桃杂供一瓶作歌》诸首，笔路粗疏，大似张船山一流，并不见佳，余最爱其《拜曾祖母李太夫人墓》长五古，曲折详尽，语皆本色，真公度所谓“我手写我口”者。运用古乐府之神理，而全变其面貌，不足与皮相者道也。

八、黄公度《冯将军歌》云：“奋梃大呼从如云，同拚一死随将军。将军报国期死君，我辈忍孤将军恩。将军威严若天神，将军有命敢弗遵。负将军者诛及身，将军一叱人马惊，从而往者五千人。”连用“将”字，此《史》、《汉》文法，用之于诗，壁垒一新。

九、公度《度辽将军歌》，为吴大澂而作也。悲愤之思，出以突梯滑稽之笔，集中七古压卷之作也。首段云：“闻鸡夜半投袂起，檄告东人我来矣。此行领取万户侯，岂谓区区不予畀。将军慷慨来度辽，挥鞭跃马夸人豪。平时搜集得汉印，今作将军悬在腰。”中段云：“雄关巍峨高插天，雪花如掌春风颠。岁朝大会召诸将，铜炉银烛围红坛。酒酣举白再行酒，拔刀亲割生彘肩。自言平生习枪法，炼目炼臂十五年。目光紫电闪不动，袒臂示客如铁坚。淮河将帅巾帼耳，萧娘吕姥殊可怜。看余上马快杀贼，左盘右辟谁当前？鸭绿之江碧蹄馆，坐令万里销烽烟。座中黄曾大手笔，为我勒碑铭燕然。”后段云：“两军相接战甫交，纷纷鸟散空营逃。弃冠脱剑无人惜，只幸腰间印未失。”一结云：“燕云北望忧愤多，时出汉印三摩挲。忽忆《辽东浪死歌》，印兮印兮奈尔何！”以印为首尾绾合，趣极妙极。

一○、公度《杂感》诗云：“我手写吾口，古岂能拘牵。即今流俗语，吾若登简编。五千年后人，惊为古斓斑。”此公度二十余岁时所作，非定论也。今人每喜揭此数语，以厚诬公度。公度诗正以使事用典擅长。《锡兰岛卧佛》诗，煌煌数千言，经史释典，澜翻笔底。近体感时之作，无一首不使事精当。

一一、公度《雁》诗云：“汝亦惊弦者，来归过我庐。可能沧海外，为奇故人书？四面犹张网，孤飞未定居。忽忽还不暇，他莫问何如。”此公度以戊戌党狱自上海放归后所作。故人，指梁任公。咏物至此，真得唐人三昧，可与张篑斋（佩纶）《雁》诗数首并传。

一二、公度《由轮舟抵天津作》句云：“华夷岛国无分上，人鬼浮生共转轮。”大句不让陈独漉“海水有门分上下，江山无地限华夷”一联独雄千古。

一三、《人境庐诗》，于写景似非所措意，然偶然兴到，亦有佳作。如《游丰湖》句云：“浓绿泼雨洗，森森竹千个。亭亭立荷叶，万碧含露唾。四围垂柳枝，随风任颠簸。中有屋数椽，周遭不为大。”灵活异常。《游箱根》句云：“舆人出祼国，皮绉龟兆裂。螭蛟绣满身，横胸施绛袜。两肩乍抬举，双杖互扶挈。前枝后更撑，仰攀俯若跌。有如蚁旋磨，又似蛇出穴。跦跦上竹鲇，蠢蠢爬沙鳖。噫风竹筒吹，汗雨蒸甑泄。劳倦时一歌，乡音鸟嘲哳。烟树绕千回，风花眩一瞥。峭壁俯绝壑，旁睨每桥舌。四山呼无人，一堕便永诀。”登山险状，形容逼肖。又句云：“举国无名川，一湖何滉瀁。环抱三百里，下窥五千丈。神武开辟来，亘古无消长。氵九泉日穴出，洑流失归向。一碧湛空明，万象绝依傍。昂头只日月，两轮互摩荡。”“一碧”十字，前无古人。《登巴黎铁塔》句云：“并世无二尊，独立绝依傍。即居最下层，高已莫能抗。苍苍覆大圜，森芒列万象。呼吸通帝座，疑可通肸蚃。自天下至地，俯察不复仰。但恨目力穷，更无外物障。离离画方，万顷开沃壤。微茫一线遥，千里走河广。宫阙与城垒，一气作苍莽。不辨牛马人，沙虫纷扰攘。我从下界来，大小顿变相。未知天眼窥，么么作何状？北风冰海来，秋气何飒爽。海西数点烟，英伦郁相望。”苍莽之气，居然不减少陵、达夫《登慈恩寺塔》之作。余尤喜其《游丰湖》之第一首云：“西湖吾未到，梦想或遇之。蒙蒙水云乡，荷花交柳枝。今日见丰湖，万顷青琉璃。持问老东坡，杭颖谁雄雌？浃旬困积暑，泼眼惊此奇。恍如画图中，又疑梦寐时。人生为何事？毕世狂奔驰。黄尘没马头，劳劳不知疲。嗟我不能仙，岂能免人羁。要留一片地，自谋老来私。悠悠湖上云，耿耿我所思。下与鸥鹭盟，上告云天知。”闲适之味，令人尘虑顿释。

一四、陈石遗称戊戌六君子诗，以杨漪春（深秀）为最。余谓当以刘裴村（光第）为冠，林暾谷（旭）次之，又次为谭复生（嗣同）。石遗喜香山、放翁二家，故亟称漪春，而不知其论之不公也。

一五、刘裴村《介白堂诗》，工于设色，故写景之作为最胜，而峨眉纪游诗其最工者也。峨眉山高一万余尺，为禹域名山之冠。荒怪神奇，秀出人境，故咏峨眉，必须别具手眼，以寻常模山范水之笔状之，必不能取胜。裴村知之，而才力又足以副之，遂成此空前之绝作。其律句如《望峨眉山》云：“香象河流腾白足，澹娥江影照青衣。寸心尘外寻烟客，一笑云端见玉妃。”《清音阁》云：“片石雷霆撑众壑，一僧风雨立双桥。草香喷雪春眠麝，松气沉山暝下雕。”《双飞桥》云：“泉分太始雪，人立过来身。绝壑晴雷午，深山乱石春。”《龙升冈》云：“晓看瓦屋云空白，春过嘉州麦不青。”《古化成寺》云：“雕眼射人风力劲，木皮衣屋雹声微。”《罗汉三坡》云：“似鬼阴厓树，拗怒冲人大壑鹰。”《大小云壑》云：“倒嘘人影龙初过，半没松身鹤不知。涌地佛光暄震旦，浮天海色照西夷。”《大坪》云：“不知松柏云中绿，疑是蓬莱海上青。客子瘦筇阴磴雪。仙娥宝瑟夜池星。”《雷洞坪》云：“如丝龙气南天雨，校┤儿声下界雷。雹积阴林诸客肃，风吹残瘴百蛮开。”《华严顶》云：“老猿抱子求僧饭，闲客看人打佛钟。下界云霞招杖屦，夕阳红翠动杉松。”《金刚台》云：“九叠屏风回日月，一螺苍翠见东南。下方鸟泛红云海，上界龙分白石潭。”《小金刚台》云：“洞雷生午屐，岩雪落晴钟。”《锡瓦殿》云：“虎过人边石，雕盘佛顶松。”《白龙池》云：“云雷孕虚白，参井落寒青。”《由八十四盘阅沉香塔石门石诸胜渐达山顶》云：“怪石天门排虎豹，大云香塔护龙蛇。”《宿光相寺》云：“高寒星斗窥人大，清净官骸对佛尊。”《华藏寺》云：“云海楼台生日气，雪山鳞甲是江源。登参踏井双行层，拜猓朝蛮五色幡。”《宝云庵》云：“日光射井生虹气，风力飞人带虎腥。”《峨眉山顶见月》云：“山藏蜀国逃封禅，月逐沧洲照谪仙。”《峨眉最高顶》云：“诗客入天争秀骨，神僧埋地结真胎。三秦鸟道衣边接，六诏蛮云杖底来。”《夜灯》云：“二更出地金银气，万丈腾空木叶声。久抱尘心伤黯淡，迟来世界住光明。”《接引殿望绝顶》云：“山僧化树春无著，雪虹如雷夜堕悬。”《华严顶》云：“栋香花凤窟，松黑老猿宫。”《白水寺》云：“雪宠好供低眉佛，池镜曾窥大胆人。得道天怀忘白水，出山云气杂红尘。”风雷雪月，岩湍云水，草树禽兽，入之此笔，无一不瑰异奇诡。杜陵“高江急峡雷霆斗，古木苍藤日月昏”，东坡“天外黑风吹海立，浙东飞雨过江来”一类之句，在裴村诗中，真有俯拾即是之乐。

一六、刘裴村《介白堂诗》，最工写景，律句已见前，至其古体，尤尽镌刘造化之能事。如《溪桥》句云：“人语松上云，鸟鸣花间露。涧草碧如烟，僧楼红在树。寺隐襟渐灵，山空梦初悟。”《独临宝见溪危石上小坐》句云：“是时春涧碧，小风扇蒲蒋。我心欢素闲，山灵助孤赏。鸟负溪日飞，鱼吞浸霞响。岩语落猱攫，潭气发蛟象。藏天水心宽，胎云石神长。真境隐喧途，即之鲜畴党。”《洪椿坪》句云：“宝峰出西檐，秀气生南扉。空翠自成响，如语静者机。元览随化迁，神听异音希。”灵秀玄悟，康乐、柳州间，左挹而右拍。至《清音阁》句云：“陡涧注危潭，悬波鸣杰合。回林与沓嶂，宛转分碧落。尝闻战雷霆，大声坠猿鹤。风涛落方寸，梦寐随烟层。到来符文隐，双桥缓扃钥。禅悦生细涓，听因解岩壑。淡如有生初，见此真静乐。虚深得琴理，喷薄腾诗谑。”《双飞桥》句云：“晴风吹风雨，洒白东南天。阴壑冰陷日，阳坡雪流泉。名山骨干胜，诸水系络连。一雨腾百脉，双桥束微咽。缺月共青嶂，挂虹摇紫烟。雷霆斗地裂，草木飞空悬。”《大坪》句云：“道旁有遗衣，道是虎迹过。风林响暗叶，切切如牙磨。脱险力已疲，赏胜气翻和。山谷苍雪炼，松顶翠雨摩。”《仙姑弹琴池》句云：“玉姜迷寿年，阳娃感精变。寥天上清月，不鼓琴理善。坦坦古池子，凄凄漏泉咽。借问谁动操？众山响葱。岂拨琉璃弦，圣凡为舞遍。岂奏隐形钟，声闻不可见。”《钻天坡》句云：“人影共明灭，山云亦飘飘。呼吸通帝座，升攀俯仙桥。佳气东南来，郁郁千里遥。挥策拨氛霭，耸心寄霞标。校┤惊猛隼，侧身搏飞猱。”《接引殿》句云：“冰蚕抱倒景，雪虹飞岩陬。寒晕一何润，玉海皓以幽。吹冰风无春，化石木万秋。”《雷洞坪》句云：“云中入雷地，出地似云鸣。云雷一以合，天笑与相声。绝壁音空圆，乱山响纵横。裂岩散冰雹，悬空划阴晴。回风荡成烟，白日照自明。”则荒怪奇伟，至非谢、柳所能限矣。

一七、刘裴村《介白堂诗》，《峨眉》诸篇外，写景之作，美不胜收。律句如“暖风秧马水，迟日海棠楼。”“月喧穿石水，风折过桥烟。”“雪风吹黑塞，珠斗挂黄河。”“壁雨长垂画，溪云不掩钟。”“石壁天心满，湖楼客话闲。”“江白孤槎客，云乌一发天。”“大波颓作阱，长舸立如锥。”“湖山澄战气，吴楚变潮声。”“钟过古愁散，花深春梦圆。”“雨气浮春塔，城阴入午钟。”“地偏春一角，天淡韵千秋。”“云通西域白，天盖蓟门青。”“冰灯人影瘦，霜角月阴清。”“白云依水静，黄叶与秋深。”“野云浮作岛，河月散如星。风吐乱洲白，天摇双橹青。”“日光西倒海，水气黑盘天。”“蜒雨秋船细，蛮花海寺腥。”“鸡鸣满东日，龙力压南天。”“松声凉作雨，云气晓成楼。”“云动高松响，岩闲瘦瀑存。”“水白栖云树，山红抱石花。”“荷花低枝压满月，梧桐大叶扇疏星。”“丹黄粉碧青千状，龙虎龟蛇鸟一家。”“山月犬声寒似豹，荒江客梦淡于鸥。”“隔树乡音山鸟识，归船人意渚花亲。”“野水照天浮塔去，江云留雨入城飞。”“客心清镜开尘沼，人语疏钟共翠微。”“翠幕客来双燕子，绿窗人静一虫丝。”“连筒一水分岩细，卷幔群峰入户高。”“双崖云洗肌如铁，一石江穿骨在喉。风静鱼龙排日睡，水还巴蜀接天流。”“系舟江水无情地，到眼阴岩一笑春。”“残蔬雨过还新绿，老树春迟得久花。”“地看北极福┱浅，天入南荒让水多。”其情景交融者，固已风骨高骞；即专写景者，亦复深秀雄健，各极其致。古诗如《巫峡石》句云：“韵分九峰高，骨挟万古瘦。尺腹藏风雷，百怪入空漏。元精吐殊形，远势合众皱。”《滤州忠山访来青园过江山行泛龙马潭游古冲虚宫》四首，句云：“一鸟坐树言，已过春之半。游兴浓于云，好风吹不断。”又云：“春暄与夏凉，虚实各成玩。”又云：“夕照沙上敛，红楼天际悬。云际压暝树，人语乱春船。”又云：“竹风意欣欣，松径阴密密。钟鸣潭愈空，客歌花自默。”又云：“长螺泛清涎，曲蚌浮半壳。片秀吐波心，白云随涨落。群山若渴龙，一一俯头角。”《游方山题名庆云岩下览新旧云峰二寺》句云：“紫天高悬墨屏风，卷收老日青冥中，四角塞天天欲穷。嚼云入毫写龙背，万田剪碧玻璃碎，乱磬福┱戛瑶佩。”《游翠微山》句云：“微云堕马前，照我万古襟。虎峰带霞色，龙池转松阴。暗泉穿寺来，如听篁中琴。香界木兰花，高檐宿仙禽。”《宿黄龙观》句云：“众山肩背生虚空，负天抱海光无穷。入之峰翠静不散，万绿浸眼无青红。石磴蛇盘踏烟雾，幽泉如佩锵金步。鹤毛萧萧堕苍藓，龙气郁郁缠珠树。乱松瀑顶过吟身，一鹘空中绕诗句。”亦精微，亦锤炼；能壮阔，能静穆；有杜陵，有柳州，有长吉，有东坡，可谓无所不能。

一八、刘裴村刺时之作，大声疾呼，读之令人心惊骨折。如《城南行》句云：“路有殴死人，可抵蝼蚁命。将相勒马过，台谏尽阿顺。余曰辇毂下，乃有此暴横。想见天上人，天心为倾震。平时不法事，此间犹谨慎。”疾贵胄之横恣也。《美酒行》句云：“杀孩养老亲，子妇诚何当。亦有成童儿，不值两饼偿。明知非我子，肉颤心已僵。”又云：“后堂进马烛，摄屣来名倡。主人命射覆，还成赌百觞。”哀茕独之无告也。《万寿山》句云：“维昔经营日，淫潦迷川陆。海雨吸垂龙，村氓乱浮骛。龟头大如人，出水听众哭。伟哉乌府彦，涕泣陈忠牍。膏血为涂丹，皮骨为版筑。请分将作金，用振灾黎谷。天容惨不欢，降调未忍逐。海军且扬威，嬉此明湖曲。仙人且弄姿，媚此西山绿。”《屯海戍》句云：“大帅心有在，我方悲汝曹。汝曹死自悲，无为怨圣朝。”以及《杂诗》二十首，皆讽刺时事，备极深刻。其《送坳出守梧州》句云：“利风百窍中人身，国脉一丝悬鬼守。斡旋天地虽无力，排击风雷犹有口。”足以见其抱负。

一九、刘裴村《厚村还蜀作诗四首送之》，能用白描抒情，真挚语可匹郑子尹。第一首句云：“可怜欲别未别时，强作慰语含悲辛。”又云：“常时每讠羽丈夫志，对汝今为儿女仁。”语淡而情深。第二首句云：“别时弟作家园圆，动我乡愁涕如屑。池中鲤鱼长尺半，竹间好鸟调新舌。霜清龙目烂垂珠，月冷梅枝曲蠕铁。对花遥忆看花人，往往空樽过佳节。娇儿七岁长都中，吐说已如嚼冰雪。Г笔题诗满其上，亦说思乡情内热。落句直仿《离骚》经，作书还拟龙门阙。当筵惊起老兄弟，一笑别肠几拗折？”娇儿数语，善状家人父子沫之情。第三首句云：“孤鸿分飞寡鹊翔，我有一妹称未亡。颇闻抚子在婴幼，乳点泪痕凄断肠。自生女子名桂仙，想见丫角簪花长。生平未睹梦不得，安得抱之置膝旁。今年三十妹初过，早梅十月含冰霜。杯盘灯火亦无分，空寄寿简称宁康。妹颜丰皙身颇健，不如弟貌瘦以黄。弟归岂免问及我，发凋齿豁心空强。”絮絮写来，热泪盈把，与吴陋轩《七歌》第五首，可谓异曲同工。

二○、谭复生诗，代表当时浪漫风气，仿佛似龚定庵。如《儿缆船》云：“北风莲蓬，大浪雷吼，小儿曳缆逆风走。惶惶船中人，生死在儿手。缆倒曳儿儿屡仆，持缆愈力缆糜肉。儿肉附缆去，儿掌惟见骨。掌见骨，儿莫哭。儿掌有白骨，江心无白骨。”《六盘山转饷谣》云：“马足蹩，车轴折。人蹉跌，山岌で。朔雁一声天雨雪。舆夫舆夫尔勿嗔。官仅用尔力，尔胡不肯竭？尔不思车中累累物，东南万户之膏血。呜呼车中累累物，东南万户之膏血。”二诗笔大如椽，稍嫌其音节急促。复生《报刘淞芙书》云：“嗣同于韵语，初亦从长吉、飞卿入手；转而太白，又转而昌黎，又转而六朝，近又欲从事玉溪。特苦不能丰腴，类皆抗而不能坠，辟而不能翕。拔起千仞，高唱入云，瑕隙尚不易见；迨至转调旋宫，陡然入破，便绷弦欲绝，吹竹欲裂，猝迫卞隘，不能自举其声。不得已而强之，则血涌筋粗，百脉腾沸，岌岌无以为继。此中得失，惟自知最审，道之最切。今时暂辍不为，别求所以养之者，必且有异。不然，匪惟寡德之征，抑亦薄福之象。”此真寸心得失之言也。

二一、林暾谷诗，用意刻，而措词涩苦，馋削之痕未泯。天夺其年，不克徐待其成，致使海藏所望“试回刻意功，一极才与思”者，不见于《晚翠轩集》中，亦恨事也。佳句如“芳波照影知雄见？斜日攀条却独来。”“思先清晓车轮转，意共黄昏烛本阑。”“宿雨反风寒作雪，高楼含雾远如山。”“日出先明千叶露，雨余尽绿四围烟。”“春浅桃花轻著粉，江寒凫影婉将刍。”“桅影涎涎过屋角，水鸥ㄢㄢ贴下花间。”“雨声月色和同坐，马足镫光一并飞。”“花鸟鲜妍人气静，屋庐深远市声闲。”“十里人声趋短夜，百年海水变东流。”“月静方知双塔闹，雾低惟觉满城香。”“书声课弟灯初上，竹影关门雨自深。”“修翠含阴香宿润，杂花浮水敝幽春。”“老树刺天青自直，空潭留日绿还沉。”“月转觚棱成曙色，风摇烛影作清寒。”“寒生晓梦知方雨，雷转秋阴喜渐开。”俱瘦折可喜。《即目与拔可》句云：“墙阴地下潴春潦，便被儿童唤作池。微雨复来时点缀，好风肯至亦涟漪。”《张园呈石遗》句云：“深篁傍水飘蛛网，三两拒霜照眼明。穷巷幽姿瑞可比，秋风斜日若为情。”眼前意境，未经人道，略似《渐西村人集》中之作。

二二、暾谷古体，余最喜其《马房沟》一诗云：“昨日老子山，雨打又风吹。今日高邮湖，过湖日末迟。雨气化为烟，何处露筋祠？金葩扬翠盖，空中见参差。径行忘混漾，难进渐逶迤。新蝉第一声，欣然得闻之。浅浅绿铺褥，高高青垂帷。霞光由外铄，倒蘸水之湄。蓝滑如泼油，红艳如凝脂。扪之不著手，脚踏跌爬龟。千载苎萝溪，人言浴西施。扬州夸佳丽，此理信可推。如何杀风景，火轮衷而驰。何殊铁如意，打碎赤琉璃。刀蠡织女锦，车裂文君肌。扌日泥断萍根，吹灰粘柳须。惭极急遁去，犬吠非关谁。湖光挟是树，苦苦远相随。清丽与幽淡，万状难具辞。仍为诗人贶，不同湖寇追。舵楼得晚饭，新月正如规。焚楮舟谢神，鸣锣官税厘。荷香不见花，暗里勾我诗。风浪一回首，既往亦勿思。”通首精力弥满，有古圆画之景色，有古美人之风致，有古子都之恢诡，有占衣冠之伟异。一结亦有千钧之力，非湛思者不办。

二三、杨雪崤（锐）诗，早年多学《选》体，泰半词腴于理，不免嚼蜡之嫌。佐张广雅幕时，已不为之，学苏颇有神肖者，如《实谷早发》云：“窦村夜半更绝，空中行云走孤月。馆人见月呼天明，枕上寒鸡催我发。是时连旬罕晴霁，积潦福┱荡银阙。朔风琅铎响纵横。白露油鞋照明氵灭。云颓月转已复暗，倏忽晦明谁可决？穿帷急雨驱淋浪，破空惊雷下突兀。岂惟重褐无寸干，更恐联卓同一蹶。仆痛马瘩两怀怨，涂泥上鞍水过袜。奔流乱辙迷远近，篝火惊人愁出没。前林有物畏豺虎，朔野无声散鸦鹘。迟明已见琉璃河，晓寒中人砭肌骨。渐看飞雾卷长桥，稍喜炊烟出黔突。上宿火呵手冻，铜瓶村酒浇肠熟。我生饥渴分自了，天意阴阳那可说。芦笳早动墟市开，石道凌兢惮轮铁。”《游顺庆白塔归渡嘉陵江大风作》云：“火云烘天作黄纸，须臾幻形处釜底。大风吹下白塔来，刮起嘉陵半江水。嘉陵水阔船如刀，塔尖回望明秋毫。放舟老翁簸欲踬，腥蛟掉尾涎龙逃。太阴黑入层冰涣，雪点翻空鹭群散。气冲尘果阴霾昏，血沥泉源老株断。归来雨脚猛翻盆，夜静空间风破门。”俱有真骨。律句如“潮声高过闸，河势曲随帆。”“峡势回看鸟，江声正断猿。”“天虚云出岫，沙迥月侵门。”“峡云朝易变，岩月午难留。”“霜巢明野鹤，风磴落危嫒。”“日高尘过马，天阔树如人。”“米市依沙聚，盐船避碛喧。”“两浙山川钱尚父，六陵风雨宋先皇。”“炎方不断四时雾，涨海常吹千里风。”“去客身如霜后雁，望乡心似月中猿。”“人间志土虬髯去，海外孤臣马角还。”“朝禁何殊生死地，山河不变主臣恩。”“华夷表裹争孤注，日月东西转两丸。”“雁飞犹见汾云白，龙起虚传晋水清。”“船羡吴儿如使马，策怜楚客久亡羊。”“江国万家天积雨，山城四面水福┱。”“化国楼台街暮景，异乡云物发秋心。”颇规模作家，不免明七子学唐太肖之病。

二四、赵尧生（熙）诗全无刻本，其与南通费范九书云：“不佞三十前学诗，三十后颛治小学、古文，年近五十又学诗。每观近人刻集，多空陋，心嗤其骛名而无本，遂自戒不轻付刻。宣统三年游西湖，得诗一卷。齐年汤垫老将取而刻之，不佞强取归，守前戒也。瞬经六十，友人咸劝董理。亦自思删定大略，乃清时稿一慨佚去，遍索不能获。惟十年来今体犹有存者，恐难据此浅鲜，播恶于众矣”云云，其笔墨矜慎如此。今所见者，大抵载于《近代诗钞》，及近作之散见于各报者。尤以晚作近体为胜，音节苍凉，意味渊永，千锤百炼，无浮烟涨墨绕其笔端，蜀中诗人，刘裴村后，一人而已。兹录其未见于《近代诗钞》及《石遗室诗话》者。《峨嵋绝顶看日出》云：“朝气净东方，地衔鸡子黄。微升万壑霁，静袅一钟凉。呼吸余秋色，虚空荡水光。摇摇日天子，红处认扶桑。”《峨嵋绝顶观日入》云：“日落未落处，万山如火红。天西互雪界，玉立琢屏风。绝壑神灯出，群星鼻息通。夜堂挝法鼓，摇荡小鸿蒙。”《<角及>公馈仁寿蟹》云：“陵州蟹种称新题，满壳含黄出浙西。失喜尖团成雅馈，幻闻郭索响春泥。诗材入夜琴三叠，秋味和花菊一畦。未用鱼羹劳宋嫂，湖ヂ小市捣香荠。”“南北爬沙派苦分，十年腥味倦知闻。枉思莺为渔父，长使猪肝累使君。事与莼羹菇菜例，梦回三泖九峰云。老惭得陇方思蜀，传盏花前盼马军。”《野行》云：“绿草方塘鸭一群，人家隔竹笑声闻。山拗古庙欹榕树，邻女新衣拜野坟。菜子花凋农事急，春鸿声过水田分。陈陶血染沟中水，红作桃花护隐君。”《登亥上元》云：“春灯红胜百花开，白发西园梦上才。金粉竞妆人影出，珠星齐捧月华来。九门游骑长安远，六郡良家战信哀。山郭依然太平世，烛龙街火照楼台。”《秋夜》云：“静极小三昧，夜蛩秋满庭。风清闻远水，天碧撒群星。故友书多断，衰年梦每灵。诗成呼病妇，试踞灶觚听。”《大坪》云：“所居但群木，山顶四无邻。种竹多新理，娱花畏杂宾。云藏不近俗，屋小自留春。弈弈星光大，长松夜愕人。”《病起过西林寺》云：“无灾即是福，向晚步西邱。境圣诸林正，苔荒古碣留。逃惮成世法，待月养诗愁。一井朱砂气，山花不受秋。”《蛩》云：“幽意满庭际，草荒虫所家。秋心浓枕箔，天籁响缫车。入梦疑山远，吟窗待月斜。合题宵雅室，篱豆一园花。”《龙门峡道中》云：“出郭二十里，入山千万重。遥寻瀑布水，忽听松林钟。石涸樵生路，云开雁过峰。传闻葛山侣，于此伏虬龙。”《息心所》云：“凡心于此息，今夜过秋分。虎患防香客，僧雏喜藏文，人生一晌乐，世事万重云。有梦无寻处，山精语夜间。”《清音阁》云：“一窗当瀑起，此水自雷坪。说有苍龙住，晴来石气生。老僧持佛号，对客数山名。借我杉边屋，看云听雨声。”《赠月山僧》云：“赵子秦中秀，萧然病鹤形。悬崖五年坐，伸脚万山青。忍辱禅餐缺，操琴指法灵。杉棚谈逸事，微雪虎听经。”《得<齿军>叟诗却寄》十四首之二云：“放翁爱子有书声，老我无家听子行。谁理宗文鸡栅事？落花时节到南京。（不佞二、三子投医馆渝州，四子丁卯死去，五子在南京政府；今八子又德，一力趋潮。诸子于乃翁奂一钱之奉。家中女辈外，只廿子、廿一子，方牙牙学语，老翁一应门奴耳。晚节不同，同归一笑。”）“浩劫无名十八年，早知命分本天然。白头渭水铜仙泪，商略余生到紫鹃。（四十年前与友人赏传奇，即《红楼梦》言志。友人曰：平儿第一。不佞曰：乃所顾则紫鹃也。本少年耍语，而其人入翰林，守大邦，大吏先后列属。若仆者，其以啼血终矣，尝自笑他年小侍，惟入虞初耳。”）《上巳》云：“老去春光非我春，东风修禊又芳辰。且歌乔木《莺啼序》，曾侍《华林马射》人。三月摇杨夹城路，百花流水桑津。临河北望今何地，云白山青万里身。”《春日怀范九海上》云：“相思无此久，江海各残春。过雨花如客，忘机鸟近人。所嗟衰老逼，（病目将一月）谁信乱离频？寄语南飞雁，休嗟懒是真。”《秋夜怀范九并讯兴化老人》云：“夜凉双耳草虫秋，一卷灯前雪满头。不尽寒潮吹地转，每怀南国减诗愁。白云岭上能持赠，黄浦书来感旧游。遥忆美人千里共，月明何处奇扬州？（龙君榆生寄影相，中有︹村、散原、病山，故有旧游之句。”）《答偷生》云：“人日题诗寄草堂，因循残腊换春光。寒经百事都成债，老忆穷交各一方。是处繁霜歌《小雅》，古来高会胜重阳。眼中端复知名早，雁后花前补报章。（人日登高，六朝尤尚。”）《榆生示强村散原病山诸老相，且赋诗见怀敬和》云：“故人沧海各西东，镜里相看抵梦中。文苑依稀成小传，江关萧瑟认衰翁。新事堕泪无人识，饿鬼团餐一笑同。何日黄龙真痛饮，且凭南雁问秋风。（饿鬼图餐，散原壬子谑也；公渚、榆生最英少，故有黄龙痛饮之语。”）《八十四盘》云：“是贞散原笔，高词镌石尖，树横夜又臂，苔纟圭老君髯。百转行无极，洪荒物所潜。山高受日早，立义悟华严。”《己巳九月怀<齿军>叟》云：“一江吴蜀本相通，烟水南天阻断鸿。长苦茂陵秋雨后，相思韩绰月明中。故乡游钓今余几，憎命文章老更穷。眇眇余怀竹西路，不堪黄叶响西风。”《已巳岁除得晴便奇<齿军>叟》云：“快雪时晴岁又除，梅花红处小村居。算来远信千山外，已到扬州二月初。国计刊章仇汉腊，野人临水看春锄。梦中不识长淮路，各检山岩屋壁书。”皆胜于《近代诗钞》所甄录者。

二五、萍乡文芸阁（廷式）以词名一代，其词气王神流，得稼轩之髓。于晚清王半塘、郑叔问、朱古微、况蕙风四家外，别树一帜。平生与沈乙庵先生颇投契，尝问乙庵曰：余诗于古人奚似？乙庵云：君诗自具一种冲和之气，殊肖王摩诘。此意外人那得知，则亦以为似高青邱也。可谓名论。今按《云起轩诗录》一卷，虽所存不多，卓然可传。《咏月》七绝一首，为吊珍妃而作者，固已传诵万口。《自七月至十月有感而作》四首，纪庚子乱事，与樊山闻《都门消息》诸诗媲美。《幽人》诗句云：“晋代衣冠半南渡，汉家城阙又秋阴。”沈郁苍凉，上追遗山矣。

二六、冯梦华（煦）倚声当家，绝句清隽，亦逼渔洋。如“淮南一夜潇潇雨，莫倚空帘弄晓寒。”“为语离人莫回首，乱鸦残照是江南。”“黄陵暮雨孤帆远，楚竹湘烟一望愁。”“剑南雨过延新爽，始得疏林第一声。”情韵殊佳，阮亭见之，定当叹赏不置。

二七、集句贵天衣无缝，运用自如，曾见曹君直（元忠）先生集玉溪生句云：“由来碧落银河畔，家住红蕖曲水滨。”为咏珍妃宫婢白海棠而作，最为切合，余雅爱诵之。

二八、诗之意境，有深至微妙，不可思议者。梁节庵（鼎芬）《得伯严书》云：“千年浩不属，君乃沈痛之。神思可到处，缱绻通其辞。穷山何所乐？余心忽然疑。试君置我处，魂梦当自知。把书阖且开，情语生微漪。出见东流水，汤汤将待谁？”不特意妙，句法亦入北宋高境。又《洗肝亭杂诗》四首，亦绝佳，已见《近代诗钞》，不再举。五古写景佳句，余最喜其“湖宽取月敛”五字，精炼入微。律句“间雁知兵气，看花长道心”一联，与张绳庵（佩纶）“惜花生佛意，听雨养诗心”十字，有异曲同工之妙。

二九、阅陈石遗《近代诗钞》一过，未能满意。石遗交游遍海内，晚清人物，是集已得大半。然名家如丘逢甲等皆未入选；而选录诸家，如魏源、姚燮、朱琦、鲁一同、王锡振、邓辅纶、高心夔、黄遵宪、袁昶、沈汝瑾、范当世、刘光第、康有为、金天羽，皆未尽所长；即郑珍、陈三立、沈瑜庆、陈曾寿诸家，名篇尚多，皆从刊弃。至于樊增祥之《彩云曲》，王国维之《颐和园词》，皆誉满艺林，无愧诗史者，岂得以长庆体之故，遂屏不录？况王闿运之《圆明园词》，明明入选乎！此种不当人意处且不议，乃致有编辑之误，人人共见者。如张之洞诗，十九页载《中兴一首答樊山》，二十六页此诗又见，而省其题曰《中兴》；陈三立诗《正月二十二日通州南郊外会送肯堂葬》，既见于二十页，又见于二十五页。此虽小疵，无害大体，甚可委过于手民，然并可知选辑之未荆ㄟ苦心矣。

三○、陈庵（宝琛）诗，学宋颇有力量，五古尤胜。《石遗室诗话》已屡举之，兹不再论。记其绝句“入峡海潮还出峡，和沙淘荆┥怜生”二句，最为感喟沈郁，读之令人回肠百折。

三一、林畏庐先生，以┢译说部名，以古文名，以画名，誉满海内外，诚旷代逸才也。浅学无知，妄为蚍蜉之撼树，于先生何损？《畏庐诗存》，多清矫之作，曾十三度谒景陵，语人曰：“吾自感知遇，非求遗老名也。”如《题画》绝句云：“十四年中过御河，杨花阵阵水微波，秋来满眼伤摇落，愁比涵元殿里多。”“生平低首许先生，光禄词人旧有名。长念孝陵心不死，青山只画石头城。”皆松惮老人所谓“萧寥数笔云林画，中有忧时血泪痕”者，律句如“不才无可编生传，多难居然及白头。”“经乱真如温昨萝，伤时只好春愁。”“残年自分无余望，巨变都疑有夙因。”“天高难问沧桑局，事去宁灰犬马心。”“家国已非仍抗节，心肝若剖岂沽名。”“无补兴亡同有恨，得全节慨在能贫。”皆是。鼎革以来，遗老多可怪，独畏庐真率。

三二、畏庐写景，颇多佳语。如“积阴销庭除，不纳门外云。暮色已潜动，初疑为游氛。月光注矢下，才觉人影分。”“清江面千帆，明灭如潇湘。”“卷帘东际楼，万象混一绿。”“舟动溪光来，时时见春雁。数里积阴绿，水深葭竹乱。”“月痕台山翠，著眼益寒靓。”“胸际不平气，幻此最高峰。”“溪桥入深绿，弱柳摇斜曛。”“一白直到天，吾亦表吾洁。”“冰气寒如雪，楼峰暗似山。”“绿封疑路断，天豁助溪明。”“石华经雨润，松势受风骄。”“田水赴溪微作瀑，露萤过竹远疑灯。”“瞬息阴晴终作雨，高低松栝偶来云。”“响泉坠涧前溪应，危径穿山积绿分。”“独树临流迎雨势，乱虫入店聚灯光。”“晓色上窗添绿意，新凉入枕识秋声。”《题画》绝句云：“一亭高立俯群山，路转苍岩待几湾？清晓玉童扫红叶，偶吹余片落人间。”《园居晓起》云：”夜来凉雨渍槐心，破晓微微冷意侵。湿绿愈浓秋不觉，小窗增上一重阴。”《题画》二首六：“小假僧寮涤客襟，理安雨过竹房深。到门怪道秋衫薄，做到新凉是绿阴。”“危栈粘天路不分，鞭丝帽影印斜曛。半程微觉驴鞍湿，记犯山腰一阵云。”《题画》云：“闲中泼墨学清湘，湘水空明楚雨凉。堤下吴船方夜泊，瓦灯漏出一丝光。”“舍南舍北万琅，瑟瑟时时作夏寒。何必银河见全月，碎痕留向月中看。”皆有画境。至其情境交融之作，律句如“通宵诗思偏无月，数里徐州早见山。颓绿尚饶秋望美，片云如傲旅人间。”“溪水还留曾照影，樱花久作避人香。”绝句如《自写富春钓台》云：“打桨桐江看客星，四更趁月过烟汀。此中犹道先生在，才入芦花酒便醒。”《题画》云：昔年湖上看庐山，不到开花鼓棹还。收得空青入诗梦，水声长壬枕头间。”“粉本新翻戴鹿床，碧云摇曳竹间庄。故居忆在莲塘络，尽日杨花入草堂。”《淮上闻牧笛》云：“三两青牛起草间，牧童吹笛意萧闲。老来俱有归耕事，只作寻常画本看。”《张园双松图》云：”花开花落石头城，谁动伤今吊古情？镯有张园秋气足，都无人处作涛声。”皆耐人寻味。此外佳句如“风怀忏尽归逋峭，格律严中寓性情”，“屡解吾愁原过计，不经人觉始真情”，亦清真可诵，畏庐于诗，非深造，然世之敝精一世，专攻此道者，视之正恐未必有加。

三三、山阴俞恪士（明震）《觚庵诗》，于海藏、散原二派外，独出机杼，自成一宗。其诗初学钱仲文，后由简斋以规杜，淡远幽深，清神镯往。惟变态无多，出笔不广，是其病耳。全集中写景之作称最工，律句如“新霁钤声活，晨炊松叶香。片云驻灵石，一鸟答忪篁。”“入谷窥天近，因忪坐雨深。秋蝉悲旦暮，山鸟课啃阴。”皆深得仲文三昧。五古佳语如“湿雾散蒙蒙，凫雁静不翔。”“层台吐曙鲜，大星没城头。”“破晓一禽鸣，阴阴树如浴。朝霞犹未升，但觉天微绿。孤花谁与春？幽人梦遥属。”“一树尚残照，雨过南山南。月出天水分，始知风露酣。”“石骨敛春容，怒立拒奔马。披霜万叶黄，背日一峰赭。入寺不知门，雾湿钟声哑。梯树引泉根，冷冷堕檐瓦。蹑足出丛薄，豁然露平野。残阳淡淡收。飞鸟悠悠下。”“远望烟中山，秀列如屏奁。近山失山态，历乱沙石兼。俯听云有声，怒挟虎豹潜。巨浸俨其上，数峰青露尖。须臾辨天色，一一排牙签。人从树秒行，鱼贯穿水帘。水声去复返，岩底嘶渐渐。万窍各自悲，余响穷微纤。”“月黑树蒙茸，惊鸦入窗里。团团一山雾，江势来不已。外灯忽明，舳胪走千里。”“江山不满眼，万荷补其隙。初花弄光影，颠倒一湖叶。繁声疑雨来，微凉散空阔。”“乱星倒山影，浸入碧玉壶。三潭风露香。缥缈化人居。佛灯影荷盖，桥语惊河鱼。奇石鬼皴面，黄柳萤悬珠。翼翼三角亭，一暝收全湖。”“卧闻菰蒲声，疏棂觉风入。灭烛延曙光，荷边有微月。湿萤飞渐稀，阴阴一湖白。”“石佛垂古眉，披烟露寒胫。滉瀁洞牖开，幽极得鸟敬。掩开千层云，破寂一声磬。”“谷口渐通樵，人家枕斜日。春风入云隙，炊烟相与白。”“鱼贯出层岚，帽檐欹晓日。尹哑答鸟声，风舆坐超忽。直上穷如，下临诧奇绝，云与石争山，怒泉抵其隙，回风一震荡，乔林溅飞沫，危侨通两崖，板锁见气力。”空灵高秀，自苦吟中得之，与貌为平淡者不同。

三四、觚庵度陇诸诗，高抗浏亮，海藏所谓得杜味者，如《宿新安县示子言》句云：“车马乱流渡，隐隐如浮岂。莫吊古战场，中原事朱已。风起远天黄，落日淡如水。”《行土峡中抵会宁行馆次子言原韵》句云：“悬车下绝壁，浊流倏弥漫。飞鸟到来深，颓云匿不散，槎牙生地穴，破碎撑霄汉。仰望白日下，俯穿泥没。车从涧底行，心与悬岩乱。出险眼渐明，停鞭指行馆。”《阌县宿黄河堤岸》句云：“麦陇叠成梯，层层如划簪。其颠平如掌，山态不可寻。”又云：“沈忧斗靡丽，厌作东南人。此行人莽苍，反觉眼底新。”《月夜登兰州城楼望黄河隔岸诸山》句云：“门中望黄河，满目金破碎。沙堤不受月，因水得明晦。城影落山腰，雁声出云背。三更天宇高，七月贱暑退。树动风无声，坐久得秋态。”《渡黄河西岸行万山中》句云：“积土如穹庐，垒石如夏屋。落日如车轮，奔驰入荒谷。风含万里声，草无一寸绿。”又云：“昆仑西来脉，矫若龙蛇伏。积气尽东趋，尾闾成大陆。神功不到处，留此洪荒局。”《宿凉州》句云：“地远古愁多，草枯残垒在。天山一线脉，盘旋走关内。流泉满驰道，千里有灌溉。巍然古重镇，四郊如拥戴。风吹大月来，南山忽沈晦。莽芥天无根，静与长城对。”《大雪登乌稍岭》句云：“昨夜雪嵯峨，长城万峰聚。眩光鸟雀静，构相龙虎踞。Лヴ露字隙，是水湍行处。东水奔黄河，西水穿沙去。”《泛黄河自宁夏达包头镇舟行杂咏》句云：“穷边飞鸟尽，残月大河横。”“岸蚀沙能语，云开风有形。”“杂树自生灭，河流时往还。毡庐寒暑共，国界有无间。”“梦悬青冢影，风有黑河声。”诸诗句浩瀚泱漭，真得江山之助矣。

三五、陈仁先（曾寿）《苍虬阁诗》为陈郑后一名家，其诗不专学宋人，致力于玉溪甚深，故出语皆清深高朗，无时人犷悍之气，实造古人极至之域。散原序其集，至称“比世有仁先，遂使余与太夷之诗，或皆不免为伧父”云云，可谓推崇备至。《苍虬阁诗》之声价，亦从可知矣。

三六、仁先写景之作，颇能造境，有孤云野鹤、独往独来之慨。古诗佳语如《天宁寺听松》句云：“斜阳布满地，雷雨忽在颠。仰看四寥，声出双松间。属耳倏已远，飞度万壑泉。”又云：“抑屈寻丈地，开阖成诸天。落落孤直胸，同荡生高寒。提挈四天下，度人太古年。”《次韵治芗观落日》句云：“胜游忆焦山，抬级绝止。明霞开镜奁，秋潋桃花水。楼台拥烟鬟，金碧射眸子。天人纱裳，舒卷一千里。”又云：“间君观落日，立马井关止。独凭天下脊，俯视衣带水。一线走金蛇，绝倒龙门子。天风一裴回，回荡九万里。缬眼射寒光，太古雪不圮。云幻两三峰，全晋作旖旎。禹力不到处，金轮下无底。”《大雨后同石钦至云林寺》句云：“上山瀑流碍舆行，寺门未入风涛声。转桥冲跃玉龙横，九天派落千雷霆。阴厓陡起万佛撑，树不识春何代青。下漏日色变幽荧，彻晶喷雪寒目睛。径深憩亭俯澄泓，上方潜洄下震惊。偶与石斗波澜成，本来渊默非不平。”《南湖晦夜寄怀散原先生》句云：“湿萤乱开阖，山影霾半期。睑喁间格磔，杂沓喧荷蒲。宵沉潜蛰作，万窍争号呼。长飚忽飘卷，飒若幽灵趋。”《将至金陵视散原先生过镇江观落日作》句云：“金焦于我岂有私，每过常逢夕阳好。梦中留庵曾独往，欲说前生仍缥渺。贪看落照一孤僧，片念微差堕尘扰。流浪多生无畔岸，偶对江山愁皎皎。”《夜过镇江》句云：“大千尘界曙钟声，第一江山残月色。烟树微茫了非梦，鱼龙浩渺喧仍寂。羌无陈迹影兴亡，只有空明出寒碧。”《湖上杂诗》句云：“坚冰一夕至，水天皆若醒。阴湖晚逾白，浮岚敛纯青。寒云泄莽荡，大岳垂真形。”又云：“侵窗玉虬肥，隔帐明寒寤。飘花本无心，而与妙香住。”《二月二十一日雨中奉母游七里泷》句云：“天然大青绿，画稿芟荒寒。我来春雨中，白云正未闲。连环锁碧流，上扃白玉关。蒙蒙入瓮底，舟外无人寰。”《雨宿昭明寺赋呈同人》句云：“晚投下院鸦噪林，晨蹑层峰蚁旋磨。荡胸云海空复空，夹道曾无松一个，出没腾影飘忽，作鳞之而一瞥过。”提挈名象，养空而游，无怪散原之俯首也。

三七、仁先七律，能熔铸义山、山谷于一炉，而独辟一淡远深郁之境界。佳句如“苍崖终古收残照，碧树前宵送晚春。”“语不分明宗国事，意何凄怆百年哀。”“事与生来知未了，吾先我丧欲何存。”“四海惊尘多难日，百年清夜独醒时。”“远寺分钟侵客枕，晓寒连海冻瓶花。”“秋衣野水闲凫梦，瘦杖寒山落叶心。”“殿裹乌云犹耸日，松翻急雨未全龙。”“乱鸦脱叶参差暮，单雁重云夹带秋。”“山月常看杯引满，忪风不为世悲哀。”“临流妻鹭同闲影，过雨寒花笑独来。”“分耀同光一星在，有香无影万荷空。”“百年何事酬良夜？微念生凉自好风。”“坐深潭影闲云过，望浅秋晖暮气凉。”“落日千峰横紫翠，中流一叶在虚空。”“突峰汹涌长遮日，迥殿深冥欲上灯。”“难答生成何敢死，暂稽蜕委已无身。”“出壁虬枝兼石大，裹身龙气压天低。”“无住奔泉先我去，孤飞大月逐峰来。”“清寒一往终甘古，劳转多生记此回。”“劳生留味余灯幌，凉讯牵怀剩菊畦。”“心寒未灭余灯影，愁断仍回挟雨声。”“玉成古有寒无价，行意今余笔可持。”淡语令人意远，苦语令人肠回。全首极工者，《湖斋坐雨》云：“隐几青山时有无，卷帘终日对跳珠。瀑声穿竹到深枕，雨气逼花香半湖。剥啄惟应书远至，宫商不断鸟相呼。欲传归客沈冥意，写奇南堂水墨图。”《观瀑亭》云：“百丈飞泉挂一亭，岩栏危坐俯青冥。松身独表诸天白，石气寒嘘太古青。涧草无心来鸟啄，梵潮如梦起龙腥。元坛真宰愁何事？氵翁涌炉香会百灵。”上首一气浑成，有水流云在之境。下首气撼山岳，声调尤为镗。《河坪上冢》云：“独来云物益凄其，孤愤惟应地下知。跬步灰心犹忍事，残生求志恐无期。霜干野草回荣易，风蓄寒松欲静迟。水远山重更回首，魂伤眼冷不多时。”散原评云：“深挚语读之动魄。”《黄州江干旅夜》云：“崩岸村移感旧经，荒江独夜酒微醒。万端空后观忧患，结念孤时赘影形。霜气穿篷灯，角声挟浪月冥冥。天亲回首余杯上，陌路逢人泪自零。”散原评云：“构象窈冥，如奏哀弦，如听孤唳。”是皆造律诗之极则者。其《题看云楼觅句图》句云：“霭霭空中晖，目注若有领。变灭无端倪，一字天地准。”可以自状其龋ǔ之高，构思之邃。

三八、近代为海藏一派诗者最多，号称闽派。然惟李拔可为最工，《石遗室诗话》以为最早为海藏楼者。大抵精思健笔，深刻简炼。律句如“秋老叶声时作雨，夜寒海气易成云。”“不棼始觉多余暇，深闭犹能远所憎。”“月寒水影微妨路，风远歌声细出林。”“闲昧饱谙忘有我，孤怀旋转入思乡。”“酒倦伤春人易睡，楼高近海画多寒。”“湖光收暖将成雨，梅气盘空半作云。”“松声自养山中静，石气难消雪后寒。”“断塔仰字犹射日，古泉入定不生湍。”皆精警。

三九、拔可《天平山看红叶》句云：“有石皆能峰，无云不藏寺。交阴苍玉佩，倒影赤霞帔。”《由灵峰至灵岩遂游大龙湫沿路有作》句云：“谷吞喧始敛，石斗溅逾沸。虽淹虹日彩，尽泄草木气。”刻画山水。语绝锤炼。

四○、近代江西诗家。陈散原后，最负盛名者，推夏剑丞。其诗并不学山谷，而为宛陵之清苦。剑丞《湖上》句云：“世纷到湖山，峥嵘自苍碧。嗟我四十年，双鬓已斑白。梦巾见林逋，待我孤山石。梅鹤了不避，知是主人客。”又云：“西湖三面山，清景诗难摹。谁能一笔画，写此湖山图？出郭惊湖光，但恨才思输。西子自持镜，方不爽厘铢。”又云：“西湖为佛国，众峰如莲花。南山对北山，钟声晚相。浮圆千尺影，倒水日已斜。清风生皓月，何处容夜叉？”寥寥数笔，足为西子写真。

四一、王静庵先生《咏史》二十首，议论奇辟，为先生壮岁之作，集中失收。兹录其四首：“两条云岭摩天出，九曲黄河绕地回。自是当年游牧地，有人曾号伏羲来。”“澶漫江淮万里春。九黎未格又苗民。即今结穷山裹，此是江南旧主人。”“西域纵横尽百城，张陈远略逊甘英。千秋壮观君知否，黑海东头望大秦”。“北临洛水拜陵园，奉表迁都大羲存。纵使暮年终作贼，江东那更有桓温？”自是第一流人吐属。

四二、静庵《梦得东轩老人书醒而有作》起四句云：“弥天海日翁，驭气归混茫，天上信差乐，且莫睨旧乡。”极郁勃苍凉之致，惜全首不称。

四三、颐和园诗，王静庵一首外，就余所见，尚有张怀奇、饶智元、张鹏—、吴之英诸家所作。张怀奇作最工，诈于戊戍、庚子间事，可补静庵所略，兹录之：“朱甍天际集凤凰，九成避暑离宫凉。御龙河母升云上，王阶琼树凋秋霜。圆明园火颐和起，西控都门五十里。闻说銮舆送内家，惯看禁马驰中使。云栏月榭似南朝，斑扇当楼拥百僚。六曲屏风云母饰，九间殿柱水晶雕。凤亭回护仙霞紫，昆明池馆巢翡翠、年高礼佛爱山庄，春老役灵移海市。碧水潆回绕画廊，新荷五月出池塘。中书奉诏趋偏殿，学士承恩侍尚方。月满桂花珠露重，龙涎细御炉供。玉勒还宫正赐宣，金返跸谁陪从？鹰犬年年进九重，度支计画仰司农。徒闻邓后裁方贡，又见汤官索岁供。殇帝宾天安帝继，三朝耆旧知开济。玉佩临云帝座高，珠帘掩月天颜荠。花烂长秋风递香，绛霄赤凤正当阳。安知少子春秋富，但觉中兴日月长。忧国杜根甘不敬，上书夜半谋归政。宫中衣带泪痕多，殿上缣囊膏血迸。外镇先知举事难，反将密计告中官。内廷宰相亲迎旨，东市英豪痛毁冠。君王微失慈亲意，奸邪乘间窥神器。流毒天骄济北王，养癣计拙关西史。痛哭潢池盗弄兵，豺狼当道白也横。赤眉米贼倾畿辅，碧眼胡儿入禁城。辇毂仓皇深夜走，郊甸饥民不如狗。寝殿空虚战士屯，雄关艰险将军守。从此阿房付劫灰，羌兵麦饭烧花柳。日落虫飞蝙蝠群，台崩草长狐狸薮。荆棘铜驼倒殿门，途穷贺监泣荒村。官家弃国余双阙，大府勤王望九阍。华阴道远诏西幸，天帝回銮泥首请。辇路生禾思故宫，山家献麦悲新饼。归车卷幕过天街，不见当年旧馆娃。杨柳枝疏牵别院，梧桐叶落响空阶。城头仿佛鸣笳吹，耿耿星河宵不寐。对镜黄门话昔愁，凭栏白发流孤泪。凉月无情照凤楼，清秋燕子不胜愁。重来传旨征方物，依旧通泉筑御沟。沉吟五十年前事，太平谁定乱难致？一条祸水出萧墙，十丈妖星流大地，天津桥上望君门，绝世聪明履至尊。何必金珠藏大内，枉将财赋竭中原。下方疮凄蒿目，锐意还教兴土木，春梦绵绵醒绿蕉，秋风瑟瑟催黄竹。墙头细柳漾宫烟，小候鹄立拖鱼玉。衣监停傅冷翠裘，谏章空债残红烛。双引湖龙天上游，名园云物冷千秋。鹂梭线锦开宫树，蛛网垂丝玉钩。秉笔词人诗作史，兵戈逃出乱中死。酿祸传闻亲贵臣，弄权忆得中常侍。宜凛冰渊一片心，防淫《无逸》意何深。和熹欲法女中圣，崇俭皇家第一箴。”诗盖作于西太后、光绪已死之俊，清亡之前，一结盖告诫隆裕太后也。诗中于举民事多污蔑之词，旧时文人多如此，不足怪。

四四、近时吴下诗人，金松岑（天羽）独为巨擘，才调纵横，自不易及。海藏以“无所不能、无所不敢”许之，恰如其分。《天放楼》一集，杰构至多。如《田家新乐府》、《红苹曲》、《都踊歌》、《登仙谣》、《金阊行》、《嵩山高》、《题梅芬抚剑图》、《黄山歌》、《虫天新乐府》等，皆必传之作。松岑好山水游，其纪游之诗，大抵自明远、嘉州、长吉、义山诸家得力而来，而以太白、昌黎之气势御之，于近代则颇濡染于何子贞、袁爽秋二家。如《七星岩亦名何岩》、《于潜道小望天目山出云作歌》、《黄山歌》、《云水洞》篇俱夺胎于《东洲草堂》、《渐西村人》两集，明眼人自能辨之。其他大量庐山、长城、黄山、普陀、蜀滇游诗，皆奇境独辟。

四五、铅山胡朝梁，学诗于陈散原，治宋诗，浸淫于宛陵、后山之间。京师所居庐，四壁尽张海内名贤诗翰，号曰“诗庐”。所著《诗庐诗草》，瘦硬隽深，精气内敛。惟洪声广局，集中少见，近人学宋之通病也。兹录其《岁暮杂诗》数首：“黄犬汝何来？毋亦为饥驱？瘦骨托馋吻，首尾才尺余。灶妪鞭逐之，忍痛声呜呜。无已听其饿，饿不出庖厨。邻家小花犬，短鼻气象粗。遣童抱送来，举室争迎呼。喜新益薄故，有食不得俱。黄犬当门卧，终日腹空虚。花大饱食去，曾不少恋余。物情不可测，爱憎空纷如。”又云：“方春买鸡雏，千钱可十数。扑簌地上行，雄雌相奔赴。彼雄啼声低，英气固已具。无何毛羽丰，渐复壮音吐。时时有割烹，忄官々无恐怖。所余犹四雌，入室烦儿驱。客来具鸡黍，忽乃代以惊。临食知为绐，颇用责仆妪。曰有卵可探，窠必日再顾。主翁岂于此，而不加宠遇？闻言还自责，诚不知世务。雁以能鸣生，庄生得其趣。”又云：“证父未为直，誉儿宁非妄。吾家之长男，要为天所贶。一频九死，五岁称俊壮。始能举跬步，约略名物状。毁齿诵书篇，十九能无忘。口受亻去卢文，清婉鸟弄吭。每效黉舍儿，出入杂歌唱。客来小垂手，既去巧相况。政赖慰眼前，时复加膝上。公卿亦等闲，愚鲁殊不妨。儿其记吾言，吾不视儿诳。”又云：“丈夫爱少子，无乃甚妇人？人间更何物？夺此天伦亲。阿华我娇儿，堕地才三年。顽硕十倍兄，慧利亦过焉。腾腾气食牛，汹汹力追<兔>。生与北人习，吐语逼清辰。学得卖浆翁，高呼欺四邻。终朝啼声稀，有时间怒嗔。背人偷书诵，往往绝其编。又好翻墨池，拭之以衣巾。一岁犯此数，戒律徒虚申。母彳复巧为辞，谓可传青檀。吾家无长物，相守惟一贫。守贫在守拙，早慧宁儿贤。”又云：“举俗循汉腊，粗记甲子某。南街买果栗，北市沽鱼酒。东家报礼先，西邻投赠厚。纤悉丰啬间，斟酌施与受。兹事政非易，付幸有妇。我但拥书坐，兀兀当窗牖。冷眼看仆妪，奔凑恐失后。欢笑翻倍常，酒食恣饱取。苟活我正同，攘攘端为口。”俱生动可喜。

四六、阅吴江柳无忌所编《苏曼殊诗集》一过。曼殊工画善诗，通英法文字，名满海内外，章太炎屡推重之。然其诗除“春雨楼头尺八箫，何时归看浙江潮？芒鞋破钵无人识，踏过樱花第几桥。”“寒禽衰草伴愁颜，驻马垂杨望雪山。远远孤飞天际鹤，云峰珠海几时还？”一、二绝句，及“山斋饭罢浑无事，满钵擎来尽落花”断句外，多皮傅定庵靡靡之音。

四七、曼殊和尚诗，余向嫌其妖冶，然佳处亦不可没。七绝佳句如“袈裟点点疑樱办，半是脂痕半泪痕。”“轻风细雨红泥寺，不见僧归见燕归。”“逢君别有伤心在，且看寒梅未落花。”“我本将心向明月，谁知明月照沟渠。”皆风神绝世，柳亚子所称“却扇一顾，倾城无色”者是也。

四八、阅贵池刘逊甫（慎诒）《龙慧堂诗》，山山谷入杜韩，坚苍蕴藉，句法时时近散原。兹录其不似散原者。《暮春偕陶寿民游破山寺》二首云：“寺以双幢古，山仍曲径通。潭清松影定，殿午磬声空。劫火诗篇在，微尘佛性同。暂便人外赏，无意问青红。”“山气暖万绿，松阴人意寒。似关苍鹤唳，都作白龙蟠。云絮吹祠壁，风笙过石栏。老僧不管客，借榻数来看。”此逊甫就吾虞榷厘时所作也，颇静穆，不似他作之郁怒。《养菊叹》云：“所亲贻我菊十丛，远道飞挟青筠笼。亟加膏沐去束缚，横陈髹儿揩吟瞳。银狸拳手拥雪砌，绿凤么尾搴云穹。或如斑翅或蟹爪，（皆菊名）环而娱我态不同。客告养花宜有术，入盆以后天无功。粪泥古盎时燥润，露晨雨晦侦蛾虫。闭置阴房气不泄，亦戒久著晴廊烘。而予性疏忘冷暖，何能细碎为花佣。古称爱菊柴桑翁，放之篱下香蒙茸。不闻护视有如此，矫糅毋乃乖真衷。语犹未既客大笑，谓予执著非融通。陶翁于花意有，卯金盗位思黄农。读书亦不求甚解，无弦但抚七尺桐。今人视菊供近玩，非以奇兴追冥踪。譬诸造家始俭陋，子弟后出雅步工。瑜珥兰芽喜文饰，姆师爱护宜坛宫。世趋逸乐花亦尔，久失野性安房栊。盍讠番菊谱辨品种，愿花长好将子从。辩不胜客姑与饮，如如香色还真空。汲泉荐佛为花寿，花如有命甘霜风。”学韩而笔意稍粗纵。《洲局早起》句云：“残月蝇声动窗纸，开门野绿湿难干。人间初气今方得，物外冥踪晓更寒。”写晓景绝工。

四九、吾虞近百年诗人，沈石友（汝瑾）先生当为第一流。先生为余母从兄，少苦钝质，一日读《庄子》，心忽开，以后淹贯群籍。学诗寝馈于杜者三十年，乃上溯汉魏，下逮宋元，自玻╉廓，收束于半山、后山。晚岁爱读《离骚》、《国风》，变化精深，而学成矣。其诗归安杨藐翁称为“英绝领袖”，山阳徐遁翁则曰“飞仙剑侠”，翁文恭公谓其笔端有金刚杵。所著《鸣坚白斋诗存》十二卷，殁后，其至友吴昌硕刊之。先生有句云：“三千界尽伤心地，五百年无入眼诗。”其高自位置有如此。先生古诗功候深沉，气骨高古，短篇尤妙。兹举其真挚者。《食蟹》云：“稻熟蟹正肥，黄白脂满匡。夜膳恣大嚼，金爪夸潭塘。寸心触旧事，若蟹投沸汤。十一龄九月，母病入膏肓。煮蟹看我食，矮几移近床。谓儿须饱啖，母寿已不长。今宵见儿食，后食见难常。当时尚憨跳，有如蟹无肠。母言犹在耳，忽忽须鬓苍。持螯倏念及，恍在阿母旁。怆恻难下咽，风烛摇秋堂。”《儿啼行》云：“雄鸡未鸣星在天，儿啼一声惊我眠。推枕欲起止儿啼，语未出口心惨凄。儿无母，啼亦宜。西家小儿红锦衣，笑言哑哑坐母怀，否泰天地同一孩。待儿长大有家室，阿耶伤心发将白，泪垂到晓秋衾湿。”俱工于白描。《春草（时全陵成严）》云：“经霜根尚活，渐渐绿东风。欲占三江路，全迷六代宫。高低随地势，生死任天工。安得同萧艾，齐收药笼中？”《蛛》云：“晚晴高结纲，蚊蚋正喧喧。望里群蜚小，中央独坐尊。飘摇避风雨，笼络度晨昏。只恐饥鸟集，躯微不足吞。”皆借物讽刺时事之作，耐人寻味。七言律多老硬清劲，气骨有余而韵味不足。《中秋夜感赋》云：“衣沾残雨桂花阴，失侣愁看绕树禽，儿女更添多病累，江山常负远游心。已无人月同圆望，只办乾坤独立吟。记得十年前旧事，碧天如水听调琴。”此悼亡之作，芬芳悱恻，亦难得矣。七绝如《新秋读吴稼翁先生遗诗戏效其体》云：“后户临河易得鱼，薄醪粗饭乐闲居。敲门声怕催租吏，却是故人来借书。”“今日全消用世心，推窗卧看白云岑。孤吟自笑无人和，多买秋虫放绿阴。”《过徐士旧居》云：“无多花本尽摧残，苔绿荒池水亦乾，试问墙阴手栽竹，被人斫作晾衣竿。”“书堂易主浑忘姓，嫁妾生儿已合婚。多少悲凉身后事，更无人说独销魂。”皆饶意味。

</div>
    <div class="pagination">
<span class="current-page">1</span><a href="梦苕盦诗话_page2.html">2</a><a href="梦苕盦诗话_page3.html">3</a><a href="梦苕盦诗话_page4.html">4</a><a href="梦苕盦诗话_page5.html">5</a><a href="梦苕盦诗话_page6.html">6</a><a href="梦苕盦诗话_page7.html">7</a><a href="梦苕盦诗话_page8.html">8</a><a href="梦苕盦诗话_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
