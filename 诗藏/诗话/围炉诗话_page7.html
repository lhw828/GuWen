<!DOCTYPE html>
<html>
 <head>
  <meta charset="utf-8"/>
  <title>
   围炉诗话 - 第 7 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   围炉诗话 - 第 7 页/共 7 页
  </h1>
  <div class="content">
   “刘宰《猛虎行》云：‘市有虎，毋妄言。当关虎士森戈，市上一呼人驾肩。虎虽猛，那得前？市有虎，言非妄。君不见左冯翊，天下壮。斧斤声断林壑空，猛虎通衢恣来往。食人肉，饮人血，沈痛积怨那可说？凝香堂上紫烟浮，风流太守忧民忧。一朝下令开信赏，藉皮枕骨弥山丘。虎已灭，人患绝，夜永犹闻泣幽咽。泰山之侧如可居，子後夫前甘死别。’漫塘倡，西涯祖之。”
　　“晚宋人诗，有极佳而名不彰者。如吴龙翰诗云：‘妾心江岸石，千古无变更。郎心江上水，倏忽风波生。’又云：‘击筑复击筑，欲歌双泪横。宝刀重如命，命如鸿毛轻。’二诗有古乐府意。”
　　“洪适之‘青青河畔草，英英篱边菊。雅雅当窗女，濯濯手如玉。渊渊锦中意，粲粲未盈幅。藁砧天一涯，刀头误行卜。鉴怨新眉，谁教远山绿。’又迢迢牵牛星，奕奕停梭女。寻盟整遥辔，缄情遵汉渚。欣宴未斯须，别愁眉已度。黄月不我留，残机忍重顾。翻羡巫山，朝朝楚王遇’。深情秀致，全在结语弄姿，写出无聊之态。比拟汉人，在宋甚少。”
　　“裘万顷元量《雨後》云：‘秋事雨已毕，秋容晴为妍。新香浮罢亚，馀润溢潺。机杼蛩声里，犁锄鹭影边。吾生一何幸，田里又丰年。’《出门》云：‘出门复入门，吾行竟安之？携书北窗下，翻阅聊自怡。有怀千载人，掩卷还欷。采采首阳薇，恋恋商山芝。一裘或终身，欣然钓江湄。斯人不可作，古道日式微。目前稻粱谋，凫雁方齐飞。青田寂无音，岁晚将畴依？慎勿出门去，尘埃染人衣。’元量生于豫章，略不沾其恶习，可敬也。其《见雪》诗尤见义烈之概。”
　　“隆兴後诗推范、陆、尤、杨。尤袤延之《海棠》诗：‘晓妆无力胭脂重，春睡方酣酒晕深。’又《苦雨》诗：‘十年江国水如淫，怕见三秋雨作霖。可念田家妨卒岁，须烦风伯荡层阴。禾头昨夜忧生耳，木德何时却守心？岁星守心，天下大丰。兀坐书窗诗作崇，寒蛩鸣咽伴愁吟。’”
　　“杨诚斋万里论诗最多妙语，自作则落粗豪一路。其《送丘宗卿帅蜀作》最有名，云：‘谕蜀宣威百万兵，不须号令自精明。酒挥勃律天西碗，鼓卧蓬婆雪外城。二月海棠倾国色，五更杜宇说乡情。少陵山谷千年恨，不遇丘迟眼为青。’（乔曰：“次联似征羌出塞，後半气不称前半。其‘倾国’虚用亦佳，‘杜宇’句弄姿好，二物皆蜀有也。”）又其《夜坐》诗：‘荒城日短溪山静，野寺人稀鹳雀鸣。’亦好。”
　　“选宋诗不可绳以古法，但汰其已甚者而已。吾于北宋爱子由，（乔谓不言介甫，尊之也。）南宋爱范成大至能。《代人赠别》云：‘一曲悲歌水倒流，樽前何计缓千忧？事如梦断无寻处，人似春归挽不留。草色黏天恨，雨声连晓鹧鸪愁。迢迢绿浦帆飞远，今夜新晴独倚楼。’《南徐道中》曰：‘半生行路与心违，又逐孤帆擘浪飞。吴岫拥遮望眼，楚江浮月冷征衣。长歌悲似垂垂泪，短梦纷如草草归。若使一廛供闭户，肯将青雀易柴扉？’《入秭归界》有云：‘幽禽不见但闻语，野草无名都着花。《鄂州》结句云：却笑鲈乡垂钓手，武昌鱼好便淹留。’用孙吴谣语能变化。《再渡胥口》曰：‘古来此地快蓬心，天绕明湖日照临。一雁平时隐现，两山波动对浮沈。衰髯都共荻花老，醉面不如枫叶深。罾户钓徒来问讯，去年盟在肯重寻？’又有‘月从雪後皆奇夜，天向梅绕别有春’，‘鹏相安无可笑，能鱼自古不能兼’，俱有新趣。绝句则《衮州道中》云：‘松林断处前山缺，又见南湖数十峰。’《冬日杂兴》云：‘霜风扫尽千林叶，倚筇枝数鹤巢。’皆秀淡可喜。”
　　“余初读务观诗于《瀛奎律髓》选宋诗中，觉得洋洋盈耳，因极赏之。及阅《剑南集》，前意顿减。大抵才具无多，意境不远，善写眼前景物，音节琅然。篇中必有一联致语，葱翠欲滴。间出新脆语，如二月海棠，妖艳撩人。亦时有激昂之语，惟七律有之，因节取数篇于後。长篇惟《题少陵画像》，叙事如见。《江楼醉中》云：‘天上但闻星主酒，人间宁有地理忧？’务观为石湖幕府，在局六年，以得纵怀。及守严州，思旧述怀云：‘桐吾故隐两经秋，小院孤灯夜夜愁。名酒过于求赵璧，异书浑似借荆州。溪山胜处身难到，风月佳时事不休。安得连车载酿，金鞭重作浣花游。’此犹子美之思严武也。《後寓叹》曰：‘貂蝉未必出兜鍪，要是苍鹰忆下。彭泽径归端为酒，轻车已老岂须侯！千年精卫心平海，三日於菟气食牛。会与高人期物外，摩挲铜狄灞陵秋。’此当有後进妄生长短，如韩君平在夷门也。《书壁》有云：‘天下不知谁竟是，古来惟有醉差贤。过堂未悟钟当畔，睨柱谁知璧偶全。’《遣兴》有云：‘尚饶灵运先成佛，那计辛毗不作公。’放翁壮时有志经世，故《感旧》云：‘晚岁犹思事鞍马。当时那信老耕桑？’久历世途，故有‘此身幸已免虎口，有手但能持蟹螯’，‘生来不啜猩猩酒，老去那营燕燕巢’之句。天启、崇祯中，忽尚宋诗，实未知宋人三百年本末，止见一陆放翁，而放翁佳处亦未能见，止取其诗之易解，学之易成。遂无体格，不锻炼精思，但于中联作弄姿语，起结草草，直写俚谚。使放翁有灵，能无称屈！”
　　“永嘉四灵，赵紫芝为胜。佳句有‘辅嗣《易》行无汉学，玄晖诗变有唐风’，‘禽翻竹叶霜初下，人立梅花月正高’。又云‘无欲自然心似水，有营何止事如毛’，仍出酸语，故为严羽所轻。又有‘野水多于地，春山半是’，‘池成逢夜雨，篱坏出秋山’。其《延禧观》之‘鹤毛兼叶下，井气与同’，井为藏丹之所，此言丹气也，妙甚。翁卷差逊赵师秀，佳句有‘灯妨远梦，秋雨乱愁吟’。二徐最劣，灵晖不及灵渊。徐照《瀑布》云：‘千年流不尽，六月地常寒。’甚佳。结云：‘人言深碧处，常有老龙蟠。’丑态仍见。徐玑佳句：‘月生林欲晓，雨过夏如秋。’”
　　“读严沧浪诗于宋人中，如诸于绣屈中见司隶将吏。古诗亦用功于太白，但力不逮耳。五言律有沈卿、岑嘉州之遗风，七言律于高、李颀尤深。惟乐府不入古，但得之唐人耳。其送客绝句云：‘川程极目渺空波，送尔归舟奈别何！南国音书须早寄，江湖春雁已无多。’极似唐人。沧浪精于纪律，吾终推介甫于宋人为第一，犹五祖令学人皆称神秀偈，而衣钵自付慧能耳。”
　　“豫章派最多恶习，萧彦毓梅坡虽有‘西昌有客学南昌’之号，犹似超出。其《西湖杂咏》曰：‘花心亭上坐，满眼是湖光。只为便幽趣，能来倚夕阳。水边春寺静，柳下小舟藏。不待清明近，莺花已自忙。’虽浅不恶。”
　　“赵蕃昌父论诗，事祖曾、吕。尝云：‘若欲波澜阔，规模须放弘。端由吾养气，匪自历阶升。’如此弘阔，有何足取？佳句有‘红叶连村雨，黄花独径秋。诗穷真得瘦，酒薄不禁愁’。‘正自摧颓同病鹤，况堪吟咏类寒蛩’。‘潭水解令胡广寿，夕英何补屈原饥’。”
　　“敖陶孙《诗评》，特妙于语言。其诗惟传《哭赵忠定公》，中联云‘狼胡无地归姬旦，鱼腹终天痛屈原’，甚伟。而起云‘左手旋乾右转坤’，末云‘休说渠家末世孙’，可惜。”
　　“杨用修称刘後村《李夫人招魂歌》、《赵昭仪春沿行》、《东阿王纪梦行》，然仅西昆体之似耳，他篇粗卤甚多。佳句如《挽陈师复》云：‘阙下举幡空太学，路旁攀辙卧遗民。’《自题小室》云：‘阁上大夫投欲死，瓮间吏部寝方酣。’又‘喜延明月常开户，贪对青山懒下楼。’”
　　“江湖诗非无一二佳句，但全篇酸鄙。如韩无咎南涧《红梅》云：‘越女漫夸天下白，寿阳还作醉时妆。’其子涧泉《寒食》云：‘吹尽海棠无步障，开成山柳有堆绵。’俱佳。戴式之，无行之尤者，亦有佳句。如《寻梅》云：‘蜂黄涂额半含蕊，鹤膝翘空疏带花。’‘鹤膝’言枝，‘蜂黄’言须也。结云：‘此是寻梅端的处，折来须付与诗家。’打油丑杀。如群丐唱歌，非无亮喉，无奈通身是丐何！至其‘夜凉风动竹，人静月当楼’，‘雁影参差半江月，鸡声咿喔数家村’，‘千江月色令人醉，半夜梅花入梦香’，‘白石冈头闻杜宇，对他人墓亦沾巾’，却妙。”
　　“王生宋末，亦法贾、姚。《溪村》云：‘水路随村转，溪晴踏软沙。斜阳晒鱼网，疏竹露人家。行蟹上枯岸，饥禽衔落花。老翁分石坐，话到桑麻。’又有‘晴雪添崖瀑，春杂晓烟’，‘敲门僧踏梅花月，入夜猿啼枫树霜’。”
　　“文信公不以诗重，而公实能诗。《端》云：‘半空夭矫起层台，人道刘安车马来。山上自晴山下雨，倚栏平立看风雷。’有履险如夷之概。又‘人皆有喜荣三仕，吾尚无文送五穷’，‘酬菊醉馀披草坐，探梅吟罢带花回’，佳句也。”
　　“诗坏而宋衰，垂亡而诗道反振。林景熙诗曰‘开池纳天影，种竹引秋声’，‘日斜禽影乱，水落树根悬’，‘香飘苔径花谁惜？影落沙泉鹤自看’，‘老爱归田追靖节，狂思入海访安期’，‘萱草堂深衣屡寄，桃花观冷酒重携’，‘僧时与来往，鹤老应知城是非’，何让唐人。《咏秦本纪》尤佳：‘琅琊台上晚平，虎视眈眈隘八弦。万里不知人半死，三山空觅草长生。兆来鬼璧沙丘近，威动神鞭海石惊。书外有书焚不得，一编圯上汉功名。’又‘梦回荒馆月笼秋，何处砧声唤客愁？深夜无风莲叶响，水寒更有未眠鸥’。”
　　“读唐义士清父泾诗，令人泣下。如‘凤去只馀《韶》乐在，雁来还有帛书无。’《江南》‘频岁建杓移北斗，何人持节救东瓯’。《徙广》‘火旗ㄙ霭藏阙，水阵周遭雪压城’。《徙海》‘岛上有人悲义士，水滨无处问君王’。《崖山》字字酸辛，不独《冬青》诗也。”
　　“谢翱皋羽《效孟郊体》云：‘牵牛秋正中，海白夜疑曙。野风吹空巢，波涛在孤树。’酷似之矣。文亦似诗，得寒瘦之妙。”
　　又曰：“欧、梅恶西昆使事，力欲矫之。夫俗题不得雅事点染，何以成文？但不可排砌如类书耳。”
　　又曰：“宋人好用心于无用之地，如山谷之注‘唤起’、‘催归’为二鸟名，东坡之用‘玉楼’、‘银海’于雪诗是也。”
　　又曰：“诗中使事如使材，在能者之运用耳。”
　　又曰：“诗嫌于尽。”
　　又曰：“炼字落险僻，即不雅而可憎。”
　　又曰：“作诗不必拘字句，然字不工即害句，句不工即害篇。” 
　　●卷六
　　诸英俊以陈卧子所选明诗畀余曰：“丈丈高论，请於此指其实焉。”乔答之曰：“明初之诗，尚自平秀，弘治以後，化为异物，不可谓之诗矣！献吉立朝大节，一代伟人，而诗才之雄壮，明代亦推为第一。其诗之深入唐人阃奥者，安敢没之？如‘卧病一春违报生，啼莺千里伴还乡’。上句言坐狱，即退之《琴操》‘臣罪当诛兮天王圣明’之意也。下句言人情寥落，即《楚词》‘波涛以来迎，鱼鳞以媵余’，义山‘归去横塘晚，华星送宝鞍’之意也。使献吉平心易气，全集皆然，余安敢不推为唐人，奉为盟主？惟其粗心骄气，不肯深究诗理，少陵气岸以压人，遂开弘、嘉恶习。李于鳞之才远下献吉，踵而和之，浅夫又极推重，遂使二李并称，瞎盛唐之流毒深入人心。不求诗意，惟求好句，不学二李，无非二李。今欲发明三唐诗道，推为祸首，则余所极敬慕之伟人，口诛笔罚不敢怒矣！盖献吉本非有得於杜诗而为之也，自负其才，不得入翰林，致怨於李宾之，见其诗句平浅，故倚少陵而作高大强硬之语以反之。于鳞成进士後，有意于诗，与其友请教于谢茂秦。茂秦在明人中铮铮，而未有见于唐人者也，教以取唐诗百十篇，日夜咏读，仿其声光以造句。于鳞从之，再起何、李之死灰，成七才子一路。卧子此选，即七才子之遗调也。”
　　唐、明诗相去天壤，今举唐之最下者，与明之最高者较之，品位自见。许浑诗，当时谓为“不如不做”者也，今又於浑诗中举最死实者，如《题卫将军庙》云：“武牢关下护龙旗，挟槊弯弓马上飞。汉业未兴王霸在，秦军才散鲁连归。坟穿大泽埋金剑，庙枕长溪挂铁衣。欲奠忠魂何处问？苇花枫叶雨霏霏。”首联言战功，次联言高蹈，三联言坟庙，四联以情景结之，题中之意自足，措词无一字虚壳。但许诗俱无远神，故当时不重之耳。明初咏白燕者，纷然推袁凯第一，称为袁白燕。起句云“故国飘零事已非，旧时王谢见应稀”，失之于泛，燕亦可用。次联云“月明汉水初无影，雪满梁园尚未归”。二语是操，第三联应纵，而曰“柳絮池塘春入梦，梨花庭院雨沾衣”，与次联轻重无别，如时文之後，亦实做如中比也。唐人之中二联无虚实者，必第七句转，末句收。凯不知此法，其末联云“赵家姊妹多相妒，莫向昭阳殿里飞”，语泛与起同。八句中起结是燕，非白燕，第三联重出，止有两句是白燕，比《卫将军庙》诗如何？使凯学识大进，重作此题，于白燕上一丝不披绮纱袍子，口唱《大江东去》，为牧斋所鄙笑。由其但学盛唐皮毛，全不知诗故也。
　　徒手入市，而欲百物为我有，不得不出于窃，瞎盛唐之谓也。窃国者在前，後人又窃其钩。
　　二李于唐诗之意在言外，宋文之法度谨严，实无所见。故其文则蔑韩、欧而学《史》、《汉》，其诗则蔑韦、柳而学盛唐，敢言古文亡于昌黎，不读大历以後一字。禅者云：“吾参究三十年，方知识羞。”後之智人称之曰：“好个‘识羞’二字。”彼既自以为能，见韩、欧、韦、柳无《史》、《汉》、盛唐字句，故出此言，总为无三十年参究苦心耳。元美于文章，以震川为梗，晚知自伤。馀三公没齿不觉。夫韩、欧、韦、柳才岂下于四公，班、马、盛唐宁不效学，得其神者，不袭其形也。子受体于父，而四肢五官不能尽似，子既自成人身，自有引业满业故也。若抟土刻木，以肖其人，无一不肖，本非人身故也。岂可以土木之肖者为子，而望以尝嗣续也哉！昌黎学子长而不似子长，永叔学昌黎而不似昌黎，以其虽取法乎古人，而自有见识学问也。诗文在神理不在字句。古学如饮食，俗学如粪溺。饮食粗粝不妨，惟著少少粪溺，全缶俱弃。
　　卧子气岸，其学诗也，才知平仄，即齐肩于李、杜、高、岑，不须进第二步；其作诗也，凡题皆是《早朝》、《秋兴》，更不曾有别题；其论诗也，一出语便接踵于西河、锺嵘，更不虑他人有不奉行者，不意学问中有如是便易事也。
　　所谓才子者，须是王子安，弱冠之年，学问文章如江如海，乃可称之。《滕王阁序》之“王将军之武库”，古今惟杨升知是王僧辨。《释迦佛成道记》，贯串释典，高僧为之佳线注释。受年非多，不知何以能尔！明之才子，拔茅连茹，只可其党自称耳。年至四十，须作学者，若称才子，是四十而称娘子，祖所以取讥也。前七才子者，北地李梦阳，信阳何景明，武功康海，杜王九思，吴郡徐祯卿，仪封王廷相，济面边贡。
　　复古须是陈拾遗之诗，韩退之之文，乃足当之。献吉ㄎ剥盛唐，元美扫剥班、马，妄称复古，遗祸无识。
　　余之深恨二李也有故：天启癸亥，年始十三，自不知揣量，妄意学诗，得何人所刻《盛明诗选》，陈朽秽恶之物，童稚无知，见其铿锵绚丽，竟以盛明直接盛唐，视大历如无有，何况开成！自居千古人物，李、杜、高、岑乃堪为友，鼻息拂者十年。癸酉冬，读唐人全集，乃知诗道不然，返观《盛明诗选》，无不蜡卮其外，败絮其中；自所作诗与平日言论，如醉後失礼于人，醒时思之，惭汗无地。吴地有秋根之名，谓本无所知能，而自以为甚知甚能者也。如吴乔者，秋根何辞！年七八十，一句不办，始谋不臧致之也。“曾为荡子偏怜客”，是以不遮丑态而极陈之。辛未、壬申，余于欧、苏稍有一隙之明矣，犹谓明人文不合宋，诗不违唐；次年始知其谬。邪说之易于惑人，下愚之难于改步如此。
　　宋辕文《北行》诗曰：“鸿雁自南人自北，一时来往月明中。”怀乡之意，不言自见，唐人句也。卧子《过陈徵君故居》诗，有曰：“白杨漫指东西路，丛桂空留大小山。”通篇清婉，不让唐人。李舒章云：“青楼随意入，不信有相思。”清新俊逸，竟是崔国辅语。此选慢世，尽举二李之丑态，以警逐臭者耳。其赞美语，乃是淆讹公案。机轮转处，作者犹迷，人勿被三君换却眼珠也。
　　刘青田诗，稍伤笔重，而力厚思深，有由心语，可观者多，在明初可称作手。杨孟载诗，可比韦庄，工力细密。高季迪各体俱工，七律有数十篇可观。王伯安胸襟好，七律得子美骨，有数十篇可观。而此中收之甚少，以其不合於盛唐皮毛耳。弃不合皮毛之清新，而取合皮毛之陈浊，其贻害於乡里後来者大矣！嘉定以震川故，文章有唐叔达诸公；常熟以牧斋故，士人学问都有根本。乡先达之关系，顾不重哉！
　　丙甲、丁酉，余在都中，与卧子高足张青雕相晨夕，熟闻此集中议论。积久难忍，因调之曰：“王文肃公之纪纲，有阿五，阿七。阿五之厮养曰：‘我天下第四人也。’闻者惊叩其故。曰：‘第一朝廷，第二老爷，第三我阿爹，第四岂容多让？’”少陵第一，空同第二，卧子第三，第四更无他人也。又尝语之曰：“君须进生大黄一斤，泻去腹中陈卧子，始有语话分。”渠大大怿，而无以复也。青雕又云：“卧子为绍兴推官时，巡按某问以明朝文人孰为大家？对曰：‘州各体俱备。’又问以後为谁？答曰：‘某甲。’”余谓之曰：“《四部稿》如夏月庖，秽气逆鼻，艾千子之言最为忠告，君何以不勉使深心细读耶？”又不怿。间才薮，明眼犹在，必不尽如青雕作第四人也。
　　弘、嘉诗文，为钱牧斋、艾千子所抨击，丑态毕露矣。以彼家门径，易知易行，便於应酬，而又冒班、马、盛唐之名，所以屡仆屡起。
　　于鳞甜邪俗赖，惑人更甚献吉。凡外赡中乾者，皆其习气所误也。
　　震川之文，明人之最善者也。犹当读之一过，以知其造诣比古人如何而已。既有暇日，何不深读唐、宋人之文章耶？汉、魏、六朝、三唐之诗，如连山大海，而切切然于弘、嘉之诗，绝不可解。
　　全唐诗何可胜计，于鳞抽取几篇，以为唐诗尽於此矣。何异太仓之粟，陈陈相因，而盗择升斗，以为尽王家之蓄积哉！唐人之诗工，所失虽多，所收自好。卧子选明诗，亦每人一二篇，非独学于鳞，乃是惟取高声大气，重绿浓红，似乎二李者也。明人之诗不工，所取皆陈浊肤壳无味之物，若牧斋《列朝诗》早出，此选或不发刻耳。生长三家村，见百金者以为崇、恺，入县城而知为不然，况入通都大邑乎？斤斤二李，盖不见唐诗耳。不服者曰：“难道唐诗彼不曾见？”答曰：“几曾见来？”有现证在，季天中谪辽左，选此者作送行诗曰：“铁岭金州道路难。”其徒绝叹为盛唐。余曰：“易‘铜’以‘铁’则更劲，易‘珠’以‘金’则更炼，何患不盛唐？”张谓此诗首联云“铜柱珠崖道路难，伏波横海旧登坛”，言险远而犷也。次联云“越人自贡珊瑚树，汉使何劳獬豸冠”，讥求金求车遣法官也。三联云“疲马山中愁日晚，孤舟江上畏春寒”，恐诲盗又爱友也。结云“由来此货称难得，多恐君王不忍看”，讽黩货劳民也。其後竟有中官吕太一收珠阻乱之事，少陵诗亦曾及之。谓诗深广有关系如是，今乃截取一句，换字以为盛唐。呵呵！读书须眼光透过纸背，勿在纸面浮去。盖此中物如铜锣铜鼓，京师新开店面者，以为闹市聚人之用。
　　人有问作诗之法者，仲默指阶下花曰：“色而已矣。”其本领可知。仲默设色之善者，宛似唐人，以意求之，方知其伪。献吉病笨重，气又傲，如对伧父，酪蒜臭触鼻。
　　献吉亦知诗妙处在有言外之意，求工於字句，心劳日拙，而所作反是。元美之讥钱起“佳气长浮仗外峰”为泛，亦然。
　　锻者有冷锤，於成刀後细密加锤也。精铁得此愈见坚利，毛铁则破碎矣。注释，诗文之冷锤也。有意则精彩倍加，无意则破碎不堪矣。请以此中所鄙而不收之魏泽《过侯城里》诗，与所收之惊心动魄之李献吉《秋望》诗，并注而同论之。侯城里，乃方正学之故里。成祖之待建文忠臣，从古所未有，为之臣者，既不可明言，而正学之谋国，不无可议，事既至此，又不忍深咎，此其立言之难也。诗曰：“┺舆冲雨过侯城，俯仰令人感慨生。黄鸟向人空百啭，清猿堕泪只三声。”能融景入情矣。又曰：“山中自可全高节，天下难居是盛名。”当时岂无雪辈，而方不容然者，名为之也。“盛名”，虚名也。方固正人，而非文种、范蠡谋国之才，太祖拔之以付建文，遂柄国政，又为道衍所荐，成祖必欲屈而用之，以致言语抗激，而成十族大祸，是“难居”也。诛窜之滥，乃于朋友门人，郡邑为之萧索。然帝王与匹夫言语争胜，淫刑至此，大丧君德。故之正学神魂所不忍见，则贻祸于亲戚朋友之过，自在其中，而成祖之过举亦自见。故结云：“却忆令威千载後，重归华表不胜情。”泽于当时，未有诗名，而情深词婉有如此。选者以其无高声大气，重绿浓红，目如不见也。献吉《秋望》诗曰：“黄河水绕汉宫墙。”水而绕墙，近之至也，是汉河宫？瓠子宫与下文不合。谓以古比今，则明无离宫。“墙”字本趁韵，而违碍实甚。又云：“河上秋风雁几行。”在兰州及娘娘滩犹可，馀处则为瞎话，篇中无处可据也。又云：“客子过濠追野马，将军韬箭射天狼。”刺避敌也。在大同则“濠”字不落空，其城沿边有濠有地网，馀处则“濠”字落空凑数矣。又云：“黄尘古渡迷飞挽。”渡须有水，是说何处？又云：“白月横空冷战场。”释典谓朔为黑月，望为白月，言时非言月也。彼见“白月”二字新僻，于明月即尔用之，不知出处意义也。月体如杯，何可言横？月光遍地，横又不可。选者谓此诗惊心动魄，当是以文理全无，故如是耳。如次闻意，结当用唐休、张仁愿有边功者，而曰：“闻道朔方多勇略，只今谁是郭汾阳？”汾阳有破贼功，无边功，其便桥之事，乃和戎，非战功也。若指郭登，上文又无土木事意。直是凑字凑句，见韵即趁，一经注释，百杂碎耳。其《秋怀》诗曰：“庆阳亦是先王地，门对东山不坟。白豹寨头惟皎月，野狐北山尽黄。天清障塞收禾黍，日落溪山散马群。回首可怜鼙鼓急，今谁是郭将军？”若在赵元昊时，可以“先王地”寄慨，弘治时何故说此？非作地志，不定方向，何故言“门对东山不坟”？且其城只有一门矣。宋杨蟠《金山》诗曰：“天末楼台横北固，夜深灯火见扬州。”远胜於此，王平甫犹曰：“庄宅牙人语，解量四至。”见此当何如耶？首句已出“庆阳”，次联又用“白豹寨”、“野狐山”，重复无意。“惟皎月”、“尽黄”，言无民物也，第三联却云“收禾黍”、“散马群”，则又有民物矣。任手写去，竟不思量。此联隔断，遂致结意与次联不相接。其二云：“宣宗玉殿空山里，野寺霜黄锁碧梧。不见虎贲移大内，尚闻龙舸戏西湖。芙蓉断绝秋江令，环凄凉夜月孤。辛苦调羹三相国，十年垂拱一愁无？”明无离宫，西山梵宇，乃内侍倚懿旨为之，何以言“宣宗玉殿”？“虎贲”、“龙舸”，属对精工，名下无虚，百“移大内”、“戏西湖”，是何事何意？二句与“空山”、“玉殿”有何关涉？燕地何以有江？此句抄“鱼龙寂寞秋江冷”，而换四字。下句抄“环空归月夜魂”，而换三字、倒一字也。人臣安得以高纬比宣宗，由北地、大梁竟无《北齐书》也？第三首曰：“苑西辽后洗妆楼，槛外芳湖静不流。”如此起手，与子美“清江一曲抱村流，长夏江村事事幽”同法，而献吉续以乱世君臣何也？又曰“松柏深愁”，似陵庙不似宫苑矣。《秋兴》之“雕阑绣柱围黄鹄，锦缆牙樯起白鸥”，言无人也。此窃之曰：“雕栏玉柱留天女。”意者用诘汾事以寓刺亦可，而又窃之曰：“锦石秋花隐御舟。”则赋实事矣，是何意耶？结曰：“万古中华还此地，我皇亲为扫神州。”是收上文何意？莫非满纸散钱。
　　明诗之为异物，於叙景最为显著。诗以身经目见者为景，故情得融之为一，若叙景过於远大，即与情不关，惟登临形胜不同耳。献吉《桂殿》诗曰：“桑乾斜映千门月。”桑乾水自大同而来，相去甚远，何以映宫门之月？又云：“碣石长吹万里风。”并无“千门”字面，可用之川、广、、贵矣。其《乔太师宅饮别》云：“燕地雪霜连海峤，汉家箫鼓动长安。”大且远矣，与当时情事何涉？虽有哀乐之情，融化不得，岂非如牛头阿旁异物耶！
　　献吉《潼关》诗曰：“咸东天险设重关，闪日旌旗虎豹闲。隘地黄河吞渭水，炎天白压秦山。旧京想像千官入，馀恨逡巡六国还。满眼无非弃者，寄言关吏莫嗔颜。”函谷关，在汉武时，杨仆移之而东，置於新安，去旧地三百里，仍名函谷关。献帝建安四年之前，仍移置於旧关之西三十里，始名潼关。东西二关，互为兴废，何以曰“重关”耶？“炎天”，太煞无谓，或者别有出处乎？“白雪”，言歌则无谓，言雪则剩白字，亦不敢测。“秦山”者，终南深处也，与潼关无涉。宫门乃可用“千宫”，与关门无涉。惟第六句用《过秦论》有根本，真是才子大家。结用“弃”，疑是与其侣公车出关之作。夫事可寄意者甚多，何至用此耶！总为胸中不曾立得一意，五十六个盛唐字面在笔端乱跳，勉强押韵捱拈，凑在纸上而已。宋人即不然。胡宿诗曰“天开函谷壮关中，万古惊尘向此空”，言其扼要也。“望气竟能知老子，弃何不识终童”，或者讥守关人乎？“漫持白马先生论，未抵鸣鸡下客功”，二联用四人，点鬼簿宜避。“符命已归如掌地，一丸曾忄吴隗王东”，收上文不住，未为合作，比献吉为有头绪矣。明人不成诗，以不知题意当如何立。宋人无高致，以其惟恐去却题目也。唐人更不然，崔颢《题潼关楼》云：“客行逢雨霁，歇马上津楼。山势雄三辅，关门扼九州。川从陕路去，河绕华阴流。向晚登临处，风烟万里愁。”气度视宋、明人如何？
　　空同《朱仙镇》诗，结处独承第三句，何也？野泊而曰“水立黄龙斗”，景耶情耶？岂非牛头阿旁之异物耶？献吉亦有“蛮方故启流官路，汉史终收痛哭书”，何故不尽如此造句耶？《平凉》诗，刺诸王语也。前後都无照应，何也？
　　唐人王贞白《太液池》诗：“此波涵帝泽”，以“波”与“泽”犯而改为“中”。献吉之“深夜悲歌泣孝宗”，好句也。却“悲”、“泣”相犯而不知，心粗故也。心粗者无一事有成。
　　仲默《戏效义山》云：“班女愁来赋兴豪。”戏效者，不屑之词也。义山诗如是乎？呵呵！
　　仲默不作豪态，不甚可厌，笔比献吉稍轻秀，最宜今日应酬。
　　教职彭民望魄不遇，李宾之赠以诗云：“斫地高歌兴未阑，归来长铗尚须弹。秋风布褐衣犹短，夜雨江湖梦亦寒。木叶下时惊岁晚，人情阅尽见交难。长安旅食淹留地，惭愧先生苜蓿盘。”此诗细密，献吉必不能办，何以妄轻宾之？山谷官叶县尉，有诗云：“俗学近知回首晚，病身全觉折腰难。”介甫见之，以为非奔走俗吏，除北京教授。献吉、于鳞之横行，总由居上位者无目尔。
　　于鳞《入觐贺建储》云：“伏谒不违颜咫尺，十年西省愧为郎。”此二句有意可诵，不同他篇。明朝党祸，成於册立之缓，诗若为此事，恨不早谏，则少际也；若以昔不在翰林，不得近君，至外转入觐，得见天颜，则浅矣。然非集盛唐字以成句者也。
　　句中虚字多则薄弱，实字多则窒塞，犹是皮毛之论。子美之“数回细写愁仍破，万颗匀圆讶许同”，不见薄弱；“落花游丝白日静，鸣鸠乳燕青春深”，不见窒塞，有意故也。于鳞之“河堤使者大司空”，“上客相如汉大夫”，“东方千骑古诸侯”，“仙郎起草汉明光”，“万里越王台”，有何意味？是饱啖枣栗，窒塞欲死者之语也。
　　于鳞惟“春流无恙桃花水，秋色依然瓠子宫”，是佳句，而元人已有“旧河通瓠子，新浪涨桃花”矣。
　　《怀泰山》乃《梦游天姥》之类，非游也。于鳞乃曰：“河流晓挂天门树，海色秋高日观峰。金箧何人探汉策？白千载护秦封。”直是游泰山矣，且四句全无意思。
　　于鳞仿汉人乐府为牧斋所攻者，直是笑具。
　　于鳞送之任庆阳者曰：“大漠清秋迷陇树，黄河日落见层城。”十四字中画作六截。大漠在塞外数千里，陇山在庆阳南千里，何以大漠清秋迷得陇山之树？庆阳城去黄河东西北三面皆千里，何以黄河日落得见庆阳之城？文理通乎？纵令沙漠之清秋迷陇山之树，黄河之落日得见庆阳之城，与别情何涉？王右丞、高达夫送别七律具在，岂曾如此？乔至不才，代笔送别，诡遇之谈，亦不如是。至于“江汉日高天子气，楼台秋敞大王风”，吴门谑好大者，题其铭旌曰“申相国壁邻王妈妈之柩”也，直是昏狂醉梦。
　　于鳞曰：“地坼黄河趋碣石。”真是唐人语。若是明人，即知黄河在宋真宗时入淮矣。偌大白雪楼，竟无一册山经地志。
　　于鳞只学李颀之“新加大邑绶仍黄”，故以少陵为颓放。题有“望”字，方可说到千万里，而卢纶《长安春望》，司空曙《长安晓望》，皆不然。若在二李，岷山、滇江俱作诗材，大家故也。李颀诸体俱佳，七律中之《题公山池》、《宿莹公禅房》、《题卢五旧居》，亦是佳作，惟《寄卢员外》、《寄綦毋三》、《送魏万》、《送李回》者，是灿烂铿锵，肤壳无情之语。于鳞於盛唐只学四首，而自谓尽诸公能事。
　　元美《赠杨武选》云：“汉壁晨驰大将床。”武选不当用将帅事，且“床”字用华元事也，可用“晨”字乎？“高城雨过凉生袂”，凉从雨来。“残夜花明月满楼”，月从花来乎？全失造句之法。
　　元美《书庚戌秋事》，略不及严嵩纵敌，仇鸾欺君，只写“雕弓”、“玉几”等字，以为盛唐。子美诸诗如是乎？
　　余题此选七律云：“甚好四平戏，喉声彻太空。人人关壮缪，出出《大江东》。锣鼓繁而振，衫袍紫又红。座中脑尽裂，笑乐杀村童。”此选即卧子所选明诗。
　　诗人不跳过弘、嘉深没顶阔百丈之粪沟，终是四平腔戏子。不惟其意而惟其词，必跳不过。
　　刘梦得云：“新诗一联出，白发数茎生。”不肯袭前人旧样，并不落自心浅近处也。弘、嘉不用自心，只以唐人诗句为样子。献吉以“三峡楼台淹日月，五溪衣服共山”，“锦江春色来天地，玉垒浮变古今”为句样。仲默以“花迎剑星初落，柳拂旌旗露未乾”，“春城月出人皆醉，关塞萧条行路难”为句样。于鳞以“秦地立春传太史，汉宫题柱忆仙郎”，“顾眄一过丞相府，风流三接令公香”为句样。不须暇，于昏酣忽遽中，得题便作，不立意，不布局，惟置句样于心目间，依而为之，冠冕铿锵，即以盛唐自命。故其得意句，皆自样中脱出，如糖浇鸳鸯，只只相似，求以飞鸣宿食，无有似处，堪打破儿童而已。彼亦有好句，若求之以意，求之以局，则为一屋散钱。杜诗如“暂往比邻去”篇，有何好句，而人不能及者，有意故耳。有意则有情，自然意味无穷也。余癸酉以前视此辈诗如金玉，癸酉以後视此辈诗如瓦砾，丁亥以後视此辈诗如粪秽矣。
　　二李派诗句，换其题，皆是绝妙好词。《乔太师宅》之诗，“燕地雪霜连海峤”移之登临，移“吟猿见月移孤树”于山中，移“宿雁惊人起别滩”于江南，皆合作矣。结云：“二十逢君同跃马，十年回首笑弹冠。”既用“弹冠”事，移之讥乔不荐拔，即合作矣。“上客相如汉大夫”，移之为趋炎则妙矣。徐祯卿《赠别》云：“徘徊桂树凉风发，仰视明河秋夜长。”别时草草，那有此孤独寂寥景象？移之怀人，即相称矣。此辈诗皆极好有意，只是题目差耳。尽改其题为眺望登临，莫非合作矣。
　　余之乞食诗句，使一生如此作数百篇，加以阔大挺拔，昂然自命盛唐，谁其禁之？以返之自心，於哀情乐意，略不相关，故不为也。我自有我身心，苏、李之高，锺、谭之陋，总是彼物，与我何与？呵呵！窃谓选此者，犹是吴乔十五六时，以盛明直接盛唐之见识，而弘、嘉名公之诗，只到得吴乔《乞食草》而止。此言在我虽妄，在彼宜自考也。
　　又问曰：“某篇压卷之论，锺、谭亦不伏，尊意与之同乎？”答曰：“锺、谭为谁？有何著作？我绵皆不之知也。凡诗对境当情，即堪压卷。余于长途驴背困顿无聊中，偶吟韩琮诗云：‘秦川如画渭如丝，去国还乡一望时。公子王孙莫来好，岭花多是断肠枝。’对境当情，真足压卷。癸卯再入京师，旧馆翁以事谪辽左，余过其故第，偶吟王涣诗云：‘陈宫兴废事难期，三阁空馀绿草基。狎客沦亡丽华死，他年江令独来时。’道尽宾主情境，泣下沾巾，真足压卷。又于闽南道上，吟唐人诗曰：‘北畔是山南畔海，堪图画不堪行。’又足压卷。余读子美‘旌旗日暖龙蛇动，宫殿风微燕雀高’，不见其叙景之妙。有朝士言殿廷间仪卫风物，十四字中道尽，亦对境当情故也，二语必压卷矣。余所谓压卷者如是。”
　　弘、嘉派实自二高发之，廷礼之《早朝》诗，季迪之《大祀》诗，与弘、嘉何异。季迪比孟载有气岸，而细密不如。
　　明初人诗，犹守本分，不作过头大话。
　　于鳞见元美文学《史》、《汉》，乃学《左传》，欲以胜之。笨伯固宜如此。汤若士慧人也，亦欲学初唐以胜二李，何欤？袁中郎亦欲翻二李，而识浅力薄，反开锺、谭门窦。
　　唐汝询仲言，奇士也。幼瞽而博学，于崔国辅《魏宫词》，李义山《汉宫词》，皆能识其隐奥之意，惟於于鳞、锺、谭不敢一扫去之，为可惜耳！
　　七言排律，子美止有二篇，亦不甚佳，其难可知。明人以为能事，文长不免也。
　　吴梅村诗曰：“不好诣人贪客过，惯迟作答爱书来。”意简倨而词微婉。《北上》云：“身是淮王旧鸡犬，不随仙去落人间。”哀感发於至情，唐人句也。
　　于鳞有“海内知名兄弟少，天涯宦迹左迁多”，甚清新。却将唐人塞断自心，甚可惜也。
　　唐子畏《题墨菊》云：“黄花无主为谁容？冷落疏篱曲径中。错把黄金买脂粉，一生颜色付西风。”寄托生平尽矣，明诗所少。
　　张汝弼云：“东家女儿发委地，日日高楼理髻。西家女儿发齐肩，买妆假髻亦峨然。花细玉珥重重缀，眼底谁能辨真伪？琐窗二月来春风，假髻美人先入宫。”可比张籍。
　　明人有讽友人云：“十年心事酒杯间，坐对江鸥去复还。一带西山青入眼，几人青眼似西山？”唐人诗也。
　　无好句不动人，而好句实非至极处。唐人至极处，乃在不著议论声色，含蓄深远耳。以此求明诗，合者十不得一，惟求好句，则丛然矣。如高启有“函关月落听鸡度，华岳开立马看”，“梁苑钟来残月落，汉宫砧断早鸿过”，“兵驰空壁三千帜，客宴高堂十万钱”，“松风吹壁鹤翎堕，梅雨过溪鱼子生”，“雪满山中高士卧，月明林下美人来”，“不共人言惟独笑，忽疑君到正相思”，“白下有山皆绕郭，清明无客不思家”。郭子章有“家在淮南青桂老，门临湖水白深”。王有“夕阳元度飞轮塔，晓雨文通梦笔桥。”刘基有“夜永星河低半树，天清猿鹤响空山。”宋濂有“红锦裁朝奠雁，紫箫吹月夜乘鸾”。杨基有“六朝旧恨斜阳外，南浦新愁细雨中”，“春水染衣鹦鹉绿，江花落酒杜鹃红”，“斜阳芳草迟迟暮，流水桃花去去春”，“席因留客常虚左，帘为青山尽卷西”，“松下琴书晴亦润，竹西窗户晚犹明。”孙左司有“天与数书皆鸟迹，家传一剑是龙精”。杨训文有“小姑残照收江左，大别寒烟锁汉阳”。郭舟屋有“湖势欲浮双塔去，山形如拥五华来”。徐遂有“郢中《白雪》无人和，湖上青山有梦归。”顾观有“重经白下桥边路，颇忆玄都观里花”，“鸿雁一声天接水，蒹葭八月露为霜”。浦长源有“边路绕巴山色，树里河流汉水声”，“衣上暮寒吴苑雨，马头秋色晋陵山”。张士行有“地与楼台相上下，天边星斗共浮沈”。谢元功有“天日可明归汉志，风犹似下齐兵”《淮阴庙》。方行有“采穷江汉无灵药，归到骊山有劫灰”。瞿佑有“射虎何人逢李广？闻鸡中夜舞刘琨”。陈汝言有“佳人捣练秋如水，壮士吹笳月满城”。解缙有“黄菊花开高士醉，青门瓜熟故侯归”。王文安有“夜斩单于冰上渡，晓驱番马雪中骑”。贝琼有“白雪作花人面落，青山如凤马头看”。刘崧有“林花落处频中酒，海燕飞时独倚楼”。甘瑾有“东风门巷桃花落，流水池塘燕子飞”。曾有“《玉树》歌残犹有曲，锦帆归去已无家”。林鸿有“堤柳欲眠莺唤起，宫花乍落鸟衔来”。刘钦谟有“一春空自闻啼鸟，半夜谁来问守宫”。陈思贤有“山映水摇秋色，浦树含风送晚凉”。王希范有“归去天涯双白鬓，梦回江上一青山”。任原有“珠崖日落天低海，铜柱寒雨过城”。许彬有“黄河九曲天边落，华岳三峰马上来”。郭登有“青海四年羁旅客，白头双泪倚门亲”。刘绩有“歌钟暗渡新丰柳，游骑晴骄上苑花”。张光启有“深蜀魄呼名语，月冷玄猿傍客啼。”姚广孝有“林封茅屋常疑雨，泉响松岩半是风”。晏振之有“青山远戍寒烟积，芳草平洲夕照多”。史鉴有“华发镜中看渐短，故人天际信全稀”。沈周有“匈奴久自忘甥舅，仆射今谁父兄？外旌旗娑勒渡，月中刁斗受降城”。童轩有“黄菊酒香人病後，白风冷雁来初”。刘大夏有“几处白前代寺，数村流水野人家”。文太仆有“相思人在青山外，尽日舟行细雨中”。薛有“翼轸众星朝北极，岷蟠诸岭导南条。天连巫峡长多雨，江过浔阳始上潮”。庄昶有“溪声梦醒偏随枕，山色楼高不碍墙”，“狂搔短发孤鸿外，病卧高楼细雨中”，“残书楚汉灯前垒，小阁江山雾里诗”《病目》，“化石未成犹有泪，舞鸾虽在不惊尘”。陈宪章有“竹林背水题将遍，石笋穿沙坐欲平”。王伯安有“万里沧江生白发，几人灯火坐黄昏”，“半空虚阁有住，六月深松无暑来”，“春山日暮成孤坐，游子天涯正忆归”，“沙边宿鹭寒无影，洞口流夜有声”，“幽人月出每孤往，栖鸟山空时一鸣”，“山色古今馀王气，江流天地变秋声”，“棋声竹里消昼，药里窗前对病僧”。顾有“古寺频来僧尽老，重阳欲近蟹争肥”，“御前却辇言无忌，众里当熊死不辞”。朱应登有“寒菊抱花馀旧摘，慈鸦将子试新飞”。王稚登有“共道麻姑如好女，笑看莱子似婴儿”，“美人学舞鱼肠剑，厮养能开兕角弓”，“重过杨家旧亭子，深悲侯氏老门人”。庄定山《舟中》云“千家小聚村村瞑，万里河流岸岸同”，又“北海风回帆腹满，长河霜冷岸痕高”，又云“心无牛口干秦穆，迹继龙头愧邴原”。又云“电悬双眼凝秋水，髻拥三花御野风”。又云“天阙星辰遗旧履，橘洲岁月有残棋”。又云“招隐谁甘同寂寞？著书不独为穷愁”。又云“後时自许甘沟壑，前席将无问鬼神。浮世虚名非得已，出山小草却悲人。”宗子相有“谁家羌笛吹明月，无数梅花落早春”。又云“愁边鸿雁中原去，眼底龙蛇畏路多”。王直夫有“旧时僧去竹房冷，今日客来山路生”。王越有“鬓被胡笳吹作雪，心因烽火炼成丹”。桑民怿《过祢衡墓》云：“能言贾祸真鹦鹉，览德冥飞愧凤皇。”袁仁有“三月莺花双短屐，百年天地一人”。
　　弘、嘉诸公所以致此者，有六故焉：一时文，二早捷，三高才，四随邪，五事繁，六泛交。诗与古文，门径绝异，时文于二者更异。彼既长于时文，即以时文见识为古文诗，骨髓之疾也。早捷则心骄，忠言无闻。才高则笔下易得斐然，不以古人自考离合。随邪则才执笔便似唐人，终身更无进步。事繁则应酬如麻，无暇苦吟详读。泛交则逼迫徵求，不容量入而出。六病环攻，虽青莲、少陵，不能不为二李。
　　黄公云：“谢茂秦谓阮公‘一身不自保，何暇恋妻子’，不如裴说‘避乱一身多’云云。如是，诗只在一句耶！得心应手，偶尔写怀，两句非衍，一句非缩；承接处各有气脉，一篇自有大旨，那得如此苛断？”
　　“又曰：‘专於谢者失之，专於陶者失之浅易’。”此言得之。
　　“又曰：‘立意易，措词难。专乎意，则涉议论而入於宋；工乎词，或伤气格而流为晚唐。’”此亦妙论。
　　“茂秦屡诲人以悟，然其所云悟，特声律耳。得处为淹雅，失处则流为平熟。”
　　又曰：“袁石公盛推宋人诗文，有可以起秦、汉而轶盛唐者。韩、柳、元、白、欧则诗之圣，苏则诗之神。陶仅取其趣，谢仅取其料，李、杜稍假以大家，出六子之下。石公从陕还，亦知自悔，而年已不逮。”
　　修龄先生所撰《围炉诗话》，脍炙艺林。其排击七子，探源六义，议论精到，发前人之所未发。惟词锋凌厉，间伤忠厚，殆以王、李之派迷溺已深，有激使然欤？是本为先大父汉公所贻。大父性耽吟咏，论诗最善修龄之说。所著《自娱集》、《寄庐诗钞》，抒写性灵，不袭伪体。曾客江右石成峨中丞幕，未一载，亟归省亲。继中丞屡以书招，公答诗云：“失期已验姓名间，黄鹤即祖讳从来去不还。莫道野人同鹿豕，只缘日影薄西山。”杜门色养，不复出也。此书即在幕中手录者，又假别本是正，手泽犹新，洵为善本。今春若先生购是书付梓，爰举以相赠。缮录後参校一过，因缀数语于末。时嘉庆戊辰闰五月，黄廷鉴识。
　　吴修龄先生《围炉诗话》六卷，持论名通，一扫皎然《诗式》、《沧浪诗话》之陋。其所服膺在冯氏定远，贺氏黄公，故采录二家之说为多。而其自抒心得，尤足以针膏肓而起废疾。其说谓诗中当有人在，固属千古名言。谓唐人不违比兴，自宋以後，比兴全失，则六义之奥，《风》、《骚》之旨，导积石而溯昆仑矣。赵秋谷《谈龙录》云：“三客吴门，遍求其书不可得。”盖当时已珍秘之甚。余从琴六黄君处得其家藏钞本，缮录详校，复从业师陈海木先生假得别本是正，遂与修龄所著《手臂录》同付剞劂，以成双璧。修龄本畸人，名殳，亦名乔，太仓人，赘於昆，故又为昆山籍。兹刻名称里籍，各仍其原书之旧云。虞山张海鹏识。
  </div>
  <div class="pagination">
   <a href="围炉诗话_page6.html">
    上一页
   </a>
   <a href="围炉诗话.html">
    1
   </a>
   <a href="围炉诗话_page2.html">
    2
   </a>
   <a href="围炉诗话_page3.html">
    3
   </a>
   <a href="围炉诗话_page4.html">
    4
   </a>
   <a href="围炉诗话_page5.html">
    5
   </a>
   <a href="围炉诗话_page6.html">
    6
   </a>
   <span class="current-page">
    7
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
