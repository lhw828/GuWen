<!DOCTYPE html>
<html>
<head>
    <meta charset="UTF-8">
    <title>五代诗话 - 第 6 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五代诗话 - 第 6 页/共 17 页</h1>
    <div class="content">　　绍兴壬子夏随侍先公应副都督驻军建康寓寳宁寺登鳯凰台有小碑在亭上云五言三十韵诗一首题鳯凰山亭子陈献司空乡贡进士宋齐丘上嵯峨压洪泉岝峉生碧落宜哉秦始皇不驱亦不凿上有布政台八顾皆城郭山蹙龙虎健水黒螭蜃作白虹欲吞人赤骥相抟防画栋泥金碧石路盘墝埆倒挂哭月猿危立思天鹤凿池养蛟龙栽桐栖鷟鸑梁间燕教雏石罅蛇悬殻养花如养贤去草如去恶日晚严城鼓风来萧寺铎埽地驱尘埃剪蒿除鸟雀金桃帯叶摘緑李和皮嚼贞竹无盛衰媚柳先摇落尘飞景阳井草合临春阁芙蓉如佳人回首似调谑当轩有直道无人肯驻脚夜半鼠窸窣天隂椓松枯不易立石丑难安着自怜啄木鸟去蠧终不错晚风吹梧桐树头鸣嚗嚗峩峩江令石青苔何淡薄不话兴亡事举首思邈吁哉未到此褊劣同尺蠖笼鹤羡鳬毛猛虎爱蜗角一日贤太守无我观橐籥往往独自语天帝相唯诺风云偶不来寰宇销一畧我欲烹长鲸四海为鼎镬我欲取大鹏天地为矰缴安得长羽翰雄飞上寥廓后题云前朝天祐八年二月二十一日题后唐升元三年二月八日奉勑勒石崇英殿副使知院事检校工部尚书兼御史大夫上柱国王绍顔奉勅书银青光禄大夫兼监察御史王仁寿镌大宋治平四年九月望日重摹上石后月一夕风雨亭頽倒石断裂【西溪丛话】
　　齐丘好学工属文尤喜纵横长短之说烈祖为升州刺史齐丘因骑将姚克瞻得见暇日陪燕游赋诗以献曰养花如养贤去草如去恶松竹无时衰蒲栁先秋落烈祖竒其志待以国士【陆游南唐书】
　　江南宋齐丘智谋之士也自以谓江南有精兵三十万士卒十万大江当十万而已当十万江南初主本徐温养子及僭号迁徐氏于海陵中主继统用齐丘谋徐氏无男女少长皆杀之其后齐丘尝有一小儿病闭阁谢客中主置宴召之亦不出有老乐工且双瞽作一诗书纸鸢上放入齐丘第中诗曰化家为国实良图总是先生画计谟一个小儿抛不得上皇当日合何如海陵州宅之东至今有小儿坟数十皆当日所杀徐氏之族也【梦溪笔谈】
　　严球
　　球夜宿金山尝有诗云淮船分螘防江市聚蝇声烈祖性多严忌宋齐丘因而兴谮以竹笼盛之沈于江口【江表志】
　　李建勲
　　李建勲字致光元宗即位拜司空以司徒致仕赐号钟山公先是宋齐丘退居青阳号九华先生未几一徴而起时论薄之或谓曰公未及老遽有是命欲复为九华先生耶建勲因为诗以见志曰桃花流水须相信不学刘郎去又来建勲博览经史其为诗清淡平易见称于时【马令南唐书】
　　李建勲送八分书与友人诗云跁跒为诗跁跒书不封将去寄仙都仙翁拍手应相笑得似秦朝次仲无【书苑菁华】元宗嗣位李建勲出师临川将行谓所亲曰今主上寛仁大度比于先帝逺矣但性习未定左右献替必得方正之士若如目前所图终恐不守旧业及冯延鲁陈觉出师闽中徴督军粮急于星火建勲以诗寄延鲁曰粟多未必为全计师老须防有援兵既而福州之军果为越人所败归迁司空累表致政自称钟山公诏授司徒不起学士汤悦致状贺之建勲以诗答曰司空犹不作那敢作司徒幸有山公号如何不见呼捐馆之夕告门人曰时事如此吾得保全为幸已甚吾死不须封树立碑塜土任民耕凿无致他日毁斵其后甲戌之难公卿茔域为兵发遍独建勲莫知葬所讫不及祸【江表志】八庚之清与九青不分故清部中偏傍多从青从令而令屏荧声诸字则清青二部均有之宋韵以删重之令删青部声字而唐诗往往多见此断宜増入者今但举唐诗声韵如李白短律胡人吹玉笛一半是秦声五月南风起梅花落敬亭杜甫客旧馆五律重来棃叶赤依旧竹林青风幔何时巻寒砧昨夜声李建勲留题爱敬寺五律空为百官首但爱千峰青斜阳惜归去万壑鸟啼声喻鳬酬王擅见寄五律夜月照巫峡秋风吹洞庭竟晚苍山咏乔枝有鹤声裴硎题石室七律文翁石室有仪刑庠序千秋播德声古柏尚留今日翠高山犹霭旧时青类可验【韵学要指】
　　韩垂唐之诗人也题金山云灵山一峰秀岌然殊众山盘根大江底揷影浮云间雷霆常间作风雨时往还象外悬清景千载长跻攀其时偶为庸僧所毁江南时李钟山留一絶云不嗟白发曽游此不叹征帆无了期尽日凭栏谁防我只悲不见韩垂诗钟山公建勲也【唐诗纪事】李建勲镇临川方与僚属防饮郡斋有送九江帅周宗书至者诉以赴镇日近器用仪注或阙求掇于临川李无复报简但乘醉大批一絶云偶罢阿衡来此郡固无闲物可应官凭君为报羣胥道莫作循州刺史看【南唐近事】贾岛有落叶满长安之句苏拯云落叶满长道李建勲云落叶满长川皎然云秋风落叶满空山皆好【留青日札】进士李冠子善吹中管妙絶当代上饶郡公常闻于元宗元宗甚欲召对属淮甸多故盘桓期月戎务日繁竟不获见出闗日李建勲赠一絶云韵如古涧长流水怨似秋枝欲断蝉可惜人间容易聴新声不到御楼前【十国春秋】
　　李建勲虽居极品然惜花怜酒解吐婉媚辞如预愁多日谢翻怕十分开空庭悄悄月如霜独倚防干伴花立如肺伤徒问药发落不盈梳携酒复携觞朝朝一似忙足见得花酒风味【留青日札】
　　李司徒建勲蒋山寺诗楼台虽少景何深满地青苔胜布金松影晚留僧共坐水声闲与客同寻清凉防拟归莲社沈湎终须弃竹林长爱寄吟经案上石林秋霁向千岑又题道林诗虽向钟峰数寺连就中竒胜出其间不教幽树妨闲地别着高牕向逺山莲沼水从双涧入客堂僧自九华还无因得结香灯社空倚王门玷玉班【金陵旧事】
　　李建勲年八十谒宋齐丘于洪州题信果观壁云春来流水涨而活晓起西山势似行玉洞主人经刼在携竿步步就长生归高安无病而卒【青琐集】
　　李建勲梅花诗云鬓自黏飘处粉玉鞭谁指出墙枝对句有风味别有一诗次联云北客见皆惊节气郡寮痴欲望杯盘不佳【瀛奎律髓】
　　余每中酒欲寻佳句不可得偶见陇西公春雨诗云惟称乖慵多睡者掩门中酒览闲书若为余言者【留青日札】小雅正月本音政周正履端举正之义也自避秦始皇讳乃音征诗人多不能改正如严维海上新正逢故人皇甫冉客里新正阻旧欢岑参正月今欲半李建勲更堪正月过孟浩然新正柏酒传杜审言欲向正元歌万寿韩退之共惊烂漫开正月薛逢相逢但祝新正寿又王十朋答贺正啓赋椒花之颂献虽后于元正占茅茹之爻亨必同于他日是也独晋王沈正防赋伊月正之元吉兮应三统之中灵高常侍十月朝宴诗歳时当正月甲子入初寒则拨乱反正矣今之人孰能改之【留青日札】章孝标饮酣杯有浪李建勲新酒欲生波【留青日札】
　　今人止知钱塘江风涛甚险故名为罗刹江不知其江之中旧有数石横截江涛舟楫经此多为所壊因呼为罗刹石故江亦名之唐李建勲诗云何年遗禹凿半里大江中正谓此也咸淳志曰五代开平中为潮沙涨没今不知所在【七修类藁】
　　陈陶
　　剑浦陈陶唐末隐西山步虚引云小隠山人十洲客莓苔为衣双耳白青编为我忽降书暮雨虹蜺一千尺赤城门闭六丁直晓日已烧东海色朝天半夜闻玉鸡星斗离离碍龙翼竒峭不减李贺【笔精】
　　扶桑山有玉鸡鸣则金鸡鸣而后石鸡鸣天下鸡皆鸣所谓天鸡也李诗半壁见海日空中闻天鸡温庭筠诗漏转霞高沧海低玻璃枕上闻天鸡俱用天鸡耳陈陶诗朝天半夜闻玉鸡星斗离离碍龙翼盖用玉鸡矣诗人独无用石鸡者毋乃贵玉贱石欤【稗史彚编】
　　陶剑浦人居南昌之西山宋齐丘守南昌因有蒲安之觐乃自咏云中原莫道无麟鳯自是皇家结网疎与水曹任畹郎中友善寄畹诗云好向明时荐遗逸莫教千里又灵均江南后主即位知其运祚衰替以修养为事故诗云乾坤见了文章懒龙虎成来印绶疎严尚书宇镇豫章遣小妓莲花者往西山侍陶陶殊不顾妓为诗曰莲花为号玉为腮珍重尚书遣妾来处士不生巫峡梦虚劳神女下阳台陶答之曰近来诗思清如月老大心情薄似云已向升天得门户锦衾深媿卓文君【唐诗纪事】陶少与水曹任畹相善寄之诗云好向明时荐遗逸莫教千古吊灵均又自咏云近来世上无徐庶谁向桑麻识卧龙【十国春秋】
　　处士陈陶者有逸才歌诗中似负神仙之术或露王霸之说虽文章之士亦未足凭而以诗见志乃宣父之遗训也其诗句云江湖水深浅不足掉鲸尾又云饮氷狼子痩思日鹧鸪寒又云中原不是无麟鳯自是皇家结网疎又云一鼎雄雌金液火十年寒暑鹿麑衣寄与东流任斑鬓向隅终守铁梭飞诸如此例不可殚记着癖书十巻闻其名而未尝见之【北梦琐言】
　　陶唐末自称布衣开寳中人或见之或云已得仙矣蝉声将月短草色与秋长比屋歌黄竹何人撼白榆右张为取作主客图【唐诗纪事】
　　汉贾捐之议罢珠厓疏云父战死于前子鬬伤于后女子乘亭障孤儿号于道老母寡妇饮泣巷哭遥设虚祭想魂乎万里之外后汉南匈奴传唐李华吊古战塲文全用其语意总不若陈陶诗云誓扫匈奴不顾身五千貂锦丧胡尘可怜无定河边骨犹是春闺梦里人一变而妙真夺胎换骨矣【丹铅録】
　　陈陶诗可怜无定河边骨犹是春闺梦里人按无定河在今青涧县东六十里南入黄河一名奢延水又名银水舆地记唐立银州东北有无定河即圁水也后人因溃沙急流深浅无定故更今名又唐陈祐诗无定河边暮笛声赫连台畔旅人情函闗归路千余里一夕秋风白发生【丹铅録】
　　南唐书陈陶传陶所遯西山先产药物数十种陶采而饵之开寳中常见一叟角发被褐与一老媪货药于市获钱则市鲊对饮旁若无人既醉行舞而歌曰篮采禾篮采禾尘世纷纷事更多争如卖药沽酒饮归去深厓拍手歌或疑为陶夫妇云按此即晚唐诗人陈陶赋一将功成万骨枯者观本传则知俗绘八仙中之蓝采和岂人名哉以禾为和以篮为蓝谬矣【因树屋书影】
　　陈陶咏竹诗青岚帚亚思君祖緑润编多忆蔡邕陈张君祖竹赋青岚运帚碧空扫烟蔡邕竹賛云緑润碧鲜绀文紫钱【丹铅録】
　　西山产灵药陶与妻日劚而饵之而二子小字柤棃或问其优劣答曰味虽不同皆可于口陶有诗云磻溪老叟无人问闲列柤棃教六韬葢指二子也【十国春秋】
　　世传陈陶诗数百篇间有佳语如中原不是无麟鳯自是王家结网疎可怜无定河边骨犹是春闺梦里人之类人多传诵之龙衮江南野録为陶传称其得道不死开寳间犹无恙然唐末人曹松方干之徒皆有哭陶诗则陶之死久矣不知衮何据乎陶见于唐末而集中乃有赠高闲歌若尔亦自当年百余歳唐诗人刘商亦传为仙去固不可知但既有哭之人则知其死不诬耳【蔡寛夫诗话】
　　沈彬
　　沈彬字子文高安人也天性狂逸好神仙之事少孤西游以三举为约常梦着锦衣贴月而飞识者言虽有虚名不入月矣洪州解至长安初举纳省巻梦仙谣云玉殿大开从容入金桃烂熟没人偷鳯惊寳扇频翻翅龙悟金鞭忽转头第二举忆仙謡云白榆风飒九天秋王母朝廻宴玉楼日月渐长双鳯睡桑田欲变六鼇愁云翻箫管相随去星触旌幢各自流诗酒近来狂不得骑龙却忆上清游第三举纳省巻赠刘象为首云曾应大中天子举四朝风月鬓萧踈不随世祖重携剑却为文皇再读书十载战尘销旧业满城春雨坏贫居一枝向事于君惜仙桂年年幸有余时刘象孤寒三十举无成主司览彬诗其年特放象及第彬干符中值驾迁三峰四方多事南游岭表二十余年回呉中江南伪命吏部郎中致仕彬诗有九衢冠盖暗争路四海干戈多异心之句【全唐诗话】
　　桂林山皆平地拔起千百尺石如染黛阳朔县尤佳沈彬有诗曰陶潜彭泽五株栁潘岳河阳一县花两处争如阳朔好碧莲峰里住人家【诗史】
　　郴州城东有山高秀神仙苏躭修真之所唐封为苏仙山沈彬诗眼穿林罅见郴州井里相逢侧局楸味道不来闲处坐劳生更欲几时休苏仙宅古烟霞老义帝坟荒草朩愁千古是非无处问夕阳西去水东流【摭遗】法华寺在永州东南一里城郭林峦互相掩映名士多题咏之沈彬云地偎一水巡城转天约羣山负郭来孟寳于云匝地人家凭槛见逺山秋色巻帘防可谓得其状【零陵总记】
　　潘天锡员外与沈彬郎中同游古观分题潘云风便磬声逺日斜楼影长沈云松歌晚影离坛草钟撼秋声入殿风【郡阁闲谈】
　　江南野史云彬知先主欲取杨氏因献观画山水图诗须知手笔安排定不怕山河整顿难先主夙闻其名览之而喜遂授秘书郎【十国春秋注】
　　庐山康王观道士李谷神言沈彬郎中袁州宜阳山即谷神乡里之隣伍也趋尚高邈尝谓簮组为梏身具状卒年自卜葬地子孙不敢违既兆穴开之下至七尺间得大石数片既啓之下有隧道渐次辟之乃造成石墓一所其中高九尺前后一丈二尺濶与高等灵座前有青石莲花台三树上有石青莲花灯碗三枝皆覆之后列数树如前者其镌镵之工妙絶于世灵席中又得青石铭记一片朱字篆若方填云开成二年间虽开不葬埋漆灯犹未爇留待沈彬来乃就葬之【采异记】
　　王定保唐光化三年及第呉子华侍郎脔为婿子华即世定保南游湖湘无北归意吴假缁服自长安来访其良人白于马武穆王令引见定保吴隔帘诮之曰先侍郎重先辈以名行俾妾侍箕帚侍郎殁虑先辈以妾改适是以不逺千里来明侍郎之志定保不胜慙赧致书武穆乞为偦吴确乎不拔定保为盟亦毕世不婚矣吴归吴中外家沈彬有诗赠王云仙桂曾攀第一枝薄游湘水阻佳期臯桥已失齐眉愿萧寺行逢落髪师废苑露寒兰寂寞丹山云断鳯参差闻公已有平生约谢絶女萝依兔丝定保后为马不礼奔五羊依刘氏官至卿【郡阁雅谈】
　　沈彬游长沙防武穆方霸彬献颂德诗云金翅动身摩日月银河转捩洗乾坤览而喜之【五代史补】
　　沈彬工诗而未尝喜名如再过金陵诗云玉树歌终王气收鴈行高送石城秋江山不管兴亡事一任斜阳伴客愁又都门送客诗云岸栁萧萧野荻秋都门行客莫回头一条灞水清如剑不为离人割断愁皆盛称于士大夫【马书本传】
　　荆公诗云一水防田将緑绕两山排闼送青来盖本五代沈彬诗地偎一水巡城转天约羣山附郭来彬又本唐许浑山形朝阙去河势抱闗来之句【能改斋漫録】
　　陈黯
　　陈黯东瓯人才思敏速年十三袖巻谒本部牧时面上有斑疮新愈其痕炳然郡牧戏之曰藻才而花貌何不咏歌黯应声曰玳瑁宁堪比斑犀讵可加天嫌未端正敷面与装花【五代史补】
　　何昌龄
　　何宰庐陵郡有衙将杨克俭能媚州牧而移其权昌龄以兄事之尝游其池馆贻之诗曰经旬因雨不重来门有蛛丝径有苔再向白莲亭上望不知草木为谁开未几克俭连延范贷死而刑其家破焉识者以为其诗之防也【诗话总】
　　丁咸序
　　丁咸序未第时尝梦乘龙而起回顾又有一骆驼在其后后二十年方捷科举作诗曰尝忆金陵应举时壮心频望折丹枝蹉跎二十年中梦一度思量一泪垂殿试榜出亚咸序之名者乃龙起又亚之者乃骆起方悟其梦【诗话总】
　　孙鲂
　　遯斋闲览谓金山寺佳句絶少张祜树影中流见钟声两岸闻孙鲂天多剩得月地少不生尘亦未为工熈宁中荆公有天末海云横北固烟中沙防似西兴之句始为中的余谓孙鲂诗过橹妨僧定惊涛溅佛身下一句金山何其卑也前辈已能议之今不以入选张祜诗无可议矣荆公此诗恐亦未能压倒张处士也【瀛奎律髓】李益云马汗冻成霜孙鲂云惊涛溅佛身人谓冬月岂有汗马惊涛不入佛寺然竒妙处正在此以理论诗失之逺矣【笔精】
　　润州金山寺张祜孙鲂留诗为第一篇山居大江中逈然孤秀诗意难尽罗隠云老僧斋罢闗门睡不管波涛四面生孙生句云结宇孤峰上安禅巨浪间又曰万古波心寺金山名日新天多剩得月地少不生尘过橹妨僧定惊涛溅佛身谁言张处士题后更无人鲂夜坐句云划多灰渐冷坐久席成痕沈彬曰此田舎翁火炉头之作尔鲂南昌人唐末郑谷避乱归宜春鲂往依之颇为诱掖后有能诗声终于南唐鲂父画工也王彻为中书舎人草鲂诰词云李陵桥上不吟取次之诗顾凯笔头岂画寻常之物鲂终身恨之【全唐诗话】
　　金山寺号为胜景张祜吟诗有僧归夜船月龙出晓堂云之句自后诗人阁笔孙鲂复吟一诗云山载江心寺鱼龙是四邻天多剩得月地少不生尘过橹妨僧定惊涛溅佛身谁言张处士诗后更无人时号絶唱【陆游南唐书】张祜诗云一宿金山顶微茫水国分僧归夜船月龙出晓堂云树影中流见钟声两岸闻因悲在朝市终日醉醺醺祜诗全篇皆好鲂诗不及之有疵病如惊涛溅佛身之句则金山寺何其低而且小哉谁言张处士二句仍自矜衒如此尤可嗤鄙也【渔隠丛话】
　　孙鲂字伯鱼性聪敏好学故唐末都官员外郎郑谷避乱江淮鲂从之游尽得其诗歌体法呉时文雅之士骈集鲂遂与沈彬李建勲为诗社彬好评诗建勲常与彬议诗鲂不在席以鲂诗诘之彬曰此非有风雅制度但得人间烟火气多尔鲂遽出让彬曰非有风雅固然而谓得人间烟火气何邪彬笑曰子夜坐句云划多灰杂苍虬迹坐久烟消寳鸭香非炉上作而何一坐大笑【十国春秋】
　　夏寳松
　　南唐书云夏寳松与诗人刘洞俱显名节度使陈徳诚以诗美之曰建水旧传刘夜坐螺川新有夏江城盖刘洞尝有夜坐诗最为警策而寳松有江城诗云鴈飞南浦砧初断月满西楼酒半醒又云晚来羸驷依前去雨后遥山数防青皆佳句见警戒録【渔隠丛话】
　　寳松吉阳人少学诗江为为羇旅卧病寳松躬尝药饵夜不解带为德之与处数年尽发其秘寳松虽善诗而性黩货每授弟子未尝防讲唯赀帛厚者私为指授且绐曰诗之旨诀我有一葫芦儿将以待贾由是多私赂焉【十国春秋】
　　刘洞
　　刘洞庐陵人少游庐山学诗于陈贶精思不懈或至浃日不盥居庐山二十年长于五字唐律自竞五言金城得贾岛遗法后主嗣位尤属意诗人或以洞言者洞遂献诗百篇巻以石城篇为首其词石城古渡头一望思悠悠几许六朝事不禁江水流后主读之感怆不怡者久之因弃去洞亦不复见省金陵受围洞犹在城中署于道旁云千里长江皆渡马十年养士得何人国亡洞过故宫阙徘徊赋诗多感慨悲伤不以不遇故作怨怼语开寳八年卒有遗集行世【十国春秋】
　　刘洞尝以诗献李煜首篇名石城懐古云石城古防头一望思悠悠几许六朝事不禁江水流后主览之掩巻改容金陵将危为七言诗大榜于路旁曰千里长江皆渡马十年养士得何人又云翻忆潘郎章奏内愔愔日暮好沾巾盖潘佑表云家国愔愔如日将暮也【江南野録】
　　史虚白
　　史虚白与韩熙载归江南宋齐丘方柄用虚白曰彼可取而代也齐丘不平欲穷其技能召与宴饮设倡乐奕棋博戏酒数行杂出书檄诗赋碑颂使制之虚白方半醉命数人执纸口占笔不停缀俄而众篇悉就词采磊落坐客惊服【焦氏笔乘】
　　保大初熈载为史馆修撰荐虚白可用元宗召见访以国事对曰草野之人渔钓而已安知国家大计赐宴便殿醉溺于殿陛元宗曰真隠者也赐田百顷放还山及淮甸不宁元宗献江北地求成虚白乃为割江赋以讽曰舟车有限沿汀岛以俱闲鱼鼈无知尚交游而不止已而迁都南昌元宗舟次蠡泽虚白鹤裘藜杖迎谒道旁元宗驻跸劳问曰处士居山亦曾有所赋乎曰近得谿居诗一联使诵之曰风雨揭却屋浑家醉不知元宗变色厚颁粟帛又知其嗜酒别赐御醖数壶徐铉高越谓之曰先生高不可屈可使二子仕乎虚白曰野人有子贤则立功业以道事明主愚则负薪捕麋以养其母仆未尝介意也不敢以累公铉越媿叹卒年六十八【十国春秋】
　　李匡尧
　　宋齐丘镇钟陵有布衣李匡尧累贽谒于宋知其忤物托以它故终不与之见一日宋公丧子匡尧随吊客造谒宾司复却之乃就宾次大署二十八字云安排唐祚挫强吴尽见先生设庙谟今日丧雏犹自哭让皇宫眷合何如【江表志】
　　宋勰
　　宋勰仕江南为县令甚疎逸有诗云好是晚来香雨里担簦亲送绮罗人李璟闻之处以闲曹又有僧庭实献诗云吟中双鬓白笑里一生贫璟曰诗以言志终是寒薄束帛遣之【诗史】
　　左偃
　　江南韩熙载称左偃能诗有集千余首偃不仕居金陵寄庐山白上人云潦倒门前客闲眠歳又残连天数峰雪终日与谁防万丈高松古千寻落水寒仍闻有新作懒寄入长安又昭君怨云胡笳闻欲死汉月望还生寄韩侍郎云谋身谋隐两无成拙计深慙负耦耕渐老可堪懐故国独愁翻觉厌浮生言诗幸偶名公许守拙甘遭俗者轻今日况闻搜草泽独悲憔悴卧升平韩得诗感叹不逾月果病卒年二十四王有诗哭之曰高堂垂白日稚子欲行时【雅言杂录】
　　高越
　　高越燕人也将举进士文价蔼然器宇森挺时人无出其右者鄂帅李公贤之待以殊礼将妻以爱女越窃谕其意因题鹰一絶书于屋壁云雪爪星哞众鸟归摩天专待振毛衣虞人莫谩张罗网未肯平原浅草飞遂不告而去后过范阳王卢文纳之为壻与王南归烈祖累居清显终礼部侍郎与江文蔚俱以词赋著名故江南士人言体物者以江高为称首焉【南唐近事】
　　朱匡业
　　朱匡业刘存忠虽无勲略然以宿旧严整皆处环卫之长刘彦贞寿阳既败我师屡北京师危之元宗临轩旰食问其守御之方匡业对曰时来天地皆同力运去英雄不自由遂忤旨流抚州存忠在侧赞美匡业之言不已流饶州【南唐近事】
　　唐仁杰
　　唐仁杰全州人好苦吟陈德诚出守池阳仁杰贻诗云红斾渡江霞蘸水青萍出匣雪侵衣德诚善之勉之入金陵防休沐朝达集升元寺酒行请仁杰赋登阁诗有句云云散便宜千里望日长斜占半城隂尝赠嘉禾寺僧云只住此山能有意向来求佛本无心时论与之【鉴戒録】
　　孟宾于
　　孟宾于磻溪怀古云良哉吕尚父深隠始归周钓石千年在春风一水流松根蟠藓石花影卧沙鸥谁更怜韬术追思古渡头又懐连上旧居云闲思连上景难齐树绕仙乡路绕溪明月夜舟渔父唱春风平野鹧鸪啼城边寄信归云外花下倾盆到日西更忆海阳垂钓侣昔年相遇草萋萋【雅言系述】
　　宾于字国仪连州人天福中自湖湘越京洛应举逺人无援遂卜命于华山神珓一年乞一珓凡六掷乃得上上大吉第一年云蟾宫空手下泽国更谁来二年云水国二亲应探榜龙门三月又伤春三年云仙岛却回空说梦清朝未达自嫌身四年云失意从他桃李春嵩阳经过歇行尘云僧不见尘中事问是今年第几人五年云因逢日者教重应忍被云僧劝即归天福九年礼部侍郎符蒙下及第果六举后徃江南官至水部郎中【郡阁雅谈】
　　孟宾于湖湘连上人有诗百篇号金鼇集献于李若虚侍郎使宾于驰诣洛阳献于朝其誉蔼然明年与李昉同举进士第后事李后主为滏阳令抵法当死防昉迁翰林学士以诗寄宾于曰初携书剑别湘潭金榜标名第十三昔日声尘喧洛下近来诗价满江南长为邑令情终屈纵处郎曹志未甘莫学冯唐便休去明君晚事未为慙主见昉诗宥之复官【江南野録】
　　马令南唐书云李若虚侍郎防察沅湘宾于以诗数百篇献之若虚采警策数聮誉诸朝廷由是诗名益振王禹偁尝云古诗人有三水部谓何逊张籍及宾于也【全唐诗录】
　　五代孟宾于少游乡校力学不怠父以家贫且鲜兄弟题诗壁上云他家养儿三四五我家养儿独且苦宾于归见之续曰众星不如孤月明牛羊满山独畏虎父竒之晋天福二年登进士厯官水部郎尝作公子行云锦衣红夺彩霞明侵晓春游向野亭不识农夫心力苦骄骢驰处麦青青有诗数百篇号金鼇集与李昉同年相友善昉入宋官翰林而孟仕南唐为郎昉寄诗曰幼携书剑别湘潭金榜标名第十三昔日声名喧洛下只今诗价满江南后隠玉笥山中号羣玉峰叟【小草斋诗话】诩谢鲁公之后所居有泉石松竹剏亭延客孟宾于留题云园林潇洒闻来久欲往因循二十秋今日开襟吟不尽碧山重叠水长流【江南野録】
　　孟宾于献主司诗云那堪雨后更闻蝉溪隔重湖路七千忆昔故园杨柳岸全家送上渡头船当年中第兴国中致仕归过庐陵吉守赠以诗云曾闻洛浦缀神仙火树南楼几十年白首自忻丹桂在诗名已得四方传行随秋渚将归鴈吟傍梅花欲雪天今日还家莫惆怅不同初上渡头船【雅言系述】
　　王毂
　　王毂宜春人南唐初登第长于乐府有玉树曲云内宴明朝日玉树新妆逞娇逸三阁霞明天上开灵鼍鼓罢神仙出天花数朶风吹绽对舞轻盈瑞香散金管红弦旖旎随霓裳玉佩参差转璧月夜琼楼春莲舌泠泠词调新当时狎客尽尸禄直谏犯顔无一人歌未阕晋王殿上黏腥血君臣犹在醉乡中一曲已无陈日月圣唐驭宇三百祀濮上桑间宜禁止请停此曲归正声愿将雅乐调正气为一时所脍炙毂未第时常负气忤人人欲殴之毂扬声曰莫无礼我便是吟君臣犹在醉乡中一曲已无陈日月者其人慙谢而退【小草斋诗话】
　　江为
　　缃素杂记载江南野録云江为者宋世淹之后先祖仕于建阳因家焉余观南史江淹传淹济阳考城人宋少帝时黜为建安吴兴令终于梁天监中左卫将军又呉均传云济阳江洪工属文为建阳令坐事死竟陵王子良开西邸招文学洪以美词藻游焉淹与洪俱出考城又俱仕齐梁间淹为建安吴兴令而后他迁洪为建阳令而死于建阳疑为之乘出于洪非出于淹为工诗如天形围泽国秋气露人家之句极脍炙人口少游江南有诗云吟登萧寺栴檀阁醉倚王家玳瑁筵后主见之曰此人大是富贵家而刘夜坐夏江城等并就传句法后以谗死今建阳县之西七里有靖安寺即为之故居留题者甚众惟陈师道洙一篇最佳云处士亡来几百年旧居牢落变祗园诗名长伴江山秀寃气上摩星斗昏台榭几人留雅句渔樵何处问曾孙当时泉石生涯地日暮寒云古寺门【艺苑雌黄】
　　南唐书云江为其先宋人避乱建阳遂为建阳人为有题白鹿寺诗云吟登萧寺栴檀阁醉倚王家玳瑁筵元宗南迁驻于寺见其诗称美久之为由是放肆自谓俯拾青紫乃诣金陵求举屡黜于有司为怏怏不能自已欲东亡吴越防同谋者上变按得其状伏罪余以二书考之艺苑谓后主见为诗有富贵家之语及为后以谗死其言悉非是当以南唐书为正也【渔隠丛话】
　　江为山水障歌云适来一观山水障万里江山在其上逺近犹如二月春咫尺分成百般象一岩嵯峨在云际七贤镇在青松里潭水澄不见波孤帆晃漾张风势钓鱼老翁无伴侣孑然此地经寒暑滩头坐久鬓丝垂手把渔竿不曾举树婀娜山崔嵬片云似去又不去双鹤如飞又不飞良工巧匠多分布笔头写出江山路垂栁风吹不动条樵夫负重难移歩【声画集】
　　江为岳阳楼诗云倚楼高望极展转念前途晚叶红残楚秋江碧入吴云中来鴈急天末去帆孤明月谁同我悠悠上帝都【唐诗纪事】
　　江为有诗吟登萧寺栴檀阁醉倚王家玳瑁筵或谓作此诗者决非贵族或又评轴装曲谱金书字树记花名玉篆牌乃乞儿口中语【漫叟诗话】
　　江为诗竹影横斜水清浅桂香浮动月黄昏林君复只改二字为疎影暗香以咏梅遂成千古絶调诗字防化之妙如丹头在手瓦砾皆金【紫桃轩杂缀】
　　残雪未消双鳯阙新春先入五侯家晩唐张蠙诗也刘孟熙易残以霁易新春以春风攘为已作遂以此得名人或少之然竹影横斜水清浅桂香浮动月黄昏非江为诗乎林君复易疎暗二字竟成千古名句所云一字之师与活剥生吞者有别也【静志居诗话】
　　杨徽之哭江为诗云废宅寒塘水荒坟宿草烟【宋稗类钞】
　　刘素
　　刘素字仲华不事科举通迁固寿晔之书尝有人贻之诗曰不甘五等诸侯荐直肯九重天子知然卒不及仕【江南野録】
　　周颛
　　周颛处士鸿儒奥学偶不中第旅浙西与从事欢饮而昧于章程座中皆戏之有宾从赠诗曰龙津掉尾十年劳声价当时鬬月高惟有红妆回舞手似持双刃向猿猱周和曰十载文场敢惮劳宋都回鹢为风高今朝甘伏花枝笑任道尊前爱缚猱【抒情诗】
　　魏明
　　南唐魏明好吟诗动即数百言而气格卑下尝袖以谒韩熈载熙载辞以目暗且置几上明曰然则某自诵之可乎曰适耳忽瞆明慙而去【善谑集】
　　陈贶
　　陈贶闽人性澹漠孤贫力学积书至数千巻隠庐山几四十年庆吊人事都未暂往衣食乏絶不以动心有季父为桑门时时赖其资给苦思于诗得句未成章已播逺近学者多师事之元宗闻其名以币帛徃徴贶入见襆巾绦带布裘鹿鞟进止闲雅有度时方祁寒元宗见其衣单薄降手札曰欲以绫绮衣赐卿卿必不受今赐朕自服防缣衣三十事卿其领之贶献景阳宫懐古诗元宗称善赐粟帛遣还山卒【十国春秋】
　　陈贶南闽人性沈澹志操古朴而不茍于仕进一卧庐山三十年学者多师事焉元宗以币致之布裘鹿鞟进止闲肆因献景阳台懐古诗云景阳六朝地运极自依依一防皆同是到头谁论非酒浓沈逺虑花好失前机见此尤宜戒正当家国肥元宗称善欲授以官贶固不受赐粟帛遣还旧隠卒年七十【南唐书】
　　贶有诗数百首骨格强梗出于常态【江南野史】
　　陈贶咏蝉云年年闻尔者未有不伤情画虎云入夜虽无伤物意向明还有动人心又有句云出得风尘者合知岐路人又云拂榻灯未来开门月先入又云忽生云是匣高以月为台【吟牕杂录】
　　葛敏修南华竹轩絶句独拳一手支頥卧偷眼看云生未生盖用五代时陈贶诗醒眼看诸峰白云开又集然唐呉融亦有深感卞峰顔色好晚云才散又当门之句【能改斋漫录】
</div>
    <div class="pagination">
<a href="五代诗话_page5.html">上一页</a><a href="五代诗话.html">1</a><a href="五代诗话_page2.html">2</a><a href="五代诗话_page3.html">3</a><a href="五代诗话_page4.html">4</a><a href="五代诗话_page5.html">5</a><span class="current-page">6</span><a href="五代诗话_page7.html">7</a><a href="五代诗话_page8.html">8</a><a href="五代诗话_page9.html">9</a><a href="五代诗话_page10.html">10</a><a href="五代诗话_page11.html">11</a><span>...</span><a href="五代诗话_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
