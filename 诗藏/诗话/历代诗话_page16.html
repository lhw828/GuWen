<!DOCTYPE html>
<html>
<head>
    <meta charset="UTF-8">
    <title>历代诗话 - 第 16 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代诗话 - 第 16 页/共 63 页</h1>
    <div class="content">　　梁武帝游女曲云珠佩婐戏金阙
　　吴旦生曰婐音果火按说文女侍曰婐读若騧或若委孟子曰舜为天子二女婐乌果切弱也五果切字学集要云婐单作果又身弱好貌韵畧云身弱貌韩退之元和圣德诗日君月妃焕赫婐防















　　歴代诗话巻二十五
　　钦定四库全书
　　歴代诗话巻二十六
　　归安吴景旭撰
　　丁集下之上
　　古乐府
　　巴渝
　　乐府原题曰巴渝本舞名即鞞舞也汉髙自蜀汉将定三秦阆中范因率賨人以従为前锋号板楯蛮勇而善鬬及定三秦封因为阆中侯复賨人七姓其俗善舞髙帝使乐人习之阆中有渝水因以为名故曰巴渝舞吴旦生曰华阳国志谓巴师勇锐歌舞以凌殷人倒戈故世称之曰武王伐纣前歌后舞也又谓阆中有渝水賨民多居水左右天性劲勇初为汉前锋陷阵锐气喜舞帝善之曰此武王伐纣之歌也乃令乐人习学之今所谓巴渝舞也按舞曲四篇一曰矛渝二曰安弩渝三曰安台四曰行辞其辞既古莫能晓其句读英雄记云曹公破袁谭马上舞三巴曹植鞞舞诗序云故西园歌吹李坚者能鞞舞先帝下书召坚坚年逾七十中间废而不为因攷魏使王粲制其辞粲问巴渝帅而得歌之本意改为矛渝新福弩渝新福曲台新福行辞新福四曲以述魏德李賛皇云巴渝末曲猥防汉祖之知西域传作俞蜀都赋云奋之则賨旅翫之则渝舞梁简文蜀道难云若奏巴渝曲时当君思中
　　浊
　　独漉独漉水深泥浊
　　吴旦生曰浊音独漉浊为韵自叶按古音略引史记律书浊者触也白虎通渎者浊也孺子之歌沧浪之水浊兮可以濯我足汉书颍川歌颍水浊灌氏族陈张君祖诗风来咏愈清鳞萃渊不浊斯乃中子所以矫逸足又俗谓不明曰浊以酒为喻也或作鹘突又作糊涂并非
　　白纻
　　韵语阳秋曰乐府解题誉白纻曰质如轻云色如银制以为袍余作巾袍以光躯巾拂尘王建云新缝白纻舞衣成来迟邀得吴王迎元稹云西施自舞王自管白纻飜飜鹤翎散则白纻舞衣也王建云新换霓裳月色裙岂霓裳羽衣舞亦用白耶
　　吴旦生曰宋书乐志曰白纻舞按舞辞有巾袍之言纻本吴地所出宜是吴舞也晋俳歌云皎皎白绪节节为双吴音呼绪为纻疑白绪即白纻也南齐书乐志曰白纻歌周处风土记吴黄龙中童谣云行白者君追汝句骊马后孙权征公孙渊浮海乗舶舶白也今歌和声犹云行白纻焉后见乐府原题云白纻歌有白纻舞白鳬歌有白鳬舞并吴人之歌舞也吴地出纻又江乡水国自多鳬鹜故兴其所见以寓意焉始则田野之作后乃大乐氏用焉此解最确
　　歴代诗话巻二十六
　　钦定四库全书
　　歴代诗话巻二十七
　　归安吴景旭撰
　　丁集下之下
　　古乐府
　　路傍儿
　　张率走马行云敛辔且归去吾畏路傍儿
　　吴旦生曰乐府集载张敞为京兆尹无威仪时罢朝防过走马章台街风俗曰杀君马者路傍儿也言长吏马肥观者快之乗者喜其言驱驰不止至于死故曰吾畏路傍儿按崔豹古今注曰走马引樗里牧恭所作也为父报怨杀人而亡匿于山之下有天马夜降围其室而鸣觉闻其声以为吏追奔而亡去明旦视之乃天马迹也因惕然大悟曰岂吾所处之将危乎遂荷粮而逃入于沂泽中援琴而鼓之为天马之声曰走马引解题一曰天马引
　　大风
　　唐溪诗话曰汉髙帝大风歌不事华藻而气槩逺大真英主也至武帝秋风辞言固雄伟而终有感慨之意故其末年几至于变魏武魏文父子横槊赋诗虽遒壮抑扬而乏帝王之度六朝以后人主言非不工而纎丽不逞无足言也
　　吴旦生曰大风歌史记乐书谓之三侯章令沛得以四时歌舞宗庙盖欲使后之子孙知其祖创业之勤不可怠于守成尔索隠曰侯语辞也兮亦语辞也歌有三兮故曰三侯按兮侯古韵通据此则髙帝过沛时已有此歌惠帝二年命夏侯寛为乐府令而汉书云武帝立乐府后人遂谓乐府起于武帝非也苏颍滨云髙帝岂以文字髙世者哉帝王之度固然发于其中而不自知也李白诗反之曰但歌大风云飞扬安用猛士守四方其不识理如此
　　香宇外集云弹铗歌一句易水歌二句大风歌三句南风歌四句夏人歌五句扊扅歌六句夫歌以永言今只此数篇略略数句而圣贤王霸侠士妇人气象自别又何必连篇累牍以辞相侈哉
　　柏
　　瓠子之歌云鱼弗郁兮柏冬日
　　吴旦生曰柏与迫同按柏人城在顺德府唐山县汉髙过此欲宿心动问县何名曰柏人髙祖曰柏人者迫于人也不宿而去瓠子注云水长涌溢秽浊不清故鱼不乐又迫冬日将甚困也
　　李夫人歌
　　许彦周诗话作立而望之偏云此退之走马来看立不正之所祖也
　　吴旦生曰齐人少翁有神术能令武帝遥见好女如李夫人之貌还幄坐而步不得就视帝益悲感而作歌所以状其髣髴据乐府古本作翩字合下姗姗仍得妙丽善舞之遗态原非偏而不正之谓况此歌乃之迟叶韵翩字应属下句若属上则不成句
　　史记武帝本纪云上有所幸王夫人卒少翁以方术夜致王夫人貌又徐广注封禅书谓外戚传曰赵之王夫人则与李夫人异矣
　　香囊
　　繁钦定情篇香囊系肘后焦仲卿妻古辞四角垂香囊吴旦生曰晋谢佩紫罗香囊谢安患之而不欲伤其意因戏赌取焚之按妇人之帏谓之缡即香囊也楚辞苏粪壤以充帏王逸注帏谓之幐幐香囊也榝又欲充其佩帏注帏盛香之囊也说文幐本作帏韵防幐囊可带者后汉儒林传制为縢囊注即幐也南史麝幐注今之香袋
　　双鍼
　　繁钦定情篇云何以结中心素缕连双鍼
　　吴旦生曰昔有姜氏与隣人文胄通殷勤文胄以百链水晶鍼一函遗姜氏姜氏启履箱取连理线贯双鍼结同心花以答之见谢氏诗源
　　长楸
　　曹植名都篇鬬鸡东郊道走马长楸间
　　吴旦生曰选注古人种楸于道故曰长楸沈烱边马有归心诗弥忆长楸道金鞍背落晖老杜玉腕骝诗顿骖飘赤汗局蹐顾长楸东坡题牧马图诗至今霜蹄踏长楸山谷和诗长楸落日试天步皆原本陈思
　　寒鼈
　　杨升庵曰曹子建名都篇寒鼈炙熊膰此旧本也五臣妄改作炰鼈盖炰鼈脍鲤毛诗旧句浅识者孰不以为寒字误而従炰字耶不思寒与炰字形相逺音呼又别何得误至于此文选李善注云今之时饷谓之寒盖韩国馔用此法盐铁论羊淹鸡寒崔骃传亦有鸡寒曹植文寒鸧蒸麑刘熙释名寒鸡为正古字寒与韩通也吴旦生曰改寒作炰五臣之陋不足攻矣第攷文选宋板善本李善注并无今之时饷谓之寒句据曹子建七启云寒芳莲之巢注谓今之寒也资暇集李氏云今之腊肉谓之寒今肉也广韵云煮肉熟食曰或者时饷二字乃腊肉之譌而升庵好异一时悮録不遑致详耳
　　何元朗云升庵不当谓韩国馔法盖脍臇炙皆言烹饪不容寒独称地当是鼈与鸡皆性寒易冻如今人言冻鼈鸡冻是也若云韩鼈犹可通以鸡寒为鸡韩可乎余以元朗通士乃作此懘语按逸雅云韩羊韩兔韩鸡本法出韩国所为也犹酒言宜城醪苍梧清之属也此证最确以寒训冻可笑
　　乗蹻
　　曹子建升天行乗蹻追术士逺之蓬莱山
　　吴旦生曰抱朴子乗蹻可以周流天下蹻道有三法一曰龙蹻二曰气蹻三曰鹿卢蹻
　　字学集要云蹻有五音音皎举足加髙貌彊直貌武貌又音乔骄也慢也又音脚举足行髙又与屩同履也又音噱骄甚
　　井公
　　王褎轻举篇云谁能揽六博还当访井公
　　吴旦生曰杨升庵谓古乐府井公能六博玉女善投壶盖因井星形如博局而附防之亦诗人北斗挹酒浆之意也胡元瑞引穆天子传第五巻纪王与隠士井公博三日不决一巻中凡两见井公必当时有道之士致周穆以万乗之尊屡从博戏亦奇矣王褎二语正用周穆访隠士事若天上井星従何访之庾信诗藏书凡几代防博已千年图经称穆天子藏书于大酉山小酉山亦用周穆事也余观神异经亦载井公事愈知元瑞之说较升庵为确【乐府登名山行有藏书凡几代看博巳经年为隋李巨仁作】又升庵谓六博即骰子元瑞谓其时未有也余观西京杂记云许博昌善陆博法用六箸以竹为之长六分王逸注楚辞云投六箸行六棊故为六博以箆簵作箸象牙为棊丽而且好也说文六箸十二棊也鲍宏博经云六博用十二棊分白黒各半掷之据此则曹植所云仙人揽六箸对博太山隅与其旨义悉合何得谓是骰子
　　阊门楼
　　陆机吴趋行云阊门何嵳峩飞阁跨通波重栾承游极逈轩启曲阿
　　吴旦生曰吴地记阊阖门者吴王阖闾所作也名为阊阖门髙楼阁道后従此出伐楚改曰破楚门故士衡云尔至宋淳熙间其阊门之旧楼三间犹存建炎兵火之后不复有矣苏子美诗年华冉冉催人老云物萧萧又变秋家在凤凰山下住江山何事苦相留子美犹及见此楼也
　　香
　　王直方诗话云古辞云博山鑪中百和香郁金蘓合及都梁又云毺五朩香迷迭艾蒳及都梁按广志都梁香出交广形如藿香迷迭出西域魏文帝有迷迭赋信乎不行一万里不读万巻书不可读老杜诗也渔隠樷语曰王直方何卤莽如此方论古辞香事初不论杜诗遽有不行一万里不读万巻书不可防杜诗之语野客樷书曰渔隠不深察耳直方盖谓大凡古诗中多有事迹但人读书不多见识不广所以不知使不观广志等书孰知都梁等香事因悟所谓不行一万里不读万巻书不可看杜诗之语为信然渔隠自卤莽如此反谓直方卤莽其可笑也迷迭赋如曹植王粲应玚陈琳之徒皆有是作不但文帝一人而巳故梁元帝志萧琛曰迷迭成章江总表曰迷迭之文云云
　　吴旦生曰此吴均行路难之语也数香皆非僻产何足聚讼按史记武帝元朔二年封长沙定王子遂为都梁侯水经注云都梁县有小山山有渟水其中悉生兰草緑叶紫茎芳风藻川兰馨逺馥俗呼兰为都梁山因以号县受名焉荆州记云兰草名都梁香形如藿香广志云都梁香出交广亦名煎泽草
　　按魏畧云郁金生大秦国二三月花如红蓝四五月采之其香十二叶为百草之英埤雅郁之为草若兰说文郁芳草也十叶为贯百廿贯筑以煮之为郁汉制攷云郁鬯百草之华逺方郁人所贡芳草合酿之以降神郁今郁林郡也观礼以鬯草生庭为瑞则郁本逺方所贡妆楼记云染妇人衣最鲜明然不耐日炙染成衣则微有郁金之气
　　按南史云大秦国出苏合香是诸香汁煎之非自然一物也又大秦人采苏合先笮其汁以为香膏乃卖其滓梦溪笔谈云今之苏合香如坚朩赤色又有苏合油如胶今多用此为苏合香考刘梦得传信方云皮薄子如金色按之即小放之即起良久不定如虫动裂者佳据此则酉阳杂俎谓狮子粪固非即陶隠居所称色如紫檀重如石烧之灰白者亦未真也
　　黄姑
　　古辞东飞伯劳西飞燕黄姑织女时相见
　　吴旦生曰张平子天象赋河鼔集军以嘈杂囋张茂先李淳风等注云河鼓三星在牵牛星北主军鼓盖天子三军之象淮南子所谓乌鹊填河成桥而渡织女俗传七夕牛女相过者此也海録碎事云楚人呼牵牛星为檐鼓尔雅云何鼓谓之牵牛何荷也亦檐义也荆楚嵗时记云河鼔黄姑牵牛也皆语之转若李后主诗迢迢牵牛星杳在河之阳粲粲黄姑女耿耿遥相望则误认黄姑为织女矣李太白诗黄姑与织女相去不盈尺然以星厯攷之牵牛去织女隔银河七十二度古诗所谓盈盈一水间黙黙不得语安得谓不盈尺耶焦林大斗记云天河之西有星煌煌与参俱出谓之牵牛天河之东有星微微在氐之下谓之织女春秋斗运枢云牵牛神名石氏星经云牵牛名天闗佐助期云织女神名收隂史记天官书云织女是天帝外孙汉书天文志云天之贞女至于道书云牵牛娶织女取天帝钱二万备礼久而不还被驱在营室刘子仪诗天帝聘钱还得否而卢仝有痴牛騃女之句亦诬甚矣
　　容斋随笔云苍梧王当七夕令杨玉夫伺织女渡河曰见当报我不见当杀汝苍梧荒悖小儿不足笑梁刘孝仪诗欲待黄昏至含娇浅渡河唐人七夕诗皆有此说自是牵俗遣词之过按天上经星终古不动安有所谓渡河之理故老杜有诗云牵牛出河西织女处其东万古永相望七夕谁见同神光竟难候此事终防胧其识非他人比也
　　厮养卒
　　杨升庵乐府序曰观乐府有邯郸才人嫁为厮养卒妇篇特亡其辞亦失其解及考史记张耳传洎楚汉春秋并云赵王武臣为燕军所获囚于燕狱先后使者往请辄为燕所杀赵有厮养卒谢其舍中曰吾将载赵王归舍中人笑之乃走燕壁以利害说燕将燕以为然乃归赵王厮养卒御王以归武臣归赵以美人妻养卒以报之是其事也
　　吴旦生曰李蓘谓张耳传祗云厮养卒并无才人嫁为妇语曷以知所嫁者即此卒耶陈耀文谓此事史汉并同注中俱无楚汉春秋字余按古辞巳亡谢朓所作但言自宫阁而出徒増悲羞亦不及武臣陷燕意也然据升庵引张耳传洎楚汉春秋明是两种书陈晦伯谓注中无楚汉春秋字是不细看升庵一洎字也升庵淹博必见楚汉春秋有此语因合张耳传而并举之以立此说
　　张耳传赵有厮养卒苏林注云厮取薪者也养养人者也盖厮主樵蘓养主烹饪此通鉴所谓灶下养中郎将也本皆贱者之事田子艺谓厮养卒当为厮扈卒按左传厮役扈养注养马者曰扈炊烹者曰养则扈别是一役矣
　　爱妾换马
　　乐府解题曰旧说淮南王所作淮南王即汉刘安也古辞今不传
　　吴旦生曰中唐张祜作此题二律亦引乐府解题自注其下然观魏任城王曹彰性倜傥见骏马爱之其主所惜也彰曰予有美妾可换惟君所选马主因指一妓彰遂换之马号白鹘后因猎献于文帝窃以任城之说较淮南为可据宋人诗话乃以鲍生出四弦换韦生紫叱拨为证余按唐李玖异闻实録云鲍以女伎善四弦者换韦紫叱拨防饮未终有二人造席适闻以妾换马可作题共聫赋否一曰香暖深闺未厌夭桃之色风清广陌曽怜喷玉之声一曰香散緑騣意已忘于鬓发汗流红额爱无异于凝脂客自称江淹谢庄也则是开成以后事引此较淮南更悮
　　流苏
　　徐陵杂曲云流苏锦帐挂香囊织成罗幌隠灯光吴旦生曰流苏者乃盘线绣绘之毬五色错为之同心而下垂所谓杂防为同心垂垂若流苏也前汉礼乐志薛瓉注作流遡周礼金镯节鼓郑注云后世合宫悬用之而有流苏之饰盖古者乐器之饰而后世用为帏帐之悬自晋以后始也又析羽曰流苏摰虞云缉鸟尾垂之若流然以其蕊下垂故曰苏今之旌竿上缀旒也又晋书割流苏为马帴南都赋驸承华之蒲梢飞流苏之骚杀注蒲梢汗血马也言取华廏蒲梢之马而以流苏五采为马饰也骚杀飘扬貌又石头百姓歌云庾公还扬州白马牵流苏焦仲卿妻云踯躅青骢马流苏金镂鞍则不止帏帐间所悬而且饰旌又饰马矣
　　昔昔盐
　　贵耳集曰薛道衡空梁落燕泥之句诗名昔昔盐十韵乐苑以为羽调曲怪録载籧篨三娘唱阿鹊盐又有突厥盐黄帝盐白鸽盐神雀盐疎勒盐满座盐归国盐唐诗媚赖吴娘唱是盐更奏新声刮骨盐谓之盐者吟行曲引之类乐府解题谓之杖鼔曲也
　　吴旦生曰杨升庵谓梁乐府夜夜曲或名昔昔盐昔即夜也引列子昔昔梦为国君证之余观海録碎事云十四昔十四夕也信其说为最确升庵别本乃引戴记示之禽而盐诸利注与艳同使歆艳也盐者艳之转声也此语殊误余且以他曲例之如祢衡鼓歌云边城晏开渔阳掺黄尘萧萧白日暗吴淑改掺字为操徐锴曰掺音七鉴反皷曲也以其三挝故因谓之掺又如韩臯皷广陵散其说谓母丘俭诸葛诞刺扬州举兵讨晋不成而散于广陵耳刘道原谓汉魏时扬州治夀春俭诞皆死夀春至隋唐广陵始为扬州而散平声是琴曲名如操弄掺淡序引之类然则盐与掺散皆是曲之别名也【唐诗纪事云施肩吾诗颠狂楚客歌成雪媚赖吴娘笑是盐盖闗中人谓好为盐也皇甫百泉云昔昔盐亦此意也乐府有魏俞吴俞剑俞矛俞弩俞俞善也】
　　元遗山诗盐红忘后顾黧黒见前驱按此盐字作去声
　　蕋女
　　乐府解题曰桓帝初京都童谣云车班班入河间者言桓帝将崩乗舆班班入河间迎灵帝也河间姹女工数钱者灵帝既立其母永乐太后好聚金钱也
　　吴旦生曰以姹女指太后此说大谬及观善本乃作蕋女按闗尹子婴儿蕋女谓未破时也本草荳蔻含胎之语出此留青日扎云月运红潮取以入药则名红铅女子十四而天癸发取其初发之中有一粒如小荳者色微黄即所谓黄花也盖黄花之义亦従蕋字生
　　鸡鸣歌
　　东方欲明星烂烂汝南晨鸡登坛唤
　　吴旦生曰徐陵乌栖曲惟憎无赖汝南鸡天河未落犹争啼野客樷书引李贺诗雄鸡一声天下白温飞卿诗碧树一声天下晓谓出于古之鸡鸣歌汝南晨鸡登坛唤月没星稀天下旦据此则直谓是鸡鸣矣汉旧仪云汝南出长鸣鸡余窃以为皆谬也按汉时于汝南取能鸡鸣歌之人耳乐府广题云汉有鸡鸣卫士主鸡唱宫外汉书云髙祖围项羽垓下羽是夜闻汉军四面皆楚歌应劭注楚歌者鸡鸣歌也
</div>
    <div class="pagination">
<a href="历代诗话_page15.html">上一页</a><span>...</span><a href="历代诗话_page11.html">11</a><a href="历代诗话_page12.html">12</a><a href="历代诗话_page13.html">13</a><a href="历代诗话_page14.html">14</a><a href="历代诗话_page15.html">15</a><span class="current-page">16</span><a href="历代诗话_page17.html">17</a><a href="历代诗话_page18.html">18</a><a href="历代诗话_page19.html">19</a><a href="历代诗话_page20.html">20</a><a href="历代诗话_page21.html">21</a><span>...</span><a href="历代诗话_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
