<!DOCTYPE html>
<html>
<head>
    <meta charset="UTF-8">
    <title>诗史 - 第 10 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗史 - 第 10 页/共 12 页</h1>
    <div class="content">　　案：此则亦见《冷斋夜话》卷四、卷六。 

　　---------------- 
　　①《名言》无"上人"二字。 
　　②《名言》"名"下有"耳"字。 
　　③《名言》无"山谷、东坡"四字。 

　　七六、权常侍诗 
　　权常侍《题山寺》曰："万叶风声利，一山秋气寒。晚霜浮碧瓦，薄日度朱栏。"〔又"得即高歌失即休，多悲多恨谩悠悠。今朝有酒今朝醉，明日愁来明日愁。"〕①（《乐趣》三） 

　　案：《总龟》前十有此则，未注出处，但其前后皆出《诗史》，知此亦《诗史》中语。 

　　---------------- 
　　①《总龟》有此诗，但此乃罗隐《自遣诗》；第二句作"多愁多恨亦悠悠。"。 

　　七七、韩魏公园中行 
　　韩魏公罢政，判北京，作《园中行诗》曰："风定晓枝蝴蝶乱，①雨匀春圃枯槔闲。"意趣所至，多见于嗜好。（《乐趣》四） 

　　案：此则见《冷斋夜话》卷二，疑《乐趣》误引。 

　　---------------- 
　　①《冷斋夜话》"乱"作"舞"；《温公续诗话》作"花去晓丛蜂蝶乱"。 

　　七八、范文正喜韦句 
　　范文正公清严而喜论兵，好诵"兵卫森画戟，燕寝凝清香"之句。（《乐趣》四） 

　　案：此则见《冷斋夜话》卷二，与前合为一条，疑《乐趣》误引。 

　　七九、东坡游罗浮诗 
　　东坡《游罗浮诗》曰："潜鳞有饥蛟，掉尾取渴虎。我来方醉后，濯足聊戏侮。"想见海上超放之概。（《乐趣》四） 

　　八○、刘梦得独吟 
　　刘梦得有《独吟》曰："巴人泪逐猿声落，蜀客舟从鸟道来。"（《乐趣》四） 

　　案：此则亦见《古今诗话》。 

　　八一、孟贯诗 
　　闽岭孟贯，〔为〕①性疏野，不以名宦为意，喜篇章，②大谏杨徽之称之。如《寄张山人草堂》云："扫叶林风后，拾薪山雨前。"（《乐趣》四、王校《王五代》三、《郑五代》二、《全闽》一、《全五代诗》十五） 

　　案：《总龟》前十三引此则未注出处，以其前后皆《诗史》，知亦《诗史》中语。 

　　--------------- 
　　①《五代诗话》、《全闽》无"为"字。 
　　②《五代诗话》、《全闽》"喜篇章"三字，在"性疏野"句后。 

　　八二、梅圣俞河豚诗 
　　梅圣俞《河豚诗》云："春岸飞杨花。"永叔谓河豚食杨花则肥。韩渥诗："柳絮覆溪鱼正肥"，大抵鱼食杨花则肥，不必河豚。（《总龟》前二、《乐趣》六） 

　　八三、陇州诗 
　　陇西地名鱼龙。出石鱼，掘地得石，破其中，有鱼痕，鳞甲纤悉皆具，烧之有鱼气。盖鱼絷泥而变为石。衡州亦有，无异陇西者。故杜云："水落鱼龙夜，山空鸟鼠①秋"，正陇州诗。（《总龟》前二、《乐趣》六） 

　　---------------- 
　　①"鼠"，《总龟》误作"水"，据《乐趣》改。 

　　八四、灵隐寺诗 
　　宋之问贬黜放还，至江南游灵隐寺，夜月极明，长廊行吟，曰："鹫岭郁岧峣，龙宫隐寂寥"，未得下联。有老僧烛灯坐禅，同曰："少年不寐而吟讽甚苦，何耶？"之问曰："欲题此寺，而思不属。"僧曰："试吟上联。"之问诵之。曰："何不道'楼观沧海日，门对浙江潮？'"之问终篇曰："桂子月中落，天香云外飘。扪萝登塔远，刳木取泉遥。云薄霜初下，冰轻叶未凋。待入天台寺，看余渡石桥。"僧一联，乃篇中警策处。天明访之，已不见。寺僧曰："此骆宾王也。"（《乐趣》九） 

　　八五、吊乐天诗 
　　白乐天去世，人以诗吊之，曰："缀玉联珠六十年，谁教冥①路作诗仙？浮名不系名居易，造化无为字乐天。童子解吟《长恨曲》，胡儿能唱《琵琶篇》。文章已满行人耳，一度思卿②一怆然。"（《乐趣》十六） 

　　案：此唐宣帝《吊乐天诗》。又《总龟》四十三引此未注出处。但其前为《诗史》，《乐趣》所据当即此。 

　　---------------- 
　　①"冥"，原作"真"，据《全唐诗》一及《总龟》改。 
　　②"卿"，原作"乡"，据《全唐诗》及《总龟》改。 

　　八六、张祜嗜石 
　　张祜性酷好太湖石，三吴太守多以赠之。及故，陆鲁望以诗哭之，曰："一林石笋散豪家。"（《乐趣》十六） 

　　案：此则亦见《陈辅之诗话》。又《总龟》前四十三有此则，未注出处，以其前为《诗史》，知亦《诗史》中语。 

　　八七、顾况悼儿诗 
　　顾况字退翁，暮年有一子，字非熊，忽暴亡，况哀悼不胜，乃作诗曰："老人丧爱子，日暮泪成血。老人年七十，不作多时别。"非熊冥间闻之，以情告〔其〕①冥官，冥官闵之，却令生于况家。三岁，能言冥间闻父苦吟、求再生事历历然。长成，应举擢第。（《乐趣》十六） 

　　案：《总龟》前四十三有此则，未注出处，以其前为《诗史》，知亦《诗史》中语。 

　　---------------- 
　　①《总龟》无"其"字。 

　　八八、奠刘得仁诗 
　　刘得仁出入场屋三十年，卒无所成而逝，僧西白以诗奠之，曰："忽苦为诗来到此，冰魂雪魄已难招。直教桂子落坟上，生得一枝冤始消。"（《乐趣》十六） 

　　案：《总龟》前四十三有此则，未注出处，但其前为《诗史》，《乐趣》所据当据此。 

　　八九、阿灰词 
　　张祎侍郎有爱姬，早亡，念之不已。犹子为右补阙，因其入朝未归，为《浣溪沙辞》置于几上，曰："枕帐熏炉隔绣帏，二年终日两相思，好风明月尔相①知。天上人间何处去？旧叹新梦觉来时，黄昏微雨画屏垂。"祎见曰："此必阿灰词。"阿灰，补阙小字也。（《乐趣》十六） 

　　案：《总龟》前四十三引此，未注出处，惟其前为《诗史》，疑《乐趣》所据即此。 

　　---------------- 
　　①《总龟》"相"作"应"。 

　　九○、王鼎诗 
　　王鼎善歌诗，好神仙事，游心物外，时人或谓有所得，问之，终不泄露。诗百余篇，传于人间。五言诗《赠陈明甫》云："古县枕前滩，官闲道自安。执杯山鸟唱，晒药野猿看。石缝横琴笔，槎根挂钓竿。不知陶靖节，早晚入云端。"又《赠僧》云："出斋猿献果，烹茗鸟衔薪。"又题云："风落桂枝惊鹤去，水流山果向人来。"又《送僧》云："孤云踪迹都无定，出个青山入个山。"（《乐趣》十七） 

　　九一、王维诗画 
　　王摩诘酷好画山水，其画山耸谷邃，云浮水飞，意出尘外，尝自题云："宿世吟诗客，前身应画师。"李璟定为妙品上上。（《乐趣》十八） 

　　案：此则亦见《古今诗话》。 

</div>
    <div class="pagination">
<a href="诗史_page9.html">上一页</a><span>...</span><a href="诗史_page5.html">5</a><a href="诗史_page6.html">6</a><a href="诗史_page7.html">7</a><a href="诗史_page8.html">8</a><a href="诗史_page9.html">9</a><span class="current-page">10</span><a href="诗史_page11.html">11</a><a href="诗史_page12.html">12</a><a href="诗史_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
