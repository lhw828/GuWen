<!DOCTYPE html>
<html>
 <head>
  <meta charset="utf-8"/>
  <title>
   石遗室诗话 - 第 8 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   石遗室诗话 - 第 8 页/共 17 页
  </h1>
  <div class="content">
   二一、疑始有《绝句答友人》云：“王（石谷）画苏书温李诗，桐城文派梦窗词。咸同以后成风尚，吾意难同肯诡随。”此语皆实录，惟“温李诗”三字不甚确。余忆元人吾子行有一绝句，描画宋末风尚云：“烹茶茅屋掩柴扉，双耸吟肩更捻髭。策杖逋仙山下去，骚人正是兴来时。”子行作有《闲居录》云：“晚宋之作诗，多谬句，出游必云，策杖’，门户必日‘柴扉’，结句多以梅花为说，尘腐可厌。余因聚其事为一绝句”云云。与疑始诗用意颇相似，可供一噱。

二二、江西近日多诗人，陈伯严、杨昀谷、胡漱唐外，既识夏剑丞、胡诗庐、陈师曾，又有彭泽汪辟疆国垣、南丰刘伯远镐。辟疆年少好学，有《赠胡诗庐》句云：“同光二三子，差与古澹会。骨重神乃寒，意匠与俗背。”又云：“吾子吐佳句，志欲古贤配。理弦三五弹，泠泠非俗爱。又如振霜钟，清响度林外。”又云：“吾乡散原翁，吐语多姿态。排募出恢诡，瑰丽遂无对。”状散原及诗庐诗颇肖。《送厂归永新》句云：“石潭泻落琴亭水，疑带芦沟呜咽声。泼墨远天人独往，凝寒小阁醉初成。”《伯远宦闽有年，造余写一诗，送友人之海上者》云：“子云校书忘朝夕，泄柳闭门甘独处。咫尺之间稀往还，不如任君长别去。春江正好理舟楫，江关应不喧鼙鼓。莺飞草长近何如？倘忆故人一传语。”

二三、昆陵程伯葭（氵育）以《精忠柏图记》属题，末有铭语三句甚佳，觅不得，只得《白葭图自题句》十字云：“芦花秋两岸，天地我中流。”得自梦中者，颇有泛然不系之乐。

二四、自诗钟盛行，结社为古今体诗者日以少，用思异也。偶搜近日喜作诗钟者之诗，如湘乡陈翼牟（士廉）有《火车过信阳州》云：“乱石留残雪，奔轮殷怒雷。地迥干树转，烟涌万山开。”写景极肖。《楔集万生园》云：“咏歌追康乐，竞病陋休文。”番禺陈公甫（庆佑）《前题分得山字》，首韵云：“癸丑暮春随意遇，凄然何世间人间？”末韵云：“《华林马射》销沈尽，赋手空余庾子山。”四川李姚琴（稷勋）《答顾印伯》云：“得过且安今夜枕，缄愁补答隔年书。”湘乡章曼仙（华）《卜居城南，秋夜书怀》云：“人境无车马，花时有燕莺。疏星露修竹，黄月弄瑶笙。”诸君皆能觅佳句者，惜传诵止此。忆前数年，曼仙与丁叔雅、伍叔葆数人创古乐会，古琴古瑟，操鳗铿然，余不知音而嗜音，亦与焉。常在云山别墅危楼上吹笙，自下听之，恍有天半仙人之想。未几，叔雅下世，叔葆出守，风流云散矣。读曼仙“疏星”、“黄月”句，悒然久之。

二五、友人诗句可诵者，再录如下。黄孝觉《江亭》云：“城尖径仄微微雪，布袜青鞍滑滑泥。”用杜语恰合。程穆厂（康），子大犹子，印伯诗弟子，《哭印伯》云：“维摩衣械飘残雨，彭泽巾车散落花。”凄黯；《得印伯师武昌奇诗》云：“洁膳手亲江渚钓，买山心许道林钟。”罗敷庵（）《逢晦闻京师有赠》云：“深念独居干虑进，眼高四海一身闲。”《郑子梅仙惠茶索书》云：“来日大难唇舌乾，相响江湖赖吾子。”雅切而笔意健举。辟霍初（铎）《废垒》云：“红羊劫后桃干树，不记避秦人姓名。”有寄托。



●卷一六

一、净名社《骖鸾诗》（详前编）在闽倡和者，殆二三百首。仲兄手录密行细字一册，厚径寸，屡亡复存。己酉归里，於书堆中检得，携至都，拟刊传之，不数日而复失，自是觅无有，永不复见矣。近又检出陈芸敏所钞零星残稿，录如下。《冬夜集光禄坊林佶人先生故居》云：“水国花疏一雁来，闭门无事强衔杯。绿榕朱橘沧江雨，转眼风光到早梅。”《赠徐仲眉》云：“南州徐孺子，风义古人多。贻我新诗句，因君一啸歌。秋云低近屋，哀雁忽临河。百感酒中集，寒灯吹女萝。”《赠叶损轩》云：“论诗文与可，妙集号《丹渊》。吾友石林子，师承已有年。渐翻同社格，颇戒老夫圆。黄叶西风起，清江夜刺船。”《赠陈芸敏》云：“横槊谁年少？平生数简斋。磨成华省墨，归对隐居钗。老屋书干卷，疏帘蝶一阶。春云催汝起，滑滑软红街。”《赠陈伯初》云：“吾爱方山子，岐亭一访君。敢跻茶饼社，愿试酒枪军。白首论交地，黄幡戒杀文。鱼王分供罢。携手话秋云。”《赠李星村》云：“西园今夜谯，谁画伯时来？粲粢诸门子，英英数霸才。晚花偏偃草，秋雨不成苔。飒爽前王地，扁舟上钓台。”《赠主人刘礼耘（学畲）》云：“祧唐宁抱宋，奉杜即承陶。一字庸非吝，干言敢自豪。羚羊秋峡雨，断雁楚江涛。奇语刘师服，偏师压尔曹。”此净名社第二次降神於福州所作也。损轩、芸敏、伯初家兄，皆旧同社；仲眉、星村、礼耘，新入社者。仲眉官副将，以能文充闽督幕府，（已详前编。）垂老无子多病，故有“百感”云云。损轩、芸敏，方表章宋诗钞。损轩村居陶江，芸敏方以编修假归，故有第二、三首云云。星村号琴奇老人，穷老失明，年七十无所归，刻有《琴寄诗剩》一册，旧居钓龙台畔，故第五首云云。林佶人先生故居，久归刘氏，故礼耘为地主。是夜鹿原先生亦降神，有三绝句云：“园林依旧此园林，孤负平生树木心。金石图书三万卷，云烟过眼又而今。”“陌阡回首草青青，剩有山光敞石屏。京国旧游嗟似雨，老来天末感晨星。”“风雨松楸啼子规，敝庐莫问水之湄。佳城枉署诗人字，多谢重刊第二碑。”款署“光禄故主人”，所居有石芝山馆、景屏轩、来鹤庐诸处，故有“山光石屏”句。鹿原为凤池林氏，族葬义井山，松柏干株，故有第三首云云。净名本吴企晋先生泰来号，在京师降神二年，皆称净名，至闽则称不庵居士。盖赵璞函先生文哲殉金川木果木之难者，皆在吴中七子中也。

二、次夜在仲眉家，《降坛诗》云：“参天松桧佛楼层，跌坐蒲团起杖藤。风雨国殇甘作鬼，江湖倦客合依僧。谭诗说理超先觉，变相含光证大乘。后约莫愆须记取，何妨小破读书灯？”此诗谓此来栖息石鼓山也。又云：“老人久在石鼓，迟诸君不至，小诗奉正。”《忘归石》云：“娟娟泉脉微，黯黯树色剥。谁云吾忘归，归当何处托？”《达摩洞》云：“嗟哉我六祖，有洞已无钵。所以某皈依，不妨不削发。”《喝水岩》云：“阿师卤莽人，喝水殊不情。夜寒空林中，如闻凌厉声。”《无名桥》云：“路入灵源洞，有桥而无名。题日无名桥，岁十二月成。”《尾亭》云：“朝登尾亭，跪礼晦翁壁。舍儒而归佛，余罪不敢直。”《无诤居》云：“禅师已茶毗，何取言历也无诤斯有诤，持告同社者。”《斋堂》云：“来餐常住饭，何必普门子？伊川固有言，礼乐盖在是。”《旦过堂》云：“出门天地隘，细诵孟郊诗。旦过堂中住，饭好吾吃之。”《佛牙》云：“析骨以还父，析肉以还母。牙介骨肉间，所以为已有。”《祖堂》云：“祖堂真祖乎？居士乃无座。归来结茅庵，青山转窥破。”《舍利窟》云：“西方教则圣，其俗殊可憎。火葬流人间，藉口茶毗灯。”《忠懿王》云：“前王持节地，名山报功祠。不见韩雇句，空摩于兢碑。”《半山亭》云：“小坐半山亭，俯视林浦水。海门山苍苍，一气空蒙裹。”《石头路滑》云：“险莫险乎此，一跌入输回。奈何夜行人，抵死登强台。”《秋因石室》云：“萝云筱雨间，危坐我非佛。人生归宿林，敬为同志告。”《离垢庵》云：“蹙然恶兹垢，於意亦已隘。并此而无之，何以持晚盖？”《不庵居士》云：“刚峰恃其刚，乖崖恃其乖。二者吾不取，呼之为愚斋。”以上十七首，意理甚足，十五首皆石鼓中名迹。秋因石室，则不庵先生所拟建。末结以《不庵居士》一首，愚斋多以为朱子号，或以为赵汝愚号者，近是。

三、又次夜《降坛诗》云：“惰惜细雨昼鸣廊，小约诗翁集草堂。折脚铛中常住饭，缺唇瓶裹曼殊香。大河独夜横戈梦，京国西风赌酒场。谁识黄绝人不死？水仙供养赞公房。”《寄王兰君大令余杭，并邀同社诸子同作》云：“绝忆余杭王使君，湖西买棹访秋云。印细雨花如墨，琴阁寒烟草似裙。官米无多华黍足，俸钱有限佛灯分。行香好酹云栖老，莫忘岐亭戒杀文。”“十年不作浙西游，心迹萧疏愧白鸥。精舍经生都宿草，湖楼名士又扁舟。枯荷满院来新雨，衰柳双堤起暮愁。不管兴亡况离别，荒宠颓榭一勾留。”“青山白首竞才名，前辈端应畏后生。香火谁成居士传？西风独赋酒入行。衰年诗卷方腧岭，晓雨黄花正入城。除却重阳与寒食，老夫何事肯关情？”“旧巢有梦恋薇花，刻集何堪附大家？未了佛缘思雪宝，难忘社约是京华。谈诗风味如三雅，议礼条陈呃八叉。老对陈襄偕叶适，苏门寒饿竟无茶。”昔渔洋山人谓“横山门下，尚有诗人”，指沈归愚先生也。吴中七子皆归愚高足，归愚序七子诗选，以明前后七子例之。归愚办香，固在渔洋也。净名社诗清新俊逸，宜其不出渔洋、竹坨之范围矣。

四、不庵居士有赠余兄弟短古各一首。赠余云：“叔子体故弱，好诗宜少为。中夜忽起坐，瓶寒香在兹。明日游山约，友人重奇辞。”赠季弟云：“季子罕觊面，适从何处归？花今迟迟开，甚时娱春晖？”末二句忘之。余季至聪颖，时颇好冶游，故诗有讽辞。赠仲兄者，全首亡矣。

五、次韵、叠韵之诗，一盛於元白，再盛於皮陆，三盛於苏黄，四盛於乾嘉间王兰泉、吴白华、王凤喈、曹来殷、吴企晋诸人。大抵承平无事，居台省清班，日以文酒过从；相聚不过此数人，出游不过此数处，或即景，或咏物，或展观书画，考订金石版本，摩挲古器物，於是争奇斗巧，竟委穷源，而次韵、叠韵之作夥矣。自樊山、沈观、实甫诸公至都，而楚风大盛，争奇斗巧之作，日有所闻。以左笏卿之攒眉苦吟、傅治之簿书鞅掌，亦复长篇巨制，赓唱迭和，所谓一人善射，则百夫决拾也。近如貂字韵雪诗，十刹海樊山韵、竹勿韵，皆叠次不已，亦一时之盛也。

六、沈观近作，颇恣肆放，百态妍然，清真闲适处，每使人讽咏不厌，不专恃才气见长也。《和樊山泊园看花韵》云：“袅娜新红发故枝，年芳未晚怅来迟。记从栗里人归后，几过桃花饭熟时。楚客诛茅犹有宅，松江赏雨可无诗？春云勒住绯和紫，泥饮拚为十日期。”《和樊山与笏卿过泊园纳凉韵》云：“夜月无心问缺盈，得清凉地可长生。阅时乔木不知老，依草夏虫空自鸣。留客茶瓜分野饷，说诗蔬笋似僧清。素心有待同晨夕，莫惜南城往北城。”《早春和众异》云：“又当草长莺飞日，隔岁池台尚我春。已老未衰翻自喜，相知最乐况方新。嬉游无分遭平世，今昨俱非忏此身。强说阿婆涂抹事，花枝冷笑白头人。”《凉夜》云：“秃鬓修髯何许人？壁灯明暗影随身。非仙已自经千劫，闻道知犹隔几尘。夜静忽惊飞雨过，秋凉还与敝袍亲。鲁斋学派遣山史，世俗流传恐不伦。”《寓居潜若宅中，斋前老槐二株，百年前物也。日夕纳凉其下，遂尔成咏》云：“两槐森向人，坐阅世代长。婆娑送日月，海田今几桑。余此半亩阴，清簟夏日凉。时俗贵薄媚，兀尔何其苍。与树论年辈，当我大父行。附身缀丑瘤，液漏如脂肪。蠹蚀心半空，蚍蜉撼不僵。老气致雷雨，清风生坐旁。中有白须翁，蹲踞一胡。拥鼻作洛咏，草际鸣寒蜇。树知我谁何，亦岂解诗章？我自爱佳荫，看月转西廊。”《和竹勿追凉十刹海归饮泊园韵》五首云：“逃暑百事废，亦复懒读书。怀哉城南叟，时来共一壶。本不为盘飧，况有酒与鱼。醉中故兀兀，觉后亦蘧蘧。叔夜龙性人，意苦当关呼。如何不惮烦，更驾穷途车？”“君出无他适，肯来就我言。笼诗常在袖，相见或不冠。自言老欲眠，忘事如师丹。此说吾未信，文稿屋三间。日钞细字书，腕脱为后山。颇似入垫童，逃学来吾园。”“园树密不剪，池荷稀未开。虚室无关锁，面面纳轻飕。水外鱼出戏，花边蝶乱飞。即事足欣赏，意行无町畦。犹有癖未除，几堆石怪奇。拟筑看山楼，揽翠天之西。”“我思净业湖，湖楼郁宕蛲。年年荷花时，买酒醉晴郊。红隐翠盖，一水为之招。吾庐隔西涯，曾不里许遥。弄花半新人，攀柳无旧条。幸得二叟从，及此绿未凋。”“君诗味古淡，收我汗漫心。真意披肺肝，浅语转觉深。感慨徒为尔，昔固知有今。吾辈行日中，息影当以阴。脚下有惠泉，随时可酌斟。荷露相与烹，芳气弥予襟。”近体皆妙於语言，情景曲传得出；古体极似沧趣楼《京寓杂诗》。沧趣诗七首只记其二，试录之以讯审音者：“墙东锄为园，筑榭坐风月。贪凉眠复迟，病肺例秋发。所欣新种竹，足雨竿竿活。稚树与杂花，因依各萌达。天功庸可恃，灌溉要无阙。经月凿井成，畦蔬亦成列。身劳儿女喜，随地恣采掇。优游蠲吾疴，谁谓役於物？”“海荷开已阑，张叟病未已。一樽岂或尼？坐见凉风起。颇闻休假中，诗卷自料理。思旧搜遗文，无人会微恬。宣南盛气类，往者逝如水。卅载终合并，与公俱老矣。楼台虽无地，世拟集贤里。但愿长赓酬，香山窃自比。”尚有“隔巷车辚辚，知是沈十二”一首，尤似《和竹勿》首末二首，觅得当再录之。大概沧趣诗喜谨严，沈观稍驰骋；而出以闲适，则多同也。

七、沈观又有《六月七日同卢慎之郭啸麓杨五书王晦如阎庆皆十刹海看荷花》云：“千年净业湖，湖水绿以蓝。前有西涯宅，后有梧门宠。南皮昔来游，贤主留一酣。桥东赋诗处，碧柳仍穆穆。风中万柄荷，红倚镜函。士女骋姿媚，屡停楼下骖。衰翁亦好事，求友得两三。沿湖看落日，目尽西山岚。颇忆少年时，始著朝士衫。北都富名胜，往往恣幽探。双松访慈仁，万柳寻城南。无量净业花，尤子性所耽。朝玩及日晡，莲实携满篮。远香银锭桥，念之有余甘。海水兹已浅，湖路犹能谙。何限绮罗人，冷笑霜雪髯。堤旁张老室，每闻过客谈。（张文襄故宅在湖之南。）安得就菰中，为我留茅庵？”沈观极喜十刹海，为诗者屡，此首言之最详，细思之甚有道理。昔欧阳公《有美堂记》，言山水登临之美，人物邑居之繁，二者每不可得而兼。惟金陵、钱塘为四方之所聚、百货之所交，物盛人众，为一都会，而又能兼有山水之美，以资富贵之娱。大诚有之，小亦宜然，则十刹海是也。京师游观之所，若陶然亭、苇湾、枣花寺、天宁寺、法源寺之类，方牡丹、丁香、海棠、荷花、芦苇盛时，游人非不集，然旁无酒楼，非携行厨不可以谯客，乘兴约伴而来，不数时许，腹饥当去矣。惟十刹海有水有木，有苇有荷，酒家有楼，可以见对岸人家，楼台如画。随意饮食，既醉饱，可以就近游积水潭、高庙，访所谓十刹故迹，彷佛行金陵、青溪上流，而兼有后湖、莫愁湖之胜。况於沈观之所居与近，随时可至者乎。

八、一日在樊山处，出观所藏唐麟德殿砚，叹为至宝，同人约作歌诗张之。次日，沈观遂赋长歌，引据详确，不留余地矣。樊山自作，又复才思纷披，恢恢有余。笏卿继之，更能议论风生，穿穴处无意不搜。余亦思作一首，至是无可下笔矣。砚长周尺八寸，宽四寸，高寸余，背横刻“麟德殿”三字篆文；中刻“赐太清宫道士杨弘元”九字；右侧面刻“开成二年开国侯白居易恭记”等字；左旁低处刻“领山南西道李德裕敬观”等字；其额刻宋道君花押；左侧面刻香山太傅砚”五字。弘元，不知何许人。香山封开国侯，《唐书》不载。赞皇不喜白公，题名其旁，皆难於索解处也。余长夏卧疾，偶思李德裕由中书侍郎同平章事改充山南西道节度使，在太和八年十月；德裕见上，自陈请留京师，旋以为兵部尚书；十一月李宗闵言德裕制前巳仃，不宜自便，复以德裕为镇海节度使。是德裕领山南四道者，为时至暂。恭观麟德殿砚，刻名砚侧者，即在此时。故书官书名於左方低处，上空半行无宇，以示恭敬。后三年为开成二年，白傅乃镌字於德裕右方，字多衔长，顶行写。若其砚早归白傅，白与牛相相善，德裕怨牛甚，至不肯开视白傅诗卷，宁肯书名於其下耶？遂本此意，亦作长句一首，示樊山诸公，云：“樊山示我一唐砚，我谓至宝宜作歌。泊园次日成首唱，引据详确不可磨。樊山自作富才思，笏老继之穷搜罗。譬如骊珠已探取，并鳞之而余不多。知难而退且阁笔，魏公藏拙岂我诧？兼旬病卧偶思索，颇有鄙见堪缕。赞皇平章改节度，披猖牛党方称戈。山南西道互更调，（时李宗闽即由山南西道入同平章事。）八年十月维太和。题名砚侧正此际，列衔低处字矮矬。请留京师暂未往，旋领镇海遭坎轲。香山得砚后三载，开成石经同摩。街长字多顶行写，居赞皇右高及硪。不然卷面贴如意，虽有好语屏不哦。题非君命砚私物，甘署纸尾理则那？有唐三宗魏三祖，贞观开宝双嵯峨。文宗联句足绳武，凭高几欲涕滂沱。玄元皇帝本《道德》，尊崇道教尊献献。羽流名辈不胜数，弘元不著知谁何。白公妻党弘农望，辈行或者侪沙哥。长安卧病有杨九，贞元端合出一柯。当时此砚得拜赐，研朱点易平不颇。未几却入履道宅，笏老推测当非讹。开成挽歌奉敕撰，定抚此砚怀恩波。双齿忽落叹衰老，一蝉坐对相吟哦。此时此砚新试笔，文柜银桡同婆娑。昔吟《秦中》歌《长恨》，贞元元和时已过。文臣唐宋多五等，仅比绯紫光自他。白公无子外孙幼，行状失载谁与诃？我尝评诗许朋辈，樊山才调白同科。平生襟抱亦相似，到处安乐留行窝。短长何止三千首，吟诗不苫髻不皤。砚乎砚乎物得主，不共杨枝骆马悲蹉跎。”此作颇有订正笏卿诗中未细处，然笏卿谓弘元或白公妻族，以砚移赠，而白集有杨弘贞其人，或弘元兄弟，则考古得间，令人不觉首肯者。笏卿诗云：“樊侯富收藏，所蓄皆精好。有砚唐时物，观者诧奇宝。周侯为作诗，引据稿且赅。樊侯亦自作，两作争雄傀。又复命我作，我孱何能为？聊於两作外，管见述所窥。砚材青带紫，的知是端溪。水中石色然，易简谱言之。长吉所歌者，未审杨生谁。太和开成间，弘元盖同时。白公无党意，以妻虞卿妹。弘元或妻族，砚傥由此致。前后长庆集，不见弘元名。有杨弘贞者，岂其元弟兄？麟德殿三字，体近《爨宝子》。及其温涧处，又似阳冰矣。旧书称道士，乃是赵常盈。记载容有误，且当从《论衡》。白为秘书监，太和始建元。丁未至丁巳，相距迨十年。少傅冯翊侯，此时方具官。白公丙寅卒，明年赞皇贬。世传元和录，诗语固浮浅。何必白公物，不入赞皇眼。道君四字押，樊侯见之夥。米黄风行后，笔势喜婀娜。信为北宋书，谛观人意可。一砚敌九宝，花石特琐琐。道君得此砚，宜在政和中。老志暨灵素，事与弘元同。砚兮有奇遇，两朝都进御。亦复有道气，饱谙《庄列》趣。又依大手笔，墨渖恣倾注。曾草《长恨歌》，风情白天赋。曾草《秦中吟》，讽谕冀君寤。能逃五国城，明哲其殆庶。今者归樊侯，功用益明著。但惜太劳苦，吟诗夜达曙。白公未作诗，以待樊侯故。千年旦暮耳，文字原有数。我诗不自量，蹇足追骏步。持用傲微之，吾交两白傅。”

九、沈观作云：“樊山癖古过婉銮，开箧示我唐时砚。黝泽宜入君子手，清严不类孔王面。谛视非端亦非歙，鹤眼无称龙尾贱。背阴刻赐杨弘元，三字眉标麟德殿。唐尊道教由玄元，乃出上方所宝资黄冠。未识何缘更为白傅有，左旁缪篆题香山。香山昔为秘书监，殿前讲论杂仙梵。同时太清杨道士，挥麈生风谈不倦。（自注：唐文宗诞节，韶白居易与安国寺沙门义林、太清宫道士杨弘元讲论於麟德殿，见《三教论街》。）岂将此砚供献酬，乐与诗翁伴铅椠？下署观者李赞皇，节度卫国官能详。吾闻赞皇不阅白公之文恐意转，胡乃於此细字书密行？又闻赞皇蓄砚常数百，不减爱石牛奇章。或重此为天府物，故以手迹留文房。流传遣宝樊山收，是亦今之冯翊侯。山行不虞魑魅夺，云起疑有蛟龙湫。我守寸田日无事，久忘怨李与恩牛。摩挲此砚三叹息，占情勃郁来心头。铜雀台下泥，高欢宫中瓦，香姜名字恣搏捂。一鼎焉用辨赝岑，王称帝号由来假。不知此说然不然，一笑陶泓知我者。”中据《三教论衡》处，为此题铁证。

一○、宋诗人工於七言绝句而能不袭用唐人旧调者，以放翁、诚斋、后村为最，大略浅意深一层说，直意曲一层说，正意反一层侧一层说。诚斋又能俗语说得雅，粗语说得细，盖从少陵、香山、玉川、皮、陆诸家中一部分脱化而出也。如“归去江南无此景，未须吃饭且来看”、“中间不是平林树，水色天容折不开”、“点检风来无觅处，破窗一隙小於钱”、“小儿不耐初长日，自织筠篮胜打闲”、“醉去昏然卧绿窗，醒来一枕好凄凉”、“阜荚树阴黄草屋，隔篱犬吠出头来”，全首如“诗人长怨没诗材，天遣斜风细雨来。领了诗材还又怨，问天风雨几时开。”“逢著诗人沈竹斋，丁宁有口不须开。被渠谱入旁观录，四马如何挽得回。”“晴明风日雨乾时，草满花堤水满溪。童子柳阴眠正著，一牛吃过柳阴西。”“人家争住水东西，即是临溪却背溪。拶得一家无去处，跨溪结屋更精奇。”“莫言下岭便无难，赚得行人错喜欢。正入万山圈子裹，一山放出一山拦。”“风雨掀天浪打头，只须一笑不须愁。近看两日远三日，气力穷时会自休。”此外以粗语、俗语入诗者，未易悉数。善学之可以上追圣俞、后山，不善学而一味为之，或流於钉铰、《击壤》。后世袁简斋多学诚斋，近人则竹坡先生、木庵先生、林暾谷亦时为之。木庵句云：“放过愁阵高撞手，弄出神通大作诗”、“忆得中秋在家日，上楼看塔响胡梯”、“周身疾痛兼疴痒，不是支离叟是谁”、“六十三年三月仕，可能尽说不如人”，全首云：“绝句诗多懒可知，也饶律细构篇迟。起承转合村夫子，一种工夫百种思。”“古人诗酒事相连，酒遣诗多势自然。谁见惟诗无点酒？千篇可当几千篇。”“止管吟诗妻子咎，我无妻者不妨吟。生愁造物相猜忌，除却将何寄此心。”“隔日犹余倦，方知刻意非。下阶鸡让步，傍树蚁缘衣。”“墙矮看天大，池新见土肥。宜春红纸淡，无二似村扉。”暾谷有《暑夜泛姜诗溪》云：“清溪十里几多盘，收束将穷却放宽。山要拦人拦不住，侧身让过乞人看。”“击汰声齐力未孱，扁舟催进几湾湾。我们冠者偕童子，只有篙师束手闲。”“大家莫把仙源说，那有仙源到两回？昨日好山撑不近，明宵须换小船来。”《荷叶洲杂诗》云：“云绕青山山绕江，一洲中著四淙淙。登楼忽忆青龙阁，（在宜昌。）清景原来亦有双。”《将去大通，久雨始晴，治诗就毕》云：“一春不恨不曾晴，晴去荒洲作麽生？今日肯晴宁有意，可知天也速人行。”“诗无数首那言删，吟到三年岂便安！早日何曾知句法？旁人谓不费




心肝。”可谓神似诚斋。此时正与木庵讲求此道也。近时林宰平每作绝句，亦多似诚斋。《潍县道中》云：“偶於树罅见人家，茅顶丛苔木援斜。此地官私都不管，听他自在闹虾蟆。（自注：虾蟆村距县四十余里。”）“百里泥行不见山，闲逢拳石亦开颜。河流自向无人岸，抱石还来绕一湾。”《上方山欢喜台至云梯》云：“面面看山尽不同，涧迥崖断忽相通。直教眼脚争猜度，到此方知造物工。”沈涛园近有《由戒坛至潭柘》六绝句，末首云：“松阴中著一亭闲，扪腹逍遥散步还。五月行人不知暑，拖绵带夹听潺潺。”亦诚斋体。

一一、暾谷有《戊戌元日江亭即事》云：“倚阑云起乱鸦呼，黯黯西山望未无。乍入阎虚催夕景，还连风色落平芜。主忧避殿当元日，臣职操兵见啬夫。如我闲官神所笑，何祥欲问自疑迂。”此首乃是年元旦日蚀，暾谷偕友人诣江亭观音大士问签作者。相传签诗中有巴、蜀、湘、闽等字，含有四章京被祸语意，当时固不觉，而诗中“主忧避殿”、“臣职操兵”各语，诗谶分明，已见围攻颐和园、孝钦训政、景帝禁处瀛台诸兆，亦奇矣哉。

一二、又《直夜》云：“凤城六月微凉夜，省宿无眠思欲弹。月转觚棱成曙色，风摇烛影作清寒。依违难述乎生好，寂寞差欣咎眚宽。身锁干门心万里，清辉为照倚阑干。”《呈太夷丈》云：“闻命书思既竭才，池亭起早独徘徊。寒生晓梦知方雨，雷转秋阴喜渐开。救伪未妨行督责，乘时自合仗雄才。先生平日吾师事，试问如何区画来。”此二诗，暾谷参与新政时所作，去被逮不及十日，暾谷为章京缆十日而难作也。诗意清凄，似云栖谒莲池大师塔之作，而跟腊不宁处过之。曰“无眠”、曰“思欲婵”、曰“依违”、曰“差欣咎眚宽”、曰“既竭力”、曰“犹徘徊”、曰“如何区画”，其自知力小任重，自忧自危者至，而已不得脱也。“身锁”二句，思其妇；“寒生”二句，尚望事机可转。言为心声，哀哉！

一三、暾谷颇事冶游，后识孟德后人，欢场中时有身世之感。《与石遣丈大兴里饮罢，过宿有叹》云：“往日矜夸一任护，远来共醉事殊难。高楼罢酒天初雨，短榻挑灯夜向阑。流落倾城同一叹，忖量终岁得多欢。此怀恐逐晨钟尽，留遣回肠报答看。”是夜座中所述，矜奇傲诡，又足凄断。

一四、壬子后，尧生自沪归蜀，寄居重庆，几陷不测。又次年归荣县，忧患离索之余，愈视友朋如性命。寄诗多首代书，使余分致诸故人，语意沈痛，皆从肺腑中进出，非薄俗轻隽之子所能勉托也。《得瘿公书，识京华故人消息，喜极志感》云：“灯下欣如聚故人，经年南北断知闻。苦吟健饭陈无己，行乞枯僧杨子云。惟汝梁鸿妻共廪，有人王霸子成群。独怜老跨耕牛者，强唱农歌媚细君。”此首总忆诸故人，而真挚之情已不同寻常矣。三句谓余，四句谓杨昀谷，六句谓畏庐，七八句谓曾刚甫。《上任公》前四句云：“无名死近不才身，一发余生赐老民。寡识送将弥处士，反骚留得楚灵均。”即言癸丑重庆之乱，有假托君名肇事者，几被连及，任公诸人营救乃白也。“《反骚》”用得有趣。《知昀叟近状百感作寄》云：“并无归路到禅关，独影栖栖燕市间。讲肆为生通马队，岁寒留约断巴山。佳儿已解应官未，旧侣同嗟得食艰。莫唱秋坟聊近酒，老来还泊落星湾。”首二句言昀谷禅寂，而未得安身立命之地；三句谓掌教知事传习所；四句谓昀谷四川郡守，终未到省。《垫庵为农戏寄》云：“老去多牛号乃公，全家力作亩南东。半生识字千天怒，八口占星盼岁丰。留命桑田休问海，传香麦陇自闻风。杏花菖叶陂如镜，椎髻相看一笑中。”刚父官度支部十余年，至左参议，积廉俸至万余金，乱后不欲复仕，尽以买天津军粮埕之田，乃斥卤不堪耕种者。尧生微闻之而未知其详，中四句云云，若尚有收成之望也者，然“占星”、“传香”，已近望梅止渴矣。凭石遗奇海藏楼云：“前岁曾吟郑君里，樱花红白闭禅关。悠悠世事凭翻覆，落落诗流倦往还。谁识心雄万夫上？无穷事在一楼间。未来天地从君卜，大海潮头壁立山。”《怀畏庐叟》中四句云：“一饱一饥留命在，古心古貌立人间。遣民汐社偕陈郑，列国虞初铸马班。”《寄叔海先生》末四句云：“我归故里如羁客，人指中华剩酒徒。幸入青山无片屋，免教卖妇贴官租。（自注：国民供亿之苦，财政贵人不知也。”）而读之使人累欷者，莫如《读石遣室诗话记慨》云：“故人各各风前叶，秋尽东西南北飞。今日长安余几个？前朝大梦已全非。一灯说法悬孤月，五夜招魂向四围。当作《楞严》干偈读，老无他路别何归？”《又上石遗叟》云：“我自入山无出理，计难相见只相思。长安如日行不到，前岁传书今始知。数亩陶江应有宅，一贫匡鼎坐谈诗。因风夜下啼鹃拜，并讯人间老帝师。一老无他路”句、“我自入山。三句，真沈痛矣；“一灯说法。二句，括余十数卷诗话中许多议论、许多生死交情。沈挚心思，出以深透笔力。余既报以五言二首，君复寄数诗，乃令大儿声暨代报一律云：“真诗直遣千回读，补尽书中不尽词。已共林花惊聚散，各凭尊酒自维持。（与尧生共有尊中之好。）篇篇急就翁差放，字字艰辛子独知。（来诗有三首，专论《石遗室文》。）五夜一灯万里路，互招魂魄续交期。”尚深至，为余所欲言也。

一五、胡瘦唐作诗不如尧生之多，而兴来亦复不能自休。余最喜其《游西山绝句》二十首，惜无其稿矣。有《题吴吉士秋林读书图长句》一首，论咸同以来朝士学派，致慨於新学之败坏旧学，颇跌宕可喜。诗云：“毅皇中兴盛文彦，京朝学派凡三变。寿阳白发称老师，内殿传经受殊眷。六书绝业尊二徐，淳熙椠本曾亲见。曾侯百战收江宁，然烛军门读《文选》。一时幕客俱应刘，疲骡驮书一千卷。门才独数荡尚书，金石摩自矜炫。白眼高歌滂喜斋，残砖断瓦搜罗遍。倏忽承平四十年，《广陵》一曲随苍烟。绝域方言满都市，曹郎酉臂争版权。《太玄》奇书覆酱瓿，胡儿碧眼登经筵。汉廷公卿草间起，笑溺儒冠骂儒士。东方诵书廿万言，不肯低头拾青紫。执戟金门长苦饥，侏儒饱食何曾死？南州旧交吴翰林，跌宕纵横富文史。竭来示我《秋林图》，一卷行吟杂悲喜。鄙湖水涨匡山高，乡梦遥遥几千里。”窃谓祁文端、曾文正、潘文勤三公，皆於嘉道间朴学歇绝之余，稍兴朴学。三公中祁以朴学兼能诗；曾本学词章，晚而留心朴学；潘喜朴学而已，词章未工。三公学派，只可谓之三嬗，不可谓之三变。此诗以文端精刊许书，文正重《选》学，推扬、马，文勤喜金石古刻，故云然。然《馒轨亭集》几与程侍郎方驾，湘乡礼遇苗先簏、莫子偬辈，皆讲朴学者，不仅王壬秋、李眉生诸人，为陈、徐、应、刘选也。至文勤既逝，翁叔平相国惟以书画与南皮张文达相辉映，视文达较能诗耳。今日则号称读书者，能留心目录版本之学，已翘然自异於众，又学风之一变矣。

一六、大儿声暨近治法律学，善为综窍文字，时作小诗，多流连景光而已。去年奇一长句，不无郁郁久居之叹，为作恶者累日，题为《上巳日花下忆都门旧游，寄呈家大人》。诗云：“六年随宦居宣南，斜街老屋团诗宠。老泉冷官甘寂寞，文酒风味常醇醇。我时废读《范滂传》，堂北无复栽宜男。忘忧乏术意颓丧，长公才识深怀。学书学剑百不就，读书读律聊相参。江关烽火达北极，如枭束徙纷负担。求田问舍且种菜，湖海豪气消何堪？看花对酒怅不御，上心往事兼酸甘。都门车马厌尘土，惟有花事吾犹谙。法源丁香香雪海，崇效寺裹春沈酣。天宁花之渐减色，国香极乐犹二三。万荷苇湾与十刹，芦荻积水澄清潭。归来草堂秀而野，入门穿径香腌腌。旧游如梦去未远，而此屈垫同僵蚕。亦知风光过眼耳，当春发思谁能戡？严君倦游复乘兴，文史讲席经还谈。著书多暇树绕屋，葡萄满架藤为盒。压墙百竿竹娴娴，拂檐千丝柳氇毯。花前念远更感逝，地僻门外稀停骖。会当负笈补晚学，四始六义趋庭探。”用笔颇能审曲面势。“男”、“惭”、“甘”、“蚕”、“戡”五韵，更觉屈折有力。儿二十余岁时，困於场屋，从余居上海，为杂报文字。后居武昌，学为公牍文字。庚子避乱还乡，在陶江经始田园，数年差足自活。丁未入都，方欲游学日本，随即丧母。余以次、三二子皆习西文，将毕业而凶短折，心恶之，遂不令往。蹉跎颓废以至於今，故其诗有身世之感云。



●卷一七

一、杜牧之叙李长吉诗云：“少加以理，则可以奴仆命《骚》。”言昌谷仿诡之词，容有未足於理处也。理之不足，名大家常有之。山谷《题画诗》云：“石吾甚爱之，勿使牛砺角。牛砺角尚可，牛阐伤我竹。”此用太白“独漉水中泥，水浊不见月。不见月尚可，水深行人没”调也。然不见月虽以譬在上者被人蒙蔽，而就字面说，月之不见，於事固无大碍，以较行人之没於水，自觉其尚可。若其石既为吾所甚爱，惟恐牛之砺角损坏吾石矣，乃以较牛阙之伤竹，而日砺角尚可，何其厚於竹而薄於石耶，於理似说不去。昌黎诗云：“荆山已去华山来，日照潼关四扇开。”渔洋本之，以对“高秋华岳三出，晓日潼关四扇开。”益都孙宝侗议之，曰：毕竟是两扇。或曰：此本昌黎，非杜撰。孙愤然曰：昌黎便如何？渔洋不服，谓孙持论好与之左。余谓渔洋“潼关”句於韩诗止易一字；而“函关月落听鸡度，华岳云开立马看”又高青邱之句，华岳自是三峰，亏渔洋苦凑“高秋”、“出”三字，无甚高妙，亦何必哉？且分明是两扇，必说四扇，似不得藉口於古人。昌黎时关门不敢知其如何，总以不说谎为妥。又渔洋《雨后观音门渡江》诗云“饱挂轻帆趁暮晴”，雨后作，言“暮晴”是矣，而第三句又云“吴山带雨参差没”，又说雨何耶？为之解者曰：“初晴，山尚带雨耳。”然非方落雨，何以会没？若因天暝而没，又何以知其带雨耶？此虽小疵，亦宜检点，非效纪文达之好批驳古人诗也。

二、诗要处处有意，处处有结构，固矣。然有刻意之意，有随意之意，有结构之结构，有不结构之结构。譬如造一大园亭然。亭台楼阁全要人工结构矣，而疏密相间中，其空处不尽有结构也，然此处何以要疏，何以要空，即是不结构之结构。作诗亦然。一篇中某处某处要刻意经营，其余有只要随手抒写者，有不妨随意所向者。譬如走路然，今日要访何人，今夜要宿何处，此是题中一定主意，必须归结到此者。至於途中又遇何人，立谈少顷，又逢何景，枉道一观，迤逦行来，终访到要访之人，终宿到可宿之处而已。若必一步不停，一人不与说话，一步路不敢多走，是置邮传命之人、担夫争道之行径矣。譬诸构屋，是楼阁钩连，亭台攒簇，并无山花野草生长之方，陂陀回伏，自然之天趣矣。

三、强庵嗜游山。今夏同默园、宰平游上方山，至兜率寺，有诗示二子。第三韵以下云：“峰回涧束林翠合，森壁留罅穿天光。折盘开阖路几绝，数武一换山阴阳。岂无飞流与争道？上有栏栀临洋。石梯历级三百尽，复磴稍坦云屏张。”此诗最警句在“数武一换山阴阳”一韵，此山之特别即在此。古人诗文之言山水者，以能写重沓曲折处见工。柳州游记云：“舟行若穷，忽又无际。”王右丞诗云：“随山将万转，趋途无百里。”又云：“遥爱云木秀，初疑路不同。安知清流转，偶与前山通？”此言港汊之转折也。又云：“分野中峰变，阴晴众壑殊。”此极言终南山之大，而峰峦重叠也。强庵此作，“峰迥涧束”两联，言既至接引寺，入山则两边皆峭壁插天，中通一道，宽不数武，洼其半如沟，山泉占之，壁数武一转，如是者两三里，乃上石磴，约三百级，铁绁阑之，旁则飞流争道矣，合柳州、右丞语意熔铸而成。末云：“洞游岩坐挈先后，争取余晷腰脚强。经行荦确亦劳止，差喜所得堪汝偿。”言脚力有余，商量即往云水洞各处，而回顾已游之景，得足偿劳，逆挽竟住，亦有力。又《归自上方，寄赞虞侍郎》次联云：“云梯猿引犹能上，阴洞蛇行幸免创。”上句即前诗所谓石级三百，下句谓入云水洞，口渐入渐小，始而偃傧，继而兽行，继而鳌行，终则卧而蛇行始得入，小不留意即被伤也。最佳末三句，云：“兹游所欠要天偿。岩夹涧无飞瀑，好树弥山未著霜。”搜庵作七律，每自嫌结联多顺承上数句，未能变化出奇。此首末二句对收，已善用杜法，而“无飞瀑”、“末著霜”皆从第六句“兹游所欠”来，乃擒笔非纵笔，故站得住，殊足推陈出新。“兹游”本作“前游”，强老有诗，多就余商榷，遂僭易之。

四、沧趣有《感春》四律，作於乙未中日和议成时，其一云：“一春无日可开眉，未及飞红已暗悲。雨甚犹思吹笛验，风来始悔树旖迟。蜂衙撩乱声无准，鸟使逡巡事可知。输却玉尘三万斛，天公不语对枯棋。”三、四略言冒昧主战，一败涂地，实毫无把握也；五言台谏及各衙门争和议，亦空言而已；六言初派张荫桓、邵友濂议和，日人不接待，改派李鸿章以全权大臣赴马关媾和，迟迟不行；七、八则赔款二百兆，德宗与主战枢臣坐视此局全输耳。其二云：“阿母欢娱众女狂，十年养就满庭芳。谁知绿怨红啼景，便在莺歌燕舞场。处处凤楼劳剪彩，声声羯鼓促传觞。可怜买尽西园醉，赢得嘉辰一断肠。”此首言孝钦太后以海军经费浪用诸建筑颐和园与诸娱乐之事。是年适六旬寿辰，当大庆贺，以战事败而罢。其三云：“倚天照海倏成空，脆薄原知不耐风。忍见化萍随柳絮，倘因集蓼毖桃虫。一场蝶梦谁真觉？满耳鹃声恐未终。苦倚桔槔事浇灌，绿阴涕尺种花翁。”此首言海军告焙，末联言北洋枉学许多机器制造，付诸一掷而已；六句言翁同稣以南人作相也。其四云：“北胜南强较去留，泪波直注海东头。槐柯梦短殊多事，花槛春移不自由。从此路迷渔父棹，可无人坠石家楼？故林好在烦珍护，莫再飘摇断送休。”首联言俄、德、法三国代争已失之辽南，而移祸於割台也；三句言台抚唐景崧自立民主国，仅数日而已；四句言李经方充割台使，在舰中定约签字。此四诗见之已久，作者秘不欲宣。时世沧桑，又方有刻集之议，屡与余商定去留。余为删存六百首，因详此诗所指，以告观览者。

五、读荆公集竟，摘句如下。七言如“骚人自欲留佳句，勿忆君诗思已穷”、“柳丝不动千丝直，荷叶相倚万盖阴”、“鸥鸟一双随坐啸，荷花十丈对冥搜”、“病身最觉风露早，归梦不知山水长”、“徐上青云犹未晚，可无音问及沧浪”、“云尚无心能出岫，不应君更嫩於云”、“试问道人何所梦，但言浑忘不言无”、“除却东风沙际绿，一如看送过江时”、“白发逢春惟有睡，睡闻啼鸟亦生憎”、“春风日日吹香草，山北山南路欲无”、“絮飞度屋何许柳，花落填沟无数桃”、“绿琼洲渚青瑶嶂，付与诗工敢琢磨”、“长遭客子留连我，未快穿云涉水心”、“数能过我论奇字，当复令君见异书”、“嗟我与公皆老矣，拂天松柏见栽时”、“如何更欲通南埭，割我锺山一半青”、“背人照影无穷柳，隔屋吹香并是梅”、“拈花嚼蕊长来往，只有春风似我闲”、“临溪放仗依山坐，溪鸟山花共我闲”、“此花似欲留人住，啼鸟无端劝我归”、“无人语与刘玄德，问舍求田意最高”、“丈夫出处非无意，猿鹤从来自不知”、“看似寻常最奇崛，成如容易却艰辛”、“山如碧浪翻江去，水似青天照眼明”、“十年流落负归期，临水登山各有思”、“更作世间儿女态，乱栽花竹养风烟”、“若见桃花生圣解，不疑还自有疑心”、“各据槁梧同不寐，偶然闻雨落阶除”、“窥人鸟唤悠扬梦，隔水山供宛转愁”、“春色恼人眠不得，月移花影上栏千”；五言如“春风取花去，酬我以清阴”、“染云为柳叶，翦水作梨花”、“眠分黄犊草，坐占白鸥沙”；数句及全首者如“久间阳羡溪山好，颇与渊明性分宜。但愿一门皆贵仕，时将车马过茅茨”、“一陂春水逵花身，花影妖娆各占春。纵被春风吹作雪，绝胜南陌碾成尘”、“贺兰溪山几株松，南北东西有几峰。买得往来今几日，寻常谁与坐从容”，此首直不似绝句，“北风吹人不可出，清坐且可与君棋。明朝投局亦未晚，从此亦不复吟诗”、“尚有残红已可悲，更忧回首祗空枝。莫嗟身世浑无事，睡过春风作恶时”。《寄王逢原》七古末四句石：“我方官拘不得往，子有闲暇宜能来。晤言相与入圣处，一取万古光芒迥。”《酬朱昌叔》七律后四句云：“山蟠直渎输淮口，水抱长干转石头。乘兴舟舆无不可，春风从此与公游。”《思王逢原》七律后四句云：“庐山南堕当书案，湓水东来入酒。陈迹可怜随手尽，欲欢无复似当时。”两诗同一用笔用意，但一将来，一已往，一满意，一悲伤耳。六言如“柳叶鸣蜩绿暗，荷花落日红酣。三十六陂春水，白头想见江南”，与“三十年前此地，父兄持我东西”用意亦同，但一遥想，一追念耳。以上荆公佳句，皆山林气重而时觉黯然销魂者，所以虽作宰相，终为诗人也。余尝语子培，荆公诗甚妖冶。子培曰：“何以言之？”余曰：“‘怊惆俯凌波，残坏难整’，不谓之妖冶，得乎？”

六、芳原绿野，妆点春景者，莫如桃李花，荆公“崇桃兮炫昼，积李兮缟夜”二语尽之矣。惟少陵诗喜说桃花，昌黎、荆公诗喜说李花。殆以桃花经日经雨，皆色褪不红，一望成林时，不如李花之鲜白夺目。所以少陵之爱桃花，亦在深红间浅红时。余作《法源寺丁香》诗，所谓“昌黎半山总爱李，爱其缟色天不晡”也。王谷原《丁辛老屋》诗，为桃花作者最多。《过湖上风甚不果泛舟，沿钱塘门至钱王祠望湖中桃花》云：“今年东风太早计，正月已催黄鸟鸣。红得桃花遽如许，更将底物作清明？”“柳边花下马轻跑，瞥地红梢更绿梢。可惜湖船风太急，不然摇到晚钟敲。”兜围红影衬青山，裹住湖滨不放闲。谁做争春红杏例，一花树下一丫鬟？”《吴山看桃花独饮旗亭》：“一朵一枝还一株，心心香恼蜜蜂须。落灯风裹争催趁，诗老何烦与说？”《江行风顺，疾行二百里，一路看桃花》云：“杨柳能青李能白，闲青闲白极萋迷。可怜装点大痴画，红过严家钓濑西。”《冒雨乘芦乌船过金华见桃花不绝》云：“矍鹆舞酣碓水白，鹑鸪呼急山云低。细麦绿深岸高下，小桃红湿村东西。”村角野桃无数开，菜花李花铺作堆。黄蝴蝶惯成团去，白鹭驽看打队来。”《滩行武义道中雨霁看桃花》云：“寸寸横波朵朵鬟，水纹山黛信湾环。岸头却望花临水，船裹遥看红到山。”《缙云道中值雪看桃花》云：“翦翦轻寒压敝襦，雪花偏与缀花须。天公料也有晴意，但到晴时花已无。”《瞻园看桃花》云：“廾四番风作意狂，浓春深贮大功坊。枕边几夜江南雨，换得园林碎锦装。”“人柳三眠低拂花，庆奴风态更天斜。惹来双燕差肩坐，软语商量莫定家。”“浩浩春风不自持，兔葵燕麦也时宜。井栏壅却淳熙字，便问碧桃浑未知。”桃花之作可谓多矣，诗格亦与杨廉夫之学少陵者相伯仲。宋芷湾亦可把臂入林。沈子培尝论谷原诗胜於樊榭，余谓谷原固有老於樊榭者，然樊榭佳处较多。此亦如山水游者，或谓西子湖不如鸳鸯湖，自矜独见，究竟西子湖四面有山，格局天然胜也，但亭榭楼台，过於装点耳。

七、阅放翁诗竟，摘句如下：“名酒过於求赵璧，异书浑似借荆州”、“溪山胜处身难到，风月佳时事不休”、“愁得酒卮如敌国，病须书卷作良医”、“自爱安闲忘寂寞，天将强健报清贫”、“浅碧细倾家酿酒，小红初试手栽花”、“瓶竭重招曲道土，床空新聘竹夫人”、“绿树雾香莺独语，画廊风恶燕双归”、“号野百虫如自诉，辞柯万叶竟安归”、“唤船野岸横斜渡，问路云山曲折登”、“残躯未死敢忘国，病眼欲盲犹爱书”、“津吏报增三尺水，山僧归入万重云。、“相逢只怪影亦好，归去始知身染香”、“坐收国士无双价，独出东皇太一前”（梅）、“午枕为兄哦旧句，晚窗留客算残棋”、“登庸策免多新报，老子痴顽总不知”、“看画客无寒具手，论书僧有折钗评”、“琴传数世漆文断，鹤养多年丹顶深”、“山僧欲去还留话，更尽西斋一炷香”、“使君岂必如椰大，丞相元来要瓠肥”、“胸中那可有一事，天下故应无两人”、“只知秋菊有佳色，那问荒鸡非恶声”、“江山常逐客帆远，岁月不禁衙鼓催”、“记书身大似椰子，忍事瘿生如瓠壶”、“国家科第与风汉，天下英雄唯使君”、“月明满地看梅影，露下隔溪闻鹤声”、“冻云傍水封梅萼，嫩日烘窗释砚冰”、“大度乾坤容落魄，多情风月笑衰迟”、“长安之西过万里，北斗以南惟一人”、“但知礼岂为我设，莫问客从何处来”、“恨身不能插两翅，与汝相守宽百忧”寄子、“志士凄凉闲处老，名花零落雨中看”、“我是天公度外人，看山看水自由身”、“微倦放教成午梦，宿酲留得伴春愁”、“寻碑野寺云生屦，送客溪桥雪满衣”、“十年尘土青衫色，万里江山画角声”、“别都王气半空紫，大将牙旗三丈黄”、“寒与梅花同不睡，闷寻鹦鹉说无聊”、“储泪一升悲世事，减愁三尺看君书”、“雨声已断时间滴，云气将归别起峰”、“发无可白方为老，酒不能赊始觉贫”、“枫叶欲残看愈好，梅花未动意先香”、“老狐五百年前错，孤鹤三干岁后归”、“造物与闲仍与健，乡人知老不知年”、“痴欲煎胶粘日月，狂思入海访蓬莱”、“正欲清言间客至，偶思小饮报花开”、“淋漓纵酒沧溟窄，慷慨高歌华岳倾”、“宦情薄似秋蝉翼，乡思多於春茧丝”、“迎风枕簟平欺暑，近水帘拢预借秋”、“绕庭数竹饶新笋，解带量松长旧围”、“萦回水抱中和气，平远山如蕴藉人”、“江山重复争供眼，风雨纵横乱入楼”，以上数十联随意摘后，乃翻《瓯北诗话》所摘放翁诗句数百联对之，重见者不过数联。又七言不对者如下：“拔地青苍五千仞，劳渠蟠屈小诗中”、“老夫合是征西将，胸次先收一华山”、“此身合是诗人未？细雨骑驴入剑门”、“何方可化身干亿？一树梅花一放翁”、“绿章夜奏通明殿，乞借春阴护海棠”、“从今诗在巴东县，不属灞桥风雪中”、“商略前身是飞燕，玉肌无粟立黄昏”梅、“风鬟雾鸯归来晚，忘却荷花记得愁”、“三更画船穿藕花，花为四壁船为家”。古体如“士初许身辈稷契，岁晚所立惭廉蔺”、“荒林月黑虎欲行，古道人稀鬼相语”、“正如奇材遇事见，平日乃与常人同”。数句者，如“江头渔家结茅庐，青山当门画不如。江烟淡淡雨疏疏，老翁破浪行打鱼。恨渠生来不读书，江山如此一句无。我亦衰迟惭笔力，共对江山三叹息”、“山中大雪二尺强，道边虎迹如大。衰翁畏虎复畏寒，招唤不来公勿怪”。

八、何梅生《姑留稿》一册经余评品，选百十首，付胥钞藏之。中多精语，拈出与知音者共赏焉。《同霜杰入杭》云：“始发意已远，江声秋杳漫。红龄非不小，人意自然宽。”《鼓山灵源洞》云：“松去月盈尺，月高松影圆。”郊岛之间。《鼓山达摩洞》云：“古洞受江色，无云常夜光。”是东野语。《偶题》云：“水静如留影，花暝不辨衣。楼台横海色，车马乱晴晖。”中、晚情韵，气骨则骏骏初唐矣。《夏夜》云：“夏殊不浅气犹寒，夜岂忘深睡故难。”又“萧萧叶吹能为雨，艳栀香乃胜兰。”乐天、诚斋闲适之作。《常席作》云：“晚识芳菲恨，春怀换故吾。”伤心人同此怀抱也。《和内子对菊》云：“细将肥瘦量今影，进以欢愁理旧心。”又“钗头瓶上相思意，未辨花人孰浅深。”《黄家楼上林树蓊蔼宜夏》云：“树影争入楼，进绿塞窗牖。”《雨夜与墨泉，时君将赴粤》云：“有如小称意，告慰约互并。”朴实亲挚之言不啻骨肉。《今晨》云：“骨酸思母抚，食减怪僮加。”《喜购序至》云：“一喜胜诸药，平生只异身。”《病夜得诗以左手书之》云：“左书殊自劲，伏枕写新诗。烛焰风高下，虫声秋系縻。江湖将八月，志士有干思。一病无由奋，皇天肯放慈。”以上二诗皆学杜而得其骨者，深透耐人思，惟杜有之，大历诸子则著力不多矣。《暝色》云：“暝色不可写，只疑天渐低。”《张园》云：“更无人与分荷气，只觉风来尽露香。”荷花佳处全在早起时，括古人几许名句。《瓶中杂花》云：“久欲敛芳怀，临赏不可止。”《四更起坐》云：“梦回夜气初澄后，吟答秋声欲下时。”《雨夜》云：“半睡已将新梦接，极思翻觉百愁平。细灯善养寒滋味，疏雨真谐嫩性情。”《东坡生日集二梅精舍》云：“百羡多捐爱见存，违合之悲难割置。”《初一夜同阿岚饮》云：“微醺人意天然好，无乐能欢似少时。”又“竹风檐际撞千玉，花气中宵曳一丝。”以上数诗，会心微妙，时见哲理。梅生与林狷生孝廉（大任）至相善，来往诗极多。《述怀奇狷生浔阳》云：“吾尝对俗子，气索如积病。”又“审性足知命，未用测天意。”又“众忽独感深，群谨若仇避。”又“愿子念我好，尤念其可憎。我亦攻子阙，落落羞畦町。”《再寄狷生约游西湖》云：“贱者无所余，素志傥一肆。”又“论文析奥蕴，得意即取醉。如是者数年，别去亦无慰。”《小楼对雨寄狷生》云：“楼西南隅气更佳，双峰列峙圆如卵。峰下诗人学屏居，花树冥冥闷池馆。举家听雨向名山，此福能消今亦罕。朝来示我山中吟，区画新寒纪昨暖。”五言时得韩孟精殷处。狷生为子庄故人少子，能为幽峭之诗。游杭时曾奇余数首，惜失之矣。

九、师曾诗少学《选》体，存者不多。《感怀》（自注：将就婚汉阳，感念前室，怆然於怀。）云：”闲居心不怡，徘徊眄遥冈。层霭荡空冥，修林日摧黄。萋草蔓广陌，寒潦澹方塘。寻迹非故尘，即景散余芳。昔惧如未徂，沈思安能详？”此半首神似大谢。《观朝雨》云：“烟林秀远色，晨雨纵横来。轻寒散平麓，飞翠上层台。”四句直是小谢原作。《苗木道中》云：“绝顶明明月，高寒照我行。”《公湛以诗酬我之画，复以诗报之》云：“投以无声诗，而以有声和。其声何泠泠，松风半空堕。侥仰江海间，朋好余几个？汝我形影乖，坚意不可破。”略似东野。《汪氏兄弟招饮焦山松寥阁》云：“穷居罕清旷，劳役阙盘游。经过上下江，曾不陟崇丘。焦君郁峨峨，髻鬃灵幽。嘉我二三子，招邀览芳洲。扬龄送长风，开轩玩洪流。豁达坐修椽，一解烦暑忧。茂木蔼苍翠，激石戛琳谬。”似颜。《闻公湛南归》云：“天寒高树林，日暮倚楼心。鸿雁穿云重，蛟龙失水深。”《次韵诸贞长》云：“飞花巢燕终无定，细认轩窗倘再来。”《微雪》云：“小阁一炉深自暖，迥肠万语不成篇。”《画梅歌》云：“我今画梅无所本，意未经营手先冷。攒空野棘两三条，又似枯藤挂寒岭。”《鹤癯过访有作》云：“田家作苦三年矣，过我飞鸣非子耶？”《溪上杂吟》云：“芦丛匝水森高碧，瓜蔓迎凉点碎金。”《悼亡》云：“事同饮鸩销膏尽，梦付驰驹积恨长。”《为季常画对酒图并题》云：“醉眼看醒人，纷纷果何事？”十字可作《反离骚读》。《法源寺看花次知白韵》云：“客里光阴何事了？万花难写倚阑情。”《忆石湖旧游》云：”扁舟无力回天地，雨打风吹过石湖。”翻用杜诗好。《秘魔崖》云：”古言山可居，於此境益信。”又云：“我若置几案，久坐灭悔吝。”《题濠梁观鱼图》云：“尺波有天地，何必游江湖？苟缓薪火热，釜中亦自娱。”《杂诗》云：“众流尽靡靡，反觉压岸高。”又云：“收身归及早，幸免没踝泥。”《阅尽》云：“人去百年亡姓氏，字留三岁化鸳鸯。”《秋晓》云：”出有鱼堪网，归无妇可谋。”《吴仲成再婚感而有赠》云：“新婚人所欢，再婚人所叹。不识新人意，常忆故人颜。”皆佳句也。师曾笃於伉俪，冉悼汪氏亡，悲之尤甚。年来有诗，必使余酌定之。一卷百余首，悼亡作居十三四，即非悼亡题目，亦牵动及悼亡，与余十年来真同病矣。真挚语至多，莫如《题春绮遗像》一首云：“人亡有此忽惊喜，兀兀对之呼不起。嗟余只影系人间，如何同生不同死？同死焉能两相见，一双白骨荒山裹。及我生时悬我睛，朝朝伴我摩书史。漆棺幽闳是何物？心藏形貌差堪拟。去年欢笑已成尘，今日梦魂生泪。”

一○、阅诗庐诗竟，摘句如左。《次韵义宁师见贻》云：“志存京洛江湖外，（山谷诗‘不居京洛不江湖’。）身在支离漂泊余。”《重九偕晦九登鸡鸣寺》云：“强开怀抱对重九，喜有友生胜弟兄。”《训梁节庵先生见贻诗扇》云：“南国佳人自幽绝，西江落月相吐吞。”陈伯严云：“‘吞’韵入古”。《挽外姑》云：“寻常欢会不自省，此日追思倍觉哀。。野望云：“交游离别地，酒泪短长痕。”《送陈师曾之日本》云：“二三素心人，各有苍茫意。”《感二毛》云：“瓶冰识天寒，别久怀亲知。南山白云下，有母迟归儿。岂知归去颜，已非出门时。”陈伯严云：“沈挚”。《梁节庵》云：“略得孟旨”。《秋感》云：“偶然吊古感秋意，便欲入林逃世喧。”《雨中小饮》云：“四座且歌余且和，万花如醉雨如绵。”《寄陈大陈六》云：“努力直须在少年，当春正好勤诗篇。”《岁除效孟郊体》云：“人被日月驱，奔窜无宁止。日月汝谁迫，跳走不自己？”《新秋对月》云：“祗为乱来成入洛，不忘醉裹说归吴。”《赠中国学报社》云：“徒以一念不悦学，妄使圣贤遭击掊。”又云：“人心一放水泻地，虽有圣哲为束手。”《秋思》云：“虫声吟声互断续，各适其适无猜疑。”《移居后闸》云：“所至亲栽树，其如类转蓬。”《游香山》云：“山入高秋增突兀，天从绝顶界青苍。”此外佳句尚多。

一一、疑始诗颇学义山。《春兴》云：“柳绿因风透，窗虚映日明。象寻梦蝶，鸳枕听流莺。旧曲杜红谱，新茶樊素烹。此生何所望？合老碧霞城。”又《日本樱枝词序》云：“《柳枝》、《柘枝》、《竹枝》诸词，托情里巷，体近《风骚》。黄任轩谓日本樱花独繁，而土女之游赏樱花者亦独盛，宜有《樱枝词》。则引元微之《折枝花赠行》诗‘樱桃花下送君时，一寸春心逐折枝’句为故实，约予同作。率成九首，从梦得《柳竹枝》例也。”诗云：“樱花三月满蓬瀛，雪缀云装眼明。干莺万莺绕花啭，干人万人看花情。”“银烛高烧耀月明，墨堤樱花盛处十里最冲清。小姑挽得时新髻，纷向花前款款行。”“一片繁英压玉枝，暗香郁雾影参差。穿花蛱蝶双双过，惹得游人情更痴。”“与君携手花田步，步入花田不见君。匪系枝浓鸟相失，（梁简文《樱桃花》诗，花茂蝶争飞，枝浓乌相失’。）人花一色忒难分。”“掇花赠妾郎爱妾，将妾比花妾谢郎。妾自不如花茜媚，问花可有妾心肠？”“菱样樱糕扑鼻香，卖糕人著紫罗裳。纤纤检个莲花馅，蜜味要郎仔细尝。”“风动花飞白日驰，折枝无奈送郎时。郎心便似花易谢，妾在天涯那得知？”肠断樱枝送别词，旗亭唱罢泪如丝。明年花似今年好，莫到明年更别离。”殊有杨铁崖风调。

一二、泰兴朱曼君孝廉铭盘工骈文，有《桂之华文集》。甲午夏客死於旅顺。有《赠邱履平》一律云：“苦道欲归去，家山无寸田。谁能临碧海，长日对青天？相见亦无语，能饥恐得仙。不须论兵法，零落十三篇。”邱名心坦，袁爽秋诗中所谓“海州大侠”，与曼君曾同为吴武壮座上客也。诗有盛唐人门面。

一三、王壬秋先生诗，惟於友人屏幅上时见之，皆学盛唐、学《选》体者也。近乃於友人斋头翻阅其诗集一过，有《祁门》五言律二十苜之一最工，云：“已作三年客，愁登万里台。异乡惊落叶，斜日过空槐。雾湿旌旗敛，烟昏鼓吹开。独惭携短剑，真为看山来。”首二句将少陵“万里悲秋常作客，百年多病独登台”调换言之耳；携短剑而作客三年，亦濡滞矣，而托言为看山来，末韵不可谓不冷隽。然世有尹士，又将有微词矣。余旧见台抚刘壮肃於内山营次有七言古，中数句云：“万峰刺天一鸟道，亦跋险阻瞻囊鞑。归来自笑成何事，妆点一卷游山编。”未知视王何如耳。

一四、甲寅春暮，湘潭王湘绮老人入都就国史馆馆长之任，年八十有三矣。步履食饮谈谐，健如五十许人，须皓白而半白黑发辫尚存。都下闻人争张燕相逢迎，余时与配食之列。春尽日集法源寺看丁香，寺僧绘图，要客题诗。余诗云：“丁香花满院，一老发如银。犹是春三月，居然集百人。寺僧希岛佛，坐客厕山民。共有今朝句，风光本足珍。”用事不无稍迁就处，然无字以易之。老人於前清末年赏给翰林院检讨，愿以后辈礼见诸老大前辈，大会於江亭，老人赋五言古一章。石屏袁树五嘉谷，经济特科之彭羡门、刘绳庵也。是日纪以七律一首，中二联最为雅切，云：“车声芦荡人如海，花影槐厅梦化烟。白发漫谈天实事，金幢兼感寿昌年。（自注：亭旧为慈悲院，有迭寿昌幢。”）树五有侄丕钧，字百举，肄业大学文科，有游西山句云：“太行西北来，脉络千万支。中有马鞍山，如马方奔驰。偃蹇不能御，蹴踏生雄姿。”又云：“一瞬数十里，但觉天地摇。”状坐汽车颇肖。

一五、余於前编《诗话》偶录李审言数诗，谓非近日诗人妙手空空者可比。审言见之，谓“石遗殆未知余论诗之说见於《拭觚》者”。记以一诗云：“偶间北海知刘备，惜未任华遇少陵。儇薄自迷三里雾，烦欹谁办一袢冰？游吴物论惟轻宋，（自注：赵秋谷游关门事，阮吾山谓所指者西陂耳。）朝鲁宗盟竟长滕。心折长芦吾已久，别材非学最难凭。”沧浪论诗，余所不凭，曾於《罗瘿庵诗叙》畅言之。惜审言所著《拭觚》终未之见。至此诗使事雅切，仍以“非妙手空空儿”评之耳。

一六、旧日知交，乱后久不得见。去春见沈雨人（云沛），读其近作二首。《春寒感事赠杨泗洲》云：“兼旬雨雪滞芳辰，今日清明已暮春。岂合霜华竞桃李？但凭风力长荆榛。黄钟已毁阳无律，黑眚方来夜未晨。灰死烛龙呼不起，焦原愁杀履冰人。”《甲寅三月春寒特甚，东海相国自青岛来京师，呈诗见意》云：“尧舜咨嗟四海穷，千钧一发介华戎。已看秦火燔姬录，未必荆人得楚弓。葛相隆中应有策，汉王马上竟何功？束山携手前盟在，雨雪漉漉正北风。”年来大局，分乐观、悲观两派。雨人曾长邮传部，阅世已深，当二次革命之后，作此悲观，不堪卒读矣。

一七、前提学使柯凤孙（劭态），淹赅蒙古事，重撰《元史》数百卷，渐次付刊。喜谈诗，少见所作。乱后重晤都门，读其《过定兴谒鹿文端公墓》一律，云：“遒屏城外相公阡，哀挽都门忆往年。人到九京思士会，车遇三步愧桥玄。虞渊落日悲身世，《蒿里》西风拜墓田。谁识平津旧宾客？尘埃衮衮送华颠。”次联工整，末联凄黯。



●卷一八

一、自来文人好标榜，诗人为多，明之诗人尤其多。以诗也者，易能难精，而门径多歧，又不能别黑白而定一尊，於是不求其实，惟务其名，树职志，立门户，是丹非素，入主出奴矣。明太祖时，吴则有“北郭十子”，为高启、杨基、张羽、徐贲、余尧臣、王行、宋克、吕敏、陈则、释道衍；越则有“会稽二肃”，为唐肃、谢肃；粤则有“南园五子。”为孙黄、黄哲、王佐、李德、赵介；闽则有“十子”，为林鸿、王恭、王傧、高廷礼、陈亮、郑定、王褒、唐泰、周玄、黄玄。景帝时有“景泰十才子”，为刘溥、汤胤绩、苏平、苏正、沈愚、晏铎、王淮、邹亮、蒋主忠、王贞庆。孝宗时有“前七子”，为李梦阳、何景明、徐祯卿、边贡、王廷相、康海、王九思，七子中去王廷相，加朱应登、顾、陈沂、郑善夫，号“十子”。世宗时有“嘉靖八才子”，为李开先、王慎中、唐顺之、陈束、赵时春、任瀚、熊过、吕高；有“后七子”，为李攀龙、王世贞、谢榛、梁有誉、宗臣、徐中行、吴国伦；“后五子”为张九一、张嘉胤、汪道昆、余日德、魏裳；“广五子”为卢、欧大任、俞允文、李先芳、吴维岳；“续五子”为黎民表、王道行、石星、赵用贤、朱多蝰；“末五子”为屠隆、胡应麟、李维桢、吴旦、李时行；而梁有誉、欧大任、黎民表、吴旦、李时行又为“南园后五先生”。神宗时，有“嘉定四先生”，为程嘉燧、李流芳、娄坚、唐时升；又有“公安派”，则袁宗道、袁宏道、袁中道；“竟陵派”为锺惺、谭元春。然此百十人中，没世有称者不过三四十人，其余虽有名，亦无称者，不过占志乘中数行地位而已。

二、近阅报纸，载有一段云：“长沙易培基（寅村），究心问学，结庐白沙泉畔，闭户读书，尤精校刊之学，见已校定经典五十余种。於高邮王氏之学，盖笃好之。少时肄业两湖书院，著书纠正王氏《公羊笺》之误。杨惺吾奇赏之，赋诗相赠，有‘大著挝碎湘绮楼’之句。近於友人处得其所著《清史例目纠误》，订正缪筱珊之失，识者服其精审。此外尚有孜证之作，订正王益吾《汉书补注》及《水经注》之误”云云。按《清史例目纠误》，余曾略见之，是处甚多，至服膺高邮王氏之学，乃过信湘乡曾氏之说。有清孜据家，精博者甚多。高邮率意改字，开咸同以来单文孤证之病，其不以“倪天之妹”为山海经刑天之妹也者几希。

三$$$$吾友马君季立，贻余《尺冈草堂遣集》四册，凡文四卷、诗八卷，而使为之序，盖季立乡人陈君子瑜（璞）所著。君女适伊氏墨卿先生族弟，能文墨绘事，於季立为舅之妻。陈君子早逝，遗集皆其女刊之，属季立求能诗文者为序。余辞不获，乃言曰：“本朝盛各种学问，而惟诗实不振。无已，浙人为盛。岭南诗人初未大盛，张曲江后，其著者南园前后五子，屈、陈、梁三家而已。程可则、王说作、王震生、陈乔生、伍铁山之伦，名章散句，采摘於新城、长水诸笔记诗话，风调时时可喜。乾嘉以降，若冯鱼山、黎二樵，张药房、赵渭川辈，为翁覃溪、王兰泉所称道者，亦未足以特立。宋芷湾极力学杜幽秀一路，然为诗不多，工者皆近体。程春海言近人诗多困卧纸上，陈兰甫能於纸上跃起，惜余未见其诗。春海之言必可信。季立，兰甫弟子，能举以示我乎？陈君诗大略近体胜於古体，七言胜於五言。全首可传者，如《宿招二水樵寓斋》、《看梅学海堂》、《富春》、《雨过昆阳》、《新打洪守风》、《村居度岁》、《由舟湖至金田村省耕》、《题空山鼓琴图》、《送王中丞抚闽中》、《追悼石芷叔》、《柬伍襄卿》、《苦热》、《同人赏雪学海堂》、《题野水闲鸥馆图》、《彭园主人见招三首》、《题朗山梅窝新居》、《山响楼看雨》、《山堂连饮数日漫成》、《次韵朗山见怀之作》、《陈香根订小蓬山馆之游》、《朗山招集山堂》、《和史穆堂》、《和孙稼亭》、《题画绝句》，亦以夥矣。王说作、陈震生、冯鱼山、黎二樵之伦，未能或之先也。陈君以孝廉宰江右有声，退居里中，为学海堂学长，与兰甫、邹特夫诸公游，而身后寥落，故人无有问其遗诗文者，可叹也。晚年多作律诗，清新语颇与芷湾相近，殆尘事去而诗境益廓清乎？表而出之，以告世之数岭外诗人者。”

四、《尺冈草堂》诗句可摘者，如“前开户牖俯绝涧，后有亭榭窥江波”、“奇如削或未成，好花粗有无求备”、“岭云避月全依树，海雨随风半入楼”、“清绝百虫号夜籁，不须更听五更钟”、“穹苍已定偏安局，崧岳空生将帅才”、“意外登临今日酒，眼中苍翠旧时山”、“咫尺烟波劳远梦，寻常事业误归期”、“郊垌偶涉成新趣，野老相逢讯近闻”、“竹间径造何须问，松下相於可与言”、“幽花未许人看早，晴日如矢口客约来”、“旧识僧今多退院，同游客亦半支筇”、“短章疑读逸民传，厚地难埋饮者名”、“莫放扁舟过对岸，岸旁垂柳厌低篷”、“惜犹未朴山堂被，卧到参横月落时”；五言如“夜静轩窗外，林风相与言”、“疏钟犹动晓，乔木已前朝”、“喜雨却惜花，欣戚并一抱”，有极似荆公处。
  </div>
  <div class="pagination">
   <a href="石遗室诗话_page7.html">
    上一页
   </a>
   <span>
    ...
   </span>
   <a href="石遗室诗话_page3.html">
    3
   </a>
   <a href="石遗室诗话_page4.html">
    4
   </a>
   <a href="石遗室诗话_page5.html">
    5
   </a>
   <a href="石遗室诗话_page6.html">
    6
   </a>
   <a href="石遗室诗话_page7.html">
    7
   </a>
   <span class="current-page">
    8
   </span>
   <a href="石遗室诗话_page9.html">
    9
   </a>
   <a href="石遗室诗话_page10.html">
    10
   </a>
   <a href="石遗室诗话_page11.html">
    11
   </a>
   <a href="石遗室诗话_page12.html">
    12
   </a>
   <a href="石遗室诗话_page13.html">
    13
   </a>
   <span>
    ...
   </span>
   <a href="石遗室诗话_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
