<!DOCTYPE html>
<html>
 <head>
  <meta charset="utf-8"/>
  <title>
   梦苕盦诗话 - 第 6 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   梦苕盦诗话 - 第 6 页/共 8 页
  </h1>
  <div class="content">
   二四二、二樵七律剿削奇崛，微病其过炼。然如“客心劳似江上叶，日日苦吟江上风”一类之句，佳处自不可没。至如“细雨人归芳草晚，东风牛借落花眠。”“沙衔日脚帆阴转，云逐天根雨势圆。”则妍秀而自然矣。《蒲褐山房诗话》所摘，尚非其至者。余别取其跌宕之作，如《邕州》云：“不胜今昔亲垂老，如此风烟我再来。”《望仙坡最高楼》云：“短长道路供离别，少壮交游半死生。”《邕州城楼》云：“归心东与急流争，又见飞帆西去程。知有年华在前路，可教人事但长征？”《复题望仙坡》云：“四天风雨趋平楚，一郡云山共此楼。”《得秦述尧岳州书》云：“巴陵残雪见春还，南国莺花几日闲？水落九江开楚泽，眼明寸碧是君山。”《开镜》云：“掩书开镜入中年，白日黄河急鬓边。哀乐以来常梦鬼，死生无著转疑仙。”《开镜》一诗，尤超警。以外如《夜合花》云：“鸭头力破重胎绿，鱼子深团一撮黄。睡亦近人翻与坐，暗如触处不宜光。”咏物精妙贴切。《录别张大谷十二月廿五日》云：“身先梦去惟应恋，客并春来不肯迟。”凄婉。《示友》云：“残年贱于无家别，昨梦娇雏哭母声。”哀厉。《示袁睫巢》云：“忧患以来生有命，饥寒争与病劳身。”沈郁。《题亡妇惮病图》云：“生为幻女无身相，梦入禅天接笑啼。水火风灾离众病，去来今佛讯菩提。”禅语入诗，尤妙。近人胡步曾讥二樵诗貌似唐人，非知言也。

二四三、二樵《梨花》诗云：“梅花去后人间月，只有梨花得二分。”神来之笔，然从宋僧圆复诗“燕子来归梅落尽，小窗明月属梨花”句脱胎而出。

二四四、钱石诗，清真铲刻，神景开阖，体大思精，卓然大家，在雍、干间无敌手。然尚不逮郑子尹，则以其删汰未净，集中酬应之作较多；且才气腾踔，意境变化处亦微逊于郑。集中名作如《僮归》十七首、《兴隆店》一首、《寄善元于南洼僧屋过而抚之杂写》五首、《到家作》四首之二，皆元气淋漓，直欲雁行杜、韩者。以外五古写景之工者，有如《初二夜听雪作》句云：“宵声最清虑，况在风竹间。而当雪落深，小阁如空山。”《题蔡叟竹寒沙碧山庄图》句云：“云蒸晓光白，雷磋秋声驶。后园一髻清，高顶肆遐。”《扳罾》句云：“一雨洲渚活，荻芦风不干。溪翁夜来梦，已落门前滩。”《清远道士养鹤涧》句云：“灵阜不抗云，幽篁乃纡涧。涧声云气中，翠与白相幻。”《在严州十里外泊》句云：“天影浅深水，颐声前后山。以身入秋碧，恍鹭与鹇。”《木兰诗》句云：“山绿胜江南，浓苔树阴照。高瞻涩难上，大岭如壁峭。穿林仄轮辕，与马争悍栗。千峰壮九秋，万里归一眺。”又云：“遥瞻势围合，正觉日光闪。下走纷鹿群，上飞绝鸦点。”又云：“日觉深山深，日忘大漠大。大坡忽以豁，高立数峰最。深峪忽以回，翠微数峰外。乃知开阖间，造物方未艾。”又云：“夜蒸雨彻晓，晓冻天已晴。云气若飞絮，山坳寒不轻。蒙蒙日亭午，秋暑背汗生。凉飙振空起，突作奔雷声。雷转雹随电，珠玑撒地明。电收雹旋止，山迥清风清。”又云：“须臾云吐纳，继续青周遭。雁排人字去，天与秋心高。”又云：“峰秀林益茂，月高涧逾清。出林看团园，就枕闻琮。”又云：“秋林早晚佳，秋山往复好。日行秋色中，矫苜感晴昊。”又云：“徘徊飞雨夕，至晓开岩曲。薄霜被黄沙，寒意在马足。”又云：“西出两峰口，万灯中夜红。回思千山云，有梦时来通。《并洞庭东岸行》句云：“群山趋暂顿，脉已落湖腹。浸所未及吞，岸亦颇如谷。实则湖之余，非能自盈缩。”《兴安至全州》句云：“出土青见根，千寻削巨凸。或皆侧叠成，石与石相切。”《缘瀑布落处入黄石岩望双剑峰》句云：“仿想龙不跃，竦对寒无雷。篁风万氵氵爵，松雨千崔巍。翠皆着壁起，高岂由人栽？立于静深内，笑瀑外喧う。”《过冻河至黄牛堡》句云：“桥南草如毯，草上峰如幢。始怜煎茶顷，胜绝不可双。”《凤岭》句云：“却望后山云，迭见来时路。路平盘乃胜，山大折成趣。”《宿摄山夜月步至德云庵前坐松下》句云：“一榻静鸣泉，半檐凉出月。篁深下曲坡，万影非恍惚。”刻画光景，具有独到。

二四五、石七古，硬语盘空。如《登燕子矶望金陵》句云：“观音门外春风湿，矶石横当大江立，矶头客袂吹江急。”《题秋山白云图》句云：“独峰见顶不见麓，纸色即云云半幅。苍凉天衬峰影寒，动嘘静嗡神为完。”《题陈大明经西溪书屋图》句云：“倩人遂作西溪图，问君未结西溪庐，笑君且复图中居。”《刘松年观画图》句云：“人事无常画中画，画中看画无人会。我今犹是画中人，画外居然发长喟。”《送万二之阳山》句云：“上滩下滩滩转急，上岭下岭岭忽陡。此客非贪赵尉金，此心直送钱塘口。”《田盘松石图为少宰佟公介福画并赋长歌》句云：“蜂攒办袭不一致，石昂不翔欹不坠。峰峰累石千亿成，千亿石罅松根生。石以松瘦皮肤青，松以石老须髯横。”《题许秋曹道基竹人图》句云：“昨宵雷雨风怒号，梦中吹折庭槐梢。故园平安今好在，我非饥凤宁无巢。一竿倘借钓鲂与，涉海不羡神山鳌。”《王安道华山图》句云：“十年想望《华山图》，但见诗记序跋云。一朝见图不暇忆华山，何况画之前后诗与文。华山游者或诗文，未闻兼以能画闻。老人能画复能诗文游，华山以来无匹俦。盈尺松云四十幅，不知此身犹在屋。”《观大唐中兴颂刻石》句云：“天南唐后无此如，元公之文鲁公书。体逾骚人擅雅杰，画若铁柱撑空虚。俯临大渊削崖壁，三百尺余秋翠滴，披草读之晓虫寂。天开灵境初何心，客蓄奇怀远相觌。面石久益钦两公，兴唐家国诚哉忠。江深山荒风露湿，不语之语精犹充。”《题南岳藤杖》句云：“梅花修竹东海庐，出为我船亦为舆。有山可眺偕徐徐，何必直上昆仑墟。”《倪文贞公画册歌》句云：“画山非山水非水，画树非树石非石。胸中有物不得消，墨海鲸波随戏剧。”《邵文庄公温砚歌》句云：“公家香庵即听松，砚今静覆庵松浓。松根石泉泉第二，松顶云山山九龙。竹炉煮茶瓯正碧，铜炉置砚灰自红。梅花万树雪三尺，我欲从之过大冬。”《将游支硎华山天平诸胜，先夕系船狮子山下，风雨骤作，天明益横，不得登岸而赋长歌》句云：“我所思兮华山天池莲叶馨，支公住处鹤亭马间秋暑清。其南独峰模糊青，中有白云一线泉琮。灵岩之高何啻三百六十丈，今者不见但见苍烟横。”皆劲气直达，不假辞藻修饰，弥见笔力之清矫。至如《上巳登平山堂》句云：“春风年年柳毵毵，年少行乐我尚堪。愁心莫值湔裙女，指点飞花扬子南。”《法源寺看海棠》句云：“水远山长余梦在，莺飞燕语繁红度。齐奴步障底须夸？片段慈云浅深护。”《题吴鸿胪玉纶古藤诗思卷》句云：“尚书不见藤自花，独唱无酬春日斜。过墙戏蝶翻成队，穿架游蜂已放衙。”又云：“紫缨络挂香风初，明年香风还醉余。直为鸿胪偏好古，令人闲裹感尚书。”又何其婉也。

二四六、清人七律，学唐者不失之肤廓，即失之滑易；学宋者不失之生硬，即失之纤弱。唐人之佳处在兴会淋漓，宋人之佳处在意境新颖，石独能取二者之长，而出以自己之面目。浑灏流转，大气磅礴，不屑屑于一二字争工拙。《到家作》四首为最工外，余如《登多景楼》句云：“第一江山第一楼，阑干孤迥俯晴秋。几家北顾凭天堑，终古南朝怨石头。”《王五春日金陵书来及秋怀之》句云：“残山剩水春三阁，燕子桃花酒一杯。何限斜阳入诗句，笑君犹为昔人哀。”《怀陈丈向中西安》句云：“重骑代马坚冰滑，已出潼关落木初。”《武昌》句云：“望望岷峨势陡回，东流水乍入江来。出城楼阁连山起，对岸人家两郡开。”《岳州》句云：“南浮衡岳三秋色，西下岷江万里声。”《长沙》句云：“天翠秋晖清复清，江山回合处开城。霸图实始周熊绎，骚怨空传汉贾生。”《清流关》句云：“广宁门外二千程，齐鲁河淮坦迤行。突据冈峦高垒险，全收吴楚大江横。”《题施仪部学濂九峰读书图》句云：“乍浦九峰青到海，屠坟秋鸟脆登盘。十分占得读书力，一出凭为朝士看。”《夜行将至柳前作》句云：“滕县南来众山静，徐州东下大河深。浮生那必关天地，转瞬真怜即古今。明月落将沧海外，暂教不见鬓毛侵。”《蒲州》句云：“维南太华三峰倚，自北黄河九曲来。”俱气体壮阔，笔力雄健。此外五七言佳句，如“门深筠翠底，僧老菊黄余。”“闭门青竹色，沈磬夕阳天。”“倚檐雷晚作，剪烛雨宵行。”“人声清隔涧，竹影密遮山。”“愁以多闲破，春难薄暮长。”“隔城山过雨，平岸水生香。”“水清秋更碧，烟淡晓无痕。”“市遥听转杂，屋古意多危。”“篱围红树短，庭养白云寒。”“药炉人旖旎，禅榻昼婆姿。”“一丛春薤玉花白，咫尺研山江气青。”“船回浦雨初收冷，鸟下陂烟忽断青。”“石壁翠云相对起，野桥红树独吟来。”“枯枝失势高惊瓦，黑雾遭时远妒山。”“诸客莫因秋气动，此堂方与病身闲。”“平生几度逢今夜，寒意当空逼老梅。”“秋在黍粱人语静，路无尘土马蹄前。”“千寻瀑挂起苍壁，万片岚蒸生渴苔。”“放艇白花雾晓，收罾绿树柳风晴。”“飞来黄蝶晚无数，围得青山明一村。”“田园别后黄金尽，科第成来白发疏。”“酒散独依斜月坐，春秾犹属老年思。”“观化本来流水似，论心今有故人知。”“真心到此毋相谑，绝艺成来必自矜。”“后水转为前水出，左山趋与右山迎。”“屋于高处非忘世，志欲终焉此读书。”“踏青人出村无雨，上冢船回树有烟。”或清新，或遒健，一洗干、嘉时诗人靡曼浮滑之习。

二四七、石七绝之佳者，如《真州》云：“篷窗无语看潮生，瓜步山低渐近城。多谢窦家门外柳，向人今日作清明。”《望石湖》云：“治平寺南湖翠昏，柳枝茭叶见滩痕。《楞伽》不管无情雨，一夜吹花满范村。”《夜遇吴江》云：“一曲箫声十里风，松陵何处月朦胧？刚肠不信词人最，眼对青春嫁小红。”《徐秀才汪上舍同舟小饮，沿苏堤看桃花过净慈寺复憩花港》六首之二云：“土步鱼香玉手羹，浪头蕴碧活船行。今朝直倚东风势，恼得无情亦有情。”“水榭人归藓欲封，知鱼知我且从容。夕阳苦觉非前度，忒煞薰须炙萼浓。”《苏堤桃花》云：“蛱蝶团飞漫作狂，那知千媚自中央。未能向日轻分笑，噤瘁才施薄薄妆。”《梁声士秋曹招同诸友饮紫藤花下》云：“晚来花重晓来枝，今日人看昨日诗。（适张大理送昨看花诗至）此意老藤须不会，可能笺乞绾芳时？”《城西春游》云：“春人相唤挈都蓝，又叩隋家七宝函。绿动广寒门外柳，不胜烟露忆江南。”“修林矮屋翠连畦，趁得山光一带西。指点玉钩斜近在，忍寒偏不放棠梨。”皆妍秀入骨，知大家不徒以盘空硬语胜也。

二四八、五绝一体，极不易作。石集中，殊多佳作，非元、明后人所办。如《吴歌》二首云：“青青梅子仁，酸剧惟一个。同船替作饭，半路防相饿。”“焚香深阁裹，岂不以欢故。机鸣无余丝，抛却欲何作。”《横塘曲》云：“吹瘦门前树，秋莺坐梦中。横塘雨犹可，不愿横塘风。”皆有古意。余尤喜《其题王仲山漏山水牯牛册子》八绝句之五云：“顷刻桃花林，牛放我自游。桃花红正深，我在不见牛。”“失牛乃剩我，寻牛却忘家。夕阳一路云，并不见桃花。”“前山绿复绿，牛兮莫思我。我今独思牛，牛我无一可。”“蓦地见牛回，手招直牛口。本非别家牛，费此一招手。”“招之未必归，定力何以能？拽将鼻孔转，犹隔一条绳。”以诗谈禅，妙在不落言诠。

二四九、黄山游屐，晚明为盛。纪游之诗，以牧斋为最工。近年汽车道通，直抵山麓，游客沓至，羌非昔比。余所见近人游黄山诗之工者，殆莫如金丈松岑及许疑庵二家之作。金作雄奇，许诗精炼，鼎足颇难其人。乙亥秋，同邑杨[C043]恙自黄山归，闭门觅句，得五古二、三十首，写以示余，则廉悍奇崛，又能于许、金二家外别出手眼。三十六峰之游，为不孤负矣。今录其尤工者于此。其一云：“歙黄三百里，停轮汤溪市。峰是云门峰，水是丰乐水。生计捉白云，开门饭云子。买云赠远人，开盒云未死。”其三云：“昨经小心坡，惕然禁下顾。舆台亦戒惧，张皇悔佣雇。石罅行蜴蜥，未许鹤安步。有如上峡船，推挽山如故。”其五云：“黄山以画拟，刻画类北宗。天都独浑古，钩勒避浮松。壁穿漏高泉，石裂囚矮松。峰界各不犯，峰路各不通。若问桂林山，异曲而同工。（同游孙良翰，久游粤西，谓黄山不减阳朔。”）其六云：“黄山开画宗，皖派守刻苦。硬钩笔不衬，或间大劈斧。尺木与瞿山，削中规矩。渐江与石涛，法亦于焉取。我来参画禅，亦颇坚门户。（予向爱新安派山水。）造化真本师，何必倪黄谱。”其七云：“四更山已明，僧院歇鼓钟。盥洗下莲沟，攀摘青芙蓉。枝低援我手，云忙笑我踪。何不稍息心，瞑坐蒲团松？”其八云：“黟山卅六峰，大块结精英。胚胎鸿前，轩皇加令名。无峰不骨立，无树不侧生。石不合事理，树不近人情。历数寰宇中，黄华差足评。（明未白民有《黄华合评》。）”其九云：“黄山绝樵人，仅仅采石耳。舍身干仞岩，长绳结喜子。失足无底壑，枵腹饱豺虎。石耳其如何？留待人滋补。”其十云：“我昔浴熟海，今复浴汤泉。小阁临大壑，入室硫黄烟。澄莹畅脉络，百病借泄宣。轩皇昔炼丹，此水已沸煎。何必尊环丘，矜奇王子年。”其十一云：“凿山开道路，一线赘口通。（一线天、赘鱼，险仅通人。）设要当万夫，丸泥可以封。鳌背坐四顾，剑芒森尖峰。山气服心兵，杳冥道所宗。蓄意养谷神，先拜丹坛松。”其十二云：“泰山严道貌，相形落凡庸。北黟创奇格，与世罕雷同。此山擅三绝，厥维松云峰。峰色太古火，石缝千年松。云来不得行，出首青芙蓉。”其十五云：“万绿桃花山，秋翠拭丹邱。沉没黄海中，显晦难自由。沉陆现虚幻，浩汗千峰投。千峰若暗礁，触石星槎浮。海水有浅深，厚薄穷测钩。量云备准尺，朱砂先出头。”其十六云：“峰头快秋晴，下方苦阴晦。云分两世界，上下颇隔碍。银涛无边际，日华耀云背。漭氵养一万里，舒卷发光彩。云收海枯涸，云合山填海。但得葬云壑，扬州定后悔。”其二十云：“夜宿白龙潭，天愁崩巨雷。行声万军马，出山争奔う。积潭润鳞甲，建瓴难倒回。潭干龙甲痒，一怒千山ㄨ。”其二十一云：“孙子善用兵，星月惯偷度。趋装丞相原，熹微昧草树。舆人散归马，图近讶分路。声闻九龙瀑，过之不一顾。譬如审古画，气局领高趣。笔笔泥迹象，困苦少神悟。解嘲聊自慰，用作《山经》注。”其二十二云：“我行歙黄道，胜如读画语。石师写林邱，非草非丛楚。及今细辨之，所画乃蜀黍。（歙山多植玉蜀黍，始悟石涛昼境。石师著有《画语绿》。）麓台守绳墨，石谷死故楮。草率新安派，能自出机杼。陈言矜六法，如鸱衔腐鼠。请看迎面峰，笔笔金刚杵。”其二十三云：“拳曲黄山松，志趣郁奇古。何以形容之？苍官兼短簿。讬根石不让，殊遇获寸土。挣扎成名松，淘汰已难数。”其二十六云：“东下始信峰，言循苦竹溪。岭岈当洞壑，石怒拒攀跻。上有两仙人，对弈分东西。一枰千万祀，寿与轩皇齐。山静局不乱，不言见端倪。何似橘中叟？乘龙隔云泥。”[C043]恙工画，故诗中多以画喻。曰“造化真本师”，曰“北黟创奇格，与世罕雷同”，曰“譬如审古画，气局领高趣。笔笔泥迹象，困苦少神悟”，曰“陈言矜六法，如鸱衔腐鼠。请看迎面峰，笔笔金刚杵”，自道其画，亦自道其诗也。[C043]恙近年所作，荒率之中，弥饶古趣，庶几不烦绳削而自合者。

二五○、同邑张禊觞（同咏）明经，汪丈启东老友也。曩于茗座上屡接绪论。偶作诗，不事雕镌，自有真味。懒不肯自存，独汪丈什袭珍藏之。积十余年，得若干卷，署曰《神默斋诗钞》。明经既归道山，丈为醵金排印，以传于世。金丈松岑谓其诗若加以功力，可及陈太初。惜明经之无意于此也。汪丈屡嘱余采其佳篇入《诗话》，重违其意，今录其短章二首及断句于此。《治园》云：“春雨朝初过，治园辟草丛。误将马齿苋，当作雁来红。及长知非是，已劳灌溉功。徒劳不足恨，恨为小草蒙。”《题鸲鹆》云：“胎化既入禽，自有禽成侣。类别难强合，胡为学人语？世人浮语已病多，况又新增尔一科。万事是非究不识，人非人是相依阿。语言益乱将奈何？”《士女吟》句云：”美女不须寿，寿则减其色。佳士不须名，名则损其德。”《自述》句云：“乱书堆裹住，苦菜味中生。”《守贫》句云：“梦多惊夜短，酒保舂寒。”《园居》句云：“台避诗中债，杯安酒裹贫。扶花删乱草，拣药取劳薪。”《青菜》句云：“遗味与人俾识苦，碎身济世愿为齑。”皆所谓深人无浅语，不足与薰香摘艳者道。

二五一、瑞安陈雁迅，以其乡余梅史（澜）未刊遗诗名《味菜根斋诗稿》者示余，嘱采入《诗话》。全诗凡九十五首，皆平稳之作。佳句如：“松径鹤眠秋梦淡，竹房人语夜灯青。”“人趋远市孤烟散，雨过空城一雁飞。”“人来竹坞双鸠雨，秋老菱湖一笛风”之类，皆可入《蒲褐山房诗话》者。五言如“坐观秋水白，照见此心清。”“有时还饮酒，无日不吟诗。”可想其人。绝句如“昨夜小窗风雪裹，梦携樽酒看梅花。”“指点钟声秋寺裹，淡金塔影画斜阳。”单句如“半帘花影护春寒”，“栽花赢得一身闲”，亦佳。大抵此类诗清人为之独多，最是无聊。

二五二、陈独漉《读秦记》云：“谤声易弭怨难除，秦法虽严亦甚疏。夜半桥边呼孺子，人间犹有未烧书。”此诗传诵已久。顷阅《袁中郎集》，则竟是窃取中郎。中郎诗为《经下邳》云：“诸儒坑尽一身余，始觉秦家纲目疏。枉把六经灰火底，桥边犹有未烧书。”独漉为岭南大家，何不检乃尔？因此联想及近日偷诗名手杭人徐某，近又大窃李越缦诗，印成小页，分寄友朋。此君殆真以世人皆无目者邪？何不以陈独漉为借口，更可放胆而窃。呵呵！

二五三、苏子美《淮中晚泊犊头》云：“春阴垂野草青青，时有幽花一树明。晚泊孤舟占祠下，满川风雨看潮生。”绝似韦苏州。山谷颇爱之。明人“空庭帘卷昼亦暝，隔墙唯见桃花明”二语，与此诗“春阴”二句，同一善状光景，而明诗巧矣。又近人海藏有“春阴庭角浓于墨，衬出江梅半树明”句，龋ǔ亦与此同。

二五四、沈归愚《病中作》句云：“卧病憎夜长，望晨如望赦。”十字写病人情绪如见。此老作诗，未尝无性灵。然实本于袁中郎诗“病裹望归如望赦”七字。

二五五、黄仲则《病愈作歌》句云：“我曾大小数十病，虽脱鬼手生则残。有如老将身经百余战，遍体刻画皆疮瘢。重经战处始长叹，孤军弱垒心茫然。我思冥中岂亦厌狂客，几度得遣吟魂还。或者天意忌作达，坎凛始识为人难。否则山灵水怪夜深哭，畏我幽僻工雕剜。明知无益聚为祟，汝曹再至真无颜。”郑子尹《赠赵晓峰》句云：“鬼亦厌斯人，不使犯其界。放我万里归，忽若脱天械。”二诗用意略同，而繁简各极其妙。

二五六、雁迅以其乡前辈戴守雅（炳）《璞庐诗存》示余，嘱为论次。戴君沉浸于五七字中者盖已数十年，所作皆和平雅正之音，不沾染近人瘦硬钩棘之习气。佳句如《四十感怀》云：“曾经一万四千日，漫作东西南北人。”《青镇分水墩》云：“越吴此地分邻界，风雨遥天撼小楼。”《黄君楚雄赠菊作枕志谢》云：“千里归心三径梦，五更香气一床秋。”《桐乡公廨》云：“书生作宦终成拙，晚岁吟诗总欠工。”此语翻用杜公“老去渐于诗律细”意，的是诗人通病。其新乐府《马蹄袖》及《发辫》二章，颇有趣，因长不录。

二五七、叶誉虎寄赠其曾大父叶英华《斜月杏花屋诗钞》四卷。英华以词名道、咸间，有《花影吹笙词钞》行世。其诗则至丙子春始刊行，用字琢句，细秀清圆，如瑶台婵娟，竟体芬芳，自是词人之诗，不必求其风格之高也。佳句如“雨余飞絮懒，风细落花圆。”“无眠知夜气，多病负春光。”“秋声群马健，风力万潮来。”“坠叶依萤定，流云度月忙。”“书城围坐稳，花海贮愁难。”“愁深凭酒遣，梦嫩倩花扶。”“月约诗心阔，秋先病骨知。”“绿飞萤影瘦，红涩藓痕干。”“月影写禅意，花香闻妙心。”“冷知秋气味，静写月身心。”“鬓华非为愁中老，花冷难从热处开。”“衣上酒痕融作泪，鸥边人梦稳于家。”“书味醉人馀酒意，蜂声摇萝入花魂。”“离怀入夜常如醉，病体逢秋强自持。”“灯焰绿低才鬼传，脂痕红印女儿诗。”“径僻长肥书带草，家贫开瘦米囊花。”“香魂静爱帘初下，树影斜看月乍移。”“画理每从深夜得，离愁生怕落花知。”“会遣韶华催鬓发，几曾风月负阑干。”行爱鸟声多种树，生怜蝶梦不离花。”“大抵浮生皆梦幻，不妨小事略糊涂。”“伤心花事余红药，转眼斜阳到绿芜。”“眉月含羞初嫁女，ヤ檀熏透在家僧。”“诗心似水流多曲，花梦如烟隔一层。”“坐对通宵疑在月，萝来何处更为云？”“无言谩觅来时路，写照仍余幻后身。”（二联咏白桃花。）“不尽心情余笔墨，无聊春梦醒帘钩。”“月自随苎空恋影，花缘经雨不闻香。”“与我唱酬余蟋蟀，替人怜惜有鸳鸯。”其七绝所作最多，亦最佳，不胜录，亦摘其佳句于此。“满地月明秋不管，一帘花影当诗题。”“香墨自调三两滴，笑题花办奇春风。”“偷懒牧童篱畔卧，一牛吃过菜花西。”“谁人夜倚红楼笛，一曲残声送六朝。”“帘底春人花裹月，分明金粉画南朝。”“一院绿天帘似水，争教人影不如鸥。”“琴心静悟无弦趣，一鹤看人踏影来。”“红楼隔雨帘遮月，那得分明写断肠。”“纵使缠绵已离别，东风如梦水如人。”“几点兴亡儿女泪，借花红到汉山河。”（《题虞美人昼扇》）“匝地湘波帘不卷，绿窗人卧药烟中。”“无端清萝成胡蝶，斜抱花魂缓缓归。”“炊烟白剪秋痕碧，为问渔舟饭熟无？”“如水诗心如梦月，可怜花亦在山清。”“花影一枝扶不起，绿阴如梦冷斜阳。”“琴窗绿静东风弱，时嬲落花轻叩门。”“一雨云波天影黑，蜃窗圆划电分明。”“一夜春魂吹未醒，雪花如雨拜香君。”“剧怜病体轻于叶，蛱蝶罗衣纸样裁。”“欲借广寒三尺地，任侬花底葬蛾眉。”“多谢心灯留夜影，照他诗梦到圆时。”“不肯分明通一顾，最消魂处是帘栊。”“我与寒蝉同吊影，不嫌风露只斜阳。”“东风吹剩愁多少，安置心头不肯消。”“天香销萝藏明月，一夜眉梢瘦似君。”“何如香泪流成海，一叶云帆渡袅烟？”“萧疏只有芦花影，临水无人踏得来。”“分占白鸥云水福，荻花凉透藕丝乡。”“多谢雨丝闲料理，替侬弹泪过清明。”（《柳枝词》）“低首万方齐合十，一盂香露一如来。”“此是妙因如意月，不知为雨抑为云？”“白藕作花芦茁叶，一湖风露属渔家。”“合取妙香成世界，万花明月梦江南。”“手捉玉盂临水汲，戏捞明月贮光寒。”“无心妙得天然句，新绿浑如新嫁娘。”“一灯低照还家梦，来往秋心逐夜潮。”古锦囊中句，数之不尽，略一咀含，便觉口香三日。至于《丙辰感事》五律六首，咏广州动乱事；《丁巳冬腊感事》五律十首，咏英法联军攻广州，叶名琛被俘事，皆沈郁苍凉，无愧诗史。与上引之断句，又迥异也。

二五八、晚清诗人，学坡公者，以何子贞（绍基）为第一。《东洲草堂诗》才力差足敌巢经巢，而无子尹之沈厚。集中古体最见笔力，近体亦多独到，然尚有干、嘉人结习。白话有过于俚者，弥可厌。七古奇作，断推《飞云岩》为压卷。其诗云：“垂天之云向空布，来为人间沛甘澍。功成气猛不自收，太古阴风莽吹冱。云欲上天天谓顽，太虚缥渺无由还。云欲回山断根络，壑秘岩扃无住著。忙云失势化闲云，云自无心不悔错。幻为百千万亿云，云云一气相合分。一云乍起一云落，一云向前一云却。一云奋舞一云懒，一云欢喜一云愕。大云睢盱母覆子，小云看戢鱼吹水。丑云恧缩妍云笑，痴云疑立灵云诡。睡云颓散欲著床，淡云散涣偏成绮。三云四云相颉颃，十云百云不乱行。如神如鬼如将相，如屋如塔如桥梁。如龟蛇蛰虎兕吼，鸾凤&lt;羽失&gt;虬龙纠。世间人我与众生，云无不无无不有。云来东北干坎门，性不耐寒思就温。轩轩欲向东南奔，乘巽煦离翕以坤。一云来翔众云萃，上不就天下无地。若离若狎若觊觎，不疾不徐偏不坠。百千万亿空中悬，饥饱病健相牵连。健云扶携病云走，饱云汗出饥流涎。涎垂汗注霏珠玉，人来云下人云触。横奔疾走云尚在，仰自摩头俯扪足。人共云行两不知，千百人戴云半腹。丛丛万松插云巅，如鳌负戴坚。天风时来松乱，云凝不动松影圆。白龙同云白天下，云不飞回龙亦罢。瀑泉直飞龙所化，电激虹伸越云跨。龙则有智云无情，云自寂然龙怒鸣。云虽大拙乃胜巧，龙亦无术升天行。云罅孤亭嵌[QSDO]々，危叶在树风可脱。亭中呼酒人看云，酒动人停云并活。老僧逢人说慈悲，谓千万亿云即佛。云不见佛佛爱云，云佛佛云有伸屈。我蹑云趾坐立眠，登巅看松胁听泉。泉下灌田松照天，云闲无事几千年。不嫌碍笠又妨屐，试与摩挲生润泽。扣之有声出自魄，非木非金色苍白。我行十里方出云，且兰早秋天正碧。奇语看诗读记人，我所道云都是石。”此诗具如来三十二相，八十种好。一结画龙点睛，化堆垛为烟云，斯为神奇。此外如《虎爪筍》句云：“竹根穿石石虎踞，竹学虎腾成虎怒。攫拏芒角亘横立，迸力摇山爪齐露。清农钩钴破椎屦，樵斧无声剥爪去。”刻画颇生动。《游城西碧落寺》句云：“森立佛相罗其间，借石为骨松为颜。颇疑毛发欲飞动，诅意项背皆冈峦。端严不敢摇两足，蹴踏惟恐奔群山。天龙法力镇坤轴，莲界万劫高且闲。”用笔老重。《大人命题颅南雅丈画唐梅》句云：“丈人倾墨先得根，墨气已化垂天云。凡物愈古愈奇逸，阅历世变精灵出。何况梅花性屈强，岂肯布叶安花守忄互律。丈人觥觥天与笔，悬擎盘旋想精实。古梅神来迫不及，万叶万枝到仓卒。忽作横枝千丈势，化作奇龙来据地。不知是花是鳞甲，鼓努回搏成拗恣。”又云：“命儿作诗不许怪，儿诗已出梅花外。万里同云雪来大，此是梅花真世界。”笔墨酣饱，真写得出。《题陈忠愍公遗相练栗人属作》句云：“遗貌觥觥面铁色，惨淡风霆绕烟墨。忠魂到处若留影，阴气满天来杀贼。”绘声绘影，毛发俱动。《戏题八大山人清湘子花果合册》句云：“画师何处堪著我？万物是薪心是火。有薪无薪火性存，隐显少多无不可。苦瓜雪个两和尚，目视天下其犹裸。偶然动笔钩物情，肖生各与还胎卵。心狂不问古河山，指喻时拈小花果。”论画语，亦可喻东洲之诗。《九日登黔灵山》句云：“千树万树相争先，千石万石连跟肩。同根下入九地直，合气上抱高天圆。天地精神滋血乳，中原脐腹边枝股。偶从奇穴见嗡嘘，遂使蛮天有晴雨。”《至山顶》句云：“八十四盘三倒拐，行人贯鱼兼爬蟹。却愁天近地欲离，似蹋空行得悬解。”又云：“何必云容水气合，孤峰而外都成海。万形皆下此独尊，四大真空我安在？多少天人今古思，呵壁从头叩真宰。”俱不堕恒蹊。《题贾丹生大明湖图卷》起句云：“别来弹指二十年，梦似游鱼无可补。”落想灵妙，殊不减经巢。

二五九、子贞以书法名一代，集中论书之作，自属当行。余最喜其《语铃道人见示宋拓争坐位帖，爱玩多日，敬题一诗》，句云：”大节不夺乃不俗，涪叟语透千百层。颜苏书意正如此，源流同异何淄渑。涪叟能言亦能践，一生困踣心坚凝。笔端纵逊雪堂厚，亦伸劲铁蟠枯藤。自米赵来何琐琐，苦从荣几求传灯。千年此道遂晦昧，万手成法相因仍。试看兰亭两派后，《坐位》覆刻方纷腾。得千钱本便可习，求一笔是夫谁曾。香南居士诗字格，于眉阳叟最服膺。因于颜行极銮胶，想见胸次常峻赠。”可谓笔端有金刚杵者。《巢经巢集》中，有《与赵仲渔婿论书》一诗，比较尤胜，并录于此：“吾堂谓人号君子，考其言行而已矣。天资学力各不同，揆以孔孟惟其是。而是之中亦有别，与评金玉正相似。光色纯莹见差等，要为足重非伪比。论书又何独不然，心不可见画在纸。佻怪侧软为佥人，刚方浑重必瑞士。亦有中棱外婀娜，斯实柳和郑妩媚。羊质虎皮又岂无，艺随身败足挂齿。古人真气不虚发，借笔于手图便事。若用头濡及襟帚，亦是其人所作字。吁嗟斯邈至欧颜，历历作者皆已死。相传虽云有笔法，几人亲见崔蔡指？就其形迹推运用，各据所悟言之耳，尝疑韦锺同辈人，写时岂有不见理。明明目尽使转妙，破冢捶胸为何秘？蒙《经》已改李《妙》删，七种执笔文不委。俗图三手又乖舛，方明扌族捉尤若[B178]。澄心七字出希声，拨灯翻成一市。国朝六艺务返古，自宋以后莫睥睨。取法乎上诚盛业，识者固已知其敝。吾于六书颇特识，落笔每恨无律纪。性不能逾力难强，纵有真诀亦瞪视。曩年曾睹包氏《述》，懵懵莫明其所以。乃今赵郎道其师，是从包《述》悟笔髓。为作五指握管状，如鹅昂头鸭拨水。自言三载成自然，骨钮爪秃肘肩痹。吾爱汝师翰墨迹，独溯北朝古质体。岂知精苦突寻常，信是钻盘直透底。古今事事顺人情，未见二王果若此。司直擎拳冯两撮，（张从申擎拳握笔，冯侃两指提管。）韩五李三亦异旨。（韩方明五指包管，李少卿三指提管。）要之书家止在书，毛颖自是任人使。多闻择善圣所教，少见生怪俗之鄙。学古未可一路求，论字须识笔外意。汝于此浅当勉旃，右军固教执笔使。”清真瘦硬，前无古人，而起句稍直。

二六○、子贞《辰龙关遇雨》句云：“山外忽见天，天外复见山。山天不相让，矗作辰龙关。北不见秦洞，南不见溪蛮。管以数尺地，俨若内外闲。石壁讶斗绝，秋天凛其颜。”《乱水》句云：“乱水无正流，乱山无正峰。直立侧立石，横生倒生松。”又云：“群山不得路，奔腾趋古驿。到门又不入，衤能衤戴如荒客。”《舆夫》句云：“舆夫生山中，山力聚两股。加以两绠牢，有似傅翼虎。”皆五古中之盘硬似石者。

二六一、晚清诗家，多为宋人一派。七律尚清新而不求雄伟，所以矫明七子空廓之病。其冥搜造微之作，良足餍心。而七律沈雄伟丽之观，遂不复见。子贞亦不免此病，然亦有一二矫健浑雄者。《元象》云：“仰睇高峰俯瞰川，鸟飞猿渡共盘旋。石根水怒水根石，天外山惊山外天。形色千章乱昏画，虚空一气作云烟。厌观人世间情景，元象来窥太始前。”《宁羌州》云：“回首终南尚郁苍，鞭丝帽影已新霜。邮亭尚记金牛峡，部落空传白马羌。漾水两源偏共岭，蜀山万点此分疆。近城复见平川景，衰柳晴悬落日黄。”《李云生诗来，招我再往嘉州，余方山峨眉下山，欲游瓦屋次韵奉报》云：“山气真从脚底生，到高寒处万僧惊。有缘灯佛谁应羡，满指星辰不可名。西极昆仑方右顾，中原郡县尽东倾。此身大有飘然想，何必凌云羡长卿。”此外清新俊逸之句，如《石遗室诗话》所举者，则数之不尽矣。

二六二、余前录沈希干诸人《今子夜歌》，顷见夏丈剑丞亦有斯制，亟录之：“侬欢各天涯，莫道别离苦。虽云不相见，朝朝帖耳语。”“思欢隔欢面，情不绝如线。侬唇帖欢耳，闻声不相见。”“欢有手携镜，照侬双颊朱。却道绮罗色，不如玉肌肤。”“愿欢为画工，为侬写腰身。侬当谢罗绮，为欢小横陈。”“奇欢一曲歌，历历珠走盘。随欢肠轮转，一转千百旋。”“欢球与侬球，如梭掷来往。何物著中心？分明结情网。”“一机牵众车，不如驶一船。郎情比鞲鞴，侬是郎所专。”“情如油挥散，之轮自动。共郎驰一车，郎迎复郎送。”“共欢翔空游，共欢潜水居。翔有比翼鸟，潜有比目鱼。”

二六三、同门黄君兆裳，今春一面忽忽，末及深谈。别去以七律数章奇示，则皆悲婉如黄仲则，所谓满纸秋声者。录其二首：《秋夜》云：“愁绪萦怀赖酒浇，那堪秋夜倍无聊。山容病骨同消瘦，灯影羁魂共寂寥。负笈何曾忄互兀兀，寄书应自怅迢迢。伤心碧海青天月，一角危楼且弄箫。”《将去都门》云：“都门于我总无缘，两度来游不半年。此日又将怀刺去，当时何苦为名牵。伤心亲老居人下，转眼秋归在客先。无奈囊空兼阻雨，凄凄旅舍尚留连。”五、六用唐人而变其意。《丙子元旦大雪》诗，有“粉饰徒劳庆太平”句，亦佳。

二六四、清代嘉兴有三大诗人：竹、石、乙庵，鼎立于三百年中。瑗仲于三家外，亟称吾家ぅ石先生之作。先生所著有《闽游》、《澄观》、《定庐》、《刻楮》、《旅逸小稿》诸集，旧刻止《刻楮》、《旅逸》两种，《闽游》、《定庐》两集，则近岁始刊行。其诗清新涩奥，不作犹人语。嘉道间诗风卑靡，ぅ石独为宛陵、山谷于举世不为之日，宁非豪杰之士？同光以后，宋派盛行，未始非石、ぅ石，有以启其先巳。

二六五、ぅ石《闽游集》二卷，为嘉庆辛酉以前，幼年从宦自京入闽之作。刻画山水，别具仙心，七绝尤妙。录其《雨中虹桥泛舟族父东堂先生同作》六绝句之二云：“湖风摇曳看云兴，一纸轻阴画不能。斜日不来苔磴赤，坐茅人语挂渔罾。”“胜概千年访蜀冈，醉翁不见独相羊。山头雨歇一蝉语，漠漠野花摇夕阳。”《山行》二绝云：“雨丝吹暝湿微茫，松径连天一发长。决起舆前双白鹭，冲烟先我入斜阳。”“浓翠天开识午晴，俄闻淅沥响帘旌。清泉百道竹千个，并作四山风雨声。”《步大竿岭》云：“舍舆徒步上层冈，左右琅雁骛行。一阵飘萧风叶响，碧云如絮湿衣裳。”《江山道中重午》云：“千里归来节候殊，入山未佩虎神符。江郎欲雨林烟暗，数点朱樱照客途。”自然深秀，宋人高境。《建阳溪合晚眺》联句云：“四围烟霭出山城，（昆山顾有谷笠帆）无数峰峦笑晚晴。树影黏天江一发，（仪吉）溪光抱岸屋三楹。人如鸟借乔柯宿，（有谷）塔与山争夕照明。水枕新凉聊取适，（仪吉）渡头明日板桥成。（有谷）”好句如绘，“晴”韵尤特绝。


二六六、《定庐集》为嘉庆庚辰至道光己丑十年之作，诸贞壮（宗元）得诸市摊，因而传刻者。其诗清新淡逸，谐之以情韵。七律如《七月二十日书感》云：“眨眼惊心七七期，百年世事岂胜悲。燐飞古寺出游夜，泪尽秋灯无寐时。刀尺新凉纷小妇，简编残字泣孤儿。定斋白发三千里，倘有魂归慰母慈。（十六日移柩于长椿寺后寮，定斋见南湖集。）”《八月十五日病起书》云：“危疾中宵兀自惊，起来万虑一空明。秋心哀乐教风扫，道眼荣枯与水平。簿领但充青史读，书图如待白云生。老须几两登山屐，漫想烟霞悦性情。（野云、兰雪约为西山之游。”）《重写哀》四首之二云：“京邸奉亲才七载，悲欢历历此房栊。种花娱晚听春雨，候药惊心坐晓风。故镜未移悲罔极，灵幡重上恨何穷。临危尚忆先姑语，不得扶持末路同。”“衔悲善病已难胜，百事如何一手凭。晓课丹铅纷拥案，夜声刀尺静依灯。蔗生均爱中无强，藿食长甘晚更能。儿女他年谁报答？绕床空是泪横膺。”《次韵玉水五月二十一日作，玉水以壬申五月二十一日出戍，明年是日悼亡》云：“哀逝同声叹雨阴，怜君西走塞垣深。征衣万里缝无恙，闺讯逾年病不斟。破梦莫成生死别，观空何恨去来今。人间喑意须臾事，且逐风荷一散襟。”《雏孙》云：“雏孙四岁周三岁，眉宇疏清颊映红。见客爱将诗作问，入祠自翔拜能工。眼看程课随诸叔，心冀聪明跨若翁。下学未妨仍剧戏，替携竹马闹春风。”《白莲》云：“凌波独立渺倾城，翠径低迷惜蕙蘅。双桨乍迎明月上，一奁遥倚晚烟明。水云香影空无际，鸥鹭因依淡有情。却怅红衣渐零落，凉宵还共露盘擎。”七绝《樊川诗意图野云作》二绝句云：“几年游览滞他州，阴壑凉云动早秋。湛湛长江无倚薄，美人楼上指扁舟。”“离心知不恼瞿昙，乡梦依依旧径谙。落日朱栏何处倚？雁声如橹下淮南。”殊觉有情致，不专以枯笔写松者。

二六七、《刻楮集》诗，衎石庚寅、辛卯、壬辰二年中之作。五古如《七月十六夜作》云：“风雨夏秋交，炎凉迭为柄。连宵豁昏雾，适我乘月兴。高瞻玉宇深，小伫微云净。蔼蔼帷幌通，离离筒桂映。斜汉欲侵轮，中宵尚悬镜。维时火西流，肃肃霜气劲。谢琴久怀人，枚《发》方已病。风音雁高翔，草语蛩杂应。早计念深闺，机声动寒檠。”《秋雨偶然作》云：“达士感秋风，愁人畏秋雨。屡夕梦故人，恻恻相慰语。其声连哀蛩，落叶杂凄楚。觉来听残更，归魂响林莽。辗转意渐平，清味回千古。乃知凉风佳，赖尔涤肺腑。稍稍动邻钟，饥鸟啄檐曙。著屐杏村来，相从话农圃。”“古人去已远，风采讬简编。所讬良可危，至喻闻轮扁。深思出款却，历历宛在前。事外观所尚，遗音若相宣。青山骨任朽，神理终绵绵。长风知兰芬，烈火知玉坚。贞居守穷巷，迹绝无炊烟。沉沉秋雨中，此意谁当传？”《春郊放牧》云：“春风绿无际，适性任所之。本非别家牛，不离此山陂。牛前我则见，我后牛不知。”《读黎二樵诗》云：“黎简生盛世，独抱古忧患。乍屼胸中山，神工日凿铲。到京一宿去，老死不期宦。心孤荡江海，家饿卖林磵。好色好山水，身掷烟露幻。万言立纸上，雪明倚天剑。富贵工俳词，相视孰鹏鷃？”俱北宋高境。长古如《窖之水行》、《王孝子诗》，俱脱胎汉魏而变其貌。又如《三月八日复入法源寺赠普照兄》句云：“菩萨大威力，自摄一心耳。檀施彼众生，摄心在家裹。心心还其家，还家乐如是。我思虚空中，何者可议拟？人间一大事，搬柴与挑水。一堕生死见，如何出生死？有药即有病，天马不受箠。”《朱野云憩心斋次姚中丞韵》句云：“安禅不落空，真得非强制。放心以为达，南辕适北蓟。用心不得休，秋成竭夏税。”又云：“将心去觅心，幻影空较计。役物为物役，天职惧凌替。”俱通禅理，伺味外味。

三六八、衎石七古，力追宋人，能合宛陵、双井二家之长。《刻楮集》中如《裴山兄山水长卷，嘉庆戊午秋自蜀之粤西学使任，江行舟中作，见女德容乞诗》云：“蜀山如龙蜿以舒，抱江入腹荆门趋。纚连特起各殊状，凌崖险绝悬城郛。岂知潺雪浪千尺底，纟完风一叶飘鸥凫。是时杪秋登成都，沿江置驿通夔巫。天寒潦尽滩露脊，空冷峡夜猿吟孤。怀坡悼谷渺千载，诗心郁勃形诸图。桂林归来任益重，整齐风俗烦驰驱。太行中条西揽辔，复跨岭崤浮湘湖。好山当前意不属，穷檐蒿日忙朝晡。偶然走笔应客请，咫尺万里无须臾。犹有清凉五山染苍翠，寸忱自竭登金铺。（辛未春，兄写《五台山图》进御行在。）人间寻丈之卷那再得，弱女宝之二纪逾。汤汤磊磊出胸膈，白云在天如可呼。白云在天如可呼，使我泪眼看模糊。呜呼此笔人间无！”《李笑翁歌》云：“市中有人儒非儒，长裘破帽来徐徐。与语不答笑矣乎。大笑天风吹笙竽，小笑碧窗语喁于。长笑累累如贯珠，短笑掩口而卢胡。元元之苗名则无，女子识康康非夫。名以笑翁众所呼，千年士龙调不孤。往者跨马崤函逾，苍莽不辨秦汉都。八川沿览拾碔砆，囊盛之归压马。时拈一片石久枯，细看脉络嗅体肤。一笑此中有蓬壶，九门荡荡空无徒。朝出谁访南邻朱，暮出谁访南邻朱。走入树林数（上声）几株，踏沙借草欢鸟乌，久久不知寒日徂。少尝诵书老亡逋，忽话百源谈慈湖。断续古影空中摹，常日晏坐守绳枢。其容有睟其衡盱，对之人人心怡愉。满堂大乐无向隅，绝倒包老嬉唐衢。笑之益人有是夫！我歌笑翁歌其粗，翁以笑名良区区。”次首一结最妙。律句如“长蛟骨立古梅劲，饥鹤声穿山月高。”“白云涧道吟舟远，古月村林酒价高。”“旧梦湖山如画本，侧身天地几诗豪？”“调琴政美须传谱，扛鼎文雄却畏名。”“游禽宿蕊衔红雨，乳犬晴阑卧绿云。”“在路更怜儿女累，看山那慰别离心。”“松声涧影时喧寂，砚沼琴台意往还。”俱宋人胜境。《题宝真斋法书赞绝句》五十首，淹雅可诵。

二六九、《旅逸小稿》乃衎石壬辰出都，癸巳薄游岭表，舟车羁旅之作，写景之作最多且工。长古如《明湖纪游同沈台簪大令吴梅岑孝廉》、《宝应道中舟再破》、《晨游峡山飞来寺》等，皆佳。短篇如《独游五龙潭》云：“兴言城西泉，趵突此其两。р仑潜既深，喷喝沫复上。映桥悬小绅，络石厉清响。喧闻境转寂，阴閟神益爽。江南迟归思，历下休尘鞅。时为亭观游，值此山泉赏。雨行无与共，禽语晚天朗。镌珉玩壁间，风叶一俯仰。沦漪聊酌今，巨构谁念曩？（潭为唐翼国公故宅。〗”《滩行》云：“灵胥所不到，余怒犹震鼓。艑郎气何雄？高唱踏风雨。脱尔雁声间，冲烟下柔橹。”《泊湖镇》云：“黄花娟娟媚白石，十十五五冈阜赤。亭亭孤塔立当窗，塔顶回翔鹤一只。残梅弥岸春雾阴，维舟日暮愁人心。不知何处龙邱隐，清皎浅流日夜深。”《过弹子矶不得泊》云：“浈江月生帆影卧，倚舷晚饭青山过。翠壁有光惊入座，林窦嵚崟泄云破。长年云是弹子矶，伫想玉女开双扉。快帆欲挟青山飞，却访山中待早归。”律句如“千佛山光村店绿，初冬天风午风晴。”“井泉不受闲题品，木石长含古性情。”“小车隔陇见帆影，连舍对湖来犬声。”“稍急野风枯柳拜，渐沉山翠夕阳平。”“人家带树依山半，岳气为云堕马前。”“沙原遇雨偏无潦，林舍生烟似有山。”“投石乱流喧数驿，积霜连岸千灯。”“映日鱼跳松岸水，随风蝶乱菜畦烟。”“溪烟翠塞疑无路，册寺红开喜乍晴。“夜步云端携稚子，寒凭松顶俯中原。”绝句《山行晚憩》云：“雪飞磵道远还分，晚色溪山化云。小憩茅亭松竹暗，烟巢犹有一禽闻。”《萧枚生寄庐灯影图》云：“奇士清裁遇合疏，旷观天地一蘧庐。海南风雾江南雨，但映寒灯自著书。”俱清劲逼宋人。尘土之气，洗炼殆尽。李爱伯《日记》谓其斧凿痕太多，未能名家，非确论也。

二七○、丙子夏，石遗老人与金松岑先生联袂作蜀游。借舟车航空之利便，五月十五日自沪启程，六月十八日回苏，往返才月余。石老以八十余高龄，跋涉万里，振衣千仞，有《蜀游诗》三十首，读之可当卧游。今录七首于此。《自夔门至夏府》云：“西来三峡首瞿塘，气势雄奇不可当。两扇夔门绝飞走，一堆滟几低昂。翠微楼坐千家满，白帝城随八阵亡。作赋景纯堪结束，江山无力更恢张。”《武侯祠》云：“赤壁鏖兵计不成，三分割据问谁能？公然帝蜀陈承祚，慨想吞吴杜少陵。鱼水君臣微缺憾，关张兄弟自飞腾。苟全性命真难事，绵竹捐驱足拊膺。”《薛涛井》云：“万里桥边渺故庐，晚来何处易华裾？虽无门巷枇把树，饶有亭台水竹居。濯锦江流犹旖旎，浣花笺纸比何如？而今幕府多闺媛，可胜当年老校书？”《过工部草堂戏作》云：“浣花溪接百花潭，草堂寺中有诗龛。诗龛之前何所有？纵横健儿卧僵蚕。将毋先生负兵略，愿与士卒同苦甘？亲如父兄效仆射，不嫌榻畔鼾声酣。将毋带甲满天地，渔翁信宿聊与参？将毋猛士爱花卿，子璋兵乱独能戡？逐疟险语破鬼胆，髑髅情状喜与谈。不然昔曾忧兵入，而此臭味胡能堪？颇疑车战房次律，先生左袒曾再三。前身此辈陈涛血，梦中冤苦诉喃喃。先生英灵或远引，早下三峡趋江南。”《与尧生会宿于乌尤寺，别二十有五年矣》云：“与君一别从旧京，君归山中掩柴荆。书言入山无出理，断难相见于此生。我言嘉州非天上，千山万水吾能行。诸侯相见称曰会，申以约誓为莅盟。况君气谊若弟兄，子由美叔有同情。肯如坡颖得会宿，乌尤何必顾彭城？今年决践卅年约，交驰函电劳友朋。（谓蘅诸君）吴船入峡泊万里，篮舆儿子亦兼程。对床四夜忘飘泊，风雨竟作潇潇声。倘非郁结不可解，谁能辛苦求合并？子猷访戴何足道，韩孟会合诗曾成。大峨何妨拖泥去，离堆两字愁闻名。相逢一笑方未已，预恐相送涕纵横。”按松岑丈为余言，四川离堆，俗皆指灌口二郎庙，赵尧生则以乌尤寺当之，此诗所指是也。《灌口离堆口号》云：“堂堂庙食坐离堆，玉垒萧森眼倦开。伟绩居然神禹下，奇才直接五丁来。洞庭万顷成云梦，淮甸三洲莽草莱。安得借君疏凿手，为他吴楚洒沈灾？”《再题山腴巫峡归舟图》云：“西来东去路，同是一归舟。羡汝还乡乐，生余出峡愁。夔巫看不厌，巴焚可重游。此意何人会？惟君与倚楼。”

二七一、石遗松岑二丈同作蜀游，石遗游诗多成于途次，松岑则归后补作，共五十二首，皆镵刻奇伟。兹亦录示一斑。《三峡》云：“一峡复一峡，峡壁高参云。峡浪转滩响，峡石穿滩根。一滩复一滩，滩涨江水浑。舟行夺滩上，恶浪颠尻臀。舵楼看青山，秀异超山群。一峡具一态，峡峡张威神。攒簇千万山，统之三峡尊。魁人负杰气，庄马昌黎文。鼎足立三雄，江上分三军。巨灵额竦切，鬼母肤丑皴。荒谷隐帐殿，高云蒸馏钅贲。长栈耸机橹，仙粟颓仓囷。联如衤任钩边，断若背裂寅。犀祖及犴孙，危崖锐出龈。百磉隆着天，天阊碍日轮。西陵当峡口，峡尽见夔门。巫峡在中央，帝女天所嫔。夔为三峡君，瞿塘险失魂。转柁入瞿塘，滩石手可扪。度峡且为欢，烂漫倾酒樽。”松岑极推三峡之奇，夔门雄绝天下，此诗能状奇险。《巫山十二峰》云：“峡裹风涛雨更酣，仙云灭没护高岚。巫山神女朝天去，遗得双鬟碧玉簪。”《巨型飞机自重庆飞成都口占》句云：“不知我与云谁迅？但见天为发所穷。”《座间答客问》云：“剑门天下壮，夔门天下雄。峨眉天下峻，雪山天下宗。西蜀天下富，井盐天下丰。锦官天下美，我语天下同。”用古诗“鱼戏莲叶间”及杜诗《杜鹃行》格调，而出以变化，妙在一结。记易哭盦有两绝句，亦用此格调。《姑姑筵（主人王晋临，年七十余，烹调为川中第一）》云：“蜀女两角丫，其名曰姑姑。姑也主东道，不办醢与需。觞豆无等威，随手蒸奚凫。旨甘得真味，跨灶压灶奴。咄哉老髯伯，敛袂师姑姑。筵以姑姑多，疑是文君墟。董偃充主庖，奈此两颊胡。得免忘雄雌，问君忍俊无？我行本传食，省郎喜相呼。直造姑姑家，馔美川中无。乱头粗服中，倍觉西施都。沪渎锦江楼，杨姬产巴渝。（杨兰春为蜀将下堂妄，设锦江于沪，鱼羹最美。）闽中可然亭，人言嫩妹殊。（李佩秋甚谀嫩妹，余饮可然亭，未之见。恐年事亦长矣。）在小亦姑姑，何曾变形模。寄声老易牙，慎莫招登徒。”《眉州渡玻璃江登蟆颐山饮老君泉，同何本初大令》云：“峡州虾蟆碚，流液玻璃瓶。眉州玻璃江，照见蟆颐青。虾蟆非俊物，翕辟颐可憎。丑极锺美材，况乃泉石灵。饮泉识其甘，洋溢诗人情。举篙碎玻璃，斜日渔蓑迎。泛舟截江归，眉月今宵晴。”《题乌尤寺》云：“淳淳水晶盘，水面卧苍玉。云笼大佛顶，江鸣大佛足。小孤如织女，乌尤似牛郎。迢迢隔江津，各在水一方。”《清音阁》云：“二溪夹中峰，远自峨顶来。会流双飞桥，势欲相依偎。万石起交距，叫啸声如雷。石亦布其群，牛心为之魁。万古不胜负，但见雪浪颓。杰阁分水交，佛面祥云开。天风吹泠泠，松桧声清哀。和以瀑泉响，寂听容柱颏。远物政复佳，何用声喧豗。思构流杯亭，坐看波萦回。”《九老洞雨》句云：“一雨饱山绿，万园围寺楼。溪深寻虎迹，洞古结猿俦。”《夜闻山雨及瀑布甚壮》句云：“恶雨摧灯焰，狂涛撼寺门。千山成独魇，八表意同昏。”律句足当“清雄”二字。《雨霁下九十九道拐》云：“滑竿度滑磴，千丈临山溪。三步一换向，五步一转蹊。两竿修逾仞，轩后前当低。磴道有滑涩，前后脚则齐。后者向未东，前者复呼西。测彼前丁项，才过后者脐。失足一翻腾，便恐化酱臡。古称卬徕险，尚有端与倪。九十九道拐，奚止七圣迷？百折见康庄，捷步腾駃騠。传语下山人，慎莫胆若鼷。”《滑竿诗恼石遗翁》云：“人坐滑竿习作惰，舁行尽日仰天卧。上坡趾高头在下，头不着枕苦摇播。以手承头臂力尽，戴此巨赘真无那。八一老翁遘此厄，翻羡褙子得安坐。峨眉褙子亦生趣，累箱叠菱高能荷。人蹲架上侈两胯，有似虾蟆升宝座。头鬓雪白强负孩，空惹旁人笑口哆。翁性畏险两不乐，宁使挂杖足跟破。我独竖脊不倒卧，此身略仿箭折。腰妥叠折颏近膝，彼自轩前我立垛。泰山亦有爬山虎，旁行斜上四贴妥。有时左右忽相易，仿佛回帆拽转舵。峨山磴窄难方轨，胡旋便恐碎及踝。伤禽恶弦翁固然，心悸临潼覆车祸。”二诗刻划逼肖，颇不易作。

二七二、松岑蜀游诗与秦游诗合刊一小册，秦游先一年，诗凡三十一首。今录其五古之壮阔者三章。《慈恩寺浮屠》云：“徂景无日夜，急急成千霜。西来访古宫，不识隋与唐。伽蓝几兴废？佛髻长宝芒。塔神天眼观，蚁蛭藏侯王。据关称枭雄，起倒如风狂。唐家科第贵，进士门楣光。放榜集慈恩，名题雁塔旁。走马长安街，赐宴临曲江。簪花美年少，登仕为望郎。姓氏一聚灰，去矣随秕糠。独有岑杜诗，兀兀撑穹苍。古来登塔人，贤愚浩盈仓。举足踏陈迹，昂首览四方。秦城水上低，汉人云中荒。二华捧朝日，玉女司天香。虞舜倘来游，远见双龙翔。巨灵高出手，北斗天浆。法王自敷座，钧天醉为乡。不醉观古今，大劫乌能长？”此诗音节气象，合玄晖、岑、杜为一手。《游南五台呈邵仲辉主席》云：“秦岭多秀峰，高者南五台。步上圣宝泉，翠壁方雄恢。山奇道随峻，危磴梯苍苔。喘汗抵大顶，浩浩风云来。高风卷层云，势若旌旗麾。斯须云入谷，龙象尊峨巍。开轩俯秦岭，阴崖雪皑皑。连峰走波涛，东向去不回。大顶势庄严，雄雄干斗魁。北望长安城，帖帖安尊。清凉势坦夷，近匿无忤猜。许蔡入夏盟，敛手充舆亻台。文殊势轩翥，象设称奇亻亥。一峰载甲胄，诸天屯云雷。灵应势奇谲，石级荒榛埋。常尺五道，五丁不敢锤。舍身最险僻，微闻窟虎豺。汝身倘赘疣，一舍当重孩。诸峰错棋峙，是名南五台。南山塞天地，灵境天所霾。学道爱清修，架构山隐隈。身非采药童，绝壁何缘缒？径绝风云起，关门东向开。入国叩山名，翘举南五台。登巅四无人，列嶂如倾ㄨ。离立自为宗，泰山一徂徕。南山许遍登，勉竭昌黎才。”《华山》云：“帝有白招矩，执铍司天刑。九州雍积高，宅义配岳灵。义刑并义杀，戢暴主五兵。峨峨司寇冠，正色立帝庭。でで巨灵掌，关河平可擎。开关了中原，设险思藩屏。金神握枢机，巨刃当发硎。华惟我族表，秋获享厥成。（《白虎通：华之为言，获也。）望秩觐西侯，王母仙云停。钧天奏广乐，帝醉不复醒。弱肉容强咀，百祀刊典型。亚反诅楚，鹑首遂锡赢。岳神终正直，昂首睇青冥。一朝喜我来，莲花吹细馨。玉女搴鬟笑，苍龙弛背迎。崩崖绾铁索，技若鼯与犭生。澄潭浸列宿，高峰堕雁翎。独有井公台，博局声丁丁。雄王雌霸意，急劫何年平？希夷堕驴归，卧待秋月明。吾祖司金天，天清地则宁。旋转昆仑枢，撼动招摇星。二华翼帝座，举手扶其倾。琐琐列洞府，五岳无真形。吴山假岳号，周秦西宅京。礼非唐虞故，数典须正名。吾当依岳居，卜宅青柯坪。登巅一长啸，会见黄河清。”此首可上追石笥山房。松岑好游，足迹遍禹域名山，未游者惟武夷、嵩高及桂林诸山耳。

复八、梁众异（鸿志）诗独标名隽，在闽派中为钜手。见余《梦苕盦诗》，极口扬挹。前辈爱才之意可感也。顷在[C043]恙所，见其近作天台雁荡纪游诗，多善状光景者，录数首于此。《中折瀑》云：“圆嶂如覆盂，上以天为窗。一潭贮其内，镜影涵天光。飞泉倒瓶水，泻入潭中央。有如千珠，韵以万籁簧。何人弄狡桧，花雨沾我裳。举头不见瀑，映日成虹梁。”《石门潭（蒋叔南自沈处）》云：“水色不厌绿，此潭兼绿净。束之以两山，波澄湍不竞。无言阅人鬓，闵默见水性。绿波如静女，白发与相映。蒋侯泉下人，平日酒为命。自沈真独醒，灵均吾所敬。”《显胜门》云：“两峰如排衙，鞠躬自门入。循屋勃行，石势真刻。飞湫空际来，界破青山色。嗟我尘上人，置身水精域。雨来磴愈滑，四顾天如墨。胜处失题名，章笑苏轼。”《散水岩》云：”惊人马家岭跋涉非所嫌。舆行五十里，酬我散水岩。披拂固多态，清绮还相兼。何来长鬣人，风际飘霜髯。我今久平视，老眼殊不廉。泉流自骀宕，客意终清严。”《大雨自西石梁至大龙湫》云：“昨游晴朗今不复，急雨千岩云万族。珠玑织作笋舆帘，襟上泉流发如沐。石梁之瀑势虽武，似较前游差畏缩。斩新亭子不知名，眼界殊宽人意足。龙湫宴坐旧有亭，位置虽佳今久覆。一楼龙壑亦初成，苦恨深檐蔽人目。（西石梁新筑亭子，看泉最佳。大龙湫宴坐亭久圮，新筑一楼曰龙壑，殊不宜眺望也。）看山所得各深浅，论事何须争雅俗。我衣燥湿已全忘，自拄枯藤且观瀑。”《绍兴》云：“鸣蛙不怒水声哀，越国山川少霸才。欲上稽山呼二朗，酒魂随我渡江来。（张宗观朗屋、朱士稚朗诣号山阴二朗。”）俱有简淡风致。

复九、今夏为国专纪念册撰《十五年来之诗学》一文，中论近日闽派诗人后起之彦，极推黄公渚。既而叶长青以其同门闽侯曾履川（克）新刻《涵负楼诗》八卷相示，则才力横恣，出公渚上，而精微深秀不逮。履川出桐城吴北江先生门下，已复问诗于散原、石遗二公。其祈向所在，似不外肯堂、散原二家。古体全学肯堂，差能具体，近体则以范陈树骨，参以异派之长，与近代闽派诗人龋ǘ绝异。北江序其诗，称为并世诗家，莫有能俪，奖借未免溢量，要为未易才矣。集中多长篇大作，不以一二语标名隽。五古如《哭畏庐先生》三首，《昀谷先生挽诗》三首，皆可谓不负其题。余如《秋怀》句云：“郊原霜露积，群卉失芳润。商飙何来，万马疑突阵。所惜岁寒姿，凌厉独与竞。刚肠难为热，余灰亦向烬。焉知烈士胸，犹可六合孕。系兹将断发，及此未斑鬓。”又句云：“登临空掩涕，绝叹山川美。秋江澄落日，巫峰凝暮紫。归梦堕层波，意逐孤舟驶。平生轮囷抱，掬水拟一洗。岂意日月光，终晦层雾裹。诗成愤未宣，余意欲裂纸。”《李归川别三年矣，顷至，自闽奔其族祖星冶先生丧，行将归娶，赠诗二章将意》句云：“暂离每致思，提心常在口。倘令终日对，谁能长相守。所以超世士，分道踔七有。劫后一相携，弥知别味厚。”佳处多类是。其《秋岳南游初稿有游鼓山用十贿全韵一首，因次其韵，以论骈散之原箴末学之陋，兼明所守焉》一长五古，凡六十韵，可谓沈酣骋雄怪矣。然其大篇，往往遇事恢张，不免客气假象。如《表叔祖郭匏庵先生见余所为其弟妇寿序，招入垫园诗社，赋呈四章，兼示同社诸公》句云：“千态与回旋，万象恣吞吐。冥搜极造化，百灵相尔汝。”又句云：“千圣开我思，万灵纳我腹。肝膈斗礻必怪，百灵忽夜哭。”千态、万象、百灵、千圣等字，偶一用之，原非不可，若借此铺张门面，摇笔即来，如以上所举，则特肤廓可厌，且犯重复之病矣。七古如《上散原先生六百三十字、读北江先生近诗，次风字均，为长韵奉呈四百二十字》，皆才力雄富，而有词浮于意之病，然以吓余子有余矣。今录其《涵负楼用山谷松风阁诗均》全首云：“腹能汇海纳百川，足无立地插一椽。欲登狼胥勒燕然，提兵瀚海知何年。羲皇邈矣思葛天，焦桐神往薰风纟玄。纷纷四海饮狂泉，扶持舜禹徒为贤。万灵风雨集几筵，黄河白日孤光县。我来一笑坐青毡，眼看奔瀑鸣潺。断霞幽涧山花妍，落英垂露堪粥饣。苍茫六合迷烽烟，安能啸傲栖林泉？何必风云腾我前，楼头昼护蛟龙眠。一声破壁云雷缠，尘几世网不吾挛。干坤甯待重斡旋。”昔吴挚甫尝论山谷七古，推《松风阁》为第一，气象高邈，杳然难攀，而以范肯堂《天津问津书院次松风阁韵》一首，可追而与之并。今履川此诗，又可以追配肯堂矣。以外奇语大句，数之不尽。七律如《送陈曾游学巴黎》句云：“衡湘閟怪数千载，发越斯人亦一奇。蹴踏沧溟成独往，沈冥风雨欲安之。”《咏蝉》句云：“岂谓居高声自远，终知志挈饱何求。一鸣莫起沈沈梦，万象都归寂寂秋。”《送鸿铭先生东渡》句云：“邦家如毁鬓如丝，虞夏黄农梦与期。东海忍携衰病往，西山尽有涕浃垂。”又句云：“疾风能发轩辕梦，一卷纵横广学篇。百国宝书恣开阖，九流异说睨推迁。”凡此皆规摹肯堂，面目逼肖者。至如《次韵通庵豁蒙楼》句云：“寒吹千林声别恨，残阳一道影酡颜。”“声”“影”二字作虚用，盖本于散原“松枝影瓦龙留爪，竹籁声窗鼠弄髭”二句来。《答伯鹰》句云：“游心自运鲲鹏海，呵气徐嘘蠛蠓天”，亦学散原，有迹可寻。绝句似非作者所措意，然亦有佳者。《凉梦》云：“凉梦初回倦眼横，孤蹬残夜耿犹明。愁心万转浑无着，忍乱霜天晓角声。”亦宋人高境。

复一○、履川《昀谷先生挽诗》第二首，述及杨昀谷（增荦）论诗语，可当诗话一则，今录之：“燕居吾何营，就公每论诗。公诗有师法，所说浩无涯。极推栗里翁，冲淡含天倪。独鄙谓杜公，名胡经天垂。问及近代作，一一诋厥疵。海藏气味别，沧趣工矜持。[C043]错余悱恻，散原缛文词。下逮樊易作，淫哇何卑卑。陶公信淡泊，中蕴亡国悲。至淡郁至痛，所造多雄奇。杜诗含元气，巍然百代规。忠爱所愤发，诵之横涕Д。大范挺胜清，忧乱多苦词。能兼坡谷长，陈郑同驱驰。公诗吾夙好，公说稍滋疑。”以下尚有数韵，不涉论诗，略去不录。昀谷论近人数语，虽稍苛，却公道。履川以陶公所造多雄奇，此论过高。陶公虽蕴亡国之痛，然发于诗者，温邃自掩其迹，不得目为雄奇也。

二七三、虞山汪应铨，字杜林，康熙戊戌进士，殿试第一人及第。未散馆，即擢庶子，盖异数也。雍正元年罢官家居。著有《容安斋诗集》。殁后，其门人卢见曾为刻成八卷行世。板藏铁琴铜剑楼，遭兵燹有缺板。草稿四册，藏其族裔汪鹤皋处。瞿氏属从草稿钞补，但刻本目录所有之诗，而草稿缺十之二，卒无从补之。三年前，鹤皋之从孙启东，闻庞翊霄新得《容安斋集》初印本，假归印抄二十五页，俾瞿氏补刻，以复旧观。启东复假草稿核对，凡未刻之诗，汇录成册，题曰《容安斋集外诗》，交图书馆庋藏。兹从集外诗摘出。《西湖泛舟》云：“漫追渔钓出晴湖，五月风光媚┺蒲。新雨野阴浓似染，晚烟山色淡如无。橹声破梦仍余困，酒气薰人旋欲苏。醉裹不知城堑黑，绿汀白雨冷鱼凫。”饶有画意。“雨”字复。《与张野航连床宵话》云：“梅花树下正相思，欲半开时奇一枝。纸帐竹香绕屋，共君话旧写新诗。”《夜雨》云：“每闻夜雨即沉吟，岂为思多不自禁。合眼也知寻住处，总应不是昔时心。”《池上》云：“幽闲池馆抵山村，小树梅花白板门。多事断云穿缺月，遣人惆怅立黄昏。”小诗亦有情韵。《雪夜扬州作》云：“紫陌空沾十丈尘，红楼谁借一分春？酸风虐雪扬川路，鹤背龙头自有人。（东涧赠扬州汪景谟诗：‘少年曾拟龙头客，此日真成鹤背人。’”）原评：抑塞中语自快意。《鹦鹉》结联云：“只为能言倾凤鸟，喈不肯下天风。”抱负不凡。《池萍》云：“池萍圆复青，颜色亦可悦。风来飘泊向池隅，小儿掇取旋枯绝。小儿掇取亦何心？世事无端非独今。”亦有寓意。《喜陈大亦韩得解》三联云：“前辈定推真举子，后生应有读书人。”喜字写得酣足，当时推重已如此。世传杜林精命理，未达时已知必大魁。观其“鹤背龙头”之句，抱负可见矣。

二七四、邑人庞次淮（树阶）新刻《束柴病叟诗》两卷，[C043]恙为之序，谓其“五古初学《选》体，律诗规模西昆，去华就实，不专事色相。晚景屯蹇，妻子兄弟死丧殆尽，其心益苦，诗益进。言婉旨切，往往运玉溪之情，摄纳于东野之境”云云。今略录数章于此。《十二月十六夜独步庭中看月有作》云：“圆月在松颠，庭际明积雪。眼前一假山，其势颇突兀。故知明月光，变幻此拳石。石畔梅数枝，疏影入窗隙。万汇荷照临，虚室乃生白。群动既云止，静观斯自得。此境知者稀，疑与尘世隔。恨无素心人，对酒共今夕。”《公园南池观荷，仍用简斋静字均赋呈巽堪并简竹林》云：“诗岂为我祟，俗乃益我病。谁是我医王？赖此万荷柄。蔡侯知言哉，同具元规兴。炎凉恶异态，趋就南池静。投杖憩绿阴，日影几午正。时时来故人，清风肯相赠。往读渔洋诗，爱此中妇镜。梨涡自有情，岂必言淡定。美人颜易衰，好花须少盛。迨及秋风时，一水岂有剩？蔡侯诗本清，于此当发咏。延陵亦解人，他日约买艇。”《寒夜拟东野》云：“乍亲拥肿被，暂疏衰敝裘。一卧即辗转，若与枕相仇。伸足蹴被底，被底夫何尤？心弦如剑鸣，知欲向谁仇？吾仇旋两忘，心王自渴优。忽梦亡者在，欲语不得留。蒙头被面湿，始觉吾泪流。”《无题》云：“玉环巧笑胜名倡，早识琅琊大道王。自喜并刀能剪水，须知荷镜本无光。生涯耻逐弹棋客，憔悴终依傅粉郎。记自仙霞新过岭，浣纱还带荔枝香。”此首似咏张宇霆开府江南兵败北归事。“傅粉郎”指张作霖或张学良，末二句谓孙传芳也。

二七五、汪启东曩年印《山泾草堂诗》，删择谨严。顷又将重刊，削落益多，凡七律非全首工者不存。然删落之中，颇多佳句，为择录于此：“佳节顿增游肪价，新题添入锦囊诗。”“瓦缝苔肥缘积水，灶陉薪湿聚炊烟。”“茶煎亭午能消渴，┺送园丁足解馋。”“丝逢乱处诚难理，瓜到尝时不免分。”“贴地晚蔬干待雨，恋枝霜叶瘦禁风。”“瘦到秋深临水柳，淡如雨后傲霜花。”“江鱼入馔银丝脍，春┺登盘玉指尖。”“竹依墙角雨添色，叶檐牙风作声。”“芭蕉占地添清响，蟋蟀趋时解苦吟。”“长江天堑同舟渡，孤馆秋灯对榻眠。”“量浅怕逢贪醉客，眠昏强作看灯人。”“功名蓬梗浮难定，身世棋枰著未差。”“微虫只向蜗争角，困兽将同虎负。”“春气于花红尚勒，离愁如草绿初生。”“花盖一棚深似巷，溪流九曲活通舟。”皆可当清新二字。

二七六、绍兴诸贞长诗，前于《石遣室诗话》及《近代诗钞》中窥见一斑，以为近代一作手，而颇恨其少。贞长既殁，朱钵文为之董理遗稿，凡七巨册。其友抄得三百十二篇，刊为《大至阁诗》行世。名作如《夜过海藏楼，归纪所语，简太夷并示拔可》、《夜从静安寺道归，过恕斋故居，间恕斋昨日葬西山矣，感纪一篇、四月三日哀迈》诸篇，皆已载《石遣室诗话》中。此外杰构并不多，殊未能餍予所望。近体多于古体，名隽松秀，清神一往，而属对颇疏，是其病也。今摘取若干首于此，凡《近代诗钞》所已选者不复出。《为妇姚营葬于南昌邓家步先茔之次感悼成一篇》云：“临穴犹能一抚棺，离离生死语原难。但期后日同归此，忍说人间百不欢。合眼庭堂记歌笑，伤心先陇伴荒寒。伯伦酒德今谁颂？落日高原荷锸看。”《夜坐示拔可度公》云：“灭烛窗虚见海光，懵腾但以睡为乡。风中巨浸如山立，秋后消宵比昼长。三客复成今日聚，百端难讳少年狂。轻寒疏雨帘垂地，同有南人念北方。（时眷属均在南。”）《同伯严丈味莼园茗坐》云：“车马来稀我到频，日斜廊静见窗尘。眼中过去庄严劫，座上无多磊落人。抵几惟闻谈战事，煮茶随分著闲民。百钱尚可黄炉醉，乱世为儒未足贫。”《散原以庚辛年间诗卷见示感上一律》云：“一卷冬春上冢诗，近嗟节日废归期。忧天泪尽翁垂老，避地人多事可知。宵梦长教恋松桧，余生未分狎蛟螭。朱枯桥近梅家巷，（此二地在南昌城南，先茔在焉。）麦饭无由补我悲。”《儿迈生赋示家人》云：“阿翁尚恋为儿乐，举室相呼喜汝生。待付诗书作年谷，不期愚鲁换公卿。得男虽晚吾何恨，绳祖当如世所称。北发明朝更南忆，高楼灯影有啼声。”《视殡》云：“荒殡远寻来视汝，斜阳已落尚亲人。阖棺遂镝三年泪，了劫终留一聚尘。自诡姓名原可叹，即言生死复何因？分明前病成今谶，不到江亭亦怆神。”《徐州》云：“北望寒云晓不牧，南归今始过徐州。日光将出云奔马，风力初温渚泛鸥。地画中原风尚亻塞，民居山碛气难柔。半生乘障思为法，世论悠悠孰可谋？”《同散原觚庵仁先游云栖还赋一诗》云：“入寺喜闻钟磬声，二翁一客共郊行。竹光飞雨能相待，山势趋江到此平。林壑插天容众绿，涧泉绿径识新晴。此中独背西湖胜，坛席人间未许争。”句云“楼寒留雪意，砧起辨晴声。”“一别秋随人在远，此行天使海无风。””十日尘埃闭亭馆，一年花事有春秋。”“客闲自喻寥天鹤，楼迥惟看度海云。”“入夜车声仍北去，逾淮山势尚南趋。”“能与一山为主客，曾携百感此徘徊。”“各持湖海平时语，自敛风雷定后心。”“林气远青天不暝，湖光微白月初来”等，皆有味。《晨起闻雪甚盛》起句云：“屋后风篁折冻声，我知急雪到天明。”本唐人“隔牖风惊竹，开门雪满山”意，而句法自是宋人。大抵贞长所诣，在浙人中差可肩随俞恪士，而精炼不逮。叶誉虎序其集，乃谓其中岁所作，“转益苍浑，骏骏与散原、映庵诸公并驰”，则疏简精实，尚未可同日语也。

二七七、“荷气净眼色，松风搜发根”，杨云史诗句也，精炼之极。

二七八、阅长乐王又点（允皙）《碧栖诗》一过。又点以词名，出入白石、碧山、玉田间。诗不多，李拔可序称其“初喜贡父排，山谷奥密；积而久之，复肆力于东阿、嘉州。故意境高远，不可一世，是真能以少许抵人千百者。”石遗丈称其“善于审曲面势，笔意力戒凡近。”松岑丈则以为“清隽入逸品，不着意处，正吾辈苦思力索而不能得者。”今从全稿中摘其尤者。《七月十五夜再泛螺江与听水老人同赋》云：“风景依然淡不收，空江十步便知秋。请看去水无留影，莫遣微云在上头。有酒就君先一醉，无诗愧我续兹游。经年世事何从说？借与船唇睡即休。”《旅津寄子仁拔可汉上》云：“中岁逢迎各苦辛，东风吹客不相亲。停杯偶忆多千里，掩卷回看只一身。尚有危楼堪送目，久知芳草欲愁人。当归却是无归处，半顷村田又遇春。”《莆田道中》云：“晴坡软翠媚烟梦，作剧东风孰奈佗？不与春山借颜色，道旁争得见愁娥？”“险中谁着架山楼，地望参差岂自由。涧底长松无一语，茅檐倾水与梳头。”“见山失喜入山愁，上水喧呼下水讴。世上人情难强会，隔烟啼鸟又何求？”“岚气经时雨易成，解衣道左有初莺。何当载得胡琴手，来写山舂一两声？”《友人招饮酒肆座有歌者》云：“可是吴娘旧日颜？曲中用意怨关山。江南百事堪肠断，不在潇潇细雨间。”“春来曾逐红裙醉，岁晏惟思引被眠。三百日中已如此，更堪人世有明年。”《十一月晦日渡江》云：“经旬卧起似无情，扫地焚香旋复行。忽悟见心非世法，出门一笑大江横。（山谷句。）”“对影分明一老翁，夕阳流水淡如空。陂塘群鸭尤情浅，商量寒芦要北风。”《戏作誉蚊诗》云：“炎方有微虫，众口交詈毁。惟予曰不然，此物甚可喜。儒生习昼寝，荒坠志业始。嗡然下嘬之，左右立监史。日中各有事，不出使徐理。黄昏独无畏，结阵压重垒。金鼓以作气，暗袭勇夫耻。朱门盛卫设，扇拂交帱几。南山伐蒿艾，薰灼涸人髓。此曹吝躯血，不舍以至死。汝前忽复回，意若示轻鄙。幸能忍须臾，卑飞过贫里。贪财复惜命，今古情尽尔。汝持身作注，得尺甘丧咫。一饱细可怜，道固不欺诡。君看夸夺徒，仁义日挂齿。”《郑无辩约看豹屏山红叶》云：“日日闲行似有诗，沿村傍郭返迟迟。只愁岁晏无高意，不识山寒有别姿。眼净未妨亲晚绚，霜清更与永幽期。乡园半亩关人处，摇落芙蓉正尔思。”《旧买盆梅二株，秋后寻之不得，怅作》云：“蓬门拥髻正宣娇，错放婵娟影已遥。篱下鹤孤犹自可，尊前人老孰无聊？即云道眼须清净，无奈冬心太寂寥。住世坚牢更何物，本来身亦是芭蕉。”“今春客肪载花归，载得花归叶已肥。未及再开教失主，每回略忆欲沾衣。物微所叹人情恶，岁晏从知老愿违。断却明年惆怅种，绿枝黄实雨霏霏。”《梅花》云：“茅屋苍苔岂有春，然曾不步逡巡。自家沦落犹难管，只管吹香与路人。”《于役书见》云：“几树萧条远见天，一溪寒冷自生烟。惠崇校ò无人买，挂在荒村不计年。”如食橄榄，味有回甘。

二七九、吾乡邵青门（陵）布衣，以诗名康熙间。未有刻本。邑人有传抄者，金丈叔远、汪丈启东皆见之。今钞本不知流落何所矣。金丈记其“几卷残书闲岁月，数竿修竹冷乡邻”一联，汪丈记其“新糊窗纸亮于纱”七字，皆妙。

二八○、[C043]恙于今春再游黄山，遇大雾，留滞狮子林五日，方霁，由松谷出山。凡所经行，作《后黄山杂诗》十六首，今录其八，可与《前黄山杂诗》比观之。其一云：“东循胜境坊，避实趋侧面。譬如赏奇文，百读亦不厌。兰蕙采荒径，舆伯充蛰见。相原位云谷，世业从兹断。一呷云雾茶，山外万物贱。”其二云：“始信方晚晴，弥天起阴雾。混沌疑未分，七圣尽迷路。一往心不悔，静疗烟霞痼。木床诉云占，香积糜草具。活埋殊不恶，此意为谁吐？”其五云：“久雾山病湿，宁静待其退。山风祛夙疾，力弱助阴晦。得隙赴西海，远树倏明昧。姑待忽爽朗，Σ难置喙。山灵不我弃，露面颇心悔。（坐西海门磐石，雾忽开，石┺林立，奇奥莫名，转瞬雾茫然复失。）人事胡不然？诡幻同此态。倘用佛眼观，明昧俱无碍。”其六云：“丛薄润昏雾，满山叫珍禽。茫昧辨此声，钧乐渺难寻。一鸟扣铜鼓，众鸟调百音。不憎凡俗调，隔雾和鸣琴。于焉悟天籁，雕断伤璞金。可怜秦吉了，学语失本心。”其七云：“长绳缒百尺，下窥散花乌。草花尚无名，何知群芳谱。元气克自保，一泄招外侮。有如孩提童，生末出门户。幽晦日不到，ㄍ谷未足数，松石自高致，从不识斤斧。与世相间隔，岁月轩浮古。”其十一云：“松谷明宗师，朴野且勿晒。出家复穷忙，烘茶炙毛┺。（松谷游踪罕至，香积全恃茶笋。）止渴煮白汤，（松谷新茶，无色而味韵。）如饥遇急赈。向晚拣一榻，山房翠平准。”其十二云：“油潭与油榨，北山标异致。&lt;谷含&gt;&lt;谷牙&gt;蓄深碧，活活玻璃翠。一亭立突兀，观瀑此其至。我愿枕顽石，水声净胸次。”其十三云：“松谷五龙潭，分采幻方位。非水失本性，外境蕴虚伪。山洪未入潭，潭亦无名类。二者相粘着，名相互为累。持此质老僧，老僧靳开示。五龙听经归，各各失所自。”大[C043]恙后期诗作，力趋简淡，颇有枯笔写松之妙。

复一一、前录[C043]恙《黄山杂诗》，以为工于刻画，顷见邵潭秋（祖平）《黄山纪游诗》十章，雕肝镂肾，尤为卓异。潭秋为近日江西诗人后起之彦，有《培风楼诗存》，散原石遗皆称许之。前岁茹经堂落成时，曾忽忽一面未及深谈。亟录此诗，阅者可取[C043]恙所作互参之。《由汤口入山濯朱砂泉》云：“前海具佛境，庄伟众所谙。汤口扌舍筏登，发心同初参。就麓得温泉，方池暖镜涵。蒸腾百釜熟，泡沸万玑含。阴阳信为炭，汤火殊可探。煮石石光澜，炊云云影骖。神奇致用溥，浴德医愚惭。稍稍红雾集，蠕蠕沾青岚。”《居士林》云：“两山开诀荡，桃花与紫云。（皆峰名）桃花散诸天，紫云独。泉响交鸣佩，柏香静妥魂。于兹安床几，何须炷炉薰。新识林主人，茗馔奉殷勤。咨予看山路，未至气已吞。朝蹑云海涛，夜摘星辰群。浇胸冷翠光，满耳天鸡呻。十丈瘗雪松，排立排帝阍。后凋节不移，见晚情弥亲。裹粮自兹始，茧足即奇勋。”《慈光寺登文殊院道中》云：“鸣篌韵午溪，入山路犹浅。慈光一仰面，峰高壑弥显。天都嶷头角，莲壁开籀篆。（莲花峰皴法甚奇）窈深云门，宿雾尚舒卷。一径趋天门，石势很欲。立铁五百尺，空出云栈。勇贯兜甲破，猛搏生罢脔。馋舌蛮君摇，玄鬼伯眄。何念阎罗壁，面对始惊喘。缒幽下岩沟，嫠面逼雄。巨崖学空游，如冕亦如辇。赌掷恣一决，项釜纪侯。蛙窦扪暗趋，狼跋胡自践。翻腾学狙攫，匍匐终电勉。一线漾天光，桥危翥仙趼。蛇行文殊洞，方庆松招展。历险吾已熟，兹途特生撰。僧堂坐愕眙，柏发换衰胡。”《文殊台观云海》云：“兆云夺路走岩隙，万山弥漫坐超忽。补松填缸颇必平，地藏海藏合而一。我观黄山大云海，金支翠蕤开旭日。有情峦岫戏云端，尽逐怪魅归穷发。天都苍髯尚童心，贪看莲姿痴秉笏。莲华娥娥妆新，玉胸菽乳香浮溢。莲蕊娇女睑霞红，低著练裙仍蔽膝。惟有狮峰道最尊，严拱天门谨密勿。吁嗟下界隔烟雾，宜阳聚甲营私实。茧丝囷民孰保障，风尘Е洞戕同室。若木坐大根株蟠，头角乖龙真突兀。我愿群峰化作辔，尽拔松林马发。东行蹴踏蚁垤平，凯旋悉返尧封失。书生积愤高嵯峨，但恐此志终萧瑟。天上人间事岂同，云中尚警轩辕跸。”《连花峰绝顶遇雾》云：“昔有吴龙翰，好游更好奇。登陟莲花峰，三日断铺糜。从者无人色，清狂赋歌诗。我下文殊院，正值云海驰。云中千菡萏，一一含风漪。忽见真芙蓉，玉京振威仪。萼跗上参天，茄叶远离披。晓行藕船间，晡及莲房围。一身如游蚁，焉能辨东西。惜哉无所见，雾腾蒸炊。俯视但一气，鸿浩难挥。天风十荡氵，海水成群飞。蚩尤力排，正夺轩辕旗。何当霁虹开，万里还尧畿。大地岂未曙，吾当诛金鸡。（峰名）”《鳌鱼洞》云：“莲峰下委宛，云梯蹑聂。颇繁登降节，境换亦良狯。瑶草毒雾吹，松甲腥鳞萃。海气拍浮中，巨鳌宅其内。睢盱偃浊涛，倔强噫风霭。奇丑反大妍，云何更置对？因疑混沌初，美恶本无二。不见哀骀它，众雌与之会。山灵崇大巧，鸿绝圣智。投舆苏喘汗，真想契天外。”《平天工》云：“树皆一面松，（松梢皆南向）剑戟相撞攻。云若万烽火，风力号呼汹。平原利野战，楚汉轰两雄。蚩尤巧驱雾，汜水逃真龙。我来轩辕山，险丽靡不逢。鸣篮平天工，愈叹造化工。中虚贮甲兵，仰面摘星虹。沆瀣清可饮，吐出千芙蓉。芙蓉不在山，江路青。”《由狮子林精舍登清凉台》云：“狮林貌平澹，外观只寻常。清凉出其腋，奇采始发皇。峰峰被绣衣，黟质而绿章。万松为补衮，藻采何堂堂。云来松石魇，沈舞百谷箱。清风引之起，飘若翩鸾凰。媵以千点碧，泼以万斛苍。古翠鲜妍中，雅墨自清扬。天女缟带细，剑客弓鞘长。飒沓星君趋，羽人方在旁。石┺峰最奇，一一执璋。天都梦未醒，朝参尚忡惶。山灵厌雕锼，龙变急深藏。咨予拙劣文，赞颂岂能详。结茅誓留此，剖腹洗肺肠。何年复来归，挂梦孱僧房。”《雨中自狮林至掷钵禅院》云：“前山后海怒云气，梦雨飞来正洒松。龙伯国迎先夜瀑，狮林僧打上方钟。苔生芒屦青微觉，钵掷虚空翠又逢。拾取新诗补行纪，渐征定慧入支筇。”《大雪观九龙瀑》云：“山灵知怜看山客，夜召滕六壮行色。晓起弥望木冰寒，九折玉盘天下白。初疑龙女泣鲛服，又似雪骥困盐谷。冰蕊琼葩尽有声，桃李不言总粗俗。瀑声侧添鸣纟玄音，涩滑柔厉皆可寻。轩辕张乐洞庭野，听耳何如听以心。明朝歙州笃行李，昱岭寒光射眸子。梦云虽绕卅六峰，清谈但学九龙水。”邵君游山时正值严冬，读此如置身冰崖雾谷间矣。

二八一、[C043]恙与潭秋之黄山游诗，已话之于前；今并论许疑庵之作，以资互参。《由丞相源入山，访天绅亭故址，观九龙瀑》句云：“入山拨蒙密，雨气扑面寒。飞泉忽挂壁，满壑声潺潺。长练幻九折，一折一玉盘。终古猛抉冲，顽坚被深元刂。淳者贮澄碧，溢者悬崩澜。梯空走蠕蠕，径直无屈蟠。”《掷钵禅院》句云：“氵翁然众山合，于中开堂皇。面南独旷朗，云气澄青苍。端凝掷钵峰，瞻对几席旁。”《欲访龙峰庵故址及江丽田墓未果》句云：“龙尾屋角拂，湿翠僧眉雨。江生琴响终，鸣泉尽琴趣。因思耐久朋，孤往惬幽素。”《由狮子林精舍登清凉台》句云：“松乃肖石形，石亦似松族。离奇不可名，鲜秀出新沐。随肩互参差，摩顶各庄肃。如聚万蛟螭，幽之于一谷。吾今抚有之，戏以儿孙畜。一笑识黄山，不负茧吾足。”《再登清凉台》云：“千簇万簇峰，千株万株松。黟中点苍翠，颜色愈古浓。小峰散为┺，合即成崇墉。小┺聚竹林，大峰为之宫。肩顶著松枝，矫矫栖群龙。云来之走，飘忽无常踪。方驰倏已匿，回眄仍徐逢。山灵眩俗目，故使迷西东。终焉万象失，一白还鸿蒙。”《始信峰》句云：“茫茫造劫初，割此数片石。擎空各坚劲，迎面苦峭迫。皓衣润翠斑，群松巧弥隙。下窥乃无底，懵然划崩砉。跨虚度中颠，屏几位琴客。苍官俯张盖，瑶草密敷席。四顾天倒垂，低蓝幕丛碧。离离复莽莽，吞吐入肝膈。熙阳所被处，绮丽到阡陌。”《狮林至西海门道中》句云：“低头穿树腋，两见寒玉迸。风泉涤石肤，清音足娱听。短松解作涛，历落与相应。凝云沾屐滑，斜磴支筇定。”《天海》句云：“荡荡平天杠，汹汹波涛生。绕足迭起伏，赫濯张旗旌。宾从暨仆妾，联袂朝光明。（光明顶）天都与并尊，秦赵分纵横。潜兵万壑底，甲马仍峥嵘。此诡轶五岳，殊胜谁敢争？”《天海至文殊院道中》云：“黝然万仞铁，陡立上馋天。仰窥令人悸，狙父无由前。我乃穴其腹，于中得盘旋。扪暗出鳎┶，芒鞋湿腥涎。决踵蹑云梯，危谢栏扶援。最险莲花沟，窈如空际悬。掷我喘与汗，贸此旷世妍。莲花照眼明，旧识欣依然。”《文殊院》云：“一别迎送松，怃然三十载。嗟余已霜颠，君颜顾无改。童孙神骨肖，成长犹有待。文殊故石庵，忽尔焕丹彩。悬崖结跏处，微凹觅仍在。如毡万点青，如练数痕崔。穷吾目所及，不云亦已海。天都乃垂绅，新径挂紫累。”又云：“闭门千丈雪，渐公留洽时。此境绝严肃，奇命孤灯危。有客居三年，细咽遗民悲。（宣城沈寿民）又闻渐公游，圆月秋中时。四更老猿啸，凄和铁笛吹。（江允凝吹笛）我昔值飘暴，魇梦悬倾欹。晓起云入屋，扪榻求裳衣。今来日当午，净无云蔽亏。朗见骨，不许藏纤。灵区固多变，清彻亦一奇。”《一线天》句云：“嗟兹巨刃削，合璧剖双扇。俯谋思侧身，骤仰惊碍面。真将割青冥，岌岌以微颤。出坎复入坎，数武又诡变。”《白龙潭》句云：“竹树造碧天，下覆清冷潭。潭清本无色，净极成明蓝。日光穿隙来，微纹漾参参。忽然生鳞甲，片片青相涵。”《呜弦泉》句云：“横石粘绝壁，如写乾坤卦。赤肤裸无发，雅倔已奇画。偏有缕缕泉，被之作襟带。轻拢复漫捻，谋耳尽幽籁。”《居士林新紫玉轩》句云：“一榻收两山，山翠凉可饮。万虫竞扑灯，移灯得酣寝。”皆锤炼深秀，足为黄山写生。疑庵本逊清名进士，其诗以精严粹美胜。散原、庵、仁先诸家外，能与之抗手者亦寡矣。

二八二、鬼趣诗以隐文谲喻者为上。前岁金丈松岑有《端阳至矣，开笈得锺进士四图，奇趣满抱，乘醉命笔，匪云讽议，聊致轩渠》四章，皆意味深长，谈言微中。《嫁妹图》云：“独抱短书愁长贫，西邻杜家钱轮囷。强聒不已空，忆绝无计思通神。娇憨小妹嫱施伦，芳年二八千金珍。春愁解乍眉初颦，桃花净吐跗萼匀。蓝衫乌帽额鼻皱，蹇驴缓逐双朱轮。彩旗箫鼓填通津，半遮便面觑行人。开元进士衔牌新，奁赠愧乏朱提银。乌靴蹴阶迎上宾，椒房从此拟贵臣。债主一笑天为春，汉家长计惟和亲。”《移家图》云：“北望兮缭垣颓，南望兮重门开，东望兮强邻来。客自关中回，为言所啖惟黄埃。冬春久无禾麦栽，密云不罩井公台。病雁原头饥肠摧，终南山色如死灰。夜闻薄笨声如雷，鬼车转向江南推。南士呵公钝若椎，寇至我拟逃凿坯，三垂坐固何忧哉。寇未来，高车出。寇既来，卷甲入。嗟尔锺馗先徙宅。”《吹箫图》云：“秦家弄玉箫声美，彩凤云间展双翅。廿四桥头好明月，绛唇亦复咀宫征。怪尔须髯胃绕涿，引吭讵能商女似。迩来庠序黜雅乐，红鬼呢呢说情死。尔髯本以鬼为徒，魅舞魈吟随所使。鬼才长吉龋┢第，忍俊簪花作烟视。一唱居然博三叹，愿献官家荐郊祀。人世曲学贵阿世，进身须媚婵娟子。”《沽酒图》云：“腰带佩胡芦，行向酒家去。莫戏酒家胡，投梭将汝拒。梭飞着汝齿立折，啖鬼无由啮鬼骨。丈夫应提十万兵，直捣黄龙饮胡血。汝独仗剑行路岐，丑皮妍骨被垢衣。渔阳鼙鼓来京畿，何不当道师老罢？戎葵插帧矜醉仪，天柱欲折无人扌耆。”讽刺之意，固甚明显也。

二八三、沈乙庵《简苏戡》三章，皆鬼趣诗也。陈散原亦有和作，兹从二家集中录出并观之。沈诗云：“秋叶脱且摇，秋虫吟复喑。秋宵元旦气，秋啸无还音。寸寸死月魄，分分析星心。天人目其瞬，海客珠方沉。史执简槁，日车还泞深。奇声寂寞滨，乞我膏肓针。”其二云：“贵已不如贱，鬼应殊胜人。搴蓬语庄叟，乘豹招灵均。荡荡广漠风，悠悠野马尘。独行靡掣曳，长往无缁磷。鬼语诗必佳，鬼道符乃神。道逢锺馗妹，窈窕千花春。绝倒吴道玄，貌彼抉目。”其三云：“君为四灵诗，坚齿漱寒石。我转西江水，不能濡涸辙。道穷诗亦尽，愿在世无绝。湛湛长江水，照我十年客。昔梦沧浪清，今情天水碧。彻视入沉冥，忘怀阅潮汐。”散原和作题为《乙庵太夷有唱和鬼趣诗三章，语皆奇诡，兹来别墅，怆怃兵乱，亦寄咏之》，其一云：“月黑城濠西，有物绕屋啼。鬼车昂九首，云空答酸嘶。妇孺出复壁，喘诉凶祸随。默怜血污魂，上下索逝骓。汝颅易百钱，汝酋橐累累。”其二云：“吹笳驻防城，悲气横蒿里。扪虱旗脚下，指彼枕藉死。膏血长榛梗，风劲齐万矢。故宫影幢幢，恍啼人立豕。侵陵新鬼大，故鬼待筑垒。”其三云：“行吟傍溪路，秃杨长比人。幻作狰狞躯，攫增怒嗔。我实无罪过，忝与山鬼邻。一世沦墟墓，枯恶能神。宥汝断为棺，赢葬反其真。”与沈诗风格颇不同。俞恪士有《读散原鬼趣诗》云：“夜读散原诗，矮屋环冬青。叙乱讬鬼话，叱诧来精灵。我无寂灭想，阅世终冥冥。万古一髑髅，黠者先逃刑。合眼梦唐虞，糟粕遗六经。齐民岂有术，魑魅能潜形。竹梢寒月来，灯影如孤萤。穷巷与世隔，人鬼无畦町。微吟坐达旦，一鸟窥檐听。”构象杳冥，不逊陈作。

二八四、吾乡黄摩西诗，余《诗话》中已详论之矣。其《题金惺斋扇头画诗》一诗，亦颇有意趣。诗云：“橐橐击木靴，峨峨进贤冠。须眉颇奇伟，似鬼又似官。女青亭畔折花返，独来独往冥途宽。玻璃碧眼青无翳，楮灰夜辨金银气。前程赖此一灯传，四顾徘徊寻要地。吁嗟乎！与为鬼其心，无宁鬼其形。鬼心不可测，鬼形犹得留丹青。君不见青天白日，冠盖如织。狡狯伎俩，过君千百。画师万辈画不成，君倘闾之应吐舌。”

二八五、摩西《元日日蚀诗》，最为奇作，虽使卢同、徐积、刘基执笔，亦不能过。诗作于光绪戊戌，指斥金轮，语意极显，诗家之董狐也。诗云：“皇帝二十四年岁在戌，告朔礼在初纪律。上天下地皆春声，排家爆竹如雷疾。黄人叩额辞瑶阍，云气五色环朝暾。东方出震木孕火，伫看黄金烂烂熔冶新乾坤。六寓献曝罄愚爱，三军挟续邀殊恩。盾不得用猛，衰不市温。调和三元气，万古归一尊。不料怪事发，烦冤啼黑盆。老晴陡阴晦，白昼成黄昏。碧海从古无渣滓，乃如火敦脑儿泡泡而浑浑。不见金轮银轮铜轮铁轮轮转四天下，但见弹丸黑子颠倒相亻并吞。得非倚天剑，误断红桑根？否则希有鸟，展翅翻昆仑？或疑智父操蛇咄咄来逼，不管赤道黄道黑道白道六龙且作惊鳞奔。又疑践乌避白雀，张公高闭南天门。初若浴海衔山犹露几分面，俄而一盘烈火澌作柴灰痕。修罗天女，河伯外孙。日出处天子，日没处可敦。秘论邃语略可闻。艳此炙手物，高高不可扪。巧遇一阴为之剥，方诸和墨淋漓喷。然后十字饼样坼，一圜瓜样分，可以饱享七日七夜摇头摆尾馋鲸魂。吾闻龙汉初，混沌凿未开。人天龙鬼糅杂一气内，青Е黄壤处处堆煤炱。万瞽亻辰亻辰乱击触，至今昆明池底古鬼犹啼哀。于是东日西月巧安排，皇天两眼始高抬。妍媸黑白不敢遁，山川人物一一位置无所乖。日与月同功，何苦为日？月向日借光，乃为日所猜。一镜不见项，独阴不成胎。碧翁降作沙陀王，只恐蟾蜍一泪割尽无人揩。燧人铸阳燧，有巢构扶桑。庖牺一画破天荒，三画连中文曰王。神农尝百草，黄精饵太阳。黄帝作镜三十六，蚩尤雾幕不得张。降至神尧世，洪水流汤汤。赤嫖一怒洚洞息，乃有九日乘隙森妖芒。穷羿有矢不引满，反遣纯狐小婢蛊惑王母浮瑶觞。王母醉梦百怪喜，侵蚀一日无精光。一月蔽，一日伤。一日苦，九日猖。咸池阳谷渐破碎，神鸟三足走且僵。南箕谁簸扬？北斗无酒浆。二十八宿一盘劫子谁收场？荧惑随魃母，妖间枪。出作入息者，流涕感沧桑。嗟此一日积功累德万万世，初无桀恶何堪亡。何况睽睽万目仰一日，百川注海网在纲。奈何红沙金屑塞天地，坐令九州亿族糊其眶。佞口善粉饰，似云交食轨有常。母子相食极人变，日为月食岂吉祥。日自救不遑，乃与世人商。扣盘扪龠者，献策何周详。或推女娲氏，七十二变最擅长。煮石作胶漆，积金如山冈。金多则富，火烈则强。铸成利器御侵犯，补平天路成康庄。从此日驭无所妨。吾谓巾帼见，只堪补衮裳。补天未补日，长夜殊茫茫。六州聚铁真大错，一旦石破还琳琅。或荐谪仙子称吴刚，斤璧凿锋芒。召取八万四千户，玲珑七宝嵌栋梁。月安其居不凌日，自然无挂无碍行堂堂。吾道太机械，止沸扬其汤。修月不修日，明明日月将成昌。神工鬼斧事斫削，徒令碧桃红杏白榆丹桂皆遭戕。此等叛日党月万蝼蚁，止堪宰割喂天狼。草莽臣某罪万死，稽首拜手上告日宫天子。金鼓不必鸣，金篦不必灵。臣有一方可冶天眼睛。欲去蒙蔽患，先正贪饕刑。月止薄薄蚀，自月以下相率食人膏血成妖精。日食尚有说，其余磨牙张吻皆无名。愿帝一一穷治之，贤于十百池上之水千空青。第一东方龙，叨长诸鳞虫。当日借雷雨，今日成痴聋。贪嗜大食燕炙味，巴蛇妖蜃相交通。生子九种不成器，更有蛟鳄攀附行妖凶。日食不复恤，反吐云气瞒苍穹。是宜摘取颔珠褫尺木，金枷玉琐水锢幽泉中。余者无功罪不减，轻则割耳重则醢付天厨供。南方火鸟尾秃速，汝与日乌非异族。天市为巢，天仓啄粟，嘻嘻出出良非福。鬼车大笑凤皇哭，九婴披猖不加戮。汝视日食闭其目，汝幸日食皤其腹。曷不驱向纥干山头伴号寒？否则枭且成鸾鹤成服。西方号于菟，牙爪有若无。狗肉醉且饱，梦见羊踏蔬。一目睥睨一目眇，反思献媚心月狐。封侯万里谅无望，狰狞之貌合买脂胭涂。老龟最畏事，自负藏身智。首尾一缩即枯骨，七十二钻无可使。喜晦羞明本性然，见日被食反得志。急付豫且烹作霍，莫教阑入君子肆。小星如黑痣，大星如悬疣。累累千万颗，受累无时休。一目易朗，群丑难瘳。分别治罪，庶可无忧。九日环起不胜射，削去轮廓安置星辰俦。月虽朦胧日之配，娟娟自守银宫秋。编次《夏小正》，绍述《鲁春秋》。明德新民日薰沐，不许诊氛淫气纤毫留。帝纳刍荛，布新除旧。三台四辅，焕彻左右。群星坏政，或黜或宥。九日失色，退处列宿。姑释勿问，以备四守。月卜其夜，日卜其昼。各安其位，不相刺谬。天眼复完，永烛宇宙。”诗中日指光绪帝，月指孝钦后。东方龙当指恭亲王，是时为军机大臣，即于是年四月薨。南方火鸟当指崧蕃，满洲人，是时方为云贵总督。西方于菟或指荣禄，曾为西安将军。北方老龟似指王文韶，是年初入赞军机，《清史稿》本传称其更事久，明于趋避，与诗语相合。

二八六、锺、谭诗派，自牧斋掊击以来，论者薄之过甚。沈归愚选《明诗别裁》，至不登二家诗一首。李越缦、陈石遗稍为之平反。近人倡所谓幽默文学者，于是锺、谭二集，又风行一时。余读伯敬《隐秀轩集》，五言刻削幽秀，真有独到，七言则未有合作。今摘其佳者于此。《乙巳卧病作》云：“沉疴忘故吾，情形日几变。有时如婴儿，饥寒仰母便。有时如老人，奄奄息如线。过去未来身，一日游屡遍。真身宛自如，光明时隐见。”又句云：“天生七尺躯，岂为尔曹地。性命徇他人，劳劳成底事？舍我衣中珠，苦伺骊龙睡。”《邸报》句云：“耳目化齿牙，世界成骂詈。晓晓自晓晓，愦愦终愦愦。雄主妙伸缩，宽容寓裁制。并废或两存，喧默无二视。”又云：“机彀有倚伏，此患或不细。”《秋日舟中题胡彭举秋江卷》云：“望远写秋江，秋意无起止。何曾见寸波，竟纸皆秋水。烟中过寒山，江净翻如纸。空色有无间，身在秋江里。”《六月初五夜月》句云：“长夏不肯晚，既晚亦苍凉。凉色已堪悦，况此纤月光。”《六月十五夜》云：“明月眷幽人，夜久光不减。良夜妮佳月，月残漏愈缓。未秋已高寒，秋至更清远。逝将赍幽魄，照此梦魂浅。”《七夕雨次夕复雨》句云：“秋来一夜雨，耽却一夜月。乍喜涤烦蒸，久乃成凄绝。”又云：“秋月亦易悲，吾意赏尚洁。”《九湾》句云：“若非蹈今途，昨日险亦足。果然备层峻，蛇鬼犹踯躅。”《雨发九湾至归州》句云：“人语响空蒙，烟火出冥漠。隔江望秭归，残阳见井郭。”《瞿唐》句云：“至此始称峡，岸束江龃龉。江势有往还，前山几茹吐？两崖何所争？终古常相拒。水石日夜戛，无所触而怒。滟根孤危，悍流不能去。立石如堵墙，中劈才一缕。”《归州峡》句云：“兹峡乃名归，归期谅非远。谁知下峡途，自兹始云险。”又云：“怒涛跳臼中，倒石日夜碾。”《出郊》句云：“耳目久不接，熟境亦觉新。”《夜坐》句云：“阖门月自远，未见神先清。”《山月》云：“山于月何与？静观忽焉通。孤烟出其外，相与成寒空。清辉所积处，余寒一以穷。万情尽归一，动息此光中。”《题茂之所书刘虚诗册》句云：“只兹十四章，炼气已成液。如何平生勤，一字勿苟益。陶公坐高秋，俗士不敢入。不受人去取，孤意先自立。”《雨宿会圣岩》句云：“灯光入幽薄，金碧照石土。”《到家》句云：“始归恶闻出，虽近意亦懒。”《将入城示别友夏》云：“累日皆言笑，兀然无所思。妙想始触物，乃为动者机。水泉春初引，端委甚希夷。虽然寂无构，纷如中威蕤。明旦别子去，厥绪复惟微。吁嗟动静理，匪以寂喧为。常无萌蘖生，朋从中断之。幢憧往来内，是子机息时。”此首极微妙。《蔡敬夫仲冬书至，云辰州十月已见梅花，寄诗三首，予未之答及，兹再遣书使，已是献岁三日，此地梅放未匝，辄书所见，以报前诗》句云：“有似我与尔，同枝而早迟。计予花粲粲，是子叶纷披。花叶不相及，又若同心暌。以此早春秀，答君晚岁遗。凡物贵相代，岂在同荣衰。与君为久要，共此实累累。”《七月十五夜月》句云：“广庭化为月，何者中间之？衰枝作庭影，影反妍于枝。虚怀待清光，魂梦亦相随。”《舟月》句云：“秋深夜苦多，月与之终始。万情俱愿息，流光独不巳。”又云：“水月非不接，烟乃在其间。非惟无所累，弧光如更闲。共此一秋色，以类相往还。”《赠徐象一年丈并索其画》句云：“许我作数笔，郑重至经年。知子不宿诺，以待神之全。”《寻西天门》句云：“石势如风雨，内外相崩奔。虚无才倚坠，烟日以为根。”《宿乌龙潭》句云：“渊静息群有，孤月无声入。”“空翠润飞潜，中宵万象湿。”《七月十五夜登鸡鸣寺》句云：“地高秋不测，悠悠但一光。不须借风露，自然生微凉。”《己未白门喜周伯孔至》句云：“一士才德成，天人几交酿。”《冬日登虎丘》句云：“吴天多在水，澹澹不能高。”《访赵凡夫寒山所居其先墓在焉》句云：“天哀至性人，酬之慧与福。”《王文肃公专祠》句云：“年来误国人，巧于逃大戮。不居权奸名，猥以庸自赎。大臣系安危，庸即同凶族。医以庸杀人，参苓等鸠毒。”《钱时将自吴过访》句云：“士苟能读书，无文亦自可。篇章日日传，吾知腹未果。”风世之言，可取铭座右。《木末亭看烟云》句云：“群动无渐次，同时被万光。平楚出其端，烟杳生下方。”《乌龙潭看雪》句云：“天渊同一深，初无阴霁殊。身处弧光内，乃知积雪余。”《灵谷看梅》句云：“何知是寒梅，遥香表韵格。涧松暂辍声，留风吹素魄。”又云：“感君开较迟，来晚及芳泽。”《城南古华严寺》句云：“数里声香中，人我在空绿。”又云：“微雨洒新阳，群有俱膏沐。”皆不堕忄互蹊。其五律之佳者，《石遗室诗话》已举之，合以《越缦堂日记》所论谭元春诗，竟陵之面目全出矣。
  </div>
  <div class="pagination">
   <a href="梦苕盦诗话_page5.html">
    上一页
   </a>
   <a href="梦苕盦诗话.html">
    1
   </a>
   <a href="梦苕盦诗话_page2.html">
    2
   </a>
   <a href="梦苕盦诗话_page3.html">
    3
   </a>
   <a href="梦苕盦诗话_page4.html">
    4
   </a>
   <a href="梦苕盦诗话_page5.html">
    5
   </a>
   <span class="current-page">
    6
   </span>
   <a href="梦苕盦诗话_page7.html">
    7
   </a>
   <a href="梦苕盦诗话_page8.html">
    8
   </a>
   <a href="梦苕盦诗话_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
