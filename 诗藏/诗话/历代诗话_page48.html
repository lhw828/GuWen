<!DOCTYPE html>
<html>
<head>
    <meta charset="UTF-8">
    <title>历代诗话 - 第 48 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代诗话 - 第 48 页/共 63 页</h1>
    <div class="content">　　陆放翁诗浇书满挹浮蛆瓮摊饭横眠梦蝶床
　　吴旦生曰苏学士以晨饭为浇书李黄门以午睡为摊饭人皆知之余按词林海错云酒杯上跳沫为浮蛆毛泽民诗氷纱卧瓮青莲羃浮蛆欲上真珠泣韵语阳秋载苏养直后清江曲云社瓮欲熟浮蛆香渔隠丛话载自效山谷格云浮蛆琰琰抛青春又东坡诗浮蛆滟金盌金人朱师美诗玉盌浮蛆彼何有元萨天锡诗开瓮酒熟浮新蛆
　　清异录云李太白好饮浮玉梁不知其何物得吴婢酿酒促其功答曰尚未熟但浮梁耳试取一盏至则浮蛆酒脂也太白所饮盖此
　　古隽考略云浮蚁杯靣浮花也绿蚁酒之美者泛泛有浮花其色绿
　　南园
　　杨诚斋寄陆放翁诗云不应李杜翻鲸海更羡防龙集鳯池道是樊川轻薄杀酒将万户比千诗
　　吴旦生曰放翁本传晩年再出为韩侂胄撰南园阅古泉记见讥清议朱晦翁尝言其能太高迹太近恐为有力者所牵挽不得全其晚节盖有先见之明焉诚斋寄诗盖亦指此耳然余观记中曰许闲曰归耕其名皆出于忠献之诗含防寓托絶非贡谀之辞未可深文诛之致乖其情实也
　　白石
　　赵威伯诗话曰姜尧章防居苕溪与白石洞天为隣潘转翁字之曰白石道人且畀以诗云人间官爵似樗蒲采到枯松亦大夫白石道人新拜号断无缴驳任称呼尧章报以长句云南山仙人何所食夜夜山中煮白石世人唤作白石仙一生费齿不费钱仙人食罢腹便便七十二峰生肺肝真祖只在南山南我欲从之不惮逺无方煮石何由软佳名赐我何敢辞但愁自此长苦饥囊中只有转庵诗便当掬水三咽之
　　吴旦生曰晋书鲍靓为南阳太守尝行部入海遇风饥甚取白石煮之以自济韦应物诗涧底束荆薪归来煮白石故尧章谓煮石苦饥耳时尧章与黄岩老同学诗于萧千岩而黄亦号白石因称双白石
　　蔡中郎
　　闲中今古录曰元末永嘉高明字则诚登至正四年进士任庆元路推官见方国珍来据庆元避于鄞之栎社以词曲自娱因刘后村有死后是非谁管得满村聴唱蔡中郎之句因编琵琶记用雪中郎之耻洪武初徴辟不就既卒有以其记进上览曰五经四书如五糓家家不可缺琵琶记如珍羞百味富贵家其可缺耶
　　吴旦生曰东国宗敬中郎不言名咸称蔡君兖州陈留并图画形像为之目曰文同三闾孝齐参骞则中郎固孝子也后村因书所见而作故云黄童白叟往来忙负皷盲翁正作塲盖恶其唱说之非而咏也则诚思雪其耻宜有以改正之奈何欲止沸而扬其汤耶尧山堂外纪云东嘉此记为其友王四而作王四登第弃其妻周氏而赘于布哈太师家东嘉欲挽之不可得故作此以切讽之名琵琶者取其二字上各有二王字并得四王字为王四也牛太师者元人呼牛为布哈故谓之牛而托名中郎者尝从董卓之辟而卓亦称太师故也索隠云托名蔡邕者以王四少贱尝为人佣菜也赵五娘者以姓传自赵至周而数适五也牛丞相者以布哈家居牛渚也明祖见此记询得其实遂捕王四寘之法弇州引诚斋所载牛相国僧孺之子繁与同人蔡生邂逅文字交寻同举进士才蔡生欲以女弟适之蔡巳妻赵力辞不得后牛氏与赵处能卑顺则又姓氏悉合
　　晋蔡充别传云充祖睦蔡邕孙也羊祜传云祜邕外孙景献皇后同产弟祜讨吴有功将进爵乞以赐舅子蔡袭诏封袭闗内侯是袭又邕孙也晋后妃传云景献羊皇后母蔡氏邕女也野客丛书云羊祜父道先娶孔融女后娶蔡邕女孔氏生发蔡氏生承祜时发与承俱病度不能两存乃专心养发故得济承竟病死据此则邕未尝无子也且枯母诚邕之贤女也烈女传何不载耶
　　涌幢小品云邕父名棱母袁氏袁公妹曜卿姑也
　　陌上花
　　谢臯羽咏吴越王妃归朝云先王烝尝泽有差上恩许歌陌上花
　　吴旦生曰按吴越王妃每嵗归临安王以书遗妃云陌上花开可缓缓归矣吴人用其语为歌含思凄宛东坡为之易其词云陌上花开蝴蝶飞江山犹是昔人非遗民几度垂垂老游女长歌缓缓归陌上山花无数开路人争看翠軿来若为留得堂堂去且更从教缓缓回生前富贵草头露身后风流陌上花已作迟迟君去鲁犹歌缓缓妾回家盖清平调也【陈直方之妾本钱塘妓丐词于东坡坡因钱塘人好唱陌上花缓缓曲乃引其事戏之云陌上花开看尽也闻旧曲破朱顔】
　　破钱
　　古今説海曰毗陵李家有女方十六嵗能诗有拾得破钱诗半轮残月掩尘埃依稀犹有开元字想见清光未破时买尽人间不平事
　　吴旦生曰唐食货志武徳四年铸开元通寳钱径八方重二铢四絫积十钱重一两得轻重大小之中其文以八分篆三体按开元钱高祖时铸高宗又铸之宗又铸之肃宗又铸之马永卿所谓唐二百八十九年独铸此钱洛并幽益桂等州皆置监故开元钱如此之多也
　　文献通考武徳四年铸开通元寳其文欧阳询制自上及右回环读六典及杜氏亦作开通吕东莱云开通之法不可易东坡云唐开通钱最善此俱可证后人以错综读曰开元而不知者谓明皇所铸盖有开元年号也李审言乃云唐之钱文如乾元开元曰重寳通寳俗有云干重开通为可笑然不知干重为悮读而开通非悮顾回澜云称元寳自唐高祖始称重寳自唐肃宗始称通寳自宋人误读开通钱文始改元更铸自宋太宗始最为确论













　　歴代诗话巻六十一
　　钦定四库全书
　　歴代诗话巻六十二
　　归安吴景旭撰
　　壬前集上
　　金诗
　　仰山
　　尧山堂外纪曰燕京西七十里有仰山峰峦拱秀中有平顶如莲花心旁有五峰曰独秀翠防紫盖妙髙紫防下多禅刹章宗防幸有诗刻石金色界中兠率景碧莲花里梵王宫鹤惊清露三更月虎啸踈林万壑风吴旦生曰章宗工书画所作诗词皆饶思致尝赋云龙川五月牡丹云洛阳谷红千叶岭外朱明玉一枝地力发生虽有异天公造物本无私
　　泰和丙寅春试贡士于万寜宫杨焕然席屋偶居前列闻异香出殿櫺间一紫衣人顾之起问题难易及名氏里贯年齿去少顷众相贺曰适驾至矣薄暮出宫传为希遇焕然纪以诗云谁言半夜曽前席白日君王问贾生又诏録马嵬诗得五百余首付词臣第之杜真卿诗杨栁依依水拍堤春晴茅屋燕争泥海棠正好东风恶狼籍残红衬马蹄髙徳卿诗事去君王不奈何荒坟三尺马嵬坡归来枉为香嚢泣不道生灵泪更多皆在髙等章宗之爱士右文有如此
　　日精
　　宇文叔通白菊诗仙家艺菊名日精我今号尔为月英呉旦生曰本草菊花一名日精周礼后服鞠衣又作菊注云日精也盖菊有两种花大气香茎紫者为甘菊花此日精也风土记云日精治蘠皆菊之花茎之别名也拾遗记云背明国有紫菊谓之日精
　　本草菊一名傅延年朱仲新诗三径谁从陶靖节重阳惟有傅延年仙书云茱萸为辟邪翁菊花为延寿客上官昭容九日诗却邪茰入佩献寿菊传杯
　　扶老养和
　　宇文叔通和髙子文秋兴云散步双扶老栖身一养和吴旦生曰元遗山録其诗注于下云养和几名事见江湖散人集扶老见归去来辞然余见遗山诗养和惩往失扶老念时须盖养和谓几也扶老谓杖也岂遗山亦用叔通语耶按汉礼仪志云民年八十九十赐玉杖长九尺端以鸠为饰鸠者不噎之鸟欲老人不噎也风俗通云周礼罗氏献鸠养老汉无罗氏故作鸠杖以扶老困学纪闻云防扶老以流憇谓扶老藤也见后汉蔡顺传注据此则扶老之义不始见之归去来辞矣山家清事云耴松樛枝作曲几以靠背古名养和
　　词人以此类入咏者不可枚举如骆宾王诗桃花嘶别路竹叶防樽盖桃花谓马也竹叶谓酒也刘禹锡诗添炉捣鸡舌洒水浄龙须盖鸡舌谓香也龙须谓拂也白乐天诗树暗小巢藏巧妇草荒新叶长慈姑盖巧妇谓鹪鹩也慈姑谓鸦也黄常明诗江干食息呼扶老朩末板縁讶宛童盖扶老谓秃鹙也宛童谓女萝也王原吉诗看云暮影齐巾角滴露春声落枕凹盖看云谓杖也滴露谓酒也【亦见扶老不止名杖而杖又有别名】
　　劝农官
　　宇文叔通诗剑防渐销农器出人家只识劝农官吴旦生曰向见虞伯生题耕织圗谓元时置十道劝农使总于大司农慎择老成重厚之君子而命之皆亲歴原野安辑而教训之其后功成省专使之任以归宪司宪司置四佥事其二则劝农之所分也至今耕桑之事宪犹上之大农天下守令皆以农事系衘矣郡县大门东西壁皆画耕织圗使民得而观之今又见叔通诗意金时已有此官而元踵是以加详耶此制大得古王重农之意后之汰其员而不复讲为可惜也
　　洞庭春
　　宇文叔通诗已扫明供防笔为君拟赋洞庭春吴旦生曰宋时安定郡王以黄柑酿酒谓之洞庭春色色香味三絶以饷赵徳麟因饮东坡醉后信笔为诗颇有防拖风气其诗云去年洞庭秋香雾尝噀手今年洞庭春玉色疑非酒叔通盖用坡事也
　　野鹰来
　　蔡正甫野鹰来云鹰莫来腹肉一饱精神开招呼不上刘表防
　　吴旦生曰水经注沔水南有层防号曰景升台盖刘表治襄阳之所筑也表性好鹰尝登此台歌野鹰来曲其声韵似孟达上堵吟矣故东坡诗莫上呼鹰台平生笑刘表又作上堵吟云台上有客吟秋风悲声萧散飘入空正甫下笔奔峭殆不减坡公【田子艺云刘景升呼鹰台经史呼皆作去声盖北音重浊故也】
　　元遗山所纂中州集足备金源氏文献然如宇文叔通宋黄门侍郎以奉使入金留为翰林学士承防吴彦髙宋宰臣拭之子米元章壻也将命帅府留为翰林待制出知深州蔡伯坚父靖宋季守燕山仕金为翰林学士伯坚官至尚书右丞相则三人皆宋儒也故防自正甫为正传之宗按金源乐府推彦髙与伯坚号吴蔡体而伯坚二子正甫特甫俱第进士正甫于天徳三年擢第后不赴选求未见书读之其辨博为天下第一
　　有无中
　　蔡正甫诗城上春隂暗晚空城头山色有无中
　　吴旦生曰王摩诘诗江流天地外山色有无中权徳舆渡扬子江诗逺岫有无中片防烟水上虽用摩诘语犹自浑然欧阳永叔送刘贡父守维扬作长短句云平山栏槛倚晴空山色有无中按平山堂望江左诸山甚近或以欧公为短视故有此句东坡笑之因赋快哉亭云长记平山堂上欹枕江南烟雨杳杳没孤鸿认得醉翁语山色有无中今正甫用作春隂诗可免短视之诮
　　传柑
　　髙子文诗佳辰近烧烛盛事忆传柑
　　吴旦生曰此子文次韵东坡定州立春日诗也东坡又有扈从端门观灯诗云老病行穿万马羣九衢人防月纷纷归来一盏残灯在犹有传柑遗细君按传柑事始于唐开元间上元夜以黄柑赐近臣贵戚谓之传柑宴宋时亦袭其事元夜登楼贵戚例有黄柑相遗也洪武初张行中元宵诗归来更有传柑宴坐列宫钗十二金
　　竹孙
　　任君谟诗竹孙仍带箨鸠妇已呼晴
　　吴旦生曰尔雅笋竹萌也一曰龙孙僧賛宁谓龙未闻化竹化竹为龙岂宜以笋为龙孙然观陈子昻诗清川髙竹长龙孙陆放翁诗过母龙孙已放梢张伯雨诗龙孙乍脱防儿锦其于义未碍也又竹谱云竹祖最初所种之竹陆鲁望诗药名却笑桐君少年纪翻嫌竹祖低吴融诗祖竹定欹檐雪折稚吿应拂栋云齐又唐诗祖竹丛新笋又祖竹防龙孙陆放翁诗子母新间尊爼公孙竹长映帘栊梅尧臣诗蛇祖龙孙生产后
　　语曰天将雨鸠逐妇尔雅翼云鸠拙不能为巢才架数枝往往破卵无巢不能居天将雨则逐其雌霁则呼而反之今人辨其声以为无屋住
　　参横
　　刘致君墨梅诗赵郎爱香人不知罗浮山下有佳期春寒彻骨角声起才记参横月堕时
　　吴旦生曰龙城録载赵师雄迁罗浮见美人共饮少顷醉寝乃在大梅树下月落参横但怅恨而已秦少防诗月落参横画角哀暗香消尽令人老盖致君所谓赵郎正指师雄而语意又夺胎少防然相沿之误亦不自知其失考也杜诗天横醉后参洪容斋谓以老杜全篇考之盖初秋所作也今人梅花诗多用参横字若以冬半视之黄昬时参已见至丁夜则西没矣安得将旦而横乎惟东坡诗纷纷初疑月挂树耿耿独与参横昬乃为精当余观师无忌秋夜吟云拊剑一太息月暗天横参此与老杜同为合作
　　困学纪闻云古乐府善哉行月没参横北斗阑干亲友在门忘寝与飡龙城録语本此而未尝考参星见之时也
　　鸡鸣埭
　　刘致君墨梅诗又云荀妃早发鸡鸣埭残月防分烛下妆
　　吴旦生曰南齐书武帝数幸琅琊城宫人常从早发至湖北埭鸡始鸣故呼为鸡鸣埭温飞卿有鸡鸣埭曲李义山南朝诗鸡鸣埭口绣逥
　　按检江蓄水曰堰壅水为堰曰埭江南谓之埭巴蜀谓之堰杨大年诗繁星晓埭闻鸡度细雨春场射雉归秦少防诗古埭天连鴈荒祠朩蔽牛
　　寒具
　　刘无党题梁忠信山水云明短幅来何处乱防依稀涴寒具
　　吴旦生曰桓喜陈书画客有食寒具不濯手而执画帙者偶涴之后遂不设寒具苏东坡防二王书云恠君何处得此本上有桓寒具油无党句与坡同意陆放翁诗看画客无寒具手
　　按齐民要术云寒具一名饼酉阳杂爼伊尹干汤之言有寒具吴纲五縂志谓是今之馓子也刘禹锡寒具诗纎手搓来玉数寻碧油煎出嫩黄深夜来春睡无轻重压匾佳人纒臂金亦以为馓子也若林和靖寒食诗有客初尝寒具罢盖又以寒具为寒食之具矣宋玉招魂云粔籹蜜饵有餦餭些五臣注粔籹饼也吴谓之寒具饵方言谓糕餦餭饧也亦谓之饴此则其干者也王逸注以蜜和米面熬煎作粔籹捣黍作饵又有美饧众味甘美也朱晦翁注以米面煎熬作之寒具也宋林洪谓招魂此句自是三品粔籹乃蜜麫之干者十月间炉饼也蜜饵乃蜜麫少润者七夕蜜食也餦餭乃寒食寒具也又观汉制考云以二竹簋方被纁里有盖注竹簋方者器名也以竹为之状如簋而方如今寒具筥防寒具若笾人朝事之笾注谓清庙未食先进寒具口实之笾实以冬食故谓之寒具盖又以寒具为寒冬之具矣
　　干寳司徒仪日祭用晋制呼为撮饼又曰寒具
　　十眉
　　刘无党题十眉圗云春风曽忆赋妖娆人共画圗成十一
　　吴旦生曰唐明皇令画工画十眉圗一曰鸳鸯眉又名八字眉二曰小山眉又名逺山眉三曰五岳眉四曰三峰眉五曰垂珠眉六曰月棱眉又名郤月眉七曰分稍眉八曰涵烟眉九曰拂云眉又名横烟眉十曰倒晕眉苏东坡眉子研诗君不见成都画手开十眉横云郤月争新竒蔡正甫画眉诗画手新翻十様圗西廵故事出成都【按妆台记五代宫中画眉有十与明皇图同但一曰开元御爱眉为小异锦字书眉妆有十似从明皇圗摘出但末云笼春眉又圗所未备附及】
　　宁馨阿堵
　　刘无党题刘徳文戏防堂云传家所爱作宁馨入室不愁无阿堵
　　吴旦生曰世説山涛见王衍曰何物老媪生宁馨儿又王衍指钱云举阿堵物却后之词人直以阿堵为钱宁馨为儿如刘禹锡诗为问中华学道者防人雄猛得宁馨黄山谷诗语言少味无阿堵氷雪相看有此君是也未有以二语合用者合之自家无阿堵物门有宁馨儿一诗始而无党其踵是以合用耶然习譌已久珠不知宁馨阿堵乃晋人语助耳按禹锡诗宁字作平声呼金人冯叔献习池醉归圗诗云纷纷悮晋皆渠軰何独王家一宁馨则又作仄声矣嬾真子云宁作去声馨音亨今南人尚言之犹言恁地也桑榆杂録云宁犹言如此馨语助也容斋随笔云至今吴中人语言尚多用宁馨字为问犹言若何也宋废帝之母王太后疾笃帝不往视后怒谓侍者取刀来剖我腹那得生宁馨儿观此岂得为佳儿用刘真长讥殷渊源曰田舎儿强学人作尔馨语又谓桓温曰使君如馨地寜可鬬战求胜王充与何充语曰正自尔馨王恬拨王胡之手曰冷如手馨强来捉人臂东斋记事云阿堵乃今所语兀底也焦弱侯云犹言此物耳杨升庵云犹唐人谓若个今谓这个也殷浩见佛经曰理亦应阿堵上顾恺之指目睛曰传神写照正在阿堵中谢安谓桓温曰明公何须壁间着阿堵辈据此其义自见若胡卢山诗阿堵中藏徐穉来以为堵墙益可笑
　　适安居士
　　景伯仁吊叚子新云适安居士旧知闻廓达灵根厌世纷辞罢亲朋便归去一筹今日又输君
　　吴旦生曰子新讳继昌适安居士其别号也性嗜酒名之曰黄娇盖闗中人谓儿女曰阿娇故以酒比之一日天寒人遗之酒饮不尽而醉夜半忽惊起以衣衾覆酒缸僵卧榻上人为言酒自不氷先生将不为寒病乎子新笑曰人病犹可医酒病不可疗也临终辞乡里托以他适明日卧于党氏园亭大石上视之已逝矣伯仁以诗吊之








　　歴代诗话巻六十二
　　钦定四库全书
</div>
    <div class="pagination">
<a href="历代诗话_page47.html">上一页</a><span>...</span><a href="历代诗话_page43.html">43</a><a href="历代诗话_page44.html">44</a><a href="历代诗话_page45.html">45</a><a href="历代诗话_page46.html">46</a><a href="历代诗话_page47.html">47</a><span class="current-page">48</span><a href="历代诗话_page49.html">49</a><a href="历代诗话_page50.html">50</a><a href="历代诗话_page51.html">51</a><a href="历代诗话_page52.html">52</a><a href="历代诗话_page53.html">53</a><span>...</span><a href="历代诗话_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
