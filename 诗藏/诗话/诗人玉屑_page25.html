<!DOCTYPE html>
<html>
<head>
    <meta charset="UTF-8">
    <title>诗人玉屑 - 第 25 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗人玉屑 - 第 25 页/共 37 页</h1>
    <div class="content">楚词惟屈、宋诸篇当熟读，外此惟贾谊怀沙、淮南王招隐、严夫子哀时命宜熟之，其它亦不必。
九章不如九歌。九章哀郢尤妙。前辈谓大招胜招魂，不然。读骚之久，方识其味。须歌之抑扬，涕洟满襟，然后为真识离骚，否则如戛釜撞瓮耳。
唐人惟柳子厚深得骚学，退之、李观皆所不及。若皮日休九讽，不足为骚。

○两汉
△古诗十九首
古人渺邈，人代难详；推其文体，固是炎刘之制，非衰周之唱。（锺嵘《诗评》）
读古诗十九首，及曹子建诗如「明月入高楼，流光正徘徊」之类诗，皆思深远而有余意，言有尽而意无穷也。学者当以此等诗常自涵养，自然下笔高妙。（《吕氏童蒙训》）

△苏李
苏子卿、李少卿之徒，工为五言，虽文律各异，雅郑之音亦杂，而词意简远，指事言情，自非有为而为，则文不妄作。（唐元稹撰子美墓志）
秦少游云：苏李之诗，长于高妙。
△晦庵论垓下帐中之歌
项羽所作垓下、帐中之歌，其词慷慨激烈，有千载不平之余愤。若其成败得失，则亦可以为强不知义者之深戒。
△晦庵论大风歌
文中子曰：大风安不忘危，其霸心之存乎！美哉乎其言之大也。汉之所以有天下，而不能为三代之王，其以是夫！然自千载以来，人主之词，亦未有若是其壮丽而奇伟者也。呜呼，雄哉！
△晦庵论贾谊
贾谊以长沙卑湿，自恐寿不得长，故作鵩赋以自广。太史公读之，叹其同死生，轻去就，至为爽然自失。以今观之，凡谊所称，皆列御寇、庄周之常言，又为伤悼无聊之故，而藉之以诳者。夫岂真能原始及终，而得夫朝闻夕死之实哉？谊有经世之才，文章盖其余事。其奇伟卓绝，亦非司马相如辈所能彷佛，而扬雄之论，常高彼而下此。而韩愈亦以马、扬厕于孟子、屈原之列，而无一言以及谊，余皆不识其何说也。
△晦庵论班倢伃蔡琰
班倢伃所作自悼赋，归来子以为其词甚古，而侵寻于楚人，非特妇人女子之能言者，是固然矣。至于情虽出于幽怨，而能引分以自安，援古以自慰，和平中正，终不过于惨伤，又其德性之美、学问之力，有过人者，则论者有不及也。呜呼贤哉！柏舟、绿衣，见录于经。其词义之美，殆不过此云。
蔡琰所作胡笳，虽不规规于楚语，而其哀怨发中，不能自已之言，要为贤于不病而呻吟者也。范史乃弃此而独取其悲愤二诗。二诗词意浅促，非此词比，眉山苏公已辨其妄矣。蔚宗文下固有不察，归来子祖屈而宗苏，亦未闻此，何耶？琰失身胡虏，不能死义，固无可言。然犹能知其可耻，则与扬雄反骚之意，又有间矣。

○建安
△总论
建安诗辩而不华，质而不俚，风调高雅，格律遒壮。其言直致而少对偶，指事情而绮丽，得风、雅、骚人之气骨，最为近古者也。一变而为晋、宋，再变而为齐、梁。唐诸诗人，高者学陶、谢，下者学徐、庾，惟老杜、李太白、韩退之早年皆学建安，晚乃各自变成一家耳。李太白多建安句法，而罕全篇，多杂以鲍明远体。东坡称蔡琰诗笔势似建安诸子。前辈皆留意于此，近来学者遂不讲耳。（《诗眼》）
△魏文帝
魏文帝其源出于李陵，颇有仲宣之体则。新歌百许篇，率皆鄙直如偶语。惟「西北有浮云」十余首殊美，体赡可观，始见其功矣。不然，亦何以铨衡羣英，对扬厥弟之美。（《诗评》）
△曹子建
子建诗其源出于国风，骨气高奇，辞采华茂，情兼雅怨，体备文质，粲然溢古，卓尔不群。嗟乎！陈思王之于文章也，譬如人伦之有周孔，鳞羽之有龙凤，音乐之有琴笙，女工之有黼黻。俾尔怀铅吮墨之士，宜乎拘篇章而景慕，仰余辉以自烛。故孔氏之门如用诗，则公干升堂，思王入室，景阳、潘、陆，自可坐于廊庑间矣。（锺嵘《诗评》）
△王仲宣
仲宣诗，其源出于李陵，若发愀怆之辞，文秀而质羸；在曹、刘间别构一体。方陈思不足，比魏文有余。（《诗评》）
△刘公干
公干诗，其源出于古诗，仗气爱奇，动多振绝；贞骨陵霜，高风跨俗。但气过其文，然陈思已往，稍称独步。（《诗评》）

○六代
△总论
汉魏后陵迟衰微，讫于有晋太康中，三张、二陆、两潘、一左，勃然复兴，踵武前王，流风末派，亦文章之中兴也。永嘉时贵黄老，尚虚谈，于时篇什，理过其辞，淡然寡欲。爰及江表，微波尚传，孙绰、许询、桓、庾诸公，诗皆平典，〔似〕道德论，建安风力尽矣。于是郭景纯用俊上之才，变创其体；刘越石仗清刚之气，赞成厥美。然彼众我寡，亦未动俗。逮义熙中，谢益寿斐然之作；永嘉有谢灵运，才高辞盛，富艳难踪，固以含刘跨郭，凌轹潘、左。故知陈思为建安之杰，公干、仲宣、陆机为辅，此皆五言之冠冕，文辞之命世也。（《诗评》）
晦庵云：齐梁间人诗，读之使人四肢皆懒慢不收拾。
△褒贬不同
六朝诸人之诗，不可不熟读。如萧悫「芙蓉露下落，杨柳月中踈。」锻炼至此，自唐以来，无人能及也。退之云：「齐梁及陈隋，众作等蝉噪。」此语吾不敢议，亦不敢从。（《许彦周诗话》）
△五言之警策
阮籍咏怀，子卿双凫，嵇康双鸾，茂先寒食，平叔单衣，安仁倦暑，景阳苦雨，灵运邺中，士衡拟古，越石感乱，景纯游仙，王微风月，谢客山水，叔元离燕，明远戍边，太冲咏史，颜延入洛；陶公咏贫之制，惠连捣衣之作：斯皆五言之警策者也。所谓篇章之珠泽，文彩之邓林乎！（锺嵘《诗评》，下同）
△阮嗣宗
嗣宗诗，其源出于风雅，无雕虫之巧，而咏物咏怀，可以陶性灵，发幽思；言犹耳目之内，情寄八荒之外。洋洋乎源于风雅，使人忘其鄙近，自致远大。（《诗评》）
△张茂先
茂先诗，其源出于王粲，其体浮艳，兴托多奇，巧用文字，务其妍冶，虽名高曩代，而敦亮之士，犹恨儿女情多，风云气少。谢康乐云：张公虽复千箱，犹一体耳。今置之甲科疑弱，乙之中品恨少，在季孟之间耳。（《诗评》）
△潘安仁
安仁诗，其源出于仲宣，翰林叹其翩翩弈弈，如翔禽之羽毛，衣帔之绡縠，犹尚浅于陆机，则机为深矣。谢混云：潘诗烂若舒锦，无处不佳；陆文如披沙拣金，往往得宝。余尝言陆才如海，潘才如江。（《诗评》）
△张景阳
景阳诗，其源出于王粲，文体华净，少病累，有巧构形似之言；雄于潘岳，靡于太冲，风流调达，实旷代之高才。其辞葱蒨，音韵铿锵，使人味之，亹亹不绝。（《诗评》）
△陆士衡
士衡诗，其源出于陈思，才高辞赡，举体华密。气少于公干，文劣于仲宣，但尚规矩，不贵绮错，有伤直寄之奇也。然且咀嚼英华，厌饫膏泽，故文章之源泉也。张叹其大才，信矣。〔又〕云：古诗，其源出于国风，陆机拟诗十二首，文温以丽，意悲而切，惊心动〔魄〕，几于一字千金。（《诗评》）
△刘越石
越石诗，其源出于王粲，善为凄戾之辞，且有清拔之气。琨既体良才，又离厄运；故善叙丧乱，多感恨之言。（《诗评》）
晦庵曰：刘琨诗高，东晋诗已不逮前人，齐、梁益浮薄矣。
△郭景纯
景纯诗宪潘岳，文体相辉，彪炳可翫。变中原平淡之体，故称中兴第一。翰林以为诗首。游仙之作，辞多慷慨，垂玄远之宗。（《诗评》）
文选注云：游仙之制，文多自叙，志狭中区，而辞无俗累。
△三谢
唐子西语录云：三谢诗，灵运为胜。当就选中写出熟读，自见其优劣也。又云：江左诸谢诗文，见文选者六人：希（宋本此下脱三叶）逸无诗，宣远、叔源有诗不工，今取灵运、惠连、元晖诗合六十四篇，为三谢诗。是三人者，诗至元晖，语益工，然萧散自得之趣，亦复少减，渐有唐风矣。于此可以观世变也。又云：灵运在永嘉，因梦惠连，遂有「池塘生春草」之句；元晖在宣城，因登三山，遂有「澄江净如练」之句；二公妙处，盖在于鼻无垩，目无膜尔。鼻无垩，斤将曷运；目无膜，鎞将曷施？所谓混然天成，天球不琢者欤！灵运如「矜名道不足，适己物可忽。」「清晖能娱人，游子澹忘归。」元晖诗如「春草秋更绿，公子未西归。」「大江流日夜，客心悲未央」等语，皆得三百篇之余韵。是以古今以为奇作。
△灵运
「池塘生春草，园柳变鸣禽。」世人多不解此语为工，盖欲以奇求之尔。此语之工，正在无所用意，猝然与景相遇，备以成章，不假绳削，故非常情之所能到。诗家妙处，当须以此为根本。而思苦言艰者，往往不悟。（《石林诗话》）
△惠连
二谢才思富健，恨其兰玉早雕，长辔未聘。秋怀、捣衣之作，虽灵运锐思，何以加焉！（《诗评》）
△元晖
元晖诗，其源出于谢琨，微伤细密，一章之中，自有玉石。然奇章秀句，足使叔原失步，明远变色。（《诗评》）

○靖节
△清淡之宗
渊明意趣真古，清淡之宗；诗家视渊明，犹孔门视伯夷也。（《西清诗话》）

△萧统论渊明
锺嵘评渊明诗，为古今隐逸诗人之宗。余谓陋哉斯言，岂足以尽之！不若萧统云：渊明文章不羣，词彩精拔，跌宕昭彰，独超众类，抑扬爽朗，莫之与京。横素波而傍流，干青云而直上。语时事则指而可想，论怀抱则旷而且真。加以贞志不休，安道苦节，不以躬耕为耻，不以无财为病。自非大道笃志，与道污隆，孰能如此乎！此言尽之矣。（《渔隐》）

△不可及
渊明诗所不可及者，冲澹深粹，出于自然，若曾用力学，然后知渊明诗非着力之所能成。（《龟山语录》）

△悠然见南山
东坡以渊明有「采菊东篱下，悠然见南山」，而无识者以「见」为「望」，不啻碔砆之与美玉。予观乐天效渊明诗，有云：「时倾一樽酒，坐望东南山。」然则流俗之失久矣。惟韦苏州答长安丞裴税诗，有云：「采菊露未晞，举头见秋山。」乃知真得渊明诗意，而东坡之说为可信。（《复斋漫录》）

△晦庵论归去来辞
欧阳公言：两晋无文章，幸独有归去来辞一篇耳。然其词义夷旷萧散，虽托楚声，而无其尤怨切蹙之病云。

△欧阳公论归去来辞
六一居士惟重陶渊明归去来，以为江左高文，当世莫及。涪翁云：颜、谢之诗，可谓不遗炉锤之功矣；然渊明之墙数仞，而不能窥也。东坡晚年尤喜渊明诗，在儋耳遂尽和其诗。荆公在金陵，作诗多用渊明诗中事，至有四韵诗，全使渊明诗者。（《遯斋闲览》）

△李格非论归去来辞
李格非善论文章，尝曰：诸葛孔明出师表，刘伶酒德颂，陶渊明归去来辞，李令伯乞养亲表；皆沛然如肝肺中流出，殊不见斧凿痕。是数君子在后汉之末，西晋之间，初未尝欲以文章名世，而其词意超迈如此！（《冷斋夜话》）

△休斋论归去来辞
陶渊明罢彭泽令，赋归去来，而自命曰辞。迨今人歌之，顿挫抑扬，自协声律，盖其词高甚。晋宋而下，欲追蹑之不能。汉武帝秋风词尽蹈袭楚辞，未甚敷畅；归去来则自出机杼，所谓无首无尾，无终无始，前非歌而后非辞，欲断而复续，将作而遽止；谓洞庭钧天而不淡，谓霓裳羽衣而不绮，此其所以超然乎先秦之世，而与之同轨者也。

△词简理足
饮酒诗云：「衰荣无定在，彼此更共之。」山谷云：此是西汉人文章，他人多少言语，尽得此理。（《溪诗话》）

△诗人以来无此句
荆公尝言：其诗有奇绝不可及之语，如「结庐在人境，而无车马喧。问君何能尔，心远地自偏。」由诗人以来，无此句也。然则渊明趣向不羣，词彩精拔，晋宋之间，一人而已。苕溪渔隐曰：荆公诗云：「先生岁晚事田园，鲁叟遗书废讨论。问讯桑麻怜已长，按行松菊喜犹存。农人调笑追寻壑。稚子欢呼出候门。遥谢载醪祛惑者，吾今欲辨已忘言。」所谓四韵全使渊明诗者，即此诗是也。

△得此生
东坡云：「秋菊有佳色，裛露掇其英。泛此忘忧物，远我遗世情。一觞虽独进，杯尽壶自倾。日入羣动息，归鸟趋林鸣。笑傲东轩下，聊复得此生。」靖节以无事为得此生，则见役于物者，非失此生耶！
</div>
    <div class="pagination">
<a href="诗人玉屑_page24.html">上一页</a><span>...</span><a href="诗人玉屑_page20.html">20</a><a href="诗人玉屑_page21.html">21</a><a href="诗人玉屑_page22.html">22</a><a href="诗人玉屑_page23.html">23</a><a href="诗人玉屑_page24.html">24</a><span class="current-page">25</span><a href="诗人玉屑_page26.html">26</a><a href="诗人玉屑_page27.html">27</a><a href="诗人玉屑_page28.html">28</a><a href="诗人玉屑_page29.html">29</a><a href="诗人玉屑_page30.html">30</a><span>...</span><a href="诗人玉屑_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
