<!DOCTYPE html>
<html>
<head>
    <meta charset="UTF-8">
    <title>诗人玉屑 - 第 15 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗人玉屑 - 第 15 页/共 37 页</h1>
    <div class="content">近时学诗者率宗江西，然殊不知江西本亦学少陵者也。故陈无己曰：豫章之学博矣，而得法于少陵，故其诗近之。今少陵之诗，后生少年不复过目，抑亦失江西之意乎！江西平日语学者为诗旨趣，亦独宗少陵一人而已。余为是说，盖欲学诗者，师少陵而友江西，则两得之矣。（《渔隐》）
△悟入
作文必要悟入处，悟入必自工夫中来，非侥幸可得也。如老苏之于文，鲁直之于诗，盖尽此理矣。（《吕氏童蒙训》）
须令有所悟入，则自然度越诸子。悟入之理，正在工夫勤惰间耳。如张长史见公孙大娘舞剑，顿悟笔法。如张者，专意此事，未尝少忘胸中，故能遇事有得，遂造神妙。使他人观舞剑，有何干涉？非独作文、学书而然也。（吕居仁）
△去陋
作诗浅易鄙陋之气不除，大可恶。客问：何处去之？仆曰：熟读唐李义山诗与本朝黄鲁直诗而深思之，则去也。（《许彦周》）
△忌俗
陈参政（去非）少学诗于崔（鶠）德符，尝问作诗之要。崔曰：凡作诗，工拙所未论，大要忌俗而已。（《却扫编》）
△忌随人后
文章必自名一家，然后可以传不朽。若体规画圆，准方作矩，终为人之臣仆，古人讥屋下架屋，信然。陆机曰：「谢朝花于已披，启夕秀于未振。」韩愈曰：「惟陈言之务去。」此乃为文之要。（《宋子京笔记》）苕溪渔隐曰：学诗亦然，若循习陈言，规摹旧作，不能变化，自出新意，亦何以名家。鲁直诗云：「随人作计终后人。」又云：「文章忌随人后。」诚至论也。
△勤读多为
顷岁，孙莘老识文忠公，乘间以文字问之，云：无他术，唯勤读书而多为之，自工。世人患作文字少，又懒读书，每一篇出，即求过人，如此少有至者。疵病不必待人指谪，多作自能见之。此公以其尝试者告人，故尤有味。（东坡）苕溪渔隐曰：旧说梅圣俞日课一诗，寒暑未尝易也。圣俞诗名满世，盖身试此说之效耳。
△陵阳谓诗本于读书
公一日见谓曰：余老矣，固愿与后生东说西话。但近年人家子弟，往往恃其小有才，更不肯读书，但要作诗到古人地位。殊不知古人未有不读书者，大可悯叹耳！
△陵阳论诗本于学
范季随尝请益曰：今人有少时文名大着，久而不振者，其咎安在？公曰：无他，止学耳。初无悟解，无益也。如人操舟入蜀，穷极艰阻，则曰吾至矣，于中流弃去篙榜，不施维缆，不特其退甚速，则将倾覆矣。如人之诗，止学也。
△艺熟必精
昔梅圣俞日课一诗。余为方孚若作行状，其家以陆放翁手录诗稿一卷为润笔。题其前云：七月十一日至九月二十九日，计七十八日，得诗一百首。陆之日课尤勤于梅。二公岂贪多哉！艺之熟者必精，理势然也。（刘后村文）
△不可强作
或励精潜思，不便下笔；或遇事因感，时时举扬，工夫一也。古之作者，正如是耳。惟不可凿空强作，出于牵强，如小儿就学，俯就课程耳。（吕居仁）
诗文不可凿空强作，待境而生，便自工耳。每作一篇，先立大意，长篇须曲折三致意，乃可成章。（山谷）
△不可泛泛
文章贵众中杰出，如同赋一事，工拙尤易见。余行蜀道，过筹笔驿，如石曼卿诗云：「意中流水远，愁外旧山青。」脍炙天下久矣；然有山水处皆可用，不必筹笔驿也。（《诗眼》）
△不可费力
黄鲁直与郭功甫曰：公做诗费许多气力做甚？此语切当，有益于学诗者。（《许彦周》）
△不可作意
「朝来庭树有鸣禽，红绿扶春上远林。忽有好诗生眼底，安排句法已难寻。」此简斋之诗也。观末后两句，则诗之为诗，岂可以作意为之耶！（《小园解后录》）
△不露斧凿
有意中无斧凿痕，有句中无斧凿痕，有字中无斧凿痕，须要体认得。（《漫斋语录》）
△不可露斧凿粘皮骨
作诗贵雕琢，又畏有斧凿痕；贵破的，又畏粘皮骨；此所以为难。李商隐柳诗云：「动春何限叶，撼晓几多枝。」其有斧凿痕也。石曼卿梅诗云：「认桃无绿叶，辨杏有青枝。」恨其粘皮骨也。能脱此二病，始可以言诗矣。
△不可粘皮着骨
「亭亭思妇石，下阅几人代。荡子长不归，山椒久相待。微云荫发彩，初月辉蛾黛。秋雨迭苔衣，春风舞萝带。宛然姑射子，矫首尘冥外。陈迹遂亡穷，佳期从莫再。脱如鲁秋氏，妄结桑下爱。玉质委泥沙，悠悠复安在？」此贺方回作望夫石诗也，交游间无不爱者。余谓田承君云：此诗可以见方回得失：其所得者，琢磨之功：所失者，太粘着皮骨耳。承君支以为然。（《王直方诗话》）
△言其意不言其名
东坡曰：善画者画意不画形，善诗者道意不道名。故其诗曰：「论画以形似，见与儿童邻。作诗必此诗，定知非诗人。」（《禁脔》）
△不可太着题
世有青衿集一编，以授学徒，可以谕蒙。若天诗云：「戴盆徒仰止，测管讵知之？」席诗云：「孔堂曾子避，汉殿戴冯重。」可谓着题。乃东坡所谓「赋诗必此诗」也。（《漫叟诗话》）
△得其短处
学古人文字，须得其短处。如杜子美诗，颇有近质野处。如「封主簿亲事不合」诗之类是也。东坡诗有汗漫处，鲁直诗有太尖新、太巧处、皆不可不知。（《吕氏童蒙训》）
△诗意贵开辟
凡作诗，使人读第一句知有第二句，读第二句知有第三句，次第终篇，方为至妙。如老杜「莽莽天涯雨，江村独立时。不愁巴道路，恐湿汉旌旗」是也。（《室中语》）
△诗要联属
大概作诗，要从首至尾，语脉联属，如有理词状。古诗云：「唤婢打鸦儿，莫教枝上啼。啼时惊妾梦，不得到辽西。」可为标准。（《室中语》）
△次韵
公平日虽有次韵诗，然性不喜为。常云：古人不和，况次韵乎！（《室中语》）
△诗贵传远
又云：人生作诗不必多，只要传远。如柳子厚，能几首诗？万世不能磨灭。仆曰：老杜遗兴诗谓孟浩然云：「赋诗不必多，往往凌鲍谢。」正为此也。（《室中语》）
又云：诗虽细事，然古人出语，必期于传，故少陵有「老去新诗谁与传」，「清诗句句自堪传」，「将诗不必万人传」之句。
△诗有正邪
公云：诗道如佛法，当分大乘、小乘，邪魔、外道，惟知者可以语此。（《室中语》）
△得人印可
韩子苍云：作诗文当得文人印可，乃自不疑。所以前辈汲汲于求知也。（《遗珠》）
△自成一家
学诗须是有始有卒，自能名家，方不枉下工夫。如罗隐、杜荀鹤辈，至卑弱，至今不能泯没者，以其自成一家耳。（《室中语》）
△诗不可言什
诗二雅及颂，前二卷题曰某诗之什。陆德明释云：歌诗之作，非止一人，篇数既多，故以十篇编为一卷，名之为什。今人以诗为篇什，或称誉他人所作为佳什，非也。
△诗有力量
诗有力量，犹如弓之斗力，其未挽时，不知其难也；及其挽之，力不及处，分寸不可强。若出塞曲：「落日照大旗，马鸣风萧萧。悲笳数声动，壮士惨不骄！」又八哀诗：「汝阳让帝子，眉宇真天人。虬须似太宗，色映塞外春。」此等力量，不容他人到。（《许彦周诗话》）
△焚诗
余每见旧所作文章，憎之必欲烧弃。梅尧臣喜曰：公之文进矣，仆之诗亦然。（《宋子京笔记》）

卷六
○命意
△总说
凡为诗，当使挹之而源不穷，咀之而味愈长。（《隐居诗话》）
诗当使一览无遗，语尽而意不穷。（曾子固）
△以意为主
魏文帝曰：文以意为主，以气为辅，以词为卫。
△先意义后文词
诗以意义为主，文词次之；意深义高，虽文词平易，自是奇作。世人见古人语句平易，仿效之而不得其意义，便入鄙野可笑。（《刘贡甫诗话》）
老杜剑阁诗云：「吾将罪真宰，意欲刬迭嶂。」与太白「捶碎黄鹤楼，刬却君山好。」语亦何异！然剑阁诗意在削平僭窃，尊崇王室，凛凛有义气；「捶碎」、「刬却」之语，但一味豪放了。故昔人论文字，以意为主。（《溪诗话》）
△古诗之意
诗者，不可言语求而得，必将观其意焉。故其讥刺是人也，不言其所为之恶，而言其爵位之尊，车服之美，而民疾之，以见其不堪也。「君子偕老，副笄六珈」，「赫赫师尹，民具尔瞻」是也。其颂美是人也，不言其所为之善，而言其容貌之盛，冠佩之华，而民安之，以见其无愧也。「缁衣之宜兮，敝予又改为兮」，「服其命服，朱芾斯皇」是也。（东坡）
诗之为言，率皆乐而不淫，忧而不困，怨而不怒，哀而不愁。如缘衣，伤己之也，其言不过曰：「我思古人，俾无訧兮！」击鼓，怨上之诗也，其言不过曰「土国城漕，我独南行！」至军旅数起，大夫久役，止曰「自诒伊阻。」行役无期，度思其危难以风焉，不过曰「苟无饥渴」而已。至于言天下之事，美盛德之形容，固不言而可知。其与忧愁思虑之作，孰能优游不迫也？孔子所以有取焉。（谢显道说）
△晦庵论诗有两重
陈文蔚说诗，先生曰：谓公不晓文义则不得，只是不见那好处。如昔人赋梅云：「踈影横斜水清浅，暗香浮动月黄昏。」这十四字谁人不晓得！然而前辈直恁地称叹，说他形容得好。是如何？这个便是难说，须要自得他言外之意，须是看得他物事有精神方好。若看得有精神，自是活动有意思，跳掷叫唤，自然不知手之舞之，足之蹈之，这个有两重：晓得文义是一重，识得意思好处是一重。
△有浑然意思
江西之诗，自山谷一变，至杨廷秀又再变，遂至今日越要巧越丑差；杨大年辈文字虽要巧，然巧中自有浑然意思，便巧也使得不觉。欧公早渐渐要说出，然欧公诗自好，所以喜梅圣俞诗，盖枯淡之中，自有意思。欧公最喜朝士送行两句云：「晓日都门道，微凉苑树秋。」又深喜常建两句云：「曲径通幽处，禅房花木深。」自言平生要学不得。今人都不识此意，只是要阚事、使难字，便谓之好文字。（晦庵）
△诚斋论句外之意
诗有句中无其辞，而句外有其意者，巷伯之诗，苏公刺暴公之谮己，而曰：「二人同行，谁为此祸？」杜云：「遣人向市赊香秔，唤妇出房亲自馔。」上言其力贫，故曰「赊」；下言其无使令，故曰「亲」。又「东归贫路自觉难，欲别上马身无力。」上有相干之意而不言，下有恋别之意而不忍。又「朋酒日欢会，老夫今始知。」嘲其独遗己而不招也。又夏日不赴，而云「野雪兴难乘」，此不言热而反言之也。唐人云：「葛溪漫淬干将剑，却是猿声断客肠。」又钓台：「如今亦有垂纶者，自是江鱼卖得钱」唐人长门怨：「错把黄金买词赋，相如自是薄情人。」崔道融云：「如今却羡相如富，犹有人问四壁居。」
△陵阳谓须先命意
凡作诗须命终篇之意，切勿以先得一句一联，因而成章；如此则意不多属。然古人亦不免如此。如述怀、即事之类，皆先成诗，而后命题者也。（《室中语》）
作诗必先命意，意正则思生，然后择韵而用，如驱奴隶；此乃以韵承意，故首尾有序。今人非次韵诗，则迁意就韵，因韵求事；至于搜求小说佛书殆尽，使读之者惘然不知其所以，良有自也。（《室中语》）
△思而得之
古人为诗，贵于意在言外，使人思而得之；故言之者无罪，闻之者足以戒也。近世诗人，惟杜子美最得诗人之体。如「国破山河在，城春草木深。感时花溅泪，恨别鸟惊心。」「山河在」，明无余物矣；「草木深」，明无人矣；花鸟平时可娱之物，见之而泣，闻之而恐，则时可知矣。他皆类此，不可徧举。（迂叟）
△不带声色
王维书事云：「轻阴阁小雨，深院昼慵开。坐看苍苔色，欲上人衣来。」舒王云：「若耶溪上踏莓苔，兴尽张帆载酒回。汀草岸花浑不见，青山无数逐人来。」两诗皆含不尽之意，子由谓之不带声色。（《禁脔》）
△意在言外
圣俞尝语余曰：诗家虽率意，造语亦难；若意新语工，得前人所未道者，斯为善也。必能状难写之景，如在目前；含不尽之意，见于言外，然后为至。贾岛云：「竹笼拾山果，瓦瓶担石泉。」姚合云：「马随山鹿放，人逐野禽栖。」等是山邑荒僻，官况萧条，不如「县古槐根出，官清马骨高」为工。余曰：工者如是。状难写之景，含不尽之意，何诗为然？圣俞曰：作者得于心，览者会以意。若严维：「柳塘春水慢，花坞夕阳迟。」则天容时态，融和骀荡，岂不在目前乎！又如温庭均：「鸡声茅店月，人迹板桥霜。」贾岛：「怪禽啼旷野，落日恐行人。」则道路辛苦，羁旅秋思，岂不见于言外乎！（《金陵语录》）
「冷于陂水淡于秋，远陌初穷到渡头。赖是丹青不能画，画成应遣一生愁。」右行色诗，故待制司马公所作也。公讳池，是生丞相温公。梅圣俞尝言：诗之工者，写难状之景，如在目前：含不尽之意，见于言外。此诗有焉。（张文潜）
△有不尽之意
鲍当孤雁云：「更无声接续，空有影相随。」孤则孤矣，岂若子美「孤雁不饮啄，飞鸣犹念羣。谁怜一片影，相失万重云」含不尽之意乎！（老杜补遗）
宫词云：「监宫引出暂开门，随例虽朝不是恩。银钥却收金锁合，月明花落又黄昏。」断句极佳，意在言外，而幽怨之情自见，不待明言之也。诗贵乎如此，若使一览而意尽，亦何足道哉！（《渔隐》）
△诗要有野意
人之为诗，要有野意。盖诗非文不腴，非质不枯，能始腴而终枯，无中边之殊，意味自长。风人以来，得野意者，惟渊明耳。如太白之豪放，乐天之浅陋，至于郊寒岛瘦，去之益远。子尝欲作野意亭以居，一日题山石云：「山花有空相，江月多清晖。野意写不尽，微吟浩忘归。」人多与之，吾终恐其不似也。（《休斋诗话》）
状索寞之意
淇川人杨万毕，字通一，梧桐夜雨诗云：「千里暮云山已黑，一灯孤馆酒初醒。」索寞之意尽于此。（《诗史》）
立意深远
李义山锦瑟诗云：「锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。此情可待成追忆，只是当时已惘然。」山谷道人读此诗，殊不晓其意。以后问东坡，东坡云：此出古今乐志，云锦瑟之为器也，其弦五十，其柱如之，其声也适怨清和。案李诗「庄生晓梦迷蝴蝶」，适也；「望帝春心托杜鹃」，怨也；「沧海月明珠有泪」，清也；「蓝田日暖玉生烟」，和也。一篇之中曲尽其意，史称其瑰迈奇古，信然。（《缃素杂记》）
用意精深
</div>
    <div class="pagination">
<a href="诗人玉屑_page14.html">上一页</a><span>...</span><a href="诗人玉屑_page10.html">10</a><a href="诗人玉屑_page11.html">11</a><a href="诗人玉屑_page12.html">12</a><a href="诗人玉屑_page13.html">13</a><a href="诗人玉屑_page14.html">14</a><span class="current-page">15</span><a href="诗人玉屑_page16.html">16</a><a href="诗人玉屑_page17.html">17</a><a href="诗人玉屑_page18.html">18</a><a href="诗人玉屑_page19.html">19</a><a href="诗人玉屑_page20.html">20</a><span>...</span><a href="诗人玉屑_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
