<!DOCTYPE html>
<html>
<head>
    <meta charset="UTF-8">
    <title>梦苕盦诗话 - 第 8 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梦苕盦诗话 - 第 8 页/共 8 页</h1>
    <div class="content">
三三五、舅祖翁文勤公序《吕阝亭诗》：“凡为诗不尚流美，非恶流美也。未至于流美，则蕲其流美；能流美矣，而专务以说世，不入于卑靡不止。是故贵有以矫厉之，然后风骨高而性情出。”按清乾嘉以后，作者大都挹袁赵之余波，轻靡流滑，至于不可遏止。郑莫诸公，欲救其敝，乃力趋昌黎、东野、山谷、后山一路。若近日则既家西江而人宛陵矣，其病又至于有骨而无肉，有魂而无魄，清而不厚，沈而不雄。是又当以八代三唐药之，而出以光怪雄奇，为诗世界中拓开疆宇。盖过于流易，与过于槎橱，其病正相衡，不得轾彼而轩此也。

三三六、何子贞《东洲草堂诗》为晚清学苏第一人，篇什富有，不免有平庸之作。律句如“月光冒地起，云影贴天飞。”“疏星渍残雨，暗叶坠流萤。”“波平千树卧，芦断一鸥扶。”“星光都到水，风力只摇烟。”“晴梳两岸雪，寒皱一江烟。”“石根深下土，山色古于天。”“荒村拖剩雨，危石碍归云。”“拔地石千转，去天云万重。”“云影扫开星点乱，雪声敲碎月光多。”“野水生烟遮断梦，青山如镜照秋容。”“残月有魂随梦落，灯花如病捧心开。”“客路且欣随日短，乡音渐觉隔船稀。”“斜日西飞千嶂转，大河南倚一城悬。”“不辨春烟接春水，好从江北望江南。（春柳）”“炎云作态乍成雨，林意无心偶到秋。”“一笛仙风随鹤去，千年树影隔江晴。”“浮生饱看中原月，绝彻来搜太古心。”“政余读画千峰雨，别后看花万里杯。”“十里水光明郭外，一船秋思到江南。”“闰重九日叹复叹，看十三陵山外山。”“诗心到处能听雨，画里凭虚自作楼。”“溪云到处自相聚，山雨忽来人不知。”“星飞上界寒疑雪，石裂虚岩暗有风。”“夜郎万里看山眼，秋士三千听雨心。”“一行雁叫有霜夜，万里星明无月天。”“花气化云成实界，海光如镜照飞楼。”“名酒好风《乌夜曲》，快云奇雨白公祠。”“使节三年圆一梦，奇峰万点洗双眸。”“雨声送客仍联夜，秋气随云尽下山。”“雪后商量无限味，春前多少未开花。”俱清妙可诵。

三三七、子贞七绝如《次日晨起知已过洞庭，喜甚口占一绝》云：“晓寒白浪高千尺，柔橹一枝摇过来。梦醒忽闻舟子语，岳阳楼上礼仙回。”《晓发看月》云：“梦魂飞越度重关，千里长安半夜还。明月不知归路熟，十分圆与照江山。”俱超逸。《春江》：“几处渔村乃歌，轻烟染就万峰螺。乌篷摇入潇湘路，才信春江是绿波。”又隽妙绝伦。

三三八、阅江叔（）《伏堂诗录》，谭献以为苦语使人不欢，危语使人毛戴，诚然。拟之东野、后山，不足以尽之也。至其字句则又戛戛生新，以昌黎、山谷为骨干，而出以白傅、诚斋之貌。彭甘亭所谓“先愁我肺腑，乃入人肝脾”，可借以状其孤诣之苦心。

三三九、叔诗爽利无匹，宜于古体，故集中古胜于律。五古尤胜于七古，如《志哀九首》、《静修诗》、《感忆诗四首》，皆至诚惨怛，沉痛入骨，又纯用白描。律诗七言胜于五言，如《近年》云：“近年手创一编诗，脱略前人某在斯。意匠已成新架屋，心花那傍旧开枝？漫愁位置无多地，未碍流传到后时。要向书坊陈起说，不须过虑代刊之。”《南台酒家题壁》云：“忽忽青春客里休，半生赢得一生愁。与人会饮从沉醉，是处无家且浪游。海气夜迷灯火市，江风凉入管纟玄秋。不知一枕羁人梦，更上谁家旧酒楼？”《五月二十日生一女》云：“中年心迹两沉沦，只望生儿救晚贫。得女他时翻是累，今生何事更如人？直愁诗卷无藏处，莫论饥驱不贷身。一段凄凉客中意，封书还去恼衰亲。”皆凄婉清折，耐人寻味。

三四○、叔写景语有绝佳者，如“天流云气吞孤日，谷应雷声撼别峰”，雄秀有魄力。“万竹无声方受雪，乱山如梦不离云”，则又空灵淡静，如不食烟火人语。其他往来途次写景即事之绝句，信手拈来，莫非妙境，亦古人所未有。佳者至夥，不遑悉举。

三四一、郑子尹《望乡吟》句云：“一滩高五尺，十滩高五丈。行尽铜溪四百滩，铜应当青天上。”黄仲则《新安滩》云：“一滩复一滩，一滩高十丈。三百六十滩，新安在天上。”二诗用意相同。郑未必有意袭黄，大抵英雄所见略同耳。

三四二、余诗话论《巢经巢诗》，大都属于平易近人一种，而《石遗室诗话》则以郑子尹为近代生涩奥衍一派之弁冕。此类诗在子尹全部诗八百九十六首中，约占十之三四。其代表作品，如《正月陪黎雪楼恂舅游碧霄洞》、《瘿木诗》、《玉蜀黍歌》、《文待诏凤兮砚歌》、《安贵荣铁钟行》、《留别程春海先生》等皆是。《留别程春海先生》一诗状程春海诗之奇古，即可移以自状其诗。盖皆刘熙载所云“昌黎诗往往以丑为美”之嗣响也。

三四三、顾亭林诗以人重，但评论家扬抑之论亦不一致。卓尔堪、朱彝尊、沈德潜、汪端、潘德舆、徐世昌、金天翮诸人皆极意推崇，称为“弁冕一代”，“谁与抗手”。然主张合学人之诗与诗人之诗为一之陈石遗，转于亭林诗有贬词。其《题竹图五言五十八韵》谓亭林“诗歌少兴趣，学杜得皮相”，吾不知其为何说也。余曩年曾为《亭林诗补笺》，补徐嘉笺注所未及者，原稿旋失去，幸录副与吾友王瑗仲。瑗仲为《亭林诗集集注》，于《徐》注外采掇黄节、汪国垣诸家之笺，余笺亦收入，而没余名，此非瑗仲所为。

三四四、亭林《江上》诗云：“江上传夕烽，直彻燕南陲。皆言王师来，行人久奔驰。一鼓下南徐，遂拔都门篱。黄旗既隼张，戈船亦鱼丽。几令白鹭洲，化作昆明池。于湖担壶浆，九江候旌麾。宋义但高会，不知兵用奇。顿甲守城下，覆亡固其宜。何当整六师，势如常山蛇。一举定中原，焉用尺寸为。天运何时开？干戈良可哀。愿言随飞龙，一上单于台。”此诗对郑成功进兵长江攻金陵之战略，有所不满。尤其是对郑军在金陵城外骄兵失利，前功尽弃，特致贬词。至以宋义比之，此亦《春秋》责备贤者之意。“于湖”二句指张煌言。钱牧斋《后秋兴诗》云：“戒备偶然疏壁下，偏师何意溃城阳。”与亭林诗貌同而心异，牧斋盖主张延平进攻金陵者也。亭林在《形势论》中以为：“夫取天下者，必居天下之上游，而后可以制人。……且人知高皇帝之都金陵，而不知高皇帝之所以取天下。当江东未定，先以大兵克襄汉，平淮安，降徐宿，而后北略中原，此用兵先得地势也。……如愚之策，联天下之半以为一，用之若常山之蛇，则虽有苻秦百万之师，完颜三十二军之众，不能窥我地；而蓄威固锐，以伺敌人之暇，则功可成也。”亭林之意，盖以延平此举事机未熟，以致败绩。此诗之微旨如此。

三四五、刘裴村《杂诗》二十首，作于光绪庚寅至壬辰之间。除个别数首，如“登高望蒙古”、“吾乡李鸿猷”、“道逢行乞人”、“国有封将军”，俱直陈其事外，其余大都用比兴手法，兼擅嗣宗《咏怀》、太白《古风》之胜。其第一首云：“忽然中夜起，开户玩清华。飞心入明月，太息仙人家。仙童抱魑魅，心血化青霞。玉女妙成双，变为枭与蛇。阴精虽不老，已蚀众虾蟆。娥击白兔，正气为咨嗟。桂树根蠢蠢，渐亦扬其花。我欲扶烛龙，衔火照阴邪。九关逢虎豹，坐叹泪如麻。”此诗似指斥慈禧、隆裕二后，隆裕为慈禧之侄女。构思用事，俱自太白《古风》“蟾蜍薄太清”一首而来。

三四六、裴村《杂诗》第四首云：“天上生琪树，讬根极高寒。玉色光可鉴，奇香吹若兰。招摇绛宫里，旖旎瑶台端。上枝抱神龙，下枝楼凤鸾。中枝挂日月，嬉戏掷两丸。排云奏竽籁，华叶锵琅。音响一何美，天听生清欢。裁为六合柱，神工不肯观。罡风吹忽折，王母独心酸。”此首疑指咸丰、光绪二帝及醇亲王也。天上琪树，讬根高寒，即“琼楼玉宇，高处不胜寒。之意。“上枝抱神龙”指文宗及其妃慈禧后，“中枝挂日月”指德宗及其后隆裕。德宗为文宗嗣子，隆裕则慈禧侄女也。“下枝栖凤鸾。”指醇亲王奕讠，乃文宗之弟，德宗之生父，而分则是臣，故称“下枝”。因是天潢贵胄，金枝玉叶，故用杜甫《古柏行》“香叶终经宿鸾凤”语。《后汉书章帝纪》李贤注：“鸾鸟者，赤神之精，凤皇之佐。”故可指醇王。“罡风忽吹折”者，奕讠于光绪十六年庚寅冬薨逝也。王母指慈禧后。

三四七、裴村《杂诗》第十首云：“妲己倾有商，褒姒灭宗周。天意信遐邈，女祸亦因由。慨当代因由，献此美无俦。山水享精气，民物含怨愁。并渫于一身，锺物岂非尤。方寸之祸水，胥溺及九州。颠倒怒笑间，恩爱藏仇雠。百物气相制，弱肉与强谋。谁谓伤人心，十世祸未休。片情累万族，念之泪交流。”此首亦指斥西太后也。以妲己、褒姒拟之，意极明显。“十世祸未休”者，叶赫那拉氏与爱新觉罗氏为世仇。一六一九年，清太祖努尔哈赤灭叶赫，至德宗时，清帝历十一朝矣。秦瘦鸥译德龄《瀛台泣血记》十五记此事原委极详，可借以笺此诗。

三四八、明七子诗多拟古，以伪体蒙讥。然亦有反映现实，揭露黑暗之作，如王州之《袁江流》、《将军行》诸篇即是。沈归愚扬七子之焰，模古无新创，谭复堂所谓“亻素谪仙而画少陵”者也。然集中古体，亦偶有可取之作。《制府来》乐府，有序云：“客述制府始末甚详，因成乐府四解，志往事，儆后来也。”诗云：“制府来，势炎赫。上者罪监司，下者罪二千石。属吏驱使如牛羊，千里辇重来奔忙，鞠跽上寿登公堂。制府赐颜色，属吏贴席眠。破得百家产，博得制府欢。制府之乐千万年。”（一解）“扬旗旌，麾三军。制府航海清海氛，声名所到步步生风云。居者阖户，行者侧足。但称制府来，小儿不敢哭。军中队队唱凯还，内实百货装楼船。文武郊迎，次且不得近前。制府之乐千万年。”（二解）“制府第，神仙宅。夜光锦，披墙壁。明月珠，饰履舄。猫儿睛，鸦鹘石。儿童戏弄当路掷。平头奴子珊瑚鞭，妖姬日夕舞绮筵。赏赐百万黄金钱，天长地久雨露偏。制府之乐千万年。”（三解）“太阳照，冰山倾。黄纸收制府，片刻不得暂停。轺车一两，千里无人送迎。妇女戟手詈，童稚呼其名。爰书定，在旦夕。求为厮养，厮养不可得。盘水加剑请室间，从前荣盛如云烟。制府之乐千万年。”（四解）此盖刺噶礼而作。噶礼，满洲正红旗人，姓栋鄂氏，何和哩之四世孙。康熙三十八年任山西巡抚，即因贪虐屡为御史所参。四十八年，任江南、江西总督。四十九年十二月，奉命会剿海上郑尽心等，与镇海将军马三奇由吴淞口出海，历内外洋抵浙江定海界，获舟三及其党郑茂、余国梁等四十余人。五十一年正月，江苏巡抚张伯行疏劾之，称：“督臣噶礼自履任后，所辖两省，文武属官，逢迎趋附者，虽秽迹昭彰，亦可包荒藏垢；守正不阿者，虽廉声素著，难免吹毛索疵。此久在睿照之中，无庸臣再为渎赘。最可异者，今科乡试盛传总督通同监临提调揽卖举人。……又风闻总督要银五十万两，保全伊等无事。……督臣竟忍负皇上隆恩，擅作威福，卖官、卖法，复卖举人，可谓恶贯满盈，贪残暴横，难逃圣明洞鉴，岂容久流毒害。只缘权势赫奕，莫敢撄其锋以买祸。仰祈令解任，一并发审，俾舞弊之人所凭借，承审之官亦无瞻顾，庶真情得出，国法得伸。”噶礼亦疏刻张伯行。帝览张伯行噶礼疏，旨称“噶礼虽才具有余，办事敏练，而性喜生事，并未闻有清正之名。”又谕九卿等曰：“噶礼操守，朕不能信者。若无张伯行，则江南地方必受其削一半矣。即如陈鹏年稍有声誉，噶礼久欲害之，曾将其《虎邱诗》二首奏称内有悖谬语。朕阅其诗，竟无干碍。又曾参中军副将李麟骑射俱劣，李麟在口内迎驾，朕试彼骑射俱好。若令噶礼与之比试，定不能及。朕于是时已心疑噶礼矣。”寻噶礼被革职。五十五年四月，噶礼母叩阍，称噶礼与弟色勒奇、子干都置毒食物中谋害伊命。噶礼妻以别户子干泰为己子，纵令纠众毁屋。噶礼携资财与伊子移居河西。务讦诈凶恶，请正典刑。下刑部鞫讯得实。以噶礼身为大臣，任意贪婪，又谋杀亲母，不忠不孝已极，应凌迟处死。妻论绞，色勒奇、干都坐斩，干泰发黑龙江，家产入官。得旨，噶礼令自尽，妻亦从死，余悉如部议。此事，《满洲名臣传》、《国史列传》、《清史稿》等噶礼本傅俱有详载。归愚此作，无愧诗史，可以媲美州。

三四九、归愚又有《汉将行》七古云：“汉京崇阀阅，汉代多高勋，鼓刀狗屠皆得势，何况卫霍天家亲。天家之亲本荣贵，叱咤风云众人畏。浑邪此日尚称王，诏遣立功向边地。追随不数执金吾，鞭挞常加骑都尉。归来献捷觐王都，剑履公然殿上趋。姓名已勒燕然石，方略还成充国图。请夺田园武安客，横行朝市霍家奴。宝器征求归邸第，通侯爵赏及童雏。誓辞真许天长久，雨露恩私无日无。祸福循环倚还伏，从来欹器常倾覆。井泉流溢鹃画鸣，牦缨加剑全家哭。铁券丹书返内庭，柘林兔苑移他族。报恩之子倏操戈，珠履三千去何速。北邙扦土竟无存，万事豪华如转烛。前车之覆后车诫，后车不诫终当败。窦田骄横总沦亡，博陆功名空盖代。君不见波浪掀天舸舰危，使帆全在转帆时。功成早办藏弓意，输与江湖钓客知。”此诗作于雍正十年，盖纪年大将军羹尧事。康熙五十九年二月，平逆将军宗室延信自青海往定西藏，诏授羹尧定西将军。世宗登祚，羹尧参与密谋，拥立之功为多。雍正二年，以平青海之叛，叙功进爵一等公，再给一子爵，令其子斌袭。十月，赐双眼孔雀翎、四团龙补服、黄带、紫辔及金币。十月，叙平卓子山等功，加一等男世职，以第二子富袭。家仆桑成鼎，官至直隶守道，魏之耀署副将。羹尧功高震主，世宗蓄意除之。三年七月，追恩赏团龙服、黄带、双眼翎、紫辔等物，及朱批褶奏并令缴入，革将军职。十月，逮京严鞫，罪凡九十二款，赐自尽。子富立斩，余十五岁以上之子发极边充军。此清代一大案也。诗题曰《汉将行》者，年为汉军镶黄旗人。诗中称“卫霍天家亲”、“窦田骄横”，皆外戚也。然年并非清帝椒房之亲，而诗语云尔者，卫霍皆立功逞境之将军，但诗意在霍而不在卫，更不在窦田。霍又侧重在霍光，诗中一再云“霍家奴”“博陆功名”，皆比附史事之点睛之笔。霍光以大将军废昌邑王立宣帝，借以晴指年羹尧之拥立世宗。结尾“藏弓”一语，用意可知。归愚冒大不题为此诗，并刻入《归愚诗钞》，安得不触《高宗》之怒？死后获咎，《黑牡丹》一诗，恐不过导火线耳。此诗艺术性不高，末四句因袭梅村《鸳湖曲》，痕迹太显。

三五○、归愚倡格调，其诗实不过明七子之伪体。随园矫之以性灵，又流于浮滑，潘四农《论诗绝句》所以有“蒋袁王（文治）赵一成家，六义颓然付狭邪”之讥也。然随园诗亦有胆力惊人不可及处。余最重其五绝《鸡》云：“养鸡纵鸡食，鸡肥乃烹之。主人计固佳，不可使鸡知。”寥寥二十字，历来剥削者对劳动者使用小恩小惠之用心，概括净尽。出于乾隆时代文人之手，良不易易。七绝《马嵬》云：“莫唱当年《长恨歌》，人间亦自有银河。石壕村里夫妻别，泪比长生殿上多。”亦可见作者之爱憎所在矣。

</div>
    <div class="pagination">
<a href="梦苕盦诗话_page7.html">上一页</a><a href="梦苕盦诗话.html">1</a><a href="梦苕盦诗话_page2.html">2</a><a href="梦苕盦诗话_page3.html">3</a><a href="梦苕盦诗话_page4.html">4</a><a href="梦苕盦诗话_page5.html">5</a><a href="梦苕盦诗话_page6.html">6</a><a href="梦苕盦诗话_page7.html">7</a><span class="current-page">8</span>
    </div>
    <div class="pagination"><a href="index.html">返回目录</a></div>
</body>
</html>
