<!DOCTYPE html>
<html>
<head>
    <meta charset="UTF-8">
    <title>韵语阳秋 - 第 6 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>韵语阳秋 - 第 6 页/共 10 页</h1>
    <div class="content">　　汉武好大喜功，黩武嗜杀，而乃斋戒求仙，毕生不倦，亦可谓痴绝矣。李颀《王母歌》云：“武皇斋戒承华殿，端拱须臾王母见。手指元梨使帝食，可以长生临宇县。”又云：“若能炼魄去三尸，后当见我天皇所。”观武帝所为，是能炼魄去三尸者乎？善哉东坡之论也，“安期与羡门，乘龙安在哉！茂陵秋风客，劝尔麾一杯。帝乡不可期，楚些招归来。”言武帝非得仙之姿也。又有《安期生诗》云：“尝干重瞳子，不见龙凖翁。茂陵秋风客，望祀犹蚁蜂。海上如瓜枣，可闻不可逢。”言安期尚不见高祖，而肯见武帝乎？其薄武帝甚矣。吴筠《览古诗》云：“尝稽真仙道，清寂祛众烦（《历代诗话》本作“清淑秘众烦”）。秦皇及汉武，焉得游其藩。既欲先宇宙，仍规后乾坤。崇高与久远，物莫能两存。矧乃恣所欲，荒淫伐灵根。安期反蓬莱，王母还昆仑。”此诗殆与东坡之旨合。
　　
　　远师作白莲社，与谢灵运、陆修静等十八人为社客，独陶渊明不肯入社，视众人固已高矣。无为子杨次公又从而笑之，其作《庐山五笑》，于陶有曰：“我笑陶彭泽，闻锺暗皱眉。篮舆息回去，已是出山迟。”视彭泽又高一着矣。
　　
　　佛氏经律论，合五千四十八卷，寘之大藏，所以传佛心印，作将来眼，所补大矣。乐天诗词，其间何所不有，而寘大藏何耶？东都圣善寺、苏州南禅院各有之，且自着集序。李公垂作诗美之曰：“永添鸿宝集，莫杂小乘经。”所谓盗憎主人者耶？又观《题文集柜》（《历代诗话》本脱作“柜”字）云：“身是邓伯道，世无王仲宣。只应分付女，留与外孙传。”于身后名亦太孜孜矣。
　　
　　自左元放蝉蜕之后，金丹九转之妙不闻。葛玄之弟子郑隐得其诀，玄之从孙讳洪，乃加赤袒肘伏之礼而师之，于是密诀再传。按《九域志》，葛洪炼丹之处，在天下者十有三，湖州乌程县葛山者，其一也。山之上，丹灶尚存。人传风雨之夕，有火（《历代诗话》本作“大”）球吞吐岩谷间，其徒以为丹光，亦异矣。山之麓有普照观，主者浩然，颇有道业，余尝赠之四绝句云：“餐霞吸瀣炯方瞳，时着青裙拜木公。玉女投壶天为笑，却来绣岭伴仙翁。”“丹成谁羡伯阳仙，白犬腾空恐浪传。未似尊师得丹诀，火球吞吐葛山前。”“灵桃入手亦艰勤，正一门中近策勋。未说赵升王长在，鹄鸣衣钵已输君。”“旧得《阴符》虎口岩：《素书》添轴玉函缄。君方濡笔书灵篆，已有飞来青鸟衔。”山之下号菁村，盖仙翁手莳黄精，取以寿其邻（《历代诗话》本作“邻”，同）里者，故以名云。
　　
　　大观中，吴兴郡有邵宗益者，剖蚌将食，中有珠现罗汉像，偏袒右肩，矫首左顾，衣纹毕具。僧俗创见，遂奉以归慈感寺。寺临溪流。建炎间，宪使杨应诚与客传玩之次，不觉越槛跃入水中，亟祷佛求之，于烟波渺茫之中，一索而获。噫，亦异矣！叶少蕴有诗云：“九渊幽恠舞垂涎，游戏那知我独尊。应迹不辞从异类，藏身何意恋穷源。归来自说龙宫化，久住方惊鹫岭存。此话须逢老摩诘，圆通无碍本无门。”曾公衮云：“不知一壳几由旬，能纳须弥不动尊。疑是吴兴清霅水，直通方广古灵源。月沉浊水圆明在，莲出污泥实性存。隐现去来初一致，莫将虚幻点空门。”一时名公和篇甚众，今藏慈感寺。
　　
　　有唐中叶，浮图中有四澄观，架支提以舍僧伽者，洛中之澄观也。故退之元和五年为洛阳令，与之诗云：“火烧水转扫地空，突兀便高三百尺。洛阳穷秋厌穷独，丁丁啄门疑啄木。有僧来访呼使前，伏犀插脑高颊颧”者也。参无名大师，为《华严疏》主译经润文者，会稽之澄观也。故裴休为其塔铭云：“元和五年，授僧统印，历九宗圣世，为七帝门师，俗寿一百二者也。”《传灯录》有镇国大师澄观《答皇太子问心要》，有“心心作佛，无一心而非佛心；处处成道，无一尘而非佛国”之句。所造超诣，岂若前二澄观，布金植福，算沙穷海者之比哉！又有曹溪（《历代诗话》本作“溪”）别出第二世五台山华严澄观大师，既有“华严”二字，又有无名禅师法嗣之言，似即会稽之澄观，然续（《历代诗话》本作“录”）云无机缘语句可录，则又非也。
　　
　　白日升天之说，上古无有也，老子为道家之祖，未尝言飞升。后之学道者，稍知清虚寡欲，则好事者，必以白日上升归之，见于仙记者，抑可多耶？如淮南王安，汉史以为自杀，而《神仙传》以为白日升，有鸡鸣天上，犬吠云中之语，其妄乃尔。韩退之集载谢自然诗曰：“须臾自轻举，飘若风中烟。”人多以为上升，而不知自然为魅所着也。故其末云：“噫乎彼寒女，永托异物群。”鲍溶《寄阳炼师诗》云：“道士夜诵《蕊珠经》，白鹤下绕香烟听。夜移经尽人上鹤，仙风吹入秋冥冥。”虽一时褒拂炼师之言，然亦岂儒者所当道哉？曾南丰称溶诗清约谨严，违理者少，观此诗于理似未醇也（《历代诗话》本无“也”字）。
　　
　　唐张炼师不知何人，观唐人赠其诗，若有讥诮。钱起云：“仙侣披云集，霞杯达晓倾。同欢不可再，朝夕赤龙迎。”刘禹锡云：“金缕机中抛锦字，玉清台上着霓衣。云衢不要吹箫伴，只拟乘鸾独自飞。”其华山女之流乎？
　　
　　《金光明经》载，流水长者子以像负水救十千鱼，生忉（《历代诗话》本作“叨”）利天，可谓悲济之极，报验之速矣。厥后见于记传，有放[虫麻]得金，放龟得印者，其类甚多，遂使上机生无缘之慈，下士冀有因之果，皆流水长者（“者”字原无，据《历代诗话》本补）子之慈意也。余居泛金溪上，暇日率同志拏小舟，载鱼鳖虾蟹，命五比丘诵宝胜佛名，若十二因缘法，作梵呗，舍之溪中。坐间有请作诗以纪一时之事者，余辄为书云：“渔师竟日渔，水族作斤卖。小捐使鬼兄，满载获鳞介。鲲鲸未易罗，所得亦殊态。青蛙尽公私，朱鲔兼小大。霜鲈尚贯针（《历代诗话》本作“钩”），土负或黏块。轮困（《历代诗话》本作“囷”）积文螺，郭索走苍蟹。湿沫相昫（《历代诗话》本作“呴”）濡，自分煮姜芥。岂知恻隐人，规作江湖贷。因呼小青翰，放溜（《历代诗话》本作“收留”）舞澎湃。趺坐延黑衣，号佛指清濑。经飜（《历代诗话》本作“飞”）流水篇，梵起鱼山呗。倾盆带寒藻，圉圉看于迈。惊疑或依蒲，喜跃或生喝。快若鹰辝（《历代诗话》本作“避”）鞴，欢如囚破械。定非校人池，恐是余不派。愿汝藉佛力，永脱钩网债。口腹聊尔耳，香饵莫渠（《历代诗话》本作“巨”）爱。” 
●卷十三
　　杜甫诗云：“万古仇池穴，潜通小有天。”则仇池者必真仙所舍之地。东坡在颍州，梦至一官府，顾视堂上，榜曰仇池。自后作诗，往往自称仇池。如“记取和诗三益友，他年弭节过仇池。”按《唐书志》，成州同谷县有仇池，与秦州接壤，故老杜《秦州杂诗》尝曰：“藏书闻禹穴，读记忆仇池。”《送韦十六赴同谷郡》尝曰：“受词太白脚，走马仇池头”是已。欧阳仲醇父语人曰：“尝梦上帝命我为长白山主，此何祥也？”明年，仲醇父亡。故东坡有诗云：“死为长白主，名字书绛阙。”《松漠纪闻》云：“长白山在冷山东南，白衣观音所居，其山禽兽皆白，人或秽其间，则致蛇虺之害。”则知福地何处无之。白乐天之蓬莱山，王平甫之灵芝宫，欧阳永叔之神清洞，皆有诗章以纪其异，其亦仇池、长白之类欤（《历代诗话》本作“与”）？
　　
　　王仲致尝奉使过仇池，有九十九泉，万山环之，可以避世如桃源。而老杜《仇池诗》乃谓“近接西南境，长怀十九泉”何耶？
　　
　　《史记蒙恬传》：“秦并天下，使恬将三十万众，北逐夷秋，筑长城，延袤万余里。”郦道元《水经注》亦云：“蒙恬筑长城，起首临洮，至于碣石，东暨辽海，西并阴山，凡万余里。”而魏陈琳作《饮马长城窟行》乃云：“长城何连连，连连三千里。”王翰《古长城吟》“富国强兵二十年，敛怨兴徭九千里。”何耶？
　　
　　汝人多苦瘿，故欧公《汝瘿诗》云：“伛妇垂瓮（《历代诗话》本作“瓮”）盎，娇婴包卵鷇。无由辨肩颈，有类龟缩壳。”梅圣俞诗云：“或如鸡精（《历代诗话》本作“嗉”）满，或若猿（《历代诗话》本作“蝯”）嗛并。女惭高掩襟，男大（《历代诗话》本作“衣”）阔裁领。”东坡《量移汝州诗》云：“阔领先裁盖瘿衣。”又云：“汝阳瓮盎吾何耻。”鲁直《汝州叶县诗》亦云：“瘿民见我亦悠悠。”余尝侍先人知汝州，见州治诸井，皆以夹锡钱镇之，每井率数十千。问其故，一老兵曰：“此邦饶风沙，沙入井中，人饮之则成瘿，夹锡钱所以制沙土也。”因思无锡惠山泉，清甘甲于二浙者，以有锡也。则老兵之言不妄矣。
　　
　　曹操入荆州，孙权遣周瑜与刘备并力逆曹公，遇于赤壁，曹公军马烧溺死者甚众，军遂大败。盖谓鄂州蒲圻县赤壁也。黄州亦有赤壁，但非周瑜所战之地，东坡尝作赋曰：“西望夏口，东望武昌，非孟德之困于周郎者乎？”盖亦疑之矣。故作长短句云：“人道是三国周郎赤壁。”谓之人道，是则心知其非矣。韩子苍知黄州日，闻贼起旁郡，有诗云：“齐安城畔山危立，赤壁矶头水倒流。此地能令阿瞒走，小偷何敢下芦洲！”遂直以齐安赤壁为周瑜所战之地，岂非因东坡之语邪？
　　
　　俗言“腰缠十万贯，骑鹤上扬州”，言扬州天下之乐国。如韦应物诗云“雄藩镇楚郊，地势郁岧嶤。严城动寒角，晓骑踏霜桥”，杜牧诗（《历代诗话》本脱“诗”字）云“秋风放萤苑，春草闘（《历代诗话》本作“斗”）鸡台”，“二十四桥明月夜，玉人何处教吹箫”等句，犹未足以尽扬州之美。至张祜诗云：“十里长街市井连，月明桥上看神仙。人生只合扬州死，禅智山光好墓田。”则是恋缪此境，生死以之者也。隋炀帝不顾天下之重，千乘万骑，锦缆牙樯，来游此都，竟藏骨于雷塘之下，其（《历代诗话》本作“真”）所谓“禅智山光好墓田”者耶！
　　
　　钱塘风物湖山之美，自古诗人，摽牓（《历代诗话》本作“标榜”,同）为多，如谢灵运云“定山缅云雾，赤亭无淹（《历代诗话》本作“滞”）薄”，郑谷云“潮来无别浦，木落见他山”，张祜云“青壁远光凌鸟峻，碧湖深影鉴人寒”，钱起云“渔浦浪花摇素壁，西陵木（《历代诗话》本作“树”）色入秋窻”之类，皆钱塘城外江湖之景，盖行人宕（《历代诗话》本作“客”）子于解鞍系缆顷刻所见尔。城中之景，惟白乐天所赋最多，所谓“潮声夜入伍员庙，柳色春藏苏小家”，“大屋檐多装鴈齿，小航舩亦画龙头”，“灯火万家城四畔，星河一道水中央”，至今尚有可考。
　　
　　荆州者，上流之重镇，诗人赋咏多矣。韩退之云：“穷冬或摇扇，盛夏或重裘。”言气候之不正。刘梦得云：“渚宫杨柳暗，麦城朝雉飞。”言城郭之荒凉。张说云：“旃裘吴地尽，髫荐楚言多。”言蛮夷之与邻。张九龄云：“枕席夷三峡，关梁豁五湖。”言道路之四达。若其邑屋之繁富，山川之秀美，则罕有言之者。盖自秦并楚之后，宫室尽为禾黍，未易兴复，而况秦楚之后，代代为百战争夺之场邪！故东坡《渚宫》诗备言楚王宫室之盛，而继之以“秦兵西来取锺簴，故宫禾黍秋离离。千年壮观不可复，今之存者盖已卑。池空野逈（《历代诗话》本作“迥”）楼阁小，惟有深竹藏狐狸”之句。
　　
　　涟水军有真君泉，在军治园中。东坡尝题字于石栏，又作长短句，所谓“勌（《历代诗话》本作“倦”）客尘埃何处洗，真君堂下寒泉水”是也。又有蓝家井亦佳绝。二水清甘无比，尝以惠山泉比试，而惠泉飜不及。余随侍文康公侨寄此军二年，每日烹茶，更用二水，遂摈惠泉不用。信知陆鸿渐《茶经》，张又新《水记》皆虚语尔（《历代诗话》本作“耳”）。山谷《省城烹茶诗》云：“合门井不落第二，竟陵谷帘定误书。”亦谓此也。欧公《再至汝阴诗》云：“水味甘于大明井。”则知天下甘泉不为陆、张所录者，何可胜数哉？
　　
　　白乐天《九江春望诗》云：“垆烟岂异终南色，湓（《历代诗话》本作“盆”）草宁殊渭北春。”盖不忘蔡渡旧居也。老杜《偶题》云：“故山迷白阁，秋水忆皇陂。”盖不忘秦中旧居也。东坡《横翠阁诗》云：“已见西湖怀濯锦，更看横翠忆峨眉。”殆亦此意。
　　
　　苏东坡兄弟，以仕宦久，不得归蜀，怀归之心，屡见于篇咏。东坡《金山诗》云：“江山如此不归山，江神现（《历代诗话》本作“见”）怪惊我顽。我谢江神岂得已，有田不归如江水。”《送程六表弟诗》云：“凭君寄谢江东叟，念我空见长安日。浮江泝蜀有成言，江水在此我不食。”子由《汝南迁居诗》云：“病暑暑已退，思归未成归。”《初得南园》云：“千里故园魂梦里，百年生事寂寥中。”及子由颍滨买宅，坡又和其诗云：“剑关大道车方轨，君自不归归何难。山中故人应大笑，筑室种柳何时还。”则二苏未尝一日不怀归也。嘉佑丙申岁，老苏在京师，乃有厌蜀之意。尝有意嵩山之下，洛水之上，买地筑室而居。故为诗曰：“岷山之阳土如腴，江水清滑（《历代诗话》本作“清”）多鲤鱼。古人居之富者众，我独厌倦思移居。”是时乡人陈景回自蜀居蔡，故以是诗告之。则是二苏欲归蜀，而老苏欲出蜀也。厥后老苏葬于蜀，而治命指其墓旁庚壬地为二子之藏，而二子终不得归焉，信知人事不可期也。又欧阳永叔居官之日多，然志未尝一日不在颍也。《下直诗》云：“终当自驾柴车去，独结茆（《历代诗话》本作“茅”）庐颍水西。”《斋宫偶书》云：“谁为寄声清颍客，此生终不负渔竿。”《呈同行三公》云：“买地淮山北，垂竿颍水东。”《秋怀诗》云：“鹿车终自驾，归去颍东田。”《送职方》云：“三年解组来归日，吾已先耕颍水头。”《书怀》云：“颍水多年已结庐，白首归来一鹿车。”《表海亭》云：“颍田二顷春芜没，安得柴车自驾还。”《青州书事》云：“君恩天地不违物，归去行歌颍水傍。”《谢石枕（《历代诗话》本作“扌穴”）蕲（宋本作“竹”头）簟诗》云：“终当卷簟携枕（《历代诗话》本作“归”）去，筑室买田清颍尾。”《清明日诗》云：“有田清颍间，尚可事桑麻。安得一黄犊，幅巾驾柴车。”《送祖择之》云：“待君归（《历代诗话》本作“今”）日我何为，手把鉏犂汝阴叟。”《归田乐》云：“吾（《历代诗话》本作“我”）已买田清颍上，更欲临流作钓矶。”观其思归之言，重复如是，岂怀禄固位者哉？老杜云：“非无江海志，潇酒送日月。生逢尧舜君，不忍便永诀。”此永叔志也。
　　
　　晋孝武初奉佛法，立精舍于殿内，引沙门居之，故今人皆以佛寺为精舍。殊不知精舍者，乃儒者教授生徒之处。《后汉》包咸、檀敷、刘淑传，皆有立精舍教授生徒之文。谢灵运《石壁精舍诗》曰：“披拂趋南径，愉悦偃东扉。”皆灵运所居之境，非佛寺也。故李善注云：“精舍者，今读书斋是也。”叶少蕴所居号石林精舍，盖用此义。
　　
　　白乐天所至处必筑居，在渭上有蔡渡之居，在江州有草堂之居，在长安有新昌之居，在洛中有履道之居，皆有诗以纪胜。故其自谓云：“予（《历代诗话》本作“余”）自幼迨老，若白屋，若朱门，凡所止虽一日二日，辄覆篑土为台，聚拳石为山，环斗水为池。”所谓君子之居，一日必葺者耶？
　　
　　梅圣俞《寄题欧公醉翁亭诗》云：“日暮使君归，野老纷纷至。但留山鸟啼，与伴松间吹。借问结庐何，使君游息地；借问醉者何，使君闲适意；借问镌者何，使君自为记。”全体欧公《醉翁亭记》而作。余谓滁之山水，得欧文而愈光；欧公之文，得梅拟而愈重。
　　
　　晋谢安居金陵之冶城。洎废，李太白尝营园其上，赋诗云：“冶城访古迹，犹有谢安墩。梧桐识佳木，蕙草留芳根。”后为王荆公之居，公为诗曰：“我名公字偶相同，我屋公墩在眼中。公去我来墩属我，不应墩姓尚随公。”至于叙其所居草木，则又有诗云：“千枝（《历代诗话》本作“枚”）孙峄阳，万本母《淇奥》。满门陶令株，弥岸韩侯蔌。跳鳞出重锦，舞羽堕软玉。”此等句抑可以想象其林峦之盛，今复为瓦砾之场矣，可胜叹哉！
　　
　　韩文公宦游四方，险阻艰难，莫甚于登华山泛洞庭之时。《荅张彻诗》云：“洛邑得休告，华山穷绝陉。倚岩睨海浪，引袖拂天星。磴藓澾拳局（《历代诗话》本作“局”），梯飙飐伶俜。”《赠张十一诗》云：“苍茫洞庭岸，与子维双舟。雾雨晦争泄，波涛怒相投。鸡犬断四听，粮绝谁与谋。”观此尚可寒心也。
　　
　　韦应物《听嘉陵江声》云：“水性自云静，石中本无声。如何两相激，雷转空山鸣。”《赠李儋》云：“丝桐本异质，音响合自然。吾观造化意，二物相因缘。”二诗意颇相类，然应物未晓所谓非因非缘，亦非自然者。
　　
　　皇佑三年，荆公倅舒，与道人文锐、弟安国拥火游石牛洞，翫李习之题字，听泉而归。故有诗曰：“水冷冷而北出，山靡靡而旁围。欲穷源而不得，竟怅望而空归。”元丰间，鲁直尝至其处，亦题诗云：“司命无心播物，祖师有记传衣。白云横而不度，高鸟倦而犹飞。”盖俲（《历代诗话》本作“效”）其作也。晁无咎《续楚词》载荆公词，以为二十四言具六艺群言之遗味，故与经学典策之文俱传，未晓其说也。
　　
　　烟霞泉石，隐遁者得之，宦游而癖此者鲜矣。谢灵运为永嘉，谢玄晖为宣城，境中佳处，双旌五马，游歴殆遍，诗章吟咏甚多，然终不若隐遁者藜杖芒鞋之为适也。玄晖《敬亭山诗》云：“我行虽纡组，兼得寻幽蹊。”《板桥诗》云：“既欢怀禄情，复叶沧洲趣。”自谓两得之者。其后又有《鼓吹登山》之曲。且松下喝道，李商隐犹谓之杀风景，而况于鼓吹乎？韦应物、欧阳永叔皆作滁州太守，应物《游琅琊山》则曰：“鸣驺响幽涧，前旌耀崇冈。”永叔则不然，《游石子涧诗》云：“麕麚鱼鸟莫惊怪，太守不将车骑来。”又云：“使君厌骑从，车马留山前。行歌招野叟，共步青林间。”游山当如是也。
　　
　　虞巡之事远矣，后世莫能知其详也。若周穆王者，劳民费财，从事于八荒之远，岂人君之美事乎？颜延年《应诏观北湖诗》乃云：“周御穷辙迹，夏载历山川。蓄轸岂明懋，善游皆圣仙。”《侍游曲阿诗》又云：“虞风载帝狩，夏谚颂王游。春方动宸驾，望幸倾五州。”是开人君游豫流亡之心，非所谓告以善道者也。
　　
　　扈从明皇南出雀鼠谷，张说作诗，和章甚众，皆不若王丘趾作为工。如“花缛前茅仗，霜严后殿戈。戍云开晋岭，江鴈入汾河。北土分尧俗，南风动舜歌”之句，未有及之者。唐朝推燕、许，而王丘不以诗名，观燕、许之作，惭于丘多矣。至王光庭言（《历代诗话》本作“云”）：“寒随汾谷尽，春逐晋郊来。”而赵冬曦复云：“寒依汾谷去，春入晋郊来。”更相剽窃如此，又不足论也。
　　
　　徐凝《瀑布诗》云：“千古犹疑白练飞，一条界破青山色。”或谓乐天有赛不得之语，独未见李白诗耳。李白《望庐山瀑布诗》云：“飞流直下三千尺，疑是银河落九天。”故东坡云：“帝遣银河一派垂，古来唯有谪仙词。”以余观之，银河一派，犹涉比类，未若白前篇云：“海风吹不断，江月照还空。”凿空道出，为可喜也。
　　
　　张又新品天下甘泉，以常州惠山泉为第二。东坡谓“闲（《历代诗话》本作“独”）携天上小团月，来试人间第二泉”是也。荆门军亦有惠泉，李德裕有诗题于泉上云：“兹泉田（《历代诗话》本作“由”）太洁，终不蓄纤鳞。到底清何益，涵虚秪自贫。”至今碑版存焉。小说载德裕在中书，置水递以取惠山泉，一僧指吴天观井，谓与惠山水脉相通，辨之味同，遂停水递。其好水殆成癖矣。荆门惠泉，本名蒙泉，沈传师有“蒙泉聊息驾，可以洗君心”之句。而德裕乃直名曰惠泉，岂非思惠山泉不可得，求其似者而强名之欤（《历代诗话》本作“与”）？然德裕尝令所亲取扬子江中零（《历代诗话》本作“泠”）水，其人醉忘，乃汲石城水以绐之，德裕能辨其非是。审尔，其可以蒙泉为惠泉而自欺乎？
　　
　　元次山结屋浯溪之上，有三吾焉：因水而吾之，则曰浯溪；因屋而吾之，则曰[广吾] （《历代诗话》本作“吾”）亭；因石而吾之，则曰[山吾]薹；盖取我（《历代诗话》本作“吾”）所独有之义。故自为铭曰：“命之曰吾，旌（《历代诗话》本作“莅”）吾独有。”噫，次山何其不达之甚邪？且身非我有，是天地之委形；生非我有，是天地之委蜕和；性命非我有，是天地之委顺；孙子非我有，是天地之委蜕。而次山乃区区然认山川丛薄之微，惑其灵薹，认为我有，抑可哀也已！庄子曰：“独往独来，是谓独有。独有之人，是谓至贵。”次山傥知此乎？司马温公有园名独乐。尝为记云：“叟之所乐者，寂寞固陋，皆众所鄙笑，虽推以予人，人且不取，安得强之乎！必也有人肯同此乐，则再拜而献之，岂能专哉。”故东坡为赋诗云：“虽云与众乐，中有独乐者，才全德不形，所贵知我寡。”惟温公独有之道，蕴于胷中，故东坡独乐之章形于笔下，与次山所见，殆天壤矣。
　　
　　空同山，汝州岷州皆有之，老杜《送高适书记赴武威诗》云：“空同小麦熟，且愿休王师。”又以诗寄之云：“主将收才子，空同足凯歌。”皆谓岷州之空同也。杜乃用之于武威之诗何哉？盖武威，唐为凉州都督府，与岷州俱隶陇右道，则送适诗虽及之无伤也。《庄子》载黄帝见广成子于空同之上，《史记》亦载黄帝西至于空同。成玄英疏《庄子》，谓在京西北界，则是以为汝州之空同。韦昭注《史记》，乃谓在陇右，则是以为岷州之空同，将孰信耶？余谓庄生述黄帝问道，又言游襄城，登具茨，访大隗，其地皆与汝州接，则是汝州空同无疑矣。余尝至汝，登兹山而访遗迹，有所谓广成泽者，有所谓广成城者，有所谓广成庙者。宣和间，太守林时敷尝以是奏请建道观，诏从之。其考之详矣。《寰宇记》又载泾州保定县有笄头山，一名空同山，亦以为黄帝问道之地，益无的据。而卢正援《尔雅》之说，谓北戴斗极为空同，其地远，华夏之君所不到，此又荒忽恠诞之言也。 
●卷十四
　　本朝书，米元章、蔡君谟为冠，余子莫及。君谟始学周越书，其变体出于颜平原。元章始学罗逊濮王讳（《历代诗话》本“讳”后有“让”字，且“濮王”作大体字）书，其变体出于王子敬。君谟泉州桥柱题记，绝逼（《历代诗话》本作“过”）平原；元章镇江焦山方丈六版壁所书，与子敬行笔绝相类，艺至于此，亦难矣。东坡《赠六观老人诗》云：“草书非学聊自误（《历代诗话》本作“悟”，疑当作“娱”），落笔已唤周越奴。”则越之书米（《历代诗话》本作“未”，是也）甚高也。《襄阳学记》乃罗逊书，元章亦襄阳人，姑（《历代诗话》本作“始”）效其作。至于笔挽万钧，沈着痛快处，逊法岂能尽耶？
　　
　　东坡诗云：“元章作书日千纸，平生自苦谁与美。画地为饼未必似，要令痴儿出馋水。”如此等句，似非知元章书者。晚年尺牍中语乃不然，所谓岭海八年，念吾（《历代诗话》本作“我”）元章，迈往凌云之气，清雄绝俗之文，超迈入神之字，何时见之，以洗瘴毒。又云：“恨二十年相从，知元章不尽。”所谓“画地为饼未必似”者，其知元章不尽者欤（《历代诗话》本作“与”）？
　　
　　王摩诘自谓：“宿世谬词客，前身真（《历代诗话》本作“应”）画师。”故窦蒙所著《画拾遗》称之云：“诗合《国风》公干之能，画关山水子华之圣。加以心融物外，道契玄微，则其用笔清润秀整，岂它（《历代诗话》本作“他”）人之可并哉？”余在毗陵，见孙润夫家有王维画孟浩然像，绢素败烂，丹青已渝。维题其上云：“维尝见孟公吟曰：‘日暮马行疾，城荒人住稀。’又吟云：‘挂席数千里，名山都未逢。泊舟浔阳郭，始见香炉峯。’余因美其风调，至所舍图于素轴。”又有太子文学陆羽鸿渐序云：“昔周王得骏马，山谷之人献神马八匹；叶公好假龙，庭下见真龙一头；颜太师好异典，郭山人闳赠金匮文；李洪曹好古篆，莫居士训（《历代诗话》本作“赠”）玉箸字。此四者，得非气合不召而至焉。中园生旧任杞王府户曹，任广州司马。金陵崔中字子向，家有古今图画一百余轴，其石上蕃僧、岩中二隐、西方无量寿佛，天下第一。余有王右丞画《襄阳孟公马上吟诗图》并其记，此亦谓之一绝。故赠焉，以裨中园生画府之阙。唐贞元年正月二十有一日志之。”后有本朝张洎题识云：“癸未岁，余为尚书郎，在京师，客有好事者，浚仪桥逆旅，见王右丞《襄阳图》，寻访之，已为人取去。它（《历代诗话》本作“他”）日，有吴僧楚南挈图而至。问其所来，即浚仪桥之本也。虽缣轴尘古，尚可窥览。观右丞笔迹，穷极神妙。襄阳之状，颀而长，峭而瘦，衣白袍，靴帽重戴，乘欵段马，一童揔角，提书笈负琴而从，风仪落落，凛然如生。复观陆文学题记，词翰奇绝。金匮文，前史遗事。中园生，彼何人斯？近孟君当开元天宝之际，诗名籍甚，一游长安，右丞倾盖延誉。或云，右丞见其胜己，不能荐于天子，因坎坷而终。故襄阳别右丞诗云：‘当路谁相假，知音世所希。’乃其事也。余顷在金城，亦曾见一图，盖传写之本。所题诗后有‘水落鱼梁浅，天寒梦泽深’之句，今真本即无，故事存焉，以遗来者。孟冬十有一日南谯张洎题。”润夫谓此画是维亲笔无疑，余谓曰：此俗工榻（《历代诗话》本作“搨”）本也。张洎谓襄阳之状颀而长，峭而瘦，今所绘乃一矮肥俗子尔。徐观其题识三篇，字皆一体，鲁鱼之误尤多，信非维笔。润夫然之，因以题识书于此。
　　
　　韩干画马，妙绝一时，杜子美尝赞之云：“韩干画马，毫端有神，骅骝老大，腰褭清新。”此画与赞，旧藏李后主家。其后李伯时得之，则马四足已败烂。伯时题之云：“此马虽无追风奔电之足，然甚有生气。”因自作四足以补之，遂为伯时家画谱中第一。一日，出以示王公明之祖，祖甚爱之。时祖有商鼎，亦甚珍惜。王曰：“如能以韩画相易，不敢靳也。”于是赠商鼎而得其画，今见藏公明家。余壻沈子直尝见，极爱之，为余言此。余因作六字四言云：“刖足俄然尊（《历代诗话》本作“增”）足，蹶蹄那害全蹄。还解追风奔电，不妨一跃檀溪。”后见张文潜集有《萧朝散韩干马图亡后足诗》，殆与此相类。岂干之画马，尤妙于足，天工勅六丁雷电下取将耶！
　　
　　张长史以醉故，草书入神，老杜所谓“杨公拂箧笥，舒卷忘寝食。念昔挥毫端，不独观酒德”是也。许道宁以醉故，画入神，山谷所谓“往逢醉许在长安，蛮溪大砚摩松烟”、“醉拈枯笔墨淋浪，势若山崩不停手”是也。大抵书画贵胷中无滞，小有所拘，则所谓神气者逝矣。锺、王、顾、陆不假之酒而能神者，上机之士也。如张、许辈非酒安能神哉！
　　
　　秘省古今名画，殆充栋宇。余在省岁久，与同舍郎日取数轴评翫，殆有啖炙之味。如所用绢素，凡涉名笔，必密致紧厚，盖虑其易败也。老杜《戏韦偃为双松歌》云：“我有一匹好东绢，重之不减锦绣段。请君放笔为直干。”则偃笔之妙，非好东绢不与也。米元章《画史》云：“古画唐初皆生绢，后来皆以熟汤半熟入粉槌如银版，故作人物精彩。今人收唐画，必以绢辨，见文粗便谓不是（《历代诗话》本脱“是”字）唐，非也。”余谓用粉槌绢固善，然视他绢，丹青尤易渝也。
　　
　　鲁直云：“小字莫作痴冻蝇，《乐毅论》胜《遗教经》。”又尝云：“《遗教经》或云羲之书，在楷法中小不及《乐毅论》，然清新方重，度越萧子云数等。则是小字中《乐毅论》为冠绝也。”米氏《书画史》云：“《乐毅论》智永跋云，梁世摹出，天下珍之。内书误两字，以雌黄涂定。世无此本。余于杭州天竺僧处得一本，有改误两字，又不阙唐讳，是梁本也。”
　　
　　唐明皇使韩干师陈闳画马，及画成，明皇恠不与闳同。干奏曰：“臣之师，即陛下内厩马也。”上异之。其后画入神品。按老杜《丹青引赠曹霸》云：“弟子韩干早入室，亦能画马穷殊相。”则干之师乃曹霸尔。孰谓师内厩马，便能尽毫端之妙乎？
　　
　　世传《职贡图》，乃阎立本所画，东坡作诗，亦云立本笔。所谓“音容[犭仓]狞服奇厖，横绝岭海逾涛泷。珍禽瑰产争牵杠，名王解辫却盖幢”者也。按朱景玄《画录》，谓《职贡图》乃其弟立德所作，立本所画诸国王粉本尔。（《历代诗话》本此条接上条，盖误）
　　
　　薛稷不特以书名，而画亦居神品。老杜所谓“我游梓州东，遗迹涪江边。画藏青莲界，书入金牓（《历代诗话》本作“牒”）悬”是也。杜又有《薛少保画鹅（《历代诗话》本作“鹤”）》一篇，所谓“薛公十一鹤，皆写青田真”是也。余谓陆探微作一笔画，实得张伯英草书诀；张僧繇点曳斫拂，实得卫夫人《笔阵图》诀；吴道子又授笔法于张长史。信书画用笔，同一三昧。薛稷书法，雁行褚河南，而丹青之妙，乃复如许（《历代诗话》本作“诗”），当是书法三昧中流出也。“先帝天马玉花骢，画工如山貌不同。是日牵来赤墀下，逈立阊阖生长风。”此老杜《赠曹将军诗》也。张彦远《画记》乃云，韩干官（《历代诗话》本作“曹霸仕”）至太府寺丞，杜甫尝赠之歌。明皇御厩有马名玉花骢，诏令图之，误矣。又南齐谢赫作《古画品录》云：“曹弗兴之迹，殆莫复传，惟秘阁之内一龙而已。”而裴孝源公《私录画》，乃有曹弗兴画二卷，谓《九州岛名山图》、《秦皇东游图》。如此将孰信耶？（“先帝玉马”以下《历代诗话》本作另一条”）
　　
　　欧阳文忠公诗云：“古画画意不画形，按诗咏物（《历代诗话》本作“梅诗写物”）无隐情。忘形得意知者寡，不若见诗如见画。”东坡诗云：“论画以形似，见与儿童邻。赋诗必此诗，定知非诗人。”或谓：“二公所论，不以形似，当画何物？”曰：“非谓画牛作马也，但以气韵为主尔。”谢赫云：“卫协之画，虽不该备形妙，而有气韵，凌跨雄杰。”其此之谓乎？陈去非作《墨梅诗》云：“含章檐下春风面，造化工成秋兔毫。意得不求颜色似，前身相马九方皐。”后之鉴画者，如得九方皐相马法，则善矣。
　　
　　自古画维摩诘者多矣，陆探微、张僧繇、吴道子皆笔法奇古，然不若顾长康之神妙。故老杜《送许八归江宁诗》云：“虎头金粟影，神妙独难忘。”言长康画维摩诘在焉故也。维摩诘号金粟如来，虎头者，长康小字也。而释者乃谓“虎头”为维摩相。“金粟”者，释有金粟，岂不误哉！江宁瓦棺寺，建康府城之西南，今戒坛寺即遗基也。按《京师寺记》云：“兴宁中，瓦棺寺初置，士大夫捐金帛，未有过十万者。长康素贫，遂鸣刹注百万，人皆疑之。已而于北殿画维摩像一躯，与戴安道所为文殊对峙，佛光照耀，观者如堵，遂得钱百万。”则虎头笔迹，为当时所宗重可知矣。荐更兵火，壁既不存，而画亦不可得见。近岁京口都圣与来为建康总领，首询维摩不存之因，寺僧莫能荅。因语之曰：“某守南雄，尝有人示石碣云，唐会昌中，杜牧尝寄瓦棺维摩摹本于陈颖，张彦远刻于郡斋。某因求陈颖之本，又刻于南雄。尚有墨本在箧笥，当以付子。宜刻之戒坛，庶几旧物复归，而观者皆知顾笔神妙果如此，亦可以为戒坛之异事。”僧乃刻之。
　　
　　颜平原书妙天下，迹其所自，虽受法于其舅商（《历代诗话》本作“殷”）仲容，然究其妙处，得于张颠为多。余家旧藏数碑，皆用笔清劲，而刚方之气，如其为人，真山谷所谓“笔法锥沙屋漏，心期晓日秋霜”者邪！
　　
　　汉张芝尝自品其书云：“上比崔、杜不足，下方罗、赵有余。”故世之言恶札者，必曰罗、赵。东坡赠孙莘老诗云：“龚、黄侧畔难言政，罗、赵前头且衒书。”言罗、赵者，讥莘老书不工也。罗谓罗晖，赵谓赵袭。按张彦远《法书要录》云：“袭与晖并以能草见重关西，矜巧自衒，众颇惑之。”则谓之恶札亦冤矣。
　　
　　虞泉（《历代诗话》本作“窦臮”）作《述书赋》于前，而窦永作《述书赋》于后，凡能书之士，殆无遗矣。永称其兄蒙书云：“包杂体，冠众贤，手运目撆（《历代诗话》本作“击”），瞬息弥年。”而蒙亦称永云：“翰墨厕（《历代诗话》本作“厮”）张王，文章凌斑（《历代诗话》本作“班”）马，诗藻雄赡，草隶精深。”后永亡，蒙有诗云：“季江留被住（《历代诗话》本作“在”），子敬与琴亡。”其伤之深矣。若二人者，游艺绝伦，友谊尤笃，真难兄难弟哉！米芾《书画史》载，晋庾翼真迹在张齐贤、孙直清家，古黄麻纸全幅，上有窦蒙审定印。则知蒙精鉴博识旧矣。
　　
　　韩退之云：“凡为文词，宜略识字。”遂从归登学科斗书，则知留意字学者，当以识字为本也。颜鲁公书迹冠当代，有《干禄字样》行于世者，畏学书者不识字尔。退之诗云：“阿买不识字，颇知书八分。诗成使之写，亦足张我军。”岂非贬之之辝（《历代诗话》本作“词”）邪？又按择木以八分受知于明皇，固尝与蔡有邻、顾文学并直供侍，故老杜有“分日示诸王，钩深法更秘”之语，而谓之不识字可乎？以是二说校之，则（“则”下《历代诗话》本有“知”字）阿买非择木明矣。
　　
</div>
    <div class="pagination">
<a href="韵语阳秋_page5.html">上一页</a><a href="韵语阳秋.html">1</a><a href="韵语阳秋_page2.html">2</a><a href="韵语阳秋_page3.html">3</a><a href="韵语阳秋_page4.html">4</a><a href="韵语阳秋_page5.html">5</a><span class="current-page">6</span><a href="韵语阳秋_page7.html">7</a><a href="韵语阳秋_page8.html">8</a><a href="韵语阳秋_page9.html">9</a><a href="韵语阳秋_page10.html">10</a><a href="韵语阳秋_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
