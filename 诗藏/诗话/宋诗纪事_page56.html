<!DOCTYPE html>
<html>
<head>
    <meta charset="UTF-8">
    <title>宋诗纪事 - 第 56 页/共 279 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗纪事 - 第 56 页/共 279 页</h1>
    <div class="content">　　送唐子方
　　力犯雷霆众共危逺投魑魅独为宜忠州学业真无负髙庙神灵固有知自倚圣明容直道未甘憔悴死荒陲满朝卿相多公议莫把文章作楚辞【事文类聚前集】
　　杨　谔
　　谔梓州人景祐元年进士
　　和燕龙图海棠
　　西汉欺卢橘东阳爱海棠许昌竒此遇子美欠先扬杜宇三春节蚕丛一国香燕脂点乱雨生色丽斜阳富艳东君主暄妍白帝方锦楼移水色玉垒换山光风格林檎细腰支郁李长天生笑容质时様舞衣裳少吐深深染全开淡淡妆烟媒防緑蔕风阵损朱房旋失因临水闲飘弗过墙佩亡愁杀甫簪脱即连姜蝶舞菱花照莺啼罨画堂仙如弄玉少坠似緑珠常不见还成悔相思几欲狂春深濯锦水日晩浣纱坊卧对移帘押吟看近笔牀池清满园倒鸟起一枝昻紫燕衔泥急黄蜂趁蜜忙化工眞用意销得与携觞【海棠谱】
　　句
　　愿前明主席一问洛阳人【省试宣室受厘】行人问宫殿耕者得珠玑【题骊山　中山诗话】草不惊皇辙山能防帝舆【省试蒲车　温公诗话】
　　吴中复
　　中复字仲庶兴国永兴人进士及第累官殿中侍御史历龙图阁直学士出知成都
　　游海云寺唱和诗【并序】
　　成都风俗岁以三月二十一日游城东海云寺摸石于池中以为求子之祥太守出郊建髙旟鸣笳鼓作驰骑之戏大防宾从以主民乐观者夹道百重飞盖蔽山野讙讴嬉笑之声虽田野闲如市井其盛如此渤海吴公下车期月简肃无事从俗髙会于海云酒既中顾谓寮属曰一觞一咏古人之乐事也首作七言诗以写胜赏席客亦有以诗献者更相酬和得一十三篇乃命幕下吏会稽王霁为之序
　　锦里风光胜别州海云寺枕碧江头连郊瑞麦青黄秀绕路鸣泉深浅流彩石池边成故事茂林坡上忆前游【自注予昔陪枢密田公游此】緑樽好伴衰翁醉十日残春不少畱【岁华纪丽谱三月二十一日出大东门宴海云山鸿庆寺登众春阁观摸石盖开元二十三年灵智禅师以是日归寂邦人敬之入山游礼因而成俗山有小池士女探石其中以占求子之祥】
　　成都西园十咏【存三首】
　　西楼
　　信美他乡地登临有故楼清风破大暑明月转髙秋朝暮岷山秀东西锦水流宾朋逢好景把酒为迟畱
　　方物亭
　　草木虫鱼部披寻自古无飞沈天产异生植土风殊物色随心匠形容记绘图虚亭玩眞意浩思满江湖
　　流杯亭
　　结客乗公暇流觞逐浩歌乱峯晴倒影曲水宛逥波小海逢元已兰亭记永和西州行乐事应比晋贤多【以上成都文类】
　　江左谓海棠为川红
　　靓妆浓淡蘂蒙茸髙下池台细细风却恨韶华偏蜀土更无颜色似川红寻香只恐三春暮把酒欣逢一笑同子美诗才犹阁笔至今寂寞锦城中【海棠谱】
　　寄题钱公辅众乐亭
　　贤侯新葺水云乡虚阁峥嵘緑渺茫波面长桥歩明月人家疎影带残阳风中白鸟侵烟去雨后红蕖拥袖香从此郡图添故事岁时遗爱似甘棠【延祐四明志】
　　览齐山陈鸿断碑
　　翠琰何年沈朽壤羡师寻访得其余应同湘水断碑字难辨韩陵片石书汨没身名眞梦幻变迁时序易丘墟收藏且作山中物莫问陈鸿纪事初【齐山诗集】
　　陈　荐
　　荐字彦升邢州沙河人举进士神宗朝累官龙图阁直学士河北都转运使进资政殿学士提举崇福宫卒赠光禄大夫
　　子房庙
　　博浪沙头触副车潜游东夏识眞符风云知略移秦鼎星斗功名启汉图商老已来宁少海赤松还约访仙都雍容进退全天道凛凛髙风万古无
　　燕子楼
　　仆射新阡狐游侍儿犹住水边楼风清玉簟慵攲枕月好珠帘嬾上钩寒梦觉来沧海濶新诗吟罢紫兰秋乐天才思如春雨断送残花一夕休
　　【桐江诗话陈舍人彦升有彭城八咏为人所称多以燕子楼为絶倡殊不知子房庙诗最为警絶彦升髙祖庙诗云尘静山川狂鹿走雷惊天地老龙飞范增墓诗云忿失壮图撞玉斗岂知天命与金刀皆佳句也八咏今不传于世惜哉】
　　刘　述
　　述字孝叔湖州人景祐三年进士歴荆州湖南北京西路转运使神宗立召为侍御史忤王安石谪江州提举崇禧观卒绍兴初赠秘阁修撰
　　仙岩洞祷雨【令诸暨时作】
　　英英洞口云触石才一缕须臾徧空山霈然作霖雨【会稽志】
　　五泄山
　　翠屏千叠水潺湲一簇青鹓杳霭间惜是晩年逢此景悔将前眼看他山瀑飞萝磴终难画龙蛰嵓云只暂闲薄宦劳人无计住明朝归去又尘寰【越咏】
　　题竹阁
　　竹阁寒相倚云窗晚共开闲身方外去幽鸟静中来声响风随箨隂移石上苔迟畱更清夜待月露盈杯【严州府志】
　　葛　密
　　密字子发江隂人宫弟官太常博士
　　近造浮屠之悟空者覩君谟省主给事畱题诗板列楣栋间粲然可诵因摭方袍之意成拙句以寄
　　昔年诗板着莲宫笔力雄豪墨彩丰不日三阶平国政山僧应待碧纱笼【蔡忠惠公集附】
　　元积中
　　积中钱唐人景祐初黄岩令熙宁初为司封郎中直史馆知桂州军有江湖堂诗集
　　题桐柏观
　　九峯巍絶乱云屯石室琼台旧址存山险密盘之字径洞深髙辟丙方门碧桃花烂春溪暖紫玉箫沈月榭昏未觉仙家光景晚人闲归去见来孙【赤城志】
　　董　渊
　　长乐令
　　灵峯院龙龛山和蔡君谟
　　礧硌弥沙界谽谺古洞天门邻金布地桥枕玉鸣泉庭鹤归迷主龛龙去失年扫云嫌俗驾题壁诧诗仙胜景无今古居人有后先不知游者驭谁见海为田【蔡忠惠公集附】
　　刘嗣隆
　　嗣隆仁宗朝以尚书职方员外郎知袁州
　　宜春台
　　一簇亭台画亦难公余到此几盘桓山髙不似城中景树密尤宜雨后看风送江声穿郡郭日推云影下峯峦当时吏部曾游否何事无文石上刋【袁州府志】







　　宋诗纪事巻十三
　　钦定四库全书
　　宋诗纪事巻十四　　　　　　钱塘厉鹗撰苏舜钦
　　舜钦字子美其先梓州人家开封易简孙耆子舜元弟景祐中进士累迁集贤校理监进奏院坐用故纸钱除名居苏州买水石作沧浪亭以自适终湖州长史卒有沧浪集
　　【耆旧续闻苏子美监奏邸旧例鬻故官劵以赛神因而宴客独李定不预遂捃摭其事言于中丞王拱辰御史刘元瑜迎合时宰之意兴奏邸之狱一时英隽斥逐殆尽有一网打尽之语故梅圣俞有诗云一客不得食覆鼎伤众宾盖指李定也王直方诗话子美尝作春睡诗云身如蝉蜕一榻上梦似杨花千里飞欧公见之惊曰子美可念未几果卒】
　　淮中晚泊犊头
　　春隂垂野草青青时有幽花一树明晚泊孤舟古祠下满川风雨看潮生
　　夏意
　　别院深深夏簟清石橊开徧透帘明树隂满地日卓午梦觉流莺时一声
　　【王直方诗话黄山谷最爱此二诗累书之或真草或大字】
　　送人归吴江
　　江云春重雨垂垂索莫情懐送客归不惯东流促回棹羡他防燕逆风飞
　　天平山
　　吴会括众山戢戢不可数其间号天平突兀为之主杰然镇西南羣岭争拱辅吾知造物意必以屏大府清溪至峯前仰视势飞舞伟石如长人肃立欲言路扪萝縁险磴烂漫松石古中腰有危亭前对翠峰举石窦迸玉泉泠泠四时雨源生白云闲顔色若粉乳旱年或播洒润可足九土奈何但澄澈未为应龙取予方弃尘中巗壑素自许盘桓择胜处至此快心膂养内聊自清终胜甘于虎
　　过苏州
　　东出盘门刮眼明萧萧疎雨更隂晴緑杨白鹭俱自得近水逺山皆有情万物盛衰天意在一身羁苦俗人轻无穷好景无縁住旅櫂区区暮亦行
　　独歩沧浪亭
　　花枝低攲草生迷不可骑入歩是宜时时携酒只独往醉倒惟有春风知
　　【石林诗话姑苏州学之南积水弥数十顷傍有小山高下曲折相望盖钱氏时广陵王所作既积土为山因以为池潴水焉瑞光寺即其宅而此其别圃也庆厯闲子美谪废以四十千得之为居傍水作亭曰沧浪欧阳公诗所谓清风明月本无价可惜只卖四万钱者是也子美既死其孤不能保遂屡易主矣苕溪渔隐丛话此诗真能道幽独闲放之趣】
　　长桥观鱼
　　曙光东向欲胧明渔艇纵横映逺汀涛面白烟昏落月岭头残烧混疎星鸣榔莫触蛟龙睡举网时闻鱼鼈腥我实宦游无况者拟来随尔带笭箵
　　【苕溪渔隠丛话元次山集自释云带笭箵而画船注云上郎丁下桑荒切竹器也故唐书音训云读作郎桑见结本集音训又音上力丁下息拯切取鱼笼也然广韵集韵于庚清青三韵皆不收此箵字并于上声迥字韵中收之苏子美黄鲁直秦少游皆于青字韵中押真误也】
　　秋日登阊门
　　年光冉冉催人老云物涓涓又变秋家在凤凰城阙下江山何事苦相防【以上沧浪集】
　　【古今诗话子美自书此诗旁云江山防人也人防江山也卒不用亦诗之谶】
　　南园【南园吴越广陵王元璙之旧圃也歳久摧圯至元丰中犹有流杯四照百花乐堂惹云风
　　月等处】
　　西施台下见名园百草干花特地繁欲问吴王当日事后来桃李若为言【呉郡志】
　　句
　　玉帐夜严冰似水茅斋春静草如烟【穷居和长安帅叶清臣见寄　西清诗话】
　　江休复
　　休复字邻几开封陈畱人举进士充集贤校理坐与苏舜钦祠神会饮谪监蔡州税久之复官歴刑部郎中修起居注卒有集
　　【诗话总江邻几善为诗清淡有古风苏子美坐进奏院事谪官后死吴中江作诗云郡邸狱寃谁与辨臯桥客死世同悲用事精当尝有古诗云五十践衰境如我在明年江天资淳雅喜饮酒鼓琴围棊人以酒召之未尝不醉或不能归即宿人家商度风韵陶靖节之比云江尝通判庐州有酒官善琴以坐职不得出江旦旦就之郡中沙门道士及里亩能棊者数人呼与同往郡人见之习熟因画为图前列趋道一人骑马青盖其后沙门道士褐衣数人葛巾芒履累累相寻意思萧散惜时无名手此画不足传后何减稽阮也欧阳公序云邻几学问通博文词雅正诗尤清淡闲肆可喜】
　　秋懐
　　西风万里至旷然天地秋暮雨生夕凉百虫鸣啾啾楚山晓苍苍楚水亦悠悠骚人试登临感物增离忧所思在遐方欲往路阻修香草有蕙茝嘉树有梧楸白露委芳馨雕零使我愁穷年倦羇窘江湖思旧游纫兰制芰荷飘泛一叶舟肆情云水闲意适何所求
　　同持国宿太学官舍
</div>
    <div class="pagination">
<a href="宋诗纪事_page55.html">上一页</a><span>...</span><a href="宋诗纪事_page51.html">51</a><a href="宋诗纪事_page52.html">52</a><a href="宋诗纪事_page53.html">53</a><a href="宋诗纪事_page54.html">54</a><a href="宋诗纪事_page55.html">55</a><span class="current-page">56</span><a href="宋诗纪事_page57.html">57</a><a href="宋诗纪事_page58.html">58</a><a href="宋诗纪事_page59.html">59</a><a href="宋诗纪事_page60.html">60</a><a href="宋诗纪事_page61.html">61</a><span>...</span><a href="宋诗纪事_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
