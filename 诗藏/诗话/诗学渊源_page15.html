<!DOCTYPE html>
<html>
<head>
    <meta charset="UTF-8">
    <title>诗学渊源 - 第 15 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗学渊源 - 第 15 页/共 17 页</h1>
    <div class="content">△李益  李贺

益字君虞，姑臧人。大层进士，为幽州刘济从事，宪宗召为秘书少监，集贤学士。自负才地，多所凌忽，降居散职，俄判院事，转右散骑常侍，大和初以礼部尚书致仕，卒。益长于诗歌，贞元末，与宗子李贺齐名，每作一篇，教坊乐人以赂求取唱为供奉，好事者或画为屏障。其诗辞藻秀发，自然清丽，源出齐梁而独多高致，但少古耳。近体七律如《马嵬》诸作，虽格高调逸，晚唐莫及，然已为西昆“三十六体”之宗矣。贺字长吉，七岁能辞章，韩愈、皇甫过之，贺赋《高轩过》，援笔立就，自是有名。旦日出，从小奚奴负古锦囊，书所得句投其中，归足成之。诗皆奇诙，绝去畦径，当时无能效者。仕为协律郎，卒年二十七。贺诗凿险缒深，务极研练，使事造语，每不经人道，光怪陆离，莫可逼视，虽左思之娇娆，齐梁之丽，未能遇也。而复撷《离骚》之华，极《招魂》之变，于李白、李益诸人之外，独树一帜，号为“鬼才”，信非过誉。然绮织既艰，时露斧凿；刻意求工，转寡高致。音韵贵逸，或流而忘反；声调贵响，或亢而转窒。考以“归宫”之说，贺乐府诸作，殊未能一一协律。当时云韶诸工，欲合之管弦，不可知矣。与贺同时有鲍溶字德源，诗亦相类，但无其险怪奇倔耳。

△王建  张籍

建字仲初，颍川人。大历进士，初为渭南尉，历秘书丞、侍御史，大和中为陕州司马，后归咸阳，卜居原上。建工乐府，与张籍齐名，《宫词》百首，尤传诵人口。建思致委曲，韵语如流，情真意挚，体会不尽。古诗体格乃属建安一派，不仅以乐府见胜也。近体专尚气质，不工自工，惟七绝《宫词》，虽风神秀出，顾已非盛唐之旧矣。盖其取法太白，而自有未至者也。然中唐诗人，足冠冕一时者，亦惟顾况、李益、王建而已，韩、柳、元、直固当别论，张籍齐名，终属虚构耳。籍字文昌，吴人，贞元进士，授太常寺太祝、历秘书郎、水部员外郎主客郎中，为韩愈所重。时虽谓其长于乐府，今读其诗，殊伤于直率，寡风人之旨。调既生涩，语多强致，以言乐府，去题远矣。

△韩愈

愈字退之，南阳人。贞元进士，少刻苦为学，尽通“六经”百家，才高敢直言，累被黜贬，而终无悔意。仕至吏部侍郎，尝自比孟轲，辟佛、老，笃旧恤孤，好诱进后学，以之成名者甚众。时文自魏晋以来，拘偶对，体日衰，愈一返之古。为诗豪放，不避粗险，诗格之变亦自愈始焉。元和之际，愈以先达师古，一时推为诗文宗主。其诗格律严密，精于古韵，全集所载，《琴操》最佳，古诗硬语盘空，奇倔可喜，惟以才气自雄，排阖过甚，转觉为累。又喜押强韵，故时伤于粗险。诗自汉魏以降，属文叙事，或取一端，以简为贵，颇不尚奇。及盛唐诸人，开拓意境，始为铺张，然亦略工点缀，未以此为能事也。至愈而务其极，虚实互用，类以文法为诗矣，反覆驰骋，以多为胜，篇什过长，辞旨繁冗，或失之粗率。其律诗典雅，则仍大历之旧，较之古诗，面目全非矣。绝句以五言为胜，七言质实，故少风致。综其敝则务在必胜，故时有过火语令人莫耐。《潼关》之作，格尤凡下。赵宋诗人，每宗师之，取法乎中，则斯下矣。盛唐之先，就诗论诗，或采其文，借物喻怀，贵在精切，含蓄之旨，惟供咀嚼。故郑卫之风，存而不删；《新台》诸篇，何所忌讳。迨后以诗兴谤，得罪者众，遂多微辞。自愈而下，天子圣明，臣罪当死，腆颜妾妇，习不知非。宋人倡道学，广敦厚之教，避罗织之患，迷离恍惚，有类哑谜，风刺无闻，诗之大旨悖矣。极而论之，愈诗固一大变也。当时诗人，张籍、李贺而外，为愈所重者，以刘、孟郊、卢仝为最著。仝，范阳人，隐少室山，自号玉川子，徵谏议不就，愈爱其诗，厚礼之。后宿王涯第，罹甘露之难。诗尚奇僻，古诗尤怪，惟乐府略似李益。近律间参硬语，与孟郊大致相同。郊，字东野，湖州人，性介少谐，愈一见为忘形交。第进士，为溧阳尉。为诗有理致，最为愈所称。然思苦奇，而贾岛艰僻，时谓“郊寒岛瘦”。岛字浪仙，范阳人。初为僧，后愈教以为文，会昌初为普州司仓参军。尝有诗曰：“二句三年得，一吟双泪流。”其刻苦如此。刘，元和诗人，少任侠，因酒杀人，亡命。会赦得出，更折节读书，能为诗歌。步归韩愈，后与宾客争语，因持愈金数斤去，曰“此谀墓所得，不若与刘君为寿”。遂行归鲁，不知所终。诗亦与郊岛诸人相类也。

△柳宗元  刘禹锡

宗元字子厚，河东人。第进士，举鸿词，授校书郎。王叔文用事，擢尚书礼部员外郎，叔文败，贬永州司马。既郁郁不得志，乃寓之诗文，故寄托弥深，音调凄怆。《行路难》诸篇，愤世尤甚，格律殊高，在大历之上也。刘禹锡字梦得，彭城人。贞元进土，举鸿博，调为监察御史，王叔文引入禁中，转屯田员外郎，判度支盐铁。叔文败，累遭贬黜，故吐词多讽托。素善诗，晚节尤精，白居易以为诗豪。其锋少敢当者，又言其诗在处有神物呵护。其推重如此。会昌时，终检校礼部尚书。其诗极似王维，清新流丽，格调自高。长篇间入魏晋。元和诗人，自当首届一指。韩、刘、元、白虽属异曲，未见同工也。稍后有李绅，字公垂，无锡人。为人短小精悍，于诗最有名，时号“短李”。诗体微似梦得，特逊其高古耳。

△元、白

元稹，字微之，河南河内人。举明经书判，入等补校书郎。元和初，应制策第一。除左拾遣，仕至尚书左丞、检校户部尚书，兼鄂州刺史、武昌军节度使。少与白居易倡和，当时言诗者，称元白，号为“元和体”。二人虽名一体，互相倡和，而其近律则微之纤，已涉西昆，居易平淡，犹宗盛唐。惟乐府歌行，俱袭齐梁之旧，差相似耳。微之当时，传名宫中，号“元才子”。虽涉纤，而风神殊绝，绝句尤佳，乐府古诗间似郭景纯，但不多见耳。白居易，字乐天，下わ人。贞元进士，官刑部尚书，既享高寿，诗名益盛，自微之卒后，独为宗主。张为作《主客图》，以为“风流广大教主”。诗专主性灵，不务雕琢，而自然佳妙。然相题制词间，亦有齐梁风，但不若微之之盛耳。而后世言性灵者，必主白体，至今称盛焉。然晚唐诗派，虽逗起盛唐之末，其实由元白而始定。张，字承吉，清河人，以《宫词》名，然别作亦有大历风格，与徐凝齐名，为元白所重。凝诗多绝句，其律诗已是晚唐，佑胜凝多矣。

中唐诗体或仍大层之遗，或步武以上诸子，斗奇争胜，务极铺张，至晚唐始稍息。而古诗、乐府之作，亦寥寥可数，其工者惟律诗而已。

○晚唐

△朱庆余  雍陶

朱庆余，名可久，以字行。越州人。宝应进士，初受知于张籍。诗至晚唐，思致新颖，务极精巧，虽性灵未泯，风神秀出，而纤巧刻露，格调终非上乘。考其体裁之所自，大抵得子美、太白之一体，即西昆亦实师之，特文采异被而已。庆余学杜，寝追大历，晚唐诗人中，殊不多见，间有累句，是其所学过当之敝。雍陶字国钧，成都人，大和进士，官简州刺史。诗情景俱到，晚唐本色也。

△杜牧  许浑

杜牧，字牧之，京兆万年人，大和进士，累官监察御史、殿中侍御史、左补阙史馆修撰，擢黄、池、睦三州刺史、司勋员外郎，改吏部，复乞为湖州刺史，终考功郎中、知制诰、中书舍人。牧刚直有奇节，敢论列大事，尤切于利病。其诗情致豪迈，而造语精密，不落粗疏。七言歌行，风调尤胜。惟古诗，声调未化耳。人号为“小杜”，以别甫也。许浑，字用晦，丹阳人。大和进士，累官监察御史、虞部员外郎、睦、郢二州刺史。思致清切典雅，有大历风格。

△李商隐  温庭筠  段成式  （施肩吾  李群玉附）

商隐，字义山，怀州河南人。受知令狐楚，表署巡官，擢进士第，调弘农尉，补太学博士，终检校工部员外郎。初为文瑰迈奇古，及在令狐幕，因从楚学章奏，俪偶长短，而繁褥过之。其诗纤绮靡，而含蓄不尽，得子美句法。古诗歌行，尤多合作。时温庭筠、段成式俱用是相夸，号“三十六体”，而义山实居其首，二人莫及也。庭筠，本名岐，字飞卿，太原人。少敏悟，才思艳丽，韵格清拔，与义山齐名，称温李。举进士不第，每入试，押官韵作赋，凡八手而成，时号“温八”，终隋县尉。段成式，字柯古，河南人。以荫为校书郎，研精苦学，秘阁书籍披阅皆遍。历尚书郎、太常少卿，连典九江、缙云、庐陵三郡。诗名微逊温李，集中所载，亦未见其佳也。人但知“三十六体”，始于温李，不知李贺是其所宗，而元和时，施肩吾实已先之。肩吾，字希圣，洪州人。元和进土登第，后隐于西山。为诗奇丽，以近体名于时。李群玉，字文山，沣州人。性旷逸，常以吟咏自适。裴休为相，以诗论荐，终弘文馆校书郎。其诗极类温李，五言古诗，尤得齐梁之遗焉。

△赵嘏  方干  李频  姚合

嘏字承，山阳人。会昌进士，仕至渭南尉。为诗赡美多兴味，杜牧尝爱其“长笛一声人倚楼”之句，吟叹不已，人因目为“赵倚楼”。方干，字雄飞，新定人。徐逐一见器之。始举进士，谒姚合，初陋其貌，甚卑之，比览卷，不觉改容。咸通中，一举不得志，遂避会稽以终。干自咸通得名，迄文德，江以南无有及者。其诗大雅不群，有盛唐风骨。五言尤佳。姚合，陕州硖石人。元和进士，开成末，为秘书监，诗名重于一时，人称“姚武功”，李频尝师之。然集中所载，未见胜人也。频字德新，睦州寿昌人。少秀悟，尤长于诗，姚合览其所作，大加奖挹，以女妻之。大中八年，擢进土第，为南陵主簿判入等，迁武功令，擢侍御史，迁都官员外郎，终建州刺史。三人诗皆取实境，造语自然，不着刻露迹象。而方工尤得子美之神，虽元白未能过焉。

△曹邺  于溃  聂夷中  高骈

邺字业之，桂州人。大中进士，由天平幕府迁太常博士，历比部郎中，洋州刺史。其诗高古朴雅，短谣杂诫，大得风人之旨，晚唐诗人大抵工于近体，惟曹邺、于、聂夷中独师于古乐府杂曲，颇类顾况云。字子漪，咸通进士，官泗州判官。聂夷中，字坦之，河东人，咸通进士，官华阴尉。骈字千里，南平郡王崇文之孙，家世禁卫，封渤海郡王，为部将毕师铎所害。诗情挺拔，善为壮语。

△皮日休  陆龟蒙

皮日休字袭美，一字逸少，襄阳人。与陆龟蒙为诗友，性傲诞，隐居鹿门，自号“闲气布衣”。咸通登进士第，为崔璞军事判官，入授太常博士。黄巢陷长安，使为谶文，疑其讥己，遂及于祸。诗效元和，《七爱》及《乐府》十篇，虽未出奇，亦足制胜一时。惜气质有余，而韵格清拔不如耳。龟蒙字鲁望，苏州人，举进士不第，退隐松江甫里，自号“天随子”。诗与袭美同体，而琢削过之，盖效退之而未至者也。而近体或似温李，而清丽则远逊前人矣。

△司空图

司空图字表圣，河中虞乡人。咸通进士，由宣、歙幕，历礼部员外郎、知制诰、中书舍人，归隐中条山王官谷，累召不起。朱全忠受惮，召为礼部尚书，不食而卒。诗效长庆，平澹不尚雕琢，绝句典雅清丽，有大历风。自此而后至于五代、宋初，皆尚西昆一体矣。

△三罗

罗虬，台州人，词藻富赡，与罗邺、罗隐齐名，世号“三罗”，终州从事，《比红儿》诗百首尤传诵一时，其风流不减李温也。罗邺，余杭人，诗宗盛唐，得摩诘、子美之神理。隐字昭谏，与邺同里，本名模，十上不第，遂更名。从事湖南，仕至盐铁发运副使，著作佐郎，授司勋郎中。其词以讽刺为主，风格高华，思致清丽，有时奇格独创，亦戛戛可喜。时魏博节度使罗彦威喜为诗，厚礼之，与之通籍，目己所为诗，号《偷江东集》，其为时人所重如此。

△曹唐  胡曾  韩  章碣  秦韬玉  唐彦谦  郑谷  吴融$$$$崔涂$$$$李咸用

唐字尧宾，桂州人，初为道士，后举进士，终使府从事。以《游仙诗》得名，辞略可观，而格殊凡下，烟火气盛，思致落实，极少凌云之概。《病马诗》句法警挺，顾少含蓄耳。绝句与胡曾俱伤于直率，辞旨不属，转合多滞，余兴索然矣。曾，邵阳人，终汉南从事。韩字致光，京兆万年人。龙纪进士，拜左拾遗，历谏议大夫、翰林学士、中书舍人、兵部侍郎。朱温受禅，依王审知而终。晚唐末季，诗尚艳体，复涉纤，而典雅远逊前人，惟与李咸用、吴融新颖精切，有温李风格。咸用工诗，不第，尝为推官。诗情奇丽，辞旨博雅，为诸人冠。乐府诸作尤精，足继元和一体矣。秦韬玉字仲明，京兆人，中和进士。僖宗幸蜀，以为工部侍郎。章碣，孝标之子，乾符进士，诗皆轻巧不足贵也。唐彦谦字茂业，咸通进士，仕至绛州刺史，诗格清丽，有齐梁风。郑谷字守愚，袁州人，光启进士，官右拾遗、都官郎中，幼即能诗，名盛唐末。诗以平澹为归，不务工巧，绝句尤佳，白体上乘也。崔涂字礼山，江南人，光启进士，诗比郑谷巧思自然，独具高致。吴融字子华，山阴人，龙纪进士，仕至户部侍郎、翰林承旨，诗清新典雅，与韩同调。

△韦庄  黄滔  杜荀鹤  徐夤  曹松  李洞  张为  周昙

杜荀鹤字彦之，池州人。有诗名，自号“九华山人”，大顺进土，附朱温，仕至翰林学士、主客员外郎、知制诰，恃势侮易缙绅，众欲杀之而未及。天初卒。诗思清奇，以大历为归，七言气质尤高，为晚唐之上乘。韦庄字端己，杜陵人。疏旷不拘小节，乾宁进士，后相王建，为平章事。诗典雅绮丽，风致嫣然，七绝则王建、李益之亚也。黄滔字文江，莆田人，乾甯进士，终节度推官。诗类韦庄，源出齐梁，惟七言高华，气力自胜，无卑靡之习。同郡徐夤诗亦清丽，然工整不如也。夤，乾甯进士，官秘书省正字。曹松字梦徵，舒州人，学贾岛为诗。文困名场，年七十余始及第，终秘书省正字。诗思切至，虽学贾岛，初未若岛之艰僻，亦逊其自然，七绝则不逮远甚。时有李洞，字才江，京兆人，亦慕贾岛为诗，铸其像，事之如神，时人但诮其僻涩，而不能贵其奇峭，惟吴融称之。张为，唐末江南诗人，尝取唐代诗人作《主客图》，定其优劣，《唐诗纪事》引其说，而全图不可得见。诗存者只三首，略似长吉云。

△和凝  王仁裕  张泌  李中

和凝字成绩，郓州须昌人，仕唐为翰林学士，知贡举，入晋拜中书侍郎，同平章事；入汉拜太子太傅，封鲁国公，终于周。凝《宫词百首》不减王建，风华绮丽，后人殆难为继矣。时王仁裕、张泌诗亦以艳称，然富丽终不敌也。王仁裕字德辇，天水人。初为秦州判官，历唐、晋、漠，终户部尚书、太子少保，卒于周。仁裕晓音律，喜为诗，微伤于浮艳，而其佳处亦足追温李。张泌字子澄，淮南人，仕南唐。为句容尉，累官至内史舍人。为诗清雅绝尘，绝句尤楚楚有致，虽杜牧、许浑不能过也。李中字有中，陇西人，仕南唐，为淦阳宰。为诗略似元白，辞旨蕴藉，文采内映，五代之际，得此殊不易矣。

△宋齐丘  韩熙载  陈陶  李建勋  江为

宋齐丘字王嵩，世为卢陵人，家于洪州。吴时累官右仆射、平章事。李升代吴，以齐丘为相，嗣以为中书令，显德末放归缢死。诗极奇峭，调亦高古，但篇什流传不多耳。韩熙载字叔言，北海人，后唐进士，后仕直唐，官至中书侍郎，诗与李建勋诸人同为大历一体，惟逊江为之精神、陈陶之奇丽。李建勋字子尧，陇西人，少好学，能属文，尤工诗。仕南唐为中书侍郎，同平章事，赐号锺山公。江为，宋州人，陈贶弟子，坐与故人谋逆，诛死。临刑一诗至今传诵，然刻露过甚，且近谐谵，非诗之正轨。而他诗清丽，皆大历之佳构也。陈陶字嵩伯，岭南人。初游长安，后隐洪州西山，不知所终。诗宗元和，格调高于诸人，而诙奇间类长吉，乐府诸作尤神似焉。

诗之兴也，始自韵语，一变为谣，再变为歌、为琴操，故铭诵、繇辞颇复似之。及孔子采里巷之风，而诗始著。自周至汉，仅有四言，五言惟《古诗十九首》，苏李“河梁”之什。至汉末而始盛。其后自三言至于九言，皆名为诗矣。而体派之分，古诗苏李而外，汉之建安，（“三祖”、“七子”。）魏之黄初（同上）、正始，（稽康、阮籍诸人。）晋之太康，（左思、潘岳、二张、二陆诸人。）宋之元嘉，（颜延年、鲍照、谢康乐。）齐之永明，齐梁南北朝，则以时名体者也。而“三祖”、“七子”、陶、谢、徐、庾诸人，又各以人名体。皆论定于唐，以取法焉。其大要以建安、齐梁为两大宗。由逗而变，于是唐人之古律诗兴焉。初唐四子并学齐梁，而气质自高，转有似于鲍明远，王维诸人犹袭余风。张九龄、陈子昂始为建安，李杜极其变，衍为长歌，其声调亦兼有诸谢、庾、鲍之长。刘长卿、韦应物等或尚冲澹，或尚质实，乃渐易建安、齐梁之貌，成为唐人创体。至大历十才子，寻复其旧，其时又当子美晚年，建安一体犹有作者。而顾况、李益、王建诸人，皆无所偏废。至元和间，韩柳以复古自任。然古诗非复建安之旧，特盛唐子美之遗，此其一体也。长吉宗太白，参以《离骚》，奇诡瑰丽，此又一体也。微之上溯初唐，远宗郭左，绮丽缜密，过于齐梁，此又一体也。居易取法韦刘，务为平澹，间效齐梁，亦类王维，此又一体也。至晚唐诸家，不复师古，仅取以上数体为宗，或者不屑依傍，独取法乎大历、元和之先，然所造得中，亦不期而合于元和诸体。中驷下材，转形竭蹶，“郊寒岛瘦”，乃流于艰僻。至五代取法温李，流为香奁，宋初尚仍其旧，继乃衍为台阁体。至梅欧出而始革，自兹厥后，互有盛衰，其创体别调，词曲而外，于诗殆无闻焉。

○宋

宋初九僧，韧南希画、金华保暹、南越文兆、天台行肇、娥媚怀古、沃州简长、贵城惟凤、淮南惠崇、江南宇照，诗学晚唐，而诗皆散逸，出处亦不可考，无可评断，故从略焉。

△徐铉  韩琦

铉字鼎臣，会稽人。与弟铛并以文、行著称，初仕南唐，随后主入塞，封开国侯，终工部尚书，其诗袭五代遗风，古调未失，然辞旨率尔，殊寡逸致，《宋诗钞序》谓其诗“冶衍遒丽，具元和风律，而无氵典涩纤阿之习”，“大梁以后，气稍衰莆”，其“难言之意多焉”。盖非的论也。琦字稚圭，相州安阳人，举进士第，累官至右仆射、侍中、封魏国公。其诗多作五古，而古调已失，无论建安，即初唐体律，亦格不相入。塞入通病，固可不论，而诗思庸俗，风而少雅，近体刻划，益见其拙。盖自元和以还，韩柳一脉往往以文法为诗，至宋尤甚，几堕恶道，能不为所束者仅矣。

△王禹偶

禹偶字元之，济州钜野人。太平兴国进士，累官礼部员外郎、知制诰、翰林学士，知审官院通进银台封驳司，终知蕲州。前人评其诗谓：“学李杜而未至。”信为有见。亦步亦趋，尤有画虎之诮；繁重细碎，犹不足以拟白傅。近体五言，有杜之貌而无杜之神。虽当时矫西昆之陋，复何益哉？

△寇准  杨亿  张咏  钱惟演  刘筠

准字平仲，华州下わ人。太平兴国进士，累官尚书右仆射、集贤殿大学士、同中书门下平章事。为丁谓所构，贬雷州司户。当时与杨亿、张咏、钱惟演、刘筠、丁谓诸人，俱效温李。诗思清丽，风神秀逸，虽声律微乖，求之宋人已属难能，胜效李杜而不至者多矣。惟近体五言，不及杨亿。亿字大年，浦城人。官翰林学士，才情富艳，句调雅洁，与张咏、钱惟演等相酬唱，七言尤逼真“三十六体”。咏字复之，官枢密直学士，晚年诗景渐造平淡，非复温李之旧矣。钱惟演字希圣，官太仆少卿。刘筠字子仪，官大理评事。西昆唱酬者，几十六人，其大旨不相上下，故仅论其尤云。

△苏舜钦  梅尧臣  欧阳修  林逋

舜钦字子美，梓州桐山人。登进士第，累官光禄寺主簿，知长垣县，迁大理评事，复为湖州长史。善草书，酒酣落笔，往往惊人。舆梅尧臣齐名，时称苏梅。刘后村谓其歌行雄放于圣俞，及为吴体，则极平夷妥帖。宋初始为大雅，于古朴中具灏落氵亭蓄之妙。二家所同擅，而梅之深远闲淡，苏之超迈横绝，则各有机杼，不能优劣者也。《沧浪集钞序》曰：情志忠恻，论议当理，要非粗豪一流可比。然读宋人诗，情志忠恻，论议当理，固尽人有此，不知适为宋诗之病，盖其处处以忠恻为旨，则无往而不拘忌，立意措语每多委曲强就，颖思既窒，性灵亦失，声调更无论矣。其熔化经文，拓为论议，尤动多顾忌。或涉遐想，其明白晓畅者，复少含蓄；而横论博议，殊背诗格。其源盖肇自韩愈，宋人习而不返，元和之先，所未有也。舜钦五古为直率，非豪放，七言歌行尤未足以言高雅。其《对酒诗》起句曰：“丈夫少也不富贵，胡颜奔走乎尘世！”立意既乖，造语何鄙。宋人掇拾经文便谓高古，谬以千里矣。又《游沧浪亭绝句》曰：“花枝低欹草色齐，不可骑入步是宜。时时携酒只独往，醉倒唯有春风知。”其第二句不过“松间喝道”意耳。然此语果堪入诗否？且以拗体论，“是”字决不可仄，声调乖张又其次也，三四两句，风神既失，情趣都泯。所谓豪放者，果尔尔耶？梅尧臣字圣俞，人称宛陵先生，宣州宣城人。累官至尚书，屯田都官员外郎。少即以能诗名，《宛陵诗钞序》曰：“圣俞初喜为清丽，闲肆平淡，久则涵演深远，间以剥琢，以出怪巧，气完力余，益老以劲。当时如温公、东坡、介甫诸人，咸敬重之，尤与欧阳修善，世比韩孟。”圣俞五言，诗思简远，五古亦不落俗调，然终嫌拖沓，七言歌行则寝乎元和矣。虽苏梅齐名，舜钦不及也，至其起结处，气力稍弱，则固宋诗之通病耳。欧阳修，字永叔，吉州卢陵人。天圣进士，累官至枢密副使，参知政事，刑部尚书。诗气格自高，文质相兼，七言歌行，初作在元和、长庆间，晚年与五古并得昌黎之遗，特无吕黎奇峭耳。而近体五七言转多硬语，颇有唐音，起转处亦复不弱，实宋诗之上乘也。逋字君复，钱塘人。少孤力学，刻志不仕，隐于西湖孤山，植梅畜鹤，吟咏自娱，时谓之“梅妻鹤子”云。诗思雅澹，五古为胜，近体五言归于平淡，七言如《梅花诗》，虽脍炙人口，不为佳作也。与鲁三交、潘阆、鲍当、赵清献、江邻几诸人称晚唐正宗云。

△王安石

安石字介甫，临川人。后居金陵，亦号半山，第进土，累官翰林学士，兼侍讲，拜参知政事、镇南节度使，同平章事，判江宁府，复拜左仆射，卒封舒王。少以意气自许，故诗亦不为涵蓄。论者谓其有工致，无悲壮，学久则令人笔拘而格退。而议论过多，亦是一病。然半山七言歌行，思致句调并多雅驯，第起承转合之际，未极自然之妙，往往为格律所缚，故句法多累。至其议论，于宋人中已较为该括。惟五古艰涩，则不逮远甚，而近体五七言，拙于使事，语多木强，风趣尽损，去唐音远矣。

△苏轼  张耒  秦观

</div>
    <div class="pagination">
<a href="诗学渊源_page14.html">上一页</a><span>...</span><a href="诗学渊源_page10.html">10</a><a href="诗学渊源_page11.html">11</a><a href="诗学渊源_page12.html">12</a><a href="诗学渊源_page13.html">13</a><a href="诗学渊源_page14.html">14</a><span class="current-page">15</span><a href="诗学渊源_page16.html">16</a><a href="诗学渊源_page17.html">17</a><a href="诗学渊源_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
