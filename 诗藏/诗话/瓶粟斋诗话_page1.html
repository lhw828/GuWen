<!DOCTYPE html>
<html>
<head>
    <meta charset="UTF-8">
    <title>瓶粟斋诗话 - 第 1 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>瓶粟斋诗话 - 第 1 页/共 7 页</h1>
    <div class="content">　　●余渖
　　
　　《雪坡集》文十二卷、诗《独行稿》八卷、《醉吟稿》九卷，明江西安福万节（资中）著。板嘉靖间毁。光绪三年，其二十三世孙觐清得节嗣孙曰恭钞本，重刊之，有彭序，附弘治丁巳欧阳旦原序，末附万震《苍莨诗存》一卷。震，雪坡兄弟行也。雪坡，永乐末进士，由御史出为广西按察副史。其文畅利平正，诗规摹晚唐而少变化，且大半为题人堂室、图卷、赠送、寿挽之作，无甚可观。余爱其"红树酒香春雨后，青山人影夕阳边"十四字。
　　
　　余年十四五时辄喜诵"狭巷短兵相接处，杀人如草不闲声"之句，不知其为谁作也。近阅明诗，乃知为鄞人沈明臣作。其起句云："街枚夜度五千兵，密须军符号令明。"按明臣字嘉则，世宗时人。《甬上耆旧集》云："少保胡公宗宪行部七闽，宴将士於烂柯山上。酒酣乐作，命嘉则为凯歌十章。至'狭巷'句，少保起，捋其须曰：'何物沈郎，雄快乃尔！'即命刻山石上。'杀人'云云，一说杀倭寇也，俟考。"《列朝诗集》："万历间，山人布衣豪於诗者，吴门王伯谷（樨登）、松陵王承父（叔承）及嘉则三人，而嘉则诗为最。嘉则尝渡江见王元美，持所为诗求序，曰：'我先后诗为篇者七干余，今仅四百，不欲以磺砍乱玉也。'可谓有自知之明。厥后，有程大科：者荆┨之，非其意也。"有《丰对楼诗》三十四卷，《四库》著目。
　　
　　嘉则有《七夕阻风泖上，柬长卿明府、开之吉士》云："此夕明河烂不收，相逢犹是隔南楼。花边灵鹊迷桥影，水上孤槎滞石尤。湖雨凌空仙佩湿，纤云约月凤箫愁。北门学土谁为赋，千古令人恨未休。"长卿，屠隆字，时为青浦县；开之未详。
　　
　　曩在友人家见《六如居士集》，木刻本，楷法极精。无何，遂失所在。六如诗多俚俗。忆其句云："去日苦多休检历，知音谅少莫修琴"、"生涯画笔兼诗笔，踪迹花船与酒船"。山《艺苑卮言》论诗至苛，其评伯虎诗，谓"如乞儿唱莲花落"云。伯虎《言志诗》云："不炼金丹不坐禅，不为商贾不耕田。常时写就青山卖，不使人间造孽钱。"此诗世人多能诵之，惟第三句作"闲来写幅丹青卖"，略有不同。
　　
　　王伯谷《吴越王祠》诗："禾黍故都州十四，波涛残岸弩三千。"对仗极工。余亦有句云："山亦锦衣遭异数，潮於强弩屈雄威。"
　　
　　朱家角圆津禅院，自清初诗僧语石开山，厥后蕉士、振华、慧照继之，皆以诗画名於时。院中弃藏之富，为峰泖间名蓝第一，谈书画者无不知之。民国以来，累遭兵乱，加以贾贩窥窃，僧众不肖，渐至散亡。至解放后，仅有存者，多舁入江苏文物保管会保管。松江杜君诗庭（镐）为余言，曾於沪市见绢本语石大师《桐阴趺坐图》，有王监、曹鲁元、诸嗣郢等十三人题咏，其中冯王献诗："千寻石壁迥闻风，静里光明万象通。杖锡飞来常近鹤，坐看直上碧天空。"曹鲁兀诗："振拂谈微妙，真堪点石头。萧疏清影下，冥默契江流。"录之聊志烟云一瞥。冯字吉甫，诸生，善书，见《青浦县志》卷廿二《艺术传》；曹字思邈，与王鸿绪父广心为友，见县志卷三十杂记。
　　
　　吴君湖帆见示《为孙鸿士成题趟婕妤玉印拓本》调《浣溪纱》云："宠贮文房藉自珍，汉宫回舞楚腰身，掌中飞燕玉精神。妾蛸鸳笺迷粉黛，（印文四字：'婕好妄捎。'捎旧释作赵。）秘辛鸿爪认脂痕，相怜佩解苣夫人。（余家藏漠苣夫人白玉印，今移赠庐陵周苣珍秘矣。"）囚玉燕印而及汉苣夫人印，因苣夫人而及解佩，天衣无缝，绝妙好辞。按况氏《蕙风移随笔》卷二："余前记定盒先生藏飞燕玉印事，阅姚氏（衡）《寒秀草堂笔记》，与余所记微有异同。印以羊脂玉为之，盘凤组，为余记所未详。定盒以宋拓《化度寺碑》易之，姚作《夏承碑》。此印后归潘仕诚，姚云潘德舆，又云传为某伪作以绐定盒。余曾於云自在宠儿钤本精绝，决其非赝品"云云。玉印文曰："婕妤妾赵。"见况氏《随笔》，与湖帆所见拓本同，不知潘氏旧藏即此印否？潘为岭南人，名仕诚，有海山仙馆，同治初籍没，亦见《随笔》。
　　
　　了卯冬至，海上名流丁云轩（宝书）、高野侯（时显）、姚虞琴（景瀛）、郑梅庵（遗孙）、丁鹤庐（补之）、赵叔儒（时桐）、赵雪侯（士鸿）、郭和庭（兰祥）、唐吉生（熊），结消寒社沪城之芸庐，人各画梅一枝，曰《九梅图》。周梦坡（度云）复邀集程十发（颂万）、冒鹤亭（广生）、夏剑丞（敬观）、黄笃友（庆曾）、金甸侯（蓉镜）、潘兰史（飞声）、姚虞琴、陈豪生（宝书）於晨风庐作消寒会，约为联句，每句末字，甲吟则乙拈点以相限，诗曰："九客图消九九寒（发句鹤限），野梅春意动江干（剑句发限）。繁英似蝶香博翅（鹤句剑限），老干成笼骨换丹（笃句琴限）。天地各留心数点（豪句笃限），韭菘分荐甲双盘（甸句豪限）。当筵诗向香山乞（兰句甸限），捻断吟髭一字安（琴句兰限）。"诗成即题《九梅图》。后虞老言此会去今已三十余年，诸人大都墓木已拱，存者寥若晨星矣，不可不纪。
　　
　　程生景溪自梁溪迁於沪，因索陆俨少为画《翦淞图》，余为题之，有云："远势欲吞沧海影，清光如展水图。"按郭磨《灵芬馆诗话》："魏禹平（坤）《水第二图》多见於前辈诗中，朱竹坨《曝书亭集》所题，乃禹之鼎所作。今观《倚晴合诗钞》，有《赠梅雪坪兼索画水第三图诗》云：吾家白鹤湖边住，耕把一犁钓一竿。水之中无长物，放眼但觉鸥波宽。"'景溪言："第一图乃赵松雪作，前此未闻有著名者。后人袭其意，辄题'仿赵承旨'。我家藏有查梅壑画册，亦然"云云。余因忆乾隆时吴江叶调生（树枚）《题吴云傲分湖秋泛图》云："不道鸥波帚长后，居然又见《水村图》。"则景溪之言可信。题《翦淞图》者吴眉老、前运之，皆极工。吴诗云："携取渔竿并酒筒，浮家如入画图中。一蓑烟雨长相忆，合有诗人陆放翁。（'一蓑烟雨忆吴淞'，放翁句。）""投老最耽烟水趣，林塘收得《晚归图》。绮添画名贤像，定是陶张苏米徒。（万历间，无锡安希范罢官归，出必乘一舫，图陶渊明、张季鹰、苏东坡、米海岳於绮窗，称为烟水伴。）""鸥鹭寻盟莫等闲，故乡也有好湖山。春来倘忆桃□港，试放扁舟一往还。"俞诗云："拨酷江水鸭头妍，画裹应添载酒船。菰叶蛤蜊都入梦，更教拆洗惠山泉。""曾访幽人水北居，凭栏宴坐笑谭余。风云百变频经眼，不犯清波意自如。（'不犯清波'，唐船子和尚语。）""炉香茗足清娱，逸思翩翩属五湖。绝似只陀村裹客，虚堂高挂《鹊华图》。（高斋有香光居士摹赵吴兴《林塘晚归图》，精妙绝伦。"
　　
　　乾嘉间，篝山何铁山（王模）先生医有重名，其诗已略载《诗话》。先生诗清和平达，有《萍香馆诗钞》，楷书精刻，数十年前曾见之。迭经兵乱，藏者恐鲜。近杜君诗庭钞示其诗迹，为再补录之。《舟行南梁至春申浦，为风雨所阻，坐守蓬窗感作，寄瘦樵》云："每觉衰残甚，舟行亦较迟。风翻云影合，雨压稻梢披。骨瘦偏多苦，心空似欲痴。为来申浦畔，那得不惊疑。"注："时年七十有四。"《花朝后一日邓尉探梅》云："才过花朝后，风微雨乍晴。山云犹带湿，溪水自涵清。渐觉愁怀展，还教老眼明。探梅情久切，急急促行程。"杜君又言："见兰泉司寇姬人许玉晨女史所绩花卉四叶，钤印'琴画楼'，又钤'百花庄主人'，殊为创见，亟为收藏。何日得图良觊，并几共读云。"
　　
　　又钞示吴江陆雪亭（日爱）致沈南一（曰富）手札，略云："昨赴青浦，无意中得王述庵先生《三泖渔庄图》四册，名人题咏百余家，如沈归愚宗伯、翁覃溪学士、钱竹汀少詹、王西庄光禄。吾兄此后便道敝镇，可来一阅，当亦赏叹不止"云云。诗庭云："《青浦续志遗事》载：'《三泖渔庄图》，清末王裔曾控其戚叶某於郡守。'岂知是图在洪杨时已归之陆氏矣。此书可证当日一重公案也。"
　　
　　杨黻堂徵君三俊，居於县东郊之杨家窑，走我家故居南村三里许。嘉庆间，尝馆我族授徒。其《松筹堂稿》中有《庚戌二月二十八日同主人闻兰等游佘山诗》云："春风二月天，处处足花柳。烟景若相招，芳辰良不负。主人剧多情，劈柑携斗酒。各各换春衫，扁舟十人受。村前袅炊烟，村后吠鸡狗。行行至山麓，山灵笑迎某。捷足蹑其颠，长啸振林薮。"所称"主人"，我家九世祖也。杨氏为明吴中成化进士、礼部主事杨循吉（君谦）后裔。礼部尝读书支硎山中，折松枝为筹，有《松筹堂集》十二卷，徵君诗稿盖沿旧称也。其稿旧在余家，未刊，兵乱失之。已刊者有《四勿斋集》。
　　
　　我邑东乡刘夏杨氏，诗礼旧家，荫三（新槐）、振声（克家）父子，皆诸生。振声少倜傥自喜，清末武进盛氏尝延为教读，馆诸苏州之留园。晚避倭乱，入川。乱定归，白号逸叟。生平邃於《易》，颇多笺释。诗皆散失，仅记其"心如止水物情见，诗到忘机天籁生"一联。我嗣祖娶於杨，杨氏多蓄书。荫三先生修髯长身，余童时见之。振声了未春与余同看曹家庙牡丹，寻卒，年七十余。
　　
　　杭县姚虞琴先生，身登大耋，仪干伟然，望若六、七十许人。丙申仲春，年九十，有诗云："觅得人间养老方，加餐第一菜根香。避嚣桑下经三宿，买醉花前罄几觞。（余生花朝前一日）示疾未忘期岁厄，（去年花朝微疾，失去知觉三小时。）行吟不减少年狂。衰龄屈指春相似，始信壶中日月长。"
　　
　　俞君运之，今年五十，余作《短歌行》赠之："俞子淹稚今所稀，古辞镶异妃呼稀。今诗风流得天授，芙蓉出水明朝晖。前年寻君淞水暖，头上菊花端可满。为我买醉黄公炉，落落酒人几青眼。嗟君遭逢时命穷，摧眉刺足风尘中。麒麟困踬鸾凤瘁，万壑一噫迥长风。即今堂堂年五十，维摩居士但示疾。烧香日诵《槃若经》，刀火风轮消佛劫。君家旧住虞山头，剑门萧爽琴川幽。他时献傲归林丘，杖藜更请从君游。"运之恂恂雅饬，熟於三吴掌故，故蘅裳句云："犹有乌衣风范在，珍闻遗献述如流。"又云："埋首好为食字蠹，抚膺奈作触藩羝。"注云："君生於未。"此谓乙酉春间遭遇事。蘅裳名国钩，吴江人，光绪丙午优贡，尝为陈庸庵尚书幕宾，今年七十三矣。忆民初余访庞小雅进士庆麟於吴门，蘅裳其同族也。
　　
　　张聊止（厚载）《喜瘦东之沪见访，用其怀佳韵》云："揩眼成惊喜，居然瓶栗斋。重逢疑梦寐，久坐罄情怀。酒脯愁难办，茶烟恨欠佳。新诗遍传诵，文采照江涯。"蔬畦每谓聊止诗出之太易，此却语语真挚，有老杜《客至》情景。此甲午秋间事，时聊止年六十，乃别未半载，遽成腹痛，弥为怆然。
　　
　　丙申岁首，豫中名宿靳仲云先生志以探望诸孙来沪，冒疚老、罗雁峰与仲老雅故，各置酒延宾宴饯。仲老年八十，疚老八十四，澹翁七十九，不啻洛下耆英。座客有徐森玉、尹石公、赵苇佛祖望、瞿兑之（宣颖）、吴湖帆、许效庳（德高）、谢稚柳陈佩秋伉俪、吴青霞、周链霞，裙屐联欢，极一时之盛。澹翁先宴於锦江十一楼，首唱七律一章，云："恰逢人日举觞迎，八十翁犹好远行。陈榻只容留孺子，（重庆汪山）夷门何幸访侯生。（前岁至开封时）袖中汉口新诗草，坐上江南老步兵。雪后汪山梅又放，么鬟无复听歌声。（有本事）"仲老和石："思发花前一笑迎，锦江春早踏莎行。伶俜可忍称词客，通脱何人似面生。老我风怀余梦影，借君语妙触心兵。斜河无赖堪留照，（螺川未终席先去）并入离襟第一声。"疚老《喜仲云至又言别，叠翊云韵饯之》云："故人喜与好春迎，八十翁能遂此行。今日主宾须尽醉，别来岁月作麽生。坐缘江令粲花笔，一纵条侯坚壁兵。（余病戒饮已三月）草草平原留十日，酒醒歌已带离声。"效庳云："细雨知难夕月迎，依依况是客将行。才瞻玉色千寻立，安得车轮四角生。痛饮不辞呈眼撷，微吟何敢斗心兵。贞元朝士今余几，未改中州稚颂声。"此韵翊老至六叠，如云："扁舟早巳归张翰，醴酒争先礼穆生。"又云："海市看花宁负屐，诗坛角胜似鏖兵。"仲老亦三叠，如云："敢烦画手霜缣染，不惜衰颜酒晕生。"上句指湖帆、青霞画家也。又云："月露飘香尘劫换，春波泛绿酒鳞生。"题疚师甲午重宴鹿鸣长卷也，皆典切工雅。诸韵以"兵，，字为最难押，而疚师最工，仲老和作所谓"马陵狭路出奇兵"也。澹翁钞录诸作见示，余不觉技痒，题其后石："新诗欢送酒欢迎，并与闲云壮此行。海上月明元夕近，江南春早杂花生。固知汝颍多奇士，肯信吴江有败兵。只是少游仍款段，嘤嘤煞谷莺声。"
　　
　　诗之纪时政者，香山乐府"讽谕体"也。近见锺锺山（泰）《志喜》诗，盖为上海全市工商各业庆祝公私合营，进入社会主义社会而作也，诗为赞美体。白诗不用书，锺则经义纷纶，诗人之诗与学人之诗不同如此，然令人感发则一也。诗曰："力恶不己出，货非己所私。徒闻先圣言，今乃亲见之。风声一以树，响应动四垂。京师诚首善，具瞻尤在兹。绾毂江海交，轮舶纵横驰。厘肆密林立，百物咸取资。虽曰此一隅，全局关盛衰。工人实始唱，力与先进追。技艺出新巧，往往超等夷。宅心为大群，那顾一身疲。感彼货殖徒，志意亦改移。颅趾同圆方，戴履同高卑。有如并途行，彼速我何迟。自利已深耻，况以胺人为。幡然识趋向，大道无两歧。一动因百和，未用为谋谘。小大齐一愿，上言陈所司。身为天下人，天下共安危。国富民无贫，此理信不疑。人自食其力，何愁寒与饥。资财入公家，公利私岂遣。区区权子母，孰若均平施。委曲悉利害，情知无伪欺。溯自建国来，土地首厘治。田畴日开辟，川泽日被骊。通力而合作，农今粗植基。一国犹一身，四民犹四支。大计日工农，无或令参差。以是请得行，一一如所期。欢声随处发，感澈人心脾。枞金鸣鼓笛，相贺群熙熙。虹霓耀灯火，云霞簇旌旗。攘攘不夜城，无曲巷大逵。欢乐一日深，经营十年规。能者当致力，智者当尽思。孰云我不能，北邻有我师。人人奋自效，各各相提撕。实行无空言，治成近可推。夫孰使之然，领导由得宜。天下者神器，可为不可持。庙堂有圣明，默运司晷仪。执中无偏颇，奉天无后时。亨贞动无咎，大哉义在随。惟余抱残缺，坐食老赢。还如朽樗木，亦受春风吹。薰蒸涵濡间，鼓舞不自知。窃比击壤翁，歌谣自成诗。非敢贡其谀，亦非饰其辞。援引或非伦，一听人瑕疵。"锺诗尚有《除四害》、《喜雨》等作，皆佳。以篇幅过长割爱。
　　
　　梁溪孙希侠（保圻）尝客京津，晚号慨翁。有诗稿一卷，没后，叶遐庵为之选定行世。慨翁诗宗半山，尤工七律对仗，以为不如是，可作古诗，何必律也。佳句如"湿云出岫疑蒸釜，新水鸣矶当听琴"、"倚竹恰临调鹤地，携柑又值听莺时"、"十年梦醒人初老，三月春残客未还"、"身外犹余行乐地，眼中渐少振奇人"、"海曲藏身携德曜，阳阿曦发眷灵修"、"玩世何妨称市隐，归田早已誓江神"。遐翁跋盛称其胸襟造诣，屹然有不可拔者。
　　
　　七绝诗清浅有味者，常州钱名山《小池》云："北窗正在小池滨，阴雨连朝起毅纹。藕叶未生鱼断种，不妨映水看春云。"宝山杨瑟民（苋械）《冬日杂咏》云："入冬百卉瘦西风，要看晴芳陉日烘。馋眼独贪花富贵，编柴先束牡丹丛。"广东蔡竹铭（卓勋）《移居》云："三分水竹一分花，风月收来共一家。自喜村居无俗事，山林经济只烟霞。"镇洋沈梦花（兰徵）《病起》云："不到书斋已浃旬，笔留蛛网砚留尘。多情惟有庭前竹，依旧迎风揖主人。"镇海曹梦江《对雪》云："登楼对雪懒吟诗，闲倚阑干有所思。莫怪世人容易老，青山也有白头时。"潘博《沪南龙华寺看花》云："塔铃不语昼阴阴，大有游人布地金。细雨春梦湿，寺门一尺落花深。"闽陈赵亭《消寒吟》云："严寒天气闭穷阴，踏雪人归小巷深。分与邻家箫局火，一贫未改向来心。"南汇顾佛影（宪融）《赤山埠夜归》云："赤山埠外下归船，倦鹭眠鸥各悄然。可有坠欢烟水裹，湖灯红似十年前。"上海郁餐霞（葆青）《寻春》云："镇日寻春不到家，柳丝村店酒旗斜。梅花欲漏春消息，处处偷开三两花。"陈闳慧《春暮杂诗》云："新纸桃花糊小窗，看书深夜对吟。水仙韵绝黄梅瘦，爱杀俜停影一双。"南汇顾飞女士《题画》云："树老山中忘甲子，鹤眠岩底养灵机。石门久闭松花落，应笑山人去未归。"常州汤澹然（潜）《题画》云："香窗画槛那人家，占尽风流水一涯。相见漫谈沧海事，客来只为看梅花。"湘乡王植槐（义臣）《散步》云："散步园中白袷凉，绿阴如幄百花香。游蜂不怕旁人，飞向枝头劫海棠。"太仓顾震白《游重庆花溪，再过飞泉口》云："百尺山头双瀑悬，飞泉如雨雨如烟。错疑身入桃源洞，十里花溪一钓船。"以上皆《随园诗话》中风调。
　　
　　律句，写景难在意远，写情难在脱洒，隶事难在精整。兹仿摘句图例，录若干联。慈溪洪佛矢（兆龄）云："桃花红逐春人去，山影青随画肪来"、"客儿诗句芙蓉艳，佛助才华蛱蝶轻。"南汇顾佛影《夕阳》云："立马有人惊岁晚，挂帆何处近天涯。"鄞周歧隐云："莳难积稿风前雪，梦不留痕雨后云。"我邑戴果园云："头颅如此风中烛，肝胆相倾酒后言"、"人老那堪常作客，河清毕竟在何时"、"书生坐老蝇头字，俗子窥人麂眼篱"、"逋诗有债还难尽，落叶如潮扫不开。"太仓顾震白云："杜陵蜀道音书滞，庾信乡关涕泪多。"镇海宋少芬《牡丹江》云："香衾银烛三更梦，落日荒江万里流。"无锡孙伯亮云："塘拗雏柳绿拖水，屋角夭桃红出墙。"
　　
　　梁溪孙伯亮，为人敦笃孝友，与名山交最厚。尝写印其师孙慨翁遣稿，助刊乡人杨楚孙遗著。著《晴梅诗稿》一卷。《除夕》云："爆竹千街响彻天，高楼灯烛照无眠。寒家酒断寻常例，一幅梅花醉过年。"风趣独绝。又"落花时节似秋寒"、"夜雪瞒人送旧年"，皆佳句也。
　　
　　人生有济胜具，山川能说，登高能赋，此便是慧业。陈君器伯，今春畅游蒲中风后陵、雷首山、王官谷等名胜，得诗夥颐。其五古气韵醇雅。《风林寺》云："初游风伯峪，言寻松林寺。松林只两松，环寺千柏翠。两松高百尺，俯视青一气。猗猗间筠竹，亦为绿所醉。谁知佛阶前，牡丹红照地。蔚矣百年物，天香袭衣袂。"近体《自蒲州经解州返运城》云："翠扑车棂一路山，牛尻四掩麦云环。未穷三月将临夏，摺叠春光诗句间。"又"花红春未老，山翠佛能贫"、"云开西岳色，风卷大河声"，皆佳。
　　
　　严畸庵奇示《北游草》，《陶然亭》一律云："乾坤莽莽一亭高，多难登临亦足豪。香冢劫残留短碣，清溪波软受轻舰。"余爱其起得高朗。《广渠门内吊袁督师墓》一律云："亡徵已定功难补，雄略方摅事见猜。等是血流柴市碧，长城自坏更堪哀。"余爱其收得悲凉。《过末谢文节公祠》云："恸哭摧如意，惟公泪更吞。北来坚死志，东乡渍啼痕。萧寺身尝系，荒宠主尚存。桑田留命在，斜日过祠门。"余爱其起得慷慨，收得沈痛。诗中"恸哭"、"啼"、"泪"等字面太多，似亦缥发之伤，可酌改。畸庵好游，壬辰游天台，观石梁瀑布，乙未游吴、游皖，皆有诗，限於篇幅，不录。
　　
　　奇句多偶然得之。王植槐有"墙头蝼蚁倒拖花"七字，又云："燕子双双忙不了，衔来花片砌雕梁。""砌"亦未经人道。陈生雄羽云："曾见明宸濠翠妃《咏梅花》云：'绣针刺破纸糊窗，引透寒梅一线香。蝼蚁也知春色好，倒拖花片上东墙。'"则前人已言之。一作明吴江土族沈氏《春日即事》诗。
　　
　　"中夜嚎啕常索酒，一生毡噪自圈诗"，曹能始《嘲沈从先》诗也，见《列朝诗传》。沈，吴人，名野。"门前债客雁行立，屋内酒人鱼贯眠"，曲周刘滓逮（逢源）《哭霍亮雅》句也，见《池北偶谈》。"两间东倒西歪屋，一个南腔北调人"，鲁亮侪自署其门联也，见《茶余客话》，又梁章钜《楹联丛话》引《续消夏录》，作张晴岚除夕题门联句，上"两"字改作"三"，下云："-个千锤百链身。"不及鲁联风趣。
　　
　　果园诗，初学香山、放翁，然其性灵语，实与小仓山为近。乙未冬，奇其诗稿来，委为去取。始乙亥，讫乙未，约千余篇。录其《谢伯未画扇作种种果》，云："我以果园名，种果不盈亩。老饕每贪多，未足餍我口。一朝发奇想，安得罗总有。画饼也充饥，其义某窃取。秦七妙写生，百果出其手。授以一方面，落笔香云走。一一罔不肖，有好亦有丑。可玩亦可弄，可瞰亦可剖。按图试举名，日葡萄莲藕。谏果妙味回，佛手生香久。樱桃小如珠，蟠桃大可斗。青梅宜止渴，杨梅宜醒酒。西瓜滚翠罂，蜀黍绽五豆。石榴兆多子，我以赠新妇。枇把珍晚翠，我以遗老叟。慈姑并老芋，祭灶饷邻右。殿以长生果，祝我无量寿。为品一十六，问我满意否。我但称夥颐，不觉为顿首。何必再饥驱，一生尽享受。火速扬仁风，庶几报我友。"
　　
　　余尝有句云："匡梦觉诗为课，邻圃花开醉有乡。"而蔬畦亦云："晚年为诗，最宜今体，可卧而成章。"又每花时喜召客觞咏。蔬畦与余同岁生，而性情亦相似，所不同者，蔬畦犹多女弟子，余则湖楼坛坫，冷落久矣。
　　
　　鄙人所撰《瓶粟斋诗话》，去冬少事修订，编为卅六卷，由弟子上海陈君雄羽一手写成，纳之箧衍。迩来精力衰迈，满拟不复续矣。乃辱海内知交不嫌浅鄙，珠玉纷贻。因是不忍恝置，又复勉续一卷，以公同好，题曰《余渖》。嗣后是否再有所续，视精神意兴而定。至前《诗话》卅六卷，或铅印、或油印，皆零星出板，式样参差，鄙人明岁年届七旬，或当筹重印一式板本，略取美观。倘亦垂爱诸君子所樱┥者乎？
　　
　　    公元一九五六年九月瓶翁自识

　　瓶粟斋诗话 民国 沈其光
　　
　　●初编·卷一
　　
　　唐文宗欲置诗学士，李玨以为诗人浮薄，无益于理，遂寝不行。其实文宗非不可图治之君，苟迎其机而善导之，如孟子之对"好货"、"好色"诸问，引《诗》曲证，陈善闭邪，则朋党之争、阉宦之祸，或不至如是之烈。惜乎玨与郑覃等曲谨小儒，不能见其大也。余谓治乱邪正之迹、闵时病俗之言，莫备于诗。即就唐而言，诗人如子美之歌行、香山之乐府，无不以其悱恻之意达其忠爱之诚。下至冬郎其辞，草麻数语，辞气慷慨，大节凛然，亦岂得以浮薄目之？玨之谬妄，固不待攻而破也。
　　
　　杨龟山云："渊明诗所不可及者，冲淡深粹出于自然，非苦力之所能也。"熊鞠孙太史祖诒云："陶诗之不易学，在其胸襟不可及耳。"龟山只道得体制，太史从其志趣上说，更高一层。
　　
　　太史又云："唐人如高、岑、贾、杜等，诗于题中之字，无不一一顾到，所谓'题无漏义'也。"又言："古人之工为诗者，无不工于制题。六朝人与唐宋不同。大抵六朝人题以明净胜至，唐宋则隽约曲畅，各有其长。有短止二三字，长至数百字者。今人读诗，往往玩题忽略，不知古人制题或繁或简，大有斟酌在也。"
　　
　　陶诗："采菊东篱下，悠然见南山。"东坡谓："采菊之次，偶然见山，初不用意，而景与意会。"此解最得神理。后来如韦应物之"采菊露未晞，举头见秋山"、白居易之"时倾一壶酒，坐望东南山"、韩愈之"清晓卷书坐，南山见高棱"，虽拟陶而皆着色相，深于诗者自能辨之。
　　
　　张文潜《与友人论文》云："文以意为车，意以文为马。理强意乃胜，气盛文如泻。理惟当即止，妄说即虚假。"又云："譬之张众乐，要以归之雅。区区为对偶，此格最汙下。"余谓文与诗无二致也。柯山论文，亦即论诗。
　　
　　唐人诗，用字上安适、节族上谐和、意思上含蓄，所谓心气宽柔者，其声温好，其失也平而弱，元白是也；宋人诗，用字上生新、节族上急骤、意思上刻露，所谓心气华诞者，其声流散，其失也犷而悍，山谷、后山、二晁等诗是也。明乎刚柔好恶之辨，斯无流弊矣。
　　
　　大家各有句法。老杜往往喜用五入声字为句者，如云："业白出石壁"、"石壁滑侧足"、"壁色立积铁"、"渴日绝壁出"、"白日亦寂寞"等是也。又喜用"一"字，如云："宇宙一亶腥"、"窕窕一林麓"、"昏霾一空阔"、"万古一骸骨"、"青衿一悴憔"、"四海一涂炭"、"溪行一流水"、"青林一灰烬"等句是也。此皆他人集中无之。
　　
　　乐天诗，喜类聚一时景物以为句者。如"风回云断雨初晴"、"草香沙暖水云晴"、"岸浅桥平池面宽"、"石浅沙平流水寒"、"风清泉冷竹修修"、"树深藤老竹回环"、"笋老兰长花渐稀"、"野桃山杏水林擒"、"枣赤梨红稻穗黄"、"柳湖松岛莲花寺"、"纱巾草履竹蓑衣"、"短鞾低帽白蕉衫"、"乌帽青毡白毡裘"、"竹鞋葵扇白销巾"、"萝巾蕙带竹皮冠"。其为联语者曰："玉佩金章紫花绶，纻衫藤带白纶巾"、"重裘暖帽宽毡履，小阁低窗深地炉"、"轻履单衣薄纱帽，浅池平岸痺藤床"，此本于子美"风急天高猿啸哀"二语，他人集中亦不多有也。后惟放翁时一效之。
　　
　　随园论律诗难于古体，余未敢苟同其说。盖古体虽无声律、对偶之拘，譬之李广行军，无部伍行阵，然非训练有素，使人人知守纪律之严，鲜不偾事。此似易而甚难。至于律诗，不过如程不识之刁斗森严，使士卒不敢犯而已，然似难而实易也。葆荪韪余言，以为隽喻。
　　
　　表兄邹葆荪（尊德），工为诗，画山水亦淡逸可喜。晚年病风，卧床几三载，日以诗酒为遣。生平积稿数千篇，大抵古体追《骚》、《选》，近体效剑南。没后，其弟湛如（尊莹）属为去取。以其繁冗，有难色。惟屡经丧乱，恒以其稿散佚为虑。顷检箧得数篇，录之以当窥豹。《上巳郊游遣兴》云："万汇迎淑暄，原草得风展。意往各有托，所会异深浅。远树浮野烟，流云媚晴潋。胡蝶弄游丝，力趁微风转。流觞永和年，盛会无弦管。动息任天机，寓目恣流览。老庄等蜉蝣，玄运有穷算。惟此杯中浆，生机协同善。抗古缅今兹，遥情转难遣。"《竟日看花，夜集同人饮丁家酒榭》云："今年春暖花事早，低烟匝径暗篁扫。流膏遍野无枯枝，一寸情苗和烟袅。城南地僻多垂杨，东家西家缭短墙。平潭初渌靓明镜，蕤蕤华羽鸾皇翔。弄晴芍药恣娇态，倚醉海棠争艳妆。群孳酝酿各献媚，掩抑百态流神光。春光如许不行乐，奚似束书置高阁。看花不减昔年狂，紫燕相偎集翠幙。美人未识绮罗春，掩袖谁来慰寂寞。黄金不买驻颜丹，拟向芳洲搴杜若。疏灯水阁琉璃屏，酒气薰人花气醒。高城凄烟敛暮色，醉眼直送云冥冥。别含春绪写古怨，波光荡影人娉婷。我诗代券订后约，开窗诵与闲鸥听。"《听方君仁后摘阮歌》云："帘漪绉縠荡秋影，腰支瘦损罗衣冷。碧梧墙角叶初凋，庭院无人清昼静。方子信手拨圆槽，飒然凉意风萧骚。三弦缓二用其一，一弦已足惊秋高。凄凄恻恻鹃啼血，鏦鏦铮铮鸣金铁。忽然故作声悠扬，推宫却羽低复昂。苍虬朝翻尘海浪，素鸾夜拂胡天霜。不知弹者何所怨，红桂金鱼锁深院。不知弹者何所悲，憔悴婵娟泪暗垂。我心悲怨两何依，破空一鹤寥天飞。凄凉诉尽兴亡感，犹似当时玉屑霏。东山妓围闹丝竹，别调难谐里耳俗。成连始信能移情，请鼓天风海涛曲。"《独坐偶成》云："疏尊浅酌郁金香，萧琵商飙拂槛凉。静爱绿阴常寂寂，坐看白日去堂堂。时嗟递嬗荣枯易，诗谢徵求寿挽忙。卖画得钱谋一醉，忘情毕竟未能忘。"可想见其高致矣。又"荷香雨洗残花尽，桐影风梳病叶飞"、"心系天涯芳草外，客随江上白云来"，佳句类此者，不胜枚举也。
　　
　　"生涯零落归心懒，多谢殷勤杜宇啼"，王荆公句也；"莫信杜鹃枝上鸟，人归犹道不如归"，梅宛陵句也，一子规耳，在未归人口中说，则云"多谢"；在已归人口中说，则云"莫信"。盖因物兴感，各随人境地而不同也，然皆佳妙。
　　
　　太仓崔不雕有"丹枫江冷人初去，黄叶声乾酒不辞"之句，渔洋爱之，呼为"崔黄叶"，见《池北偶谈》。博陵崔瘦生《咏红叶·如梦令》云："为爱吴江晚景，渡口斜阳相映。点水似桃花，无数游鱼错认。风定，风定，一样落红堆径。"为洪北江所赏，呼为"崔红叶"，见嘉兴叶松石（炜）《煮药漫钞》。两人同姓崔，又各以咏叶得名，信矣，无独有偶也。
　　
　　咏物只须一二有力语便足。退之咏李则云："风揉雨链雪羞比，波涛翻空杳无涘。"咏桃则云："种桃处处惟开花，千树万树蒸红霞。"荆公咏桃则云："枝柯蔫绵花烂漫，美锦千雨敷亭皋。"咏荷则云："于时荷花拥翠盖，细浪嬲雪千婷娉。"皆以少许胜人多许。
　　
　　近百年中，邑人之工书画者惟黄雪轩（光燮）、周疏庵（其照）两明经。雪轩久客京津，所交皆当世贤豪。东人士爱其画，亦时以重金求之。疏庵西上广陵，南游粤峤。书法吴兴，画竹石似元人小品。独其诗皆流传绝少，询之老辈，亦无所得。仅知黄有"夕阳红到小楼西"，周有"破伞遮头过野桥"二语而已。余谓诗能传诵，七字已足。"满城风雨近重阳"，古今脍炙。东坡亦有"一颂了伯伦"之语。五代王仁裕多至万首，当时有"诗窖子"之讥，至今无有能道其只字者。然则二公亦足自鸣矣。
　　
　　疏庵先生尝随黎莼斋公使庶昌至日本。日本樱花最盛，其花略似海棠，彼都人士夸之为国花。先生咏之云："若编海国群芳谱，此是东瀛第一花。"时为人诵之，谓得微婉之旨。先生在东时，东人求指示点画，愿执贽为弟子者甚多，可见其国人讲求字学之专。
　　
　　先生为余诵"溪澂花影偶，山静屐声孤"句，谓为沈文肃公某幕僚句也。余曰："此山阴邵姜畦诗，载在《随园诗话》。"
　　
　　子美祖审言自谓："我诗可使苏李为奴，我书可使锺王北面。"然后世言书者，从不及审言，即言诗者，亦未必盛道审言也。故我谓文士翰墨，工拙是一事，传不传又是一事。
　　
</div>
    <div class="pagination">
<span class="current-page">1</span><a href="瓶粟斋诗话_page2.html">2</a><a href="瓶粟斋诗话_page3.html">3</a><a href="瓶粟斋诗话_page4.html">4</a><a href="瓶粟斋诗话_page5.html">5</a><a href="瓶粟斋诗话_page6.html">6</a><a href="瓶粟斋诗话_page7.html">7</a><a href="瓶粟斋诗话_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
