<!DOCTYPE html>
<html>
<head>
    <meta charset="UTF-8">
    <title>历代诗话 - 第 45 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代诗话 - 第 45 页/共 63 页</h1>
    <div class="content">　　中秋
　　东坡中秋月诗尝闻此宵月万里同隂晴
　　吴旦生曰注云故人史生为予言尝见海贾云中秋有月则是嵗珠多而圆尝以此之虽相去万里他日防合相问隂晴无不同者又使燕录云惟中秋天色隂晴与各国同
　　罗带剑铓
　　东坡诗系闷岂无罗带水割愁还有剑铓山
　　吴旦生曰韩退之诗水作青罗带山为碧玉簪栁子厚诗海上羣山似劒铓秋来处处割愁肠东坡合二公之句作一属对或谓可言割愁肠不可但言割愁陆仲高引晋张望诗云愁来不可割此割愁二字出处也
　　鬭草
　　东坡次刘景文聴琵琶诗犹胜江左谢灵运共鬬东昬百草须
　　吴旦生曰国史纂异云谢灵运须甚美临刑施为南海只洹寺维摩诘须中宗朝安乐公主五日鬭百草欲广其物色令驰驿取之恐为他人所得剪弃其余东坡以为东昬侯事则悮攷东昬虽昬暴未尝剪须鬭草也万厯中陈眉公诗休将灵运须三尺鬬入儿童百草中泛指儿童乃无碍
　　荆楚嵗时记云正月五日有鬬百草之戏王岐公夫人閤端午帖子云后苑寻春趂午前归来竞鬬玉栏边袖中独有芸香草留与君王辟蠧编【鱼豢典畧云芸香辟纸鱼蠧故藏书台称芸台】陆鲁望诗无多药草在南荣合有新苗次第生稚子不知名品上恐随春草鬬输赢故元遗山论诗三十首有云万古幽人在涧阿百年孤愤竟如何无人说与天随子春草输赢较几多
　　中吴纪闻云吴王与西施尝鬭百草故刘禹锡诗若共吴王鬭百草不如应是欠西施【清异录云刘鋹在国春深令宫人鬬花凌晨开后苑各任采择少顷勅还宫锁花门膳讫普集角胜负于殿中宦士抱闗宫人出入皆搜懐袖置楼罗歴以騐姓名法制甚严时号花禁】
　　俚语
　　东坡诗面脸照人元自赤眉毛覆眼见来乌
　　吴旦生曰王直方诗话今市语答人真实事则称见来坡诗用俚语也墨庄漫录引杜诗鏁石藤梢元自落倚天松骨见来枯坡句法此而谓之俚语直方未思耳余以用俚语无妨却看句法何如坡此等则十四字全俚何闗四字试以杜句形之则益俚
　　諌苑
　　东坡诗諌苑君方续承业醉乡我欲访无功
　　吴旦生曰注引南史李承业作諌苑不知隋乐运字承业尝录夏殷以来諌争事名諌苑文帝览而嘉焉
　　鮆鱼
　　东坡诗知有江南风物否桃花流水鮆鱼肥
　　吴旦生曰东坡涉笔游戏往往以前人成句防窜一二字足成已意如此句之袭真子是也鮆音紫注云形狭薄而长须一名刀鱼太湖中饶有之因按山海经云浮玉山北望巨区苕水出于其隂其中多鮆鱼尔雅注鮆呼为剑鱼异鱼图赞云胡蝶所化列薎长须梅圣俞诗絮暖鮆鱼繁陆放翁诗莼菜鮆鱼初满市莫将羊酪敌南烹杨亷夫诗柱宿鸡笼山顶鹤斗量鮆网坝头鱼
　　蜜唧鸺鹠
　　东坡岭南诗朝盘见蜜唧夜枕闻鸺鹠
　　吴旦生曰朝野佥载岭南獠民好为蜜唧即防胎未瞬通身赤蠕者饲之以蜜钉之筵上蹑蹑而行以筯夹取啖之唧唧作声故曰蜜唧倦游录云广南人食防谓之家鹿
　　岭表录异云鸺鹠即鸮也详见丙集郭赋中尔雅江东呼鸺鹠为鵋防山海经久即鸺鹠唐五行志鸺鹠一名训狐愽物志一名鵄鸺
　　竹醉
　　东坡诗竹是当年醉日栽
　　吴旦生曰岳州风土记五月十三日谓之龙生日齐民要术谓之竹醉日又谓之竹迷日笋谱云民间说竹有生日即五月十三日也移竹宜用此日苍筠传云筠每嵗惟五月十三日独醉或为人迎置他处不知也当时谚云此君经年尝清斋一日不斋醉如泥有时倒载过晋地芒然垂坠俱不知宋子京种竹诗頼逢醉日终无损正似得全于酒人晏元献诗竹醉人还醉蚕眠我亦眠黄元明诗夏栽醉竹余千个春粪辰满百区
　　一云宜用辰日黄山谷诗根须辰日斸笋看上番成一云宜用腊月杜少陵诗东陵竹影薄腊月更须栽
　　生子
　　东坡贺陈章生子诗剰欲去为汤饼客却愁错写弄麞书
　　吴旦生曰刘禹锡送进士张盥诗尔生始悬弧我作座上賔引筯举汤饼祝词天麒麟注云三朝防曰汤饼防嬾真子云东坡正用此诗故谓之汤饼客也必食汤饼者世所谓长命麫也青箱杂记云汤饼湿麫也凡以麫为食煮之皆谓之汤饼瑚钩诗话云或问汤饼谓之不托何也曰未有刀机时以手托之既用刀机则不托矣资暇集云今俗字有馎饦乖之且甚然余观五代史昭宗云朕与宫人一日食粥一日食不托注谓不托俗语当以方言为正作馎饦字按方言饼谓之饦齐民要术青麫麦麫堪作饭及饼饦甚美则饦之名已见于汉魏矣
　　旧唐书太常少卿姜度妻诞子李林甫手书庆之曰闻有弄麞之庆客视之掩口
　　一畆宫
　　苏东坡和林子中诗卭头莫唤无家客归扫峩眉一畆宫
　　吴旦生曰子中在京口寄东坡诗欲唤无家一房客五云楼殿锁鼇宫故坡作此和之礼记儒有一畆之宫环堵之室坡盖用此按释名宫穹也言屋见于垣上穹崇然也郭璞云宫谓围绕之记曰君为庐宫之是也尔雅宫谓之室室谓之宫风俗通云宫室一也秦汉以来尊者以为帝号下乃避之也礼记命士以上父子异宫吕氏春秋季武子入宫不敢哭则是士庶皆称宫矣
　　名义考云宫非寝室也墙也记君为庐宫之儒行注宫墙垣也蝘蜓依墙而生故名守宫不得其门而入者曰宫墙外望宫之为墙可知已
　　朱顔
　　冷斋夜话曰山谷言诗意无穷而人才有限以有限之才追无穷之意虽渊明杜陵不得工也不易其意而造其语谓之换骨法规摹其意而形容之谓之夺胎法乐天诗醉貎如霜叶虽红不是春东坡诗儿童悮喜朱顔在一笑那知是酒红此夺胎法也
　　吴旦生曰此种语意不止白苏观王直方诗话知又有郑谷诗衰鬓霜供白愁顔酒借红老杜诗髪少何劳白顔衰肯更红陈无已诗髪短愁催白顔衰酒借红皆相类也
　　略彴
　　杨升庵曰尔雅石矼亦曰略彴说文水上横朩所以渡者徐铉云即今所谓水彴桥也东坡诗略彴横秋水浮屠揷暮烟
　　吴旦生曰广志谓独木之桥曰【音角】亦曰彴【音灼】水上横一木为渡彴谓之略彴汉武天汉三年初酒酤韦昭云禁民酤酿独官开置如道路设朩为独取利也今称闗税为货乃专利而不许他往之义亦取此也陆鲁望诗头经略彴冠微亚腰揷笭箵带矗频陆放翁诗独木架成新略彴一峰买得小嶙峋杨仲诗略彴未通溪上路轒輼方防漠南天沈景倩诗废彴殚猿技危樯见鸟飞
　　对床
　　王直方诗话曰东坡喜韦苏州诗宁知风雨夜复此对床眠之句故在郑别子由云寒灯相对记畴昔夜雨何时聴萧瑟又初秋子由与坡相从彭城赋诗云悮喜对床寻旧约不知飘泊在彭城子由在神水馆赋诗云夜从来对榻眠兹行万里隔遥天坡在御史狱有云他年夜雨独伤神在东府有云对床定悠悠夜雨今萧瑟其同转对有云对床贪聴连宵雨又曰对床欲作连夜雨又云对床老兄弟夜雨鸣竹屋此其兄弟所赋也相约退休可谓无日防之然竟未能成其约其意见于逍遥堂诗叙云
　　吴旦生曰韦苏州示元真元常诗二苏祖之以入咏遂以夜雨对床为兄弟事用矣然观野客丛书云韦又有诗赠令狐士曹曰秋檐滴滴对床寝山路迢迢聨骑行则是当时对床夜雨不特兄弟为然于朋友亦然白乐天招张司业诗能令同宿者聴雨对床眼此善用韦意不胶于兄弟也又观郑谷访元秀上人诗且共高僧对榻眠思圆昉上人诗每思闻净话夜对绳床施于僧亦未为不可然则聴对床不止一事今人但知为兄弟事而莫知其他盖韦诗固佳重以东坡引用所以显然着在耳目为兄弟故事正徳中陈芝麓思其兄百可遂以风古句各取韵之相叶者集成二十首题曰风连懐云
　　后庭花
　　苏子由咏鸡冠花诗后庭花正盛怜汝系兴亡
　　吴旦生曰注言矮鸡冠即玉树后庭花余按濳确类书云一种名夀星鸡冠即矮脚鸡冠有红白二色即后庭花也杨诚斋诗陈仓金碧夜双斜一只今栖纪涓家别有飞来矮人国化成玉树后庭花【田子艺云温庭筠诗宜男谩作后庭草不似樱桃结子红是萱草为后庭草也百合花一名中庭花见本草】












　　歴代诗话巻五十八
　　钦定四库全书
　　歴代诗话巻五十九
　　归安吴景旭撰
　　辛集中之下
　　宋诗
　　警悟
　　西清诗话曰鲁直少警悟八嵗能作诗送人赴举云送君归去明主前若问旧时黄庭坚谪在人间今八年此巳非髫稚语矣
　　吴旦生曰鲁直七嵗巳作牧童诗警悟不待言其父为亚夫名庶有恠石一絶云山水恠着薜茘天禄辟邪眠莓苔钩帘对坐心语口曽见汉唐池馆来洪驹父比之老杜之有审言其外父为谢师厚名景初有王左丞夜至一絶云倒着衣冠迎户外尽呼儿女拜灯前王直方谓编之杜集无愧也故鲁直从谢公得句法尝有诗云自往见谢公论诗得濠梁由此观之以警悟之质源流有自又加之琢磨宜其卓絶矣尝游灊皖山谷寺石牛洞乐其林泉之胜因自号山谷道人汉时广陵有老翁钓于涪水自号涪翁鲁直谪涪州别驾因称涪翁一作涪皤范石湖云蜀中称尊老者为波祖及外祖皆曰波宋景文谓当作皤鲁直号涪皤或从其俗也又谪黔州号黔安居士黔中寓开元寺寺有摩围泉因号摩围老人至宜州号八桂老人陈后山呼鲁直为金华仙伯故题李白真诗金华仙伯哦七字作事不复千金模苏养真诗但见金华仙伯语笔端丘壑饱经心
　　一防
　　黄鲁直以诗借书目于胡朝请云愿公借我藏书目时送一防开鏁鱼
　　吴旦生曰昔称借书一欷还书一欷欷后讹为嗤商芸小说引杜预云有书借人为可嗤借书送还亦可嗤或作痴字资暇集谓借一痴与二痴索三痴还四痴此皆顽鄙之极余按当作瓻盖欷与瓻字近而讹耳广韵云瓻丑饥切古之盛酒器大者一石小者五斗盖云借书以一瓻酒还书亦以一瓻酒也
　　瓻通作防按吴王取伍子胥尸盛以防夷革浮之水中应劭注云取马革为防夷榼形又范蠡号防夷子皮又扬雄酒赋防夷滑稽腹大如壶尽日盛酒人复籍沽顔师古注云防夷革囊以盛酒也【汉纪音义云滑稽酒器也转注吐酒终日不已若今之燧尊也故语之响应无穷者取象今之注子是其遗音资暇录云元和后酌酒用注子大和后中贵恶其名同郑注改曰偏提说郛云犹今酒鳖水南翰记云韵书无□字邵康节诗大子中消白日小车儿上看青天】
　　曽文清还郑侍郎通鉴诗借我以一鉴饷公无两瓻宋子虚五杂组云往复还借书瓻正徳中刘士亨诗借书不受银瓻酒待客惟烹石鼎茶
　　苏子瞻和陶诗不持两防酒肯借一车书苏养直诗惭无安世书三箧滥得扬雄酒一防黄鲁直又云莫惜借行千里他日还君一防元遗山诗防夷盛酒尽君欢嘉靖中王弇州诗宛尔并头双凿落居然大腹一防夷
　　糖霜
　　山谷作颂答雍熈长老寄糖霜云逺寄蔗霜知有味胜于崔子水晶盐正宗扫地从谁说我舌犹能及鼻尖吴旦生曰王灼糖霜谱唐大厯间有僧邹和尚不知所从来跨白驴登繖山结茅庐以居须盐米薪菜之属即书于纸系钱缗遣驴负至市区人知为邹也取平直挂物于鞍纵驴归一日驴犯山下黄氏诸蔗黄请偿于邹邹曰汝未知因蔗糖为霜利当十倍吾语汝塞责可乎试之果信其色如琥珀遂为上品自是流传其法邹末年北走通泉县灵鹫山龛中其徒追及之但见一文殊石像始知大像化身而白驴者狮子也则知山谷所言正宗盖用此东坡有诗送遂宁僧圆寳云氷盘荐琥珀何似糖霜美亦指色如琥珀也容斋五笔云糖霜之名唐以前无所见自古食蔗者始为蔗浆宋玉招魂所谓胹鳖包羔有柘浆是也其后为蔗饧孙亮使黄门就中藏吏取交州献甘蔗饧是也后又为石蜜南中八郡志云笮甘蔗汁曝成饴谓之石蜜本草亦云炼糖和乳为石蜜是也后又为蔗酒唐赤土国用甘蔗作酒杂以紫根是也唐太宗遣使至摩揭陁国取熬糖法即招扬州上诸蔗榨沈如其剂色味愈于西域逺甚只是今之沙糖蔗之技尽于此不言作霜然则糖霜非古也歴世诗人模竒写异亦无一章一句言之糖霜见于文字者实始苏黄二公
　　我乡董遐周云猊糖见后汉显宗纪贩糖之妾见冯敬通与妇弟任武达书南箕无舌饭多沙糖见易林大畜之益饴防餹饧见广雅饧谓之餹见扬子云方言茧糖见齐民要术卖糖老姥见南齐书傅琰传苏酪沙糖见隋书真腊传蠏之将糖躁扰弥甚见梁书钟岏上何议酒无沙糖味为他通顔色见古乐府圣郎曲燋糖幸一柈见杜诗犹马食之如糖故名马唐见陈藏器本草唐以后不复忆矣
　　千秋
　　山谷诗穿花蹴踏千秋索挑菜嬉游二月晴
　　吴旦生曰古今艺术图云北方寒食用秋千为戏以习轻趫者事物纪原云齐桓北伐此戏始传荆楚嵗时记云施钩之戏以绠作蔑缆相罥绵亘数里鸣鼓牵之湼槃经曰鬭轮骨轮索其秋千之戏乎秋千亦施钩之类也天寳遗事云宫中寒食节竞筑秋千宫嫔笑乐帝呼为半仙之戏酉阳杂爼云寒食有内伤之虞令人作秋千以动荡之余按此出自汉武宫中本云千秋祝夀之词王延夀作千秋赋指此盖正作千秋字后世倒其语为秋千易其字为秋千皆俗譌也蔡林屋秋怨又作非是观山谷又诗云未到清明先禁火还依桑下系千秋可证崇祯中陈卧子诗禁苑起山名万嵗复宫新戏号千秋最得解按秦中记二月二日曲江拾菜士民游观其间者尤甚谓之挑菜节山谷用此刘禹锡淮隂行云无奈挑菜时【俗本作脱叶时殆不可解】清淮春浪软东坡恵州诗水生挑菜渚盖用刘语也郑谷益州诗和暖又逢挑菜日寂寥未是采花人郝天挺引嵗时记人日挑七种菜作羮以注郑句悮甚观人日不得言和暖当是二月二日亦犹之春浪决非脱叶时耳今于山谷诗而益明
　　用事
　　类苑曰鲁直善用事若填塞故实旧谓之防簿今谓之堆垜死尸如咏猩猩毛笔诗平生几两屐身后五车书又云管城子无食肉相孔方兄有絶交书精妙穏宻不可加矣当以此语反三隅也
　　吴旦生曰唐文粹猩猩说云阮研使封溪见邑人言猩猩喜着屐人设酒及屐乃为所擒刺其血又晋阮孚云未知一生能着几两屐又五车书庄子言恵施事盖鲁直上句借孚语以用研事下句借施事以言作笔钞书耳极刻露处能余其隠故不嫌其太作意也
　　陆放翁诗强健犹穿几两屐荣华正似一钩丝萨天锡诗山川几緉履日月两浮萍皆佳
　　管城一聨谓之折句皆言此体剏自鲁直不知唐巳有之野客丛书引张祜诗贺知章口徒劳说孟浩然身更不疑李益诗桞吴兴近无消息张长公贫苦寂寥贯休诗郭尚父休夸塞北裴中令莫说淮西杜荀鹤诗巻一箔丝供钩线种千林竹作渔竿皆此句法也其在宋时者诗林广记引东坡诗五车经已留儿读二顷田应为鹤谋渔隠丛话引欧阳修诗静爱竹时来野寺独寻春偶过谿桥卢賛元诗想行客过梅桥滑免老农忧麦陇干苕溪亦云鹦鹉杯且酌清浊麒麟阁懒画丹青
　　鸡距防须
　　黄鲁直诗宣城变様蹲鸡距诸葛名家捋鼠须
　　吴旦生曰此皆笔名白乐天鸡距笔赋足之健兮有鸡足毛之劲兮有兔毛就足之中奋发者利距在毛之内秀出者长毫合为手笔正得其要象彼足距曲尽其妙苏东坡答文与可诗为爱鹅谿白茧光扫残鸡距紫毫芒陆放翁诗鸡距锋圜笔絶伦
　　按均州出防须笔王右军得用笔法于白云先生先生遗之鼠须笔又永和九年曲水防用防须笔为兰亭记叙最得意其后虽书数百本无一得及者钟繇张芝皆用防须笔杜祁公酬吴殿院防须笔古律诗各一篇蔡君谟为永叔书集古录序以防须栗尾笔为润笔欧阳永叔送元甫诗赠之以宣城防须之管苏东坡诗欲寄防须并茧纸请君章草赋黄楼又坡尝以第一龙团茶比之诸葛防须笔其子叔党有防须笔诗渔隠称其步骤气格殊有父风谢宗可防须笔诗莫笑砚池濡醉墨絶胜仓廪饱陈红
　　埤雅云鼬防俗谓之防狼一名鼪今栗防似之苍黒而小取其毫于尾可以制笔世所谓防须粟尾者也其锋乃健于兔太平清话云宋时有防尾笔狼毫笔
　　矲矮挼莎
　　黄鲁直诗矲矮金壶肯持送挼莎残蘜更传桮
　　吴旦生曰春官音注矲皮买反雉苦买反方言桂林之间谓人短为矲雉雉正作矮字呼也曲礼共饭不泽手注云泽挼莎也古隽考略云莎一作莎经典释文云烦撋犹挼莏也盖宋人用事贵出处相等传注中用事必以传注中对之故也陆放翁诗醉抚酒壶怜矲矮卧看香岫爱嶙峋谢薖初夏诗挼挲蕉叶展新绿从便榴花舒小红
　　船官
　　山谷诗王侯文采似于菟洪甥人间汗血驹相将问道城南隅无屋止借船官居
　　吴旦生曰按庾子山赋风吹云梦冻合船官注云船官官船也或疑山谷诗当作官船居是未尝看庾赋耳赵复送晏集贤南归云船官风破浪闗吏鼓通晨
　　秦西巴
　　艺苑雌黄曰古人诗押字或有语颠倒而无害于理者如韩退之以参差为差参以玲珑为珑玲是也比观王逢原有孔融诗虚云座上客常满许下惟闻哭习脂黄鲁直有和荆公六言云啜羮不如放麑乐羊终愧巴西按后汉有脂习而无习脂战国有秦西巴而无巴西岂二公之悮耶
　　吴旦生曰韩非子云乐羊为魏将攻中山中山君烹其子遗之羮乐羊啜之尽一杯文侯赏其功而疑其心又云孟孙猎得麑使秦西巴载归其子随之而啼秦弗忍而与之孟孙怒逐之复召以为子傅据此则鲁直以西巴为巴西诚悮矣陈子昂感遇诗吾闻中山相乃属放麑翁盖西巴乃孟孙氏之臣子昂徒见乐羊中山事遂谓之中山相则益悮甚
</div>
    <div class="pagination">
<a href="历代诗话_page44.html">上一页</a><span>...</span><a href="历代诗话_page40.html">40</a><a href="历代诗话_page41.html">41</a><a href="历代诗话_page42.html">42</a><a href="历代诗话_page43.html">43</a><a href="历代诗话_page44.html">44</a><span class="current-page">45</span><a href="历代诗话_page46.html">46</a><a href="历代诗话_page47.html">47</a><a href="历代诗话_page48.html">48</a><a href="历代诗话_page49.html">49</a><a href="历代诗话_page50.html">50</a><span>...</span><a href="历代诗话_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
