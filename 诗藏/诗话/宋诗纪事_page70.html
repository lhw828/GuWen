<!DOCTYPE html>
<html>
<head>
    <meta charset="UTF-8">
    <title>宋诗纪事 - 第 70 页/共 279 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗纪事 - 第 70 页/共 279 页</h1>
    <div class="content">　　吾侪客京师晨夕厌讙聒僦舍八九椽郁溽増烦渇有如辙中鱼噞喁不可活百鸟趋髙门防互挥喝论辩若难裁气焰歘相夺所丧或捐躯所得未易撮我闻江湖闲连山翠如抹山下走沧波山巅富松栝凫鸭乱菰蒲鱼鼋聚坡堨世事剧飞电人生真漂沫谁其违乐游而此就颦额君直秘书阁日趋黄金闼忽思云水行飘然讵能遏朝出都门东襟胷迥披豁放舟下淮楚天地顿空阔莫苦道路难暑令怳已末君看日月疾俯仰换裘葛无谓监州防孔孟犹短褐时来发光华春阳奋枯枿惟君饱才术流辈服颖脱早作归朝期岂学与筈【扬州府志】
　　蔡　挺
　　挺字子正宋城人举进士神宗朝歴枢宻副使判南京留司御史台卒赠工部尚书諡敏肃
　　以南都种山药法送介甫【并序】
　　蒙见索南都种山药法并以生头百十茎送上因成小诗
　　青青正是中分天区种何妨试玉延即见引防缘夏木定知如蹠荐冬筵【俗传种时以足按之即如人足】润还御水冰霜结防迨尧云雨露偏自裹自题还自媿揠苖应笑宋人然【王荆文公诗自注】
　　皇子生献诗
　　昨夜薫风入舜韶君王方避正衙朝阳晖已得前星助隂沴潜随夜雨销
　　【耆旧续闻熙寜六年有司言四月一日当日蚀上为彻乐避正殿一夕防雨明日不见日食是日有皇子之庆百官入贺蔡子正为枢副因献此诗其序事切当时无能过之者】
　　章望之
　　望之字表民浦城人郇公得象之侄以防为校书郎监杭州茶库移病去欧阳修韩綘等荐之除知乌程县固辞以光禄寺丞致仕有集
　　夏昼
　　一日常百刻转若车轮忙千日十万刻百年能几长达人齐古今一生甚防茫夏日岂为永而足以较量人世不足惜行善乃自彰无及闲暇时般乐为滛荒夷齐饿人者顔闵非公王其人品孰亚周氏与虞唐亦用仁义积岂今身未亡冨贵无可恃莫与公道强夜思昼以力四序皆流光示君夏昼诵愓愓其自伤【宋文鉴】
　　苏　洵
　　洵字明允眉州眉山人至和中欧阳修荐除校书郎以霸州文安县主簿与姚辟同修太常因革礼书成而卒有嘉祐集
　　云兴于山
　　云兴于山雾雾为雾匪山不仁天实不顾山川我享为我百诉岂不畏天哀此下土斑斑鸤鸠谷谷晨号天乎未雨余不告劳谁为山川不如羽毛
　　我客至止
　　我客至止我迎于门来升我堂来饮我樽羞鼈不时詈我不勤求我何多请辞不能客谓主人惟子我然求子之多责子之深期子于贤【以上嘉祐集】
　　净因大觉琏师以阎立本画水官见遗报以诗
　　水官骑苍龙龙行欲上天手攀时且住浩若乗风船不知几何长足尾犹在渊下有二从臣左右乗鱼鼋矍铄相顾视风举衣袂翻女子侍君侧白颊垂双鬟手执雉尾扇容如未开莲从者八九人非鬼非戎蛮出水未成列先登扬旗旜长刀拥旁牌白羽注强拳虽服甲与裳状貌犹鲸鳣水兽不得从仰面以手攀空虚走雷霆雨雹晦九川风师黑虎囊面目昏尘烟翼从三神人万里朝天关我从大觉师得此诡怪篇画者古阎子于今三百年见者谁不爱予者诚以难在我犹在子此理寜非禅报之以好词何必画在前【声画集】
　　九日和韩魏公
　　晚嵗登门最不才萧萧华髪映金罍不堪丞相筵东阁闲伴诸儒老曲台佳节已从愁里过壮心偶傍醉中来暮归冲雨寒无睡自把新诗百徧开
　　【瀛奎律髄诗话谓韩魏公九日饮执政老泉以布衣与坐今味闲伴诸儒老曲台之句即是修太常礼之时非布衣也】
　　涵虚阁【在南昌东湖国子博士李寅建】
　　幽居少尘事潇洒似江村苔藓深三径衣冠盛一门岭云时聚散湖水自清浑世徳书芳史传家有令孙【南昌府志】
　　胡归仁
　　归仁至和中成都人所为诗自号安定八体
　　集句
　　一第知何日无端意不移欲为青桂主谁与白云期傍架齐书帙翻瓢作酒巵文明终有托休把运行推白沙溪绕白云堆但有何人把酒杯专慕圣贤知志气可怜谈笑出尘埃碧山终日思无尽清世难羣好自猜风满老松门昼掩可怜髙尚掞天才
　　【蔡寛夫诗话亦自精宻但所取多唐末五代人诗无复佳话耳】
　　李宗易
　　宗易字简夫宛丘人歴官尚书屯田员外郎知光化军事仕至太常少卿有诗集
　　闲居有感
　　进退荷君恩孤懐岂易论以闲销日月何力报乾坤架上书千巻花前酒一尊相持两成癖此外尽忘言
　　静居
　　大都心足身还足秪恐身闲心未闲但得心闲随处乐不湏朝市与云山【以上宋文鉴】
　　题岘山石幢
　　叔子祠荒嵗已深异时贤守重登临岘山岑寂瞻风防汉水灵长想徳音奉诏始闻新缔葺有知那复叹湮沈又刋翠琰留南夏先后功名照古今【襄阳府志】
　　张伯玉
　　伯玉字公达建安人第进士尝为苏州郡从事范文正公举以应贤良方正能直言极谏科嘉祐中为御史出知太平府后选司封郎中有蓬莱集
　　【铁围山丛谈张端公伯玉仁庙朝人也名重当时号张百杯又曰张百篇言一饮酒百杯一扫诗百篇故也】
　　明月泉
　　至今千丈松犹伴数岩雪不见纤尘飞寒泉湛明月【墨客挥犀张端公过姑孰见李太白十咏叹美乆之周流泉石闲后见一水清激询地人曰此名明月泉公曰太白不题此泉将留以待我也】
　　赠陈虞卿
　　东呉王孙归挂冠玉丝红鲙满雕盘狂吟但觉日月乆醉舞不知天地寛小圃移花山客痩夜窗药橘童寒新书近日成多少且告先生旋借看【中呉纪闻】
　　虎丘
　　东客从来过虎丘橘花渡口维扁舟阖闾宫殿不可见但对古塔寒飕飗忆昔夫差全胜日水犀十万横呉钩楚山既掘荆人冡越岭仍将句践囚岂谓西施能破国谁知麋鹿上台游唯有呉王在时月夜深闲照劒池头【呉郡志】
　　遥题钱公辅众乐亭
　　句章太守钱君倚湖上新为众乐亭花木岂徒游子爱笙歌长与郡人听坐来高韵天风起饮罢余香夕雨零安得凭阑纵吟笔玉觞遥对数峯青【延祐四明志】
　　张　铸
　　铸官京东转运使
　　与葛提举
　　提司坑冶是新差职比催纲胜一阶若发荐章求脚色下官踪迹转沈埋
　　【赵槩见闻杂录张铸以京东转运使坐公事降通判太平州葛洪为提举坑冶取铸脚色欲发荐状铸与诗云云】
　　梅尧臣
　　尧臣字圣俞宣城人询从子以防补斋郎嘉祐初召试赐进士擢国子直讲歴尚书都官员外郎卒有宛陵集
　　【宋子京笔记余每见旧所作文章憎之必欲烧弃梅尧臣曰公文进矣仆之诗亦然欧公诗话圣俞子美齐名一时诗体特异子美笔力豪俊以超迈横絶为竒圣俞覃思精防以深逺闲淡为意各极其长虽善论者不能优劣归田录梅圣俞以诗知名三十年终不得一馆职晚年与修唐书书成未奏而卒其初受敕也语其妻刁氏曰吾之修书可谓猢狲入布袋矣刁氏对曰君于仕宦亦何异鮎鱼上竹竿耶闻者皆以为善对韵语阳秋张芸叟评梅圣俞诗云如深山道人草衣捆屦王公大人见之屈膝苕溪渔隠丛话旧説梅圣俞日课一诗寒暑未尝易也敖陶孙诗评梅圣俞如关河放溜瞬息无声】
　　寄马遵
　　三更醉下陵阳峯仙舟江上去无踪槎牙铁锁漫横絶橹湿不惊潭底龙断肠呉姬指如笋欲剥玉榧将何从短翎水鸭飞不逺那经细雨山重重却顾旧埒病骢马尘沙歴尽空龙钟
　　【隐居诗话马遵谪守宣州及其去也郡僚军民争欲驻留至以铁锁絶江遵于饯筵倚醉令官妓剥榧实而食眷眷若留连状及以所乗骢寄圣俞家郡人皆不疑其去也遵夜使人絶锁解舟以水沃橹牙使之不鸣逮晓舟去逺矣】
　　舟中与家人饮
　　月出断岸口影照别舸背且独与妇饮颇胜俗客对月渐上我席暝色亦少退岂必在秉烛此景亦可爱【西清诗话晏元献守汝隂梅圣俞往见之将行公置酒颍河上因言古人章句中全用平声制字稳贴如枯桑知天风是也恨未见侧字诗圣俞既引舟遂作五侧体寄公云云】
　　花娘歌
　　花娘十二能歌舞籍甚声名居乐府荏苒其闲十四年朝为行云暮为雨格髙气俊能动人人能动之无几许前嵗适从江国来时因防席相防语虽有幽情未得傅暗结慇懃度寒暑去春从客出东城舟中接膝心已倾自从稍稍有期约五月莲航并钓行曲隄别浦无人处始笑鸳鸯浪得名尔后顿逢殊燕婉各恨从来相见晚月下星前不暂离暂离已抵银河远青鸟传音日几回鸡鸣归去暮还来经秋度腊无纤失爱极情专易得猜前年南圃寻芳卉小忿不胜投袂起官司乗衅作威凌督促仓皇出闾里潇潇风雨满长溪一舸飘然逐流水忽逢小吏向城东泣泪寄言心欲死愿郎日日致青云妾已长甘在泥滓更悲恩义不得终世事难凭何若此郎闻此语痛莫禁天地无穷恨不巳我今为尔偶成章便欲缄之托双鲤
　　莫打鸭
　　莫打鸭打鸭惊鸳鸯鸳鸯新自南州落不比孤洲老秃鸧秃鸧尚有独飞去何况鸳鸯羽翼长
　　【侯鲭录宣城守吕士龙好缘防罪杖营妓后乐籍中得一客娼妙丽善歌有声于江南士龙眷之一日复欲杖营妓并丽华丽华曰不避杖但恐新到某人不安耳士龙笑而从之丽华短肥故圣俞作莫打鸭以解之】
　　京师逢卖梅花
　　驿使前时走马回北人初识越人梅清香莫把酴醿比只欠溪邉月下杯
　　【苕溪渔隐丛话东坡云此梅二丈絶句吾虽后辈犹及与之周旋览其亲书诗如见其抵掌谈笑也】
　　采石月下赠功甫
　　采石月下访谪仙夜披锦袍坐钓船醉中爱月江底悬以手弄月身翻然不应暴落饥蛟涎便当骑鲸上青天青山有冢人谩传郤来人闲知几年在昔熟识汾阳王纳官贳死义难忘今观郭裔竒俊郎眉目真似工文章死生往复如康庄树穴探环知姓羊
　　【苕溪渔隐丛话圣俞赠功甫云云余谓李白从永王璘之辟璘败当诛郭子仪请解官以赎其罪有诏长流夜郎圣俞用此事尤为亲切若非姓郭亦难用矣功甫母梦李白而生功甫少有诗名圣俞尝曰天才如此真太白后身也】
　　陈恭公挽词二首
　　位至三公有恩加锡諡无再调金铉鼎屡刻玉麟符已叹鸾同穴还悲鳯少雏拥涂看卤簿谁为毕三虞公在中书日朝廷百事丛王官多不喜天子以为忠富贵人闲少恩荣殁后隆若非笳鼓咽寂莫奈秋风【东轩笔录陈恭公事仁宗两为相悉心尽瘁百度振举然性严重语言简直与人少周旋接賔客以至亲戚骨月未尝从容谈笑尤靳恩泽士大夫多怨之唯仁宗尝曰不昧我者唯陈执中耳及终也韩维张洞諡之曰荣灵仁宗特赐曰恭薨后月余夫人谢氏继卒一子才七嵗诸侄俱之官葬日门下之士唯解賔王至墓所世人嗟悼之梅尧臣作挽词两首具载其事】
　　刘丞相挽词二首
　　处外诸侯重居朝圣主知祅逢庚子日梦异戊丁时归椁江山远凝笳道路悲欲传千古迹佐世本无为古今皆可见富贵不常存歌者未离席吊賔俄在门朱轮空返辙渌酒尚盈尊人事固如此令名贻后昆【东轩笔录刘丞相沆镇陈州日郑獬经由丞相为啓宴于外庭使妓乐迎引至通衢有朱衣乐人误防公性卞急遽杖于马前既而即席酒数行而公得疾舁还府衙而终先是张侍读环梦公马前有一朱衣人被血而立至是果有此变梅尧臣为公挽词诗二首具载其事】
　　春雪
　　朔风三日暗吹沙蛟龙巻沫喷成花花飞万里夺晓月白日烂堆愁女娲大明广庭踏朝贺雉尾不扫黏官鞾宫中才人承圣顔承觞称夀呼南山三公免责百姓喜斗酒十千谁复悭【以上宛陵集】
　　【六一诗话苏子瞻学士尝于淯井监得西南夷人所卖蛮布弓衣其文织成梅圣俞春雪诗此诗在圣俞集中未为絶唱而异域之人贵重如此子瞻以余尤知梅圣俞者得之因以见遗余家旧畜琴一张乃寳歴二年雷防所斲其声清越如击金石遂以此布更为琴囊二物真余家之寳玩也】
　　书窜诗
　　皇祐辛卯冬十月十九日御史唐子方危言初造膝曰朝有巨奸臣介所愤嫉愿条一二事臣职敢妄率宰相文彦博邪行世莫匹曩时守成都委曲媚贵昵银珰插左貂穷腊使驰驿邦媛将夸侈中赍金十镒为我寄使君竒文织纤宻遂倾西蜀巧日夜急鞭抶红经纬金缕排料鬬八七比比双莲华篝灯戴心出几日成一端持行如鬼疾明年观上元被服稳称质灿然惊上目遽尔有薄诘既闻所从来佞对似未失且云奉至尊于妾岂能必遂回天子顔百事容丏乞臣今得粗陈狡狯彼非一偷威与卖利次第推甲乙是惟隂猾雄仁断宜首黜必欲致太平在列无如弼弼亦昧平生况臣不阿屈臣言天下公奚敢身自防君旁有侧目喑哑横诋叱指言为罔上废汝还蓬荜是时白此心尚不避斧锧虽令御魑魅甘且同饴蜜既知弗可惧复以强词窒帝声亦大厉论奏不容毕介也容甚闲猛士胆为栗立贬岭外春速欲为异物内外官汹汹陛下何未悉即敢救者谁襄执左右笔谓此傥不容盛美有所咈平明中执法懐疏又坚述介言或似狂百岂无一实恐伤四海和幸勿苦仓卒亟许迁英山衢路犹嗟咄翊日宣白麻称快口盈溢阿附连谏官去若懐絮虱其闲因获利窃笑等蚌鹬英州五千里瘦马行防防毒蛇喷晓雾昼与岚气没妻孥不同途风浪过蛟窟存亡未可知旅馆愁伤骨饥仆时后先随猨拾橡栗粤林多蔽天黄柑杂丹橘万室同酿酤抚远无禁律醉去不湏钱醒来弄鸣瑟山水仍竒怪已可消忧郁莫作楚大夫懐沙自沈汨西汉梅子真出为呉市卒市卒且不慙况兹别秉秩
　　【东轩笔录张尧佐以进士擢第累官至屯田员外郎知开州防其侄女有宠于仁宗册为修媛尧佐遂骤迁擢一日中除宣徽节度景灵羣牧四使是时御史唐介上疏引天寳杨国忠为戒不报又与谏官包拯呉奎等七人论列殿上既而中丞御史留百官列班以廷谏卒夺尧佐宣徽使知河阳唐谓同列曰是欲与以宣徽而假河阳为名耳我曹岂可中已耶同列依违不前唐独争之不能夺仁宗谕曰差除自是中书介遂极言宰相文彦博以灯笼锦媚贵妃而致位宰相今又以宣徽使结尧佐请逐彦博而相富弼又言谏官观望挟奸而言渉宫掖语甚切直仁宗怒亟召两府以疏示之介犹诤不已枢宻副使梁适叱介使下殿介诤愈切仁宗大怒玉音甚厉众恐祸出不测是时蔡襄修起居注立殿陛即进曰介诚狂直然纳谏容言人主之美德必望全贷遂贬春州别驾翊日御史中丞王举政救解之改为英州别驾始上怒未巳两府窃议曰若重贬介则彦博不安彦博去即吾属递迁矣既而果如其料当是时梅尧臣作书窜诗云云始尧臣作此诗不敢示人及欧阳修编其集时有嫌避又削出此诗是以少人知故全录焉】
　　赠王英英
　　山阳女子大字书不学常流事梳洗亲传笔法中郎孙妙画蚕头鲁公体
　　【隐居诗话楚州有官妓王英英喜笔札学顔鲁公体蔡襄顷教以笔法晚年作大字甚佳梅尧臣赠之诗云云英英貌甚陋故有不事梳洗之句中郎孙君谟也】
　　咏老人泉
　　泉中有老人隐见不可常苏子居其闲饮水乐未央泉中必有鱼与子日倘佯泉中茍无鱼子持玩沧浪嵗月不知老家有雏鳯凰百鸟戢羽翼不敢呈文章去为伸尼叹出为盛时祥方今天子圣毋滞此泉旁
　　【苕溪渔隐丛话东坡言先君与梅二丈游时轼与子由甚少未有知者梅公独知之家有老人泉公作诗云云圣俞殁今四十年矣南迁至合浦见其门人欧阳晦夫出其诗槀数十幅其遗晦夫诗云我家无梧桐安得久留鳯晦夫年六十六尚少余一嵗然白发苍顔畧相似困穷亦不相远执手大笑曰圣俞所谓鳯者岂例皆穷如此乎】
　　句
　　不见分香妾空余鬬鸭阑【赵韩王故宅】竹隂过晚雨林表见残虹【纳凉】鬓约寒鵶碧衣轻舞蜨黄【防东堂】斜阳鸟外落新月树端生【泛江】绿草旋抽心青梅犹带蕚【暮春】五更千里梦残月一声鸡【梦后寄永叔】雨过短亭云断续莺啼髙栁路西东【送赵徐州】有客过顔巷无贫似阮家【和希深见过】晓涨林烟重春归野水平【广福阁】好峯随处改幽迳独行迷【山行】晩云连雨黒秋水带沙浑【朱家曲】山形无地接寺界与波分【金山】衣霑寒食雨花发故宫墙【送人永寕】迸笋过幽草吹香到别家【春日东斋】悬虫低复上鬭雀堕还飞【秋日家居】风雨幽林静云烟古寺深【游嵩避雨】野色逼人寒岚光添酒绿【牛首山寺】霜气冷侵被月光斜入扉【省中初直】对山怜去鸟隔树识游人【泛西湖】长杨静响千重瓦太液寒生几寸波【雨】南岭禽过北岭呌高田水入低田流【经田家】野凫眠岸有闲意老树着花无丑枝【东溪】花寒蛱蜨犹相守水冷鸳鸯不暂分【寄王学士　吟窗杂录】
　　张献民
　　献民宣城主簿尝与梅圣俞倡和
　　朝阳洞
　　撇衣秉火扪石入路硬硗确黑如漆穷深不见瞿硎生洞中依旧石藏室
　　夕阳岩
　　屹嵲欲到倚山脚涵云泄雨摩半空向晚呀然射頽照叠石烂烂参差红【以上寜国府志】
　　呉季野
　　季野与梅圣俞同时倡和
</div>
    <div class="pagination">
<a href="宋诗纪事_page69.html">上一页</a><span>...</span><a href="宋诗纪事_page65.html">65</a><a href="宋诗纪事_page66.html">66</a><a href="宋诗纪事_page67.html">67</a><a href="宋诗纪事_page68.html">68</a><a href="宋诗纪事_page69.html">69</a><span class="current-page">70</span><a href="宋诗纪事_page71.html">71</a><a href="宋诗纪事_page72.html">72</a><a href="宋诗纪事_page73.html">73</a><a href="宋诗纪事_page74.html">74</a><a href="宋诗纪事_page75.html">75</a><span>...</span><a href="宋诗纪事_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
