<!DOCTYPE html>
<html>
 <head>
  <meta charset="utf-8"/>
  <title>
   载酒园诗话 - 第 5 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   载酒园诗话 - 第 5 页/共 13 页
  </h1>
  <div class="content">
   △刘驾
　　刘驾诗亦多直，然集中尚不乏佳篇。世传其“马上续残梦”一诗，诚为杰构。又《寄远》作亦工，如“去年君点行，贱妾是新归。别早见未熟，入梦无定姿。悄悄空闺中，蛩声绕罗帏。得书喜犹甚，况复见君时。”殊有情致也。又《桑妇》诗亦可观。（黄白山评：“驾又有《曲江春霁》、《山中有招》二作亦颇可诵，又《冯叟居》一作亦佳。”）“墙下桑叶尽，春蚕半未老。城南路迢迢，今日起更早。四邻无去伴，醉卧青楼晓。妾颜不如谁，所贵守妇道。一春常在树，自觉身如鸟。归来见小姑，新妆弄百草。”不惟妙于摹拟，更得性情之正。此所谓不妾作者，而众选不及，岂亦杜牧所云“睫在眼前长不见”耶？
　　△喻凫
　　喻凫效贾岛为诗，人称之贾、喻。然观宋人所推“木落山城出，潮生海棹归”，“砚和青霭冻，帘对白垂”，唐人推其“沧洲违钓隐，紫阁负僧期”，今集皆不载，固知散失者多矣。余尝喜其“鼍鸣积雨窟，鹤步夕阳沙”，景真语洁。至若“雁天霞脚雨，渔夜苇条风”，镂划虽深，斧凿痕亦嫌太重。
　　△于
　　晚唐人，余最喜于、曹邺。邺诗为锺、谭表章殆尽，诗至一篇不收，殊不可解。如《拟古意》曰：“国色久在室，良媒亦生疑。”不惟说尽寻声逐影之士，即端木氏之莫容少贬，亦已刻划须眉矣。《塞下曲》曰：“战鼓声未齐，乌鸢已相贺。”《长城曲》曰：“死者倍堪伤，僵尸犹抱杵。”《戍客南归》曰：“莫渡汨罗水，回君忠孝肠。”《古宴曲》曰：“燕娥奉卮酒，低鬟若无力。十户手胼胝，凤凰钗一只。高楼齐下视，日照罗衣色。笑指负薪人，不信生中国。”如此数篇，真当备蒙瞍之诵。至其无关风化而工者，更不胜举。
　　△许棠
　　写景诗虽不嫌雕刻，亦须以雅致为佳。如郑巢“茶烟开瓦雪，鹤迹上潭水”，刘得仁“劲风吹雪聚，渴鸟啄冰开”，可谓精工。若许棠“晓嶂猿窥户，寒湫鹿舐冰”，“舐”字俗矣。即李才江“药杵声中捣残梦，茶铛影里煮孤灯”，亦嫌意工语俗。许以《洞庭》诗得名，然读其全集，数篇之外，皆枯寂无味，不惟不及李、刘，并非郑匹也。
　　△李洞
　　才江造语之精，殆有过于阆仙者。如《喜鸾公自蜀归》曰：“禁院对生台，寻师到绿槐。寺高猿看讲，钟动鸟知斋。扫石月盈帚，滤泉花满筛。归来逢圣节，吟步上尧阶。”《古柏》曰：“手植知何代，年齐偃盖松。结根生别树，吹子落邻峰。古经龙嗅，高烟过雁冲。可佳繁叶尽，声不碍秋钟。”又如《秋日曲江书事》：“片穿塔过，孤叶入城飞。”《同僧宿道者院》：“坠果敲楼瓦，高萤映鹤身。”《送行脚僧》：“毳衣沾雨重，棕笠看山欹。”《寄淮海惠泽上人》：“竹里桥鸣知马过，塔中灯露见鸿飞。”《废寺居寄怀知己》：“税房兼得调猿石，租地仍分浴鹤泉。”《送郗先辈归觐华阴》：“僧向瀑泉声里贺，鸟穿仙掌指间飞。”取境虽近，运思则远，真“穿天心、出月胁”而成，虽曰雕，亦岂易及！○《终南》诗亦多警句，如“残阳高照蜀，败叶远浮泾”，缩数千里于目前，真诗中费长房也。又若“竹烟岚冻，偷湫雨雹腥。房僧灌顶，浴涧鹤遗翎”，“放泉惊鹿睡，闻磬得人醒”，语俱警拔。独“敲开洞府扃”，“行处月轮馨”，“研胶泼上屏”，未免以凑韵而嫩。路入蚁封，骏足倒踣，令人思龙媒天驷无已。
　　△无可
　　无可诗如秋涧流泉，虽波涛不兴，亦自清冷可悦。如“磬寒彻几里？白已经宵”，“雾交高顶草，隐下方灯”，“夜雨吟残烛，秋城忆远山”，亦不在“听雨寒更彻，开门落叶深”之下。但多与郎士元相杂，殊不能辨。
　　△罗邺
　　三罗虽并称，虬今不传一字，若《比红儿》百首，特若海中佳料耳。唐人又言“隐才雄而疏，邺才精而致”，二语颇当。然邺长律亦卑浅不足观，惟绝句工妙。如《长安春雨》云“半夜五侯池馆里，美人惊起为花愁”，便是开得一宝山，至今犹为人盗用不已。○杜紫薇：“南陵水面漫悠悠，风紧轻欲变秋。正是客心孤迥处，谁家红袖凭江楼？”罗邺曰：“别离不独恨蹄轮，渡口风帆发更频。何处青楼方凭槛，半江斜日认归人？”每读此二诗，忽忽如行江上。
　　△罗隐
　　温、李俱善作骈语，故诗亦绮丽。隐之表启不减两生，诗独带粗豪气，绝句尤无韵度，酷类宋人，不知尔时何以名重至此！邺州罗绍威至自号其集为《偷江东》，青州王师范遣使赍礼币求其一篇，然犹武人。令狐氵高登第，隐贺之，其父曰：“吾不喜汝及第，喜汝得罗公一篇耳。”郑畋女频诵其诗，窥其貌寝乃已。由今视之，亦何烦尔乎！○隐亦时有警句，但不能首尾温丽。如《文宣王庙》曰“雨淋状似悲麟泣”，此言圣像为雨所淋，有似于泣，故其语为佳；对曰“露滴还同叹凤悲”，便是泛常牵凑，一无足观。○隐不得志于举场，故善作傺之言。如“一船明月一竿竹，家在五湖归去来”，“灞陵老将无功业，犹忆当时夜猎归”，皆激昂悲壮。隐又善于使事，投钱Α诗“盐车顾後声方重，火井窥来焰始浮”，上句方之伯乐，下句尊之以孔明也。临邛有火井，桓、灵时焰渐微，孔明一窥而复识。大有劝Α匡扶唐室意，不止感恩而已。
　　△皮日休陆龟蒙
　　渊明《五柳先生赞》曰：“不汲汲于富贵，不戚戚于贫贱。”读《松陵集》仿佛犹存其致。诗不为佳，笔墨之外，自觉高韵可钦，其神明襟度胜耳。吾尤喜其诗序，或数十百言，或数百言，皆疏落有古意。皮、陆并称，吾之景皮，更甚于陆。一从事禄入几何，既以给其地之高流，馀波犹沾他郡之贤者。读其《五贶》诸篇，令人忽忽与之神游，视马戴仅周一许棠，又不足言矣。竟不古保厥身，并不克保厥名，此文人之重不幸，真可悲可涕也。○皮、陆倡和诗，惟樵诗陆为胜。如《樵子》云：“才穿远林去，已在孤峰上。”《樵径》云：“方愁山缭绕，更值遮截。”《樵斧》云：“丁丁在前涧，杳杳无寻处。巢倾鸟犹在，树尽猿方去。”《樵家》云：“门当清涧尽，屋在寒里。”《樵担》云：“风高势还却，雪厚疑中折。”《樵歌》云：“出林方自转，隔水犹相应。”《樵火》曰：“深炉与远烧，此夜仍交光。或似坐奇兽，或如焚异香。”真若目击，皮所不及也。馀诗则袭美殊多俊句，如“野歇遇松盖，醉书逢石屏”，“压酒移溪石，煎茶拾野巢”，“白石净敲蒸术火，清泉洗种花泥”，“静探石脑衣裾湿，炼松脂院落香”，“石床卧苦浑无藓，藤匣开稀恐有”，“白石煮多熏屋黑，丹砂埋久染泉红”，“静里改诗空凭几，寒中著《易》不开帘”，“凉後每谋清月社，晚来专赴白莲期”，“迎潮预遣收鱼笱，防雪先教盖鹤笼”，又《送日本僧归国》“取经海底收龙藏，诵咒空中散蜃楼”，《以纱巾寄鲁望》“今朝定见看花侧，明日应闻漉酒香”，较陆诗更觉醒目。○集中诗亦多近宋词，吴体尤为可憎。四声、叠韵，离合、回文，俱无意味。吾之重之，以其文，以其人。○鲁望《自遣》诗曰：“数尺游丝坠碧空，年年长是惹春风。争知天上无人住，亦有春愁鹤发翁。”似似戏，语荒唐而意纤巧，与义山“莫惊五塍埋香骨，地下伤春亦白头”同意，而陆尤味长，以从“游丝”转下语有原委也。（黄白山评：“此沧浪所谓无理而有趣者，‘理’字只如此看，非以鼓吹经史，裨补风化为理也。”）又义山“母风烛影深，长河渐落晓星沉。嫦娥应悔偷灵药，碧海青天夜夜心。”已为灵妙。陆更云：“古往天高事渺茫，争知灵媛不凄凉。月娥如有相思泪，待方诸寄两行。”此可谓吹波助澜。
　　△薛能
　　薛能诗虽不恶，原无当于高流。如五言律“庭树人书匝，栏花鸟坐低”，“草因逢药，移花便得莺”，“为山低凿牖，容月广开筵”，仅小有风致耳。至若“青春背我堂堂去，白发欺人故故生”，“朝廷有道青春好，门馆无私白日”，已入宋调。乃过自矜夸，诗轻太白，功薄孔明。《寄符郎中》曰：“我生若在开元日，争遣名为李翰林！”《筹笔驿》曰：“生欺仲达徒增气，死见王阳合厚颜。”浮薄不足尽之，何无忌惮！
　　△李中
　　李中《碧集》，孟宾于历举其佳句于序，今读之殊多平平。余更喜其“竹风醒晚醉，窗月伴秋吟”，“虚阁静眠听远浪，扁舟上泛斜阳”，“步月怕伤三径藓，取琴因拂一床尘”，“江近好听菱芡雨，径香偏爱蕙兰风”，“公署静眠思水石，古屏展看潇湘”，虽轻浅，尚有澹之致。
　　△林宽郑钅从
　　林宽与许棠同时，《纪事》不戴姓氏。余录得其集，大抵贾氏派也。《律髓》录其《少年行》，如“报仇冲雪去，乘醉臂鹰回”，语亦佳。又有郑钅从《邯郸侠少年》：“夜渡浊河津，衣中剑满身。兵符劫晋鄙，匕首刺秦人。报士非无胆，高堂念有亲。昨缘秦苦赵，来往大梁频。”末二语妙甚，道得此语出，亦非泛泛者，惜未见其集。
　　△曹松
　　曹松亦学贾氏诗，颇能为苦寒之句。如“野火风吹阔，春冰鹤啄穿”，甚肖野步；“湿煎茶火，冰封汲井绳”，甚肖山中也。又有《送方干》“汲水疑山动，扬帆觉岸行”，俱为宋人所称。余意尚不如“天垂无际海，白久晴峰”，“衰条难定鸟，缺月易依山”，刻划尤精也。至其集中之最，终当以《己亥岁》首篇为冠。
　　△方干
　　方有《寒食》诗最佳：“百花香气傍行人，花底垂鞭日易醺。野父不知寒食节，穿林转壑自烧。”虽寓意之远不及君平，然韩所述者帝里风光，方自写山林景色也。
　　△崔涂张乔张
　　崔涂、张乔、张皆有入情之句。如乔《游边感怀》：“兄弟江南身塞北，雁飞犹自半年馀。夜来因得思乡梦，重读前秋转海书。”《寄友人》：“恋道欲何如，东西远索居。长疑即见面，翻致久无书。甸麦深藏雉，淮苔浅露鱼。相思不我会，明月屡盈虚。”崔《除夜有感》：“迢递三巴路，羁危万里身。乱山残雪夜，孤烛异乡人。渐与骨肉远，转于僮仆亲。那堪正飘泊，明日岁华新？”读之如凉雨凄风飒然而至，此所谓真诗，正不得以晚唐概薄之。○按崔此诗尚胜戴叔伦作。戴之“一年将尽夜，万里未归人。寥落悲前事，支离笑此身”，已自惨然，此尤觉刻肌砭骨。○崔长短律皆以一气斡旋，有若口谈，真得张水部之深者。如“并闻寒雨多因夜，不得乡书又到秋”，“正逢摇落仍须别，不待登临已合悲”，皆本色语之佳者。至《春夕》一篇，又不待言。○乔亦有一气贯串之妙，尤能作景语。如《华山》：“树黏青霭合，崖夹白浓。”《赠敬亭僧》：“砌木欹临水，窗峰直倚天。”《沿汉东归》：“绝壁衔寺，空江雪洒船。”《题郑侍御蓝田别业》：“霞朝入镜，猿鸟夜窥灯。”《送许棠》：“夜火山头市，春江树杪船。”《思宜春寄友人》：“断虹全岭雨，斜月半溪烟。”至若“有景终年住，无机是处”，则又真率而妙，此殆兼两派之长。○诗亦多佳，但其最警处，辄不能出前人范围。如《丛苇》诗是集中之冠，“花明无月夜，声急正秋天”，又一诗之冠也，不觉已犯义山《李花》诗“自明无月夜”矣。
　　△李昌符
　　李昌符写景最为刻划，而无蹇涩之态，胜诸苦吟者多矣。如“树尽禽栖草，冰坚路在河”，恍见塞外萧条之状。“忽惊乡树出，渐识路人多”，俨然自远还家也。又《晓行》“破月衔高岳，流星拂晓空”，《题友人屋》“数家分小径，一水截平芜”，皆若目击。至《秋夜》诗“芙蓉叶上三更雨，蟋蟀声中一点灯”，读之真亦凄然，惜颈联强弩，结更入俗耳。此则晚唐通病。
　　△郑谷
　　郑谷诗以浅切而妙，如《寄孙处士》：“酒醒藓砌花阴转，病起渔舟鹭迹多。”《题少华甘露寺》：“饮涧鹿喧双派水，上楼僧踏一梯。”《赠敷溪高士》：“眠窗日暖添幽梦，步野风清散酒酲。”《舟行》：“村逢好处嫌风便，酒到醒时觉夜寒。”《罗村路见海棠》：“一枝低带流莺睡，数片狂和舞蝶飞。”《中年》：“情多最恨花无语，愁破方知酒有权。”《寄杨处士》：“春卧瓮边听酒熟，露吟庭际待花开。”皆入情切景。然终伤婉弱，渐近宋、元格调。吾尤恨其“衰迟自喜添诗学，更把前题改数联”，何遽作此老婢声！独绝句是一名家，不在浣花、丁卯之下。
　　△秦韬玉
　　秦韬玉诗无足言，独《贫女》篇遂为古今口舌。“苦恨年年压金线，为他人作嫁衣裳”，读之辄为短气，不减江州夜月，商妇琵琶也。《春雪》诗“惹砌任教香粉妒，萦丛自学小梅娇”，弄姿处亦有小翮试风之态。
　　△刘兼
　　《纪事》、《品汇》但无刘兼姓名。诗虽不高，颇有逸致，如“莲塘小饮香随艇，月榭高吟水压天”，“白鹭独飘山面雪，红蕖全谢镜心香”，语俱可观。《春怨》尤佳：“绣林红岸落花钿，故去新来感自然。绝塞杪春悲汉月，长林深夜泣湘弦。锦书雁断应难寄。菱镜鸾孤貌可怜。独倚画屏人不会，梦魂才别戍楼边。”风调翩翩，可为韩致尧之骖乘。
　　△韦庄
　　韦庄诗飘逸，有轻燕受风之致，尤善写豪华之景。如“流水带花穿巷陌，夕阳和树入帘栊”，“银烛树前长似昼，露桃华里不知秋”，“绣户夜攒红烛市，舞衣晴曳碧天霞”，丽殆不减于韩。至若《闻再幸梁洋》曰“兴庆玉龙寒自跃，昭陵石马夜空嘶”，《赠边将》曰“手招都护新降虏，身着文皇旧赐衣”，尤为警策。但美尽言内，又集中浅淡者亦多未免，如晋武帝之火浣衣耳。○端己有《长年》诗曰：“长年方悟少年非，人道新诗胜旧诗。十亩野塘留客钓，一轩春雨对僧棋。花间醉任黄莺语，亭上吟从白鹭窥。大盗不将炉冶去，有心重筑太平基。”或谓此诗包括生成，果为台辅。余谓此诗末二句虽谶佳，诗实不佳。又来鹏夏课卷中有诗曰：“近来灵鹊语何疏，独恁栏干恨有殊。一夜绿荷风剪破，赚他秋雨不成珠。”识者以为不祥，是岁果卒。余谓此诗谶虽不佳，诗实佳。呜呼！诗能穷人，欧阳子以为“穷而後工”，乃工而益穷耶！○按《唐诗纪事》“长年”作“长安”，于理大背。“大盗”作“大道”，亦非，正指巢贼之犯阙耳。惟《黄莺语》乃胜本集“说”字。
　　△吴融李咸用
　　作诗最不宜强所不能。如吴子华近体诗，虽品格不高，思路颇细，兼有情致。如“檐外暖丝兼絮堕，槛前轻浪带鸥来”，“半岩粉千竿竹，满寺风雷百尺泉”，“围棋已访生石，把钓先寻急雨滩”，皆佳句也。至作长歌，大多可笑。《赠广利》末曰：“乃知生是天，习是人。莫轻河边历作天上麒麟。但日新，又日新。李太白，非通神。”何异优伶傅粉墨得语言，诗道至此，风雅沦胥矣！○李咸用乐府虽尚能肤立，亦有羊质虎皮之恨。呜呼！古调高言，须骨日近之，可妄效哉！○李尝有咏《雪》诗：“汉风多银浪溅，昆山火烬玉灰飞”，较宋人“冻合玉楼”、“光摇银海”差雅。又一篇曰：“横空络绎遗屑，扑浪连翩蝶寄槎”，虽镂刻，殊觉捏扭，不及前语自然。
　　△杜荀鹤
　　余尝谓《诗归》有得有失，如选李咸用、杜荀鹤，则其最当者。杜于晚唐为至陋，今试漫举数联，如“廉颇解武文无说，谢能文武不通”，“典尽客衣三尺雪，炼精诗句一头霜”，“遍搜宝货无藏处，乱杀平人不怕天”，“举世尽从愁里老，谁人肯向死前”，“唤物舌头犹未稳，诵诗心孔迥然开”，“争知百岁不百岁，未合白头今白头”，岂成人语！读锺氏所录，不惟高朴苍雅，且几疑为有道者之言。如咏《废宅》曰：“人生当贵盛，修德可延人。不虑有今日，争教无破时。”《送人宰吴县》曰：“海涨兵荒後，为官合动情。字人无异术，至论不如清。”即曲江、少陵不能过也。吾尤喜其《春宫怨》一评，杜诗曰：“风暖鸟声碎”，锺云：“三字开诗馀思路。”此真精识矣。令杜诗尽如选中，令选他人尽如选杜，吾于二子俱无间然。○按余所讥，宋人已有珍为帐秘，奉作典型者矣，殊不知村野不可以为高朴。○《春宫怨》，不惟杜集首冠，即在全唐亦属佳篇。“承恩不在貌，教妾若为容”，此千古透论。卫硕人不见答，非貌寝也；张良娣擅权，非色胜也。陈鸿《长恨传》曰：“非徒殊艳尤态独能致是，盖才智明慧，善巧便佞，先意希旨，有不可形容者焉。”即此诗转语。读此觉义山之“未央宫里三千女，但保红颜莫保恩”，尚非至论。○杜集中亦间有佳句，如“一溪寒色渔收网，半树斜阳鸟傍巢”，“雁惊风浦渔灯动，猿叫霜林橡实疏”，“秋登岳寺随步，夜宴江楼月满身”，“寒雨旋疏丛菊艳，晚风时动小松阴”，殊不减许浑。但佳者止得一联，不能前茅後劲，又鄙俚者太不堪耳。○杜有《戏赠渔家》曰：“见君生计羡君，求食求衣有底难？养一箔蚕供钓线，种千茎竹作渔竿。葫芦杓酌春Ο酒，舴艋船流夜涨滩。却笑侬家最辛苦，听蝉鞭马入长安。”此竟然一宋诗也。但浅而不俗，犹可恕。
　　△贯休
　　诗至晚唐而败坏极矣，不待宋人。大都绮丽则无骨，至郑谷、李建勋，益复靡靡；朴澹则寡味，李频、许棠，尤无取焉。甚则粗鄙陋劣，如杜荀鹤、僧贯休者。贯休村野处殊不可耐，如《怀素草书歌》中云“忽如鄂公喝住单雄信，秦王肩上搭着枣木朔”，此何异伧父所唱鼓儿词。又如《山居》第八篇末句云“从他人说从他笑，地覆天翻也只宁”，岂不可丑！然犹在周存、卢延让上，以尚有“叶和秋蚁落，僧带野来”，“青名士如相访，茶渚西峰瀑布冰”数语，殊涵清气也。
　　△李建勋
　　李建勋诗格最弱，然情致迷离，故亦能动人。如《残牡丹》诗：“肠断题诗如执别，芳茵愁更栏铺。风飘金蕊看全落，露滴檀英又暂苏。失意婕妤妆渐薄，背身妃子病难扶。回看池馆春归也，又是迢迢看画图。”气骨安在？却有倚门人流目送眄之致，虽庄士雅人所卑，亦为轻俊佻达者所喜。又如《出书怀》曰：“断酒只携僧共去，看山从听马行迟。”《春雪》曰：“全移暖律何方去，似误新莺昨日来。”《梅花寄所亲》曰：“鬓自沾飘处粉，玉鞭谁指出墙枝。”《春水》曰：“青岸渐平濡柳带，旧溪应暖负莼丝。”语旨纤冶，能眩人目。惟《迎神》一篇，不愧名家，张司业之耳孙，近来高季迪之鼻祖也。南唐又有张泌，其诗如乌衣、马粪诸郎，虽非理之才，却无伧父容貌词气，定其诗格，当韦相、李司徒季孟间。
　　△王周
　　王周诗最难选。升称其“嘉陵江水色，一带柔蓝碧。天女瑟瑟衣，风梭晚来织。”高廷礼取其“谁知孤宦天涯意，微雨潇潇古驿中。”周伯弼取其“雨苔生古壁，雪雀聚寒林”。锺、谭取《峡船具诗》。余意《船具》诚属奇观，但悉取之则嫌于数见不解，节取之又嫌其制不备，即锺、谭已不能不抱憾于斯二者矣。○此诗余深喜其小序古质有高致，可与司空图、陆龟蒙诸小文并传。诗则如铭如赞，虽亦本于《小戎》诸篇，终是以文为诗，古人十句中，亦不全是制度。○按上官昭容《游长宁公主流杯池》：“石画妆苔色，风梭织水文”，周《嘉陵江》诗实本于此。
　　△胡曾
　　旧见胡曾集一卷，皆《咏史》诗，浅直可厌，遂屏而不录。後读《才调集》所载，顾有可观者。如《塞下曲》“晓侵雉堞乌先觉，春入关山雁独知”，《赠渔者》“往来南越谙鲛室，生长东吴识蜃楼”，《独不见》曰“窗残夜月人何处？帘卷春风燕复来”，俱佳句也。《安定集》中必尚有佳者，惜未之见。
　　○唐宋诗话缘起
　　古今说诗者多矣，莫不上逆《风》、《骚》，远稽古汉，下逮建安、黄初，迄开元、大历而止。其剔幽抉隐，阐扬微渺，非无尚可容人寻绎者。正如秦中虽古帝王之都，自周历秦、汉、隋、唐，王气亦几几尽矣。余小子，椎鲁寡学，述前人之教，尚苦不足，安所容吾辩乎？故所扬榷，断自唐始。又略於初盛，而详於中晚。以嘉、隆以前，谈诗者视中晚，几如汉高帝之视夜郎、滇、，度外置之；万历末年，一时推服，又几於尉佗结箕踞以见陆生，问与高帝孰贤？又如幽州张直方母谓其下曰：“天下有贵於我子者乎？”一则忽之过卑，一则尊之过盛，总非造凌台秤，能令轻重不淆也。抑余读前辈遗言，尤薄宋人，然宋人之诗，实亦数变，非可一概视之。至如近人之称许宋诗，不过喜其尖新儇浅，乃南宋中陆务观一家，亦未能深窥宋人本末也。故余就所见，特加评骘，复成一卷，附之篇末。至胜国则苦见闻不多，同时又以充栋难竟，假我数年，或有全书云。九曲阿隐者贺裳识。
　　○宋
　　△王禹寇准
　　王元之秀韵天成，常有临清流、披惠风之趣。如“扫苔留嫩绿，写叶惜残红”。“莺花愁不觉，风雨病先知”。《题张处士溪居》：“病来芳草生渔艇，睡起残花落酒瓢。”《赠潘阆》：“江城卖药尝看鹤，古寺看碑不下驴。”《寄金乡张赞善》：“北堂视膳侵星起，南亩催耕冒雨归。”《赠湖州张录事》：“上直未归红药院，供吟先得白洲。”皆隽永可味。虽学乐天，然得其清，不堕其俗，此善于取材者也。○寇莱公，人多称其“孤村芳草远，斜日杏花飞”。余更喜其“数峰横夕照，孤笛起江船”，善写迷离之况。
　　△李建中杨徽之赵湘王操
　　宋初全学晚唐，故气格不高，中联特多秀色。如李建中《怀湘南旧游》：“静寻绿径煎茶寺，遍上红墙卖酒楼。”杨徽之《汉阳晚泊》：“疏钟未彻闻寒雨，斜月初沉见远灯。”赵湘《春夕》：“醉醒风傍池边起，坐久月从花上来。”俨然刘沧、郑谷、李建勋之笔。杨《僧舍》诗：“偶题岩石生笔，绕松庭露湿衣。”语尤清丽。○王操《上李》诗，昔人讥其“谏草朝天”，余不谓然，嫌其太袍笏气耳。然至“倚槛白供醉望，扌耆筇黄叶落吟身”，固有清韵。
　　△潘阆
　　潘逍遥诗不多见，大都本于无可，间有诙气。惟《夏日宿西禅院》一诗最佳，子瞻尝酷爱其“晚凉知有雨，院静若无僧”，而忘其名，则潘集之亡久矣。然此诗前茅後劲亦无可言，惟颔联清妙。又《渭上秋夕望》诗：“残阳初过雨，何树不鸣蝉？”《落叶》诗：“几番经夜雨，一半是秋风。”时皆推之。余观此种句法，体轻意浅，亦犹蕉衫葛屦，可以御暑，而非履霜具也。後乃一变为杨、刘，正如久处萧孤村，又羡玉楼金屋，势必然耳。
　　△魏野曹良弼鲁交
　　魏仲先微有俊句而体轻，轻则易率，率则易俗。如“有名富贵，无事小神仙”，堕恶趣矣。惟善写坞壁间事，如“妻喜栽花活，儿夸斗草赢”，“洗砚鱼吞墨，烹茶鹤避烟”，田园隐沦之趣，宛然如见也。○曹良弼、鲁交亦多清气。曹《过友人隐居》曰“旋收松上雪，来煮雨前茶”，意致甚佳。鲁《江干》诗曰“远山碧千里，夕阳红半楼”，风景尤为可念。若林和靖“春水净于僧眼碧，晚山浓似佛头青”，形容太着色相矣。
　　△林逋
　　林处士泉石自娱，笔墨得湖山之助，故清绮伦，可谓人与地两无负也。惜带晚唐风气，未免调卑句弱，时有狐裘羔袖之恨。如《孤山寺》“破殿静披若菲臼古，斋房试酪奴春”，《峡石寺》“灯惊独鸟回晴坞，钟送遥帆落晚汀”，语俱工。而“白公睡阁幽如画，张祜诗牌妙入神”，“不曾剃头无事者，几人能老此禅扃”，殊甚狼籍。然警处如“伶伦近日无侯白，奴仆当时有卫青”，“返照未沉僧独往，长烟如淡鸟横飞”，“松门过水无重数，石壁看霞到尽时”，“五亩自开林下隐，一樽联敌世间名”，“千里白随野步，一湖明月上秋衣”，“烟含晚树人家远，雨湿春风燕子低”，真一时之秀。（黄白山评：“以伶官为伶伦，用字痴甚。且侯白乃佞幸之类，亦非伶官。”）○《鹤》诗“春静棋边窥野客，雨寒廊底梦沧洲”，妙矣。永叔绝句曰：“樊笼毛羽日低摧，野水长松眼卷开。万里秋风天外意，日斜啄岸边苔。”便觉兴趣更远。
　　△僧惠崇
　　渔隐讥人剽窃，载惠崇为其徒所嘲曰：“河分冈势司空曙，春入烧痕刘长卿。不是师兄犯古，古人诗句犯师兄。”为千古艺林笑谈。又《古今诗话》称寇莱公招崇于池亭，分题，崇得池鹭，限“明”字韵，自午至晡，五押得之。“雨歇方塘溢，迟回不复惊。曝翎沙日暖，引步岛风清。照水千寻迥，栖烟一点明。主人池上凤，见尔忆蓬瀛。”公称善。按“栖烟”一语诚警策，但崇能作此语，何苦ㄎ扌奢见轻于人！即得中郎帐中本，亦自不可，况攫金于市耶！此诗惟结句带谄，减高韵。○又按前诗虽蹈袭，其下联甚佳。题为《访杨卿淮上别墅》：“地近得频到，相携向野亭。河分冈势断，春入烧痕青。望久人收钓，吟馀鹤振翎。不愁归路晚，明月上前汀。”○崇《自撰句图》一百联，余尤喜其“归禽动疏竹，落果响寒塘。”《上谷相公池上》“鸟归松堕雪，僧定石沉。”《宿东林寺》“空潭闻鹿饮，疏树见僧行。”《隐静寺》“繁霜衣上积，残月马前低。”《早行》“磬断声出，峰回鹤影沉。”《秋夕》“松风吹发乱，岩溜溅棋寒。”《赠李道士》“禽寒时动竹，露重忽翻荷。”《杨秘监池上》“夜梵通窦，秋香满石丛。”《寄白阁能上人》“落潮鸣下岸，飞雨暗中峰。”《瓜洲亭子》“惊蝉移古柳，斗雀堕寒庭。”《国清寺秋居》不惟语工，兼多画意，但以不见全诗为恨。
　　△僧宇昭
　　宋初九僧诗，称贾司仓入室之裔，惠崇其七也。僧宇昭居第八，有《寄题武当郡守吏隐亭》，亦佳：“郡亭传吏隐，自使君心。卷幕知来客，悬灯见宿禽。茶烟逢石断，棋响入花深。会逐南帆便，来秋寄此吟。”又“馀花留暮蝶，幽草恋斜阳”，语尤工。
　　△杨亿钱惟演刘筠
　　尝笑宋人薄馆职诸公，不知当日经营位置，备极苦心，实苦其难驾，为高伦讥之，是犹晋人作达，徒利纵恣，原不解嗣宗本趣也。即如大年《梨》诗“九秋青女霜添味，五夜方诸月溜津”，後人咏物能有此形容乎？思公《苦热》“雪岭却思回博望，风窗犹欲傲羲皇”，每一诵之，殆令人忽忽忘暑。况诸公亦不专使事，子仪则有“旧山鹤怨无钱买，新竹僧同借宅栽”，大年则有“梅花绕槛惊春早，布水当檐觉夏寒”，思公则有“雪意未成著地，秋声不断雁连天”，皆甚隽永。吾尝谓庐陵诋杨、钱，无异公安毁王、李。明诗坏自万历，宋诗坏始景、宝元，古今有同恨耳。
　　△晏殊
　　梅、欧、江、谢咸出晏氏之门，然晏自作诗，实昆体也。当时盛传“无可奈何花落去，似曾相识燕归来”。余甚厌其“游梁赋客多风味，莫惜青钱万选才”，大是俗调。不及《安昌侯作》：“莲勺移家近七迁，鲁儒章句世相传。关中沃壤通泾渭，堂上繁华逐管弦。身服儒衣同蔡义，日将卮酒对鼓宣。高坟丈五阳陵外，千古朱气凛然。”首尾匀称。（黄白山评：“‘无可奈何’一联，生成填词妙语，若作诗看，即极纤弱矣。《安昌侯作》全诗了无好处。”）又《送人知洪州》“干斗气沉龙已化，置刍人去榻犹悬”，真警练精切。
　　△李宗谔
　　《南朝》曰：“仙华玉寿晓沉沉，三阁齐复道深。平昔金铺空废苑，于今《玉树》有遗音。珠帘映寝方成梦，麝壁飘香未称心。惆怅雷塘都几日，吟魂醉魄已相寻。”此诗组练不及钱、刘，惟末句发所未发。
　　黄白山评：“此必‘漏’字无疑。”校点者按：此谓首句“玉寿”当作“玉漏”。
　　△二宋
　　大宋《落花诗》“泪脸补痕劳獭髓”，盖用邓夫人药中琥珀屑多，颊成红点，益助其妍，以形容堕瓣残香之零断也。思路至此，曲而细矣。“舞台收影费鸾肠”，孤鸾不舞，花枝倚风，有似于舞，妙用一“影”字，似幻似真，说得圆活。花落则影收，鸾应思之，此诗之不可以辞害志者也。（黄白山评：“‘费鸾肠’三字丑恶之极，且生撰以对‘劳獭髓’，意甚偏祜，有何风致而赏之耶！”）余尝叹二诗之妙，极不难知，夏子乔独以通篇不露出“落”字，事业远过其弟，子京果终于侍从，人因服夏藻鉴之精。余谓此真是富贵人相诗法，风骚家恐不烦尔尔。○莒公《春夕》诗七句俱佳，惟末句丑甚。“花低应露下，月暗觉来”，风致飘然。“无言联隐几，万物一灵台”，一何酸陋，尚不脱元夜餐菲气味耶！○小宋镂刻似逊于兄，韵度殊胜。守成都《春宴北园》曰：“天意歇馀芳，人间日始长。落花风观阁，睡鸭雨池塘。稍卷持螯手，犹残婪尾觞。春归无所预，羁客自回肠。”（黄白山评：“春时岂可用持螯事？”）《十日宴江渎亭》曰：“节去欢犹在，宾来赏更延。悠扬初短日，凄紧乍寒夭。霁沼元非涨，秋花自少妍。蚁留新献酎，蕙续不残烟。戏冲馀藻，游龟避折莲。流芳真可惜，从此遂凋年。”不惟善状景侯，兼有唐人音节。又《寒食假中》曰“草色引开盘马地，箫声吹暖卖饧天”，亦甚肖汴京风物。○《遭劾出知亳州》曰：“歌管嘈嘈月露前，且将身世付酡然。漫夸鼷鼠机头箭，不识醯鸡瓮外天。青史有人讥巧宦，黄金无术治流年。君看醉趣兼醒趣，始觉灵均更可怜。”虽学昆体，亦加排宕矣。又《出守还拜承旨》曰：“伤禽纵奋愁疮重，厩马虽还笑齿长”，尤善写牢骚之况。
　　△韩琦赵
　　范希文父子、魏公、潞公皆系伟人，不可拘以章句。然如稚圭《春阴》诗“草湿漫铺留醉席，榆寒难掷买春钱”，大是风致也。○赵清献诗尤尚平澹，然如《除夜宿临江县言怀》“漏促已交新岁鼓，酒阑犹剪隔宵灯”，《和虔守任满入香林寺饯别》“为逢萧寺千山好，不惜兰舟一日留”，亦有清味可啜。
　　△蔡襄
　　蔡君谟本学西昆，後溺于欧、梅，始变其体，然五言古外，即洗涤不尽，如《至和杂书》、《八月一日二日》两篇，全是中郎之虎贲矣。但西昆亦自不同，昌谷意奇，玉溪思奥，然细细解之，无不首尾贯彻。中枯外腴，以瑰奇掩其错杂，仅温氏长篇耳。宋人学昆，惟袭其貌，虽学昆实不知昆也。（黄白山评：“宋初杨、刘诗学温、李，一时竞相仿效，以二公并居翰苑，故目为‘西昆体’，非温、李当时本有此号。此似以西昆目温、李，能免吠声之诮耶！”）如君谟前篇“庭院帘帷一齐下，红蜡阴沉霜满瓦。鸡头软熟七月终，举手分传玉杯把”。七月终霜已满瓦乎？真画家雪里蕉也。画尚可，诗断不可。伪昆之可厌可恨，实无怪欧、梅之诋斥，但其幽思藻句，亦自不可一概抹杀。即如君谟“晓市人烟披霁旭，夜潭渔火斗寒星”，“叠对日茜，斜雨著虹明”，“山樵斫晚日，野火著寒”，宁不胜于枯淡？但君谟亦有尚缺推敲者，如《新雁诗》“几声疏树外，一字断中”，写景甚工，惜树与雁不甚切，特赖一“外”字救之。《龙门香山寺》“波起一滩雷”，警句也，“龛明千像日”，却不韵。惟绝句最妙，《忆从尹师鲁宿香山石楼》曰：“霜後丹枫照曲堤，酒阑明月下前溪。石楼夜半中啸，惊起沙禽过水西。”《春日》曰：“东风吹雨湿秋千，红点棠梨烂欲燃。拟买芳华赠年少，紫榆春浅未成钱。”风流旖旎，不下宋尚书、晏丞相也。○蔡集中惟《ガ阳行》可备采风，实胜《四贤一不肖作》。如“去年积行潦，田亩鱼蛙生。今岁翔贵，鼎饪无以烹。继亦掇原野，草莱不及萌。剥伐及桑枣，拆发连檐甍。谁家有仓，指此为兼并。头会复箕佥，劝率以为名。”写墨吏豪绅如见。又曰：“陇上麦欲黄，寄命在一熟。麦熟有几何？人稀麦应足。纵得新麦尝，悲哉旧亲属！”尤为酸鼻，殊不减元道州《舂陵行》。（黄白山评：“宋人尽多伤时悯俗之作，无如力疲不能布格，手重不能遣调，盖非其学识之不优，实其才情之不逮耳。”）○“桃花尽日随流水，洞在清何处边”，“纵使晴明无雨过，入深处亦沾衣”，今人皆传张旭诗。盖张、蔡皆能书，字稍怪玮，遂驾之于旭，不见吴儿以赵孟ぽ《道德经》易其款识为王右军乎！（黄白山评：“二绝极饶风韵，疑君谟脚手不能办此。”）
　　△余靖
　　《子规》诗“疏烟明月树，微雨落花村”，真入唐人三昧，惜全篇平平。（黄白山评：“‘明月树’三字颇痴，意欲换为‘夜’字。”）又“雾昏临水寺，风劲欲霜天”，亦妙。盖宋初多学贾岛、姚合，此尚仍其习耳。僧秘演“久雨寒蝉少，空山落叶深。危楼乘月上，远寺听钟寻”，亦有无可之遗。
　　△欧阳修
　　欧公古诗苦无兴比，惟工赋体耳。至若叙事处，滔滔汩汩，累百千言，不衍不支，宛如面谈，亦其得也。所惜意随言尽，无复馀音绕梁之意。又篇中曲折变化处亦少。公喜学韩，韩本诗之别派，其佳处又非学可到，故公诗常有浅直之恨。○公尝谓人曰：“吾《庐山高》惟韩愈可及。《琵琶前引》韩愈不可及，杜甫可及；《後引》李白可及，杜甫不可及。”《石林诗话》则曰：“吾诗《庐山高》，今人莫能为，惟李太白能之。《明妃曲》後篇，太白不能为，惟杜子美能之；至于前篇，则子美亦不能为，惟吾能之也。”二说聚讼，总可不论，大抵自矜，则断然者矣。（黄白山评：“宋人沾沾自喜，如夜郎之不知汉大，欧公盛德，亦不免尔尔。”）今观《庐山高》仅仅铺叙，言外别无意味。至若“君怀磊落有至宝，世俗不辨珉与工”，丈夫壮节似君少，嗟我欲说安得巨笔如长扛，虽曰“横空盘硬语”，实伧父声音耳。至《琵琶引》前篇，散叙处已是以文为诗，至“推手为琵却于琶”，大是训诂，诗法所不尚。惟後数语“玉颜流落死天涯，琵琶却传来汉家。汉宫争按新声谱，遗恨已深声更苦。纤纤女手生洞房，学得琵琶不下堂。不识寒出塞苦，岂知此声能断肠！”稍呜咽可诵。其後篇“绝色天下无，一失再难得。虽能杀画工，于事竟何益。”亦落议论。惟结处“明妃去时泪，洒向枝上花。狂风日暮起，飘泊落谁家？红颜胜人多薄命，莫怨东风当自嗟。”点染稍为有情。此以追踪乐天《妇人苦》、《李夫人》诸篇，尚犹河汉，以较李、杜，岂非夸父逐日父！○诗道至庐陵，真是一厄，如《飞盖桥望月》中云：“乃于其两间”，“矧夫人之灵”，“而我于此时”，便开後人无数恶习。○永叔本一秀冶之笔，忽尔嗜痂，竟成逐臭。作近体诗，便露本质，虽慕平淡，逸韵自饶。如《怀嵩楼新开南轩与郡僚小饮》曰：“绕郭烟匝几重，昔人曾此感怀嵩。霜林落後山争出，野菊开时酒正浓。解带西风飘画角，倚阑斜日照青松。会须乘醉携佳客，踏雪来看群玉峰。”《三百赴宴口占》曰：“赐饮初逢禊节佳，昆池新涨碧无涯。九门寒食多游骑，三月春阴正养花。共喜流觞修故事，自怜霜鬓惜年华。凤城残照归鞍晚，禁无风柳自斜。”《苏主簿洵挽歌》曰：“布衣驰誉入京都，丹俄惊反旧闾。诸老谁能先贾谊？君王犹未识相如。三年弟子行丧礼，千两乡人会葬车。我独空斋挂尘榻，遗编时读子书。”《游石子涧》曰：“高亭古涧隈，偶携佳客共徘徊。席间风起闻天籁，雨後山光入酒杯。泉落断崖舂壑响，花藏深崦过春开。の禽鸟莫惊顾，太守不将车骑来。”《晓咏》曰：“帘外星辰逐斗移，紫河声转下西。九雏乌起城将曙，百尺楼高月易低。露兰苕惟有泪，秋荒桃李不成蹊。西堂吟思无人助，草满池塘梦自迷。”《送目》曰：“送目蘅皋望不休，江高下遍汀洲。长堤柳曲妨回首，小苑花深碍倚楼。楚径惠风消病渴，洛城花雪荡春愁。流杯三日佳期近，掷度兰波负胜游。”俱极风流富贵之致。（黄白山评：“次联妨碍合掌。”）至《咏柳》曰“长亭送客兼迎雨，费尽长条赠别离”，其态度真堪与柳斗绰约也。又《大行皇帝发引词》“忽见九门陈羽卫，犹疑五载欲时巡”，《寄秦州田元均》“万马不嘶听号令，诸蕃无事乐耕耘”，尤为典丽。
　　△苏舜钦
　　子美与圣俞齐名，顾深以为耻，每自叹平生作诗比梅尧臣，字比周越，良可笑也。及观其诗，粗豪殊甚。即如《中秋吴江新桥对月》，宋人所共推，然“头滟滟开金饼，水面沉沉卧彩虹”，已似官庖肥肉。至“佛地化为银世界，仙家多住玉楼台”，岂雅流所忍言。○“晚泊孤舟古祠下，满川风雨看潮生”，宁取此种，犹稍有清气。
　　△梅尧臣
　　梅诗诚有品，但其拙恶者亦复不少。又因其名太重，常有厚望之意，既所见不副所闻，益增鄙夷。尝叹读杨、刘诸公诗，如入王、石绮疏绣闼，耳倦丝竹，口厌肥鲜，忽遇葭墙艾席，菁羹橡饭者，反觉其高致。此欧公把臂入林，一时为之倾动也。诸人不明矫枉之意，盲推眯颂。如“青苔井畔雀儿斗，乌柏树头鸦舅鸣。世事但知开口笑，俗情休要着心行”，及蟹诗“满腹红膏肥似髓，贮盘青壳大于杯”，诚为过朴，亦盛推之。风气既移，当日所为美谈，今时悉成笑柄。凡诗受累，大都不由于谤者，而由于誉者，类然耳。○宋之诗文，至庐陵始一大变，顾有功于文，有罪于诗。其自为诗害诗犹浅，论人诗害诗实深。宛陵虽尚平淡，其始犹有秀气，中岁後始极不堪耳。苟非群儿之推奉，彼亦不敢毅然放恣，大伤雅道也。然非永叔之拥戴，固不能炫惑一世也。宛陵自述曰：“作诗无古今，惟造平淡难。”又曰：“我于诗言岂徒尔，因事激风成小篇。辞虽浅陋颇刻苦，未到《二雅》未肯捐。”今姑举数篇，《送鄞宰王殿丞》曰：“生意各，黔角容。”《赠陈无逸秀才》曰：“在鹿忘守穴，扌至足乃焉而。”《送宁乡令张沆》曰：“竹存帝女啼，夔学林雍{轻金}。”淡则淡矣，殊不平也。（黄白山评：“亦何曾淡。”）《放鹑》诗曰：“公只知鱼之洋洋，鹅之。噫兮！噫兮！”《西湖晚步》曰：“芡韬园客剥，蒲刃水ビ惊。”《李密学寄御枣》曰：“其赤如君心，其大如王瓜。”《同韩玉汝谒裴如晦》曰：“逡巡冠带出，青绶何曳曳！有似缩壳龟，藏头非得计。”此《二雅》耶！晦儒者，亦曰：“圣俞诗不是平淡，乃是枯槁。”可见人心不容尽诬，公论久而自出。愚意欧公之誉，固难解园檀之失，朱子之论，亦尚遗弃他山。都官全集，若汰其鄙俚，精搜雅洁，固自有佳者。如“五更千里梦，残月一城鸡”，甚肖旅况。“犬鸣林外火，笛响月中村”，“窗冷孤萤入，宵长一雁过”，甚肖夜景。《春风》曰：“吹花拥细草，送雨来高阁。江燕倚身轻，逆飞前复却。”《发匀陵》曰：“孤村望渐远，去鸟飞已先。向晚漏日，微光人倚船。”《送胥裴二子回马上作》曰：“阴阴雪低，游子去将懒。岂惟游子倦，疲马行亦款。送罢我独还，回看雁为伴。念此日暮时，寂寞闭竹馆。”真觉情事如见。○《夏日对雨》曰：“日日城头雨，还添湖上波。窗中人自听，门外潦应多。不畏禾生耳。还愁麦化蛾。吾庐无所有，频看壁间梭。”此篇最为生动，却不平淡。○梅诗有极佳者，吾尤喜其《拟张九龄咏燕》曰：“眇眇双飞燕，长年与社违。任从新历改，只向旧巢归。永日当人语，轻寒逆雨飞。自亲梁栋惯，不识海鸥机。”恻然捐躯犭旬国之言，读至此，令人不敢复言明哲保身。○《送滕寺孙归苏州》曰：“驱车入蜀时，有弟母不往。留妇侍母旁，以子属妇养。昨得阊门书，妇子死泉壤。此心那得安，弃官提辔鞅。东驰三千里，鬻马求吴桨。吴桨速如飞，归来拜堂上。堂前去时树，已觉枝条长。岂无怀抱感，为寿酌春盎。”欲解其悲，姑讽其孝，又不用劝而用奖，岂惟忠告善道，殆默化于无形矣。此之谓真温柔敦厚，唐三百年间，无此一篇也。梅诗之可敬在此。（黄白山评：“此诗取其意佳可耳，遣调则不脱伧父面目。”）俗人猥称其“焚香露莲泣，闻磬霜鸥迈”，谁无一二好语？至“野凫眠岸有意，老树着花无丑枝”，尤是吴体中寻常语，且下句更觉安排造作，何足为重！○细阅此诗，兼可悟《论语》中“色难”二字。
　　△陶弼
　　陶弼素有盛名，其《兵器》诗，叙述和戎酿患，仓卒用兵之害，最为酸恻。如“自此两河间，寂寂无戎备。卒喜夜歌，将老贪春睡。自此为太平，恍逾三十岁。戎昊乘我间，南驰贺兰骑。阳关久夜开，枢朽不可闭。阵起秦雍，杀气横泾渭。使臣股忄栗奏，宰相嗔目议。佥曰亟发兵，坚子坑甚易。仓皇筑边垒，未战力先瘁。逼迫开库兵，土蚀锋锐。防秋采旧屯，推毂谋新寄。旧屯老且死，少者无实艺。良由不训练，手足迷击刺。新寄将家子，从小生富贵。《六韬》未曾读，口但知肉味。师复从中御，进退由阍寺。权轻号令冗，两战无遗类。曹公弃七军，晋人获三帅。吾兵自此丧，有诏新其制。此器不预设，一旦何从致！朝廷急郡县，郡县急官吏。官吏无他术，下责蚩蚩辈。耕牛拔筋角，飞鸟秃翎翅。截会稽空，铁烹堇山碎。供亿稍後期，鞭朴异他罪”。读此一段，知堪拊膺者，不独高、张、方、王之事，令人不胜杜牧《阿房》之哀。（黄白山评：“‘新寄’二字杜撰。”）○《出岭题石灰铺後》曰：“江势一两曲，梅梢三四花。登高休问路，下是吾家。”可谓清绝。
　　△李觏《哀老妇》
　　“里中一老妇，行行泣路隅。自悼未亡人，暮年从二夫。寡时十八九，嫁时六十馀。昔日遗腹儿，今兹垂白须。子岂不欲养，母岂不怀居？繇役及下户，财尽无所输。异籍幸可免，嫁母乃良图。牵车送出门，急若盗贼驱。儿孙孙有妇，小大且攀呼。回头与永诀，欲死无刑诛。我时闻此言，为之长叹吁。天民固有穷，鳏寡实其徒。仁政先四者，著在孟轲书。吾君务复古，旦旦师黄虞。赦书求节妇，许与旌门庐。翳尔愚妇人，岂曰礼所拘。蓬茨四十年，不知形影孤。州县莫能察，诏旨成徒虚。而况赋役间，群小所同趋。奸欺至骨髓，公利未锱铢。良田岁岁卖，存者惟莱。兄弟欲离散，母子因变渝。天地岂非大，曾不容尔躯。嗟嗟孝治主，早晚能闻诸？吾言又无位，反袂空涟如。”按泰伯，希文门下士也。篇中所言，绝似元丰、熙宁间事，岂垂老见之，不禁哀悼耶！其伤心惨目不待言，“吾吾”一段，尤为婉挚。後来叙述吏弊，则郑侠《流民图》之所不及绘也。此暨陶弼《兵器》诗，俱可备古今鉴戒，不当以宋诗忽之。
　　黄白山评：“此诗稍可成诵。”
　　△王安石
　　宋人先学乐天，学无可，继乃学义山，故初失之轻浅，继失之绮靡。都官倡为平淡，六一附之，然仅在肤膜色泽，未尝究心于神理。其病遂流于粗直，间杂长句，硬下险字凑韵，不甚求安，状如山兕野麋，令人不复可耐。後虽风气屡变，然新声代作，雅奏日湮，大率敷陈多于比兴，蕴藉少于发舒，求其意长笔短，十不一二也。读临川诗，常令人寻绎于语言之外，当其绝诣，实自可兴可观，不惟于古人无愧而已。吾尝谓此不当以文恕其人，亦不当以人弃其文，特推为宋诗中第一。其最妙者在乐府五言古，七言律次之，七言古又次之，五言律稍厌安排，七言绝尤嫌气盛，然佳篇亦时在也。（黄白山评：“所举诸作，无一佳者，不知其‘绝诣’何在？”）○《送乔执中秀才归高邮》曰：“薄饭午不羹，空炉夜无炭。寥寥日避席，烈烈风欺幔。谓予忽恶此，何为向子叹。长年客尘沙，无妇助亲爨。寒暄慰白首，我弟才将冠。回岁又晚，想见淮湖漫。古人一日养，不以三公换。田园在戮力，且欲归锄灌。行矣子诚然，光阴未宜玩。负米力有馀，能无读书伴。”前叙其不可不归，後又微讽其复来，曲折宛转。介甫一生傲慢，如此诗一何温蔼也。至《送孙正之》则曰：“山参差碧四园，溪水诘曲带城陴。溪穷壤断至者谁，予独与子相谐熙。山城之西鼓吹悲，水风萧萧不满旗。子今去此来无时，予有不可谁予规？”盖孙不以养归，故下语剀切，用婉用直，各不妄设。○《日出堂上饮》曰：“日出堂上饮，日西未云休。主人笑而歌，客子叹以愀。指此堂上柱，始生在岩幽。雨露饱所滋，凌亦千秋。所愿永久，何言值君收。乃令卑湿地，百蚁上穷锼。丹青空外好，镇压已堪忧。为君重去之，不使一蚁留。蚁力虽云小，能生万蚍蜉。又能高其楚，不使继者稠。语客且勿然，百年等浮沤。为客当酌酒，何豫主人谋。”摹写怡堂之习，真堪疾首痛心。末数语即《魏风园桃》篇“彼人是哉，子曰何其”意也。此真《风》、《雅》正传，吾岂私所好！○又《我欲往沧海》曰：“我欲往沧海，客来自河源。手探囊中胶，救此千载浑。我语客徒尔，当还治昆仑。叹息谢不能，相看涕翻盆。客止我且住，濯发扶桑根。春风吹我舟，万里空自存。”此即前意，正其变法之本怀也。大抵介甫于未执政前不胜感慨，故《详定试卷》则曰“当时赐帛倡优等，今日论才将相中”，《偶成》则曰“高论颇随衰俗废，壮怀难值故人倾”，《愁台》则曰“倾语罢还登眺，岸帻诗成却叹嗟”。既执政，则深愤异议，故《咏雪》则曰：“势合便疑包地尽，功成终欲放春回。寒乡不念丰年瑞，只忆青天万里开。”强项坚执，牢不可破。然细味其语意，亦有孟子所云“若药不瞑眩，厥疾不瘳”之意。故尝云：“何妨举世嫌迂阔，自有斯人慰寂寥。”至。《雨过偶书》曰“谁似浮知进退，才成霖雨便归山”，则生平轻富贵之念，亦隐隐自在，惜其学术之未醇也。子瞻《广陵会三同舍》曰：“士方在田里，自比渭与莘。出试乃大谬，刍狗难重陈。”山谷亦曰：“负暄真得计，献御恐成疏。”凡有志轻世者，何可不三复斯言！○《定林寺》曰：“众木凛交覆，孤泉静横分。楚老一枝筇，于此傲人群。城市少美蔬，想今困忄炎焚。且恁东北风，持寄岭头。”又《定林》曰：“漱甘凉病齿，坐旷息烦襟。因脱水边屦，就敷岩上衾。但留对宿，仍值月相寻。真乐非无寄，悲亦好音。”作诗，又复如此，真无所不妙。○律诗佳句殆不胜指。如《开元僧舍》：“和风满树笙簧杂，霁雪兼山粉黛重。”《大风次耿天骘韵》：“纵涌万川冰柱立，分披千嶂土囊开。鲁门未怪爰居至，郑圃何妨御寇来。”《梅花》诗：“风亭把盏酹孤艳，雪径回舆认暗香。”《寄陈正叔》：“且同元亮倾樽酒，更与灵均续旧文。”《金陵怀古》：“黄旗已尽年三百，紫气空收剑一双。”皆极刻镂之工。至《送彦珍》：“握手百忧空往事，还家一笑即芳时。”《寄张先》：“胡床月下知谁对，蛮花前想自随。”《寄友人》：“一篇《封禅》才难学，五亩蓬蒿势易求。”只淡淡写来，便使人怡然意解。○《示妹》诗最佳：“孟光求婿得梁鸿，庑下相随不讳穷。卓荦才名今日事，萧条门巷古人风。《五噫》尚与时多忤，一笑兼忘我屡空。六月尘沙不相贷，泫然搔首又西东。”自解自悲，于此想见文士家庭之乐。○“病身最觉风露早，归梦不知山水长”，“佳时流落真何得，胜事蹉跎只可怜”，梦回时不堪诵之。○《江上》曰：“江北秋阴一半开，晚含雨却低回。青山缭绕疑无路，忽见千帆隐映来。”《初晴》曰：“一抹明霞黯淡红，瓦沟已见雪花融。前山未放晓寒散，犹锁白三两峰。”如此二诗，谓与唐人有异，吾不信也。
　　△王
　　“六鳌”、“双凤”，词诚钜丽，然尚不及唐人早朝应制。惟宫词多佳者，然亦工于铺叙耳，求如子之劝百而讽一，亦未易言也。（黄白山评：“‘昔闻海上有仙山，烟锁楼台日月。花似玉容长不老，只应春日胜人间。’此岐公立春进温成阁帖子，时温成已薨，有旨并进如生时。薨後进词，极难体贴，立意稍近，即似挽诗矣。此作玲珑活脱，真有水月镜花之妙，置之唐绝，岂可复辨，乃贺竟不之及何耶！”）○《奉诏饯潞公出镇西京》：“功业迥高嘉末，精神如破贝州时。”形容老壮，果不入俗，固一时之冠。
　　△舒
  </div>
  <div class="pagination">
   <a href="载酒园诗话_page4.html">
    上一页
   </a>
   <a href="载酒园诗话.html">
    1
   </a>
   <a href="载酒园诗话_page2.html">
    2
   </a>
   <a href="载酒园诗话_page3.html">
    3
   </a>
   <a href="载酒园诗话_page4.html">
    4
   </a>
   <span class="current-page">
    5
   </span>
   <a href="载酒园诗话_page6.html">
    6
   </a>
   <a href="载酒园诗话_page7.html">
    7
   </a>
   <a href="载酒园诗话_page8.html">
    8
   </a>
   <a href="载酒园诗话_page9.html">
    9
   </a>
   <a href="载酒园诗话_page10.html">
    10
   </a>
   <span>
    ...
   </span>
   <a href="载酒园诗话_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
