<!DOCTYPE html>
<html>
<head>
    <meta charset="UTF-8">
    <title>宋诗纪事 - 第 169 页/共 279 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗纪事 - 第 169 页/共 279 页</h1>
    <div class="content">　　宋诗纪事巻五十七　　　　　钱塘厉鹗撰张　栻
　　栻字敬夫广汉人浚子以防补官孝宗朝歴左司员外郎除秘阁修撰歴知江陵府荆湖北路安抚使卒嘉定中諡曰宣从祀大成殿有南轩集
　　谒陶唐帝庙词
　　宋淳熙四年静江守臣张某既新陶唐帝祠以二月甲子率官属祗谒祠下再拜稽首退而歌曰
　　溪交流兮谷幽山作屏兮曽立木偃蹇兮枝相樛皇胡为兮于此留蔼冠佩兮充庭洁芳馨兮载陈纯衣兮在御东风吹兮物为春皇之仁兮其天四时序兮何言出门兮四顾渺宇宙兮茫然
　　胡文定公碧泉书堂【在崇安县籍溪】
　　入门认碧溪循流识深源念我昔此来及今七寒暄人事经防变寒花故犹存堂堂武夷公道义世所尊永袖霖雨手琴书贲丘园当时经行地尚想笑语温爱此亭下水炯若玻瓈盆晴看浪花涌静见潜鳞翻朝昏递日月俯仰信乾坤因之发深感倚槛更无言
　　三月七日城南书院偶成
　　积雨欣始霁清和在兹时林叶既敷荣禽声亦融怡鸣泉永不穷湖风起沦漪西山巻余云逾觉秀色滋层林丛绿间爱彼松柏姿青青初不改似与幽人期坐久还起来隄邉足逶迤游鱼傍我行野鹤向我飞敢忘昔贤志亦复咏而归寄言山中友和我和平诗
　　【朱子防云乆闻敬夫城南景物之胜常恨未得往游其间今读此诗便觉风篁水月去人不逺】
　　题榕溪阁【昔山谷南迁维舟榕下后人为作榕溪阁】
　　寒溪澹容与老木枝相樛其谁合二美名此景物幽太史昔南骛于焉曽少休想当下榻时请与耳目谋品题信要领亦有翰墨留我来访遗址密竹鸣钩辀稍令旧观复还与佳客游树影散香篆水光泛茶瓯市声不到耳永日风飕飕所忻簿书隙有此足夷犹平生丘壑愿如痼不可瘳虽知等喧寂终觉静里优更思濯沧浪榕根浮小舟
　　故太子詹事王公挽诗【十朋】
　　大节元无玷中心本不欺排奸力扛鼎忧国鬓成丝方喜三旌召俄兴一鉴悲西风吹泪眼吾岂哭吾私睿主龙飞日如公旧学臣忠言闗国计清节映廷绅嵗月身多外江湖泽在民当年遗直叹千古更如新
　　题城南【曰璐按此首本集不载】
　　城头望西山秋意巳如许云影度江来霏霏半空雨
　　东渚
　　团团淩风桂宛在水之东月色穿林影却下碧波中
　　丽泽
　　长哦伐木篇伫立以望子日暮飞鸟归门前长春水
　　濯清亭
　　芙蓉岂不好濯濯清涟漪采去不盈把怅惆暮忘饥
　　西屿
　　系舟西岸邉幅巾自来去岛屿花木深蝉鸣不知处
　　采菱舟
　　散防下亭阿水清鱼可数却上采菱舟乗风过南浦【以上南轩集】
　　【鹤林玉露云六诗平淡简逺徳人之言也】
　　马上口占
　　向来一雪压霾昏晓跨征鞍傍水村七十二峯皆玉立巍然更觉祝融尊
　　方广寺睡觉
　　僧舍孤衾寄此情庄生梦破梵钟声浮沤踪迹原无定惆怅西风一夜清
　　十六日下山各赋二篇【存一】
　　归袂随云起篮舆趁雪明山僧可留客世故却闗情小倚枯藤杖聊听绝防声如何山下客一笑巳来迎【以上南岳倡酬集】
　　书花光墨梅
　　一枝巳清妍交枝更媚妩见之已愁絶那复隔烟雨钱唐千顷春想见西津渡他日到南屏莫忘孤山意
　　题王介甫游钟山图后
　　林影溪光静自如萧疎短鬓独骑驴可能胷次都无事拟向山中更著书【以上声画集】
　　刘　芮
　　芮字子驹东平人官永州决曹掾有顺宁集
　　敬夫寄斜川诗叙往年之约殊不知芮今病矣非如昔时独心心不忘耳勉和一章以叙谢意
　　病着不任事淹卧心自休经时不出门况复斜川游每觌节物换怳惊时序流少年喜追逐聚散水上鸥沈舟枯木畔风帆春树丘我病正尔许懐念老朋俦有酒不能饮徒有献与酬故人酌佳日亦复我念否佳章写懐抱一读寛百忧吾君念逺民归计未易求【式古堂书考】薛季宣
　　季宣字士龙永嘉人起荆南帅辟书荐为大理寺主簿歴大理正出知常州有浪语集
　　游竹陵善权洞
　　万古英台面云泉响佩环练衣归洞府【涧水倒流入水洞中】香雨落人间蜨舞疑山魄花开想玉顔防如禅观适游魶献澄湾【寺故祝英台宅唐昭义帅李蠙尝见白龙出水洞而为雷雨今小水洞存鳠鱼四足】左右蜗蛮战晨昏燕蝠争九星宁曲照三洞独何营世事嗟兴丧人情见死生阿谁能种玉还尔石田耕【山有三洞九斗坛故更寺观者不一再有李后主断还僧寺批札石记语极可笑大水洞有石田数十町竒絶】
　　观岳侯石像
　　万死何如狱吏尊威名盖世古难存二桃岂是功高赐一舸不容身退论防为饮江思道济谬因图像削王敦沈碑千古蛟川恨留与无穷客断魂【以上浪语集】
　　王彦和
　　彦和崇徳人
　　题扇
　　天邉一线征鸿没山色浅深墨未匀别浦渔舟待归去夕阳渡口两三人
　　【嘉兴府志彦和书此于中贵人扇上光尧见之称赏令尽进所作赐金帛】
　　游次公
　　次公字子明建安人号西池定夫诸孙礼部侍郎操之子范石湖帅桂林日参内幕有唱酬诗巻
　　渔父
　　竹里茅茨竹外溪粼粼白日防渔矶想应日日来垂钓石上蓑衣不帯归【诗人玉屑】
　　画虎图
　　平生射虎裴将军马狞如龙弓百钧手撚白羽旁无人注虎使虎不敢奔须臾丛薄斓斑出人马不知俱辟易矢如蓬蒿弓减力将军得归防败绩徐行爪牙无不露眈眈垂头若微顾尾翦霜风林叶飞倏忽山头日光暮包家画出眞于菟我尚不敢编其须昔人作诗讥画图吁嗟画图今亦无【合璧事类别集】
　　耒阳道中
　　山头磴石危梯险山下荒田野草悲更着秋风吹两鬓不消防日尽成丝【诗家鼎脔】
　　潘　畤
　　畤字徳鄜良贵之兄子李庄简光之壻也孝宗朝官至尚书左司郎中
　　严先生祠
　　古屋巓岩上荒祠落叶中乞灵无俗驾垂世有高风鸟语谷相荅鱼游溪若空徘徊欲忘去船背夕阳红【钓台集】
　　张　镃
　　镃字功甫号约斋西秦人居临安循王诸孙官奉议郎直秘阁有南湖集
　　【诚斋诗话功甫诗断桥斜取路古寺未闗门絶似晩唐人咏金林檎花云梨花风骨杏花妆写物之工如此子归自金陵功父送末章云何时重来桂隐轩为我醉倒春风前看人唤作诗中仙看人唤作饮中仙此诗超然矣】
　　【杨诚斋赞功甫像云香火斋祓伊蒲文物一何佛也襟带诗书歩武璚琚又何儒也门有朱履坐有桃李一何佳公子也冰茹雪食凋碎月魄又何穷诗客也约斋子方内欤方外欤风流欤穷愁欤老夫不知君其问之白鸥】
　　谢李仁父送茯苓
　　岷峨山中千歳松枝虬干直摩青空雪霜剥落中不槁膏液下与灵泉通龟跧凫伏自磊砢金坚玉冻仍丰融篝灯夜取喜得隽煮鼎朝听如吟风杵成坐上香霏雪更和乳酪收全功当知至味本无味子若服之夀无穷巽岩脊梁硬如鐡冠峩切云佩明月百好都随春梦空大业独传鸿寳诀中宵咀嚼不揺头玉池生肥咽不辍怜我百虑形早衰裹赠扶持意何切丹砂着根谩尔传脂泽酿黍计已拙由来妙道初不烦此法莫从儿軰说径思举袂揖浮丘下视尘世眞一决朱顔留得亦何为追逐同坚歳寒节【全芳备祖】
　　游九锁山
　　九锁非凡境烟云路不分山寒长帯雨洞古不收云夜宿听林鹤晨炊摘野芹黄冠皆好事添炷石炉熏凉蝉乱叫朝暮雨独鹤不迷前后山芎叶煮汤胜茗椀栗花然火照松闗【洞霄诗集】
　　钓台
　　綘衣骑日扶桑上三精九县开灵贶赵梁雍代迹俱空冯呉冦邓勲相望客星何处潜光芒防台叠巘摩穹苍钓丝千丈卷烟俯瞰一碧玻璃江羊裘坐稳无心动蒲轮纁币知何用故人聊为小周旋君房谬欲相推送寥寥嵗月今防秋山寒松吹多飕飗春来日暖花气发极浦浪转鱼龙游先生有台人共高虚庭忍见生蓬蒿断碑败壁蠹荒藓灌木野鸟捐枯巢一朝钟梵交云际檐楹改观辉杉桂非闗好事取时名此中耻但称能吏却经祠下罗清樽试歌此诗当招魂先生出兮佩兰荪明玑耀旗驾瑶璠黄麟道前翠虬奔先生去兮山云屯玉妃金童从缤纷吹箫鼓瑟声冥冥目断暮霭栖遥林【钓台集】
　　宿呉江塔院
　　宿云蔽空溪冥蒙我船晓系红蓼丛破程约渉一舍外逺目未快千山供岸旁小店换马去氊裘障冷披防茸须臾巾盖不容展莽莽暗雾逢逢风偕行客舆屡掀簸适値官骑来憧憧弓刀负帯竞硉矹驙驷骝驖骓騟骢争前迭进歩殊窘迫暮始望桥垂虹石塘百丈捍骇浪间有滩碛纷渔筒鸦群黒白混鸥起颿影乱防还波中笔牀茶灶住此地得句未必惭龟防浮图老屋且投宿觧担正听黄昏钟纱笼炙灯照佛古蔺席布榻便吾慵怳惊足履未游地逸兴恐失难重逢案邉纸尽莫翻冩不觉红日防生东【百城烟水】
　　句
　　燕子初归曾识面牡丹未放巳知名【桐江续集】一櫂径穿花十里满城无此好风光【玉照堂观梅】
　　曾　觌
　　觌字纯甫号海野老农汴人绍兴中以寄班只候与龙大渊同为建王内知客孝宗受禅以潜邸旧人除权知閤门事淳熙中除开府仪同三司加少保醴泉观使
　　【老学庵笔记曾觌字纯甫偶归正官萧鹧巴来谒旣退复一客至其所狎也因问曰萧鹧巴可对何人客曰正可对曾鹑脯觌以为嫚巳大怒与之絶】
　　玉环山【在太平县西南楚门港中原名木榴山避钱王讳改焉】
　　天寳风尘暗两京祸从妃子笑中生玉环两字真堪惜好与青山改别名【台州府志】
　　题杨补之雪梅巻
　　笔端造化出天巧写出江南雪压枝谁道春归无觅处横斜全似越溪时【式古堂画考】
　　龙大渊
　　大渊绍兴中与曾觌同爲建王内知客孝宗受禅自左武大夫除枢密副都承旨知阁门事出为江东总管
　　【齐东野语思陵妙悟八法留神古雅当干戈俶扰之际访求法书名画不遗余力又于场购北方遗失之物故绍兴内府所藏不减宣政惜乎鍳定诸人如曹勋龙大渊张俭郑藻平琰黄冕魏茂实任原等人品不高目力苦短凡经前軰品题者尽皆拆去故今御府所藏多无题识其源委授受嵗月考订邈不可求为可恨耳】
　　游九锁
　　峯峦九锁路萦盘翠色霑衣作晚寒日暮神仙归洞府雨余星斗下天坛人生何用千钟贵老去须求一室安防得谷神元不死世间何事可相干【洞霄诗集】
　　彭九万
　　九万字好古崇安人淳熙闲国学立礼斋长
　　淩波辞
　　岁芳兮婉冉悲江空兮兰枻归人婵媛兮胡来迟憺风魂兮佩谁思素衣兮俨黄里玉襦兮防翠被明波渟渟兮渺愁予舍香懐春兮中心苦昔遗襟兮令契阔伫佳期兮窅脩絶幻尘缘兮謇中忧时既晏兮不可留泛云軿兮水裔糺予瑟兮难理人笑归兮路苍茫湘有臯兮春防起【万姓统谱】
　　杨炎正
　　炎正字济翁庐陵人【鹗按炎正工词有西樵语业一巻毛氏汲古阁刊本误作杨炎号止济翁予见旧钞本作杨炎正济翁是炎正其名济翁其字也今考武林旧事有杨炎正诗全芳备祖有杨济翁诗即是一人毛氏之误可见矣】
　　钱唐迎酒歌
　　钱唐妓女顔如玉一一红妆新结束问渠结束何所为八月皇都酒新熟酒新熟浮蛆香十三库中谁最强临安大尹索酒尝旧有故事须迎将翠翘金凤乌云髻雕鞍玉勒三千骑金鞭争道万人看香尘冉冉沙河市琉璃杯深琥珀浓新翻曲调声摩空使君一笑赐金帛今年酒赛真珠红画楼突兀临官道处处绣旗夸酒好五陵年少事豪华一斗十千谁复校黄公垆下谩徜徉何曽见此大隄倡惜无顔公三十万往醉金钗十二行【武林旧事行都官酒库毎歳清明前开煮中秋前卖新先期诸库呈様防检所所以呈府旣中择日开沽以白布三丈余揭竹竿顶题曰某库选到酒匠某人醖造上等醲辣无比高酒三五人扶之而行以鼔乐妓女杂枝前导聨镳穿市观者如堵酒匠则紫衣新巾乗马从之以府中所赏防帛钱防银椀防负马前谓之迎酒杨炎正诗云云】
　　桂花
　　翠围侍女拥红幢霞脸调朱笑额黄共醉东君千日酒更翻西母九霞觞人间天上高低影月下风前自在香输与广寒宫里客年年绿鬓赏秋光【全芳备祖】
　　蘧老寄龙涎香
</div>
    <div class="pagination">
<a href="宋诗纪事_page168.html">上一页</a><span>...</span><a href="宋诗纪事_page164.html">164</a><a href="宋诗纪事_page165.html">165</a><a href="宋诗纪事_page166.html">166</a><a href="宋诗纪事_page167.html">167</a><a href="宋诗纪事_page168.html">168</a><span class="current-page">169</span><a href="宋诗纪事_page170.html">170</a><a href="宋诗纪事_page171.html">171</a><a href="宋诗纪事_page172.html">172</a><a href="宋诗纪事_page173.html">173</a><a href="宋诗纪事_page174.html">174</a><span>...</span><a href="宋诗纪事_page170.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
