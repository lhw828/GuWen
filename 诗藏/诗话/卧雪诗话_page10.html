<!DOCTYPE html>
<html>
<head>
    <meta charset="UTF-8">
    <title>卧雪诗话 - 第 10 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>卧雪诗话 - 第 10 页/共 13 页</h1>
    <div class="content">　　方孟叔《开化城晚眺》诗：“落叶秋风最不情，晚含愁思上边城。地邻交趾千峰障，郭傍关河一水横。旷野牛羊归路认，疏林鹰隼为巢争。钲声动自黄昏后，灯火楼台掩映明。”“昔年兵燹几家残，新种桑麻绿未攒。一片萧条秋色瘦，数番断续晚烟寒。望来乡信频虚恍，到此情怀更渺漫。游览不堪霜两鬓，行将归侍慰亲欢。”用笔朴直，诗如其人。
　　
　　科第抑末矣，然得之实难。咸同军兴后，滇人列会魁，仅晋宁宋镜澄一人。镜澄弟石澄，埙篪文学，有轼、辙风，吾党之宗也。其得魁由于徐园尚书之赏拔，当时诗坛，群推伯熙、常熟、南皮，园名稍逊，而诗特工。有七绝云：“飘泊天涯两不如，西劳东燕十年余。怜君又向江头别，好买江鱼为寄书。”“意外春风到草堂，小红吹过百花香。年华毕竟非流水，记取芳菲入锦囊。”“酒醒人散夜归迟，万里云烟接渺弥。独自凭栏无限恨，小楼清夜月明时。”“灯火摊笺夕著书，淋潍墨汁满襟裾。醉中纵笔醒时看，再写《黄庭》总不如。”“小阁潜通小有天，花茵半滑雨如烟。秦人自有云山癖，不逐渔郎刺别船。”“老去梨花只闭门，春风惆怅鹧鸪村。廿年心事千秋想，风雨行人也断魂。”又有《赠筠村观察》云：“梦魂犹绕桂林山，风洞云扉乳石孱。午夜暗钟来古寺，一声清杵到人间。”“铜柱摩挲旧藓纹，汉家事业尽臣勋。伏波不为谗言死，惆怅尧封隔瘴云。”“雄师十万撼南交，戎幕何缘燕雀巢。侧贰无车辜颇牧，解人一字静群呶。”“赫赫炎荒握虎符，去思来暮满交衢，追言往事都能说，赢得循声又海隅。”风调格律，不似俗所谓“同光体”者。
　　
　　虚斋师《陆将军歌》序曰：“将军号德成，字炳南，江苏含山人。从英人戈登受炮学。咸同间调滇，助战回乱，以功擢至总兵，官授建威将军。外洋火器用于滇，自公始。光绪甲午年卒，葬昆明归化山之阳。为之歌曰：“《孙子》十三篇，火攻在其内。烈如炎昆冈，未尝传火器。在昔称长兵，莫如弧矢利。自有蛇利炮，颇助攻击势。最大者红衣，名埒霍与卫。此皆出中国，雄于鸟铳制。咸同军兴来，购之自外裔。愈出而愈奇，弧矢于焉废。滇居天一隅，近亦增民智。谁复执干戈，竞言斗机械。机械胡为来？开先必有自。曰自陆将军，自剿回纥始。和兰榴散弹，梯航运而至。攻城城为摧，击垒垒为坏。所向无不捷，高官受封拜。遂令一品衣，褒荣及三代。生立滇疆功，死及滇山瘗。朱邑葬桐乡，古有今其例。令子亦能贤，表墓徵文字。煌煌韦丹碑，翔实色无愧。我本滇鄙人，生长乱离际。曾享太乎年，同受将军赐。昔已耳其名，今更说其事。作歌述崖略，聊当鸡酒祭。”将军墓表乃厚安太史作，笔致娴雅，师诗盖沿用之。一时和者，琳琅满目。施聚五解元有奎句云：“同治六年十月冬，西逆相见兵与戎。官军失利弃甲走，势如黄叶迎秋风。会垣之危若累卵，近郊三面围重重。纵横壁垒坚于铁，环以深堑畴能攻。”又云：“承平四十有七载，河山如旧民物丰。松揪已见拱墓木，谁复作诵酬勋庸。”杨诚之解元实句云：“贤哉陆氏伯与仲，生际干戈扰攘中。誓欲灭贼乃朝食，相将投笔争从戎。兄日‘嗟！如弟谨厚亦为此，兄当移孝以作忠。’弟曰‘噫！伯也执殳卫社稷，萱庭甘旨谁为供？’叔季闻言怦怦动，情甘奉母视飧饔。一门忠孝咸无愧，趋则异向道则同。”施、杨之诗，较陈为逊，振笔直书，两无愧色。
　　
　　归愚《别裁》，以诗存人，不以人存诗，重诗也。诗话则有重人者，陆君墓表诸作，覃楚白孝廉宝珩起句云：“滇中父老谈勋劳，陆公杀贼运龙韬。泰西枪炮泄奇秘，百战身经胆气豪。”结句云：“于今五云黯无色，封豕当门很入室。壮士逝矣不复还，山川终古秋萧瑟。”昆明李月秋府经环裕句云：“鼓鼙一振，群贼潜逃。景仰先型，大树名高。”二君之诗，皆非佳作，其人皆十年旧交。覃工书法，李重人品，使不再借诗传之，恐姓名亦将没矣，余则何敢。
　　
　　癸卯廷试，余殿卷为甘肃刘子嘉侍郎永亨得，朝卷为长白裕文慎德得，特科卷为蒙古荣协揆庆得，而溥玉岑宗伯良尝与其事，颇赞余卷，故当日咸以师事。宗伯六十之年，公子毓祭酒隆徵诗为寿，张季端侍讲师有句云：“斗山唐祭酒，礼乐汉宗盟。”余有句云：“师表雄文唐北斗，宗臣乐善汉东平”皆以宗伯为宗室故也。耆年大节，详见《殉节记》一书。师郑前辈有诗云：“寂寂何来吊客蝇，三仁箕比可为朋。师丹早把忠言献，长白今无王气腾。抉目子胥终古憾，拔心叔宝几人憎。十年祈死完臣节，黯澹昭陵太乙灯。”“玉叶金枝委路尘，《怀沙》独有楚宗亲。天崩地坼王纲坠，子孝臣忠大义伸。龙种王孙当路泣，鹃啼涕泪染衣新。庚申除夕风凄厉，毅魄犹依禁苑春。”嗟乎！敢以愚忠少之哉！懔懔焉，烈烈焉，与比干、屈原争烈矣！
　　
　　李生云培有志之±也，《感怀诗》云：“北风卷地起，池水扬寒波。所学未终极，岁月忽蹉跎。归居草莽间，思友谁相遇。悟言用自写，孤愤当如何。”章妥句适，不无可观，少年进取，当更取法乎上。
　　
　　少农从学一年，诗日进，与之谈建安、黄初，颇多神悟。近作云：“西风摧落木，秋气自萧森。悲彼《蒹葭》诗，天末伊人心。登高不可见，何以寄远音。自非双黄鹄，隔绝如商参。白云何悠悠，仰天发高吟。”炼犹浅，寄想独深。
　　
　　郭理初孝廉《咒龙台诗》云：“壁立可千仞，空山云气来。丹梯从古建，白社到今开。历劫民生苦，安禅佛性哀。毒龙降己久，长此咒龙台。”孝廉风华掩映，擅渊雅才，一变而旁通释道，诗近偈言。所著《雪舟诗稿》、《梅禅集》，不复似本来面目也。
　　
　　甲午之役，朝鲜沦丧。朝鲜判书曹寅承（东谷）有奇黄鹿泉书云：“阻来起居佳，晤吾兄每有怀归之语，其果归欤？未归欤？花农昨秋来都供奉，而社中诸君子亦皆平安耶？诸益信函，一一拜领。而六月别使之行，时值抢攘，身系傧接，未能奉复矣。呜呼！六月之变，尚忍言哉！敝邦之断断无他，哀观察之所知者。天兵数万，出驻平壤，敝邦大小，倚如长城。奈何逗留不进，无端败归。九月间旅顺失守，京城被围，疑信莫决，北望长吁而巳。今春别使之来，始知前此和议，以堂堂万乘之国，因一小寇之跳踉，兵不血刃，遂结城下之盟者，诚曷故焉？必有所以然者。而独不念耻辱之大，有非南宋之比者乎！敝邦情形，览此拙构，可以洞烛之。窃念皇朝，贤圣之君六七作，积德累仁三百年于兹，必有忠义之士，矍铄之将，倡义奋呼，以雪国耻，以定国是。敝邦之所望天朝者，亦如是而已。不如是，则中、东同归禽兽之域，而吾辈好向首阳之下矣。兴言及此，痛恨如何！昨秋以后，豺狼塞路，莫可通涉，近日始闻泰西人或有往来皇城者，兹陈积蕴，而未知果能抵览否？临楮恫然，不能一一。乙未梧月。”寅承又有诗云：“柬人加额日望清，经岁邃阳阻使旌。风动沧溟鹏欲徙，（指大鸟圭介。）天寒碣石雁无声。（天兵之来驻平壤者，无端败衄，鸟兽散归，东人莫不悲忾，曰必有更举，以至深冬而渺然矣。）那将赵盖相望道，妄谓秦关未出兵。（敝邦之君子曰兵必更出，小人曰不敢出。）箕坦颍清何处是？伤心不复对棋枰。”以诗论则唐句也，以人论亦古人也。鹿泉叠韵禽东谷：“《麦秀歌》残激角清，东风吹送玉帘旌。田横树咽于岛，（岛在朝鲜，有古树相传为横手植。）箕子琴弹变徵声。官糸王宫无帝制，（新定《开国班禄表》，有王后王子各官。）心犹属国望天兵。寄言蠡种同尝胆，一镇神头敌敛枰。”“戈已报海隅清，还忆苍然泽国旌。龙喜十年金社梦，（东友文酒倡酬，自乙酉迄甲午。）鸭江千古怒涛声。北丁劲旅虚筹策，向戍深心托弭兵。等是投鞭流可断，几人谁似谢公枰。”按黄君《填海禽言》一篇叙东谷始末，以稔世之有心为朝鲜哀而不仅为朝鲜哀，为东谷哀而不仅为东谷哀者。中有云：“接东谷弟子尹孝廉递来书诗，适身带沈沸削为薪并市熊胆以报之。”盖取卧薪尝胆之意，可为此诗注脚。
　　
　　鹿泉湘中名孝廉，博雅工诗，宦滇有声。闻东谷殉难春川，署其旧简云：“谁挟孱王令，同仇激四边，（断发令下，揭竿纷起。）春川茹蘖日，秋雨泣梧天。遗憾溟鹏击，悲《歌海燕篇》。（曾倡和于海燕亭。）孤忠遗墨在，光绪署尧年。（寄聊犹书光绪乙未。）”激昂悲壮，有燕赵烈士之风，宜其自负不浅。
　　
　　曩作《滇绎》，搜石淙轶事数十。臞仙云，杨太公景有《登虎丘》七律，今访而录之：“扁舟九月过溪潺，枫叶翻翻醉远林。偶见袈裟连树色，忽闻兰若叩钟音。琳宫古柏参天碧，鹿苑黄花满砌金。煮茗焚香清话久，不知红日落山深。”老凤之声，逊于雏凤多矣。
　　
　　余游晋宁，步访臞仙于方家村。臞仙契我性情，同有滇癖，家居奉母，母年八十矣。书联赠之云：“恋母甘于宦途远，爱乡喜与古人亲。”盖纪实也。臞仙弟曰纪卿，名树功，安于献亩，厥品独高。著《耕余吟》一卷。《杂兴诗》五首之一云：“我家世为农，日日勤耕作。锄禾我田中，带经尚咀嚼。我田事粗毕，邻工转有约。诘朝早炊饭，园蔬佐清酌。出郭望四荒，汀鸥飞漠漠。岂不怀辛苦，衣食廿淡泊。田畴及时治，所期在秋获。”悠然恬然，有储孟之味，再得群书为之骨，则善矣。七言句如：“小海菱肥牧水马，长堤水嫩放山羊”，亦佳。但七言各体，终嫌才力薄弱。忝附世交，不能谀语，开径三益，心焉勖之。
　　
　　余见石屏卢给事炳书一绫幅，字逼黄、赵。其诗云：“春城晓日映芙蓉，迢递笙歌过碧峰。玉岭层寒潜虎豹，鸳湖叠浪起蛟龙。赋来彩笔惊梁苑，策奏鸿名勒汉钟。早晚石渠应有待，藜光常射赤岩松。”未知为给事自作否，录之俟考。
　　
　　宋益亭进士秉谦《题自画卖菊花扇》云：“求仙何事觅金丹，种得金英和露餐。傲骨清容浑不识，一声独唱晓风寒。”亦颇清俊。
　　
　　山左曹仲铭师书法为翁常熟之亚，诗较逊。师既卒，检旧钞二诗传之。其一云：“近华浦上水楼开，乱后登临百可哀。痛饮不妨人尽醉，深谈难得偶无猜。还朝帝赖匡时略，（张学使任满将还朝。）报国天生名世才。愁倚危栏东北望，神京何处劫灰埋。”其二云：“燕京一面十经年，回首音尘渺若烟。世乱真看成覆水，时危敢漫说归田。自惭衰病空忧国，相信真诚可对天。揽辔澄清定谁属，愿公猛著祖生鞭。”
　　
　　夔举都转壮游美洲，著《游美笔谈》，附《旅行杂诗》一卷，最爱其《舟出横滨，次夕狂风大作，浪涌如山，舟起伏十余丈，霆震雷轰，轮机仍轧轧破浪而行，作歌纪之》七古云：“巨浪排空如劲敌，轮机鼓尽万钧力。船首迎风破浪行，船尾鼓轮相搏击。万窍怒号天为昏，船底声声震霹雳。起视波涛漫空来，鬼神骇诧蛟笼泣。有时高与桅楼齐，不啻玉山左右立。有时腾踔高过楼，疑是潜艇潜行急。汽机操纵殊有余，日夜趋程不少息。西人航海术精绝，古来海客岂能及。我从蓬岛倦游归，十年不见海上舶。一朝横波太平洋，天风浩浩波汩汩。孤舟出没万马中，生死须臾不可测。只凭忠信涉波涛，常变安危那能说。天公待我殊不薄，如此奇观会其适。三朝海面浪如银，一夜乡心发已白。”又《自国府津至沼津、遥见富士山嵯峨矗立，积雪皑皑，傍晚至大津经行琵琶湖畔，皆日本名山川也。沿途所见村居房屋，形式极古，殆我国唐末遗规欤》七绝云：“富士山头雪未融，琵琶湖上夕阳红。竹篱茅舍浑如画，一路村居有古风。”《长崎有古寺数处，间系前明遗老避难所建。夜间钟声铿然，发人深省》七绝云：“长崎港市亦天然，四面冈峦断复连。犹有前朝遗寺在，夜深钟韵落诸天。”才兼枚马，工而且速，一时同人，罔不敛手。
　　

　　●卷七
　　
　　粤东六榕寺牡丹重花，名流咸集，觞咏流传。人数十，诗数百，一时之盛事，千载之韵事也。仿月泉吟社之例，比春明芷榜之开。糊名易书，寄邮属选。触我技痒，谬评甲乙，拔其尤者得十八魁。殿军之作，后劲有焉。余珠见遗，徒呼负负。非不能效宋皇之一榜及第，但文人游戏，月旦宜公。不有下第之人，何贵状头之誉耶？元卷云：“天女手中花，散落小丛树。胜相自殊人，春风推独步。错被富贵称，或贻凡俗遇。岭外如旅亭，一度成来去。园叟骋匠心，莫得红颜驻。独肯皈依佛，同居妙香处。去岁艳拟霞，今年笑承露。卓立晴光中，盈盈欲解语。回睐六青榕，郁葱犹旧唔。芳讯出禅关，胜事争传布。自是宿根深，非因佛力故。本来无灭相，只缘未得悟。持问迦叶师，此意应无误。”评曰：“力争上游，群英冠冕。圆峤神秀，蓬莱文章。‘李沆端凝真贵人’，斯言可以移赠。”第二名：“宝刹名花分外奇，迭呈色相弄妍姿。一枝含笑春风认，两度凝芳法雨滋。重检燕脂摹旧画，且联香火赋新诗。禅堂昼永祥和布，又见林隈茁瑞芝。”“得天独厚群芳压，迁地犹良两次开。仙种依稀迷老眼，奇花秾艳胜初胎。试从香国参生灭，合向只园证去来。半日偷闲集莲社，远师风雅共徘徊。”评曰：“高唱入云，有俯视一切之概，允推魁卷。”第三名：“旧游回首可胜情，劫外禅楼已岁更。富贵未圆前度梦，《清平》谁继盛时声。妙凭慧力回春色，喜见酡颜带宿酲。一笑与花重说偈，信能因地果还生。”评曰：“切合重发，藻不妄抒。中二联尤为雅洁，端不让翁山、独漉专美于前。”第四名：“百花南国得春偏，重谪瑶台有绛仙。京洛香尘怜故故，萧梁陈迹自年年。人间富贵云何世，梦里华胥未了绿。彩鬓刘郎漫惆怅，彩幡长护佛堂边。”评曰：“雅切工细，无懈可击。感不绝于予心，溯流风而独写。不得不以此事推袁也。”第五名：“招提觞咏及芳辰，为赏名花隔岁春。俯仰乍醒尘里梦，蹉跎还惜镜中人。未妨摩诘耽惮悦，可有朝云省夙因。怜汝移根依净土，韶华休为感沈沦。”“不竞群芳品自超，生机犹喜及春饶。庐陵画本余芗泽，洛下标题久寂寥。小谪华鬘缘未了，回头劫界恨难销。道林好事勤将护，风雨铃声塔上摇。”评曰：“朱贪多，王爱好。多且旨，及第早。”第六名：“问谁熟得返魂香，龙女年年侍佛堂。劫里光阴同过客，山中甲子亦尊王。题红省识春风面，浮白重倾北海觞。不是玄都桃灼灼，多情今又笑刘郎。”“赐书楼上传佳话，（南海吴中丞荷屋曾有牡丹重放，其女小荷为绘图纪盛。）粉本重翻最可人。陈迹漫论天宝恨，旧游还逐洛阳尘。绿珠赋后情如昨，香雪图成岁又新。喜见上元开甲运，大江南北一家春。”评曰：“元度超超，吉祥止止。有书有笔，宜古宜今。”第七名：“抱瓮劳劳劫后身，风光淡沲数芳辰。繁华一觉都如梦，富贵原来自有因。未必玉箫能再世，却从《金缕》认前尘。对花为诵《楞严》偈，天上人间岁岁春。”评曰：“人患才少，公患才多。士衡究竟不凡。”第八名：“北胜名花过岭来，一年一度买春回。灵根近得风幡护，锦萼重看咒钵开。色相庄严金世界，曼陀烂熳玉楼台。鞋红魏紫枝如斗，此是旃坛劫后灰。”评曰：“一气呵成，得未曾有。三条烛尽，九转丹成。”第九名：“难道山门色即空，名花依旧笑春风。再来我已头盈雪，前度人谁面映红。闲话兴衰天宝事，平添富贵梵王宫。荣华不歇生机在，常葆根荄方寸中。”“灵根培养托禅门，再发花宁顷刻论。漫向溷茵感飘坠，且随斋鼓伴晨昏。因缘共证三生石，色相还参一捻痕。独恨汉宫人去后，难凭佛力返精魂。”评曰：“穿杨之技，巧不可阶。前一首工于发端，后一首妙于结局。”第十名：“北花南徙不重开，淮橘相同有自来。能破天荒徵力厚，肯教地限失真材。栽培已慰高僧愿，吟赏还招雅客陪。绘就瑞图呈佛座，庄严宝相玉楼台。”评曰：“八句如一笔书，诗才也，非类书也。”第十一名：“漫说南宗秘不传，顿教北胜悟玄玄。破荒物象知无始，入道铅华记去年。富贵黄粱前度梦，如来金粟后身缘。为凭一指天龙力，塔势当烽尚归然。”评曰：“飘飘有凌云之气，咏物高手。”第十二名：“看花人老到常迟，呵冻重题寺壁诗。宝相再逢无断灭，倩魂乍返自嗔痴。女修来意偶然耳，佛说回轮信有之。正是醉环师度后，禅香满院酒醒时。”“祝花长与人俱寿，岁岁春来会有期。白我髭鬓新甲子，还乡颜色旧燕支。香消亭北前身影，梦醒江南故国思。说到三生原是幻，看僧石下种仙芝。”评曰：“读竟末四句，畅然意满，浮一大白。”第十三名：“魏紫姚黄让俗夸，清修庭院倚烟霞。得天独厚深培本，迁地能良艳吐葩。万象皆空余色相，千春重历等英华。并时尚有芝房瑞，富贵神仙共一家。”评曰：“春华秋实，兼擅其长。结局拓开，余勇可贾。”第十四名：“佛力无边想见之，曹溪一滴洒杨枝。已空四大归根后，又现金身绝世姿。”评曰：“作者三艺，仅选其一。科举时之闱墨，有此先例。”第十五名：“借将富贵旧根菱，重向华严法界开。领取空王真色相，一花中有一如来。”评曰：“举重若轻，试场利器，与十四名工力悉敌，沈、宋之匹。”第十六名：“重寻崇效叹无端，一落南中伴懒残。富贵以迟歌《昔昔》，江山何限雨潺潺。诸天妙谛凭僧说，香国檀心与汝安。有客嬉春翻玉佩，补容亭北缬阑干。”评曰：“起笔最见力量，崇孝牡丹，都中之冠，由此运笔，宜乎不同凡响。”第十七名：“国色不重妍，南人怪地偏。栽培如细细，开落自年年。禅院一相值，风流宁异前。始知成物意，我佛定欣然。”评曰：“五律以格胜，盛唐法，试律夺标手也。”第十八名：“已分繁华付杳冥，春风嘘拂又亭亭。输回始信真禅理，富贵何曾昧性灵。百咏旧传鹦羽绿，三生应化佛头青。洛阳花侣如相向，道遇南能解驻形。”工雅之致，不减药亭。其殿卷云：“岭南重茁牡丹芽，慧业灵根径可夸。真见名花再倾国，记从佛地近移家。凄迷旧恨谈天宝，细碎春光感物华。微笑拈将证因果，六榕无语会无遮。”评曰：“信手拈来，皆成妙谛。以此作殿，足见岭南人才之盛。”
　　
　　炳堂进士《自遣》五绝云：“不买囊中骨，休看镜里头。梦中曾毅贼，热血溅吴钩。”“五下穷途泪，谁怜阮步兵。挥中笑虮蛩，都有百年情。”《咏秦良玉》七绝云：“桃花如雪马如龙，碎破金瓯在眼中。值得沙场拚一死，凌烟曾画女元戌。”“冬冬鼙鼓隔河听，石主馍糊战血腥。莫读君王送行句，寒天魂断寿皇亭。”诗有天资，得名独早，自负不浅。宜哉。
　　
　　旧有《感事》七律柬翰才主政亲家句云：“台城新募僧腾客，蓟水深潜曳落河。世味茫茫鸡肋少，人才衮衮狗屠多。”后翻《重光集》，见“曳落河”、“僧腾客”古人已有对者，遂废其诗。无心之过，亦当改也。
　　
　　经田前辈壬辰词林，以知县超升首府，以按察超升吉抚。荣遇，亦奇遇也。当赴吉林时，宁州龚提塘饯之陶然亭，昆明张吏部锴、杨殿丞国梁均在座，乡人饮醉，我赠之诗，有句云：“日升东极遥持节，星聚南州共泛卮。”前辈喜曰：“盍书之箑，以永纪念乎？”又数年，前辈以诗寿我，有句曰：“十年旧雨三更月，万里秋风两鬓霜。”百举侄称为佳句。今已几历寒暑矣。吏部提塘以勤职卒，殿丞以忠直卒，百举以劬学卒，前辈亦以敭历中外而卒。北望天津，未知其诗集刻否？佛经曰：“一切有为法，如梦幻泡影，如露亦如电，应作如是观。”“佛说是经，长老须菩提及诸比邱、比邱尼、优婆塞、优婆夷，一切世间天人阿修罗，闻佛所说，皆大欢喜，信受奉行。”（鸠师译《金刚经》。）善哉善哉！信受宜实，奉行宜早。释耶儒耶？文耶人耶？如是而已。
　　
　　于茂才锡章嗜诗有年，闭户自修，未与朋友讲贯。有《诗史心铸》数万言，平铺直叙，意重劝善。采其佳语存之，不忍没其长也。“天地一洪炉，古今陶万物。超凡惟圣贤，历劫乃仙佛。身守白圭污，名逃青史牍。弹丸日月催，过客光阴倏。变幻事千端，兴亡棋半兴局。人生尘世间，来去亦何速。名利苦劳心，繁华空过目。几人春梦醒，一觉黄粱熟。方叹世无知，终身犹碌碌。追思古至今，一一均堪录。”又云：“夜寂鬼神钦，灯昏霜月黑。国士本无双，佳人难再得。老骥徒萧萧，秋虫何唧唧。物鸣犹不平，笔削应嫌直。”
　　
　　梅村《清凉山诗》，殷殷于“千里草”、董双成，人多谓为董妃作，又或以水绘园董小宛附会之，疑莫能明。姑作谈助，不可入史。絅侪前辈《清宫词》有“千秋疑案福文襄”等作，当亦此类。张苍水诗“春官咋进新仪注，大礼恭逢太后婚”，须详考。若果徵信，尚可入史。否则仍付阙如。
　　
　　莼鸥勤于诗，往往得天然趣。壬戌游日本回国日，《留别村田主人》云：“幽栖地接古根津，晨夕相依意倍亲。奇寓浑忘身是客，一庭和气蔼于春。”忆余游日本之年，亦有诗《赠长濑主人》云：“竹篱左右小家庭，花梦沈酣蝶梦醒。东道主人知爱客，茶烟半席话丹青。”写东邻家居真境，颇与莼鸥相似。
　　
　　“云起苍梧夕，日落洞庭阴。”学颜谢之善者。“浮云从何来，安知非故乡。君子万里身，贱妾万里心。”学建安、黄初之善者。必谓明人生吞活剥，亦太苛论。
　　
　　人议五塘诗直。五塘句云：“急雨战声飞竹浪，夕阳醉色上桃花。”婉甚。
　　
　　伯安诗才不竭，昨示我《秋兴》一律：“寒宵天气雨初晴，窗纸风鸣梦屡惊。世幻炎凉余况味，人知甘苦见交情。孤芳未许随时易，劲节原来自晚贞。养得此心归淡泊，浮沈鸥鸟一身轻。”由其胸次殊伦，故尔诗中有我。余力可贾，瑜不掩瑕。曹子建喜人讥弹，因为之吹求无已。君自多闻，吾亦附于直谅也。
　　
　　佛耀上人家建水，幼习儒。癸丑感于时事，飘然远引，学佛闽吴，熟于释典，归主鸡山寂光寺，佳品也。近来谒我，以《山居》四律相质，指詈世人，稍嫌露却色相。佳句云：“人生人死谁为主，花开花落不计秋。”余勖以鸡山高僧，如本无，如担当，如大错，皆工韵语。既有诗兴，盍师古人。混俗非也，詈俗亦非也。佛云“不可说，不可说”。
　　
　　滇中风雅自髯翁、荔扉、栗亭、寄庵、古村、矩卿后，五塘师提倡指导，传书为多。惟五塘重自修，不重结社。同时有竹溪先生，独倡莲湖吟社，名流憬集。兰卿、筱园、向湖、天船、聚五、镜澄、古抑、厚安、菊农、雨苍，其著也。刻成社稾，人争诵之。德不孤，必有邻，金碧之一佳话也。竹溪庚午解元，贫苦卓立，能诗文，工象棋，时艺尤高。高年硕德，宏奖后进。籍太和，葬新兴。可传人也。尝向人问及鄙学，代算生庚，而生平未一晤面。谨叙崖略，聊当剑挂。
　　
　　张和仲云：“文章好用事，自邹阳始。而太史公云‘比物连类，有足多者’，岂意其遂为方便法门耶？至于今日则末流之滥觞矣。”（见《千百年眼》卷五。）按：和仲著书在万历时，诋斥堆垛之学，亦非无见。惟诗亦然。酉阳、义山开厥先，梅村、樊榭延其绪。夫典实非不可贵，贵在切合。六经之芳润，子史之精液，苟无餍妖，安足咀嚼。特专以类典为工，妃青俪白，强作傅会，甚且以卦名对、干支对见长，真所谓痴人说梦也。近人诗集以“红羊劫”对“白虎通”，夫红指丙午，羊指丁未，二劫也。说始于宋理宗朝。“二劫”之名可以对“白虎”一物乎？以“升木”对“蒙泉”，蒙泉，荆门泉名，可以对“升木”乎？以“白丁”对“朱子”，以“员半千”对“《诗三百》”。朱子，人姓名，可以对“白丁”乎？“半千”人名，可以对“三百”乎？以“雄乌”对“雌黑”，西汉两人名，可以对《道德经》言乎？文人狡狯，偶尔游戏，犹可言已。若云风雅，失之远矣。重涂泽不重真理，喜穿凿不喜大方，虽以平生敬爱之师友，不免此失。吾岂敢轻议人哉？抑恐后学误入迷途，故郑重言之。
　　
　　五塘师诗刻六卷，未刻者多随时搜辑，当为续刻。《和陈昆山观察留别》诗云：“满怀春夏风雨意，吐为农桑父老词。政成教养名实副，神发金碧光景奇。扶摇搏上大有造，芍药赠远小别离。早晚德星返行省，乾坤恢拓九龙池。”落笔华贵，卓然名家。
　　
　　阮公《咏怀》，昂首天外，正始之音，不必让夏侯、王、何专正始三君之名也。后有鲍明远、李太白，殆其嗣音。
　　
　　稚卿负异材，为饥所驱，未暇深学，而笔致甚雅，由于胸次颇远也。作诗不多，寄想特奇。《普贤寺晚眺》云：“红尘不到碧云滋，暮鼓声声月上迟。数点灯光来远市，几分秋色度高枝。石阶小坐凉于玉，世网深经密似丝。顾我有怀消未得，解人应问水之湄。”《谒升庵祠》云：“碧鸡山畔路，来访逐臣居。水阔渔镫远，烟深柳叶疏。词高明七子，迹近楚三闾。璁萼小人耳，逢君非丈夫。”《登西山石室放歌》云：“浩浩乎登临，不见高山高，眼底奔来千顷万顷之波涛。步虚凌空疑飞去，追蹑仙人王子乔。白日照我行，天风吹我衣。历尽石级三千六百有几十，猿猱难过相攀跻。是谁凿壁开鸿蒙，疑非人工疑鬼工。上只有天下无地，飒然长啸来清风。凭栏四顾独踯躅，天开大野爽心曲。庄蹻蓝褛始南来，往事悠悠不须述。滇之水流千万里，滇之山势雄无匹。宝藏秘密而英多，坚实民心尤特起。岁月蹉跎，临风浩歌。忧心无所，徒唤奈何。我欲右揽东峙之金马而飚驰，左接西翥之碧鸡而高飞。周流入荒穷四橙，采撷精英妙探微。譬医人尝百草，奇方大药一切扫。中正和平有方剂，食之精神颜色好。愿将此语质山灵，山灵无语撑空青。我生为目不为腹，（本《庄子》“圣人为目而不为腹”语。）謌声琅琅走竛竮，再来不畏山营岑。”
　　
　　昌黎云：“李杜文章在，光焰万丈长。夜梦多见之，昼思反微茫。”又云：“少陵无人谪仙死，才薄将奈石鼓何？”又云：“昔年因读李白杜甫诗，长恨二人不相从。吾与东野生并世，如何复蹑二子踪。”又云：“勃兴得李杜，万类困陵暴。”李、杜距昌黎甚近，而声价如此其重。昌黎又俯视齐、梁、陈、隋者，其文直目无六经，何论刘向。其诗亦可知已，其论诗更可知已。
　　
　　东坡云：“潮人初未知学，公命赵德为之师。”未详德学何如？孙夏峰理学宗传，以赵德为昌黎传学之弟子，仅据苏文而巳。考昌黎有《别赵子》诗，赵子即德也。注云：“愈刺潮，德摄海阳尉，督州学生徒。”其称德云：“心平而行高，两通《诗》与《书》。”又云：“宜各从所务，未用相贤愚。”诗乃昌黎由潮移袁时欲俱行不可而作。德之学行赖诗以传，可补各书之阙。
　　
　　和叔孝廉近号踽庵，殆有独行之概，而与余以诗文品行相契，仍声应气求之素，南北鱼雁，诗笺络绎。君有雅怀，我赓同调。两人之乐，何如也。孝廉今届八十，而细蝇楷书，足徵颐寿。其七九初度，徐曙岑以《蝇尘酬唱集》见赠，和韵八律皆佳妙，录其二律云：“吾衰自分吊青蝇，戚好仍来颂寿朋。耄岁心情殊厌倦，文人口说漫蜚腾。（钱王世讲卓英欲以文为寿，余深恶近今陋习，力却之。）赀粮坐耗世何益，眠食乖常己亦憎。壮不如人老终废，（科举废后，余自号老废。）十年辜负读书灯。”“三踏长安道上尘，他乡那比故乡亲。红羊历劫魂犹悸，黄鸟言旋志未伸。心喜知交来话旧，眼看画幅又翻新。（陈内侄仲恕每逢余生辰，辄以画相赠，蟠桃，松柏、竹石、岁各不同。今又惠余直幅。榆侄亦有画幅见遗。）耦俱偕老劳存问，乙卯遄今又十春。”夫伏生经学，放翁诗才，大名大寿，两有千秋。余报以四诗，有句云：“南北月明天，与君同健饭。”以极诚极俚之语，为孝廉祝。比之三多九如，自谓过之。
　　
　　和叔孝廉诗，富于典册，工于对偶，巧于选韵，诗功特深。光绪中尝助潘峄琴学使续《两浙糟轩录》，余极钦之。宣统中杭州政暇，曾与之商量三续。孝廉持数十诗稿，同为甄采，某集可新增，某集可补旧，同心之言，其臭如兰。竟不克成，非所及知也。世劫奇局，天留老眼，对此茫茫，百端交集。顷见其忧时之作云：“昊天岂不仁，小民亦何辜。纷粉乞粜书，哀哀流民图。”则怒然为之伤。又见其抱孙之作云：“拱璧满呈蟾窟彩，弄璋乍试凤雏声。”题画句：“麂眼菊疏香冷隽，龙鳞松老鬣飞腾。”则色然为之喜。要其染翰驰笺，啸歌自得，砚几咫尺，足傲侯封。吾二人各适其适，俯视纷纷，大有刘伯伦“万物二虫”之慨。
　　
　　傅岩溪中丞临郡先正，素以古文自命，请赐赵忠愍谥，诗以纪之，刻石京师，拓藏箧中，掌故存焉。“人为天地心，斯理几曾绝。君能死社稷，臣能死忠节。惟明十六世，所任非贤杰。刑人开九阍，万岁山头鹃泣血。绣我衣，豸我冠，有人血战城西关。城西关下骂贼死，黄泉仗剑报天子。有义者仆负公身，藁瘗叠山靖节里。吁嗟乎！公生矣，骨在黄泉神在天。英风烈于十九人，南渡君臣殊草草，易名于公何有焉。伊子荣附桑梓末，岁岁清明拜墓田。墓田之下悲风起，吹入寥天白云里。有臣如此死不褒，何以励俗植人纪。沐浴陈疏蓬莱宫，我皇追谥慰孤忠。百年幽郁一朝阐，碣石改书忠愍公。忠愍公，为鬼雄，张颜文谢之辈将毋同。八百沙虫岂不死，素金灸肉折胫身家空。招公毅魄返滇海，石虎关头故居在。公之子孙繁且硕，金碧得公有光彩。吁嗟乎！忠愍公，乾坤毁时无日月，青史之名乃可灭。”此天地间不可磨灭之文字，不必于字句间求之。
　　
　　彭先生恒青，受业师也，设教以讲明心理，启发性灵为主，书法尤冥契古人，尝谓字当学怪石枯藤，方能卓立。古人之外，文不犹人，顾不以作诗为训。汴京会试，先生见余《公车集》，题一绝于上云：“名世从来不在诗，当上伊吕鲜歌词。儒生自有匡君术，岂第篇章答主知。”可以窥先生为人也。先生以辛丑孝廉军功保知县，未出山而逢革命，遂终老于家。卒年六十，与家孝廉兄最契，乡人称管鲍、雷陈之交。
　　
　　先四兄课余读，严而勤，厚而静。顾禁余作诗，盖守庐陵诗穷之言也。与恒青师同意，因附录之。
　　
　　宋僧惠洪著《石门集》，《谒狄梁公庙诗》：“古祠苍烟根，碧草上屋瓦。整帆更迟留，风正不忍挂。”《同超然无尘饭柏林寺》诗：“沙村宿雨余，炊烟淡寒色。山墟蚕市休，野饭渔舟隔。忽逢柳际门，知有道人宅。扣扉山答响，童子出迎客。”又有“终夕不自寐，老逐客愁长。知谁径寻我，东墙屐齿响”诸句，色泽浓而新，声韵响而逸。实于唐诗外别开一境。今人学宋诗者，色如枯柴，声如击缶。可乎？否乎？
　　
　　《石门集》载古诗：“芦花白间蓼花红，一日秋江惨澹中。两个鹭骛相对立，几人唤作水屏风。”惠洪曰：“其理可取，而其词鄙野。”余为改之曰换骨法：“芦花蓼花能白红，数曲秋江惨澹中。好是飞来双白鹭，为谁妆点水屏风。”今按：原作固劣，改作亦卑。此等换骨法，不换可也。
　　
　　西湖宦迹，如梦如烟。长白增子固中丞，勤敏宽正，翕然服众同寮。政概忘之久矣，惟有诗篇，辄多记忆。杨味莼（士燮）出守嘉兴，有句云：“鸳鸯湖比西湖好，不住杭州住秀州。”何其兴之雅也。英雨亭（霖入）守杭州，有句云：“瓜皮艇子风涛险，愁杀中流济渡人。”何其忧之深也。但植之（焘）居法职，深儒术，有《寄全梁园金陵》五律云：“作客向天末，长来贫病侵。有怀搔短鬓，无术点黄金。白雪骚人梦，青春游子心。江南秋讯急，万户起寒砧。”植之又有连珠七首，仿士衡加以恢闽。才人学人，一齐ぽ首。
　　
　　花蕊夫人《宫词》与王建者多雷同，“银烛秋光”一首，直同杜牧。疑为古人传抄，以多为贵，有误入者，亦不别而出之也。“锦城上起凌烟阁，拥殿遮楼一面高。”当为在蜀宫时作，非入宋而咏汴宫者，亦非唐人之咏长安宫词也。
　　
　　昌黎诗十卷，外集诗十八篇，奇异险怪，乃其本色。顾亦有绵丽之作，七绝如：“韶州南去接宣溪，云水苍茫日向西。客泪数行先自落，鹧鸪休傍耳边啼。”“别来杨柳街头树，摆弄春风只欲飞。还有小园桃李在，留花不发待郎归。”倘不观其集而执词意以测，将疑为李端、李益之作也。五言如“林鸟鸣讶客，岸竹长遮邻”，“柳花间度竹，菱叶故穿萍”，“暖风抽宿麦，清雨卷归旗”，“梦觉灯消晕，宵残雨送凉”；七言如“鸣笛急吹争落日，清歌缓送Ы行人”，“金炉香动螭头暗，王佩声来难尾高”，皆雅链。不似《秋怀县斋》五古、《衡岳》《山石》七古之作以高古擅长也。然公之专长，实在七古。五塘师称公乐府，余少时称公四言，存之以待知者。
　　
　　韩公《咏灯花》起句：“今夕知何夕，花然锦帐中。”《秋字》起句：“淮南悲木落，而我亦伤秋。”《早莺》起句：“朝莺雪里新，雪树眼前春。”《答张功曹》起句：“山净江空水见沙，哀猿啼处两三家。”《樱桃》起句：“汉家旧种明光殿，炎帝还书《本草经》。”《古意》起句：“太华峰头玉井莲，开花十丈藕如船。”余少时尝摘抄之。《灯火》结句“更烦将喜事，来报主人公”，评曰：“《东方朔传》有‘主人翁’，不如直用翁字。”夫泰山北斗，何容轻议。聊以见少时之用功尔。
　　
　　惠洪《庐江》七绝云：“别开山径入松关，半在云间半雨间。红叶满庭人倚槛，一池寒水动秋山。”倘入之洪氏《唐人万首绝句》中，恐阮亭不敢删也。
　　
　　倪生汝秀初学吟咏，便有佳句。五言如“市声远隔树，月色半依楼”。七言如“翠匀红湿落花天，百五韶华一倍妍”、“夜静无人天字阔，一轮秋色月当头”，谢安石雅人深致，不虚也。《采菊》五绝云：“秋到东篱下，菊花香正浓。摘香添酒味，沈醉倚西风。”集中之完善者。
　　
　　王君庶熙诗，采入卷六。君以余为声应气求之交，奇诗谢云：“为与先生旧学商，不辞千里寄诗囊。曾经评点传佳句，白露苍葭水一方。”注云：“聊志景仰。”余究何足景仰哉！
　　
　　纳生正伦之诗，已见卷五。甲子炎夏，生归省亲。复来谈诗，裒然一帙。嘉其勤，爱其敏，为之点窜，教以建安开元之典型，庶几丽而有骨。帙中佳作择存三首：《途中》五古云：“郁郁涧壑松，浩浩清波水。水逝不复回，松高百千载。风霜落草木，凝雪英姿美。人岂无忧患，立身当如此。壮志追古人，读书惜寸晷。”《江村》七绝云：“江村矮屋两三家，一片轻烟逐水斜。烂漫春光看不尽，古津夹岸落桃花。”《访隐者》五绝云：“访友空山中，徘徊不知路。出林问野樵，云白深深处。”
</div>
    <div class="pagination">
<a href="卧雪诗话_page9.html">上一页</a><span>...</span><a href="卧雪诗话_page5.html">5</a><a href="卧雪诗话_page6.html">6</a><a href="卧雪诗话_page7.html">7</a><a href="卧雪诗话_page8.html">8</a><a href="卧雪诗话_page9.html">9</a><span class="current-page">10</span><a href="卧雪诗话_page11.html">11</a><a href="卧雪诗话_page12.html">12</a><a href="卧雪诗话_page13.html">13</a><a href="卧雪诗话_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
