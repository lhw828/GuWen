<!DOCTYPE html>
<html>
<head>
    <meta charset="UTF-8">
    <title>宋诗纪事 - 第 95 页/共 279 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗纪事 - 第 95 页/共 279 页</h1>
    <div class="content">　　句
　　雨过温泉浴妃子露浓汤饼试何郎【海棠　冷斋夜话】
　　张　绎
　　绎字思叔寿安人以文名预鄕里计偕受业程伊川之门未及仕而卒
　　寄友人
　　有客厌事事洁身山之幽寒暑不相贷乃有卒岁忧有生此有事简之成赘疣澄江本无浪不如信虚舟六经力道要无以利心求一朝与理会万境眞天游伊水正清泠子行无滞畱西风昨夜至送子至中流落月洒残梦已看古岸头我病强送君是行良难俦异时青门下谁识东陵侯【宋文鉴】
　　张　励
　　励字深道长乐人神宗朝官江淮制置发运使
　　题张公翊清溪图
　　九华郁兮江南山清溪下兮贯山间江北骛兮溪东旋浊汤汤兮清漫漫山几转兮水几盘近交臂兮远连环决天末兮浮云端齐之山兮秋之浦景晦明兮气吞吐草木蓊兮媚林莽绣屏张兮翠绡舞深窈窕兮幽掩隖雨吟猿兮风啸虎下凫鴈兮泳鲂鱮商之樯兮渔之罟互出没兮更散聚樵有舍兮梵有宇云岩阿兮棘樊圃翚连甍兮岸之浒弄潺湲兮櫂容与中横绝兮梁爲渡隐孤城兮其西去春之朝兮秋之夕风旣清兮月又白遐矫首兮俯陈迹携佳人兮不可得空望远兮中感百思悠悠兮情恻恻怅兴亡兮怀令昔独兹溪兮无终极嗟夫人兮摆尘滓遥徜徉兮玩云水移山川兮置窗几手舒巻兮千万里辀余车兮秣余马往其从兮山之下枻吾舟兮泛清泻乐鱼鸟兮放林野愿未适兮何爲者聊寓言兮公墨画
　　【呉礼部诗话张公翊清溪图画池阳清溪也郭功甫题五絶句有唯欠子瞻诗之语遂求东坡爲赋清溪词苏公复令某示秦少游写小杜弄水亭诗其后自元丰以来诸贤题咏甚多眞迹在金华智者寺草堂盖宋季王佖元敬使君得之易世后其家以售于寺坡公作词之后有长乐张励深道长句彷佛苏体亦佳】
　　钱祈父
　　祈父失其名
　　谢子瞻内翰浙西开府
　　隽庭鸳鹭集珍羣病翮摧頽下九门罪戾我慙非昼锦囘翔公亦暂朱轓龚黄政化知应尔防契谋谟想自存【缺二句　合璧事类后集】
　　李彦弼
　　彦弼字端臣庐陵人元丰中桂州郡僚
　　傲暑栖霞洞
　　嵌窦栖霞敲虚转杓左骖鸾翼右耳凤箫爽排酷烈境邈氛嚣静者多妙于焉消摇【粤西诗载】
　　张吉甫
　　吉甫元丰中人见乌台诗案
　　肖梅香
　　江村招得玉妃魂化作金炉一炷云但觉清芬暗浮动不知碧篆已氤氲春收东阁帘初下梦想西湖被更熏眞似吾家雪溪上东风一夜隔篱闻【香乘】
　　王仲修
　　仲修丞相珪之子元丰中登第官崇文院校书
　　庆侄耆登第
　　锡宴便倾光禄酒赐袍还照上林花衣冠盛事堪书日六世词科只一家
　　【鸡肋编岐国公王珪在元丰中爲丞相父准曽祖贽曾祖景图皆登进士第其子仲修元丰中登第公有诗云三朝遇主唯文翰十榜传家有姓名注云自太平兴国以来四世凡十榜登科后侄仲原子耆仲孜子昻相继登科昻又魁天下本朝六世登第者与晁文元二家而晁一世赐出身也崇宁四年耆初及第仲修作诗庆之】
　　宫词
　　云娇烟嬾雨初晴环碧风轻细浪生尽日黄鹂不飞去万年枝上听箫声
　　玉阑万朶牡丹开先摘姚黄献御杯翠幙重重围绕定料应蜂蜨不曾来
　　玉箫声里酌玻璃风猎旍旗巻绛霓星渚月斜珠露重银河流水亦东西
　　圣人独看临轩陛殿后双龙捧翠华明日集英排大宴御前先降出琵琶【敎坊使花日新尝爲臣言神宗见敎坊琵琶制作不精每遇大宴前一日降出琵琶】
　　雪消宫殿苑梅芳晓漏声迟下建章天气清寒当腊日沈香甲煎赐诸房
　　日沈天角晓星明上直妆成趁五更昨夜宣徽初进曲仙韶院里未知名【十家宫词】
　　送越帅程公辟
　　一麾占得山川胜金纽新提左顾龟苍阙鬭龙辞日下红旌引骑照江湄剡溪月午何妨醉曲水春余好赋诗玉案天香携满袖锦衣谁似过鄕时【剡录】
　　赵汝砺
　　汝砺官监察御史里行
　　送越帅程公辟
　　画舫参差看欲飞纷纷车马压尘泥右军笔墨空兰渚安道风流访剡溪白首得时归莫遽丹心怀国去犹稽月明会醉蓬莱阁应笑云霄自有梯【剡録】
　　曾孝宗
　　送越帅程公辟
　　虎符分镇浙江东舣櫂都门使斾雄双桨徘徊枌社日高牙揺曵剡溪风蓬莱阁防公书简贺监湖游狱榜空行听越民歌德政亟还青琐见旌忠【剡録】
　　王仲甫
　　仲甫字明之岐公之从子少年以词赋登科【中呉纪闻仲甫风流翰墨名著一时其殁也丁永州注葆光祭之有云爽秀豪拔出于天资谈经咏史博识周知文华自得不务竞时古格近体率意一挥金玉锵扬组绣陆离世俗所得特其歌辞生习华贵不见艰巇徘徊防阁出入凤池乗兴南游旷达不羇朝赏夕宴选胜搜竒摆脱冠裳却去轮蹄不惊荣辱不竞是非扰扰万绪付于一巵頽然终日去智忘机】
　　无题
　　黄金零落大刀头玉筯归期划到秋红锦寄鱼风逆浪碧箫吹凤月当楼伯劳知我经春别香蜡窥人一夜愁好去渡江千里梦满天梅雨是苏州
　　【中呉纪闻仲甫客呉门尝有所爱往京师爲岐公强畱之逾时不返因作诗云云此诗效古乐府槀砧今何在体人皆爱其巧】
　　苖时中
　　时中字子中甬上人元丰中广南西路转运副使
　　曾公岩和曾子宣安抚
　　红斾寻幽东郭旁泉岩新得冠殊方一川气象天开作万古榛荆地蔽藏崖穴乍惊堂室辟榜名知与日星长异时人指溪桥水思爱还同召伯棠【桂胜】
　　毛　滂
　　滂字泽民衢州人爲杭州法曹任满去抵富阳以词爲东坡所赏追还知名后乃出京卞之门尝知武康县政和中守嘉禾有东堂集
　　【挥尘后録毛泽民受知曾文肃擢置馆阁文肃南迁坐党与得罪流落久之蔡元度鎭润州与泽民俱临川王氏壻泽民倾心事之一日家集观池中鸳鸯元度席上赋诗云莫学饥鹰饱便飞泽民和呈曰贪恋恩波未肯飞元度夫人笑曰岂非适从曾相公池中飞过来者乎泽民大慙】
　　夏夜
　　毒暑弥三伏微凉起二更月窗风竹乱烟渚露荷倾【后村千家诗】
　　溪上
　　溪光照秋房娟然卧流萍水仙弄幽姿寄余汀洲情眷怀玉色子弄波濯尘缨夜寒有佳意属此泠然清【全芳备祖】
　　响潭
　　水面平铺映碧空夜深明月照龙宫猿啼未响潭先响一树花开两树红
　　游翠峯寺
　　隔墙杨栁舞腰斜傍砌鹅梨玉作花此地风光谁管领小诗收入长官家【以上西呉里语】
　　晓出定光寺
　　晓出开霜阪饥乌啄麦畦山腰余雪瘦天面冷云低寒意梅花北禅心栢子西窗前借残月照我度前溪
　　题余英馆
　　故第园林改遗亭壁戸新垂虹一桥月夹绣两隄春花落俯流水乌啼怀故人凭阑看翠荇无意数游鳞【以上湖州府志】
　　下渚湖
　　春渚连天阔春风夹岸香飞花渡水急垂栁向人长远岫分苍紫澄波映茫此身萍梗尔泊处即吾鄕【武康县志】
　　句
　　百里饱看红防防一杯轻媿黑蜿蜒【祷雨　湘烟录】
　　蔡　载
　　载字天任润州人肈之弟元丰中尝爲晋陵簿寻以荐改承事郎
　　钱伸仲漆塘四咏
　　结庐傍林泉偶与初心期佳处时自领未应鱼鸟知【遂初亭】
　　白云来何时英英冠山椒西风莫吹去使我心摇摇【望云亭】
　　高人不惜地自种无边春莫随流水去恐污世间尘【芳美亭】
　　水行天地间万派同一指胡爲穿石来要洗巢由耳【通惠亭】
　　【容斋三笔钱伸仲大夫于锡山所居漆塘村作四亭自其先人已有卜筑之意而不克就故名曰遂初先垅在其上名曰望云种桃数百千株名曰芳美凿池涌泉或以爲与惠山泉同味名曰通惠求诗于一时名流自葛鲁卿汪彦章孙仲益既各极其妙而母舅蔡天任四絶独擅场诸公皆自以爲弗及也庚溪诗话蔡天任颇工诗笔力窥陶谢之藩钱伸仲漆塘诗唯天任语简而意远诸公服其韵胜】
　　题胶山寺绣佛
　　妙相夺天眞针针巧入神几多瞻佛者还想用心人【常州府志】
　　盛次仲
　　次仲元丰中翰林学士
　　题慈溪普济寺松石小轩呈关彦长明府
　　一松偃蹇苍龙蟠一石巉岩怒虎踞我来题作龙虎轩秖恐风云卷将去【乾道四明图经】
　　句
　　看来天地不知夜飞入园林总是春
　　【冷斋夜话盛学士次仲孔舍人平仲同在馆中雪夜论诗平仲曰当作不经人道语曰斜拖阙角龙千丈澹抹墙腰月半棱坐客皆称絶次仲曰句甚佳惜其未大乃云云平仲服其工】
　　陈　律
　　律政和人元丰八年进士龙溪令
　　游洞霄山中
　　古木隂隂拥涧深青山九锁极幽寻白云也似知人意飞落长松伴醉吟【洞霄诗集】
　　楼　异
　　异字试可鄞人元丰八年进士建中靖国初爲登封令累官徽猷阁直学士知平江府提举崇福宫
　　嵩山二十四咏【并序　存四首】
　　仆性嗜山水几成癖所至虽假馆僦舍莫不聚拳石环斗池终日玩观殆忘食寝一旦来令嵩阳正在清泉白石中始至数月讼庭清暇乃芟废圃凿芙蓉菡萏二池取余土筑台高五丈许名之揖山北面嵩岳西顾少室南望许由自余诸峯环拥轩槛于是居高远眺尽山川之形势暇日既作三十六峯赋以自广然仆旧闻嵩山二十四峯图经传记所不载求之土人亦莫知也一日观明大师李得柔胜之自京师来访乃得其名出道藏吴天师灵迹记厯东而西一一可指遂命画史图诸峯于仰嵩堂以证其名仆谓胜之曰二十四峯之名湮没久矣今自吾二人者发之不可无述也乃作嵩山二十四咏并命胜之作焉华盖峯
　　华盖峯高未易穷扪参厯井到天中囘头却顾人间世但见羣青似小童
　　玉女峯
　　玉仙曾此驻云车日薄窗纱暎雪肤七字天书人不辨定知元女手中符
</div>
    <div class="pagination">
<a href="宋诗纪事_page94.html">上一页</a><span>...</span><a href="宋诗纪事_page90.html">90</a><a href="宋诗纪事_page91.html">91</a><a href="宋诗纪事_page92.html">92</a><a href="宋诗纪事_page93.html">93</a><a href="宋诗纪事_page94.html">94</a><span class="current-page">95</span><a href="宋诗纪事_page96.html">96</a><a href="宋诗纪事_page97.html">97</a><a href="宋诗纪事_page98.html">98</a><a href="宋诗纪事_page99.html">99</a><a href="宋诗纪事_page100.html">100</a><span>...</span><a href="宋诗纪事_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
