<!DOCTYPE html>
<html>
<head>
    <meta charset="UTF-8">
    <title>历代诗话 - 第 13 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代诗话 - 第 13 页/共 63 页</h1>
    <div class="content">　　吴旦生曰欲全水虫之命凡取水必滤而后饮盖僧家戒律有此规也僧灵一诗滤泉侵月起扫径避虫行白乐天送僧文畅诗山宿驯溪虎江行滤水虫王建诗藕绡纹缕裁来滑镜水波涛滤得清杨廉夫乐府云水晶帘空滤明月三十六宫白于水
　　桐华凤
　　李德裕画桐华凤赋序云成都夹岷江矶防多植紫桐每至春暮有灵禽五色小于鸟来集桐华以饮朝露及华落则烟飞雨散不知所往有名工缋于素扇予因作小赋于上者也歌曰东风晚兮芳节阑敷紫华兮防碧湍美斯鸟兮类鹓鸾具体微兮容色丹彼飞翔于霄汉此藻绘于氷纨虽清秋之已至常爱翫而忘飱吴旦生曰寰宇记桐花色白至春有小鸟色焦红翠碧相间生花中惟饮其汁不食他物花落遂死人以蜜水饮之或得三四日性多跳掷抵触便死土人画桐花凤扇即此也性驯好集美人钗上乔子旷寄女子黄观诗那能飞作桐花凤一集佳人白玉钗唐僧隠峦诗五色毛衣比凤雏深丛花里只如无美人买得偏怜惜移向金钗重几铢统志云广西南宁出倒挂毛緑常倒挂于树林故名日询手镜云倒挂小巧可爱形色如緑鹦鹉而小畧大于瓦雀好香故名收香倒挂鲜于伯机退宫人引云金莲斜抱捧珠龙玉钗倒挂收香鸟
　　苏东坡异鹊诗家有五畆园么凤集桐花又梅花诗故山亦何有桐花集么凤刘言史诗肠断锦城风日好可怜桐鸟出花飞王原吉诗梨云散尽千官影独见桐花小凤栖王元章诗五更窻前博山冷么凤飞鸣酒初醒袁海叟诗緑毛么凤无栖处来往兰房不厌频髙季迪咏倒挂诗緑衣小凤啼愁罢痩影翻悬桂枝下天顺间樊时登诗梧桐音冷么凤鸣屏山暗结愁云紫
　　华山
　　杨敬之华山赋见若咫尺田千畆矣见若还【即环字】堵城千雉矣见若杯水池百里矣见若蚁蛭台九层矣醯鸡往来周东西矣蠛蠓纷纭【一作纷纷】秦速亡矣蜂巢【一作窠】聨聨起阿房矣俄而复然立建章矣小星奕奕焚咸阳矣累累茧果祖龙藏矣
　　吴旦生曰王勉夫谓杜牧阿房宫赋明星荧荧开妆镜也緑云扰扰梳晓鬟也渭流涨腻弃脂水也烟斜雾横焚俶兰也雷霆乍惊宫车过也辘辘逺听杳不知其所之也杜杨二文同一机杼洪容斋谓敬之赋内数语杜佑李德裕常所诵念牧之乃佑孙则阿房赋实模仿杨作也江行杂録云牧之阿房宫赋六王毕四海一蜀山兀阿房出陆傪长城赋千城絶长城列秦民竭秦君灭辈行在牧之前则阿房又祖长城句法矣余观赋家不嫌相袭如唐説斋中兴赋序云虽词有工拙学有博陋气有强弱思有浅深要皆变化驰骛不失古人之法度乃用班孟坚两都赋序道有夷隆学有麤密之语司马相如大人赋亦用屈原逺游中语自李尤有德阳殿赋而王延夀之灵光殿何晏韦诞夏侯之景福殿宋武帝刘义恭何尚之之华林清暑殿诸赋出矣自扬雄有蜀都赋而傅毅之洛都班固之西都东都张衡之南都东京西京左思之蜀都吴都魏都徐干之齐都刘桢之鲁都刘邵之赵都庾阐之扬都周美成之汴都诸赋出矣自冯衍有显志赋而刘桢之遂志丁仪之厉志韦诞之叙志枣据之表志曹摅之述志陆机之遂志梁元帝之言志诸赋出矣自宋玉有好色赋而司马相如之美人张衡之定情蔡邕之协初曹植之静思陈琳阮瑀之止欲王粲之闲邪应玚之正情张华之永懐江淹之丽色沈约之丽人诸赋出矣
　　云龙
　　杜牧阿房宫赋长桥卧波未雩何龙
　　吴旦生曰隠居诗话牧谓龙见而雩故用龙以比桥殊不知龙者龙星也余以隠居此辨甚确齐源师谓髙阿那肱龙见当雩阿那肱曰何处龙见其色如何师曰龙星初见礼雩祭非真龙也岂牧之文人而亦有此失耶后见洪驹父诗话载古本是未云何龙其义始安乃知防画之譌相去悬絶至此百川学海云盖长桥之卧波上如龙之未得云而飞去若加以雩字则龙乃星名何有于长桥之势哉
　　潘子真诗话云曽南丰言阿房宫赋鼎珰玉石珠瑰金砾弃掷逦迤秦人视之亦不甚惜瑰当作块盖言秦人视珠玉如土块瓦砾也观此益知雩云之譌有自来矣
　　书带草
　　陆防书带草赋彼碧者草云书带名先儒既没后代还生
　　吴旦生曰三齐记畧不夜城东有文登山郑删注诗书栖于北山上有古井石碣旁生细草叶如薤之叶其长尺余坚韧异常土人谓之康成书带草梁元帝览赋书带新抽屏风芽发刘梦得诗墨池半在颓垣下书带犹生蔓草中苏子瞻诗庭下已生书带草使君疑是郑康成金人刘无党诗慙无书带草采采为盈手汪彦章诗门外遍生书带草林间知是德星堂吴文可诗春晖早与萱花殒书种谁传带草香
　　黄人
　　康僚日中乌赋俯黄人而更助金光
　　吴旦生曰符瑞图日二黄人守者异国人来降翟公巽诗青女霜如失黄人日故迟宋景文诗青女回风还习习黄人捧日故迟迟滕迈二黄人守日赋离立环乎两耳聫影绕于重轮遂使慕有道之风归我一德奉无私之照惟予二人升扶桑孰云孑立厠羲和乍若朋来
　　纸鸢
　　杨誉纸鸢赋望有尘埃谓翻形而载斾听无音响疑避影以衔芦
　　吴旦生曰纸鸢童子戏郭恕先画小童放风鸢引线数丈以满匹素者此也今人悮以风筝名纸鸢殊不知风筝风琴乃施之屋角触风而鸣自谐宫商故名在梵宫塔院为多老杜谒元庙诗风筝吹玉桂是也髙骈风筝赋依稀似曲才堪听又被风吹别调中此岂咏纸鸢语耶王荆公风琴诗风铁相敲固可鸣朔方行夜响行营此乃檐前铁马也













　　歴代诗话巻十九
　　钦定四库全书
　　歴代诗话巻二十
　　归安吴景旭撰
　　丙集下之中
　　赋
　　试赋
　　嬾真子曰玉禹玉年二十许就扬州秋解试瑚琏赋官韵端朩赐为宗庙之器满塲中多于第二韵用朩字云唯彼圣人粤有端朩禹玉独于第六韵用之上睎顔氏愿为可铸之金下笑宰予耻作不雕之朩亦何奇巧吴旦生曰限字为韵自唐以律赋取士已有此体如崔损北斗赋以成象在天维北有斗为韵皇甫湜履薄氷赋以戒慎之心如履氷上为韵是也然其韵数多寡平侧次叙初无定格至宋太平兴国三年九月始诏礼部试进士律赋并以平侧次用韵其后亦有不依次者
　　宋时试赋最重破题警切塲屋间每于此定魁选如天之厯数在舜躬赋暨陶破题云神圣相授天人防同何讴歌不之尧子盖厯数在于舜躬又君人成天地之化赋熊节破题云物产于地形钟自天赖君人之有作成化功之未全又大椿八千嵗为春秋赋满塲破题皆阁笔时陈元裕主文衡遂自作云物数有极椿龄独长以嵗厯八千之久成春秋二序之常故有破题中一字未安辄为改易者如文帝前席贾生赋陈尹破题云文帝好问贾生力陈忘其势之前席重所言之过人吴郛改势作分陈大服又皇极统三德五事赋魁者破题云极有所防理无或遗统三德与五事贯一中于百为陈季陆考较嫌第四句贯百为于一中似乎倒置改贯作寓较有意思又圜丘象天赋滕甫破题云大礼必简圜丘自然郑獬云礼大必简丘圜自然滕曰公在我先矣郑果第一按唐时亦重破题如李程试日五色赋杨于陵询其破题曰德动天鉴祥开日华于陵谓须作状元翌日无名于陵携此赋诣主文于是擢为状元后浩虚舟应宏词复试此题程虑浩愈于巳驰介取至观浩破题曰丽日焜煌中含瑞光程喜曰李程在里
　　中有打花格如前席贾生有云金莲烛焕煌煌汉天子之仪玉漏声沈纚纚洛阳人之语试官喜此一聨陈季陆用髙皇对小白则知赋亦有假对法也又有假人名以体状题意者如武为救世砭剂赋云唐制中兴赖药师而克济汉家外患借去病以皆除又苏东坡赠赵德麟秋阳赋云生于不土之里而咏无言之诗盖寓畤字也
　　秦少游云凡小赋如人之元首而破题二句乃其眉惟贵气貌有以动人故先择事之至精至当者先用之使观之便知妙用然后第二韵探原题意之所従来不便用议论第三韵方立议论明其防趣第四韵结断其说以明题意思全备第五韵或引事或反说第七韵反说或要终立义第八韵卒章尤要好意思尔　赋中工夫不厌仔细先寻事以押官韵及先作诸隔句凡押官韵须是穏熟浏亮使人读之不觉牵强　赋中用事唯要处置才见题便类聚事实看慢分布在八韵中如事多者须精择其可用者用之可不用者弃之不必惑于多爱留之徒为累耳如事少者须于合用者先占下别处要用不可那辍不赋中用事如天然全具对属亲确者固为上如长短不等对属不的者须别自用其语而裁剪之不可全务古语而有疵病也　赋中用事直须主客分明当取一君二民之义借如六字句中两字最即须用四字为客两字为主其为客者必须协顺宾従成就其主使于句中焕然明白不可使主客纷然也　赋中作用与杂文不同杂文则事词在人意气变化若作赋则惟贵链句之功鬬难鬬巧鬬新借如一事他人用之不过如此吾之所用则虽与众同其语之巧迥与众别然后为工也　赋家句脉自与杂文不同杂文语句或长或短一在于人至于赋则一言一字必要声律凡所言语须当用意屈折斵磨须令协于调格然后用之不协律义理虽是无益也　凡赋句全借牵合而成其初两事甚不相侔以言贯穿之便可为吾所用此链句之工也　今赋乃江左文章雕敝之余风非汉赋之比也
　　赤壁
　　苏轼前赤壁赋西望夏口东望武昌山川相缪郁乎苍苍此非曹孟德之困于周郎者乎
　　吴旦生曰东坡所赋赤壁乃黄州西下津江百步赤壁矶土人讹为赤鼻非故地也故东坡赤壁记云黄州守居之数百步为赤壁或言即周瑜破曹公处不知果是否盖亦疑之矣按江夏辨疑云江汉之间赤壁有三一在江汉之侧竟陵之东【竟陵今复州】一在齐安郡之步下【齐安今黄州】一在江夏西南二百里许【今属汉阳县】盖郡之西南者正曹公所败之地也赤壁山考云湖广赤壁有五汉阳汉川黄州嘉鱼江夏皆有之惟武昌嘉鱼县西南八十里大江滨北岸乌林南岸赤壁是也韵语阳秋云曹操入荆州孙权遣周瑜与刘备并力逆曹公遇于赤壁曹公军马烧溺死者甚众盖谓鄂州蒲圻县赤壁也诗话类编云今岳阳之下嘉鱼之上有乌林赤壁盖周瑜自武昌列舰风帆便顺泝流而上遇战于赤壁之间也杜牧有寄岳州李使君诗乌林芳草逺赤壁健帆开此真败魏军之地也昵古録云董宰晚泊祭风台即周郎赤壁在嘉鱼县南七十里雨过有箭镞于沙渚间出里人拾镞试之火能伤人是当时毒药所造耳
　　杨世昌
　　苏轼前赤壁赋客有吹洞箫者倚歌而和之
　　吴旦生曰成化中吴原博诗西飞孤鹤记何详有客吹箫杨世昌当日赋成谁与注数行石刻旧曽藏按图绘宝録云道士杨世昌字子京武都山人与东坡游善画山水则赤壁所谓吹箫之客即其人也微原博诗谁复知世昌者
　　栖鹘冯夷
　　苏轼后赤壁赋攀栖鹘之危巢俯冯夷之幽宫
　　吴旦生曰东坡谪黄州五年毎游赤壁见巨鹘栖乔朩之上故云靖康初韩子苍守黄因游赤壁而鹘已亡作诗示何次仲云岂有危巢尚栖鹘亦无陈迹但飞鸥次仲和云二赋人间真吐凤五年江上不惊鸥蟹当见水人犹怒鹘有危巢孰敢留盖鹘一微族因人见重遂流连歌咏如此
　　按山海经従极之渊惟氷夷恒都焉齐地记作水夷穆天子传作无夷淮南子作冯迟太公金匮作冯脩李善注思赋云河伯姓冯氏名夷浴于河中而溺死抱朴子云八月上庚日溺河龙鱼河图云河伯姓吕名公子夫人姓冯名夷唐有河侯新祠颂云河伯姓冯名夷字公子清冷传云冯夷华隂潼乡隄畔人也服八石得水仙是为河伯酉阳杂俎云河伯人面乗两龙一曰氷夷一曰冯夷胡元瑞引竹书纪年洛伯用与河伯冯夷鬬遂以河伯为诸侯而冯夷非神恐悮盖洛伯亦洛水之神也
　　杨升庵引洛神赋屏翳收风谓即冯夷余谓不然观植赋云屏翳收风又植诘咎文云屏翳司风似以为风师耶【韦昭以为雷师吕览以为云师】然按屈原天问蓱号起雨注云蓱蓱翳雨师名蓱一作荓一作萍即屏翳也广雅雨师谓之屏翳山海经屏翳在海东人谓之雨师虞喜志林雨师屏翳大象赋太白降神于屏翳注云其精降为雨师之神据此则为雨师无疑其与河伯有异矣况洛神赋云于是屏翳收风川后静波冯夷鸣皷女娲清歌此之所谓冯夷者余攷汉郊祀歌冯夷切和注云冯夷水神命灵也说文鸣如皷则是鸣者而命之者冯夷故曰冯夷鸣皷也杜子美诗遂有冯夷来击皷用此然观洛神赋中屏翳与冯夷并称即不得一视之尔
　　孤鹤
　　苏轼后赤壁赋适有孤鹤横江东来翅如车轮裳缟衣戛然长鸣掠予舟而西也须防客去予亦就睡梦二道士羽衣翩跹过临臯之下揖予而言曰赤壁之游乐乎问其姓名俛而不答呜呼噫嘻我知之矣畴昔之夜飞鸣而过我者非子也耶道士顾笑予亦惊悟
　　吴旦生曰词人下笔最须照顾虽才大如海一指摘便觉碍眼如东坡此赋莽莽诵过何异邨究独渔隠樷话云初言适有孤鹤横江东来中言梦二道士羽衣翩跹末言畴昔之夜飞鸣而过我者前后皆言孤鹤则道士不应言二矣余喜此言读古细心宜陆逺为之阁笔
　　吾仆
　　苏轼浊醪有妙理赋云浊者以饮吾仆清者以饮吾友吴旦生曰杜子美晦日诗浊醪有妙理庶用慰沈浮东坡因以为题按昔人自称曰仆谓饮已以浊而饮友以清也或作奴仆之仆非
　　无乡
　　黄庭坚画枯朩道士赋惧夫子之独立而矢来无乡乃作女萝施于朩末婆娑成隂与世宴息
　　吴旦生曰韩非子矢来有乡【乡方也有従来之方】则积铁以备一乡【谓聚铁于身以备一处即甲之不全者】矢来无乡则为铁室以尽备之【谓甲之全者自首至足无不有铁故曰铁室】备之则体无伤故彼以尽备之不伤此以尽敌之无奸也【言君亦当尽备于臣皆所防疑则奸絶也】按此山谷用事诚僻而非张子贤之达识亦安能破従来之疑乎
　　灵棊
　　晁补之求志赋讯黄石以吉凶兮棊十二而星罗吴旦生曰此谓灵棊经也异苑云十二棊卜出自张文成受法于黄石公行师用兵万不失一东方朔密以占众事此后秘而不传晋法味道人遇一老公授此书遂复流传
　　芋
　　洪迈老圃赋织女耀而荐大昂中而芋食
　　吴旦生曰续汉书牵牛星主闗梁织女主果因观荆楚嵗时记云七夕妇人结防楼穿七孔针陈果于庭中以乞巧有喜子网于上则以为得天宝遗事云宫女以锦结成楼殿髙百尺陈以果酒炙设坐具以祀牛女二星盖以其主果故所陈亦必是物也
　　孝经援神契云仲冬昴星中收莒芋宋均云莒亦芋说文齐谓芋为莒
　　丰城
　　陆游丰城劒赋吴亡而气犹见其应晋室之南迁吴旦生曰雷次宗豫章记云吴未亡恒有紫气见牛斗之间张华问之雷孔章曰是宝物也精在豫章丰城华遂以孔章为丰城令至县掘得玉匣开之得二剑孔章留其一以一进华后华遇害剑飞入襄城水中孔章亡后其子为建安従事经浅濑剑忽于腰间跃出遂见二龙相随焉按孔章名焕乃次宗之族后来词人往往用合剑故实相沿而不察困学纪闻引刘知几所云庄子鲋鱼之对贾生鵩鸟之辞施于寓言则可求诸实録则否而唐史官之撰晋史者取之后人因而言之悮矣顔师古注汉书凡撰述方志新异穿凿者皆不録注史犹不取况作史乎






　　歴代诗话巻二十
　　谨按巻二十第九页前五行苏轼后赤壁赋今诸刻本皆作梦一道士与前适有孤鹤云云文义贯注无疑旧刻集本作二道士不过工匠写刻之讹读者何难校改即欲从阙疑之义亦不过云二系一之讹一语足以概之乃胡仔輙自以为得间笔诸渔隐丛话妄加议论其谬不值一噱景旭是书全引其文且以读古细心誉之益以见重儓之陋矣









　　钦定四库全书
　　歴代诗话巻二十一
　　归安吴景旭撰
　　丙集下之下
　　赋
　　金粉
　　唐寅六朝金粉赋一顾倾城兮再倾国胡然而帝也胡然天
　　吴旦生曰子畏侨居南都尝宴一通侯家时文士云集即席同赋子畏先成读至此二语侯大称赏余士俱阁笔盖子畏善作情语如自咏云四更中酒半床病三月伤春满镜愁又观灯云沈香连理三珠树结防分行四照花皆极雅丽
　　金鱼
　　王世贞金鱼赋何水族之微淼承金仪之熠艴形表瑞乎帝符色徴縁于灼日冠蹙浪之琼丙抱含书之丹乙鳞奕奕而垂锦沫霏霏而布瑟
　　吴旦生曰屠纬真金鱼品云尝怪金鱼之色相变幻遍考鱼部即山海经异物志亦不载读子虚赋有曰网玳瑁钩紫贝及鱼藻同置五色文鱼因知其色相自来本异而金鱼特总名也余按述异记闗中有金鱼神云周平二年十旬不雨祭天神金鱼跃出而雨降又屈原九歌乗白鼋兮逐文鱼王逸注鲤鱼也或即此种则前此已有之当不始于汉赋抱朴子云丹水有丹鱼夏至十夜伺鱼浮出水有赤光如火博物志云金鱼出功婆塞江脑中有金述异志云晋桓冲游庐山见湖中有赤鳞鱼洛神赋腾文鱼以警乗戴叔伦诗池塘养锦鳞于念东诗跃水朱光溜嘉靖中王元美诗猩红数防媚清泠吴明卿诗水面文鱼作队行
　　帝京景物畧云鱼之种深赤曰金莹白曰银其鱼金贵乎其银周之其鱼银贵乎其金周之而别以管若篐管者鬛下而尾上周其身者也篐者不及鬛周其尾者也鱼病二曰虱曰瘟【痩而白防生虱也治以粪浸新砖投之鳞张如脱者瘟也法以新蓝布擦之】鱼死三吞肥皂水得一死橄榄柤得二死核桃皮水得三死天将雨鱼拍拍出水面水底蒸如热汤也
</div>
    <div class="pagination">
<a href="历代诗话_page12.html">上一页</a><span>...</span><a href="历代诗话_page8.html">8</a><a href="历代诗话_page9.html">9</a><a href="历代诗话_page10.html">10</a><a href="历代诗话_page11.html">11</a><a href="历代诗话_page12.html">12</a><span class="current-page">13</span><a href="历代诗话_page14.html">14</a><a href="历代诗话_page15.html">15</a><a href="历代诗话_page16.html">16</a><a href="历代诗话_page17.html">17</a><a href="历代诗话_page18.html">18</a><span>...</span><a href="历代诗话_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
