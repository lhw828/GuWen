<!DOCTYPE html>
<html>
<head>
    <meta charset="UTF-8">
    <title>五代诗话 - 第 2 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五代诗话 - 第 2 页/共 17 页</h1>
    <div class="content">　　后主宫词曰辉辉赤赤浮五云宣华池上月华新月华如水浸宫殿有酒不醉眞痴人尝宴近臣于宣华苑命宫人李玉兰歌此词侑嘉王宗寿酒音节抑扬一座倾倒嘉王惧祸为之尽觞【楼村诗注】
　　李唐伶奴取当时名士诗句入歌曲盖常事也蜀王衍召嘉王宗寿饮宣华苑命宫人李玉兰歌衍所撰宫词五代犹有此风今亡矣【碧鸡漫志】
　　蜀王衍宫词曰辉辉赫赫浮五云宣华池上月华春月华如水浸宫殿有酒不醉眞痴人近世词曲月华如水浸楼台祖此然水浸楼台虽有形容而乏蕴借入词曲可入诗则不可乃知杜诗四更山吐月残夜水明楼眞古今絶唱也【焦氏笔乘】
　　衍嬖幸韩昭顾珣潘迎等为狎客竞乂手摇头令唐师入境遏其报而游幸师至利州方知将士纷然曰且打乂手摇头衍念周宣帝歌曰自知身命促把烛夜行游令宫女连臂而歌【北梦琐言】
　　蜀王衍俘系入秦至剑阁见山川之美赋诗云不缘朝阙去来此结茅庐时人笑之至咸阳又作曲子云尽是一场嬴得与夫无愁入井者所较无多也【北梦琐言】
　　蜀王衍常裹小巾其尖如锥宫妓多衣道服簪莲花冠施胭脂夹脸号醉妆衍作醉妆词云者边走那边走只是寻花栁那边走者边走莫厌金杯酒【北梦琐言】
　　九月奉太后太妃祷青城山宫人皆衣云霞之衣自制甘州曲令宫人唱之其词哀怨闻者凄惨词曰画罗裙能结束称腰身栁眉桃脸不胜春薄媚足精神可惜许沦落在风尘后主之意本以神仙而在凡尘耳后降中原宫妓多沦落人间始騐其语【十国春秋】
　　衍在蜀时童谣曰我有一帖药其名为阿魏卖与十八子其后衍兄宗弼果卖国归唐而宗弼乃王建养子本姓魏氏此其应也【青箱杂记】
　　后蜀主孟昶
　　干德四年重阳节曲宴羣臣于宣华苑后主唱韩琮栁枝词词曰梁苑隋堤事已空万条犹舞旧春风何须思想千年事惟见杨花入汉宫内侍宋光浦欲以讽为谏遂咏胡曾诗曰吴王恃霸弃雄才贪向姑苏醉绿醅不觉钱塘江上月一宵西送越兵来声节凄惋后主不乐而罢【十国春秋】
　　蜀后主昶字保元道号玉霄子性明敏孝慈仁义在位三纪以来人生三十有不识米麦之苗者浣花溪香锦浦百花潭诸王功臣皆置林亭兵部王尚书珪诗曰十字水中分岛屿数重花外见楼台皆此类也蜀主能文章好博览有诗才尝为箴戒颁诸司各令刋刻坐隅谓之颁令箴曰朕念赤子旰食宵衣云云【野人闲话】
　　尔俸尔禄民膏民脂下民易虐上天难欺太宗皇帝书此以赐郡国立于防事之南谓之戒石铭按成都人景焕有野人闲话一书干德三年所作其首篇颁令箴载蜀主孟昶为文颁诸邑云朕念赤子旰食宵衣言之令长抚养惠绥政存三异道在七丝驱鸡为理畱犊为规寛猛得所风俗可移无令侵削无使疮痍下民易虐上天难欺赋舆是切军国是资朕之赏罚固不逾时尔俸尔禄民膏民脂为民父母莫不仁慈勉尔为戒体朕深思凡二十四句昶区区爱民之心在五季诸僭僞之君为可称也但语言皆不工惟经表出者词简理尽遂成王言盖诗家所谓夺胎换骨法也【容斋续笔】
　　杨文素作本事曲记洞仙歌氷肌玉骨自清凉无汗水殿风来暗香满绣帘开一防明月窥人人未寝欹枕钗横髩云乱起来携素手庭户无声时见疎星渡河汉试问夜如何夜已三更金波淡玉绳低转细屈指西风几时来又不道流年暗中偷换钱塘有一老尼能诵后主诗首章二句后人为足其意以塡此词余尝见一士人诵全篇云冰肌玉骨清无汗水殿风来暗香满帘开明月独窥人欹枕钗横髩云乱起来琼户悄无声时见疎星渡河汉屈指西风几时来只恐流年暗中换【漫叟诗话】蜀主孟昶夜起避暑摩诃池上作玉楼春云冰肌玉骨清无汗水殿风来暗香满绣帘一防月窥人欹枕钗横云髩乱起来琼户启无声时见疎星渡河汉屈指西风几时来只恐流年暗中换按苏子瞻洞仙歌本檃括此词然未免反有防金之憾【词综】
　　栁色黄金嫩梨花白雪香隂铿诗也李太白取用之杜子美太白诗云李侯有佳句徃徃似阴铿后人谓以此讥之然子美诗有蛟龙得云雨雕鹗在秋天一聨已见晋书载记矣如冰肌玉骨清无汗水殿风来暗香满孟蜀主诗东坡先生度以为词昔人不以蹈袭为非【挥麈余话】帝好学为文皆本于理居恒谓李昊徐光溥曰王衍浮薄而好轻艳之词朕不为也常敇史馆集古今韵防五百巻【十国春秋】
　　孟昶尝立石经于成都又恐石经流传不广易以朩版宋世书称刻本始于蜀今人求宋版尚以蜀本为佳昶好文有功后学诚未可以成败论尝言不效王衍作轻薄小词而其词自工【边州闻见录】
　　先是岁除故事学士为辞题桃符置寝门左右前一年学士幸寅逊撰词后主以其非工自操笔署云新年纳余庆嘉节号长春已而以正月纳降宋太祖命吕余庆知成都府而长春又太祖诞节名其符合有如此【十国春秋】蜀之末年百官竞执长鞭自马至地妇人竞戴髙冠子皆谓之朝天又制新曲名之曰万里朝天意谓万里皆朝于已及归降之后崎岖川陆至于京师乃万里朝天之騐矣【五国故事】
　　嘉州之西有花将军庙将军英武见于杜子美之诗庙史以匣藏唐至德元年十月郑丞相告又出本朝乾德三年二月二十六日僞蜀主孟昶以降入朝舟过庙下祭文二纸墨色如新其窘急悲伤之词读之亦令人叹息云【闻见前录】
　　南汉王刘袭
　　大有元年钦州民掘罗浮山得古剑以献篆曰已与水同宫王将耳口同尹来居口上山岫防重重后宋平南汉解者云太宗以已亥降诞是已水同宫也于文耳口王为圣尹口为君重山为出盖已亥年圣君出云【十国春秋】南汉刘隐僭据广州传四世皆昏虐多立疑冢以虞发掘今北郭外有之治壬子余觅寿藏白云之麓有携砖来售者方二尺厚五寸上有篆识曰景定辛酉预备砖寻又有售碗碟盘盂者其色黒而润若饶磁然询其所由来曰得诸刘王冢往观藏处实大墓也然景定乃宋理宗年号其非南汉物明矣廖山人飞卿居西城外荔枝湾犂田得长刀其铦已尽而嵌银文彩如绣犹新岂当时昌华苑之遗物与又北十里多甃石亦指为刘王冢发之惟水涓滴而已盖所谓明月峡玉液池也余咏西城古迹云江水东流西日斜刘郎綦迹尚天涯昌华苑外裙腰草玉液池边鼔吹蛙隔陇牛羊闻牧笛遥林烟火见樵家当年翠辇曾游地畱与东风长稻花【双槐岁钞】
　　吴越王钱镠
　　咸通中京师有望气者言钱塘有王气乃遣侍御史许浑赍璧来瘗秦望山之腹以厌之又郭璞撰临安地志云天目山前两乳长龙飞鳯舞到钱塘海山门起横为案五百年生异姓王至是果騐【吴越备史】
　　吴越国王钱镠杭州临安人倜傥有大度意气雄杰乗唐末乱离依里闬董昌啸聚乌合之众名为御冦而实自蹈之然卒能用僖宗诏命削平江浙而据有也当时以鎭海军节度使复领鎭东节制精兵三万昭宗即位加太师中书令封本郡王梁室继兴为尚父进封吴越国王至于后唐遂独有方面号令一十三郡埀四十年脩中国贡赋籍无虚日风物繁庶族系侈靡浙人俚语目之曰海龙君言富盛若彼也方其与羣雄争逐横槊马上何暇议文墨耶然喜作正书好吟咏通图纬学晚岁复降已下士幕客罗隐雅好讥评虽及镠微时事怡然不怒人以大度称之状貌凛凛亦人间英物也【宣和书谱】开平元年梁大祖即位封钱武肃镠为吴越王时有讽钱拒其命者钱笑曰吾岂失为一孙仲谋耶拜受之改其乡临安县为临安衣锦军是年省茔垄延故老旌钺鼓吹振耀山谷自昔游钓之所尽防以锦绣或树石至有封官爵者旧贸盐肩担亦裁锦韬之一邻媪九十余携壶浆角黍迎于道镠下车亟拜媪抚其背犹以小字呼之曰钱婆畱喜汝长成盖初生时光怪满室父惧将沈于了溪此媪酷留之遂字焉为牛酒大陈乡饮别张蜀锦为广幄以饮乡妇凡男女八十已生金樽百岁已上玉樽时黄髪饮玉者尚不减十余人镠起执爵于席自唱还乡歌以娱賔曰三节还乡兮挂锦衣吴越一王驷马归临安道上列旌旗碧天明明兮爱日辉父老远近来相随家山乡眷兮防时稀斗牛光起兮天无欺时父老虽闻歌进酒都不之晓武肃觉其欢意不甚浃洽再酌酒髙揭吴喉唱山歌以见意词曰你辈见侬底欢喜别是一般滋味子长在我侬心子里歌阕合声赓赞呼笑振席欢感闾里今山民尚有能歌者【湘山野录】
　　武肃王还临安与父老饮有三节还乡之歌父老多不解王乃髙揭吴音以歌曰你辈见侬底欢喜别是一般滋味子长在我侬心子里至今狂童游女借为奔期问答之歌呼其宴处为欢喜地【枫窗小牍】
　　或有述李频诗于钱尚父曰只将五字句用破一生心尚父曰可惜此心何所不用而破于诗句苦哉【北梦琐言】吴越王妃每岁归临安王以书遗妃云陌上花开可缓缓归矣吴人用其语为歌含思宛转听之凄然苏子瞻为之易其词盖清平调也调云陌上花开蝴蝶飞江山犹是昔人非遗民几度埀埀老游女长歌缓缓归陌上山花无数开路人争看翠軿来若为畱得堂堂去且更从教缓缓囘生前富贵草头露身后风流陌上花已作迟迟君去鲁犹歌缓缓妾囘家【委巷丛谈】
　　钱武肃王目不知书然其寄夫人书云陌上花开可缓缓归矣不过数言而姿制无限虽复文人操笔无以过之东坡演之为陌上花云陌上花开蝴蝶飞江山犹是昔人非遗民几度埀埀老游女还歌缓缓归五代时列国以文雅称者无如南唐西蜀非吴越所及赖此一条足以解嘲【香祖笔记】
　　五代时吴越文物不及南唐西蜀之盛而武肃王寄妃书云陌上花开可缓缓归矣二语艳称千古东坡又演为陌上花云陌上花开蝴蝶飞江山犹是昔人非遗民几度埀埀老游女还歌缓缓归生前富贵草头露身后风流陌上花已作迟迟君去鲁犹歌缓缓妾归家鼂无咎亦和八首有云娘子歌传乐府悲当年陌上看芳菲曼声更缓何妨缓莫似东风火急归荆王梦罢已春归陌上花随暮雨飞却唤江船人不识杜秋红泪满罗衣二公诗皆絶唱入乐府即小秦王调也【渔洋诗话】
　　武肃将筑捍海塘患江涛冲激命彊弩五百以射潮头又亲筑胥山祠祷之曰愿息忠愤之气暂收汹涌之涛函诗一章置海门云传语龙王并水府钱塘借与筑钱城既而涛头遂趋西陵【吴越备史】
　　每读西湖书不耐板荡黍禾之语杨铁崖故宫诗用红兠字輙欲举笔抹之今观鹧鸪竹枝百首虽复慷慨歴落别有托寄而所叙列多不可了吾意吾祖武肃王筑钱塘诗云传语神龙并水府钱塘今拟作钱城去今千余年英雄之气尚在毎吟鹧鸪一絶輙曼声歌此诗以乱之【有学集】
　　是歳广杭州城大修台馆筑子城南曰通越门北曰双门钱塘富庶由是盛于东南有何人夜署府门曰没了期没了期修城才了又开池王出见之命易其句云没了期没了期春衣才罢又冬衣士卒嗟怨者遽息【十国春秋】王稍暇则命子孙讽诵诗赋或以所制诗赐丞相及将吏以下亦间能书写画墨竹然不以占毕废正务【十国春秋】集注坡诗有未广者如看潮诗曰安得夫差水犀手三千彊弩射潮低自注吴越王尝以弓弩射潮与海神战自尔水不近州赵次公注三千彊弩字杜牧宁陵县记中语不知此语已先见前汉张骞传曰汉兵不过三千人彊弩射之即破矣又五代世家亦有三千彊弩事何但牧言【野客丛书】
　　徐彦海盐人前后从征伐有功及李彦徽奔淮南王亲巡吴兴题诗婴兰堂在湖州东南溪次末云须将一片地付与有心人众不测王将登舟顾彦曰以此郡付汝【吴越备史】
　　钱氏铁券玉册国除日进内帑宋季兵乱券沈渭水中者五十六年元至顺二年渔父获而售之钱氏之后居天台者曰世珪明洪武二年大封功臣取其券以为式寻还其家髙季迪为之歌云妖儿初下含元殿天子仍居少阳院诸藩从此拥连城朝贡皆停事攻战岐王已去梁王来长安宫阙生蒿莱天目山前异人出金戈双举风烟开罗平恶鸟鸣初起犀弩三千射潮水归来父老拜旌旗酿酒捶牛宴乡里轻裘骏马骄春风锦袍玉带眞英雄诏书特赐誓终始黄金镂字旌殊功虎符龙节彤弓矢后嗣犹令赦三死尽言恩宠冠当时天府册书未逾此摩挲旧物四百年古色满面凝苍烟天佑宰相署名在寻文再读心茫然古来保族须忠节受此几人还覆灭王家勲业至今传不在区区一方铁人生富贵知几时泰山作砺徒相期行人曽过表忠观风雨斲藓埋残碑【西湖游览志】
　　寺塔之建呉越武肃王倍于九国按咸淳临安志九厢四壁诸县境中一王所建已盈八十八所合一十四州悉数之且不能举其目矣当日尝于宫中冶乌金为瓦绘梵夹故事涂之以金合以成塔鄱阳姜尧章得其一版乃如来舍身相阳糓周晋仙赋长歌纪其事有云钱王本自英雄人白莲花见国主身蛇乡虎落狗脚朕何如锦袍玉带称功臣考罗平僭号王遗董昌书曰与其闭门作天子九族涂炭不若开门作节度使终身富贵无忧晋仙即演其辞使闻者足戒此诗人之善于取材者已【曝书亭集】
　　有言表忠观碑在钱王祠者因过观之考表忠观在龙山之麓观毁迁其碑来祠然碑皆露立且有仆者及观毕欲憩祠右一废寺不得入按地当涌金门外为钱王故苑苑曽产灵芝因舍苑宅作灵芝寺南渡后建祠寺傍新进士放榜讫每题名于寺而开宴焉眞胜地也今祠止三楹坐钱氏三世五王而寺已頽然不可问矣诗曰旧苑畱坏墙荒碑卧行路欲采云母芝草长不知处日落移舟晚春明启宴迟谁怜临水宅犹是曲江池【西河诗话】
　　钱王祠在涌金门外旧名表忠观祀呉越王钱镠镠子文穆王元瓘瓘子忠献王佐忠逊王倧忠懿王俶宋时观在龙山熙宁十年知杭州赵抃请于朝建苏轼作碑记元时燬明嘉靖三十九年以灵芝寺改建祠盖王故苑也陈子龙钱王祠诗草草羣雄事纷纷割据年斗牛占王气屠贩出豪贤地屈孙刘势形支江海边爪牙多健勇防佐集神仙本奉中州朔时分属国天锦城开邸第大朩拥旌旃受册三楼下歌风四马前自从纳土后终见举宗迁青盖方朝洛丹书改赐田金舆何日去玉椀不曾还守墓新恩重荒祠旧德传冕旒皆壮丽子姓特绵联晚树腾鼯鼠空檐响杜鹃崇功铭版碣遗恨满山川异代还祠庙当年入管弦窦融应贵宠张轨共周旋锡礼何妨盛王侯岂易捐谁言脱屣便不见誓书坚宋室诸陵在南枝更可怜【西湖志】
　　呉越王钱俶
　　王博览经史手不释巻平生好吟咏在国中编三百余篇目曰政本国相元德昭翰林学士陶谷皆撰序后文僖公搜寻遗坠总集为十巻撰后序行于世【吴越备史】唐人崇尚文墨台阁公卿未有不工此者风俗既成虽藩帅节将如于頔髙骈之流皆以吟咏自喜如罗绍威王智兴则兼逞词翰当时有李陵章句右军书之佞頔智兴一字不传无以騐工拙骈绍威所作存者信工予读绛帖有钱忠懿王使院律诗一首练句结字不在骈绍威之下后于墨林方氏见忠懿与其子遗墨五幅草圣奇古简而不烦得钟王意时忠懿方自杭朝京师每书必云吾极无事又云不用忧心事已如此识天下之有归知王者之无敌脱屣去之无一毫失国之恨异乎时穷势迫然后面缚奉降牋挥泪对宫娥者矣忠懿书语旣忠孝笔法又精妙恭惟熙陵评入神品前世帝王多与臣下争长故有用拙笔书或为累句芜辞以求免祸者熙陵云章奎画前无古人而推重忠懿翰墨如此始知王僧虔沈约薛道衡辈所遭之不幸也初天圣中文僖公尝刋忠懿十八帖与墨林此帖草法酷似碑本已足贵况眞迹乎【刘后邨集】
　　钱思公谪居汉东日撰一曲曰城上风光鸎语乱城下烟波春拍岸绿杨芳草几时休泪眼愁肠先已断情怀渐变成衰晚鸾鉴朱顔惊暗换昔年多病厌芳樽今日芳樽惟恐浅每歌之酒阑则垂涕时后阁尚有故国一白髪姬乃邓王俶歌鬟惊鸿者也曰吾忆先王将薨预戒挽铎中歌朩兰花引绋为送今相公其将亡乎果薨于隋邓王旧曲亦有帝乡烟雨锁春愁故国山川空泪眼之句颇相类【湘山野录】
　　宋邵伯温曰南唐李煜以太平兴国三年七月七日卒吴越王钱俶以雍熙四年八月二十四日卒二君归宋奉朝请于京师其卒之日俱其始生之辰太宗于是日遣中使赐以器币与之燕饮皆饮毕卒盖太宗杀之也余按野史李后主以七夕诞辰命故妓于赐第作乐侑饮声闻于外太宗闻之太怒又传其小词有小楼昨夜又东风故国不堪囘首梦魂中之句由是怒不可解是李之祸词语促之也因记钱邓王有句云帝乡烟雨锁春愁故国山川空泪眼其感时伤事不减于李然则其诞辰之祸岂亦缘是耶【稗史彚编】
　　太宗以王善于草遣中使取王草书笔迹王以风恙手不能握笔命将往时所书绢图草字遣世子惟濬同中使以进下诏奬谕仍赐金匣玉砚一付龙鳯墨一百挺红绿笔一千管盈丈纸二百轴细白绢三百疋幕府宰相洎朝中大臣文士撰恩赐汉南国王金匣玉砚诗文进上观览命黄绢图本遣赐王夏四月召王宴于后苑帝曰春风暄和万物畅茂四海安宁朕当以天下之乐为乐宜令赏花赋诗【吴越备史】
　　呉越后王来朝太祖为置宴出内伎弹琵琶王献词云金鳯欲飞遭掣搦情脉脉看即玉楼云雨隔太祖起拊其背曰誓不杀钱王【后山诗话】
　　侍郎鲍约颇从臾忠懿王纳土及王归宋约窜处海上王以诗追之曰东遐追兮西遐追鲍约何如罢钓归迄今有遐追庙焉【十国春秋】
　　钱氏之后自中原奉三世柩窆于越土诸公皆为哀挽茶山独云摸金千骑去埋玉几人归可谓妙于用事【后邨诗话】
　　楚王马殷
　　唐末刘建峰定长沙遣马殷领众浚城濠得石碣有古篆十八其文曰龙举头豭掉尾羊为兄猴作弟羊归穴猴离次解者以殷干宁三年甲辰岁代立乃龙举头也至干祐辛亥岁国亡乃豭掉尾也殷子希范以已未岁生又以开运丁未岁薨乃羊归穴也又子希崇壬申岁生后为江南所俘乃猴离次也马希振亦殷之子清泰中卒葬长沙之陶浦掘得石碣其文曰乱石之壤絶世之冈谷变庚戌马氏无王盖马氏诸王雄于周广顺辛亥岁迁于江南然其国之变实在庚戌岁故也【青箱杂记】刘言世为马氏宿将节度朗州号刘齩牙及马氏将乱民间謡曰马去也不用鞭齩牙过今年其后边镐入长沙尽俘诸马归于金陵而镐亦为王逵所逐言是岁亦为潘叔嗣所杀皆其应也【青箱杂记】
　　闽主王审知
　　光启中陈岩为福建观察使童谣曰潮水来山岩没潮水去矢口出其后王潮果代岩而审知袭位乃其应也【青箱杂记】
　　洪州上蓝院和尚失其名精于术数所言輙验王审知斋供豫章问国休咎和尚以十字囘报云不怕羊入屋只怕钱入腹时杨行宻方盛常有并吞东南之志审知叹曰腹者福也得非福州之患不在行宻而在钱氏乎至延羲之乱江南来伐两浙乗之福州果为钱氏所有又审知时有防云风吹杨菜鼓山下不得钱郎戈不罢王氏末年钱忠献王佐遣兵伐闽败淮将杨业蔡遇等尽取福建之地【全唐诗话】
　　闽忠懿王及夫人任氏初葬于闽县灵岫乡鳯池上后唐长兴三年改葬永福山今莲花峰是也宣德四年有屯军三十人盗发王塜圹门甚坚凿上角一孔以巨绳腰一人先下忽中絶呼之不应众愕然乃以松脂燃火照圹中用长梯鱼贯而入见先入者死矣圹制广如屋前祀王像凡列五供罏瓶烛台皆以金玉为之后寝红棺二王与夫人也随将器物珍宝盗出死者之妻梦其夫泣告发塜时先入被大蛇咬死欲分盗物一半其妻以梦告羣盗不肯控于管屯百户王杰杰受赂不问又控于怀安县典史朱玉得其金镯玉带又不问复控于宪司副使李素佥事邹穆穷治其事捕盗系狱典史大怖以为匿帝王物欲自缢或教以自首乃以金镯玉带呈官郡诸生王琨者称王后裔当领所盗物有司未之信阅其家谱圹中物悉载焉按谱追物物毕出堂上悬王画像方面大耳巨目弓鼻紫面修髯俨然可畏有水碗莹如金色不识为何宝召囘囘人辨之曰此玻瓈镜也圹中盗物藏库以十之一并画像与王琨领囘王墓官为修治时库役郑浩督工为予言亲见圹中悬棺推之即动棺盖为盗所开随即封固坟前石人石兽制极工巧嗟叹久之乃为诗曰莲花之峰髙如云巍峩下有前王坟松围翁仲如相语草暗麒麟似出羣当时卜筑嗟埋玉春色开残红踯躅晓雨初晴呌鹧鸪寒烟欲掩游麋鹿忆昔朱连两搆凶层城如昨霸图空故宫总付苍茫外羡道都归寂寞中寝园秘器期千古宣德初年发行伍金罏瓈椀落人间玉带眞容归御府吾闻发者三十人一人坠死其妻嗔互相告首殒囹圄无人得脱王憾伸所幸官司即修缮旧时茔域皆安奠富沙派出来中州苹藻时思致明荐惟王秀挺英雄姿保障东西建鼓旗军中王气诚非偶五百年来德政碑古松老树多遗爱濯濯英灵宛如在后来勿学屯田军踏破苔花愼勿再【如斋类藁】
　　闽主王继鹏
　　继鹏元妃梁国夫人李氏同平章事敏之女继鹏宠春鷰欲废夫人内宣徽使防政事叶翘谏曰夫人先帝之甥聘之以礼奈何以新爱易乎继鹏不听翘复上书极争继鹏批其疏后曰春色曾看紫陌头乱红飞尽不禁秋人情自厌芳华歇一叶随风落御沟放翘归永泰梁国竟废【金鳯外传】
　　闽主王延羲
　　朱文进连重遇旣获罪康宗时惧国人见讨相与结婚自固帝果于诛杀又常酒酣咏白居易诗以诮文进重遇诗云惟有人心相对间咫尺之情不能料因举酒属二人二人起流涕再拜曰臣子事君父安有他志帝不应二人大惧【十国春秋】
　　南平王高从诲
　　晋学士王仁裕来聘王出十妓弹琴以乐之韵府羣玉载从诲有句云红妆齐抱紫檀槽一抹朱弦四十条【十国春秋注】
　　秦王从荣
　　秦王从荣之为元帅轻佻浅露狎近浮薄列坐将帅而与判官论诗未跻大位而许人祸福上闻从荣伏诛悲骇几落御榻气絶复苏者再自云我今日自作刘窟头也【北梦琐言】
　　李景遂
　　晋王景遂先主第三子美容止性和厚让皇殂于丹阳遣送葬望柩哀恸雨泪观者为之垂涕兄璟继位立为储副固让不从改字退夫以见志接人物得人欢心喜与賔僚宴谈投壶赋诗【玉壶清话】
　　赞善大夫张易峭直喜尽言景遂常赋诗纎丽易面规之景遂敬纳又常怒碎玉杯于坐景遂亟推谢无忤色【十国春秋】
　　景遂赴润州鎭谢饯诗云路指丹阳分虎节心存双阙恋龙顔【江表志】
　　李茂
　　李茂字子松元宗第二子早卒追封庆王有咏雪句云甜于泉水茶须信狂似杨花蝶未知病中云半牕月在犹煎药几夜灯闲不照书【江表志】
　　李从谦
　　吉王从谦元宗第九子风采峭整喜为诗动有规诲后主常与侍臣奕从谦甫数岁侍侧后主命赋观棋诗曰竹林二君子尽日意沈吟相对虽无语争先各有心恃强知易失守分固难侵若算机筹处沧溟想未深【马令南唐书】
　　王延彬
　　延彬圭之子忠懿之犹子也圭死袭其父封于泉州性多艺而奢纵日服一巾栉日易一汗衫能为诗亦好説佛理词人禅客谒见多为所沮宅中声妓皆北人将求妓必图已形而书其歌诗于图侧题曰才如此貌如此以是冀其见慕进士徐寅常为人生几何赋后因修合求药于延彬延彬即书赋词于札尾报之其风流多此类也圭初领兵至泉州舍于佛寺始生延彬于寺之堂旣生而有白雀一栖于堂中迄延彬之终方失其所在凡三十年仍岁丰年每发蛮舶无失坠者人因谓之招宝侍郎朝廷赠延彬云州节度使及卒复葬云台山迄今闽人谓之云台侍中其诗有尤者曰两衙前后讼堂清软锦披袍拥鼻行雨后绿苔侵履迹春深红杏锁鸎声因携久醖松醪酒自煑新抽竹笋羮也解为诗也为政侬家何似谢宣城人多诵之【五国故事】
　　徐寅兴化军莆田人以袐书正字归老乡里旣死节度使王延彬以诗哭之曰延寿溪头叹逝波古今人事半消磨昔除正字今何在所谓人生能几何【诗史】
　　泉州则禅师林性简素不求赢余刺史王延彬赠句有莫怪我来偏礼足萧宫无个似吾师之语【闽书】
　　马希振
　　希振武穆王嫡长子也歴官至武顺节度使加侍中工诗句躭吟咏常延诗僧虚中于斋阁酬答不厌颇筑别墅憩息以为乐虚中常题其池亭云嘉鱼在深处幽鸟立多时盖纪实也衡阳王故希振庶弟因母宠得立希振遂弃官为道士清泰中卒葬长沙之陶浦掘得石碣其文曰乱石之壤絶世之冈谷变庚戌马氏无王盖马氏诸子于辛亥岁迁江南而其国变实在庚戌也【十国春秋】希振为鼎州节度使与门下客何致雍僧贯休联句希振曰青蛇毎用腰为力贯休曰红苋时将叶作花希振又曰蚁子子衔虫子子致雍曰猫儿儿捉雀儿儿【续归田录】
　　钱元懿
　　元懿武肃王第五子也累官賔睦二州刺史清海武胜等军节度使封金华郡王广顺元年薨于婺州年六十有六元懿治郡三十年初涖新定时有卜士方氏者时人号曰龟精常以卜数贻之曰太乙接天河金华宝贝多郡侯六十六别处不经过至是其言果騐【十国春秋】
　　钱僔
　　世子僔文穆王第五子与忠逊王同出鲁国夫人鄜氏初梁沙门宝志铜牌记云有眞人在冀州开口张弓左右边子子孙孙万万年自是南唐以冀名子文穆王诸子皆连字以应之僔所由名也【十国春秋】
　　钱亿
　　显德中王命括民丁以益军旅州县长吏因之多所残刻亿手疏其弊辞理切直王感悟乃罢王常与丞相以下论民之劳逸都由人君奢俭裁诗二章以寓志亿亦谓北方侯伯多贡滛巧蛊君心因献诗讽刺王嘉叹久之仍赐诗褒美【十国春秋】
　　钱仁侃
　　仁侃尚父之孙也为元帅府中书检校司徒与中军都虞侯金沼邻居沼所居堂东植牡丹花一本着花三百朶其色如血如金含棱顶上有碎金丝如自然蛱蝶之状一城以为殊异每岁花开张宴仁侃与焉开宝七年春三月花才一两朶开仁侃一夕洪饮击剑程服中单背负大篮左手携锄腰藏六匕首逾墙而过沼中外无知者锄取牡丹置篮中乃平其地空中闻有吁叹之声细微若游蜂音辞曰一花三百朶含笑向春风明年三月里朶朶断肠红仁侃异之移植于庭后明日沼觉失花为非人力所及来年花盛开乃宴召沼沼一见无语得疾以归至夜愤闷不已以刀决肠而卒肠皆寸寸断果符空中之语【洞微志】
　　钱昱
　　昱与从父俨皆以文章知名中朝比之二陆又雅善琴画聪明能覆棋饮酒至斗余不乱尤好学喜聚书多所吟咏恒与中朝卿大夫唱酬一日对沙门赞寜竹事迭录所记昱得百余条因集为竹谱三巻【十国春秋】
　　钱昆
　　淮阴侯庙题者甚多惟谏议钱公昆最为絶唱诗曰筑坛拜日恩虽厚蹑足封时虑已深隆准早知同鸟喙将军应起五湖心【青箱杂记】
　　小説记事亦多舛误岂复可信虽事之小者如一诗一词亦谬耳淮阴侯庙诗筑坛拜日恩虽重之句青箱杂记谓是钱昆作桐江诗话谓是黄好谦作是一诗而有二説也小词春光好待得鸾胶续断弦是何年之句江南野录谓是曹翰使江南赠妓词本事词谓是陶糓使钱塘赠驿女词冷斋夜话谓是陶糓使江南赠韩熙载歌姬词是一词而有三説也其他类此者甚众殆不可遍举【渔隐丛话】
　　宋初置通判分知州之权谓之监州有钱昆者性嗜蟹常求外补曰但得有蟹无监州处则可此语风味似晋人归田录及扪虱新话皆载其事东坡诗云欲问君王乞符竹但忧无蟹有监州昆去东坡未远即用其事为诗良爱其语也【稗史彚编】
　　钱易
　　薛九江南富家子得侍宫中善歌嵇康嵇康江南曲名也学舞于钟离氏建业破零落于江北余遇于洛阳福善坊赵春含饮酣于是歌嵇康其词即后主所制焉尝感激坐人皆泣春举酒请舞谢曰老矣腰腕衰硬无复旧态乃强起小舞终曲而罢座有王生者请余为嵇康小舞词曰薛九三十侍中郎兰香花态生春堂龙盘王气变秋雾淮声哭月浮秋霜宜城酒烟湿羁腹与君强舞当时曲玉树遗辞莫重听黄尘染鬓无前绿我闻襄阳白铜鞮荒情古艳传幽悲凄凉不抵亡国恨座中苦泪飞柔丝洛阳公子擎银觞跪奴和曲生光茂陵旅梦无春蚤彤管含羞裁短章【侍儿小名录】
　　杜子美居蜀累年吟咏殆徧海棠奇艳而诗章独不及何耶郑谷诗云浣花溪上空惆怅子美无心为发扬是已本朝名士赋海棠甚多往往皆用此为实事如钱易诗云子美无情甚都官着意频李定诗云不霑工部风骚力犹占勾芒造化权独王荆公用此作梅花诗最为有意所谓少陵为尔牵诗兴可是无心赋海棠也【韵语阳秋】绍兴二十四年甲戌先银青部纲过仪眞时七伯父方以漕使兼扬州出示书画巻有草书一轴末云居家世世为好官后书钱希白盖三经堂帖歌也希白名易呉越国王俶之子与其兄昆随俶归朝愿从科举年十七举进士御试三题日中而就太宗尝语苏易简曰朕恨不与李白同时易简对曰有钱易者李白才也太宗喜曰若然当如唐故事召入禁林防盗起剑南不果官翰林学士为文数千言顷刻而就又善行草有文集在秘阁观此巻可知其人也宋谏议敏求着东京记载崇庆坊司空李昉有孝经道德经为三经堂家有东京图崇庆坊在城之东北有司空李昉宅则诗所谓夹城尽北十里衡者也黒幡盖用汉旧仪丞相两黒幡故事司空子宗谔为翰林学士宗谔子昭廷为侍读学士从子昭道为天章阁待制世世为好官非虚语也【楼攻愧集】
　　祥符中日本国忽梯航称贡非常贡也盖因本国之东有祥光现其国素传中原天子圣明则此光现眞宗喜勅本国建一佛祠以鎭之赐额曰神光朝辞日上亲临遣夷使囘乞令词臣撰一寺记时当直者虽偶中魁选词学不甚优赡居常止以张学士君房代之盖假其稽古才雅也既传宣令急撰寺记时张尚为小官醉饮于樊楼遣人徧京城寻之不得而夷人在閤门翘足而待又中人三促之紫微大窘后钱杨二公玉堂暇日改闲忙令大年曰世上何人最得闲司谏拂衣归华山盖种放得告还山养药之时也钱希白曰世上何人最得忙紫微失却张君房时传此事为雅笑【湘山野录】
　　钱内翰希白昼景诗云双蜂上帘额独鹊袅庭柯袅字最其所用意处然韦苏州听莺曲有时断续听不了飞去花枝犹袅袅已落第二义矣【复斋漫录】
　　钱希白作拟唐诗百篇备诸家之体自序曰今之所拟不独其词至于题目岂欲抛离本集或有事疏斯亦见之本传故其拟张籍上裴晋公诗曰午桥庄上千竿竹绿野堂中白日春富贵极来惟叹老功名髙后转轻身严更未报皇城里胜赏时游洛水濵昨日庭趋三节度淮西曾是执戈人又作拟卢防诗云门前飞杨花屋后恶水鸣青蛙案上两巻书尧典与舜典畱与添丁作生涯拟古当如此相似方可传【许彦周诗话】
　　钱惟治
　　惟治好学家聚法帖图书万余巻多异本生平慕皮陆为诗有集十巻又有宝子垂绶连环诗回文体也世多称之【十国春秋】
　　钱鎭州诗虽未脱五季余韵然囘旋读之固自娓娓可观题者多云宝子弗知何物以余考之乃迦叶之香炉上有金华华内乃有金台即台为宝子则知宝子乃香炉耳亦可为此诗证但圜若重规然岂汉丁缓被中之制乎【东观余论】
　　吴越回文绶带连环诗碑在法华寺节度使钱惟治作九十首其一首云圣主钦崇教千光显绀容映云窗绮暖笼月箔花重净刹香风远危防碧雾浓胜因良以咏华国一斯逢又一首云碧天临迥阁晴雪防山屏夕烟侵冷箔明月敛闲亭【湖州府志】
　　钱惟演
　　惟演字希圣幼有俊才俶尝使赋远山诗有髙为天一柱秀作海三峰之句俶深器之【东都事畧】
　　咸平景德中钱惟演刘筠首变诗格而杨文公与之鼎立号江东三虎诗格与钱刘亦絶相类谓之西昆体大率效李义山之为丰富藻丽不作枯寂语故杨文公在至道中得义山诗百余篇至于爱慕而不能释手公尝论义山诗以为包蕴宻致演绎平畅味无穷而炙愈出钻弥坚而酌不竭使学者少窥其一斑若涤肠而浣胃是知文公之诗得于义山者为多矣又尝以钱惟演诗二十七联如雪意未成云着地秋声不断雁连天刘筠诗四十八联如溪牋未破冰生砚炉酒新烧雪满天之类皆表而出之【丹阳集】
　　钱刘首变诗格钱咏汉武云立堠东溟邀鹤驾穷兵西极待龙媒刘咏明皇云棃园法部兼胡部玉辇长亭复短亭工则工矣余按首变诗格者文公也文公亦咏汉武云力通青海求龙种死讳文成食马肝咏明皇云河朔叛臣惊舞马渭桥遗老识眞龙比之钱刘尤老健【后邨诗话】
　　杨文公云钱惟演刘筠首变诗格学者慕之得其格者蔚为佳句集中丽语颇多如惟演奉使涂中云雪意未成云着地秋声不断雁连天又云客亭厌见名长短村酒那能辩圣贤送僧游楚云宿舍孤烟起行衣梦雨凉张并州诗云戈矛巡雾夕铙皷宴萧晨章衢雨诗云平槛晓波吴榜渡绕城春树越禽飞章南安云离人南浦多春草越鸟栖枝有蚤梅刘潭州云坐激鲜颷湘竹晓树含凉雨越禽归李太仆北使云汉帜随移帐燕鸿半解鞍何袁州云疎钟静起军城晚华表双髙水国秋陈江陵云深沈蛛网通归梦紫翠春山接去舟太乙宫云神庭古柏啼乌起斋室虚帘宿雾通送人云思满离亭酒魂惊客舍乌髙泉州云东南地迥宵烽息西北楼髙晚望迷章分宁云小雨郊原连苦雾夕阳楼阁照丹枫东封应制云羽毛襄野驾宴喜鲁郊民送予知处州云轻颷使车远明月直庐空张仆射判河阳云绿野桑麻连四水黄堂歌吹拥千兵孙永兴云鱼尾故宫迷草树龙鳞平隰自风烟汉武云立堠东溟邀鹤驾穷兵西极待龙媒公子云歌番南国桃根曲马过章台杏叶韀槿花云欲作飞烟散犹怜反照迟荷花云泪有鲛人见魂须宋玉招禁中鹤云天渊风雨多秋思辽海烟波阻旧期畱题云有时盘马看尤懒尽日投壶笑未回又云春痩已寛连理带夜长谁有辟寒金元夜云九枝火树连金狄万里霜轮上璧珰马延州云沃野桑麻涵细雨严城皷角送斜阳【诗话总龟】
　　祥符天禧中杨大年钱文僖晏元献刘子仪以文章立朝为诗皆宗尚李义山号西昆体后进多窃义山语句赐宴优人有为义山者衣服败敝告人曰吾为诸馆职挦撦至此闻者欢笑【中山诗话】
</div>
    <div class="pagination">
<a href="五代诗话.html">上一页</a><a href="五代诗话.html">1</a><span class="current-page">2</span><a href="五代诗话_page3.html">3</a><a href="五代诗话_page4.html">4</a><a href="五代诗话_page5.html">5</a><a href="五代诗话_page6.html">6</a><a href="五代诗话_page7.html">7</a><span>...</span><a href="五代诗话_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
