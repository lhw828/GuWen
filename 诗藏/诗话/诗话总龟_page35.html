<!DOCTYPE html>
<html>
<head>
    <meta charset="UTF-8">
    <title>诗话总龟 - 第 35 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗话总龟 - 第 35 页/共 38 页</h1>
    <div class="content">



　　诗话总龟后集巻三十七
　　钦定四库全书
　　诗话总龟后集巻三十八　宋　阮　阅　撰箴规门
　　东坡山村诗云烟雨蒙蒙鸡犬声有生何处不安生但教黄犊无人佩布谷何劳也劝耕意言是时贩私盐者多带刀杖故取前汉龚遂令人卖剑买牛卖刀买犊曰何为带刀佩犊意言但得盐法寛平令民不带刀剑而买牛犊则民自力耕不劳劝督以讥盐法太峻不便也又云老翁七十自腰鎌慙愧春山笋蕨甜岂是闻韶觧忘味尔来三月食无盐意言山中之人饥贫无食虽老犹自采笋蕨讥时盐法峻急僻逺之人无盐食用动经数月若古之圣贤则能闻韶忘味山中小民岂能食淡而乐乎以讥盐法太急也又云杖藜褁饭去匆匆过眼青钱转手空嬴得儿童语音好一年强半在城中意言百姓请得青苖钱立便于城中浮费使却又言乡村之人一年两度夏秋税及数度请纳和预买钱今来更添青苖助役钱因此庄家防小子弟多在城市不着次苐但学得城中人语音而巳以讥新法青苖助役不便也
　　东坡开运盐河诗云居官不任事消散羡长卿胡不归去来滞留愧渊明盐事星火急谁能防农耕薨薨晓鼓动万指罗沟坑天雨助官政然淋衣缨人如鸭与猪投泥相溅惊下马荒堤上四顾但湖线路不容足又与牛羊争归田虽贱辱岂失泥中行寄语故山人慎勿厌藜羮是时卢秉提举盐事擘畵开运盐河差夫千余人某于大雨中部役其河只为般盐既非农事而役农民秋田未了有妨农事又其河中间有涌沙数里意言开得不便自叹泥中劳苦羡司马长卿居官而不任事又愧陶渊明不早弃官归去也农事未休而役千余人故云盐事星火急谁能防农耕又言百姓巳劳苦不意天雨又助官政之劳民转致百姓疲役人在泥水中辛苦无异鸭与猪又言某亦在泥中与牛羊争路而行若归田岂失此哉故云寄语故山友谨不可厌藜而思仕宦以讥开运盐河不当又妨农事也
　　苏东坡八月十五日观潮作诗云呉儿生长狎涛渊冐利忘生不自怜东海若知明主意应教斥卤变桑田时新有防禁弄潮故云呉儿生长狎涛渊冐利轻生不自怜盖言弄潮之人为贪官中利物致其间有溺死者故朝防禁断某为其时又好兴水利因作此诗言东海若知明主意应教斥卤变桑田意言东海若知此意当令斥卤地尽变桑田此事之必不可成者以讥兴水利之难成也
　　子瞻任杭州通判日转运司差往湖州相度堤岸利害因与知湖州孙觉相见作诗与孙觉云嗟余与子乆离羣耳冷心灰百不闻若对青山谈世事当须举白便浮君某是时约孙觉并坐客如有言及时事者罸一大盏虽不指言时事是非意言时事多不便不得説也又云天目山前渌浸裾碧澜堂下看衘舻作堤捍水非吾事闲送苕溪入太湖某为先曽言水利不便却被转运司差相度堤岸又云作堤捍水非吾事意言夲非兴水利之人以讥讽水利之不便也
　　王诜送韩干畵马十二疋求防尾子瞻作诗云南山之下汧渭之间想见开元天宝年八坊分屯隘秦川四十万疋如云烟骓駓骃骆骊骝騵白鱼赤兎骍皇防龙颅凤颈狞且妍竒姿逸徳隐驽顽碧眼胡儿手足鲜嵗时剪刷供帝闲柘袍临池侍三千红妆照日光流渊楼下玉螭吐青寒往来蹙踏生飞湍众工防笔和朱鈆先生曹覇弟子韩廐马多肉凥脽圆肉中畵骨夸尤难金覊玉勒綉罗鞍鞭棰刻烙伤天全不如此图近自然平沙细草荒芊绵惊鸿脱兎争后先王良挟策飞上天何必俯首服短辕意以骐骥自比讥执政大臣无能尽我才如王良之御者何必折节干求进用也
　　子瞻臈月游孤山诗云兽在薮鱼在湖一入池槛归期无悮随弓旌落尘土坐使鞭棰环呻呼追胥连保罪及孥百日愁叹一日娯白云旧有终老约朱绶岂合幽人纡人生何者非蘧庐故山鹤怨秋猿孤何时自驾鹿车去扫除白髪烦菖蒲麻鞋短褐随猎夫射弋狐兎供朝晡陶潜自作五柳传潘阆畵入三峯图吾年凛凛今几余知非不去慙卫蘧嵗荒无术归亡逋鹄则易画虎难摹此诗云悮随弓旌落尘土坐使鞭棰环呻呼以讥新法行后公事鞭棰多也
　　诙谐门
　　老杜赠常左丞有朝叩富儿门暮随肥马尘至为残杯冷炙之语及姜少府为清觞异味即云新欢使饱姜侯徳王倚为沽酒割鲜即云故人情义晩谁似岂附炎老饕如是哉盖托文字戱谑也然又不可不虑故有褊性合幽栖干谒伤直耻事干谒以自见其志亦如示侄佐云甚闻霜薤白重惠意如何巳应舂得细颇觉寄来迟皆戱言也终虑痴人以夣为实故示侄济云所来为宗族亦不为盘飱小人利口实薄俗难可论正如渊明乞食篇云饥来駈我去不知竟何之行行正斯里扣门拙言辞其卑汚乃尔不肯为五斗拆腰殆与异矣
　　试问高吟三十首何如低唱两三杯又譬如长鬛人不以长为苦归来被上下一夜着无处天觉真賛云书生大抵多穷相金眼除非是党公皆笑林语也
　　北夣言载江陵世号衣冠薮泽人言琵琶多如饭甑措大多如鲫鱼退之酧崔少府伊阳诗云下言人吏希惟足彪与虥余官辰溪时士人皆可喜而不多得近城人虎杂居戱为对云固冠思得多于鲫【士人】刻木惟宜少似彪【吏人】
　　某见同侪因行饮令人索一鱼名有浙人大唱云周公鱼余谓客坐且喜召伯鲊有对矣满堂胡卢不止因戱为足成其语云京语鲊先夸召伯浙音鱼或号周公【防溪】
　　文潜诗儿曹鞭笞学官府翁怜儿痴旁笑侮平明坐衙鞭复呵贤于羣儿能几何儿曹鞭笞以为戱翁怒鞭人血流地一种戱剧谁后先我笑为公儿更贤余谓此诗亦不可不令操权者知也坡云不辞脱袴溪水寒水中照见催租瘢等闲戯语亦有所补
　　后山诗话云杨大年傀儡诗云鲍老当筵笑郭郎笑他舞袖太琅珰若教鲍老当筵舞转更琅珰舞袖长语俚而意切相传以为笑
　　后山诗话云乞猫诗秋来防軰欺猫死窥瓮翻盘搅夜眠闻道狸奴将数子买鱼穿柳聘衘蝉虽滑稽而可喜千嵗而下读者如新
　　王直方诗话云谢王炳之惠玉板纸诗云王侯髩若绿坡竹此出髯奴传炳之大以为憾送零陵主簿夏君玉诗末云因行访幽襌头陁烟雨外盖君玉头甚大故以此戯之
　　东轩笔录云陶谷乆在翰林意希大用仍俾其党因事荐引言谷在词禁宣力实多微伺上防太祖笑曰翰林草制皆检前人旧本改换词语所谓依様畵葫芦耳何宣力之有谷闻之作诗曰官职须由生处有文章不管用时无堪笑翰林陶学士年年依旧畵葫芦太祖薄其怨望遂决意不用矣
　　西清诗话云高英秀者呉越国人与賛宁为诗友口给好骂滑稽毎见眉目有异者必噂短于其后人号恶啄薄徒尝讥名人诗病云李山甫覧汉史云王莾弄来曽半破曹公将去便平沉定是破船诗李羣玉咏鹧鸪云方穿诘曲﨑岖路又聴钩辀格磔声定见梵语诗罗隐云云中鸡犬刘安过月里笙歌炀帝归定见诗杜荀鹤云今日偶题题似着不知题后更谁题此卫子诗也不然安有四蹄賛宁笑谢而巳
　　苕溪渔隐曰刘义落叶诗云返蚁难寻穴归禽易见窠满廊僧不厌一片俗嫌多郑谷柳诗云半烟半雨溪桥畔间杏间桃山路中防得离人无限意千丝万絮惹春风或戯谓此二诗乃落叶及柳谜子观者试一思之方知其善谑也
　　隐居诗话云昨夜隂山吼贼风帐中惊起黒髯翁平明不待全师出连把金鞭打鉄不知何人之诗颇为邉人传诵有张师雄者居洛中好以甘言悦人晩年尤甚洛人目为蜜翁翁防官于塞上一夕传胡骑犯邉师雄仓皇震恐衣皮裘两重伏于土穴中神如痴矣秦人呼土窟为土空遽为无名子改前诗以嘲之曰昨夜隂山贼吼风帐中惊起蜜翁翁平明不待全师出连着皮裘入土空
　　许身一何愚自比稷与契杜陵布衣老且愚信口自比稷与契其平居趋超自是唐虞上人时夸仪秦似不可晓飘飘苏季子六印佩何迟敝裘苏季子歴国未知还季子黒貂敝得无妻嫂欺战国奸民苏张为渠此老不应未喻及观薇蕨饿首阳裘马资歴聘贱子欲适从疑误此二柄其意甚明前言盖戯耳【防溪】
　　许彦周诗话云黄鲁直爱与郭功甫戯谑嘲调虽不当尽信至如曰公做诗费许多气力做甚此语切当有益于学者不可不知也











　　诗话总龟后集巻三十八
　　钦定四库全书
　　诗话总龟后集巻三十九　宋　阮　阅　撰神仙门
　　高尚处士刘臯谓士大夫以嗜欲杀身以财利杀子孙以政事杀人以学术杀天下后世非神仙中人不能发此言也【复斋漫录】
　　熈宁中王迪为洪州左司理叅军一日有道人来磨镜因俾迪自照乃见星冠羽帔缥缈见镜中迪问其故曰此汝前身也由汝悮念堕此勉自脩证勿沦苦海既去廸具以告其妻妻然之遂弃官与妻隐去郡僚挽留不可皆作诗以饯行时新建主簿刘纯臣有诗虽警防可以记其实云髪如抹漆左叅军脱去青衫作隐沦世上更无覊绊事壶中别有自由身鼎烹玉兎山前药花看金鳌背上春莫怪少年能决烈蓝田夫妇总登真后归姑苏不知所终【复斋漫录】
　　周贯自言胶东人尝号木鴈子善属文防于洪州西山嗜酒不覊布褐粗全人或赠之钱则诣酒家取醉余皆散坠不顾西山之人见贯徃来者五十余年而顔如初至有以道术访之则必报以恶声使之亲近不得也熈宁元年至豫章石头市遇故人栖止张生为具酒食而宿中夜逆旅之主人闻户外有车马合防声起而视之无有也唯贯所卧室戸正开犹奄奄然喘息就而察之贯巳死矣明日告新建县尉呉杲卿往按之贯身洁如生扶而转之腹中汩汩如浪鸣焉县主簿刘纯臣使人棺敛埋于地云张生还家其弟迎门曰周翁凌辰见遇今往双岭矣众乃知贯非实死者也贯所着华阳二篇坐卧不离懐袖人莫得见之死日纯臣取而有之纯臣诵其文险絶而有条理纯臣以诗记之曰八十西山作酒仙麻鞋乱断布衣穿形骸一脱尘缘尽太极光隂不记年洪觉范冷斋夜话甞记之然互有不同【复斋漫录】
　　吾八嵗入小学以道士张易简为师童子几百人师独称吾与陈太初者太初眉山市井人子也予稍长学日益遂第进士制策而太初乃为郡小吏其后余谪居黄州有眉山道士陆推忠自蜀来云太初已尸觧矣蜀人呉师道为汉州太守太初往客焉正旦日见师道求衣食钱物且告别持所得尽与市人贫者反坐于防门下遂卒师道使卒舁往野外焚之卒骂曰何物道士使我正旦舁死人太初微笑开目曰不复烦汝步自防门至金鴈桥下趺坐而逝焚之城人见烟熖上焉有一陈道人也【东坡】
　　新安聂师道宗微少事道士于方升发迹逰名山数见异人扬行密开府于扬州宗微实辅佐之盖为国师三十年杨氏末觧化而去弟子塟之举棺惟衣履存焉顺义七年杨溥赠问政先生方外之兄徳诲为新安太守乃于郡之东山筑室以居方外号为问政山房问政之名或得于此苕溪渔隐曰问政山去新安郡城十许里岩谷幽防今有琳宇在焉国初黄台留题诗云千寻练带新安水万仞花屏问政山自少云霞居物外不多尘土到人间壶悬仙岛吞舟罢椀浸星宫咒水间艸暗碧潭思句曲松昏紫气度函闗龟成钱甲毛犹绿鹤化黳翎顶更殷阮洞神仙分药去蔡家兄弟寄书还笻枝挺柱菖蒲节笋帻高簮玳瑁斑新隐渐闻侵月窟旧林犹说枕沙湾黄精苖倒眠青鹿红杏枝低挂白鹇海上使频青鸟黠箧中蔵乆白驴顽手踈俗礼慵非傲肘后灵方秘不悭宝箓匣垂金缕带绛嚢条鏁玉连环常防灵穴通三楚拟过流沙化百蛮容易煮银供客用辛勤栽果与猿扳静张棊局铺还打黙考仙经销又删牀并葛鞋寒兎伏窻横柽几老龙跧溪童乞火朝敲竹山聴琹夜撼花气熏心香馥馥涧声聆耳响潺潺高坟自掩浮生骨短晷难雕不死顔早晩重逢萧坞客愿随芝盖出尘寰余以续仙传高道传二书考之诗中所用事多出师道本传【山谷】
　　唐末有狂道士不知何许人又晦其名氏游成都忽诣紫极宫谒杜光庭先生求寓泊之所先生诺之而不与之进道士日货药于市所得钱随多少沽酒饮之惟唱感庭秋一词其意感蜀之将亡如秋庭之衰落然人未之晓但呼为感庭秋道士凡半年人亦不知其异一夕大醉归夜将防尚闻唱声愈高有讶之者隔户窥之见灯烛防綉筵具器皿罗列甚盛狂道士左右二青童立侍时斟酒而唱窥者具以白先生先生乃欵其户曰光庭量识肤浅不意上仙降鍳深为罪戾然不揆愚昧而匍匐门下冀一拜光灵以消尘障道士曰何辱勤拳之若是当出奉见乃令二童收筵具器皿及陈设致于前揲之则随手而小如符子状置冠中又将二童按之如木偶可寸许又置冠中乃启户光庭忻然而入但空室而巳【高道传】
　　唐清逺道士同沈恭予游虎丘诗曰余本长殷周遭罹歴秦汉计之至唐则二千余嵗矣顔鲁公爱而刻之且有诗曰客有神仙者于兹雅丽陈盖指为神仙也李卫公追和鲁公刻清逺道士诗曰逸人缀清藻前哲留篇翰则逸人指清逺而前哲谓鲁公也其后皮日休陆龟防軰皆和之仙耶耶则不必问然仆独爱其数句云吟挽川之隂步上山之岸山川共澄澈光彩交陵乱白云蓊欲归青松忽消半于乎借使非神仙一才也【许彦周诗话】
　　异闻集载沈既济作枕中记云开元中道者吕翁非洞賔也盖洞賔尝自序以为吕谓之孙仕徳宗朝今云开元则吕翁非洞賔无可疑者苕溪渔隐曰回仙尝有词云黄梁犹未熟梦惊残尚用枕中记故事可见其非吕翁也灵怪集载南柯太守传与枕中记事絶相类浮世荣枯固巳如梦矣此二事又于梦中作梦既可笑亦可叹已【复斋漫录】
　　回仙于京师景徳寺僧房壁上题诗云明月斜秋风冷今夜故人来不来教人立尽梧桐影相传此诗自国初时即有之柳耆卿词云愁绪终难整又立尽梧桐碎影用回仙语也古今词话语云耆卿作倾杯秋景一阕忽梦一妇人云妾非今世人曽作前诗数百年无人称道公能用之夣觉记其事世传乃謡也此语怪诞无可攷据盖不曽见回仙留题遂妄言耳
　　予兄子瞻尝从事扶风开元寺多古画而子瞻少好画往往匹马入寺循壁终日有一老僧出揖之曰小院在近能一相访否子瞻欣然从之僧曰贫道平生好药术有一方能以朱砂化淡金为精金老当传人而患无可传者知公可传故欲一见子瞻曰吾不好此术虽得之将不能为僧曰此方知而不可为公若不为正当传矣是时陈希亮少卿守扶风而平生溺于黄白尝于此僧求方而僧不与子瞻曰陈卿求而不与吾不求而得何也僧曰贫道非不悦陈卿畏其得方不能不为耳贫道昔尝以方授人矣有为之即死者有遭防者有失官者故不敢轻以授人即出一巻书曰此中皆名方其一则化金方也公必不肯轻作但勿轻以授人如陈卿谨勿传也子瞻许诺归视其方毎淡金一两视其分数不足一分輙以丹砂一钱益之杂诸药入甘锅中煆之镕即倾出金砂俱不耗但其色深浅斑斑相杂当再烹之色匀乃止后偶见陈卿语及此僧遽应之曰近得其方矣陈卿惊曰君何由得之子瞻具道僧不欲轻传人之意不以方示之陈固请不巳不得已与之陈试之良验子瞻悔曰某不惜此方惜负此僧耳公谨为之陈姑应曰诺未几坐受隣郡公使酒以赃收去子瞻疑其以金故深自悔恨后谪居黄州陈公子慥在黄子瞻问曰少卿昔竟尝为此法否慥曰吾父既失官至洛阳无以买宅遂大作此然竟病指而没乃知僧言诚不妄也后十年余谪居筠州有蜀僧仪介者师文事禅师文之所至輙为修造所费不赀而莫知钱所从来介秘其术问之不以告人介以聪禅师善密为聪言其方大类扶风开元寺僧所传者然介未尝以一钱私自利故能保其术而无患苕溪渔隐曰洞微志载叶生者与前事相类其以得干银术妄费而受祸故回仙谓沈东老云闻公自能黄白之术未尝妄用盖嘉之也此真可为贪者之戒【龙川略志】
　　呉兴之东林沈东老能醸十八仙白酒一日有客自号回道人长揖于门曰知公白酒新熟逺来相访愿求一醉实熈宁元年八月十九日也公见其风骨秀伟跫然起迎徐观其碧眼有光与之语其声清员于古今治乱老庄浮图氏之理无所不通知其非尘埃中人也因出酒器十数于席间曰闻道人善饮欲以鼎先为夀如何公曰饮器中惟钟鼎为大屈巵螺杯次之而梨花蕉叶最小请戒侍人次第速斟当为公自小至大以饮之笑曰有如顾恺之食蔗渐入佳境也又约周如复始常易器满斟于前笑曰所谓杯中酒不空也回公兴至即举杯举白常命东老鼓琹回乃浩歌以和之又尝围棋以相娯止奕数子輙拂去笑曰秪恐碁终烂斧柯回公自日中至暮已饮数斗无酒色是夕月微明秋暑未退蚊蚋尚多侍人秉扇改拂偶灭一烛回公乃命取竹枝以余酒噀之揷于逺壁须臾蚊蚋尽栖壁间而所饮之地洒然东老欲有所叩先托以求驱蚊之法回云曰且饮小术乌足道哉闻公自能黄白之术未尝妄用且笃于孝义又多隂功此予今日所以来防访而将以发之也东老因叩长生轻举之术回公曰以四大假合之身未可离形而顿去惟死生去住为大事死知所徃则神生于彼矣东老摄衣起谢有以喻之回公曰此古今所谓第一最上极则处也此去五年复遇今日公当化去然公之所钟爱者子阶也治命时不得见之当此之际公亦先期而知谨勿动懐恐防失公之真性东老领而悟之饮将逹旦则瓮中所醸止留糟粕而无余沥矣回公曰乆不游浙中今日为公而来当留诗以赠然吾不学世人用笔书乃就举席上榴皮画字题于庵壁其色微黄而渐加黒故其言有回仙人赠东老诗西隣巳富忧不足东老虽贫乐有余白酒醸来缘好客黄金散尽为收书凡三十六年已而告别东老启闗送之天渐明矣握手并行笑约异时之集至舎西石桥回公先度乗风而去莫知所适后四年中秋之吉东老微疾乃属其族人而告之曰回公熈宁元年八月十九日尝谓予曰此去五年复遇今日当化去予意明年今乃熈宁之五年也子阶又适在京师干荐回公之言其在今日乎及期捐舘凡回公所言无有不验【陆元光回仙录】
　　吾乃京兆人唐末累举进士不第因游华山遇钟离传授金丹大药之方复遇苦竹真人方能驱使神再遇钟离尽获希夷之妙时吾得年五十第一度郭上灶第二度赵仙姑郭性顽钝只与追钱延年之法赵性通灵随吾左右吾惟是风清月白神仙防聚之时尝游两浙京汴谯郡尝着白襴角带右眼下有痣如人间使者筯头大世言吾卖墨飞剑取人头吾闻乃之实有三剑一断烦恼二断贪嗔三断色欲是吾之剑世有传吾之神不若传吾之法不若传吾之行何以故为人若反是虽携手接武终不成道苕溪渔隐曰回仙有沁园春一阕明内丹之防语意深妙惜乎世人但歌其词不究其理吾故表显之云七返还丹在人先须炼巳待时正一阳初动中宵漏永温温鈆鼎先透帘帏造化争驰虎龙交合进火功夫尤鬭危曲江上看月华莹净有个乌飞当时自饮刀圭又谁信无中养就儿辨水源清浊木金间膈不因师指此事难知道要微天机深逺下手速脩尤太迟蓬莱路逺三千行满独步云归


　　诗话总龟后集巻三十九
　　钦定四库全书
　　诗话总后集巻四十　　宋　阮　阅　撰神仙门
　　陈东靖康间尝饮于京师酒楼有倡打坐而歌者东不顾乃去倚栏独立歌望江南词音调清越东不觉倾听视其衣服皆故弊时以手揭衣爬搔肌肤绰约如雪乃复呼使前再歌之其词曰栏干曲红飏綉帘旌花嫩不禁纎手捻被风吹去意还惊眉黛蹙山青铿铁板闲引歩虚声尘世无人知此曲却骑黄鹤上瑶京风冷月华清东问何人制曰上清蔡真人词也歌罢得数钱下楼亟遣仆追之已失矣【出夷坚志】
　　心事数茎白发生涯一片青山空林有雪相待野路无人自还李王好书神仙隐遁之词岂非遭罹多故欲脱世网而不得邪【东坡】
　　葛稚川神仙传载王方平麻姑降蔡经家方平谓曰不见姑已百年矣擘麟脯行酒而蔡经窃视麻姑手如鸟爪心念曰背痒时正可爬背方任念而方平已知责经曰麻姑神人汝何忽谓其手可爬背于是鞭经背皇祐中江西有一事正类此或题麻姑坛记以嘲之曰五百年来别恨多东征重得见青蛾擘麟方拟穷欢喜不禁闲人背痒何【隐居诗话】
　　刘跛子者青州人也拄一拐每歳必一至洛中看花舘范家园春尽即还京师为人谈噱有味范家子弟多狎戏之有大范者见之即与二十四金曰跛子吃半角小范者即与十金吃碗羹于是以诗谢伯仲曰大范见时二十四小范见时吃椀羮人生四海皆兄弟酒肉林中过一生张丞相召自荆湖时跛子与客饮市桥客闻车骑甚盛起观之跛子脱其衣便且饮作诗曰迁客湖湘召赴京轮蹄迎送一何荣争如与子市桥饮且免人闲宠辱惊陈莹中甚爱之作长短句赠之曰稿朩形骸浮云身世一年两到京华人还乗兴闲看洛阳花闻道鞓红最好春归后终委泥沙忘言处花开花谢不似我生涯年华留不住饥餐困寝触处为家这一轮明月本自无瑕随分冬裘夏葛都不防赤水黄芽谁知我春风一拐谈笑有丹砂余政和春见于兴国寺以诗戏之曰相逢一拐大梁间妙语时时见一斑我欲从公蓬岛去烂银坑里看青山予姻家许中复之内乃赵槩叅政之孙云我十许时见刘跛子来覔酒饮笑语而去计其寿百四五十许尝书于京师新门张婆店三十年日坐相国寺东书邸中人无识之者【冷斋夜话】
　　范致虚居方城有高士舘于家自言昔乃白发社翁遇师授以神药今年逾下寿顔渥如丹有孺子色既乆而归留一絶末句云莫讶杖藜归去早旧山闲却一溪云【西清诗话】
　　卖墨者潘谷余不识其人然闻其所为非市井人也墨既精妙而价不二士或不持钱求墨不计多少与之此岂徒然者哉余尝与诗云一朝入海寻李白空看人间画墨仙一日忽取欠墨钱劵焚之饮酒三日发狂浪走遂赴井死人下视之盖趺坐井中手尚持数珠也见张元明说如此【东坡】
　　近有人游罗浮留一宿岩谷间中夜见一人身无衣而绀毛覆体意必仙也乃再拜问道其人了不顾但长啸数声响振林中歌诗云云来万岭动云去天一色长啸两三声空山秋月白【西清诗话】
　　张亶熈宁中夣行人入空中闻天风海涛声振林朩徐见海中楼阙金碧琼琚琅佩者数百人揖亶出纸请赋诗细视笔砚皆碧玉色且戒之曰此间文章要似隐起鸾鳯当与织女机杼分巧过是乃人间语耳亶成一絶句云天风吹散赤城霞染出连云万树花误入醉乡迷去路傍人应笑忘还家有仙人曰子诗佳絶未免近凡酌酒一杯极甘寒忽觉身堕万仭山而寤【同上】
　　防州布衣頼仙芝言连州有黄损仆射者五代时人仆射盖事南汉未老退归一日忽遁去莫知其存亡子孙画像事之凡三十二年复归坐作阶上呼家人其子适不在孙出见之索笔书壁上云一别人间歳月多归来人事已消磨惟有门前鉴池水春风不改旧时波投笔竟去不复防子归问其状貌孙云甚似影堂老人也无异相传如此后颇有仕进者【东坡】
　　太学体逺斋饶州一士人遇游道士道士本里人化去已多年一日来客位相访约士人请假归斋假簿中有诗一絶乃道士所书也诗云相别来来一百秋幻泡重作故人游紫泥白雪寻常事何苦人间待不休【今是堂手録】
　　钟弱翁帅平凉一方士通谒从牧童牵黄犊立于庭下弱翁异之指牧童曰道人颇能赋此乎笑曰不烦我语是儿能之牧童乃操笔大书云草铺横野六七里笛弄晩风三四声归来饱飰黄昏后不脱蓑衣卧月明既去郡人见方士担两大瓮长歌出郭迹之不见两瓮乃二口岂洞賔耶【西清诗话】
　　囬先生过湖州东林沈氏饮醉以石榴书其家东老庵之壁云西邻已冨忧不足东老虽贫乐有余白酒酿来縁好客黄金散尽为收书东老沈氏之老自谓也余次其韵云世俗何知贫是病神仙可学道之余但知白酒留佳客不问黄公覔素书符离道士辰兴际华岳先生尸解余忽见黄庭丹篆句犹传青纸小朱书凄凉雨露三年后彷佛尘埃数字余至用榴皮縁底事中书君岂不中书山谷云秋风吹渭水落叶满长安黄尘车马道独清闲自然炉鼎虎绕与龙盘九转丹砂就琴心三叠蕋珠看舞胎仙便万钉宝带貂蝉冨贵欲熏天黄粮吹未熟夣惊残是非海底直道作人难防手江南去白苹红蓼再游湓浦庐山徃三年有人书此曲于州东茶园酒肆之柱间或爱其文指趣而不能歌也中间乐工或按而歌之辄以俚语窜语晬然有市井气不类神仙中人语也十年前有醉道士歌此曲广陵市上童儿和之乃合其故时语此道士去后乃以物色踪迹之知其为吕洞賔也苕溪渔隐曰近时吴江长桥埀虹亭屋山壁上草书一词人亦为吕仙作其果然耶词曰蜚梁欹水虹影清光晓橘里渔乡半烟草看来今徃古物是人非天地里惟有江山不老雨衣风帽四海谁知道一剑横空几畨到按玉龙嘶未断月冷波寒归去也琳宇洞天无鏁指云屏烟嶂是吾庐但满地苍苔年年不扫【东坡】
　　知制诰李大临西川人有门人背伛不能仰视因以药市罢见一道士云秀才有钱丐一二百为酒资书生云家贫无钱所居有薄酿同一醉可乎道士欣然便往酒半道士问何故背伛书生言不幸遇此疾无如之何道士因出药三十粒云来日五更面东以新汲水下觉防燥不足怪书生如所教既服药燥甚不可胜展转于榻上亦甚悔之然每一伸缩渐觉舒快比明身已直矣蜀人重药市盖常有神仙之遇焉【文昌杂録】
　　予治平末沂峡还蜀泊舟仙都山下有道士以阴真君长生金丹诀石本相示予问之曰子知金丹诀邪道士曰不知也然士大夫过此必以问之庻有知之者予佳其意试问以烧炼事对曰飬生有内外精气内也非金石所能坚凝四支百骸外也非精气所能变化欲事内必调养精气极其厚内丹成则不能死也然隐居人间乆或托尸假而去求变化轻举不可得也盖四大本外物和合而成非精所能易也惟外成然后可以防瓦砾化皮骨飞行无碍矣然内丹未成内无以交之则服外丹者多死譬积枯草弊絮而置火其下无不焚者予甚善其说告之曰昔人有服金丹不幸赴井而死既而五脏皆化为黄金者又有服玉屑死于盛夏而尸不败坏者皆无内丹以主之也子之说信然哉后十余年官于南京张公安道家有一道人陜人也为公养金丹其法用紫金丹砂费数百千期年乃成公喜告予曰吾药成可服矣予谓公何以知其药成公曰抱朴子言药既成以手握之如泥出指间者药真成也今吾药如是以是知其成无疑也予为公道仙都所闻谓公曰公自知内丹成则此药可服若犹未也姑俟之若何公笑曰我姑俟之【龙川畧志】








　　诗话总后集巻四十
　　钦定四库全书
　　诗话总后集巻四十一　宋　阮　阅　撰歌咏门
　　熈宁间奉诏定蜀楚秦民三家所献书得一弊纸所书花蕊夫人诗三十二首乃夫人亲笔而辞甚奇与王建宫词无异自唐至今诵者不絶口而此独遗弃不见取前受诏定三家书者又拆去之甚可惜也谨令缮冩入三舘而归口诵数篇于丞相安石明日与中书语及之而王珪冯京愿传其本于是盛行于世夫人伪蜀孟昶侍人事具国史苕溪渔隐曰余阅此词如龙池九曲远相通杨桞丝牵两岸风长似江南好风景画船来往碧波中黎园弟子簇池头小乐携来候宴游试炙银笙先按拍海棠花下合梁州月头支给买花钱满殿宫人近数千遇着唱名多不语含羞走过御床前内人追逐采莲时惊起沙鸥两岸飞兰桨把来齐拍水并船相鬬湿罗衣厨船进食簇时新侍坐无非列近臣日午殿头先索脍隔花催唤打渔人皆清婉可喜花蕊又别有逸诗六十六篇有近世好事者旋加搜索续之篇次无伦语意与前诗相类者极少诚为乱真矣聊摘其一二云罗衫玉带最风流斜揷银箆慢裹头闲向殿前骑御马掉鞭横过小红楼春日龙池小宴开崕边亭子号流杯沉檀刻作神仙女对捧金杯水上来【王平甫】
　　周世宗时陶尚书谷奉使江南韩熈载遣家妓奉盥匜及且有书谢畧云巫山之丽质初临霞侵鸟道洛浦之妖姿自至月满鸿沟举朝不能防其辞熈载因召家妓讯之云是夕忽当浣濯焉【缃素杂记】
　　唐高宗燕群臣赏防头牡丹诗上官昭容一聨云势如连璧友情若臭兰人计之必一英竒女子也【许彦周诗话】
　　东坡后集有题织锦图上囬文其一云春晩落花余碧草夜凉低月半枯桐人随远雁边城暮雨映踈帘綉阁空其二云红手素丝千字锦故人新曲九廽肠风吹絮雪愁萦骨涙洒缣书恨见郎其三云羞看一首廽文锦锦似文君别恨深头白自吟悲赋客断愁是断琴淮海集载东坡防云余少时见一江本其后有人题诗十余首皆奇絶今记其三首然则此诗非东坡所作也少游又云子瞻记江南所题诗本不全余尝见之记其五絶今以补子瞻之遗即丛话前集所载廽文诗五首是也世以为少游所作亦非也【苕溪渔隐】
　　苏蕙织锦囬文诗所传旧矣故少常沈公复传其画繇是若兰之才益着然其诗囬旋书之读者唯晓外绕七言至其中方则漫弗可考矣若沈公之博古亦谓辞句脱读不成文殊不知此诗织成本五色相宣因以别三四五七言之异后人流传不复施采故迷其句读非辞句之脱畧也政和初予在洛阳于王晋玉许得唐程士南效此并申諴之释而后晓然是诗初不舛脱盖沈公未尝见此本耳然申諴所释但依士南之设色其七言数火其色反黄四言数金其色反緑于五行为弗类意苏氏诗圗之色为不然耳今因冠诗于画遂别而正之三四五七言之诗各随其所行而为之色观者见其色则诗之言数可知巳至于士南之文既有释者则赋采自从其旧而并録于其首云【东观余论】
　　载璇玑图序云前秦安南将军窦滔有宠姬赵阳台歌舞之妙无出其右滔置之别所妻苏知之求而获焉苦加挞辱滔深恨之阳台又专伺苏之短防毁交至滔益忿苏氏年二十一滔镇襄阳与阳台之任絶苏氏之音问苏悔恨自伤因织锦囬文题诗二百余首记八百余字纵横反覆皆为文章名曰璇玑图遣苍头赍至襄阳滔览锦字感其妙絶因送阳台之关中而具车从迎苏氏恩好为重苕溪渔隐曰王白寮有防绛唇一词送韩济之归襄阳云岘首亭空劝君休堕羊碑涙宦游如寄且伴仙翁醉说与鲛人莫解江臯佩将归思晕红萦翠袖织囬文字初寮用事以其汉上故然于送人之词似难用也【侍儿小名録】
　　南齐羊侃性豪侈舞人张静婉腰围一尺六寸能掌上舞唐人作杨桞枝辞曰认得羊家静婉腰后人除却家字只使羊静婉误矣李太白云子夜吴歌动君心李义山云莺有子夜歌晋有子夜女善歌非当时可及也【许彦周诗话】
　　古今诗人咏媍人者多以歌舞为称梁元帝妓应令诗云歌清随涧响舞影向池生刘孝绰看妓诗云燕姬臻妙舞郑女爱清歌北齐萧放冬夜对妓诗云歌还团扇后舞出妓行前执防观妓诗云学舞俱囬雪分歌共落尘陈阴鉴侯司空宅咏妓诗云莺啼歌扇后花落舞衫前陈刘删亦云山边歌两日池上舞前溪庾信赵王看妓诗緑珠歌扇薄飞燕舞衫长江总看妓诗云并歌时转黛息舞暂分香隋卢思道夜闻隣妓诗怨歌声易断妙舞态难收陈元璪春园听妓诗云红树揺歌扇緑珠飘舞衣释法宣观妓云舞袖风前举歌声扇后娇王勣咏妓诗云早时歌扇薄今日舞衫长刘希夷春日闺人诗云池月怜歌扇山云爱舞衣以歌对舞者有以歌扇对舞衣者亦每虽相縁以起然详味之自有工拙也杜子美取以为艶曲云江清歌扇底野旷舞衣前【复斋漫録】
　　緑珠井在白州防角山下昔梁氏之女有容貎石季伦为交趾采访使以真珠三斛买之梁氏之居旧井存焉耆老云汲饮此井者诞女必多美里闾以美色无益于是遂以巨石填之苕溪渔隐曰山谷诗云欲买娉嬣供煮茗我无一斛明月珠用此事也【太平广记】
　　石季伦王明君辞云延我以穹庐加于阏氏名阏氏单于妻也上乌前下章移切前汉匈奴传曰冒顿后有爰阏氏生少子顔注阏氏匈奴皇后号刘贡父云匈奴单于号其妻为阏氏耳顔便以皇后解之大俚俗也西河纪事云失我祁连岭使我六畜不蕃息失我焉支山使我媍人无顔色盖北方有焉支山山多红蓝北人采其花染绯取其英鲜者作胭脂媍人妆时用此顔色殊鲜明可爱匈奴名妻阏氏言可爱如胭脂也钱昭度作王昭君诗云阏氏才闻易妾名归期长似俟河清则误读氏字为姓氏之氏矣【艺苑雌黄】
　　古今辞人作明妃辞曲多矣意皆一律惟吕居仁独不蹈袭其诗云人生在相合不论胡与秦但取眼前好莫言长苦辛君看轻薄儿何殊胡地人【苕溪渔隐】
　　韩子苍题昭君图诗寄语防髪负薪女炙面谨勿轻离家余考唐逸士传云昭君村至今生女必炙其面白乐天诗至今村女面烧灼成瘢防乃知炙面之事乐天已先道之也【复斋漫録】
　　汉书竟宁元年呼韩邪来朝言愿壻汉氏元帝以后宫良家子王昭君字嫱妃之生一子株累立复妻之生二女至范蔚宗始言入宫久不见御积怨因掖庭令请行单于临辞大防昭君丰容靓餙顾影徘徊竦动左右帝惊悔欲复防而重失信夷狄然蔚宗不言呼韩愿壻而言四五宫女又言字昭君生二子与前书皆与之其言不愿妻其子而诏使从胡俗此自乌孙公主非昭君也西京杂记又言元帝使画工图宫人皆赂画工而昭君独不赂乃恶图之既行遂诛毛延寿琴操之按又言本齐国王穰女端正闲丽未尝窥看门户穰以其异人求之不与年十七进之帝以地远不幸欲赐单于美人嫱对使者越席请往后不愿妻其子呑药而卒盖其事杂出无所攷正自信史书尚不同况传记乎要之琴操最抵牾矣按昭君南郡人今秭归县有昭君村村人生女必灼艾炙其面虑以色选故也昭君卒葬匈奴谓之青塜晋以文王讳昭号明妃云【韩子苍昭君图叙】

　　诗话总后集巻四十一
　　钦定四库全书
</div>
    <div class="pagination">
<a href="诗话总龟_page34.html">上一页</a><span>...</span><a href="诗话总龟_page30.html">30</a><a href="诗话总龟_page31.html">31</a><a href="诗话总龟_page32.html">32</a><a href="诗话总龟_page33.html">33</a><a href="诗话总龟_page34.html">34</a><span class="current-page">35</span><a href="诗话总龟_page36.html">36</a><a href="诗话总龟_page37.html">37</a><a href="诗话总龟_page38.html">38</a><a href="诗话总龟_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
