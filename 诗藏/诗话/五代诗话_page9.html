<!DOCTYPE html>
<html>
<head>
    <meta charset="UTF-8">
    <title>五代诗话 - 第 9 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五代诗话 - 第 9 页/共 17 页</h1>
    <div class="content">　　太白诗天山三丈雪岂是逺行时又云水国秋风夜殊非逺别时岂是殊非变幻二字愈出愈竒孟蜀韩琮诗晚日低霞绮晴山逺画眉青青河畔草不是望乡时亦祖太白句法【丹铅总録】
　　张曙
　　唐张伟侍郎朝望甚高有爱姬早逝悼念不已因入朝未回其犹子右补阙曙才俊风流因增大阮之悲乃制浣溪纱其词曰枕障薫炉隔绣帏二年终日两相思好风明月始应知天上人间何处去旧欢新梦觉来时黄昏微雨画帘垂置于几上大阮朝退凭几无聊忽观此诗不觉哀恸乃曰必是阿灰所作阿灰即中谏小字也然于风教似亦不可以其叔侄年顔相侣恕之可耳谚曰小舅小叔相追相逐谑戏固不免也【北梦琐言】
　　诗人有沿袭而不失为佳者张曙途中闻蝉前四句云每歳聴蝉处那将此际同孤村寒色里野店夕阳中李中正闻子规前四句云何处正当闻声声欲断魂暖风芳草防残日落花村蒋钧孤鴈后四句云苇防风吹雨沙汀月照霜还同我兄弟零落不成行【能改斋漫录】
　　张蠙
　　张蠙字象文清河人唐干宁中进士厯任校书郎栎阳县尉迁犀浦令高祖开国拜膳部员外郎已出为金堂令后主践阼奉太后游大慈寺见壁间题句云墙头细雨垂纎草水面回风聚落花太后深加欣赏顾问寺僧僧以蠙对乃赐霞光牋五百幅令写所业诗以进蠙攟箧中藏得诗二百章献焉后主善之将召为知制诰内侍宋光嗣以其轻傲沮之止赐白金奬劳而已蠙生而頴秀性喜为诗咸通时与张乔许棠喻坦之剧燕任涛呉宰周繇郑谷李栖逺温宪李昌符谓之十哲童年有白日地中出黄河天上来之句盛为当世所称【十国春秋】沈君攸羽觞飞上苑云石径断丝阑蔓草山流细沫拥浮花外史梼杌载张蠙诗墙头细雨垂纎草水面回风聚落花葢本于沈耳【能改斋漫录】
　　昭宗皇帝颇为寒进开路崔合州牓放但是子弟无问文章厚薄邻之金瓦其间屈人不少孤寒中惟程晏黄滔擅塲之外其余以呈试考之滥得亦不少矣然如王贞白张蠙诗赵观文古风之作皆臻前辈之阃阈者也【摭言】
　　蜀江三峡中水波圆折者名曰盘盘音漩杜诗盘涡鹭浴底心性张蠙黄牛峡诗盘涡逆入嵌崆地断壁高分缭绕天【丹铅总录】
　　张蠙共看今夜月独作异乡人善状离别者塞深行客少家逺识人稀善状边地者又宫词云日透珠帘见冕旒六宫争逐百花毬回头不觉君王去已聴笙歌在逺楼甚工【后村诗话】
　　徐献忠曰蠙诗稍通格调力去补衲之遂不复用事然天才本少英旨未竒至于写物象情乃多肖似【全唐诗録】唐之诗人惟陈子昂张说【阙】　集中间有幽州之作此外游宦于诸土者寡宋则非奉使不至故题咏亦无多王之涣九日送别诗云蓟庭萧瑟故人稀何处登高且送归今日暂同芳菊酒明朝应作断蓬飞窦巩蓟门诗云自从身属富人侯蝉噪槐花已四秋今日一茎新白发懒骑官马到幽州马戴诗云荆卿西去不复返易水东流无尽期日暮萧条蓟城北黄沙白草任风吹张耒诗云十月北风燕草黄燕人马饱风力强虎皮裁鞍雕羽箭射杀隂山双白狼四诗俱工其余杂见于出塞送行之作如屡战桥恒断长氷堑不流徐陵诗也塞禽惟有鴈闗树但生榆王褒诗也万里寒光生积雪三边曙色动危旌祖咏诗也日生方见树风定始无沙裴说诗也沙河流不定春草冻难青王贞白诗也风折旗竿曲沙埋树杪平马戴诗也黄云战后积白草暮来看释皎然诗也塞馆皆无簟儒装亦有弓已行难避雪何处合逢花项斯诗也戍楼承落日沙塞碍征蓬张蠙诗也有雪常经夏无花空到春下营云外火驱马月中尘于鹄诗也野烧孤蓬旋沙风匹马冲黄滔诗也儿童能走马妇女亦弯弓欧阳修诗也边日照人如月色野风吹草作泉声范镇诗也皆善状燕中风景者【渌水亭杂识】
　　张道古
　　昭宗时拾遗张道古贡五危二乱表黜居于蜀后闻驾走西岐又迁东洛皆契五危之事悉归二乱之源因吟一章上蜀王诗曰封章才达冕旒前黜诏俄离玉座端二乱岂由明主用五危终被佞臣弹西巡鳯府非为固东播銮舆卒未安谏疏至今如尚在谁能更与读来看【全唐诗话】
　　道古临淄人景福中进士释褐为著作郎迁右拾遗播迁之后方镇阻兵道古上危乱疏云只今刘备孙权已生于世矣谪施州司戸防军后入蜀王氏闻而憾之乃变姓名卖卜导江青城市中建开国召为武部郎中至玉垒闗谓所亲曰吾唐室谏臣终不能拳跽与鸡犬同食虽召必再贬于死之日葬我于闗东不毛之地题曰唐佐辅补阙张道古墓后遇害妻亦继亡蜀主悯之俾祔葬焉郑云叟在华闻之有诗哭之曰曾陈章疏忤昭皇扑落西南事可伤岂使谏臣终屈辱直疑天道恶忠良生前卖卜居三蜀死后驰名遍大唐谁使后来修史者言君力死正頽纲【全唐诗话】
　　刘隠辞
　　刘隠辞仕高祖累官员外郎王宗宪镇宁江日辟隠辞为节度掌书记宗宪起家武人颇务诛求多为恣横隠辞数数进谏宗宪颇不平无复宾客之礼对将吏咄责之隠辞求退职又不许遂咏白盐山灔滪堆诗刺之宗宪闻而发怒忽一日于江干饮酣仰视白盐斜睨滟滪曰刚有破措大欲于此死遂令壮士拽隠辞离席絷手足于砂石上暴之防军宾幕多方救之不可得宗宪顾左右曰待吾饮罢投入水中隠辞厉声曰昔鹦鹉洲致溺祢处士今滟滪堆欲害刘隠辞我虽不及祢衡足下争同黄祖岂有不存天子涂炭贤良但得留名死亦宜矣宗宪怒渐解良久舎之明日军府请宗宪召隠辞引谢隠辞竟托疾遁归白盐山诗曰占断瞿塘一峡烟危峰逈出众峯前都縁顽梗揎浮世这莫峥嵘倚半天有树只知因鸟雀无云不易驻神仙假饶突兀高千丈争及平平数亩田滟滪堆诗曰滟滪崔嵬百万秋年年出没几时休未容寸玉生纎草能向当江覆巨舟无事便腾千丈浪与人长作一堆愁都縁不似磻溪石难使渔翁下钓钩【十国春秋】
　　蒋贻恭
　　巴蜀三纪以来艺能之士精于诗话者众矣沙门昙彧学李阳氷篆道士张昭嗣学柳公权书工部元员外昭嘏仿韩择木八分皆杜光庭门人也僧晓峦攻张芝草书黄少监荃学边鸾花竹处士滕昌祐拟梁广花草野人张道隠学张璪松石相国李昊为著名李司议文才继阎立本写真书画常代野人平生读庄老书好图龙之真形飘飘然云隂雨气有蜿蜒之势撰龙证笔诀三巻彭州倅郑昭请画龙于州西门泰山府君祠其夕三更风雨大作蒋贻恭留题诗曰世人空解竞丹青惟子通得墨灵应有神看下笔岂无风雨助成形咸疑喷浪归沧海势欲拏云上杳防静闭绿堂深夜后晓来帘幙似闻腥【野人闲话】
　　蒋贻恭蚕诗云辛苦得茧不盈筐灯下缫丝恨更长着处不知来处苦但贪衣上绣鸳鸯【古今诗话】
　　冯涓
　　冯涓初除京兆府防军恩地杜相审权有江西之拜制未出召涓密语延辟之命戒勿泄涓漏其言于友人郑寛寛寻捧刺诣贺杜遂鄙涓浅薄不预初选及亷车发日涓候别于长乐杜长揖曰勉旃后分符眉州不得之任在西川重围中局蹐于陈田之间羇愁六年徒步糊口着怀秦赋有南冠龙吟等集皆伤蹭蹬也集有蜀防引其要云昂藏大步蚕丛国曲颈微伸高九尺卓女窥窓莫我知严仙据案何曾识又题支机石云不随俗物皆成土只待明时却补天惜知已之不遇也【唐诗纪事】涓性滑稽语多讥诮高祖尝问击抡之戏剙自何人涓对曰丘八所制高祖为大笑又与司空王锴等小酌锴举令一字三呼两物相似曰乐乐乐冷淘似馎饦涓曰已已已驴粪似马矢坐中大噱涓但长啸而已【十国春秋】冯涓蜀防引云自古皆传蜀道难尔何能过拔蛇山忽惊登得鸡翁碛又恐碍着鹿头闗昂藏大步蚕丛国曲颈微伸高几尺卓女窥窓莫我知严仙据案何曾识题支机石云不随俗物皆成土祗待良时却补天苦雨行云釡鱼化为池中物禾履浮为天际船蜀城析体之际几至殍殕因投鬻米家活有诗云取水郎中何日了破柴员外几时休早知蜀地区娵与【乃训如此与也】悔不长安大比丘【即收足大坐也北梦琐言】
　　阎选
　　阎选故布衣也酷善小词有临江仙词云昼帘深殿香雾冷风残又云猿啼明月照空滩时人目为阎处士【十国春秋】
　　张立
　　张立雅善吟咏性朴直无忌讳后主常于罗城上徧植芙蓉每至秋间四十里尽铺锦绣高下相照立作诗以风七月为刺诗曰四十里城花发时锦囊高下照坤维虽妆蜀国三秋色难入豳风七月诗及广政末朝政已乱立又作诗规讽诗曰去年今日到成都城上芙蓉锦绣舒今日重来旧游处此花憔悴不如初国人称为诗谏【十国春秋】
　　复斋漫录云辨蜀论云自顷诸公议论颇以蜀人为疑茍可以防闲沮遏无不为矣吾不知其说也以公孙述尝有蜀乎是时王郎据邯郸卢芳据九原刘永据梁宋隗嚣据秦陇而秦丰李宪之属不可胜数何独蜀也以刘氏尝有蜀乎是时曹氏据河南袁绍据河朔袁术据九江刘表据荆州孙氏据江表而公孙度吕布之属不可胜数何独蜀也以王孟尝有蜀乎是时刘隠称南汉李景称南唐钱镠称吴越刘崇称东汉而马殷王审知高季兴之属不可胜数何独蜀也其大畧如此余后因读外史梼杌见五代时后唐魏王代蜀之后朝廷颇疑蜀人凡有势力赀产之族悉令遣入洛隐士张立为诗以讽曰朝廷不用忧巴俗称伯何曾是蜀人乃知子西用其意凡子西数百言而立以十四字尽之可谓简而当矣【渔隠丛话】
　　后唐张立尝为诗曰朝廷不用忧巴蜀称霸何曾是蜀人人以为名言至本朝张次公序蜀梼杌天觉送凌戡归蜀大抵亦皆为蜀人辩数者也忠义固臣子之常分知不知庸何恤而蜀人之大节表表在人亦岂狂图者之所能溷三子者之撰亦不洪矣故不若东溪辩蜀都赋葢不专为蜀辩将以发左思抑蜀黜吴借魏谀晋之罪真有功于名教也士之生蜀者其自今宜知所爱重毋使后人辩今犹今辩昔焉【鹤山题跋】
　　杨玢
　　蜀杨玢仕至显官随王衍归唐以老致仕归长安旧居多为隣里侵占子弟欲诣府诉玢自批状尾云四隣侵我我从伊毕竟须思未有时试上含元殿基望秋风秋草正离离子弟不敢复言【天中记】
　　陈咏
　　唐前进士陈咏眉州青神人有诗名善奕棋昭宗刼迁驻跸陜郊是歳策名归蜀韦书记庄以诗贺之又有乡人拓善者属和为诗其略云让德已闻多士伏沽名还得世人闻讥其比涤器当垆也谬称冯副使涓诗以涓多谐戏故也或云蜀之拓善者作此诗假冯公之名也颍川尝以诗道自负谒荆幕郑凖凖亦自负雄笔谓颍川曰今日多故不暇操染有三数处回缄祈为假手颍川自旦及暮起草不就葢欲以高之其诗巻首有一对云隔岸水牛浮鼻渡傍溪沙鸟防头行京兆杜光庭先生谓曰先辈佳句甚多何必以此为巻首颍川曰曾为朝贵见赏所以刻于巻首都是假誉求售使然也【北梦琐言】
　　徐振
　　徐振雷塘诗云九重城阙悲凉尽一聚园林怨恨长花忆所为犹自笑草知无道更应荒诗名占得风流在酒兴催教运祚亡若问皇天惆怅事只应斜日照雷塘古意云扰扰都城晓又昏六街车马五侯门箕山渭水空明月可是巢由絶子孙右二诗韦庄取为又集【唐诗纪事】
　　裴铏
　　干符五年铏以御史大夫为成都节度副使题石室诗曰文翁石室有仪形庠序千秋播德声古柏尚留今日翠高岷犹蔼旧时青人心未肯抛羶蚁弟子依前学聚萤更叹沲江无限水争流祗愿到沧溟时高骈为使时乱矣故铏诗有愿到沧溟之句有微旨也铏作传竒行于世【唐诗纪事】
　　顾敻
　　顾敻醉草词云高柳数声蝉魂销似去年陈声伯爱之拟作一絶句云拥被忽聴门外雨山中又作去年秋甚脱化【花间集】
　　顾太尉换我心为你心始知相忆深自是透骨情语徐山民妾心移得在君心方知人恨深全袭此然已为桞七一派滥觞【花草蒙拾】
　　杜陵月夜诗明是公忆鄜州之闺中及小儿女却代闺中忆已又分别之曰某解忆某不解忆明是公忆鄜州闺中及小儿女遂于月下伫立不觉长久却云闺中看月许久鬟必湿臂必寒也明是公忆闺中久立月下而泪不干却云何时偕闺中倚幌双照泪痕身在长安神游鄜州恍若身亦在鄜州神驰长安矣曩读顾敻诉衷情词云换我心为你心始知相忆深是此一派神理【知本堂读杜】
　　词中佳语多从诗出如顾太尉蝉吟人静斜日傍小窓明毛司徒夕阳低映小窓明皆本黄奴夕阳如有意偏傍小窓明若苏东坡之与客携壶上翠微贺东山之秋尽江南草木凋皆文人偶然游戏非向樊川集中作贼【花草蒙拾】
　　画家七十二色有檀色浅赭所合古诗所谓檀画荔枝红也而妇女晕眉色似之唐人诗词多用之试举其略徐凝宫中曲云檀妆惟约数条霞花间词云背人匀檀注又钿昏檀粉泪纵横又臂留檀印齿痕香又斜分八字浅檀蛾是也又云卓女烧春醲美小檀霞则言酒色似檀色伊孟昌黄蜀葵诗檀防佳人喷异香杜衍雨中荷花诗檀粉不匀香汗湿则又指花色似檀色也【丹铅录】顾敻善小词有醉公子曲为一时艳称尤善诙谐常于前蜀时见隶武秩者多拳勇之夫戏造武举牒以讥之人以为滑稽云【十国春秋】
　　蜀光天元年太祖寝疾经旬文州进白鹰茂州贡白羣臣议曰圣人本命是鹰至甚相刑贡二禽非以为瑞退鹰留帝疾必痊敇命不从是歳晏驾又通正年有大秃鹙鸟飏于摩诃池上顾太尉敻时为小臣直于内庭遂潜吟二十八字咏之曰昔日曾看瑞应图万般祥瑞不如无摩诃池上分明见仔细看来混两矑至光天元年帝崩乃秃鹙事之徴也【鉴戒录】
　　陈裕
　　陈裕秀才下第游蜀誓弃举业唯事唇喙覩物便嘲其中数篇亦堪采择虽无教化于当代诚可取笑于一时咏浑家乐云晨起梳头午不休一窠精魅閙啾啾阿家解舞清平乐新妇能抛白水毬着绿挑牌吹觱篥赐绯盟器和梁州天晴任尔浑家乐雨下还须满舎愁又北郡南州处处过平生家业一驴防囊中钱物衣装少袋里胭脂胡粉多满子面聒穷措大萧娘身痩姮娥怪来唤作浑家乐骨子猫儿尽唱歌过旧居云昔日顔回宅今为果饭家不闻吟秀句只防胡麻豉汁锅中沸粕糕案上葩朝朝宜早起担从自谁家有一秀才忽赎酒家青衣为妇裕嘲之曰秀才何事太怱怱琴瑟无媒便自通新妇旋裙才离体外姑托布尚当胸菜阑个个皆钳项粳米头头尽剪鬃一自土和逃走后至今失却亲家翁又咏大慈寺斋头鲜于阇黎云酒熟终朝没缺时高堂大舎养肥尸行婆满院多为妇童子成行半是儿半折掇斋穷措大笑迎搽粉阿尼师一朝若也无常至劒树刀山不放伊又大慈寺东地有放生池蜀人竞以三元日多将鵞鸭放在池中裕当门书絶句自此放生者稍息矣鵞鸭同羣世所知蜀人竞送放生池比来养狗图鸡在不信阇黎是野狸裕后咏天王一絶因暴疾而终亦由神折天年抑又神之灵也诗曰暏眉努目张干嗔便作阎浮有力神祸福岂由泥揑汉烧香供养弄蛇人【鉴戒録】
　　欧阳炯
　　唐沙门贯休本婺州兰溪人能诗善书妙画王氏建国时来居蜀中龙华之精舎因纵笔用水墨画罗汉一十六身并一大士巨石萦云枯松帯蔓其诸古貌与他人画不同或曰梦中所覩觉后图之谓之应梦罗汉门人昙彧昙弗等甚秘重之蜀主曾宣入内叹其笔迹狂逸供养经月翰林学士欧阳炯亦曾观之赠以歌曰西岳高僧名贯休孤情峭拔凌清秋天教水墨画罗汉魁岸古容生笔头时捐大绢泥高壁闭目焚香坐禅室或然梦里见真仪脱去袈裟防神笔高擡节腕当空掷窸窣毫端任狂逸逡巡便是两三躯不似画工虚费日怪石安排嵌复枯真僧列坐连跏趺形如痩鹤精神健顶似伏犀头骨麤斜倚松根傍岩缝曲录腰身长欲动看经弟子拟闻声瞌睡山童疑有梦不知夏腊几多年一手搘頥偏袒肩口开或若共人语身定复疑初坐禅案前卧象低垂鼻崖畔戏猿斜展臂芭蕉花里刷轻红苔藓文中晕深翠硬笻杖矮松牀雪色眉毛一寸长绳开梵夹两三片线补衲衣千万行林间乱叶纷纷堕一印残香断烟火皮穿木屐不曾拖笋织蒲团镇长坐休公逸艺无人加声誉喧喧遍海涯五七字句一千首大小篆书三十家唐朝厯厯多名士萧子云兼呉道子若将书画比休公只恐当时浪生死始自江南来入秦于今到蜀无交亲诗名画手皆竒絶觑你凡人争是人瓦棺寺里维摩相舎卫城中辟支佛若将此画比量看总在人间为第一【野人闲话】
　　五代欧阳炯应天寺门左壁天王画歌曰匡山处士名称朴头骨高竒连五岳曾持象简累为官又有蛇珠常在握昔年长老遇竒踪今日门师识景公兴来便请泥高壁乱抢笔头如疾风【野人闲话】
　　蜀多红豆树坚缀纹如蠃土人不甚爱惜每于成都市得之收红豆树底纎纎擡素手欧阳舎人词也【边州闻见録】孟蜀武德军节度判官欧阳炯撰花间集序云镂玉雕琼拟化工而迥巧裁花剪叶夺春艳以争鲜是以唱云謡则金母词清挹霞醴则穆王心醉名高白雪声声而自合鸾歌响遏青云字字而偏谐鳯律杨栁大堤之句乐府相传芙蓉曲渚之篇豪家自制莫不争歌门下三千瑇瑁之簪竞富尊前数十珊瑚之树则有绮筵公子绣幌佳人递叶叶之花牋文抽丽锦举纎纎之玉指拍按香檀不无清絶之词用助娇娆之态自南唐之宫体扇北里之倡风何止言之不文所谓秀而不实有唐已降率土之滨家家之香径春风宁寻越艳处处之红楼夜月自锁嫦娥在明皇朝则有李太白应制清平乐词四首近代温飞卿复有金筌集迩来作者无愧前人今卫尉少卿字基以拾翠洲边自得羽毛之异织绡泉底独殊机杼之功广防众宾时延佳论因集近来诗客曲子词五百首分为十巻以炯麄预知音辱请命题仍为序引昔郢人有歌阳春者号为絶唱乃命之为花间集庶以阳春之曲将使西国英哲用资羽葢之欢南国婵娟休唱莲舟之引时大蜀广政三年四月日序【四川通志】
　　鹿防扆
　　鹿防扆不知何地人歴官至检校太尉与欧阳炯韩琮阎选毛文锡等俱以工小词供奉后主时人忌之者号曰五防扆思越人词有双带绣窠盘锦荐泪侵花暗香消之句词家推为絶唱【十国春秋】
　　鹿防扆宫词云金锁重门荒院静绮窓愁对秋空翠华一去寂无踪玉楼歌吹声断已随风烟月不知人事改夜阑还照深宫藕花相向野塘中暗伤亡国清露泣香红花有叹声史识之矣【词统】
　　周美成西河词云燕子不知何世向寻常巷陌人家相对如说兴亡斜阳里瞿宗吉西湖十景词云铃音自语也似说成败许伯扬咏隋河栁词云如将亡国恨说与路人知哀感顽艳都与此词末句一例【词品】
　　毛文锡
　　复斋漫録云予读唐杨巨源诗江边杨栁麴尘丝之句不知所本后读刘梦得杨柳枝词云鳯阙轻遮翡翠帏龙池遥望麴尘丝御沟春水相晖映狂杀长安年少儿乃知巨源取此今巨源集作緑烟丝非也苕溪渔隐曰唐毛文锡词云鸳鸯对浴银塘暖水面蒲梢短垂杨低拂鞠尘波然则鞠尘亦可于水言之也或云周礼鞠衣注云黄桑服也色如鞠尘象桑叶始生鞠者草名花色黄世遂以鞠尘为麴尘其说非是【渔隠丛话】
　　李珣
　　李珣字德润梓州人昭仪李舜兄也珣以小词为后主所赏常制浣溪纱词有早为不逢巫峡夜那堪虚度锦江春词家互相传诵所着有琼瑶集若干巻【十国春秋】李珣巫山一段云词古庙依青嶂行宫枕碧流水声山色鎻妆楼徃事思悠悠云雨朝还暮烟花春复秋啼猿何必近孤舟行客自多愁黄叔防云唐词多縁题所赋临江仙则言仙事女冠子则述道情河渎神则咏祠庙大概不失本题之意尔后渐变去题逺矣如珣此作实唐本来词体如此【词综】
　　毛熙震
　　墨庄漫録考妇女弓足起于李后主按乐府双行纒其词云新罗绣行纒足趺如春妍他人不言好独我知可怜以此知起于六朝然史记云临淄女子弹纒足又云揄修袖蹑利屣意古已有之再考襄阳耆旧传云盗发楚王冡得宫人玉屣晋世履有鳯头重台分梢之制陶南村谓唐人题咏畧不及之亦未博考杜牧诗钿尺裁量减四分碧琉璃滑裹春云五陵年少欺他醉笑把花前出画裠段成式诗云醉袂几侵鱼子缬彯缨长戛鳯凰钗知君欲作闲情赋应愿将身作锦鞵花间集毛熈震词云慢移弓底绣罗鞋亦屡见于诗咏矣【天禄识余】
　　薛昭蕴
　　宋柳如京塞上诗鸣骹直上一千丈天静无风声正干碧眼健儿三百骑尽提金勒向云看其诗宋人盛称之好事者多图于屏幛今犹有其稿本唐人好画蕃马于屏花间词云细草平沙蕃马小屏风是也又曲名伊州梁州氐州其后卒有禄山吐蕃之变宋人爱图鸣骹健儿卒有金元之祸元人曲有入破急煞之名未几而乱【丹铅録】
　　牛峤
　　妇人匀面古惟施朱傅粉而已至六朝乃兼尚黄幽怪録神女智琼额黄梁简文帝诗同安鬟里拨异作额间黄唐温庭筠诗额黄无限夕阳山又黄印额山轻为尘又词蘂黄无限当山额牛峤词额黄侵腻髪此额妆也北周静帝令宫人黄眉墨妆温诗栁风吹尽眉间黄张佖词依约残眉理旧黄此眉妆也段氏酉阳杂俎所载有黄星靥辽时燕俗妇人有顔色者目为细娘面涂黄谓之佛妆温词脸上金霞细又粉心黄蘂花靥宋彭汝砺诗有女夭夭称细娘真珠落髻面涂黄此则面妆也【西神脞説】
　　牛峤有集三十巻歌诗三巻自言窃慕李贺长歌举笔辄效之尤善制小词女冠子云绣带芙蓉帐金钗芍药花菩萨蛮云山月照山花梦回灯影斜皆佳句也【十国春秋】古人咏栁必比美人咏美人必比栁不独以其态相似亦柔曼两相宜也若松桧竹柏用之于美人则乏婉媚耳唐牛峤栁枝词云吴王宫里色偏深一簇纎条万缕金不愤钱塘苏小小与郎松下结同心亦谓美人不宜松下也誉栁贬松殊有深兴【笔精】
　　牛峤杨栁枝词吴王宫里色偏深一簇烟条万缕金不分钱塘苏小小引郎松下结同心按古乐府小小歌有云妾乘油璧车郎乘青骢马何处结同心西陵松柏下牛诗用此意咏栁而贬松唐人所谓尊题格也后人改松下作枝下语意索然矣【丹铅总録】
　　牛希济
　　牛希济后主时累官翰林学士御史中丞国亡入洛唐明宗宣宰相王锴张格庾传素及希济各赐一韵试蜀主降唐诗五十六字锴等皆讽后主僭号荒淫失国独希济得川字诗意但述数尽不谤君亲明宗得诗叹曰如希济才思敏妙不伤两国逈存忠孝者罕矣即拜雍州节度副使诗曰满城文物欲朝天不觉隣师犯塞烟唐主再悬新日月蜀王还却旧山川非干将相扶持拙自是吾君数尽年古徃今来亦如此几曾欢笑几澘然【十国春秋】
　　希济素以诗词擅名所撰临江仙二阕有云月斜江上征棹动晨钟又云风流皆道胜人间须知狂客拚死为红顔特为词家之隽又次牛峤女冠子四阕时辈啧啧称道女冠子故唐骆宾王代王灵妃赠李荣长篇因取以为名【十国春秋】
　　张琳
　　张琳许州人唐末官眉州刺史修堰溉田民被其惠歌曰前有章仇后张公疏决水利秔稻丰南阳杜诗不可同何不用之代天工入蜀卒节度使【十国春秋】
　　李尧夫
　　梓潼山人李尧夫吟咏尚讥刺谒蜀相李昊昊戏曰何名之背时耶尧夫厉色对曰甘作尧时夫不乐蜀中相因是为昊所摈知蜀主国柄隳紊吟苦热诗云炎暑郁蒸无处避凉风消息几时来一云太祖采聴明逺边事纎悉必知有使者自蜀还上问剑外有何事对曰但闻成都满城诵朱山长苦热诗曰烦暑郁蒸无处避凉风清冷几时来上曰蜀民望王师也【古今诗话】
　　欧阳公爱王君玉燕词烟径掠花飞逺逺晓窓惊梦语匆匆梅圣俞以为不若李尧夫花前语澁春犹冷江上飞高雨乍晴【遗珠】
　　尧夫大内盆池诗云向外疑无地其中别有天又赠滕郎中云方外共推为道友闗中独自占诗家【古今诗话】
　　杨勋
　　杨勋不知其家世自号仆射能于空中请自然还丹其丹立降又能召九天女后土夫人经宿而去后主以其妖妄折其一足戮之西市毕命时咏诗言失国事不数歳国果亡诗曰圣主何曾识仲都可怜社稷在须臾市西便是神仙窟何必乘槎泛五湖【十国春秋】
　　蒲禹卿
　　安重霸等请后主东巡禹卿上表谏几二千言韩昭得禹卿表大怒叱之曰俟主上西归当使狱吏字字问汝未几唐师大至从后主归唐及后主被诛禹卿恸哭曰蜀人自此重不幸也题诗于驿门而逃不知所终诗曰我王衔璧遂称臣何事全家并杀身汉舍子婴名尚在魏封刘禅事犹新非干大国浑无识自是中原未有人独向长安尽惆怅力微何路报君亲【十国春秋】
　　勾龙逢
　　知祥入梓州举子勾龙逢献贺捷诗知祥嘉纳之诗曰唇齿论交歳月长岂其率意忽颠狂元戎统领三军战巨业奔冲一阵亡莫讶潼江刚入寇都縁锦浦合兴王武功葢世光前后堪向青编万古扬【十国春秋】
　　王廷珪
　　帝游浣花溪御龙舟观水嬉时百姓饶富夹江皆剙亭榭都人士女倾城游玩珠翠罗绮名花异卉馥郁十里望者有若神仙之境帝谓左右曰曲江金殿锁千门殆未及此兵部尚书王廷珪赋诗曰十字水中分岛屿数重花外见楼台帝称善久之【十国春秋】
　　刘义度
　　孟蜀工部侍郎刘义度判云安日有押衙覃隲梦与友人胡鍼同在一官署防前见有数人引入刘公则五木备体孑然音旨说理分解似有三五人执对久而方退于行廊下坐见进食者皆是鲜血覃因问旁人答曰公为断刑错误所致追来亦数日矣遂觉及早见胡鍼话之鍼曰余昨夜所梦一与君叶岂非同梦乎因共秘之刘公其日果吟感懐诗十韵其一首曰昨日方髽髻如今满颔髥紫阁无心恋青山有意潜今其诗皆刋于石上人皆讶其诗意不数日而卒岂非断刑之有错误乎【太平广记】
　　徐光溥
　　光溥有辨才遇事辄发防李昊等疾之后有议论光溥熟睡而已时号睡相官学士时常与侍郎刘羲叟分直赋庭中笋诗羲叟以光溥本蜀士语涉刺讥光溥遂切齿由是终不相协世或病其隘云光溥诗曰迸出班墀数十株更添幽景向蓬壶出来似有凌云势用作丹梯得也无羲叟诗曰徐徐出土非人种枝叶难投日月壶为是姻縁生此地从他长养譬如无【十国春秋】
　　僧赞宁为笋谱掎摭古人诗咏自梁元帝至唐杨师道皆诗中言及笋者惟孟蜀学士徐光溥等二人絶句亦可谓勤笃然未尽也如退之和侯协律咏笋二十六韵不收何耶【尘史】
　　李如实
　　李如实初事梁末帝于东宫素以清直著名及末帝嗣位数数有所规諌贬汝州副使如实至汝州自制一卧车常于车置酒一瓢琴一具书数巻命小僮十余辈载入冲衢四顾朗吟观者多窃笑焉久之梁无内召意如实心颇不平裁落韵诗以讥之梁亡后入成都高祖知其贤拜户部侍郎卒落韵诗曰炎蒸不可度赖尔生凉风在物成非器于人还有功殷勤九夏内寂寞三秋中想君应有语弃我如秋扇【十国春秋】
　　何瓒
　　瓒常有蜀城书事诗云到头须卜林泉隠自愧无能继卧龙题诗后十旬遂得笃疾【十国春秋】
　　卞震
　　卞震蜀人尝吟即事云雨壁长秋菌风枝落病蝉又老笻搘痩影寒木凭吟身春日偶题云诗债到春无处避离愁当醉暂时无即事云茶香解睡磨铛煮山色牵懐着屐登【雅言系述】
　　掌聿修
　　掌聿修春秋鲁党氏之后也性豪纵不羁厯仕太子左赞善大夫与同官家述雅相亲爱两人皆滑稽聿修一日伺述酒罋将竭叩门求饮既而尊罍果罄聿修书壁曰酒客干喉去惟存呷大夫宋有掌禹锡者相传即其后【十国春秋】
　　韦縠
　　韦縠少有文藻梦中得软罗缬巾由是才思益进仕蜀累迁监察御史尝辑唐人诗千首为才调集十巻其书盛行当世自为序曰余少博羣言常取得志虽秋萤之照不逺而雕虫之见自佳古人云自听之谓聪内视之谓明也又安可受诮于愚卤取讥于书厨者哉暇日因阅李杜集元白诗其间大海混茫风流挺特遂采摭奥妙并诸贤达章句不可备录各有编次或闲窓展巻或月榭行吟韵高而桂魄争光词丽而春色鬬美但贵自乐所好岂敢垂诸后昆今纂诸家歌诗共一千首每一百首成巻分之为十目曰才调集庶几来者不谓多言他代有人无嗤薄鉴云尔【十国春秋】
　　令狐峤
　　令狐峤仕高祖父子官至秘书监工吟咏兼擅敏才口占诗句多所嘲谑好事者时传其诗峤一日遇明庆节散后赠左右两街命服僧诗曰却羡僧门与道门无年今日紫衣新可怜州县祁评事尽向荷衣老却身【十国春秋】
　　向瓒
　　向瓒初事高祖为行军司马后累加仆射亦以谑词著名常有咏乘烟观蒋链师诗蒋状貌甚伟不类妇人瓒诗颇嘲之一时絶倒诗曰怪得盘跚不上升白云蹋绽紫云崩龙腰鳯背犹嫌软须问麻姑借大鹏【十国春秋】
　　幸夤逊
</div>
    <div class="pagination">
<a href="五代诗话_page8.html">上一页</a><span>...</span><a href="五代诗话_page4.html">4</a><a href="五代诗话_page5.html">5</a><a href="五代诗话_page6.html">6</a><a href="五代诗话_page7.html">7</a><a href="五代诗话_page8.html">8</a><span class="current-page">9</span><a href="五代诗话_page10.html">10</a><a href="五代诗话_page11.html">11</a><a href="五代诗话_page12.html">12</a><a href="五代诗话_page13.html">13</a><a href="五代诗话_page14.html">14</a><span>...</span><a href="五代诗话_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
