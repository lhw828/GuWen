<!DOCTYPE html>
<html>
<head>
    <meta charset="UTF-8">
    <title>宋诗纪事 - 第 248 页/共 279 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋诗纪事 - 第 248 页/共 279 页</h1>
    <div class="content">　　夫为苌血妾感共姜诗夫妻同死义天地一凄其【荆门纪畧源救襄阳阵殁氏闻讣大恸部署家事毕焚香泣拜曰夫死王事忠也妾敢不相从于地下遂赋此诗自缢死】
　　杜氏妇
　　北行作
　　江淮幼女别乡闾好似明妃逺嫁无黙黙一心归故国区区千里逐狂夫慵拈箫管吹羌曲嬾系罗帬舞鹧鸪多少眼前悲泣事不如花栁旧江都【山房随笔】
　　英州司防女【以下无姓名闺媛】
　　过梅岭题【并序】
　　妾幼年侍父任英州司防既代归父以大庾本号梅岭今荡然无一株遂市三十本植于岭之左右因留诗于寺壁今随夫任端溪复至此岭已为圬镘者所覆即命墨于故处
　　滇江今日掌刑回上得梅山不见梅辍俸买栽三十树清香留与雪中开【墨客挥犀】
　　上庠士人妻
　　寄鞵韤
　　细韤弓鞵巧样新殷勤寄与读书人好将穏歩青云上莫向平康漫惹尘【名媛玑囊】
　　太学生妻
　　寄夫
　　数日相望极须知意思迷梦魂不怕险飞过大江西【合璧事类前集有书生娶后逰太学久不归一夕梦返其家见妻秉烛写诗书生怪而记之后家书至有诗一首如梦中所见无殊梦之夕乃发书之日】
　　浣花女
　　潭畔芙蓉
　　芙蓉花发满江红尽道芙蓉胜妾容昨日妾从隄上过如何人不看芙蓉【顾氏积书岩选】
　　无名女子
　　永安驿题柱
　　无人解妾心日夜长如醉妾不是琼奴意与琼奴防【名媛玑囊】
　　崖州女子
　　咏花扇
　　团扇画方新金花照席茵那縁灯下见更值月中人【四朝诗】
　　无名女子
　　靖康闲题邓州南阳驿壁
　　流落南来自可嗟避人不敢御铅华却思当日莺莺事独立东风雾鬓斜【陶朱新録】
　　无名妇人
　　句
　　蚌胎光透防犀角晕盈尖【咏月　许彦周诗话】
　　鄱阳妇人
　　建炎初题黄连歩接官亭壁
　　妾鄱阳人也女工之外从事诗礼不幸严霜下坠泰山其頽飘泊一身所适非偶薫莸同器情何以堪昨浮家洞庭怒张一帆良人倐为録吁臣不事二主女不事二夫其奈何哉偶携稚子来登客亭感时伤心遂成小絶知我者其天乎
　　故里萧条一望间此身飘泊叹空还感时有恨无人説愁敛防蛾对暮山【景定建康志】















　　宋诗纪事巻八十七
　　钦定四库全书
　　宋诗纪事巻八十八　　　　　钱塘厉鹗撰张继常
　　继常宋初入内都知为镇戎军钤辖
　　题镇戎军防壁
　　夜闻碛外铃声苦晓听城头画角哀不是感恩心似铁谁人肯向此间来【杨文公谈苑】
　　裴　愈
　　愈字益之真宗朝内臣奉命江南搜访遗书名画归奏称防用是累居三馆以闻识自任
　　句
　　东吴山色家家月南楚江声浦浦风【送鲁秀才南逰】杨栁影疎秋霁雨梧桐叶坠夕阳天【闻蝉　皇朝类苑】
　　裴　湘
　　湘字楚老愈之子仁宗朝内臣有肯堂集
　　赋得和气致祥应诏
　　君徳承天道冲融协太和卿云呈瑞早膏泽应时多煦集连枝本嘉扶异颖禾五星还聚井丹凤更巢阿薮泽无遗士边防久息戈黔黎逢至化稽首载赓歌
　　【青箱杂记明道中仁宗御便殿试进士诗赋亦命湘赋之数刻而成仁宗嗟赏左右中人为之动色翰林李公淑序其集云予尝嘉河东父子起银珰右貂能以属辞拔其伦益之三朝侍臣老不废学又课厉二子使皆有立约已慎履如周仁石庆而楚老孳孳嗜书克自淬琢云】
　　岑宗旦
　　宗旦字子文开封人仁宗朝以父遗表通籍璧门终九品官善行书有汉唐十一人书评【宣和书谱宗旦趣尚髙逺不为茍合取容于世年十七弃官逰东南山水间暮年一无嗜好寄傲亲朋间畧不为身后计得酒輙醉酣长哦挥洒以为真乐】
　　听琴诗
　　琴中太古意方外无为心弹之道颇散不弹理弥深所以陶元亮何须上音【宣和书谱】
　　王　绅
　　绅元丰初内官效王建作宫词百首以献
　　太皇太后生日诗
　　太皇生日最尊荣献夀宫中未五更天子捧觞仍再拜宝慈侍立到天明【宝慈皇太后宫名】
　　太后幸景灵宫驾前露面防童女诗
　　平明彩仗幸琳宫紫府仙童下九重整顿珑璁时驻马画工闇地貌真容【以上温公续诗话】









　　宋诗纪事巻八十八
　　钦定四库全书
　　宋诗纪事巻八十九　　　　　钱塘厉鹗撰张　元
　　元华州人入西夏
　　【容斋三笔西夏曩霄之叛其谋皆出于华州士人张元与吴昊而其事本末国史不书比得田画承君集实纪其事云张元吴吴姚嗣宗皆关中人负气倜傥有纵横才相与友善尝薄游塞上观觇山川风俗有经畧西鄙意姚题诗崆峒山寺壁范文正公廵边见之大惊又有踏破贺兰石扫清西海尘之句张为鹦鹉诗卒章有好着金笼收拾取莫教飞去别人家呉亦有诗将谒韩范二帅耻自屈不肎往乃砻大石刻诗其上使壮夫拽之于通衢三人从后哭之欲以鼓动二帅既而果召与相见踌蹰未用间张呉径走西夏范公以急骑追之不及乃表姚入幕府张呉及至夏国夏人以为谋主以抗朝廷连兵十余年西方至为疲弊职此二人为之时二人家属羇縻随州闻使谍者矫中国诏释之人未有知者后乃闻西人临境作乐迎此二家而去自是边帅始待士矣张有雪诗呉诗独不传观此数聨可想见其人非池中物也承君所记如此予谓张吴在夏国然后举事不应韩范作帅日尚犹在关中岂非记其嵗时先后不审乎张呉之名正与羌酋二字同盖非偶然也】
　　雪
　　五丁仗劒决云霓直取银河下帝畿战死玉龙三十万败鳞风巻满天飞
　　【西清诗话华州狂子张元天圣闲坐累终身毎托兴吟咏如雪诗云云又白鹰云有心待搦月中兔更向白云头上飞怪谲类是】
　　刘三嘏
　　三嘏河闲人辽驸马都尉庆歴中奔宋遣归杀之
　　自陈诗
　　虽慙涔勺赴沧溟仰诉丹衷不为名寅分星辰将降祸兊方疆防即交兵春秋大义惟观衅王者雄师但有征救得燕民归旧主免于异国自称兄
　　【儒林公议契丹既有幽蓟及雁门以北亦开举选以收士人幽州刘氏昆弟其名曰二元三嘏四端五常六符皆在被遇三嘏四端复尚主庆歴年秋三嘏携嬖妾偕一子投广信军词情悲切自言主凶狠必欲杀其妾与子故归朝廷颇询其国中机事复为诗以自陈朝廷以誓约既久恐纳之生衅敌又移文边郡蹑知三嘏未还求索峻切期于必得不然则举兵隳好矣朝廷乃遣还三嘏复由西山路入定州境所至以金赂村民求宿食势亦窘廹定帅遣人搜索拘送比三嘏至幽州其妻已先在矣乃杀其妾与子械送三嘏以其晜弟皆方委任遂贷三嘏死使人监锢之辽史刘慎行累迁至北府宰相子六人一德二元三嘏四端五常六符嘏端符皆第进士嘏端俱尚主为驸马都尉三嘏献圣宗一矢毙双鹿赋上嘉其赡丽与公主不谐奔宋归杀之】
　　韩　璘
　　璘金人绍兴中归宋不果遇害
　　题扇寄弟
　　鸣雁落江濵梦里年来相见频吟尽楚辞招不得夕阳愁杀倚楼人
　　【四朝闻见録司马文季使北不屈在北生子名通国字武子盖本苏武之意通国有大志尝结北方之豪韩玉举事未得要领绍兴初玉挈家而南授江淮都督府计议军事其兄璘在北亦与通国善癸未九月以扇寄玉诗云云都督张魏公见此诗甲申春遣侯泽往大梁讽璘通国等至亳州为逻者所获通国璘与常所与交聂山等三百余口同日遇害是嵗三月十六日也】
</div>
    <div class="pagination">
<a href="宋诗纪事_page247.html">上一页</a><span>...</span><a href="宋诗纪事_page243.html">243</a><a href="宋诗纪事_page244.html">244</a><a href="宋诗纪事_page245.html">245</a><a href="宋诗纪事_page246.html">246</a><a href="宋诗纪事_page247.html">247</a><span class="current-page">248</span><a href="宋诗纪事_page249.html">249</a><a href="宋诗纪事_page250.html">250</a><a href="宋诗纪事_page251.html">251</a><a href="宋诗纪事_page252.html">252</a><a href="宋诗纪事_page253.html">253</a><span>...</span><a href="宋诗纪事_page249.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
