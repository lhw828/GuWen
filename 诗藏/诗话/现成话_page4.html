<!DOCTYPE html>
<html>
<head>
    <meta charset="UTF-8">
    <title>现成话 - 第 4 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>现成话 - 第 4 页/共 15 页</h1>
    <div class="content">　　九十春光过八九名花未侑骚人酒色香台畔渐成虚蜂蝶枝头不复有分韵忙将句揣摩索酒先润肠枯朽东君诗律颇森严席上莫相私授受
　　十分兴致消磨九那得闲情对花酒几想天香何处来忽思国色君家有主留玩客只如常心待诗人犹未朽即景宁辞醉一回新醪满酌当前受
　　为花一日肠回九争忍花前不酌酒雨雨风风可奈何红红紫紫成乌有阳春三月自难寻韵事千年堪不朽多少豪华富贵家这般趣味几曾受
　　须边白发十将九虚度一生诗共酒春去春来句转多花开花谢杯长有况怜国色渐凋零犹幸高朋偕老朽从此相须互琢磨殷勤指教吾谦受
　　险韵同拈偏限九构思多饮东君酒尊前莫讶艳香消笔底还凭佳句有起舞行吟似蝶狂欹斜沈醉如花朽一时酬唱兴俱豪七步才名谁独受
　　六律吟成俱用九却将心血换杯酒浮词塞责我徒多好句超群谁得有要识诗思竞短长难禁国色无荣朽恒言花下占风流此日焦劳应共受
　　鬻书
　　卖尽行囊日惟余数卷书半生深爱者一旦竟沽诸检帙心如失开窗案已虚青灯今夜里兀坐暗欷歔
　　九月望后篱菊未开作诗催之
　　转眼风霜岂未知犹然含蕊立东篱我思花亦人相似傲骨从来不合时
　　托友人寄家信
　　得便修书托付频依依目送暗驰神时乖漫说离乡贱骨傲难辞到处贫纵有万金归故国曾无一物献尊亲客中况味君俱识细向家人为我陈[自注杜工部赠郑炼赴襄阳诗囊无一物献尊亲]
　　忧泰儿病
　　伏枕淹淹三月余也知病久必成虚一杯药饵犹难措二竖膏肓岂易除才与不才终是子苦而加苦莫如予只今秋尽冬来候安得沧波匙涸鱼
　　哭泰儿三律
　　生孩甫十月冒险别关东车马长途上风霜广漠中阽危如累卵飘泊似飞蓬谁料今冬病柰子白发翁
　　迂愚天赋就偃蹇得谁伦无善更无恶不贪亦不嗔头颅悭寿骨泉路觅慈亲痛煞临终语惟忧迈父身
　　际此凶荒岁人情到处难生涯甘澹泊骨肉苦伤残泪或有时尽心终无日安从兹花下酒不复话团圝
　　哭泰儿二绝
　　生在他乡死故乡而今形迹又何方黄泉闻说无歧路定见当年亲阿娘
　　亲朋诉苦解予痴逆境原来都有之觅句强寻消遣法吟看总是断肠诗
　　清明即事三绝
　　春云漠漠雨家家欲破愁团酒莫赊忽忆今朝寒食节呼儿插柳记年华
　　佳节清明自古传那堪老景值凶年厨头每绝晨昏爨何待拘拘说禁烟
　　往常画舫与笙歌拜扫纷然此日多今岁墓门皆孔棘一时人鬼尽遭磨
　　老景
　　莫论先天与后天衰年无复似青年倍尝患难身几丧久历风霜骨愈坚造恶不须多念佛长生何用苦求仙将来岁月如加我拟把纶竿向水边
　　感怀
　　须鬓皤然心尚雄芒鞋依旧逐西东皆言笔墨随人老不料饥荒趁命穷哭子经年明欲丧作翁近日耳原聋砚田世守生涯在岁月由他似转蓬
　　磨刀雨[五月十三日]
　　此日磨刀雨滂沱势似倾光芒飞电影淬厉发雷声漫说妖魔靖还令神鬼惊大田甘沛泽千古济苍生
　　哭毛海如门徒
　　授受经今三十秋师徒气谊最相投岂期弥月离乡井忽报微疴丧海陬[染疟卒于象山]哭子泪穷旋哭汝浮生看破竟浮沤老人纵谓余残喘累见乌头弃白头
　　访杨克谐大旱步行口占
　　久旱川流绝徒行不自怜好将河作路竟以脚为船辛苦酬知己强梁学少年迢迢六十里到得夕阳天
　　归路更成一律
　　归路仍来路何难合眼行芒鞋着地稳竹杖向天撑莫漫欺龙种犹能作步兵清吟消寂寞腹稿片时成
　　癸酉除夕[七十四]
　　费尽心思欲救饥终无妙算解然眉折将柏叶还谋酒寻得梅花且赋诗艰苦尚怜出嫁女悲伤终为早亡儿过年年过年仍在辞岁原来不用辞
　　亡室七十生日
　　未许同谐庆白发帨辰空自说添筹百年不醒江南梦万里长含塞北愁漫道婺星辉七秩追思懿行重千秋而今乞为儿孙计先保区区笔不休
　　甲戌除夕[七十五]
　　薪水劳劳竭蹶支纵云除夜亦如斯送穷依旧穷还在到老何曾老得知碌碌半生多女累昏昏三载丧儿痴昨朝已布东皇令又见春风拂鬓丝
　　多女吟
　　女生虽外向憎爱实无偏已届成人候行将待字年多些缠脚带省却薙头钱愿得乘龙誉还期宅相贤
　　喜外孙汪国入泮
　　神童推继美小少即能文纵谓由家学何曾有异闻愿予添白发看尔步青云泮水新鳞甲秋高自冠军
　　雨宿王别驾署
　　风雨连朝夕踌躇归未能官心清似水客枕冷如冰酒力更深尽诗魂梦转腾耳边檐溜杂银漏听无凭
　　大水泛舟
　　连日风兼雨茫茫四野平屋疑水面起船向树头撑无可寻河道奚从觅路程篷窗舒老眼浩荡自心生
　　寒夜早卧
　　天冷莫如今早眠避冷侵窗明知月上人静觉更深酒向床头问诗从被底吟老妻聊捧足无复少年心
　　乙亥除夕[七十六]
　　尚不知年老何须论岁除壶觞谋妇酒灯火课孙书夏屋终浮寓茅檐忆故居但能薪水给莫欺食无鱼
　　丙寅除夕[年六十八]
　　走尽天涯得少休漫劳守岁问更筹惊心爆竹催诗句转眼屠苏入酒瓯痴子何曾知喜惧老妻不用话风流因今聚处同欢笑转忆当年塞北愁[自注乐不忘苦犹记得元配沈氏]
　　春分日大雪
　　春光一半度新年犹作寒威雪满天飞入残梅皆五出压将弱柳尽三眠且拈冻笔偿诗债漫向空囊探酒钱为问阳和奚日布煦然曝背小窗前[自注凡花五出惟雪花与薝卜栀子花蝴蝶花六出若春雪则又五出矣]
　　栽荷口占
　　一弯新藕昨移来正值春分手自栽缺口瓦缸同曲沼及腰石几作瑶台叶应贴水田田出花待熏风朵朵开此日幽情偕茂叔就中红白漫相猜
　　酒价高
　　诗家惟酒助机神酒价频增叹苦辛尽解杖头殊欠饮零沽市上愈非真扫愁先引愁来路敌冷反添冷逼身只有豪华尽日醉杜康偏害是穷人
　　因病戒酒后复饮
　　也识酒能病戒之病愈深登途脚易软伏枕梦难寻闷坐浑无力豪吟恨错音愁城何日破寒气不时侵但有遵天命毋庸信酒箴饮泉乃上古享寿只如今一斗妇藏久相将再满斟

　　罗品山名岩以写真世其家能画竹不甚工能作诗更不如其画竹然其人在康熙中代父戍铁岭卫及归年已五十至性人也四库著录潘孝子铁庐诗集今郑重存此槀亦其意耳槀中有外孙汪国入泮诗国字茭湖以能文称有空石斋诗文集戊辰六月十一夕徐时栋
　　徐柳泉先生手编四明丛集曰初编三十五卷曰二编七十七卷曰三编十二卷又曰小本十卷凡五十种一百三十四卷四十册藏于烟屿楼时清同治七年六月也盖得之于慈溪郑氏二老阁为多故著录者慈人几居其半冯君孟颛记其目录于策今春北平图书馆编纂赵万里字斐云寓书于孟颛谓此集已归日本东方文化图书馆矣尚可假录寿镛爰出百金先就未刻者钞之因得罗孝子岩现成话亟校刻焉其它犹未遑也罗诗昔人以为未工然如岩花带笑频迎客野鸟忘机不避人花下酒杯穷快活画中诗句老风流则晚唐之音也岂惟近于宋人诗贵率真固不必以典丽贵也综厥生平坎坷晚景读其诗想见其黄杨厄闰苍藓盈庭憔悴生涯酸咸难度嶙峋傲骨与时不谐者矣再缀数语以志景行癸酉秋张寿镛跋  

　　现成话

春游 
枝头啼鸟报春知，载酒行歌处处宜。 
莫把韶华轻放过，一年好景几多时。 

春日同人郊游 
不须买棹与提壶，结伴行吟兴未孤。 
人到仙时同息息，路逢滑处共扶扶。 
林花红白兼开谢，野烧青黄半有无。 
稔识浮生浑似梦，偷闲那得论工夫。 

咏铜蟹[时在辽东] 
甲胄浑身久著名，良工冶铸俨生成。 
无肠向绝腥膻气，多足今停匍匐声。 
漫想江湖寻旧路，却经锻炼得长庚。 
遐观一似痴呆样，应免旁人说横行。 

午日游秦淮和壁上原韵[秦淮，河名，在南京城内，系秦始皇开掘，故加秦字，水常赤。 
夹岸楼台映赤波，纷纷画桨遶栏过。 
蒲尊应节斟三爵，角黍投江作九歌。 
旅恨欲凭游兴遣，乡愁偏觉感怀多。 
秦淮纵有非常景，满眼繁华柰我何。 

冬杪过隐学岭 
湖傍山兮山傍湖，萧条一望尽平芜。 
含烟村舍归寒雀，带月园林集暮乌。 
才过小桥逢野寺，便从老衲问迷途。 
故人家住云霞里，不识今宵到得无。 

宿隐学寺 
</div>
    <div class="pagination">
<a href="现成话_page3.html">上一页</a><a href="现成话.html">1</a><a href="现成话_page2.html">2</a><a href="现成话_page3.html">3</a><span class="current-page">4</span><a href="现成话_page5.html">5</a><a href="现成话_page6.html">6</a><a href="现成话_page7.html">7</a><a href="现成话_page8.html">8</a><a href="现成话_page9.html">9</a><span>...</span><a href="现成话_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
