<!DOCTYPE html>
<html>
<head>
    <meta charset="UTF-8">
    <title>古今诗话 - 第 38 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今诗话 - 第 38 页/共 41 页</h1>
    <div class="content">
　　三九四、李尧夫诗 
　　〔李〕①尧夫《大内盆池诗》云："向外疑无地，其中别有天。"又《赠滕郎中》云："方外共推为道友，关中独自占诗家。"（《郑五代诗话》四） 

　　---------------- 
　　①"尧夫"前当有"李"字。 

　　三九五、虚中句 
　　〔虚〕①中有句云："菖蒲花不艳，鸜鹆性多灵。"（《全五代诗》六十五） 

　　---------------- 
　　①"中"前当有"虚"字。 

　　三九六、东坡海棠诗 
　　东坡谪黄州，居于定惠院之东，杂花满山，而独海棠一株，土人不知贵。东坡为作长篇。平生喜为人写，人间刻石者，自有五六本。云吾平生最得意诗也。（陈思《海棠谱》） 

　　三九七、东坡用事之误 
　　东坡用事多有误，《虢国夫人夜游图诗》："当时亦笑潘丽华，不知门外韩擒虎。"陈后主张贵妃名丽华，俱见收，而东昏侯有潘淑妃，初不名丽华。（《历代》五十八、《辛集》四） 

　　三九八、孙丁文章 
　　丁晋公、孙何齐名。翰林学士王元之延誉，尝言二人可使白衣充修撰。尝赠之诗曰："三百年来文不振，直从韩柳到孙丁。如令便合教修史，二子文章似《六经》。"（《总龟》前四） 

　　案：此则出《涑水纪闻》。 

　　三九九、词人作诗无虚语 
　　卢延逊献太宗①诗卷中，有"栗爆烧毡破，猫跳触鼎翻"之句。后与潘美②枢密在内殿议事，令宫人煨栗，俄有数栗爆出烧损绣褥；又尝烧金鼎，宫猫相戏触翻，因举前诗曰："词人作诗，信无虚语。"（《总龟》前四） 

　　案：此二则《总龟》均不注出处，然其前为《古今诗话》，且其前后各节不注出处者，均与《玉屑》所引《古今诗话》同，知亦《诗话》中语。 

　　---------------- 
　　①《鉴诫录》"太宗"作"王建"。 
　　②《鉴诫录》"潘美"作"潘峭"。 

　　四○○、苏易简越江吟 
　　世传琴曲宫声十小调，皆隋唐贺若弼制。最妙一《不博金》，二《不换玉》，三《泛峡吟》，四《越溪吟》，五《越江吟》，六《孤愤吟》，七《清夜吟》，八《叶下闻蝉》，九《三清》，十亡其名。琴家名贺若而已。太宗改《不博金》曰《楚泽涵秋》，《不换玉》曰《塞门积雪》，命辞臣采调制词。苏易简得《越江吟》，词曰："神仙神仙瑶池宴。片片碧桃零落春风晚。翠云开处，隐隐金舆挽。玉麟背冷清风远。"文本①云："非云非烟瑶池宴。片片碧桃零落黄金殿。虾须半卷天香散，春云知孤竹，清婉入霄汉。红颜醉，态烂熳，金舆转。霓旌影乱苍声远。"不知孰是。（《总龟》前四） 

　　---------------- 
　　①案："文本"当有"岑"字。 


　　四○一、姚铉赏花钓鱼诗 
　　太宗留意艺文，好篇咏。淳化中，春日苑中有赏花钓鱼小宴，宰相至，三馆毕预坐，咸使①赋诗〔中字为韵〕，②上览以第优劣。时姚铉诗先成，曰："上苑烟花迥不同，汉皇何必幸辽③中？花枝冷溅昭阳雨，钓线斜牵太液风。绮萼惹衣朱槛近，锦鳞随手玉波空。小臣侍宴惊凡目，知是蓬莱第几宫！"赐白金百两，时辈荣之，以比夺袍赐花等故事。（《总龟》前四） 

　　案：此二则《总龟》均不注出处，以其前为《古今诗话》，疑亦《诗话》中语。《宋纪》四引此则即作《诗话总龟》。 

　　---------------- 
　　①"使"，原作"后"，据《宋纪》改。 
　　②《宋纪》无此四字。 
　　③《宋纪》"辽"作"回"。 

　　四○二、杨朴诗 
　　杨朴字契元，郑州人，善为诗。少尝与毕文简公（士安）同学。文简荐之太宗，召见，面赋《蓑衣诗》云："狂脱酒家春醉后，乱堆渔舍晚晴时。"除官不受，听归山，以其子从政为长水尉。朴为《七夕诗》云："年年乞与人间巧，不道人间巧已多。"（《总龟》前十二） 

　　案：此则出《温公续诗话》。 

　　四○三、蔡挺诗 
　　熙宁六年，有司言四月一日当蚀，上为彻乐避正殿。一夕微雨，不见日食。是日有皇子之庆。蔡子正为枢密献诗云："昨夜薰风入舜《韶》，君王方避正衙朝。阳晖已得前星助，阴沴潜随夜雨销。"其叙四月一日避正殿，皇子庆诞，阴云不见日食，尽之矣，当时无能过云。（《总龟》前十二） 

　　案：此则亦见《耆旧续闻》。又此二则《总龟》均不注出处，以其前为《古今诗话》，疑亦《诗话》中语。 

　　四○四、天若有情月如无恨 
　　李长吉歌云："天若有情天亦老"，以为奇怪无对；石曼卿云："月如无恨月长圆。"（《总龟》前十三） 

　　案：《总龟》此则未注出处。考此则出《温公续诗话》。《古今诗话》中本多引《续诗话》语，而此则之前为《古今诗话》，故疑此亦《诗话》中文。 

　　四○五、升元阁 
　　金陵升元寺，即瓦棺寺也，在城西隅，前瞰江面，后踞崇冈，最为古迹，累经兵火，略无仿佛。李氏时，升元阁犹在，乃梁时故物，高二百四十尺，太白所谓"日月隐檐楹"也。（《总龟》前十六） 

　　四○六、瓜州渡 
　　瓜州渡扬子桥介于江淮之冲，南之潇湘，北走秦垅，咸此取道。古诗云："扬子江头杨柳春，杨花愁杀渡江人。数声羌笛离亭晚，君向潇湘我向秦。"（《总龟》前十六） 

　　案：《总龟》此二则未注出处，但其前后皆出《古今诗话》，疑此亦《诗话》中语。 

　　四○七、薛能闲题 
　　薛能尚书镇彭门，时溥、刘巨容、周岌俱在麾下。未数年，溥领徐，巨容镇襄，岌领许，俱假端揆，故能诗："旧将已为三仆射，病①身犹是六尚书。"（《总龟》前十八） 

　　---------------- 
　　①《全唐诗》二十一"病"作"老"。 

　　四○八、诗着题 
　　王拱辰守长安日，初礼上理掾口号云："人间合作大丞相，天下犹呼小状元。"梅挚知钱塘，有一掾官撰札上曲子云："黄阁方开，金鼎调羹只待梅。"皆着题。（《总龟》前十八） 

　　案：此二则《总龟》均未注出处，然其前为《古今诗话》，疑亦《诗话》中文。 

　　四○九、雁荡山 
　　温州雁荡山，自古图史不载。按《西域书》云："诺矩罗居震旦东南大海，祭雁荡山芙蓉龙湫。"唐贯休作赞云："雁荡经行云漠漠，龙湫宴坐雨蒙蒙。"北山南山有芙蓉峰，下有芙蓉驿，前瞰大海，山顶有大池，相传以为雁荡。有二潭，以为龙湫，又有经行台，宴坐峰，皆以贯休诗得名也。（《总龟》前三十） 

　　四一○、兴善寺 
　　唐大兴善寺东廊之南，有僧不出院转《法华经》三万七千部，夜常有狐子来听。长庆初，庭前有牡丹一朵合欢。僧幽之诗曰："三万莲经三十春，平生不踏院门尘。"（《总龟》前三十） 

　　四一一、僧远国诗 
　　蜀僧远国，①伤蜀诗②曰："乐极悲来数有涯，歌声才歇便兴嗟。牵羊废主寻倾国，逐③鹿奸臣尽丧家。丹禁夜凉空锁月，后庭春老漫开花。两朝基④业都成梦，林木苍苍噪暮鸦。"（《总龟》前三十） 

　　---------------- 
　　①《十国春秋》"国"作"公"。 
　　②《十国春秋》作"伤废国诗"。 
　　③《十国春秋》"逐"作"指"。 
　　④《十国春秋》"基"作"帝"。 

　　四一二、僧普满谶 
</div>
    <div class="pagination">
<a href="古今诗话_page37.html">上一页</a><span>...</span><a href="古今诗话_page33.html">33</a><a href="古今诗话_page34.html">34</a><a href="古今诗话_page35.html">35</a><a href="古今诗话_page36.html">36</a><a href="古今诗话_page37.html">37</a><span class="current-page">38</span><a href="古今诗话_page39.html">39</a><a href="古今诗话_page40.html">40</a><a href="古今诗话_page41.html">41</a><a href="古今诗话_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
