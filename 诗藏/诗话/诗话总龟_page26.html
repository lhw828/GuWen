<!DOCTYPE html>
<html>
<head>
    <meta charset="UTF-8">
    <title>诗话总龟 - 第 26 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诗话总龟 - 第 26 页/共 38 页</h1>
    <div class="content">　　张敬夫元日诗古史书元意义存春秋揭示更分明人心天理初无欠正本端原万善生【南轩集】
　　康节过士友家昼卧见其枕屏小儿迷藏以诗题其上云遂令髙卧人欹枕看儿戯盖熈宁间也陈恬云击壤集不载【同上】
　　张横渠圣心诗圣心难用浅心求圣学湏専礼法脩千五百年无孔子尽因通变老优游【横渠集】
　　五峯胡广仲诗幽人偏爱青山好未是青山青不老山中出云雨太虚一洗尘埃山更好朱氏陂云右衡山胡子诗也初绍兴庚辰熹病卧山间亲友仕于朝者以书见招集戯以两诗代书报之曰先生去上芸香阁【时借溪先生正字赴馆】阁长新峩豸角冠【刘共甫秘书丞除察官】留取幽人卧空谷一川风月要人看一章瓮牗前头列画屏晩来相对尽仪刑浮云一任闲舒巻万里青山只麽青二章或传语胡子胡子谓其学者张敬夫曰吾未识此人然观此诗庶能有进矣时其言有体而无用故为是诗以箴警之庶其闻之而有发也明年胡子卒又四年某始见敬夫而后获闻之恨不及见胡子而请其目也因序其本末而书之于策以无忘胡子之意云【见诗集】
　　邵尧夫先生居洛四十年安贫乐道自云未尝攅眉所居寝息处为安乐窝自号安乐先生又为瓮牗读书燕居自平旦则焚香独坐晡时饮酒三四瓯微醺便止不使至醉也中间州府以吏法不饷餽寓賔乃为薄粥以代之好事者或载酒以济其乏尝有诗云斟有浅深存燮理饮无多少繋经纶莫道山翁拙于用也能康济自家身喜吟诗作大字书然遇兴则为之不牵强也大寒暑则不出每出乗小车用一人挽之为诗以自咏曰花似锦时髙阁望草如茵处小车行司马温公赠以诗曰林间髙阁望已久花外小车犹未来随意所之遇主人喜客则留三五宿又之一家亦如之或经月忘返虽性髙洁而接人无贤不肖贵贱皆懽然如亲尝自言若至大病自不能支其遇小疾得有客对语不自觉疾之去体也学者来従之问经义精深浩应对不穷思致幽逺妙极道数间与相知之深者开口论天下事虽久存心世务者不能及也
　　康节尝诵希夷之语曰得便宜事不可再做得便宜处不可再去又曰落便宜是得便宜故康节诗云珍重至人尝有语落便宜是得便宜盖可终身行之也【邵伯温易理辨惑】












　　诗话总后集巻七
　　钦定四库全书
　　诗话总后集巻八　　　宋　阮　阅　撰博识门
　　尝观临川解我葱珩脱孟劳尝不晓孟劳何等物及观谷梁传注孟劳鲁之宝刀【黄常明】
　　子美于菟侵客恨乃楚人谓虎于菟土锉冷疎烟乃蜀人呼釡为锉富豪有钱驾大舸方言南楚江湘凡船大者谓之舸百丈谁家上水船荆峡以竹缆为百丈堑抵公畦棱京师农人指田土防棱【去声】市暨瀼西巅防人谓江水横通山谷处为瀼子厚桃笙葵扇安可当宋魏之间谓簟为笙款乃一声山水绿乃楚人歌声临川窻明两不借楚人以草屦为不借东坡倦看澁勒暗蛮村盖岭南竹名又蓬沓障前走风注云于潜妇人皆揷大银栉谓之蓬沓又几思压茅柴禁烟日夜急山谷燕湿社公莺啼花信风皆方言也【黄常明】
　　江汉有浒以扞制泛滥大涨则溢于平陆水退浒见舟人谓之水落槽又滩石湍激其中深仅可容舟者谓之洪若大水则不复问洪矣临川万里寒江正复槽东江水落水分洪以此亦谓水黄防谓云炮车非遐征逺涉不能知也【同上】
　　栁读书篇瘴疴扰灵府日与往昔殊临文乍了了彻巻元若无盖常荅许京兆书云往时读书不至底滞今每读一传再三伸巻复观姓氏在宗元则为瘴疴所扰它人乃公患也【同上】
　　东坡云东来贾客朩绵裘饮散金山月满楼夜半潮来风又热卧吹箫管到扬州集中题云梦中作盖坡尝衣此坐客误云朩绵袄俗饮散乃出此诗且云虽欲不可得也坐客大慙贾客事乃南史孔觊二弟颇营产业请假东还觊出渚迎之轻重二十余船皆绵绢纸席之属觊伪喜命且置岸侧既而正色谓曰汝辈忝预士流何至还东作贾客邪命烧尽乃去【防溪】
　　家家养乌沈存中以为鸬鷀说者谓非也元微之诗云病养乌称巫占瓦代自注云南人染病竞赛乌楚巫列肆竞卖瓦卜此乃戯效俳体二首其二亦云瓦卜传神语皆是处方言则乌非鸬鷀不疑矣
　　书史蓄胷中而气味入于冠裾山川厯目前而英灵助于文字太史公南逰北渉信非徒然观老杜壮游云东下姑苏台已具浮海航到今有遗恨不得穷扶桑劒池石壁仄长洲芰荷香嵯峨阊门北清庙映池塘越女天下白鉴湖五月凉剡溪蕴秀异欲罢不能忘归帆拂天姥中嵗贡旧乡放荡齐赵间西归到咸阳其豪气逸韵可以想见序太白集者称其隠岷山居襄溪南逰江淮观云梦去之齐鲁之呉之梁北扺赵魏燕晋西徙邠岐从金陵上浔阳流夜郎泛洞庭上巫峡白自序亦曰偶乗扁舟一日千里或遇胜景终年不移其恣横采览非其狂也使二公隠坐中书何以垂不朽如此哉燕公得助于江山郑綮谓相府非防桥那得诗思非虚语也
　　学林新编云世传织女嫁牵牛渡河相防某按史记晋天文志河鼓星在织女牵牛二星之间世俗因傅防为渡河之说媟渎上象无所根据淮南子云乌鹊填河成而渡织女荆楚嵗时记云七夕河汉间弈弈有光景以此为是牛女相遇也其说皆怪诞不足信子美牵牛织女诗曰牵牛出河西织女处其东万古永相望七夕谁见同神光意难此事终朦朦观子美诗意不取世俗说也七夕乞巧见于周处风土记乃后人编类成书大抵初无稽考不足信者多矣
　　侯鲭录云东坡作雪诗云冻合玉楼寒起粟光揺银海生花后见荆公云道家以两肩为玉楼目为银海是使此事否坡退曰惟荆公知此出处
　　苕溪渔隠曰缃素杂记学林新编二家辨证乘槎事大同小异余近来摭其有理者共为一说按张茂先慱物志曰旧说天河与海通近世有人居海上者每年八月见浮槎来不失期赍一年粮乗之而去十余日中犹观星月日辰自后茫茫亦不觉昼夜奄至一处有城郭屋舍甚严遥望宫中有妇人织见丈夫牵牛渚次饮之惊问曰何由至此其人说以来意并问此是何处荅曰君至蜀郡访严君平则知之因还后以问君平君平曰某年月日有客星犯牵牛宿计年月正是此人到天河时也所载止此而巳而荆楚嵗时记直曰张华慱物志云汉武帝令张骞穷河源乗桴经月而去一处见城郭如官府室内有一女织又见一丈夫牵牛饮河骞问云此是何处荅曰可问严君平织女取榰机石与骞而还后至蜀问君平君平曰某年月日客星犯牛斗所得榰机石为东方朔所识亦其证焉按骞本传及大宛传骞以郎应募使月氐为匃奴所留十余嵗得还骞身所至者大宛大月氐大夏康居而传闻其旁大国五六具为天子言其地形所有并无乗槎至天河之说而宗懔乃傅防以为武帝张骞之事又益以榰机石之说何邪子美防府咏懐诗曰途中非阮借槎上似张骞又秋兴诗曰奉使虚随八月槎如此类前贤多用之恐非实事
　　杜子美诗喜用文选语故宗武亦习之不置所谓熟精文选理休覔防衣轻又云呼婢取酒壶续儿诵文选是也唐朝有文选学而时君尤见钦重分别本以赐金城书绢素以属裴行俭是也外史梼杌载郑奕尝以文选教其子其兄曰何不教读论语免学沈谢嘲风防月汚人行止郑兄之言盖欲先徳行而后文艺亦不为无理也【丹阳集】
　　雪浪斋日记云昔人有言文选烂秀才半正为文选中事多可作本领尔余谓欲知文章之要当熟看文选盖选中自三代涉战国秦汉晋魏六朝以来文字皆有在古则浑厚在近则华丽也苕溪渔隐曰少陵宗武生日诗熟精文选理盖为是也
　　苕溪渔隠曰学者欲博读异书余谓退之进学解云上窥姚姒浑浑无涯周诰殷盘诘屈聱牙春秋谨严左氏浮夸易奇而法诗正而葩下逮庄骚太史所録子云相如同工异曲若尽读此足矣何必多嗜异书











　　诗话总龟后集巻八
　　钦定四库全书
　　诗话总后集巻九　　　宋　阮　阅　撰狂放门
　　劎阁云吾将罪真宰意欲铲叠嶂与太白槌破黄鹤楼刬却君山好语亦何异然劎阁诗意在削平僣窃尊崇王室凛凛有忠义气槌碎刬却之语但觉一味粗豪耳故昔人论文字以意为主性豪业嗜酒嫉恶懐刚肠饮酣视八极俗物都茫茫此子美胷中语也宜其孩弄严武藐视礼法而朱老阮生皆莫逆及遭田父泥饮至被肘而不悔其内直外曲彊御不畏矜寡不侮非世所能测也【防溪】
　　唐史载杜审言尝云吾文当得屈宋作衙官其孙乃有读书破万巻下笔如有神谓蘓味道见吾判且羞死甫乃有集贤学士如堵墙看我落笔中书堂谓为造化小儿所苦甫乃有日月笼中鸟乾坤水上萍所谓是以似之也【同上】
　　艺苑雌黄云吟诗喜作豪句须不畔于理方善如东坡观崔白骤雨图云扶桑大茧如瓮盎天女织绡云汉上往来不遣凤衔梭谁能鼓臂投三丈此语豪而甚工石敏若橘林文中咏雪有燕南雪花大于掌氷柱悬檐一千丈之语豪则豪矣然安得尔髙台或云咏雪非敏若诗见鲍钦止夷白堂小集苕溪渔隠曰东坡集载此诗是题赵令晏崔白大图幅径三丈故云往来不遣凤衔梭谁能鼓臂投三丈可谓善造语能形容者也画品人间刀尺不敢裁丹青付与濠梁崔风蒲半折寒鴈起竹间的皪横江梅乃是崔白冬景图艺苑以谓骤雨图悮矣又李太白北风行云燕山雪花大如席秋浦歌云白发三千丈其句可谓豪矣柰无此理何如秦少逰秋日絶句云连巻雌蜺拄西楼逐雨追晴意未休安得万妆相向舞酒酣聊把作纒头此语亦豪而工矣
　　郭功甫金山行造语豪世多不见全篇今録于左方金山杳在沧溟中雪崖氷柱浮仙宫乾坤扶持自今古日月彷佛纒西东我泛灵槎出尘世搜索异境窥神工一朝登临重叹息四时想像何其雄卷帘夜阁挂北斗大鲸驾浪吹长空舟摧岸防岂足数徃往霹雳槌蛟龙寒蟾八月荡瑶海秋光上下磨青铜鸟飞不尽暮天碧渔歌忽防芦花风蓬莱久闻未成往壮观絶致遥应同潮生潮落夜还晓物数交防谁能穷百年形影浪自苦便欲此地安其躬白云南去供入望又起归兴随征鸿
　　称赏门
　　王直方诗话云乐天有诗云醉貌如霜叶虽红不是春东坡有诗云儿童误喜朱顔在一笑那知是酒红郑谷有诗云衰髩霜供白愁顔酒借红老杜有诗云发少何劳白顔衰肯更红无已诗云髪短愁催白顔衰酒借红皆相类也然无已初出此一联大为当时诸公所称赏
　　雪浪斋日记云髙荷字子勉赠山谷诗云防检金闺彦飘零玉笋斑尚令清庙器犹隔门闗大为山谷所喜
　　杜子美褒称元结舂陵行兼贼退后示官吏二诗云两章对秋月一字偕华星致君唐虞际淳朴忆大庭又云今盗贼未息得结辈数十公落落然参错为天下邦伯天下少安可立待已盖非専称其文也至于李义山乃谓次山之作以自然为祖以元气为振无乃过乎秦少游漫郎诗云字偕华星章对月漏泄元气烦挥毫盖用子美义山语也
　　金是堂髙丽使过海有诗云水鸟浮还没山云防复连时贾岛诈为稍人联下句云棹穿波底月船压水中天丽使嘉叹久之【防溪】
　　张祜诗云故国三千里深宫二十年杜牧赏之作诗云可怜故国三千里虚唱歌词满六宫故郑谷张生故国三千里知者唯应杜紫微诸贤品题如是祜之诗名安得不重乎其后有解道澄江静如练世间唯有谢晖解道江南防肠句世间唯有贺方回等语皆祖是意也【葛常之】
　　诗人賛美同志诗篇之善多比珠玑璧玉锦绣花草之类至杜子美则岂作此陈腐语也寄岑参诗云意惬闗飞动篇终接混茫夜听许十诵诗云精微穿溟涬飞动摧霹雳赠卢居诗云藻翰唯牵率湖山合动揺赠朱諌议诗云毫发无遗恨波澜独老成寄李白诗云笔落惊风雨诗成泣神赠髙适诗云美名人不及佳句法如何皆惊人语也视余子其神芝之与腐菌哉【丹阳集】
　　称荐门
　　温公自称迂叟香山居士亦尝以自号其诗云初时被目为迂叟近日防呼作隠人司马岂慕其洛居有闲适之乐邪【防溪】
　　周美成邦彦元丰初以大学生进汴都赋神宗命之以官除大学録其后流落不偶浮沉州县三十余年蔡元长用事美成献生日诗略云化行禹贡山川内人在周公礼乐中元长大喜即以秘书少监召又复荐之【挥尘録】
　　李白赠崔侍御诗云黄河三尺鲤本在孟津居防额不成龙归来伴凡鱼何当赤车使再往召相如相如盖自谓也观此不可谓白之无心于仕进者然当时慢侮力士畧不为身谋以致贬逐而曽不悔使其欲仕之心切必不如是先是苏颋为益州长史见白异之曰是子天才英特少益以学比相如故白诗中毎以相如自比従弟之遥曰汉家天子驰驷马赤车蜀道迎相如自汉阳病酒归曰圣主还听子虚赋相如却欲论文章赠张镐曰十五观竒书作赋凌相如白自比为相如非止一诗也
　　呉迈逺好自夸而嗤鄙他人毎作诗得称意语輙掷地呼曰曹子建何足数哉袁嘏谓人曰我诗有生气亦以用心深苦俄尔有得宜不胜其喜子美云语不惊人死不休贯休谓得句先呈佛皆此谓也
　　老杜髙自称许有乃祖之风上书明皇云臣之述作沉郁顿挫扬雄枚臯可企及也壮逰诗则自比引崔魏班扬又云气劘屈贾垒目短曹刘墙赠韦左丞则曰赋料杨雄敌诗看子建亲甫以诗雄于世自比诸人诚未为过至窃比稷与契则过史称甫好论天下大事髙而不切岂自比稷契而然耶至云上感九庙焚下悯万民疮斯时伏青蒲廷争守御床其忠荩亦可嘉矣【阳秋韵】
　　复斋漫録云江公着初任洛阳尉久旱微雨作诗云云叶纷纷脚匀乱花柔草长精神雷车却碾前山过不洒原头陌上尘温公于士人家见之借纸笔脩刺谒江且为称荐由此知名
　　投献门
　　钱惟演为洛帅留守始置驿贡花识者鄙之蔡君谟加法小团茶贡之富彦国叹曰君谟乃为此也坡作荔枝叹曰我愿天公怜赤子莫生尤物为疮痏顺风调百谷登民不饥寒为上瑞君不见武陵溪边粟粒芽前丁后蔡相笼加吾君盛徳岂在此致养口腹何陋邪又不见洛阳丞相忠孝家可怜亦进姚黄花补世之语不能易也尝爱李敬方汴河直进船诗云汴水通淮利最多人生为害亦相和东南四十三州地取尽脂膏是此河此等语皆为多贡献也
　　评论门
　　介甫诗少陵为尔添诗兴可见无心赋海棠杜黙云倚风莫怨唐工部后裔谁知不解衣曽不若东坡柯丘海棠长篇冠古絶今虽不指名老杜而补亡之意盖使来世自晓也
　　乐天九日思杭州云笙歌委曲声延耳金翠动揺光照身子瞻有懐钱塘云剰看新畨眉倒晕未应泣别脸消红黎元耆旧何遽忘之也徐考其集白送姚杭州因思旧游云闾里固宜勤抚恤楼台亦要数跻扳苏亦云细雨暗时一百六畵桡鼇鼓莫遗民是未尝无意于民庶也然白又有故妓数人凭问讯新诗两首倩流传坡又有休惊嵗嵗年年貌且对朝朝暮暮人大扺滛乐之语多于抚养之语耳夫子称未见好徳如好色而伤之曰已矣乎二公未能免俗余人不必言
　　子瞻赋浊醪有妙理首句云酒勿嫌浊人当取醇其末乃曰浊者以饮吾仆清者以酌吾友复立分别则是浊醪无妙理矣岂非万斛汹涌不暇防校故欤
　　司马温公云清茶谈话难逢友浊酒狂歌易得朋虽造次间语亦在进直谅之益而退便僻之损也【防溪】
　　雪浪斋日记云读谢灵运诗知其揽尽山川秀气读退之南山诗颇觉似上林子虚赋才力小者不能到李长吉玉川子诗皆出于离骚未可以立谈判也皇甫持正云吟诗未有刘长卿一字唐人必甚重长卿今诗十巻亦清丽
　　宋子京华记云古人语有椎拙不可掩者乐府曰何以销忧惟有杜康刘越石曰何其不梦周又有曰夫子悲获麟西狩叹孔丘虽有意绪词亦钝朴












　　诗话总后集巻九
　　钦定四库全书
　　诗话总后集巻十　　　宋　阮　阅　撰评论门
　　杜云尔辈可忘年含凄觉汝贤送尔维舟惜此筵汝与山东李白好自世俗观之则为简傲而实不然亦尝有云忘形到尔汝【黄常明】
　　又古栢云不露文章世已惊未辞剪伐谁能送先器识后文蓻与浮躁衒露者有异也【同上】
　　古栢云大厦如倾要梁栋万牛回首邱山重此贤者难进而易退也非其招不往者也【同上】
　　赵嘏长安秋望诗云残星防防鴈横塞长笛一声人倚楼当时人诵咏之以为佳作遂有赵倚楼之目又有长安月夜与友人话归故山诗云杨栁风多潮未落兼葭霜在鴈初飞亦不减倚楼之句至于献李仆射诗云新诺似山无力负旧恩如水满身流则谬矣【葛常之】
　　钟嵘称张茂先惜其儿女情多风云气少喻鳬尝谒杜紫微不遇乃曰我诗无绮罗铅粉宜不遇也淮海诗亦然人戯谓可入小石调然率多子美句但绮丽大胜尔子美并蔕芙蓉本自双水荇牵风翠帯长退之金钗半醉坐添春牧之春风十里杨州路谁谓不可入黄钟宫邪【黄常明】
　　昌黎云携持令名归自足贻家尊苏州送叅尉云秖应传善政朝夕慰髙堂诚儒者迂阔之辞然贪饕茍得汚累其亲孰若清白之为愈【同上】
　　东坡云少陵咏懐诗杜陵有布衣老大意转拙许身亦何愚窃比稷与契子美自比稷契人未必许也然其又有诗云舜举十六相身尊道更髙秦时任商鞅法令如牛毛自是稷契辈人口中语也知名不必称局促商山芝又云王侯与蝼蚁同尽随邱墟愿闻第一义回向心地初乃知子美诗尚有事在也【防溪】
　　张借送区宏诗云韩公国大贤道徳赫已闻昨出为阳山尔区来趋奔韩官迁法曹子又至荆门韩入为博士﨑岖从覊轮观其逰从之久疑得于韩者深也然考其文章议论之际乃不得预借湜之列何也韩集有送区宏南归诗云我迁于南日周围来见者众莫依希爰有区子荧荧晖观以彛训或从违我念前人譬葑菲落以斧斤引纆徽虽有不逮驱騑騑观此数语则韩虽以师道自任而区受道之质盖有所未至也其后又勉之以行行正直勿脂韦业成志立来颀颀其望之者至矣集中又有送区册序韩文辨证云册即宏也未知孰据尔【丹阳集】
　　举人过失难于当其尤者臧孙之犯门斩闗惟孟椒能絶之臧纥谓国有人焉必椒也其难如此司马相如窃妻涤器开巴蜀以困苦乡邦其过巳多至为封禅书则防谄盖天性不复自新矣子美犹云竟无宣室召徒有茂陵求李白亦云果得相如草仍余封禅文和靖独不然曰茂陵他日求遗藁尤喜曽无封禅书言虽不迫责之深矣李商隠云相如解草长门赋却用文君取酒金亦全其大论其细也举其大者自西湖始其后有讥其谄谀之态死而未已正如捕逐宼盗先有力者所获搤其吭而骑其项矣余人从旁助棰防耳【黄常明】
　　近人程文穷日力作一论既不限声律复不拘诗句尚罕得反复折难使其理判然观赴奉先咏懐五百言乃声律中老杜心迹论一篇也自杜陵有布衣老大意转拙许身一何愚窃比稷与契其心术祈向自是稷契等人穷年忧黎元叹息肠内热与饥渇犹已也何异然常为不知者所病故曰取笑同学翁世不我知而所守不变故曰浩歌弥激烈又云非无江海志潇洒送日月当今廊庙具构厦岂云缺葵藿倾太阳物性固莫夺言非不知隠遁为髙也亦非以国无其人也特废义乱伦有所不忍以兹悟生理独耻事干谒言志大术踈未始阿附以借势也为下士所笑而浩歌自若皇皇慕君而雅志栖道既不合时而又不少低屈皆设疑互荅屡致意焉非巨刃有余孰能之乎中间铺叙间闗酸辛宜不胜其戚戚而黙思失业徒因念逺戍卒所谓忧在天下而不为一已失得也禹稷顔子不害为同道少陵之迹江湖而心稷契岂为过哉孟子曰穷则独善其身逹则兼善天下其穷也未尝无志于国与民其逹也未尝不抗其易退之节密谋先定出处一致矣是其先后同揆正合乎此昔人目元和贺雨诗为諌书余特目此诗为心迹论也【防溪】
</div>
    <div class="pagination">
<a href="诗话总龟_page25.html">上一页</a><span>...</span><a href="诗话总龟_page21.html">21</a><a href="诗话总龟_page22.html">22</a><a href="诗话总龟_page23.html">23</a><a href="诗话总龟_page24.html">24</a><a href="诗话总龟_page25.html">25</a><span class="current-page">26</span><a href="诗话总龟_page27.html">27</a><a href="诗话总龟_page28.html">28</a><a href="诗话总龟_page29.html">29</a><a href="诗话总龟_page30.html">30</a><a href="诗话总龟_page31.html">31</a><span>...</span><a href="诗话总龟_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
