<!DOCTYPE html>
<html>
<head>
    <meta charset="UTF-8">
    <title>全唐五代词 - 第 34 页/共 125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐五代词 - 第 34 页/共 125 页</h1>
    <div class="content">　　○其四

　　城营内，鳖忽露其形。防有内奸谋叛逆，不然水涨浸军兵。速去得安宁。

　　○其五

　　城营内，龟蟹入其中。更有聚蝇亿万数，军兵溃散不从容。看即旋营空。

　　○其六

　　军行次，路上见鼋鼍。或有战争营寨内，不宜前进有兵戈。细审莫奔波。

　　○其七

　　城营内，龟鳖入其营。尽是顿迟亡败象，速当移寨免灾凶。不去祸将生。

　　○占鸟第二十二

　　占飞鸟，军旅要知因。或是纵横或逐我，或来逆我或成群。仔细说来情。

　　○其二

　　鹰搦鹞，势连入军营。必是义兄图义弟，不然义弟欲谋兄。奸祸两般情。

　　○其三

　　兵行次，鹰鹗向前飞。所向进兵应大胜，必能捉彼将帅归。天意助神威。

　　○其四

　　城营内，鹞子搦苍鹰。定有奸谋阴祸起，早须排备莫惶惊。有战损精兵。

　　○其五

　　兵行次，鹞鹗捉飞禽。此兆前程须有战，得其首领尽生擒。主将称其心。

　　○其六

　　兵行次，鹘雁尽同占。雁不避鹘鹘不搦，两车通好守盟言。各拥士回还。

　　○其七

　　城营内，忽见杜鹃来。应有负冤人未雪，佞臣谋间损贤才。天遣叫声哀。

　　○其八

　　群乌噪，队队远营飞。防有贼兵来劫寨，早须整备设关机。迟慢致灾危。

　　○其九

　　城营内，众鸟噪声鸣。必有暴兵来劫寨，不然有战损千兵。移转最为精。

　　○其十

　　群鸟队，飞去又飞来。不以下营并在路，此行千里足难回。仔细察天灾。

　　○其十一

　　群鸟聚，飞起忽然惊。尽向满天鸣噪闹，不过三日火烧营。或有劫残兵。（移营，吉）

　　○其十二

　　城营内，四面鸟声鸣。千万结成鸣噪去，急须固守本城营。坚执战伤兵。

　　○其十三

　　城营内，鸟夜结群鸣。必有暴兵来觅战，不然城寨有虚惊。探后用心听。

　　○其十四

　　城营内，鸟众泊营墙。头向此营皆尽叫，人惊不起是天殃。不免见伤亡。

　　○其十五

　　城营内，乌鸟蓦然惊。内有奸人连外贼，是防苦战血成坑。谋反害英明。

　　○其十六

　　城营内，鸟鹊忽围墙。当有敌兵来打寨，不然疾病火灾殃。营内欲来降。

　　○其十七

　　城营内，鸟噪两三声。必有命来应在即，早须奉候出门迎。此意且须听。

　　○其十八

　　鸟相打，防击有奸争。斩断罪愆惩戒众，若无停战祸应生。固守始为精。

　　○其十九

　　城营内，鸟集夺巢飞。必有斗争相竞事，不然下吏欲为非。防慎间分离。

　　○其二十

　　临阵次，鸟向四方鸣。选取鸟声鸣叫处，但从此地出军征。百战百回赢。

　　○其二十一

　　兵发日，前面有群鸟。乱叫众鸣防伏截，或然有战莫先图。详缓保无虞。

</div>
    <div class="pagination">
<a href="全唐五代词_page33.html">上一页</a><span>...</span><a href="全唐五代词_page29.html">29</a><a href="全唐五代词_page30.html">30</a><a href="全唐五代词_page31.html">31</a><a href="全唐五代词_page32.html">32</a><a href="全唐五代词_page33.html">33</a><span class="current-page">34</span><a href="全唐五代词_page35.html">35</a><a href="全唐五代词_page36.html">36</a><a href="全唐五代词_page37.html">37</a><a href="全唐五代词_page38.html">38</a><a href="全唐五代词_page39.html">39</a><span>...</span><a href="全唐五代词_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
