<!DOCTYPE html>
<html>
<head>
    <meta charset="UTF-8">
    <title>全金元词 - 第 320 页/共 406 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全金元词 - 第 320 页/共 406 页</h1>
    <div class="content">
　　○念奴娇

　　赋萤

　　更阑人静，正满天晴露，半庭斜月。时见飞萤三四点，树影依稀相隔。暗地偷月，微形自照，冷焰明还灭。有时分乱，残星流下天阙。应念造物多情，翻腾变化，腐草还成物。多少黄萎随土壤，争似超然飞越。我正清贫，寒窗寂寞，赖尔成勋业。案头乾死，也胜零落霜雪。

　　○贺新郎

　　登滕王阁，用稼軒韵

　　陈迹空凫渚。怅繁华、等闲一梦，便成今古。佩玉鸣銮人如画，何处为云为雨。只明月、还生春浦。帝子当时无穷欲，奈浮云、回首浑非故。天有意，肯轻许。江湖襟带雄吴楚。更翩翩、三王文采，丽章骈句。一旦飞来韩家笔，才见龙翔凤舞。漫千载、怀人延伫。豪杰纷纷今谁在，笑世间、华屋争寒暑。瀛海远，去无侣。

　　○贺新郎

　　次吕叔泰南城怀古

　　故垒空如堵。杳无踪、朝台暮榭，燕歌赵舞。为问人间繁华梦，几度邯郸炊黍。只燕子、春来秋去。太液句陈何由辨，似咸阳、一炬成焦土。兴与废，竟谁主。满川芳草迷烟雨。怅平生、楚骚心事，更堪羁旅。野水芙蓉香寂寞，犹似当年怨女。长啸罢、中天凝伫。沧海桑田寻常事，附冥鸿、便欲飘飘举。回首后，又千古。

　　○满江红

　　次汤碧山清溪

　　木落霜清，水底见、金陵城郭。都莫问、南朝兴废，人生哀乐。载酒时时寻伴侣，倚阑处处皆楼阁。对溪云、试放醉时狂，浑如昨。沙洲外，轻鸥落。风帘下，扁舟泊。更寒波摇漾，绿蓑青箬。为向九原江总道，繁华何似今凉薄。怕素衣、京洛染缁尘，从新濯。

　　○满江红

　　次李沁州见寄韵

　　徒倚危阑，爱四面、岚光翠湿。回首见、疏云黄叶，远林平碛。老眼都迷秋远近，壮游已遍天南北。有一官、更比在家时，添幽寂。人间世，天涯客。唤李杜，招元白。问凫因谁损，鹤因谁益。有酒直须拼醉倒，古今长短嗟何极。笑韩非、孤愤若为多，常填臆。

　　○满江红

　　次李沁州见寄韵

　　一夜繁霜，便染得、乾坤澄寂。秋满眼、萧萧云树，凄凄风日。山色偏供羁旅恨，年光肯为英雄息。只寒花、不减旧时香，天应惜。官况薄，劳耕织。诗律在，森戈戟。更山城容我，清尊瑶瑟。不是皇家劳结网，姓名底用人间识。喜使君、时有一笺来，云烟湿。

　　○满江红

　　和郭子敬夏日村居韵

　　一曲清溪，收拾尽、风声月色。还自笑、六旬将近，数椽方葺。已分封侯非燕颔，尽教有地争蜗角。算人生、难得是清闲，吾今得。离离黍，芃芃麦。观此景，皆真乐。更葵花未谢，藉花仍发。烦剧只因诗有债，迂疏却喜门无客。问小亭、盛暑不容人，今秋月。

　　○石州慢

　　次张凝道韵

　　足趼尘嚣，目厌纷华，扰扰蜂蝶。击壶未了长歌，又听阳关三叠。平生湖海，可怜牢落新丰，蓬山回首烟霞隔。鹏鷃不同天，任焦明蚊睫。愁绝。停杯为问羲娥，几度东生西灭。俯仰金台，陈迹千年谁接。天空秋老，倚阑南北悠悠，暮云汀树人长别。想见苦吟诗，满吴江枫叶。

　　○石州慢

　　送牛农师赴石州学正

　　少日襟期，不信儒冠，能把身误。长歌拂袖南来，眼底云霄平步。黄金散尽，三年流落京华，区区又上并州路。官冷坐无毡，任齑盐朝暮。今古。男儿万里封侯，休叹云萍羁旅。我亦苍黄，明日携书北去。居庸关下，萧萧风振驼铃，酒醒梦觉君何处。画出断肠时，满斜阳烟树。

　　○金菊对芙蓉

　　宿程松壑月香亭次韵

　　晓梦初回，余酲未解，月明犹挂疏桐。在月香绝顶，稳驾天风。乔松劲竹高寒地，还容得、几朵芙蓉。霜空放眼、水痕褪碧，山色添浓。休问衰老诗穷。把烟岚夺取，也是豪雄。问今来古往，谁异谁同。老怀陶写惟丝竹，有捧觞、林下丰容。傍人任笑，疏狂不减，我辈情锺。

　　○齐天乐

　　天津桥次韵

　　深宫傅粉，江东主肥，鲜养成娇软。北望中原，自分秦越，尽付马蹂车碾。神州天远。笑六代封疆，一毫无展。更着荒淫，月明琼树照同辇。长虹谁驾千尺，要等闲尽跨，人海深浅。名袭东都，侯封违命，赢得兴亡流转。年光冉冉，又匹马南来，片时宫苑。独倚阑干，夕阳鸦万点。

　　○满庭芳

　　偕詧士安马明初登荀和叔广思楼

　　沙路无泥，柳风如水，嫩凉偏入吟鞍。广思楼上，雨后看西山。回首炎氛千丈，便长啸、跳出尘寰。青天外，斜阳淡淡，倦鸟正飞还。郊原秋色里，望穷霄壤，倚遍阑干。问神仙何处，独占高寒。楼下悠悠洹水，为底事、不暂休闲。吾衰矣，休将旧手，遮日上长安。

　　○满庭芳

　　槐院风清，藓阶尘净，日长镇掩衡门。葛帷藤簟，石枕竹夫人。不作南柯痴梦，要来往、月窟天根。花阴转，闲关幽鸟，啼破一窗云。起来盘膝坐，松风沸鼎，花雪浮春。便洗除胸次，多少凝尘。更喜秋原有秫，快准备、小瓮清尊。东篱下，黄花香里，颠倒白纶巾。

　　○满庭芳

　　庚寅正月十六日夜，独酌戏成

　　学本迂疏，才非明哲，天恩偶听归田。良辰美景，相遇更欣然。细数人生行止，或城市、或在林泉。都评过，忘形适意，惟是在尊前。只今头尽白，但怜饮量，不似当年。甚蘖痰媒渴，无事招愆。时有亲朋来劝，学康节、微醉为贤。先生笑偶，当乘兴，又作饮中仙。

　　○玉烛新

　　题李伯瞻一香图次韵

　　清风林下寺，爱三友联翩，世无能四。凌波仙子香魂散，此地是谁招此。万红千紫，惟礬弟梅兄二子。堪共领岁晚高寒，来成花部新史。佳人玉洁冰清，纵仿佛肌肤，异香难似。醉吟无次。花应笑，彼此消融渣滓。春空雁字。不带到、江南情思。还自笑，今日相看，袁家有姊。

　　○玉漏迟

　　同前次张梦臣韵

　　雪晴天似水。风清月白，萧然三子。天巧难名，镂玉锼冰无此。却是同心异种，解敛聚、山林高致。谁不喜。花中隐德，人间真味。邂逅粲者相逢，似琼佩霓旌，九霄飞坠。移入铜瓶，付与野人凭几。满意挼香嚼蕊，有浊酒、微吟相继。休唤起。明日此觥重洗。

　　○望月婆罗门引

　　偕王仁甫左丞、贾伯坚左司，朝罢过李廷秀参议，因观盆梅，遂成欢酌。廷秀求词，醉中赋此

　　紫宸朝罢，东风吹到谪仙家。貂裘抖擞尘沙。一室窗明几净，人境独清华。有息斋名画，殿帅高茶。主人意佳。道分手、即天涯。何事相逢不饮，戚戚嗟嗟。黄封旋拆，有鹅腊、鸡朐与兔羓。公不饮、孤负梅花。
</div>
    <div class="pagination">
<a href="全金元词_page319.html">上一页</a><span>...</span><a href="全金元词_page315.html">315</a><a href="全金元词_page316.html">316</a><a href="全金元词_page317.html">317</a><a href="全金元词_page318.html">318</a><a href="全金元词_page319.html">319</a><span class="current-page">320</span><a href="全金元词_page321.html">321</a><a href="全金元词_page322.html">322</a><a href="全金元词_page323.html">323</a><a href="全金元词_page324.html">324</a><a href="全金元词_page325.html">325</a><span>...</span><a href="全金元词_page321.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
