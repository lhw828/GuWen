<!DOCTYPE html>
<html>
<head>
    <meta charset="UTF-8">
    <title>全宋词 - 第 167 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 167 页/共 621 页</h1>
    <div class="content">往事闲思人共怕。十年塞上烟尘亚。百万铁衣驰铁马。都弄罢。八风断送归莲社。 
卖药得钱休教化。归来醉卧蜗牛舍。一颗明珠元不夜。非待借。神光穿透诸天下。 
好事近
诗客少微家，世有斗南人杰。一段素襟清韵，似玉壶冰雪。 
怀中卿相饱经纶，况是好时节。我有太平歌颂，待形容贤业。 
好事近
白石读书房，世有斗南人杰。一段素襟清韵，似玉壶冰雪。 
仙家赤酒荐交梨，道眼况超越。来往十洲三岛，跨一轮新月。 
虞美人（宿龟山夜登秋汉亭）
归来峰下霜如水。明月三千里。幽人独立瞰长淮。谁棹扁舟一叶、趁潮来。 
洞庭湖上银涛观。忆我烟蓑伴。此身天地一浮萍。去国十年华发、欲星星。 
浣溪沙（张国泰生日）
快雨疏风六月凉。貂蝉人著彩衣裳。肃然心拜玉炉香。 
相国趣还调鼎鼐，潘舆指日下潇湘。秋来江上接归航。 
南歌子（李左司生日）
未折江南柳，先开陇上梅。绿情红意到根荄。昨夜春随和气、已归来。 
忠力扶昌运，冲和保圣胎。阳功阴德好栽培。他日骑鲸仙路、指蓬莱。 
鹧鸪天（刘运判生日）
瑞雪当空舞素英。玳筵收得满金瓶。洗教双眼明如镜，看取黄河几度清。 
龟畀寿，鹤为形。年年长愿见仪刑。他年林下逢彭祖，唤作谁家小后生。 

　
陈与义
法驾导引
子歌词以侑，凡九阕，皆非人世语。或记之以问一道士，道士惊曰：“此赤城韩夫人所制水府蔡真君法驾导引也，乌衣女子疑龙”云。得其三而亡其六，拟作三阕 
朝元路，朝元路，同驾玉华君。千乘载花红一色，人间遥指是祥云。回望海光新。 
法驾导引（三之二）
东风起，东风起，海上百花摇。十八风鬟云半动，飞花和雨著轻绡。归路碧迢迢。 
法驾导引（三之三）
帘漠漠，帘漠漠，天淡一帘秋。自洗玉舟斟白醴，月华微映是空舟。歌罢海西流。 
虞美人（亭下桃花盛开，作长短句咏之）
十年花底承朝露。看到江南树。洛阳城里又东风。未必桃花得似、旧时红。 
胭脂睡起春才好。应恨人空老。心情虽在只吟诗。白发刘郎孤负、可怜枝。 
忆秦娥（五日移舟明山下作）
鱼龙舞。湘君欲下潇湘浦。潇湘浦。兴亡离合，乱波平楚。 
独无尊酒酬端午。移舟来听明山雨。明山雨。白头孤客，洞庭怀古。 
临江仙
高咏楚词酬午日，天涯节序匆匆。榴花不似舞裙红。无人知此意，歌罢满帘风。 
万事一身伤老矣，戎葵凝笑墙东。酒杯深浅去年同。试浇桥下水，今夕到湘中。 
虞美人（大光祖席醉中赋长短句）
张帆欲去仍搔首。更醉君家酒。吟诗日日待春风。及至桃花开后、却匆匆。 
歌声频为行人咽。记著尊前雪。明朝酒醒大江流。满载一船离恨、向衡州。 
点绛唇（紫阳寒食）
寒食今年，紫阳山下蛮江左。竹篱烟锁。何处求新火。 
不解乡音，只怕人嫌我。愁无那。短歌谁和。风动梨花朵。 
虞美人（邢子友会上）
超然堂上闲宾主。不受人间暑。冰盘围坐此州无。却有一瓶和露、玉芙蕖。 
亭亭风骨凉生牖。消尽尊中酒。酒阑明月转城西。照见纱巾藜杖、带香归。 
渔家傲（福建道中）
今日山头云欲举。青蛟素凤移时舞。行到石桥闻细雨。听还住。风吹却过溪西去。 
我欲寻诗宽久旅。桃花落尽春无所。渺渺篮舆穿翠楚。悠然处。高林忽送黄鹂语。 
虞美人
自琐闼以病得请奉祠。卜居青墩。立秋后三日行，舟之前后，如朝霞相映，望之不断也。以长短句记之 
扁舟三日秋塘路。平度荷花去。病夫因病得来游。更值满川微雨、洗新秋。 
去年长恨拿舟晚。空见残荷满。今年何以报君恩。一路繁花相送、过青墩。 
浣溪沙（离杭日，梁仲谋惠酒，极清而美。）
七月十二日晚卧小阁，已而月上，独酌数杯 
送了栖鸦复暮钟。栏干生影曲屏东。卧看孤鹤驾天风。 
起舞一尊明月下，秋空如水酒如空。谪仙已去与谁同。 
玉楼春（青墩僧舍作）
山人本合居岩岭。聊问支郎分半境。残年藜杖与纶巾，八尺庭中时弄影。 
呼儿汲水添茶鼎。甘胜吴山山下井。一瓯清露一炉云，偏觉平生今日永。 
清平乐（木犀）
黄衫相倚。翠葆层层底。八月江南风日美。弄影山腰水尾。 
楚人未识孤妍。离骚遗恨千年。无住庵中新事，一枝唤起幽禅。 
定风波（重阳）
九日登临有故常。随晴随雨一传觞。多病题诗无好句。孤负。黄花今日十分黄。 
记得眉山文翰老。曾道。四时佳节是重阳。江海满前怀古意。谁会。阑干三抚独凄凉。 
菩萨蛮（荷花）
南轩面对芙蓉浦。宜风宜月还宜雨。红少绿多时。帘前光景奇。 
绳床乌木几。尽日繁香里。睡起一篇新。与花为主人。 
南柯子（塔院僧阁）
矫矫千年鹤，茫茫万里风。阑干三面看秋空。背插浮屠千尺、冷烟中。 
林坞村村暗，溪流处处通。此间何似玉霄峰。遥望蓬莱依约、晚云东。 
临江仙（夜登小阁，忆洛中旧游）
忆昔午桥桥上饮，坐中多是豪英。长沟流月去无声。杏花疏影里，吹笛到天明。 
二十余年如一梦，此身虽在堪惊。闲登小阁看新晴。古今多少事，渔唱起三更。 

　
张元干
贺新郎（寄李伯纪丞相）
曳杖危楼去。斗垂天、沧波万顷，月流烟渚。扫尽浮云风不定，未放扁舟夜渡。宿雁落、寒芦深处。怅望关河空吊影，正人间、鼻息鸣鼍鼓。谁伴我，醉中舞。 
十年一梦扬州路。倚高寒、愁生故国，气吞骄虏。要斩楼兰三尺剑，遗恨琵琶旧语。谩暗涩铜华尘土。唤取谪仙平章看，过苕溪、尚许垂纶否。风浩荡，欲飞举。 
贺新郎（送胡邦衡待制）
梦绕神州路。怅秋风、连营画角，故宫离黍。底事昆仑倾砥柱。九地黄流乱注。聚万落、千村狐兔。天意从来高难问，况人情、老易悲如许。更南浦，送君去。 
凉生岸柳催残暑。耿斜河、疏星淡月，断云微度。万里江山知何处。回首对床夜语。雁不到、书成谁与。目尽青天怀今古，肯儿曹、恩怨相尔汝。举大白，听金缕。 
满江红（自豫章阻风吴城山作）
春水迷天，桃花浪、几番风恶。云乍起、远山遮尽，晚风还作。绿卷芳洲生杜若。数帆带雨烟中落。傍向来、沙觜共停桡，伤飘泊。 
寒犹在，衾偏薄。肠欲断，愁难著。倚篷窗无寐，引杯孤酌。寒食清明都过却。最怜轻负年时约。想小楼、终日望归舟，人如削。 
兰陵王
卷珠箔。朝雨轻阴乍阁。阑干外，烟柳弄晴，芳草侵阶映红药。东风妒花恶。吹落。梢头嫩萼。屏山掩，沈水倦熏，中酒心情怕杯勺。 
寻思旧京洛。正年少疏狂，歌笑迷著。障泥油壁催梳掠。曾驰道同载，上林携手，灯夜初过早共约。又争信漂泊。 
寂寞。念行乐。甚粉淡衣襟，音断弦索。琼枝璧月春如昨。怅别后华表，那回双鹤。相思除是，向醉里、暂忘却。 
兰陵王
绮霞散。空碧留晴向晚。东风里，天气困人，时节秋千闭深院。帘旌翠波飐。窗影残红一线。春光巧，花脸柳腰，勾引芳菲闹莺燕。 
闲愁费消遣。想娥绿轻晕，鸾鉴新怨。单衣欲试寒犹浅。羞衾凤空展，塞鸿难托，谁问潜宽旧带眼。念人似天远。 
迷恋。画堂宴。看最乐王孙，浓艳争劝。兰膏宝篆春宵短。拥檀板低唱，玉杯重暖。众中先醉，谩倚槛、早梦见。 
念奴娇
江天雨霁，正露荷擎翠，风槐摇绿。试问秦楼今夜里，愁到阑干几曲。笑捻黄花，重题红叶，无奈归期促。暮云千里，桂华初绽寒玉。 
有谁伴我凄凉，除非分付与，杯中醽醁。水本无情山又远，回首烟波云木。梦绕西园，魂飞南浦，自古情难足。旧游何处，落霞空映孤鹜。 
</div>
    <div class="pagination">
<a href="全宋词_page166.html">上一页</a><span>...</span><a href="全宋词_page162.html">162</a><a href="全宋词_page163.html">163</a><a href="全宋词_page164.html">164</a><a href="全宋词_page165.html">165</a><a href="全宋词_page166.html">166</a><span class="current-page">167</span><a href="全宋词_page168.html">168</a><a href="全宋词_page169.html">169</a><a href="全宋词_page170.html">170</a><a href="全宋词_page171.html">171</a><a href="全宋词_page172.html">172</a><span>...</span><a href="全宋词_page168.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
