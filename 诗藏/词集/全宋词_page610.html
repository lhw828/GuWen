<!DOCTYPE html>
<html>
<head>
    <meta charset="UTF-8">
    <title>全宋词 - 第 610 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 610 页/共 621 页</h1>
    <div class="content">风中柳（闺情）
锁减芳容，端的为郎烦恼。鬓慵梳、宫妆草草。别离情绪，等归来都告。怕伤郎、又还休道。 
利锁名缰，几阻当年欢笑。更那堪、鳞鸿信杳。蟾枝高折，愿从今须早。莫辜负、凤帏人老。 

　
陈若晦
满庭芳（游人涤赋）
五洞深沈，九峰回抱，望中云汉相侵。暮春天气，宫殿翠烟深。一片山光澹净，溪月上、碧水浮金。琼楼杪，仙人度曲，空外响虚音。 
龙香，时暗引，青鸾白鹤，飞下秋阴。露华冷、琼珠点缀瑶林。犹记华胥梦断，从别后、几许追寻。人间世，逝川东注，红日又西沈。 

　
徐一初
摸鱼儿
对茱萸、一年一度。龙山今在何处。参军莫道无勋业，消得从容尊俎。君看取。便破帽飘零，也博名千古。当年幕府。知多少时流，等闲收拾，有个客如许。 
追往事，满目山河晋土。征鸿又过边羽。登临莫上高层望，怕见故宫禾黍。觞绿醑。浇万斛牢愁，泪阁新亭雨。黄花无语。毕竟是西风，朝来披拂，犹忆旧时主。 

　
陈彦章妻
沁园春
记得爷爷，说与奴奴，陈郎俊哉。笑世人无眼，老夫得法，官人易聘，国土难媒。印信乘龙，夤绿叶凤，选似扬鞭选得来。果然是，西雍人物，京样官坯。 
郑郎上马三杯。莫把离愁恼别怀。那孤灯只砚，郎君珍重，离愁别恨，奴自推排。白发夫妻，青衫事业，两句微吟当折梅。彦章去，早归则个，免待相催。 

　
郑文妻
忆秦娥
花深深。一钩罗袜行花阴。行花阴。闲将柳带，细结同心。 
日边消息空沈沈。画眉楼上愁登临。愁登临。海棠开后，望到如今。 

　
刘鼎臣妻
鹧鸪天（剪彩花送珍省试）
金屋无人夜剪缯。宝钗翻作齿痕轻。临长执手殷勤送，衬取萧郎两鬓青。 
听嘱付，好看承。千金不抵此时情。明年宴罢琼林晚，酒面微红相映明。 

　
张任国
柳梢青
挂起招牌。一声喝采，旧店新开。熟事孩儿，家怀老子，毕竟招财。 
当初合下安排。又不豪门买呆。自古道、正身替代，见任添差。 
福建士子
月上小楼西，鸡唱霜天晓。泪眼相看话别时，把定纤纤手。伊道不忘人，伊却都忘了。我若无情似你时，瞒不得、桥头柳。 

　
钟辰翁
水调歌头（寿何帅）
某伏以天佑皇朝，龙虎叶千龄之运；时生人杰，麒麟开六月之祥。垂弧在辰，属部胥庆。共惟某官德钟清粹，气备中和。暂借鸿名，特欲重无戎之寄；伫来凤诏，促归充左辖之虚。属初度之载临，开华年而有永。某误蒙眷予，倍切欢愉。持南丰一瓣之香，归依已切；效东鲁三寿之祝，祈颂难穷。仰冀台慈，俯赐电览。某下情无任善颂之至。 
皓皓一何洁，更暴以秋阳。秋毫尘滓、如何涴得这肝肠。况对金风初度，酌彼银河净浴，六月凛冰霜。精白生来别，日月许争光。 
清明朝，清要路，偏流芳。澄清闽峤，姑命申伯式南邦。洗得甲兵静了，去作诗书元帅，却人相吾皇。清问同天老，俾尔寿而昌。 
齐天乐（寿谢丞）
南墙槐竹风摇翠。欢声为谁吹起。水秀龟神，松清鹤健，人在蓬壶深处。金猊喷雾。睹鬓雪青归，脸霞红驻。一点寿星，分明光照梅花树。 
三年冰蘖清苦。这长生富贵，天应分付。经阅黄庭，鼎烹丹井，心事澹然如水。东山霖雨。正出洗太虚，未容别墅。紫诏飞来，玉堂锵步武。 

　
萧仲芮
沁园春（寿春陵史君叔）
五马南来。一骑东驰，诏黄已催。正寻幽择胜，闲边点检，吟风弄月，忙处徘徊。玉井莲房，碧筒酒熟，趁得长年千岁杯。杯浮处，正芒寒南极，色映三台。 
明光殿北屏门，记御笔亲题名姓来。看河东召人，韩侯归觐，通班玉笋，稳上鸾台。作汉无功，继唐八叶，绿鬓依然画绣回。安排了，待秋风先看，双桂联魁。 

　
陈士豪
沁园春（寿胡守）
把酒西湖，问梅一笑，为谁试花。有淡庵人品，精忠许国，文昌地位，清白传家。鸾检封芝，麟符剖竹，立马嘶风催戌瓜。从今好，听夜郎江上，谯鼓喧挝。 
雌堂玉暖吴娃。向燕寝香中早放衙。但一麾十里，风清画戟，五溪六诏、云拥高牙。褒玺疏荣，锋车趣召，万寿杯中色翠霞。何须更，问武陵玉屑，勾漏丹砂。 

　
赵通判
沁园春（寿太守李宗丞）
贺白文章，英卫规模，簪缨世家。更襟怀，芳润光风齐月，笔端奇伟，春藻天葩。课最严城，升班清禁，蔽芾棠阴人竞夸。争知道，富恩波衮衮，万顷无涯。 
清辉庭桂方花。映潋滟仙杯浮紫霞。庆云龙风虎，明良际会，鸿勋骏业，重叠辉华。寿挹南峰，福迎庐水，未羡还丹九转砂。从此去，看腰黄眼赤，迤逦堤沙。 

　
赵汝恂
念奴娇（寿萧守）
萧守六月九日生。其时购得右曼卿书寿字碑，挂於厅壁，乃景佑五年六月九日书，月日恰同，用以为意。 
金塘瑞溢，爱琉璃十顷，风漪摇碧。玉女三千擎翠盖，簇拥芙容仙伯。鸾鹤回翔，龙蛇飞动，醉墨挥仙笔。磨崖书寿，分明知是今日。 
应为今日生申，银钩照坐，光满图书壁。竹马儿童传好语，小住湖山开国。玉玺成文，金莲赐对，剑履登玄石。丹砂九转，功成依旧头黑。 

　
石麟
贺新凉（寿处州刘守）
一骑飞来速。报平山、将颁凤检，宠分符竹。自是平淮勋名在，姓字屏风纪录。正欲革、潢池风俗。古括久思贤太守，待东山、一起苍生福。唐李段，追芳躅。 
横舟竹下凭青鹿。庆生朝、称觞蔼蔼，履珠簪玉。争奈回溪民望切，计日带牛佩犊。便合早、秣驺脂毂。圣眷处公犹未惬，俟朱幡、才下锋车趣。符已兆，台星六。 
金缕词（寿南楼）
欲上南楼寿。记当年、祥占玉燕，一阳生候。今数书云犹七日，宫线未添刺绣。便草就、寿词盈袖。合捧金荷称鹤算，想华堂、胜醉眉春酒。惭斐句，为觞侑。 
功名八稚年方少。自归来、陶庐蒋径，菊松为友。轩筑易安栽花药，不坠家声五柳。况满砌、芝兰争秀。岁岁斑斓衣戏处，老人星、一点辉南斗。顾对此，共长久。 
水调歌头（寿）
九叶仙茅秀，旬浃一阳生。中山瑞气和暖，融作玉壶春。昨夜洪临跨鹤，翌早绿华骖凤，今日岳生申。须信神仙侣，引从降蓬瀛。 
文中虎，寿中鹤，酒中鲸。一门盛事相继；桥梓奋鹏程。应羡华堂燕处，许大规摹涵养，大器晚方成。醒后宫花句，伫看赋琼林。 
鹧鸪天（寿逸老堂主人，年八十二）
欲寿中山不老仙。寿词更拟办千篇。九蓂日秀尧阶地，五色云祥鲁观天。 
吟逸老，醉逃禅。香传丹桂子孙贤。莫言大器韬藏久，犹是梁魁擢第年。 
水调歌头（寿致政叔，时又得孙）
日暖唐宫绣，云绚鲁台观。九叶仙茅方茂，瑞气霭中山。逸老堂前戏彩，新抱玄孙弥月，红字写眉间。八十庆公寿，添撇更成千。 
寿中星，人中杰，酒中仙。功名富贵，事业分付子孙贤。赢得濠梁真乐，剩有陶园佳趣，村屦日安闲。第恐非熊兆，好事逼新年。 

　
黄通判
满江红（寿太守赵司直）
太守风流，管领尽、十分春色。开藩了、万花妆就，舒长化国。太白方观宫锦样，老人又现端门侧。听螺州、千里沸观声，春无极。 
龙种贵，蟾宫客。熊轼彦，鱼书直。更精神天赋，寒光停碧。宝箓定膺铜狄数，金樽好按梁州拍。待予环、赤舄映貂蝉，头方黑。 
</div>
    <div class="pagination">
<a href="全宋词_page609.html">上一页</a><span>...</span><a href="全宋词_page605.html">605</a><a href="全宋词_page606.html">606</a><a href="全宋词_page607.html">607</a><a href="全宋词_page608.html">608</a><a href="全宋词_page609.html">609</a><span class="current-page">610</span><a href="全宋词_page611.html">611</a><a href="全宋词_page612.html">612</a><a href="全宋词_page613.html">613</a><a href="全宋词_page614.html">614</a><a href="全宋词_page615.html">615</a><span>...</span><a href="全宋词_page611.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
