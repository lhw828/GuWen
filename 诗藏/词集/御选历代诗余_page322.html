<!DOCTYPE html>
<html>
<head>
    <meta charset="UTF-8">
    <title>御选历代诗余 - 第 322 页/共 328 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选历代诗余 - 第 322 页/共 328 页</h1>
    <div class="content">　　莆中逍遥楼楣上有唐人横书类梵字相传是霓裳谱字训不通莫知其说或谓今都下献仙音乃其遗声【笔谈】同州乐工翻黄幡绰霓裳谱人以为非是仍依法曲造成伶人花日新见之题其后云法曲虽精莫近望瀛【嘉祐杂志】
　　唐宪宗时每大宴作霓裳舞文宗时诏太常卿冯定采开元雅乐制云韶雅乐是时霓裳曲四方大都邑及士大夫家巳多按习而文宗乃加考订制为舞曲因曲存而舞节非旧故加整顿耳李后主作昭惠后诔云霓裳羽衣曲经兹兵火世罕闻者偶获旧谱残缺颇甚暇日与后详定去其滛繁定其缺坠盖霓裳曲在唐末已不全矣【碧鸡漫志】
　　白乐天和元微之霓裳羽衣歌曰磬箫筝笛递相横击擫吹弹声迤逦注云凡曲之初众音不齐金石丝竹次第发声霓裳序之初亦复如此又曰散序六奏未动衣阳台宿云慵不飞中序劈砉初八拍秋竹吹裂春冰拆注云散序六徧无拍故不舞中序始有拍乃舞又曰繁音急节十二徧跳珠撼玉何鏦铮翔鸾舞罢却收翅唳鹤曲终长引声注云霓裳十二徧而曲终凡曲将终皆声拍促速惟霓裳之末长引一声通计霓裳曲凡十二叠前六叠无拍至第七叠谓之叠徧自此始有拍而舞矣沈存中笔谈指霓裳为遗调法曲未尝见旧谱岂亦得于乐天之诗乎【碧鸡漫志】
　　开元中乐工李年兄弟三人皆有盛名彭年善舞鹤年年善歌制渭州六么亦奏霓裳羽衣特承顾遇【眀皇杂录】
　　六么一名緑腰一名録要唐史吐蕃传云奏凉州渭州録要杂曲段安节琵琶録云緑腰本録要也乐工进曲必令録其要者靑箱杂记云曲有緑腰乃霓裳羽衣之要拍也【碧鸡漫志】
　　康昆仑琵琶第一手两市鬭乐昆仑居东防楼弹新翻羽调緑腰自谓无敌手矣曲罢市之西防楼出一女郎抱乐器云我亦弹此曲兼移在枫香调中拨声如雷雨交集竒妙入神昆仑怅然自失愿拜为师女郎更衣出乃僧善本俗姓段者是也【碧鸡漫志】
　　张红红者大厯初随父丐食遇将军韦靑因其善歌乃纳为姬頴悟絶伦有乐工取西河长命女加减节奏颇有新声未进内廷先歌于韦靑宅第靑令红红隔屏听之以小豆合数记其拍绐之云女弟子久歌此非新曲也隔屏奏之一声不失且云曲中有一声不穏今巳正之矣乐工大惊拜伏嗟叹不已寻诏入内庭宜春院宠泽隆异宫中号为记曲娘子即拜才人【脞说】
　　李益诗名早着征人歌一篇好事者画为圗障回乐峰前沙似雪天下唱为歌曲【唐语林】
　　韩翃字君平有友人每将妙妓柳氏至其居窥韩所与往还皆名人必不久贫贱许配之未几韩从辟淄靑置柳都下三岁寄以词章台柳章台柳昔日靑靑今在否纵使长条似旧垂也应攀折他人手柳答以词杨柳枝芳菲节可恨年年赠离别一夜随风忽报秋纵使君来岂堪折后为番将沙叱利所刼有虞候许俊诈取得之诏归韩【太平广记】
　　韦蟾字隠珪下杜人亷问鄂州罢还賔客祖饯蟾书文选句云悲莫悲兮生别离登山临水送将归以牋毫授賔从请续其句逡巡有伎然起曰某不才不敢染翰欲口占两句韦大惊异随令念曰武昌无限新栽柳不见杨花扑面飞座客无不嘉叹韦令唱作杨柳枝词【唐诗纪事】
　　太和中文宗于内殿看牡丹翘足凭防忽吟舒元舆牡丹赋云坼者如语含者如咽俯者如愁仰者如悦吟罢方省元舆词不觉叹息良久泣下沾襟时有宫人沈阿翘者为舞何满子调声风态率皆宛转曲罢赐金臂环即问其从来翘曰妾本吴元济之伎女元济败因以声得为宫人俄遂进白玉方响云本元济所与也光眀皎洁可照十数歩犀槌即响犀也方物有声乃响应其中焉架则云檀香也文彩若云霞之状芳馥着人弥月不散制度精妙非中国所有因令阿翘奏凉州曲音韵淸越听者无不凄然谓之天上乐乃选内人与阿翘为弟子焉【杜阳杂编】
　　开成中髙锴知举内出霓裳羽衣曲赋太学创置石经诗进士复试诗赋自此始也【卢氏杂说】
　　京师景德寺东廊三学院壁间题云眀月斜秋风冷今夜故人来不来敎人立尽梧桐影相传吕洞賔题也【庚溪诗话】
　　大梁景德寺峨睂院壁间有吕洞賔题字寺僧相传以为顷时有蜀僧号峨睂道者戒律甚严不下席者二十年一日有布衣靑裘昂然一伟人来与语良久期以眀年是日复相见于此愿少见待也眀年是日日方午道人沐浴端坐而逝至暮伟人果来问道者安在曰亡矣伟人叹息良久忽不见眀日见数语于堂侧壁间絶髙处其语云落日斜西风冷幽人今夜来不来敎人立尽梧桐影字画飞动如翔鸾舞鳯非世间笔也【竹坡诗话】如梦令小石调曲有传自庄宗者有传自吕僊者庄宗于宫中掘得石刻名曰古记复取调中二字为名曰如梦令所谓如梦如梦残月落花烟重是也不知先曽有一阕云尝记溪亭日暮沉醉不知归路兴尽欲回舟误入藕花深处争渡争渡惊起一行鸥鹭传是吕僊之曲别刻又云无名氏作非吕僊也张宗端寓以新词曰比梅近选以庄宗曽宴桃源深洞又名曰宴桃源【古今词谱】解红相传为吕仙作余考解红为和鲁公歌童其词曰百戏罢五音淸解红一曲新敎成两个瑶池小仙子此时夺却拓枝名鲁公自制曲也按解红舞衣紫绯绣襦银带戴花鳯冠五代时饰焉有吕仙在唐季预为此腔耶【物外清音】
　　司空圗隠王官谷自目为耐辱居士豫为冡棺遇胜日引客坐圹中赋诗词徘徊不巳客或难之则曰君何不广也生死一致吾宁暂游此中哉每岁时祠祷歌舞与闾里耆老相乐有酒泉子词云买得杏花十载归来方始坼假山西畔药栏东满枝红旋开旋落旋成空白髪多情人更惜黄昏把酒祝东风且从容【唐诗纪事】
　　凡写迷离之况者止须述景如小牎斜日到芭蕉半牀斜月疎钟后不言愁而愁自见因思韩致光空楼雁一声逺屏灯半灭巳足色悲凉何必又赘睂山正愁絶耶觉首篇时复见残灯和烟坠金穗如此结句更自含情无限【词筌】
　　韩偓小字冬郎父瞻李义山同门也偓尝即席为诗相送义山喜赠之有十岁裁诗走马成及雏鳯清于老鳯声句其生查子二首风致过人【唐诗纪事】
　　韩冬郎浣溪纱絶非和鲁公之嫁名者亦以香蘝名词【全芳备俎】
　　温庭筠旧名岐以鸡声茅店月人迹板桥霜句知名才思敏防入试日凡八义手而八韵成多为邻铺假手沈询知贡举别施一席试之或曰潜救八人矣词有金荃集盖取其香而软也【北梦琐言】
　　宣宗爱唱菩萨蛮令狐绹假温庭筠手撰二十阕以进戒勿泄而遽言于人且曰中书堂内坐将军以讥其无学也由是疎之【乐府纪闻】
　　赵崇祚花间集载温飞卿菩萨蛮甚多合之吕鹏尊前集不下二十阕【古今词话】
　　温飞卿才思艳丽与李义山齐名号温李一日义山谓曰近得一聮句逺比赵公三十六年宰辅未有偶温曰何不云近同郭令二十四考中书宣宗甞赋诗上句用金步揺未有对遣索进士对之温乃以玉条脱续之宣宗赏焉又有药名白头翁温以苍耳子为对他皆类此宣宗好微行遇于逆旅温不识龙顔傲然诘之曰公非长史司马之流帝曰非也得非六参簿尉之类帝曰非也后谪为方城尉最善鼓琴吹笛云有丝即弹有孔即吹不必柯亭防桐也着干子不传有握兰集金荃集汉南眞稾【唐诗纪事】
　　温李齐名或谓温不如李徒以温多香蘝之词耳然亦有彼此互胜者李七夕诗云清漏渐移相望久微云未接过来迟温七夕词云苏小横塘过桂楫未应淸浅隔牵牛皆妙于荒唐事说得眞实李隋宫诗云玉玺不縁归日角锦防应是到天涯温春江花月夜诗云十幅锦帆风力满连天展尽金芙蓉虽竭力描写豪奢不及李语能状无涯之态至其结句云地下若逢陈后主岂宜重问后庭花温云后主荒宫有晓莺飞来只隔西江水则温语含蓄多矣【诗话又编】
　　薛昭纬恃才傲物每入朝省弄笏而行旁若无人好唱浣溪纱词知举后有一门生辞归乡里临岐献规曰侍郎重德某乃受恩尔后请不弄笏与唱浣溪纱幸甚时人以为至言【北梦琐言】
　　宣宗制泰边陲曲【杜阳杂编】
　　唐昭宗宫人作巫山一段云二首或以为昭宗作二首各一体比旧调用六字句换头而第二首结句换韵【尊前集】干宁三年昭宗次华州韩建迎归郡中帝郁郁不乐每登城西齐云楼逺望明年秋制菩萨蛮词云登楼遥望秦宫殿茫茫只见双飞燕渭水一条流千山与万丘逺烟笼碧树陌上行人去何处是英雄迎侬归故宫【中朝故事】徐昌圗唐人冬景朩兰花一词缛丽可爱今入草堂之选然莫知为唐人也【词品】
　　尊前集有徐昌圗临江仙河传二首俱唐音也按昌圗为肃宗时进士至宋太宗时世次遥遥而必欲屈之为博士以列于宋人不可解也或云是两人【古今词话】
　　仄韵絶句唐人以入乐府谓之阿那曲女郎姚月华歌二首即手拂银瓶秋水冷烟柳曈昽鹊飞去也其夫北游感其词而归【古今词谱】
　　太平广记载妖女一词云五原分袂眞吴越燕拆莺离芳草歇年少烟花处处春北邙空恨淸秋月其词亦佳【词品】
　　郑继超遇田防军赠妓曰妙香留数年告别歌北邙月送酒眀日偕过北邙化狐而去【洞微志】
　　唐中涓宿宫妓馆见童子捧酒核导三人至皆古衣冠相谓曰崔常侍来何迟俄一人至有离别意共聮四句为字字双曲牀头锦衾斑复斑架上朱衣殷复殷空庭眀月闲复闲夜长路逺山复山【才录】
　　贾人女裴玉娥善筝与黄损有婚姻约损赠词云无所愿愿作乐中筝得近佳人纤手子砑罗裙上放娇声便死也为荣后为吕用之刼归第赖胡僧神术复归损词内七言二句本唐崔懐宝诗多有以此词为崔作者【诗余广选】门外猧儿吠知是萧郎至刬韈下香阶寃家今夜醉扶得入罗帏不肯脱罗衣醉则从他醉还胜独睡时此唐人词也前辈谓读此可悟诗法或以问韩子苍子苍曰只是转折多耳且如喜其至是一转也而苦其今夜醉又是一转入罗纬是一转矣而不肯脱罗衣又是一转后二句自家开释又是一转直是赋尽醉公子也【懐古录】东都防河卒于濬汴日得一石刻有词无调摭词中四字名之曰鱼游春水敎坊倚声歌之词云秦楼东风里燕子还来寻旧垒余寒犹峭红日薄侵罗绮嫩草方抽碧玉簪媚柳轻拂黄金橤莺啭上林鱼游春水几曲防干徧倚又是一番新桃李佳人应怪归迟梅妆泪洗鳯箫声絶无归雁望断淸波无双鲤云山万重寸心千里凡八十九字而风花莺燕动植之物曲尽此唐人语也【词苑】
　　宣和间掘地得石刻一词唐人作也本无名后人名之为后庭宴云千里故乡十年华屋乱魂飞过屏山簇眼重睂褪不胜春菱花知我销香玉双双燕子归来应解笑人幽独断歌零舞遗恨淸江曲万树绿低迷一庭红扑簌【词苑】
　　长命西河女羽调曲亦名薄命女唐五言体云云送关西雨风传渭北秋孤灯燃客梦寒杵捣乡愁和凝有长短句云天欲晓宫漏穿花声缭绕牎里星光少冷霞寒侵帐额残月光沉树杪梦断锦闱空悄悄强起愁睂小力崇词格者当不取诗体也【乐府解题】
　　政和中京师有姥入内敎歌传得禁中撷芳词一名摘红英张尚书帅成都日人竞歌之却于前段记得年时共伊曽摘其下添忆忆忆三字换头落句燕儿来也又无消息于下添得得得三字撷芳擅芳禁中园名【太平乐府】满江红仙吕宫曲敎坊记有此名唐人冥音录所载上江虹即此彭芳逺有平声词【古今词谱】
　　七言八句与七言四句见诸歌曲者今止小秦王瑞鹧鸪耳瑞鹧鸪犹依字易歌若小秦王必杂以虚声乃可歌也【苕溪渔隠】
　　唐词多述本意有调无题如临江仙赋水媛江妃也天仙子赋天台仙子也河渎神赋祠庙也小重山赋宫词也思越人赋西子也有谓此亦词之末端者唐人因调而制词故命名多属本意后人塡词以从调故赋咏可离原唱也【沈际飞】
　　唐人歌词皆七言而异其调渭城曲为阳关三叠杨柳枝复为添声采莲竹枝当日遂有排调如竹枝女儿年少举棹同声附和用韵接拍不仅杂以虚声也【古今词谱】唐人曲调皆有词有声而大曲又有艳有趋有乱词者其歌诗也声者若羊吾夷伊那何之类也艳在曲之前趋与乱在曲之后亦犹吴声西曲前有和后有送也【词品】诗至晩唐五季气格卑陋千家一律而长短句独精巧髙丽后世莫及此事之不可晓者【陆游】
　　当开元盛日王之涣髙适王昌龄词句流播旗亭而李白菩萨蛮等词亦被之歌曲逮及花间兰畹香蔹金荃作者日盛古诗之于乐府律诗之于词分镳并辔非有后先有谓诗降而词以词为诗之余者殆非通论【玉茗堂选花间集序】










　　御选歴代诗余巻一百十二
　　钦定四库全书
　　御选歴代诗余巻一百十三
　　司经局洗马掌局事兼翰林院修撰加二级【臣】王奕清奉防校刋
　　词话【五代十国】
　　一叶落阳台梦皆后唐荘宗所制一叶落云一叶落褰珠箔此时景物正萧索画楼月影寒西风吹罗幙吹罗幙往事思量着阳台梦云薄罗衫子金泥鳯困纎腰怯铢衣重笑迎移歩小兰丛亸金翘玉鳯娇多情脉脉羞把同心撚弄楚天云雨却相和又入阳台梦旧本有改金泥凤凤字为缝字者【北梦琐言】
　　荘宗尝制小词云曽宴桃源深洞一曲舞鸾歌鳯长记别伊时和泪出门相送如梦如梦残月落花烟重盖其自度曲也古今词话又云后唐荘宗修内苑掘得断碑中有三十二字令乐工入律歌之一名忆仙姿【词綂】金陵妓王感化善词翰元宗手写山花子二阕赐之云
　　菡萏香消翠叶残西风愁起緑波间还与韶光共憔悴不堪看细雨梦回鸡塞逺小楼吹彻玉笙寒多少泪珠何限恨倚防干又云手卷真珠上玉钩依前春恨锁重楼风里落花谁是主思悠悠青鸟不传云外信丁香空结雨中愁回首緑波三峡暮接天流【耆旧续闻】
　　南唐书云王感化善讴歌声韵悠扬清振林木系乐部爲歌板色元宗尝作浣溪沙二阕手写赐感化后主即位感化以词札上之后主感动赏赐感化甚优古今词话以为后主作非也【词苑】
　　冯延已着乐章百余阕其鹤冲天词云晓月坠宿云披银烛锦屏帏建章钟动玉防低宫漏出花迟又归国謡词云江水碧江上何人吹玉笛扁舟逺送潇湘客芦花千里霜月白伤行色明朝便是闗山隔见称于世元宗乐府云小楼吹出玉笙寒延已有风乍起吹皱一池春水之句皆爲警防元宗尝戏延已曰吹皱一池春水干卿何事延已对曰未如陛下小楼吹彻玉笙寒元宗悦【南唐书】
　　古今词话云江南成幼文为大理卿词曲妙絶尝作谒金门云风乍起吹皱一池春水中主闻之因按狱稽迟召诘之且谓曰卿职在典刑一池春水又何干于卿幼文顿首又本事曲云南唐李国主尝责其臣曰吹皱一池春水干卿何事其臣即对曰未如陛下小楼吹彻玉笙寒二説不同未详孰是【苕溪渔隐】
　　元宗保大五年元日大雪命太弟以下展燕赋诗词令中人就私第赐李建勲继和时建勲方防中书舍人徐铉勤政殿学士张义方于溪亭即时和进乃召建勲铉义方三人同宴夜艾方散侍臣皆有诗词铉为前后序仍集名手圗画御容则高冲主之侍臣法部丝竹则周文矩主之楼阁宫殿则朱澄主之雪竹寒林则董源主之池沼禽鱼则徐崇嗣主之图成皆为絶笔【清异录】中宗一日乗醉命奏水调乐工惟歌南朝天子爱风流及本为战争收拾得却因歌舞破除休再四不易因罢鼓吹【古今词话】
　　蜀主衍裹小巾其尖如锥宫妓多衣道服簮莲花冠施脂夹粉名曰醉妆自制醉妆词云者邉走那邉走只是寻花栁那邉走者邉走莫厌金杯酒又尝宴于怡神亭自执板歌后庭花思越人曲【北梦琐言】
　　蜀宫人李玉箫爱唱王衍宫词月华如水浸宫殿有酒不醉真痴人后有以诗纪之者云云散江城玉漏遥月华浮动可怜宵停歌不饮将何待试问当年李玉箫【五代轶事】
　　衍尝宴怡神亭召嘉王宗夀赴宴宗夀因持杯諌衍宜以社稷为念少节宴饮其言慷慨激烈至于流涕衍有媿色佞臣潘在迎顾在珣韩昭等奏曰嘉王从来酒悲不足责乃相与谐谑戏笑衍命宫人李玉箫歌衍所撰宫词侑宗夀酒宗夀惧祸乃尽饮之在迎曰嘉王闻玉箫歌即饮请以玉箫赐之衍曰王必不纳宗夀字永年建之族子【幸蜀记】
　　王衍词惟以甘州曲中画罗裙能结束称腰身三句为冣【古今词话】
　　蜀王衍奉其太后太妃祷青城山宫人皆衣云霞之衣后主自制甘州曲令宫人唱之其辞哀怨闻者凄惨词曰画罗裙能结束称腰身栁睂桃脸不胜春薄媚足精神可惜许沦落在风尘衍意本谓神仙而在凡尘耳后降中原宫伎多沦落人间始騐其语【十国春秋】
　　蜀主孟防令罗城上尽种芙蓉盛开四十里语左右曰古以蜀为锦城今观之真锦城也尝夜同花蘂夫人避暑摩诃池上作玉楼春词云氷肌玉骨清无汗水殿风来暗香满绣帘一防月窥人攲枕钗横云鬓乱起来琼户启无声时见疎星渡河汉屈指西风几时来只恐流年暗中换【温叟词话】
　　花蕊夫人制采桑子题葭萌驿壁才半阕为军骑促行后有续成之者云三千宫女如花貎妾冣婵娟此去朝天只恐君王宠爱偏花蕊至宋尚有十四万人齐解甲更无一个是男儿之句岂有随防行而作此败节之语【太平清话】
　　后蜀主孟防好学为文皆本于理居恒谓李昊徐光溥曰王衍浮薄而好轻艳之词朕不为也然防亦工声曲有相见欢词【十国春秋】
　　蜀亡花蕊夫人随孟防行至葭萌驿题壁云初离蜀道心将碎离恨绵绵春日如年马上时时闻杜鹃书未竟为军骑促行只二十二字及见宋祖有十四万人齐解甲更无一个是男儿之句足媿须睂矣后召入宫昌陵亦惑之晋邸数諌昌陵不聼一日从猎苑中花蕊在侧晋邸方调弓矢引满拟兽忽回射花蕊一箭而死【词苑】后蜀徐光溥时号睡相坐以艳词挑前蜀安康长公主罢相云【十国春秋】
　　李后主煜菩萨蛮词云铜簧韵脃锵寒竹新声慢奏移纤玉眼色暗相勾娇波横欲流雨云深绣户来便谐衷素宴罢又成空梦迷春睡中又花明月暗飞轻雾今宵好向郎邉去刬韤下香堦手提金缕鞵画堂南畔见一晌偎人颤奴为出来难教君恣意怜按两词为继立周后作也周后即昭惠后之妹昭惠感疾周后常留禁中故有来便谐衷素教君恣意怜之语声传外庭至再立后成礼而已韩熙载等皆为诗讽焉【古今词话】
　　南唐张泌潘佑徐铉汤悦俱有才名后主于宫中作红罗亭四面栽红梅欲以艳曲记之佑应令云楼上春寒三四面桃李不须夸烂漫已失了东风一半时已失淮南故佑以词讽諌云【鹤林玉露】
　　南唐大周后即昭惠后尝雪夜酣防举杯属后主起舞后主曰汝能剏为新声则可后即命笺缀谱防无滞音笔无停思谱成名邀醉舞破又恨来迟破亦昭惠作二词俱失无有能传其音节者【填词名觧】
　　念家山破后主煜所作盖旧曲有念家山后主亲演为破昭惠后亦作邀醉舞破恨来迟破既久而忘之后主追悼昭惠询问旧曲无复晓者宫人流珠独能记忆故三曲复有名传【填词名解】
　　南唐后主乐曲有念家山破至宋祖开寳八年悉收其地乃入朝是念家山破之应也【陈旸乐书】
　　后主于围城中赋临江仙未终而城破其词云樱桃落尽春归去蝶翻金粉双飞子规啼月小楼西玉钩牵幙惆怅巻金泥门掩寂寥人散后望残烟草凄迷于此停笔后有刘延仲补之云何时重聼玉骢嘶扑帘栁絮依约梦回时而花闲集所载有烬香闲袅鳯凰儿空持裙带回首故依依故是全本亦见耆旧续闻备记之【乐府纪闻】南唐宫人庆奴后主尝赐以词云风情渐老见春羞到处芳魂感旧游多见长条似相识强垂烟穗拂人头书于黄罗扇上流落人间盖栁枝词也【客座赘语】
　　后主归宋后与故宫人书云此中日夕只以眼泪洗面毎懐故国词调愈工其赋浪淘沙有云梦里不知身是客一晌贪欢流水落花春去也天上人间其赋虞美人有云问君能有几多愁恰似一江春水向东流旧臣闻之有泣下者七夕在赐第作乐太宗闻之怒更得其词故有赐牵机药之事【乐府纪闻】
　　徐铉归朝为左散骑常侍迁给事中太宗一日问曽见李煜否铉对臣安敢私见之帝曰但言朕令卿往见可矣铉遂迳往其居望门下马一老卒守门徐言愿见太尉卒言有防不得与人接徐云奉防来老卒往报徐入立庭下乆之老卒遂取旧椅子相对铉遥见谓卒曰但正衙一椅足矣顷间李主纱防道服而出铉方拜遽下堦引其手以上铉辞賔主之礼李主曰今日岂有此礼徐引椅少偏乃敢坐后主乃黙不言忽长吁曰当时悔杀了潘佑李平铉既去有防召对询后主何言铉不敢隠又七夕在赐第命故妓作乐声闻于外太宗闻之大怒又传小楼昨夜又东风及一江春水向东流之句遂被祸云【王铚黙记】
　　南唐主归宋后作长短句云帘外雨潺潺春意阑罗衾不耐五更寒梦里不知身是客一晌贪欢独自暮凭阑无限江山别时容易见时难流水落花春去也天上人间含思凄惋未几下世其归国临行有词云四十年来家国三千里地山河鳯阁龙楼连霄汉玉树琼枝作烟萝几曽识干戈一旦归为臣虏沈腰潘鬓销磨冣是苍皇辞庙日教坊犹奏别离歌挥泪对宫娥东坡谓后主既为樊若水所卖举国与人故当痛哭于九庙之前谢其民而后行顾乃挥泪对宫娥聼教坊离曲哉【词苑】李重光深院静小令升庵曰词名捣练子即咏捣练也复有云鬓乱一篇其词亦同众刻无异尝见一旧本则俱系鹧鸪天二词之前各有半阕其云鬓乱一阕云节气虽佳景渐防吴绫已暖越罗寒朱扉日暮随风掩一树藤花独自看云鬓乱晚妆残带恨睂儿逺岫攒斜托香腮春笋嫩为谁和泪倚阑干其深院静一阕云塘水初澄似玉容所思还在别离中谁知九月初三夜露似珍珠月似弓深院静小庭空断续寒砧断续风无奈夜长人不寐数声和月到帘栊【词苑】
　　李后主重光作乌夜啼一词最为凄惋其词曰无言独上西楼月如钩寂寞梧桐深院锁清秋翦不断理还乱是离愁别是一般滋味在心头所谓其音哀以思也【词苑】顔氏家训云别易防难古人所重江南饯送下泣言离北方风俗不屑此事岐路言别欢笑分首李后主长短句盖用此耳故云别时容易见时难又云别易防难无可奈顔説又本文选陆士衡答贾谧诗云分索则易携手实难【能改斋漫録】
　　荆公问山谷云作小词曽看李后主词否云曽看荆公云何处最好山谷以一江春水向东流为对荆公云未若细雨梦回鸡塞逺小楼吹彻玉笙寒又细雨湿流光冣妙词苑云细雨梦回二句元宗词荆公误以为后主也【雪浪斋日记】
　　归时休放烛花红待踏马啼清夜月致语也小楼昨夜又东风及问君能有几多愁恰似一江春水向东流情语也后主是一词手【王世贞四部稿】
　　薛九江南富家子得侍李后主宫中善歌嵇康曲曲为后主所制江南平流落江北尝一歌之座人皆泣后易为嵇康曲舞词云薛九三十侍中郎兰香花媚生春堂龙蟠王气变秋雾淮声泗水浮秋霜宜城酒烟生雾服与君试舞当时曲玉树遗词悔重聼黄尘染鬓无前緑【客座赘语】
　　李后主宫中未尝防烛每夜则悬大寳珠光照一室尝赋玊楼春词曰晚妆初了明肌雪春殿嫔娥鱼贯列鳯箫声断水云闲重按霓裳歌徧彻临风谁更飘香屑醉拍防干情未切归时休放烛花红待踏马蹄清夜月【词苑】郑遨字云叟滑州白马人昭宗时举进士不第弃妻子入少室山其妻数以书劝归辄投于火好为词以见意惜词多不传闻华山有五粒松脂沦入地千年化为药能去三尸因徙华隂欲求之与道士李道殷罗隐之善遨种田隠之卖药自给殷有钓鱼术钓而不饵世目为三高士【五代史】
　　和凝少时好为曲子布于汴洛洎入相契丹号为曲子相公有集百巻自镂板以行世识者非之曰此顔之推所谓詅痴符也【花间集】
　　和成绩艳词毎嫁名于韩偓因在政府讳之也又欲使人知之乃作游艺集序曰予有香蔹籯金不传于世【乐府纪闻】
　　韦荘字端已着秦妇吟称为秦妇吟秀才举干宁进士以才名寓蜀蜀主建羇留之荘有宠人姿质艳丽兼善词翰建闻之托以教内人为词强夺去荘追念悒怏作荷叶杯小重山词情意凄怨人相传播盛行于时【古今词话】韦端已思旧姬作荷叶杯词云絶代佳人难得倾国花下见无期一双愁黛逺山睂不忍更思惟闲掩翠屏金鳯残梦罗幕画堂空碧天无路信难通惆怅旧房栊又记得那年花下深夜初识谢娘时水堂西面画帘垂携手暗相期惆怅晓莺残月相别从此隔音尘如今俱是异乡人相见更无因又小重山词云一闭昭阳春又春夜寒宫漏永梦君恩卧思前事暗消魂罗衣湿新揾旧啼痕歌吹隔重阍绕庭芳草緑倚长门万般惆怅向谁论凝望立宫殿欲黄昏流传入宫姬闻之不食死【尧山堂外纪】
　　牛峤字松卿干符中进士事蜀为给事中其杨栁枝词不分钱塘苏小小引郎松下结同心见推于时【古今词话】牛松卿望江南词一咏燕一咏鸳鸯是咏物而不滞于物者也词家当法此【姜防】
　　牛峤定西番为塞下曲望江怨为闺中曲是盛唐遗音及读其翠娥愁不擡头莫信彩牋书里赚人肠断字则又刻细似晚唐矣【陆游】
　　南史王晞诗日蓦当归去鱼鸟见留连俗本改蓦作暮浅矣孟蜀牛峤词日蓦天空波浪急正用晞语【词品】欧阳炯即首序花间集者毎言愁苦之音易好懽愉之语难工其词大抵婉约轻和不欲强作愁思【蓉城集】炯事孟蜀后主时号五鬼之一曽约同僚纳凉于寺寺僧可朋作耘田鼓歌以刺之遂撤饮炯始作三字令有欧阳彬作生查子者其弟也【尧山堂外纪】
　　蜀通正初顾夐为内直小臣命作亡命山泽赋有到处不生草句一时传笑后官太尉小词特工【尧山堂外纪】顾太尉诉衷情云换我心为你心始知相忆深虽为透骨情语已开栁七一派【蓉城集】
　　冯正中乐府思深语丽韵逸调新多至百首有杂入六一集中者黄山谷陈后山虽以庸滥目之然诸家骈金俪玉而阳春词特为言情之作【栁塘词话】
　　宫瓦数行晓日龙旂百尺春风殊有元和气象阳春词尚饶蕴借堪与李氏齐驱【蓉城集】
　　鹿防扆事蜀为永泰军节度使初读书古祠见画壁有周公辅成王圗期以此见志国亡不仕词多感慨之音【乐府纪闻】
　　鹿公髙节偶尔寄情倚声而曲折尽变有无限感慨淋漓处【倪瓒】
　　魏承班词俱为言情之作大旨明净不更苦心刻意以竞胜者【元好问】
　　承班词较南唐诸公更淡而近更寛而尽人人喜效为之如相见绮筵时深情黯共知难话此时心梁燕双来去亦为弄姿无限【栁塘词话】
　　后唐尹鹗官参卿其词以明浅动人以简净成句者也【张玉田】
　　尹鹗秋夜月颇觉遵古而非正赏之音杏园芳更多頽唐之句【古今词话】
　　尹鹗杏园芳第二句敎人见了闗情末句何时休遣梦相萦遂开柳屯田俳调至其临江仙云西牎乡梦等闲成逡巡觉后特地恨难平又昔年于此伴萧娘相偎竚立牵惹叙衷肠流递于后令读者不能为懐岂必曰花间尊前句皆婉丽也【桞塘词话】
</div>
    <div class="pagination">
<a href="御选历代诗余_page321.html">上一页</a><span>...</span><a href="御选历代诗余_page317.html">317</a><a href="御选历代诗余_page318.html">318</a><a href="御选历代诗余_page319.html">319</a><a href="御选历代诗余_page320.html">320</a><a href="御选历代诗余_page321.html">321</a><span class="current-page">322</span><a href="御选历代诗余_page323.html">323</a><a href="御选历代诗余_page324.html">324</a><a href="御选历代诗余_page325.html">325</a><a href="御选历代诗余_page326.html">326</a><a href="御选历代诗余_page327.html">327</a><span>...</span><a href="御选历代诗余_page323.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
