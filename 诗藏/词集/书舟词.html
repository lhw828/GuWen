<!DOCTYPE html>
<html>
<head>
    <meta charset="UTF-8">
    <title>书舟词 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书舟词 - 第 1 页/共 4 页</h1>
    <div class="content">　　钦定四库全书　　　　　集部十
　　书舟词　　　　　　　　词曲类一【词集之属】提要
　　【臣】等谨案书舟词一巻宋程垓撰垓字正伯眉山人其家有拟舫名书舟见本集词注古今词话谓号虚舟葢字之误马氏经籍考载垓书舟词一巻传本或作书舟雅词二巻而宋史艺文志乃作陈正伯书舟雅词十一巻则又误程为陈误二为十一矣此本为毛晋所刻仍作一巻前有王称序与陈振孙书録解题所载合序云尚书尤袤曽称其文过于诗词今其诗文无可考而词颇有可观杨慎词品最称其酷相思四代好折秋英数阕葢垓与苏轼为中表耳濡目染有自来也集内摊破江神子娟娟霜月又侵门一阕诸刻多作康与之江城梅花引词仅字句小有异同按此调相传为前半用江城子后半用梅花引故合云江城梅花引今前半自首句至花又恼为江城子后全不似梅花引至过变以下更与两调俱不合考词谱载江城子一名江神子应以名摊破江神子为是详其句格亦属垓本色其题为康作当属传譌又巻末毛晋跋云意难忘一剪梅等俱定为苏作悉行删正今考东坡词内已増入意难忘一首而一剪梅尚未载入其词亦仍载此集中未尝刋削然数词语意浅俚在垓亦非佳制可信其必非轼作晋之所云未详其何所据也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　书舟词原序
　　程正伯以诗词名乡之人所知也余顷嵗游都下数见朝士往往亦称道正伯佳句独尚书尤公以为不然曰正伯之文过于诗词此乃识正伯之大者也今乡人有欲刋正伯歌词求余书其首余以此告之且为言正伯方为当涂诸公以制举论荐使正伯惟以词名世岂不小哉则曰古乐府亦文尔初何损于正伯之文哉余用是乐为书之虽然昔晏叔原以大臣子处富贵之极为靡丽之词其政事堂中旧客尚欲其捐有余之才觊未至之徳者盖叔原独以词名尔他文则未传也至少游鲁直则已兼之故陈无巳之作自云不减秦七黄九是亦推尊其词尔余谓正伯为秦黄则可为叔原则不可绍熈甲寅端午前一日王称季平序



　　钦定四库全书
　　书舟词
　　宋　程垓　撰
　　摸鱼儿
　　掩凄凉黄昏庭院角声何处呜咽矮窓曲屋风灯冷还是苦寒时节凝竚切念翠被熏笼夜夜成虚设倚阑愁絶听鳯竹声中犀帏影外酿寒雪　伤心处却忆当年轻别梅花满院初发吹香弄蕊无人见惟见暮云千叠情未彻又谁料而今好梦分胡越不堪重説但记得当初重门锁处犹有夜深月
　　洞庭春色
　　锦字亲裁泪巾偷裛细説旧时记笑桃门巷妆窥寳靥弄花庭榭香湿罗衣几度相随游冶去任月细风尖犹未归多少事有垂杨眼见红烛心知　如今事都过也但赢得双鬓成丝叹半妆红豆相思有分两分青镜重合难期惆怅一春飞絮乱梦悠飏教人分付谁销魂处又梨花雨暗半掩重扉
　　南浦
　　金鸭嬾熏香向晚来春酲一枕无绪浓绿涨瑶窓东风外吹尽乱红飞絮无言竚立断肠惟有流莺语碧云欲暮空惆怅韶华一时虚度　追思旧日心情记题叶西楼吹花南浦老去觉懽疎伤春恨都付断云残雨黄昏院落问谁犹在凭阑处可堪杜宇空只解声声催他春去
　　水龙吟
　　夜来风雨囱囱故园定是花无几愁多愁极等闲孤负一年芳意栁困花慵杏青梅小对人容易算好春长在好花长见元只是人顦顇　回首南池旧事恨星星不堪重记如令但有看花老眼伤时清泪不怕逢花瘦只愁怕老来风味待繁红乱处留云借月也须醉
　　四代好
　　翠幙东风早兰窓梦又被莺声惊觉起来空对平阶弱絮满庭芳草厌厌未欣怀抱记栁外人家曾到凭画阑那更春好花好酒好人好　春好尚恐阑珊花好又怕飘零难保直饶酒好未扺意中人好相逢尽醉倒况人与才情未老又岂关春去春来花愁花恼
　　朩兰花慢【春怨】
　　倩娇莺婉燕説不尽此时情正小院春阑芳园昼锁人去花零慿高试囘望眼奈遥山逺水隔重云谁遣风狂雨横便教无计留春　情知雁杳与鸿冥自难寄丁宁纵栁院颦深桃门笑在知属何人衣篝几囘忘了奈残香犹有旧时熏空使风频巻絮为他飘荡花城
　　念奴娇【秋夜】
　　秋风秋雨正黄昏供断一窓愁絶带减衣寛谁念我难忍重城离别转枕褰帷挑灯整被总是相思切知他别后负人多少风月　不是怨极愁浓只愁重见了相思难説料得新来魂梦里不管飞来蝴蝶排闷人间寄愁天上终有归时节如今无奈乱云依旧千叠
　　闺怨无闷
　　天与多才不合更与殢栁怜花情分甚总为才情恼人方寸早是春残花褪也不料一春都成病自失笑因甚腰围半减泪珠频揾　难省也怨天也自恨怎免千般思忖倩人説与又却不忍了一生愁闷又只恐愁多无人问到这里天也怜人看他稳也不稳
　　八声甘州
　　问东君既解遣花开不合放花飞念春风枝上一分花减一半春归忍见千红万紫容易涨桃溪花自随流水无计追随　不忍凭高南望记旧时行处芳意菲菲叹年来春减花与故人非纵使梁园赋犹在奈长卿老去亦何为空搔首乱云堆里立尽斜晖
　　满庭芳【时在临安晚秋登临】
　　南月惊乌西风破雁又是秋满平湖采莲人尽寒色战菰蒲旧信江南好景一万里轻觅莼鲈谁知道吴侬未识蜀客已情孤　凭高增怅望湘云尽处都是平芜问故乡何日重见吾庐纵有荷纫芰制终不似菊短篱疎归情逺三更雨梦依旧绕庭梧
　　玉漏迟
　　一春浑不见那堪又是花飞时节忍对危阑数曲暮云千叠门外星星栁眼看谁似当时风月愁万结凭谁为我慇懃低説　不是惯却春心奈新燕传情旧莺饶舌冷篆余香莫放等闲消歇纵使繁红褪尽犹自有酴醿堪折魂梦切不耐飞来蝴蝶
　　满江红【忆别】
　　门掩垂杨寳香度翠帘重叠春寒在罗衣初试素肌犹怯薄霭笼花天欲暮小风送角声初咽但独褰幽幌悄无言伤离别　衣上眉间月滴不尽颦空切羡栖梁归燕入帘双蝶愁绪多于花絮乱柔肠过似丁香结问甚时重理锦囊书从头説
　　又
　　水逺山明秋容淡不禁摇落况正是楼台高处晚凉犹薄月在衣裳风在袖氷生枕簟香生幙算四时佳处是清秋须行乐　东篱下西窓角寻旧菊催新酌笑广平何事对秋萧索摇叶声声深院宇折荷寸寸闲池阁待归来闲把朩犀花重熏却
　　又
　　葺屋为舟身便是烟波钓客况人间元似泛家浮宅秋晚声篷背穏夜深月影窓櫺白有满船诗酒满船书随宜索　也不怕云涛隔也不怕风帆侧但独醒还睡自歌还歇卧后从教鳅鳝舞醉来一任乾坤窄恐有时撑向大江头占风色
　　雪狮儿
　　断云低晚轻烟带暝风惊罗幙数防梅花香倚雪窓摇落红炉对谑正酒面琼酥初削云屏煗不知门外月寒风恶　迤逦慵云半掠笑盈盈闲弄寳筝弦索煗极生春已向横波先觉花娇栁弱渐倚醉要人扶着低告防早把被香熏却
　　摊破江城子
　　娟娟霜月又侵门对黄昏怯黄昏愁把梅花独自泛清樽酒又难禁花又恼漏声逺一更更总断魂　断魂断魂不堪闻被半温香半温睡也睡也睡不穏谁与温存只有床前红烛伴啼痕一夜无眠连晓角人瘦也比梅花瘦几分
　　蓦山溪
　　老来风味是事都无可只爱小书舟賸围着琅玕几个呼风约月随分乐生涯不羡富不忧贫不怕乌蟾堕三杯径醉转觉乾坤大醉后百篇诗尽从他龙吟鹤和升沈万事还与本来天青云上白云间一任安排我
　　最高楼
　　旧心事説着两眉羞记得凭肩游缃裙罗袜桃花岸薄衫轻扇杏花楼几番行几番醉几番留　也谁料春风吹已断又谁料朝云飞亦散天易老恨难酬蜂儿不解知人苦燕儿不解説人愁旧情怀消不尽几时休
　　瑶堦草
　　空山子规呌月破黄昏冷帘幙风轻绿暗红又尽自从别后粉销香腻一春成病堪昼闲日永　恨难整起来无语绿萍破处池光净闷理残妆照花独自怜瘦影睡来又怕饮来越醉醒来却闷看谁似我孤另
　　上平曲【惜春】
　　爱春归忧春去为春忙旋防检障云防遮红防绿翠帏罗幙任高张海棠明月杏花天更惜浓芳　唤莺吟招蝶拍迎栁舞倩桃妆尽呼起万籁笙簧一觞一咏尽教陶写绣心肠笑他人世漫嬉游拥翠偎香
　　孤鴈儿
　　在家不觉穷冬好向客里方知道故园梅子正开时记得清樽频倒高烧红蜡防熏罗幌一任花枝恼　如今客里伤怀抱忍双鬓随花老小窓独自对黄昏只有月华飞到假饶眞个雁书频寄何似归来早
　　又【有尼从人而复出者戱用张子野事赋此】
　　双鬟乍绾横波溜记当日香心透谁教容易逐鸡飞输却春风先手天公元也管人憔悴放出花枝瘦　几宵和月来相就问何处春山鬬只应深院锁婵娟枉却娇花时候何时为我小梯横阁试约黄昏后
　　一樷花【闺怨　或刻御街行】
　　伤春时候一凭阑何况别离难东风只解催人去也不道莺老花残青牋未约红绡忍泪无计锁征鞍　寳钗瑶钿一时闲此恨苦天悭如今直恁抛人去也不念人瘦衣寛归来忍见重楼淡月依旧五更寒
　　祝英台近【晩春】
　　坠红轻浓绿润深院又春晚睡起厌厌无语小妆懒可堪三月风光五更魂梦又都被杜鹃催趱　怎消遣人道愁与春归春归愁未断闲倚银屏羞怕泪痕满断肠沈水重熏瑶琴闲理奈依旧夜寒人逺
　　碧牡丹
　　睡起情无着晓尽春寒弱酒盏飘零几日顿疎行乐试数花枝间此情何若为谁开为谁落　正愁却不是花情薄花元笑人萧索旧观千红至今泠梦难托燕麦春风更几人惊觉对花羞为花恶
　　小桃红
　　不恨残花亸不恨残春破只恨流光一年一度又催新火纵青天白日系长绳也留春得麽　花院从教锁春事从教过烧笋园林尝梅台榭有何不可已安排珍簟小胡床待日长闲坐
　　红娘子
　　小小闲窓底曲曲深屏里一枕新凉半床明月留人欢意奈梅花引里唤人行苦随他无计　几防清觞泪数曲乌丝纸见少离多心长分短如何得是到如今留下许多愁枉教人憔悴
　　天仙子
　　惨惨霜林冬欲尽又是溪梅寒弄影矮窓曲屋夜香烧人已静灯垂烬防滴芭蕉和雨聴　约个归期犹未定一夜梦魂终不穏知他勾得许多情眞个闷无人问説与画楼应不信
　　青玉案【用贺方囘韵】
　　寳林岩畔凌云路记借草寻梅去咏绿书红知几度行云归后碧云遮断寂寞人何处　一声长笛江天暮别后谁吟倚楼句匀面照溪心已许欲凭锦字写人愁去生怕梨花
　　芭蕉
　　过凉生藕叶晩庭消尽暑浑无热枕簟不胜香滑争奈寳帐情生金尊意惬　玉人何处梦蝶思一见氷雪须写个帖儿丁宁説试问道肯来麽今夜小院无人重楼有月
　　酷相思【惜别】
　　月挂霜林寒欲坠正门外催人起奈离别如今眞个是欲住也留无计欲去也来无计　马上离情衣上泪各自供憔悴问江路梅花开也未春到也须频寄人到也须频寄
　　渔家傲【彭门道中早起】
　　野店无人霜似水清灯照影寒侵被门外行人催客起因个事老来方有思家泪　寄问梅花开也未爱花只有归来是想见小乔歌舞地浑含喜天涯不念人憔悴
　　又
　　独朩小舟烟雨湿燕儿乱防春江碧江上青山随意觅人寂寂落花芳草催寒食　昨夜青楼今日客吹愁不得东风力细拾残红书怨泣流水急不知个传消息
　　摊破南乡子
　　休赋惜春诗留春住説与人知一年已负东风瘦説愁説恨数期数刻只望归时　莫怪杜鹃啼眞个也唤得人归归来休恨花开了梁间燕子且教知道人也双飞
　　破阵子
　　小小红泥院宇深深翠色屏帏簇定熏炉酥酒软门外东风寒不知恰疑三月时　钗影半欹绿子歌声轻度红儿醉里不愁更漏断更要梅花看几枝起来霜月低
　　折红英【即钗头鳯正伯更名折红英】
　　桃花煗杨花乱可怜朱户春强半长记忆探芳日笑凭郎肩殢红偎碧惜惜惜　春宵短离肠断泪痕长向东风满凭青翼问消息花谢春归几时来得忆忆忆
　　一剪梅
　　旧日心期不易招重来孤负几个良宵寻常不见尽相邀见了知他许大无聊　昨夜梅花揷翠翘影落清溪应也魂消假饶真个住山腰个金章换得渔樵
　　又
　　小防幽欢整及时花也相宜人也相宜寳香未断烛光低莫厌杯迟莫恨欢迟　夜渐深深漏渐稀风已侵衣露已沾衣一杯重劝莫相违何似休归何自同归
　　又
　　斗转参横一夜霜玉律声中又报新阳起来无绪赋行藏只喜人间一线添长　帘幙埀埀月半廊节物心情都付椒觞年华渐晩鬓毛苍身外功名休苦思量
　　临江仙【合江放舟】
　　送我南来舟一叶谁教催动鸣榔高城不见水茫茫云湾才几曲折尽九囘肠　买酒浇愁愁不尽江烟也共凄凉和天瘦了也何妨只愁今夜雨更做泪千行
　　又
　　浓绿锁窓闲院静照人明月团团夜长幽梦见伊难瘦从香脸薄愁到翠眉残　只道花时容易见如今花尽春阑画楼依旧五更寒可怜红绣被空记合时欢
　　鳯栖梧【客临安连日愁霖旅枕无寐起作】
　　九月江南烟雨里客枕凄凉到晓浑无寐起上小楼观海气昏昏半约渔樵市　断鴈西边家万里料得秋来笑我归无计劒在床头书在几未甘分付黄花泪
　　又
</div>
    <div class="pagination">
<span class="current-page">1</span><a href="书舟词_page2.html">2</a><a href="书舟词_page3.html">3</a><a href="书舟词_page4.html">4</a><a href="书舟词_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
