<!DOCTYPE html>
<html>
<head>
    <meta charset="UTF-8">
    <title>词综 - 第 10 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>词综 - 第 10 页/共 73 页</h1>
    <div class="content">临江仙  徐昌图
饮散离亭西去，浮生长恨飘蓬。回头烟柳渐重重，淡云孤雁远，寒日暮天红。 今夜画船何处$潮平淮月朦胧。酒醒人静奈愁浓？残灯孤枕梦，轻浪五更风。

酒泉子  潘阆
长忆孤山，山在湖心如黛簇，僧房四面向湖开，轻棹去还来。 芰荷香细连云阁，阁上清声檐下铎。别来尘土污人衣，空役梦魂飞。

又  潘阆
长忆西湖，灵隐寺前天竺后，冷泉亭上几曾游，三伏似清秋。 白猿时见攀高树，长啸一声何处去$别来几向画图看，终是欠峰峦。

又  潘阆
长忆西湖湖水上，尽日凭栏楼上望。三三两两钓鱼舟，岛屿正清秋。 笛声依约芦花里，白鸟成行忽惊起。别来闲想整纶竿，思入水云寒。

喜迁莺令·宫词  夏竦
霞散绮，月垂钩，帘卷未央楼。夜凉银汉截天流，宫阙锁清秋。 瑶台树，金茎露，凤髓香盘烟雾。三千珠翠拥宸游，水殿按？凉州。

点绛唇  寇准
小陌轻寒，社公雨足东风慢。定巢新燕，湿雨穿花转。 象尺薰炉，拂晓停针线。愁蛾浅，飞红零乱，侧卧珠帘卷。

江南春  寇准
波渺渺，柳依依。孤村芳草远，斜日杏花飞。江南春尽离肠断，苹满汀洲人未归。

阳关引  寇准
塞草烟光阔，渭水波声咽。春朝雨霁，轻尘敛，征鞍发。指青青杨柳，又是轻攀折。动黯然，知有后会甚时节。 更尽一杯酒，歌一阕。叹人生里，难欢聚，易离别。且莫辞沉醉，听取阳关彻。念故人，千里自此共明月。

点绛唇  王禹
雨恨云愁，江南依旧称佳丽。水村渔市，一缕孤烟细。 天际征鸿，遥认行如缀。平生事，此时凝睇，谁会凭栏意。

玉楼春  钱惟演
城上风光莺语乱，城下烟波春拍岸。绿杨芳草几时休。泪眼愁肠先已断。 情怀渐变成衰晚，鸾镜朱颜惊暗换。昔年多病厌芳樽，今日芳樽惟恐浅。

破阵子  晏殊
燕子来时新社，梨花落后清明。池上碧苔三四点，叶底黄鹂一两声，日长飞絮轻。巧笑东邻女伴，采桑径里逢迎。疑怪昨宵春梦好，元是今朝斗草赢，笑从双脸生。

清平乐  晏殊
金风细细，叶叶梧桐坠。绿酒初尝人易醉，一枕小窗浓睡。 紫薇朱槿初残，斜阳却照阑干。双燕欲归时节，银屏昨夜微寒。

又  晏殊
红笺小字，说尽平生意。鸿雁在云鱼在水，惆怅此情难寄。 斜阳独倚西楼，遥山恰对帘钩。人面不知何处，绿波依旧东流。

踏莎行  晏殊
碧海无波，瑶台有路，思量便合双飞去。当时轻别意中人，山长水远知何处？ 绮席凝尘，香闺掩雾，红笺小字凭谁附？高楼目尽欲黄昏，梧桐叶上萧萧雨。

又  晏殊
小径红稀，芳郊绿遍，高台树色阴阴见。春风不解禁杨花，蒙蒙乱扑行人面。 翠叶藏莺，珠帘隔燕，炉香静逐游丝转。一场愁梦酒醒时，斜阳却照深深院。

蝶恋花  晏殊
槛菊愁烟兰泣露，罗幕轻寒，燕子双飞去。明月不谙离别苦，斜光到晓穿朱户。昨夜西风凋碧树，独上高楼，望尽天涯路。欲寄彩鸾无尺素，山长水阔知何处？

清商怨  晏殊
关河愁思望处满，渐素秋向晚。雁过南云，行人回泪眼。 双鸾衾裯悔展，夜又永，枕孤人远。梦未成归，$梅花。闻塞管。

相思儿令  晏殊
昨日探春消息，湖上绿波平。无奈绕堤芳草，还向旧痕生。 有酒且醉瑶觥，更何妨檀板新声。谁教杨柳千丝，就中牵系人情。

木兰花令  贾昌朝
都城水渌嬉游处，仙棹往来人笑语。红随远浪泛桃花，雪散平堤飞柳絮。 东君欲共春归去，一阵狂风和骤雨。碧油红旆锦障泥，斜日画桥芳草路。

望江南  王琪
江南雨，风送满长川。碧瓦烟昏沉柳岸，红绡香润入梅天，飘洒正潇然。 朝与暮，常在楚峰前。寒夜愁欹金带枕，春江深闭木兰船，烟渚远相连。

又  王琪
江南岸，云树半晴阴。帆去帆来天亦老，潮生潮落日空沉，南北别离心。 兴废事，千古一沾襟。山下孤烟渔市远，柳边疏雨酒家深，行客莫登临。

霜天晓角·梅  林逋
冰清霜洁，昨夜梅花发。甚处玉龙三弄？声摇动，枝头月。 梦绝，金兽热，晓寒兰烬灭。要卷珠帘清赏，且莫扫阶前雪。

点绛唇·草  林逋
金谷年年，乱生春色谁为主？余花落处，满地和烟雨。 又是离歌，一阕长亭暮。王孙去，萋萋无数，南北东西路。

滴滴金  李遵勖
帝城五夜宴游歇，残灯外，看残月。都来犹在醉乡中，听更漏初彻。 行乐已成闲话说，如春梦，觉时节。大家同约探春行，问甚花先发？

贺圣朝  叶清臣
满斟绿醑留君住，莫匆匆归去。三分春色二分愁，更一分风雨。 花开花谢，都来几许，且高歌休诉。不知来岁牡丹时，再相逢何处？

多丽·李良定席上赋  聂冠卿
想人生，美景良辰堪惜。向其间，赏心乐事，古来难是并得。况东城凤台沁苑，泛晴波浅照金碧。露洗华桐，烟霏丝柳，绿阴摇曳，荡春一色。画堂迥，玉簪琼佩，高会尽词客。清欢久，重燃绛蜡，别就瑶席。 有飘若惊鸿体态，暮为行雨标格。逞朱辰，缓歌妖丽，似听流莺乱花隔。慢舞萦回，娇鬟低軃，腰肢纤细困无力。忍分散，彩云归后，何处更寻觅？休辞醉，明月好花，莫谩轻掷。

菩萨蛮  李师中
子规啼破城楼月，画船晓载笙歌发。两岸荔支红，万家烟雨中。 佳人相对泣，泪下罗衣湿。从此信音稀，岭南无雁飞。

点绛唇  韩琦
病起恹恹，庭前花影添憔悴。乱红飘砌，滴尽真珠泪。 惆怅前春，谁向花前醉？愁无际，武陵凝睇，人远波空翠。

苏幕遮  范仲淹
碧云天，黄叶地，秋色连波，波上寒烟翠。山映斜阳天接水，芳草无情，更在斜阳外。黯乡魂，追旅意，夜夜除非，好梦留人睡。明月楼高休独倚，酒入愁肠，化作相思泪。

御街行  范仲淹
纷纷坠叶飘香砌。夜寂静，寒声碎。真珠帘卷玉楼空，天澹银河垂地。年年今夜，月华如练，长是人千里。 愁肠已断无由醉，酒未到，先成泪。残灯明灭枕头欹，谙尽孤眠滋味。都来此事，眉间心上，无计相回避。

渔家傲  范仲淹
塞下秋来风景异，衡阳雁去无留意。四面边声连角起，千嶂里，长烟落日孤城闭。浊酒一杯家万里，燕然未勒归无计。羌管悠悠霜满地，人不寐，将军白发征夫泪。

好事近  宋祁
睡起玉屏风，吹去乱红犹落。天气骤生轻暖，衬沉香帷箔。 珠帘约住海棠风，愁拖两眉角。昨夜一庭明月，冷秋千红索。

浪淘沙·别刘原父  宋祁
少年不管，流光如箭，因循不觉韶华换。到如今，始惜月满$花满$酒满。 扁舟欲解垂杨岸，尚同欢宴。日斜歌阕将分散，倚兰桡，望水远$天远$人远。

好事近  郑獬
</div>
    <div class="pagination">
<a href="词综_page9.html">上一页</a><span>...</span><a href="词综_page5.html">5</a><a href="词综_page6.html">6</a><a href="词综_page7.html">7</a><a href="词综_page8.html">8</a><a href="词综_page9.html">9</a><span class="current-page">10</span><a href="词综_page11.html">11</a><a href="词综_page12.html">12</a><a href="词综_page13.html">13</a><a href="词综_page14.html">14</a><a href="词综_page15.html">15</a><span>...</span><a href="词综_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
