<!DOCTYPE html>
<html>
<head>
    <meta charset="UTF-8">
    <title>全宋词 - 第 139 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 139 页/共 621 页</h1>
    <div class="content">燕归梁
帐掩秋风一半开。闲将玉笛吹。过云微雨散轻雷。夜参差、认楼台。 
暗香移枕新凉住，竹外漏声催。放教明月上床来。共清梦、两徘徊。 
相见欢
泷州几番清秋。许多愁。叹我等闲白了、少年头。 
人间事。如何是。去来休。自是不归归去、有谁留。 
相见欢
东风吹尽江梅。橘花开。旧日吴王宫殿、长青苔。 
今古事。英雄泪。老相催。长恨夕阳西去、晚潮回。 
相见欢
金陵城上西楼。倚清秋。万里夕阳垂地、大江流。 
中原乱。簪樱散。几时收。试倩悲风吹泪、过扬州。 
相见欢
秋风又到人间。叶珊珊。四望烟波无尽、欠青山。 
浮生事。长江水。几时闲。幸是古来如此、且开颜。 
相见欢
吟蛩作尽秋声。月西沈。凄断余香残梦、下层城。 
人不见。屏空掩。数残更。还自搴帷独坐、看青灯。 
相见欢
当年两上蓬瀛。燕殊庭。曾共群仙携手、斗吹笙。 
云涛晚。霓旌散。海鸥轻。却钓松江烟月、醉还醒。 
相见欢
深秋庭院初凉。近重阳。篱畔一枝金菊、露微黄。 
鲈脍韵。橙薤品。酒新香。我是升平闲客、醉何妨。 
如梦令
一夜新秋风雨。客恨客愁无数。我是卧云人，悔到红尘深处。难住。难住。拂袖青山归去。 
如梦令
好个中秋时节。莫恨今宵无月。岩壑一灯青，寒浸水香留客。留客。留客。相对无言无说。 
如梦令
盏底一盘金凤。满泛酒光浮动。引我上烟霞，智力一时无用。无用。无用。蹋破十洲三洞。 
如梦令
真个先生爱睡。睡里百般滋味。转面又翻身，随意十方游戏。游戏。游戏。到了元无一事。 
如梦令
莫恨中秋无月。月又不甜不辣。幸有瓮头春，闲坐暖云香雪。香雪。香雪。满引水晶蕉叶。 
如梦令
莫恨中秋无月。多点金釭红蜡。取酒拥丝簧，迎取轻盈桃叶。桃叶。桃叶。唱我新歌白雪。 
如梦令
一夜蟠桃吹坼。刚道有人偷折。幸自没踪由，无奈蝶蜂胡说。胡说。胡说。方朔不须耳热。 
如梦令
好笑山翁年纪。不觉七十有四。生日近元宵，占早烧灯欢会。欢会。欢会。坐上人人千岁。 
春晓曲
西楼落月鸡声急。夜浸疏香淅沥。玉人酒渴嚼春冰，晓色入帘横宝瑟。 
柳枝
江南岸，江北岸。折送行人无尽时。恨分离。 
酒一杯，泪双垂。君到长安百事违。几时归。 
念奴娇
别离情绪，奈一番好景，一番悲戚。燕语莺啼人乍远，还是他乡寒食。桃李无言，不堪攀折，总是风流客。东君也自，怪人冷淡踪迹。 
花艳草草春工，酒随花意薄，疏狂何益。除却清风并皓月，脉脉此情谁识。料得文君，重帘不卷，且等间消息。不如归去，受他真个怜惜。 

　
周紫芝
水龙吟（天申节祝圣词）
黄金双阙横空，望中隐约三山眇。春皇欲降，渚烟收尽，青虹正绕。日到层霄，九枝光满，普天俱照。看海中桃熟，云幡绛节，冉冉度、沧波渺。 
遥想建章宫阙，□薰风、月寒清晓。红鸾影上，云韶声里，蒙天一笑。万国朝元，百蛮款塞，太平多少。听尧云深处，人人尽祝，似天难老。 
水龙吟（题梦云轩）
楚山千叠浮空，楚云只在巫山住。鸾飞凤舞，当时空记，梦中奇语。晓日曈日龙，夕阳零乱，袅红萦素。问如今依旧，霏霏冉冉，知他为、谁朝暮。 
玉佩烟鬟飞动，炯星眸、人间相遇。嫣然一笑，阳城下蔡，尽成惊顾。蕙帐春浓，兰衾日暖，未成行雨。但丁宁莫似，阳台梦断，又随风去。 
水龙吟（须江望九华作）
楚山木落风高，暮云黯黯孤容瘦。天晴似洗，明霞消尽，玉峦排秀。九凤飞来，五云深处，一时轻矫。恨三山不见，六鳌去后，天空远、人将老。 
堪笑此生如寄，信扁舟、釭来江表。望中愁眼，依稀犹认，数峰林杪。万里东南，跨江云梦，此情多少。问何时还我，千岩万壑，卧霜天晓。 
浣溪沙（今岁冬温，近腊无雪，而梅殊未放。戏作浣溪沙三叠，以望发奇秀）
近腊风光一半休。南枝未动北枝愁。嫦娥莫是见人羞。 
么凤不传蓬岛信，杜鹃空办鹤林秋。便须千杖打梁州。 
浣溪沙
欲醉江梅兴未休。待篘春瓮洗春愁。不成欢绪却成羞。 
天意若教花似雪，客情宁恨鬓如秋。趁他何逊在扬州。 
浣溪沙
无限春情不肯休。江梅未动使人愁。东昏觑得玉奴羞。 
对酒情怀疑是梦，忆花天气黯如秋。唤春云梦泽南州。 
浣溪沙（和陈相之题烟波图）
水上鸣榔不系船。醉来深闭短篷眠。潮生潮落自年年。 
一尺鲈鱼新活计，半蓑烟雨旧衣冠。庙堂空有画图看。 
浣溪沙
多病嫌秋怕上楼。苦无情绪懒抬头。雁来不寄小银钩。 
一点离情深似海，万重凄恨黯如秋。怎生禁得许多愁。 
浣溪沙
醽醁新翻碧玉壶。水精钗袅绛纱符。吴姬亲手碎菖蒲。 
绥索系时新睡起，榴花剪处要人扶。心情还似去年无。 
浣溪沙
学画双蛾苦未成。鬓云新结翠鬟轻。伴人歌笑已多情。 
飞絮乱花闲院宇，舞鸾歌凤小娉婷。阳关休唱断肠声。 
卜算子（席上送王彦猷）
江北上归舟，再见江南岸。江北江南几度秋，梦里朱颜换。 
人是岭头云，聚散天谁管。君似孤云何处归，我似离群雁。 
卜算子（再和彦猷）
霜叶下孤篷，船在垂杨岸。早是凄凉惜别时，更惜年华换。 
别酒解留人，扌弃醉君休管。醉里朱弦莫谩弹，愁入参差雁。 
卜算子（西窗见剪榴花）
絮尽柳成空，春去花如扫。窗外枝枝海石榴，特为幽人好。 
密叶过疏篱，薄艳明芳草。剪得花时却倚阑，楼上人垂手。 
木兰花
语人曰：相马失之肥，相士失之瘦，世亦岂可以是论人物乎！戏作此词，为花衢狭客一笑 
嫦娥天上人谁识。家在蓬山烟水隔。不应著意眼前人，便是登瀛当日客。 
双眸炯炯秋波滴。也解人间青与白。檀郎未摘月边枝，枉是不教花爱惜。 
木兰花
江头雨后山如髻。催送新凉风有意。月来杨柳绿阴中，秋在梧桐疏影外。 
小窗纹簟凉如水。岁岁年年同此味。眼前不忍对西风，梦里更堪追往事。 
减字木兰花
春闲昼永。城下江深山倒影。净扫风埃。收拾烟光入句来。 
短窗闲倚。身似浮云门似水。谁伴余年。结得青山一个缘。 
</div>
    <div class="pagination">
<a href="全宋词_page138.html">上一页</a><span>...</span><a href="全宋词_page134.html">134</a><a href="全宋词_page135.html">135</a><a href="全宋词_page136.html">136</a><a href="全宋词_page137.html">137</a><a href="全宋词_page138.html">138</a><span class="current-page">139</span><a href="全宋词_page140.html">140</a><a href="全宋词_page141.html">141</a><a href="全宋词_page142.html">142</a><a href="全宋词_page143.html">143</a><a href="全宋词_page144.html">144</a><span>...</span><a href="全宋词_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
