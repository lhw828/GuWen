<!DOCTYPE html>
<html>
<head>
    <meta charset="UTF-8">
    <title>绝妙好词 - 第 4 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绝妙好词 - 第 4 页/共 30 页</h1>
    <div class="content">
张镃
　　张镃（一一五三～？），字功甫，又字时可，号约斋居士，祖籍成纪（今甘肃天水），南渡后居临安（今浙江杭州）。俊曾孙。以荫官奉议郎，直秘阁、权通判临安府。宁宗开禧三年（一二○七）为司农少卿，因预杀韩侂冑密谋，为史弥远所忌，一再贬窜。嘉定四年（一二一一），除名编管象州，死于贬所。镃藉父祖遗荫，生活侈汰，于孝宗淳熙二十年（一一八五）构园林于南湖之滨。曾先后从杨万里、陆游学诗，并多倡和。有《南湖集》二十五卷，已佚。清四库馆臣据《永乐大典》辑为十卷（其中诗九卷）。事见《诚斋笑》卷八一《约斋南湖集序》，《齐东野语》卷二、一五、二○。张镃诗，以影印清文渊阁《四库全书》本为底本，校以《永乐大典》残本及清乾隆鲍廷博校刻本（简称鲍校本）等。新辑集外诗编为第十卷。

念奴娇〔宜雨亭咏千叶海棠〕
绿云影里，把明霞织就，千重文绣。紫腻红娇扶不起，好是未开时候。
半怯春寒，半便晴色，养得胭脂透。小亭人静，嫩莺啼破春昼。
犹记携手芳阴，一枝斜戴，娇艳波双秀。小语轻怜花总见，争得似花长久。
醉浅休归，夜深同睡，明日还相守。免教春去，断肠空叹诗瘦。

昭君怨〔园池夜泛〕
月在碧虚中住，人向乱荷中去。花气杂风凉，满船香。
云被歌声摇动，酒被诗情掇送。醉里卧花心，拥红衾。

卢祖皋
　　卢祖皋，字申之，又字次夔，号蒲江，永嘉（今浙江温州）人。宁宗庆元五年（一一九九）进士。嘉定十一年（一二一八），主管刑、工部架阁文字（《宋会要辑稿
》选举二一之一六）。十二年，除秘书省正字，累迁著作郎兼权司封郎官。十六年，权直学士院（同上书选举二一之一八）。有《蒲江词》传世。事见《南宋馆阁续录》
卷八、清雍正《浙江通志》卷一二六。

宴清都〔初春〕
春讯飞琼管，风日薄，度墙啼鸟声乱。江城次第，笙歌翠合，绮罗香暖。
溶溶涧渌冰泮，醉梦里、年华暗换。料黛眉、重锁隋堤，芳心暗动梁苑。
新来雁阔云音，鸾分镜影，无计重见。啼春细雨，笼愁淡月，恁时庭院。
离肠未语先断，算犹有、凭高望眼。更那堪、芳草连天，飞梅弄晚。

江城子
画楼帘幕卷新晴，掩银屏，晓寒轻。坠粉飘香，日日唤愁生。
暗数十年湖上路，能几度，着娉婷。
年华空自感飘零，拥春酲，对谁醒？天阔云闲，无处觅箫声。
载酒买花年少事，浑不似，旧心情。

贺新凉〔彭传师于吴江三高堂之前作钓雪亭，盖擅渔人之窟宅以供诗境也。子野命予
赋之。〕
挽住风前柳。问鸱夷当日扁舟，近曾来否？月落潮生无限事，零乱茶烟未久。
漫留得莼鲈依旧。可是从来功名误，抚荒祠、谁继风流后？今古恨，一搔首。
江涵雁影梅花瘦。四无尘、雪飞风起，夜窗如昼。
万里乾坤清绝处，付与渔翁钓叟。又恰是、题诗时候。
猛拍栏杆呼鸥鹭，道他年、我亦垂纶手。飞过我，共樽酒。

倦寻芳〔春思〕
香泥迭燕，密叶巢莺，春晴寒浅。花径风柔，着地舞茵红软。
斗草烟欺罗袂薄，秋千影落春游倦。醉归来，记宝帐歌慵，锦屏春暖。　
别来怅、光阴容易。还又荼蘼，牡丹开遍。妒恨疏狂，那更柳花盈面。
鸿羽难凭芳信短，长安犹近归期远。倚危楼，但镇日，绣帘高卷。

清平乐
镜屏开晓，寒入宫罗峭。脉脉不知春又老，帘外舞红多少。　
旧时驻马香阶，如今细雨苍苔。残梦不成重理，一双蝴蝶飞来。

清平乐
柳边深院，燕语明如翦。消息无凭听又懒，隔断画屏双扇。　
宝杯金缕红牙，醉魂几度儿家。何处一春游荡，梦中犹恨杨花。

谒金门
香漠漠，低卷水风池阁。玉腕笼纱金半约，睡浓团扇落。
雨过凉生云薄，女伴棹歌声乐。采得双莲迎笑剥，柳阴多处泊。

谒金门
风不定，移去移来帘影。一雨池塘新绿净，杏梁归燕并。
翠袖玉屏金镜，薄日绮疏人静。心事一春疑酒病，鸟啼花满径。

乌夜啼
几曲微风按柳，生香暖日蒸花。鸳鸯睡足芳塘晚，新绿小窗纱。
尺素难将情绪，嫩罗还试年华。凭高无处寻残梦，春思入琵琶。

乌夜啼〔西湖〕
漾暖纹波飐飐，吹晴丝雨蒙蒙。轻衫短帽西湖路，花气扑青骢。
斗草褰衣湿翠，秋千瞥眼飞红。日长不放春醪困，立尽海棠风。

张履信
　　张履信，字思顺，号遂初，鄱阳（今江西波阳）人（《宋诗纪事》卷五七）。累官知连州（《游宦纪闻》卷一○）。

柳梢青
雨歇桃繁，风微柳静，日淡湖湾。寒食清明，虽然过了，未觉春闲。　
行云掩映春山，真水墨山阴道间。燕语侵愁，花飞撩恨，人在江南。

谒金门
春睡起。小阁明窗儿底。帘外雨声花积水，薄寒犹在里。
欲起还慵未起，好是孤眠滋味。一曲广陵应忘记，起来调绿绮。

周文璞
　　周文璞，字晋仙，号方泉，又号野斋、山楹。原籍阳谷（今属山东）。宁宗庆元间为溧阳丞（清嘉庆《溧阳县志》卷九）。与姜夔、葛天民、韩淲等多唱和。有《方
泉诗集》传世。
　　周文璞诗，以汲古阁影宋抄《南宋六十家小集》本为底本。校以影印文渊阁《四库全书》本（简称四库本）、读画斋刊《南宋群贤小集》本（简称群贤集）。新辑集
外诗附于卷末。

一翦梅
风韵萧疏玉一团，更着梅花，轻袅云鬟。
这回不是恋江南，只为温柔，天上人间。
赋罢闲情共倚阑，江月庭芜，总是销魂。
流苏斜掩烛花寒，一样眉尖，两处关山。

徐照
　　徐照（？～一二一一），字道晖，一字灵晖，自号山民，永嘉（今浙江温州）人。工诗，与同郡徐玑（灵渊）、翁卷（灵舒）、赵师秀（灵秀）并称「永嘉四灵」。生平未仕，以诗游士大夫间，行迹遍及今湖南、江西、江苏、四川等地。审宁嘉定四年卒。有《山民集》（《瀛奎律髓》卷二○），巳佚。有《四灵诗集徐照集》、《芳兰轩集》传世。事见《水心文集》卷一七《徐道晖墓志铭》。除照诗，以一九二五年南陵徐乃昌据毛晋影抄残宋本刻《永嘉四灵诗徐道晖集》三卷本为底本。校以一九二八年永嘉黄群《敬乡楼丛书》本（简称黄本）、明潘是仁刻《宋元四十三家集芳兰轩诗集》五卷本（简称明本）、清顾修读画斋刻《南宋群贤小集芳兰轩集》一卷本（简称顾本）等。新辑集外诗附于卷末。

南歌子
帘影簁金线，炉烟袅翠丝。菰芽新出满盆池，唤取玉瓶添水买鱼儿。
意取钗重碧，慵梳髻翅垂。相思无处说相思，笑把画罗小扇觅春词。

清平乐
</div>
    <div class="pagination">
<a href="绝妙好词_page3.html">上一页</a><a href="绝妙好词.html">1</a><a href="绝妙好词_page2.html">2</a><a href="绝妙好词_page3.html">3</a><span class="current-page">4</span><a href="绝妙好词_page5.html">5</a><a href="绝妙好词_page6.html">6</a><a href="绝妙好词_page7.html">7</a><a href="绝妙好词_page8.html">8</a><a href="绝妙好词_page9.html">9</a><span>...</span><a href="绝妙好词_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
