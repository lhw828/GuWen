<!DOCTYPE html>
<html>
<head>
    <meta charset="UTF-8">
    <title>全宋词 - 第 582 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 582 页/共 621 页</h1>
    <div class="content">
　
江袤
蝶恋花
身世谁人知觉梦。阳焰空花，尽被三彭弄。可但运机畦上瓮。由来不了轻根重。 
休要寻文披大洞。丹鼎屯蒙，养取元珠动。意马此时何用鞚。长生自与天齐共。 

　
华岳
瑞鹧鸪
挑尽银缸半夜花。拍帘风劲卷龙沙。香传梅福深深意，春在钱塘小小家。 
鸳被半闲才子恨，莺簧初转史君夸。归来醉体娇无力，压尽名园无限花。 
瑞鹧鸪
华月楼前见玉容。凤钗斜褪鬓云松。梅花体态香凝雪，杨柳腰肢瘦怯风。 
几向白云寻楚□，难凭红叶到吴宫。别来风韵浑如旧，犹恐相逢是梦中。 
满江红
自古称稀，须信道、人生七十。当七月、庆生佳节，更逢七夕。丹鼎麻姑多两转，蟠桃王母无双实。更竹林、作者茂芝兰，俱无敌。持觞劝，辰拱北。阴功在，头俱黑。况轲亲教子，同声战国。九万鹏程当不二，八千椿寿看逾一。愿从今、屈指再从头，山中日。 
菩萨蛮
玉纤倒把罗纨扇。屏山半倚羞人见。回首忽相逢。桃花生嫩红。 
见了娇无语。还向屏山去。略略转秋波。客愁无奈何。 
念奴娇
倚藤临水，照丰姿自笑，天然丘壑。利鞅名缰成底事，空把此身缠缚。李杜文章，良平事业，且束之高阁。浩然归去，暮霞残照零落。 
闻道西北埃尘，东南形胜，次第清河岳。此等功名尘世事，与我初无关约。十里松萝，一蓑烟雨，说甚扬州鹤。倚栏长啸，玉轮飞上天角。 
满江红
懒取冠儿，只偏带、一枝翠柏。记刺指、封书罗带，尚余残血。愁入柳眉云黛蹙，汗凝桃脸胭脂湿。把玉纤、掩定古词名，猜谁识。瓶已坠，宁无阙。盟已负，难成匹。念当年亭院，画楼东北。烛影烧残蝴蝶梦，縠纹皱起鸳鸯翼。叹如今、憔悴意前欢，重门隔。 
霜天晓角
裙儿六幅，谁染秋波绿。一搦柳腰两过，樽前粲粲玉。 
暑气消烦溽。日月飞车轴。线幕黄帘风露。那堪人在天北。 
蝶恋花
叶底无风池面静。掬水佳人，拍破青铜镜。残月朦胧花弄影，新梳斜插乌云鬓。 
拍索闷怀添酒兴。旋撷园蔬，随分成盘饤。说与翠微休急性，功名富贵皆前定。 
南歌子
粉絮飘琼树，摇花结玉池。蕊仙滕六逞瑰奇。都把银河细剪、做花飞。 
小院风声急，歌楼酒力微。闷中犹记去年时。呵手牵人相伴、塑狮儿。 
望江南
罗雾薄、绀绿拥重重。八幅宝香薰锦绣，一床烟浪卷芙蓉。屏翠叠东风。 
云点缀，香汗透玲珑。螺髻松松沾玉润，樱唇浅浅印珠红。人在翠华中。 
霜天晓角
情刀无断。割尽相思肉。说后说应难尽，除非是、写成轴。 
贴儿烦付祝。休对傍人读。恐怕那懑知后，和它也泪瀑漱。 
霜天晓角
蒲帆十幅。飞破秋江绿。天际彩虹千丈，阑干外、泻寒玉。 
一雨收残溽。云山开画轴。试问故人何处，青楼在画桥北。 
满江红
庙社如今，谁复问、夏松殷柏。最苦是、二江涂脑，两淮流血。壮士气虹箕斗贯，征夫汗马兜鍪湿。问孙吴、黄石几编书，何曾识。 
青玉锁，黄金阙。车万乘，骓□匹。看长驱万里，直街燕北。禹地悉归龙虎掌，尧夫更展鹍鹏翼。指凌烟、去路复何忧，关山隔。 
渔家傲
昨夜寿星朝北极。牵牛织女排筵席。闻有谪仙先一夕。方知得。风流倬底人生日。 
慷慨英雄当路识。鹗书已凝循京秩。试问遐龄谁与敌。回■绎。撇头添个长长十。 
水调歌头
英荚才开六，宝历已当千。人间收尽繁溽，凉意入虞弦。尽道荐衡交剡，更值生申佳节，喜色动闾阎。终夜望银汉，文宿贯台躔。 
定燕秦，封晋魏，信当然。处处红莲开幕，曹掾岂能淹。见说玉堂飞诏，已许金闺通籍，蓬岛伴神仙。来岁寿卮酒，应醉御炉烟。 
水调歌头
万里楚天阔，一点寿星明。庭语以识歌舞，拍拍□秋声。会过牛郎六夕，圆欠嫦娥一夜，此际是佳辰。□□□□，□□□□赉予说，□神岳，庆生申。□领仓符，□兼漕节握藩旌。但□闽山建水，无地不阳春。今日范滂刘宴，来岁周公伊尹，元化斡洪钧。北阙中书令，南极老人星。 
满江红
帘拍风颠，云共雨、商量欲雪。愁不寐、兽炉灰冷，寸肠千结。罗带只贪珠泪擤，金钗不整乌云侧。对菱花、空自敛双蛾，伤离别。 
心下事，凭谁说。愁与恨，如山积，被傍人调闻，呢龟成鳖。塞雁来时空怅望，梅花开后无消息。恨薄情、拚却与分飞，还重忆。 

　
赵希蓬
瑞鹧鸪
强将纸帐醉梅化。千劫应知作热沙。梦逐梨云迷去路，曲随杨柳到伊家。 
客怀暗遣心头恨，醉眼休将口上夸。清晓酒醒人不见，离愁片片逐飞花。 
瑞鹧鸪
把定离觞不肯斟。闻君未醉尽衷情。丁香空结千般恨，柳线难萦一片心。 
只把文章酬素愿，莫贪歌舞阻归程。凭君试问湘江竹，班是阿谁旧染成。 
瑞鹧鸪
长亭无路对孤斟。自古离家三日情。慷慨要酬平昔志，猖狂休起少年心。 
兰闺寂寂空回首，松盖亭亭认去程。展转清宵成不寐，巫山有梦几时成。 
瑞鹧鸪
温柔乡里睹春容。无语闲将脚带松。魂梦阳台迷暮雨，丰姿洛浦挹仙风。 
追陪梅下黄昏路，仿佛槐安富贵宫。旧恨上心空有感，扫除全付一杯中。 
念奴娇
功名富贵，算到头，怎免委沟填壑。曳钓抱琴秋水畔，肯与微官空缚。五亩苍阴，一丘寒碧，说甚凌烟阁。静观物理，从他荣悴开落。 
任待人谷鸣雏，不须歆艳，免使朝南岳。脩竹长松常与伴，更有寒梅堪约。夜且三更，西风万籁，入耳悲猿鹤。从头洗去，更无一点圭角。 
蝶恋花
昼永无人深院静。一枕春醒，犹未堪临镜。帘卷新蟾光射影。连忙掠起蓬松鬓。 
对景沉吟嗟没兴。薄幸不来，空把杯盘饤。休道妇人多水性。今宵独自言无定。 
南歌子
玉立亭亭树，水澌小小池。园林遍地幻珍奇。战罢奇鳞无数、满天飞。 
云冻风威惨，天低月色微。红绡暖帐浅斟时。那更樽前清韵、听歌儿。 
霜天晓角
枕痕如劚。一线红生肉。睡起娇羞无语，远山坐对横轴。 
烧香频祷祝。偷把简儿读。字在那人何在，泪珠飞下蔌蔌。 
满江红
干结青铜，根走石、参天古柏。最好是、苍阴不怕，火云如血。雪里直疑神物护，雨余任待霜皮湿。但只愁、涧底老风烟，无人识。 
栋梁用。知难缺。轮囷辈，俱非匹。望长松万丈，徂徕山北，一种刚姿雕样劲，共扶大厦翚斯翼。便作舟、归去也何愁，蓬莱隔。 
满江红
休羡莺花，春富贵、韶光九十。最好是、清秋时候，人间何夕。天上紫云车趣驾，殿中青鸟音传实。正女牛、南极一齐明，光相敌。 
诗在手，堂趋北。染豪处，池翻黑。看回鸾飞诰，宠封新国。福比箕畴兼备五，寿除彭祖千中一。更好将、大衍数重推，来复日。 
满江红
七叶蓂开，正祈巧、穿针时节。织女不骖王母驾，谪生名阅。鹤算七旬书宝箓，鹊桥千丈飞银阙。更玳筵、银烛照红妆，神仙列。 
歌宛转，莺调舌。番舞袖，风回雪。对寿觞频劝，寿星明洁。今日汉宫千岁药，明年唐殿长生月。问班衣、戏彩是何人，蓝袍客。 
满江红
缟兔黔乌，送不了、人间昏晓。问底事、红尘野马，浮生扰扰。万古未来千古往，人生得夫知多少。叹荣华、过眼只须臾，如风扫。 
篱下菊，门前柳。身外事，杯中酒。肯教它萧瑟，负持螯手。漠漠江南天万里，白云人望何时到。倚西风、吼彻剑花寒，频搔首。 
菩萨蛮
何人四座环歌扇。平生有限何曾见。今日忽遭逢，流霞映脸红。 
此恨凭谁语，梦逐巫山去。对景苦奔波，其如愁思何。 
菩萨蛮
</div>
    <div class="pagination">
<a href="全宋词_page581.html">上一页</a><span>...</span><a href="全宋词_page577.html">577</a><a href="全宋词_page578.html">578</a><a href="全宋词_page579.html">579</a><a href="全宋词_page580.html">580</a><a href="全宋词_page581.html">581</a><span class="current-page">582</span><a href="全宋词_page583.html">583</a><a href="全宋词_page584.html">584</a><a href="全宋词_page585.html">585</a><a href="全宋词_page586.html">586</a><a href="全宋词_page587.html">587</a><span>...</span><a href="全宋词_page583.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
