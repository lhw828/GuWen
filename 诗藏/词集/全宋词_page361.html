<!DOCTYPE html>
<html>
<head>
    <meta charset="UTF-8">
    <title>全宋词 - 第 361 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 361 页/共 621 页</h1>
    <div class="content">水调歌头（赵运判师＿生日）
万里蜀山险，难似上青天。谁知间有、人心之险甚山川。赖得皇华星使，满载春风和气，来自鉴湖边。要识方寸地，四十万云烟。 
佩珑璁，冠昱火龠，组蝉聊。眼前富贵余事，所乐不存焉。闻道汉家子政，博考兰台载籍，胸次著千年。会有太一老，同结海山缘。 
念奴娇（广汉士民送别用韩推官韵为谢）
万人遮道，拨不断、争挽房湖逐客。臣罪既盈应九死，全荷君王矜恻。况是当年，曾将愚技，十字街头立。恩波浩荡，孤忠未报涓滴。 
世事应若穿杨，一弦不到，前发皆虚的。自判此生元有分，不管筮违龟食。靴帽丛中，渔樵席上，无入非吾得。倚湖一笑，夜深群动皆息。 
临江仙（杜安人生日）
九十秋光三十八，新居初度称觞。青衫彩服列郎娘。孙枝无处著，犹欠两东床。 
尽是当年亲手种，如今满院芬芳。只凭方寸答苍苍。个中无尽藏，谁弱又谁强。 
临江仙（送嘉甫弟赴眉山）
细雨斜风驱晓瘴，绰开坦坦长途。膏车秣马问程初。梅梢迎候骑，雁影度平芜。 
行己不论官小大，穷探不间精粗。只从厚处作去声规模。简编迂事业，屋漏拙功夫。 
感皇恩（和阎广安□□感皇恩韵）
三峡打头风，吹回荆步。坎止流行谩随遇。须臾风静，重踏西来旧武。世间忧喜地，分明觑。 
喜事虽新，忧端依旧，徒为岷峨且欢舞。阴云掩映，天末扣阍无路。＿鞭归去也，鸥为侣。 
水龙吟（登白鹤山，借前韵呈同游诸丈）
阑风长雨连霄，昨朝晴色随轩骤。松声花气，江烟浦树，如相迎候。山送青来，僧随麦去，山为吾有。更＿筇直上，薜萝深处，云垂幄、藓成瓮。 
未至相如独后。对山尊、劝酉寿多又。记曾犯雪，重来已是，绿肥红瘦。好语时闻，忧端未歇，倚风搔首。谩持觞自慰，冰山安在，此山如旧。 
满江红（次韵西叔兄咏兰）
玉质金相，长自守、间庭暗室。对黄昏月冷，朦胧雾＿。知我者希常我贵，于人不即而人即。彼云云、谩自怨灵均，伤兰植。屈平、子建愤世之不见知，《离骚》常以兰自况，而子建亦谓秋兰可喻桂树冬荣。 
鶗鴂乱，春芳寂。络纬叫，池英摘。惟国香耐久，素秋同德。既向静中观性分，偏于发处知生色。待到头、声臭两无时，真闻识。 
水调歌头（吴制置猎生日）
世界要扶助，人物载耆英。茫茫四海，谁识今代有厖臣。万顷青湖佳气，一片紫岩心事，天付与斯人。耸耸铁冠吏，表表白云卿。 
海沮漳，城汉郢，宅峨岷。规摹妙处，胸次纳纳几沧瀛。未说令公二纪，先看武公百岁，年与学俱新。星弁百僚准。天宇四时春。 
南乡子（和黄侍郎畴若见贻生日韵）
万里载浮名。忆昔从容下帝京。冉冉七年如昨梦，分明。赢得存存夜气清。 
谁使滥专城。有罪当诛尚薄刑。细数当时同省士，皆卿。落落韵阳独九龄。 
水调歌头（张致政□□生日）
冬至子之半，玉管罅微阳。壶中别有天地，转觉日增长。一样金章紫服，一样朱颜绿发，翁季俨相望。翁是修何行，未已且方将。 
玉生烟，兰竞秀，彩成行，翁无他智，只把一念答苍苍。今日列城桃李，他日八荒雨露，都是乃翁庄。要数义方训，不说窦家郎。 
临江仙（杨子有德辅母夫人生日）
尚忆去年称寿日，彩衣犹带天香。今年还见雁成行。两头娘子拜，笑领伯仁觞。 
知是几年培植底，如今满院芬芳。只凭方寸答苍苍。春风来不断，点缀艳阳妆。 
水调歌头（妇生朝李＿?□同其女载酒为寿用韵谢之）
曾向君王说，臣愿守嘉州。风流别乘初届，元在越王楼。湖上龟鱼何事，桥上雁犀谁使，争挽海山舟。便遣旧姻娅，解后作斯游。 
晚风清，初暑涨，暮云收。公堂高会，恍疑仙女下罗浮。好是中郎有女，况是史君有妇，同对藕花洲。拟把鹤山月，换却鉴湖秋。 
临江仙（张邛州题夔生日）
腰著万钉犀玉夸，肘垂斗大金章。非关性分总寻常。要知真乐处，彩服鬓毛苍。 
浩荡春风生玉树，蒸成满院芬芳。斗城无处著韶光。会归天上去，长捧伯仁觞。 
水调歌头（赵运判师＿生日四月十一日）
有匪碧岩使，满腹鉴湖秋。不居上界官府，来作散仙游。长珮高冠人伟，组练锦袍官贵，清献旧风流。杓柄长多少，洗尽蜀民愁。 
＿义冠，貂尾案，鹭鸶＿。时来正恐不免，留滞剑南州。帘卷西州风雨，庭伫百城歌鼓，桃李翠云绸。谁谓蜀山远，只在殿山头。 
贺新郎（张总领□□生日）
家住峨山趾。暑风轻、双泉漱玉，五坡攒翠。坡上主人归无计。梦泛沧波清＿。曾拜奏、前旒十二。愿上皇华将亲去，及翁儿、未老相扶曳。乘款段，过闾里。 
玺书未报人相谓。倚西风、胡尘涨野，隐忧如猬。就似东门贤父子，只恐荣亲犹未。待洗尽、岷峨憔悴。便把手中长杓柄，为八荒，更作无边施。却上表，乞归侍。 
鹧鸪天（管待李眉州□□劝酒）
十载交盟可重寻。剩于棠＿细论心。云障晚日供秋思，风递荷书作晚阴。 
纡胜引，豁尘襟。未须紫马去＿＿。玻璃无计留君住，但乞在公三日霖。 
水调歌头（管待李参政壁劝酒）
落日下平楚，秋色到方塘。人间袢暑难耐，独有此清凉。龙卷八荒霖雨，鹤＿十州风露，回薄水云乡。欲识千里润，记取玉流芳。石兰衣，江蓠佩，芰荷裳。个中自有服媚，何必锦名堂。吸取玻璃清涨，唤起逍遥旧梦，人物俨相望。矫首望归路，三十六虚皇。 
贺新郎（管待杨伯昌子谟劝酒）
独立西风里。渺无尘、明河挂斗，碧天如洗。＿鹊楼前迎风处，吹堕乘槎星使。弄札札、机中巧思。织就天孙云锦段，尚轻阴、朱阁留纤翳。亲为挽，天潢水。 
等闲富贵浮云似。须存留、几分清论，护持元气。曾把古今兴亡事，奏向前旒十二。虽去国、言犹在耳。念我独兮谁与共，谩凝思、一日如三岁。夜耿耿，不皇寐。 
水调歌头（李提刑冲佑＿生日）
＿露浸秋色，零雨濯湖弦。做成特地风月，管领老＿仙。雁落村间＿影，鱼识桥边柱杖，虑澹境长偏。只恐未免耳，惊搅日高眠。 
龙握节，貂插案，鹿衔＿。于公元只余事，所乐不存焉。手植蓝田种子，无数阶庭成树，郁郁紫生烟。富贵姑勿道，借问此何缘。 
水调歌头（王总领□□生日八月六日）
轻露氵龠残暑，哉魄拟初弦。天台万八千丈，中有紫霞仙。正理中枢旧武，却忆邻环昨梦，重上蜀青天。只守伯禽法，＿野万云烟。 
锦川星，郎位宿，又移躔。为无结辈十数，踏遍蜀山川。人识绍兴奉使，家有显谟科约，慧命得公传。从此造朝去，两地亦青毡。 
水调歌头（利路杨宪熹生日）
岁岁为公寿，著语不能新。自公持节北去，我亦有遐征。坐我碧瑶洞府，被我石楠嘉荫，冰柱向人清。待屈西风指，王事有期程。 
我尝闻，由汉水，达河津。痴牛呆女会处，应有泛槎人。便向汉川东畔，直透银河左界，去上白云京。袖有传婿研，我欲丐余芬。 
摸鱼儿（送张总领）
知年来、几番拜疏。但言归去归去。问归有底匆忙事，得恁陈情良苦。天未许。将花绶藻衣，为插仪庭羽。掉头不顾。念白发翁儿，本来天分，不是折腰具。 
从头数。多少汉庭簪组。滔滔车马成雾。争如祖帐东门外，父子缥缥高举。峨眉下、有几许湖山，无著春风处。留君不住。但远景楼前，追陪杖屦，莫忘却、别时语。 
朝中措（和赵黎州□□陪李参政壁游醴泉西园）
沙堤除道火成城。换得午桥清。寒色般添酒令，野芳抵当＿羹。 
松馨花气，岸容山意，浦思溪情。谁记一时胜引，坐中喜得间平。 
水调歌头（李参政壁生日十一月二十四日）
曾记武林日，岁上德星堂。相君襟度夷雅，容我少年狂。辇路升平风月，禁陌清时钟鼓，＿送紫霞觞。回首十年事，解后衮衣乡。 
古今梦，元一辙，谩千场。纷纷间较目睫，谁解识方将。霜落南山秋实，风卷北邻夜燎，世事正匆忙。天意那可问，只愿善人昌。 
临江仙（送袁黎州□）
晓色＿日忽云日澹，绰开坦坦长途。西宁太守问程初。梅梢迎候骑，柳树困平芜。 
九折邛峡浑可事，不妨叱驭先驱。平平岂是策真无。抚摩迂事业，细密钝功夫。 
水调歌头（安大使丙生日）
人物正寥阔，有美万夫望。七年填拊方面，帷幄自金汤。千尺玉龙衔诏，六尺宝＿照路，载绩满＿常。富贵姑勿道，难得此芬芳。 
尝试看，今古梦，几千场。人情但较目睫，谁解识方将。霜落南山秋实，风卷北邻夜燎，世事正匆忙。海内知公者，只顾寿而臧。 
临江仙（上元放灯约束妓前灯火）
怪见江乡文物地，轻豪争逐春妍。银花斜＿紫金鞭。千灯浑是泪，一笑不论钱。 
今岁遨头穷相眼，繁华不学常年。只余底事索人怜。诗书真气味，农扈老风烟。 
鹧鸪天（次韵史少弼致政赋李参政壁西园海棠）
日日春风满范围。海棠又发去年枝。月笼火树更深后，露滴燕支晓起时。 
看不足，醉为期。宵征宁问角巾＿。一春好处无多子，不分西园掇取归。 
临江仙（同日李提型＿亦有词因次韵）
脚踏西郊红世界，才知春意分明。不须更说锦官城。春来游冶骑，得得为渠停。 
停到花眠人且去，酒杯苦欲留行。直须醉饮到参横。不因歌白雪，三日作狂酲。 
柳梢青（郡圃新开云月湖约客试小舫）
撺掇花枝，趱那天气，一半春休。未分真休，平湖新涨，稚绿初抽。 
等闲作个扁舟。便都把、湖光卷收。世事元来，都缘本有，不在他求。 
摸鱼儿（饯黄侍郎畴若劝酒）
向江头、几回凝望，垂杨那畔舟才舣。江神似识东归意，故放一篙春水。却总被。三百里人家、祖帐连天起。且行且止。便为汝迟留，三朝两日，如此只如此。 
还须看，世上忧端如猬。一枰白黑棋子。肥边瘦腹都闲事。毕竟到头何似。当此际。要默识沈思，一著惺惺地。目前谁是。料当局诸公，＿容缩手，日夜待公至。 
水调歌头（杨提刑子谟生日）
有匪碧岩使，长珮奏琅球。门前初暑才涨，一室淡于秋。帘卷峨眉烟雨，袖挟西川风露，满眼绿阴稠。人物眇然甚，得似此风流。 
此何时，公犹滞，剑南州。分明忧在目睫，只恁付悠悠。未问人谋当否，须信天生贤哲，不只等闲休。努力崇明德，巨浸要平舟。 
贺新郎（赵茶马师＿生日）
汉使来何许。到如今、天边又是，薰弦三度。见说山深人睡稳，细雨自催茶户。向滴博、去间看取。料得权奇空却后，指浮去、万里追风去。跨燕越，抹秦楚。 
不妨且为斯人驻。正年来、忧端未歇，壮怀谁吐。顷刻阴晴千万态，怎解绸缪未雨。算此事、谁宽西顾。待洗岷峨凄怆气，为八荒、更著深长虑。间两社，辅明主。 
念奴娇（鲜于安抚□□劝酒）
固陵江上，暮云急、一夜打头风雨。催送春江船上水，笑指□山归去。靴帽丛中，渔樵席上，总是安行处。惟余旧话，为公今日拈取。 
</div>
    <div class="pagination">
<a href="全宋词_page360.html">上一页</a><span>...</span><a href="全宋词_page356.html">356</a><a href="全宋词_page357.html">357</a><a href="全宋词_page358.html">358</a><a href="全宋词_page359.html">359</a><a href="全宋词_page360.html">360</a><span class="current-page">361</span><a href="全宋词_page362.html">362</a><a href="全宋词_page363.html">363</a><a href="全宋词_page364.html">364</a><a href="全宋词_page365.html">365</a><a href="全宋词_page366.html">366</a><span>...</span><a href="全宋词_page362.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
