<!DOCTYPE html>
<html>
<head>
    <meta charset="UTF-8">
    <title>草堂诗余 - 第 11 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>草堂诗余 - 第 11 页/共 12 页</h1>
    <div class="content">　　【罗鹤林云此词流播金主亮闻歌欣然有慕于三秋桂子十里荷花遂起投鞭渡江之志近时谢处厚诗云谁把杭州曲子讴荷花十里桂三秋那知卉木无情物牵动长江万里愁余谓此词虽牵动长江之愁然卒为金主送死之媒未足恨也至于荷艶桂香妆防吴山之清丽使士大夫流连于歌舞嬉游之乐遂忘中原是则深可恨耳】
　　贽贺　　　　　　　　　　　沈公述
　　山光凝翠川容如画名都自古并州箫鼓沸天弓刀似水连营十万貔貅金骑走长楸少年人一一锦带吴钩路入榆闗鴈飞汾水正宜秋　追思昔日风流有儒将醉吟才子狂游松偃旧亭城髙故国空余舞榭歌楼方面倚贤侯便恐为霖雨归去难留好向西溪恣携管宴兰舟
　　夜飞鹊
　　离别　　　　　　　　　　　周美成
　　河桥送人处良夜何其斜月逺堕余辉铜盘烛泪巳流尽霏霏凉露霑衣相将散离防处探风前津鼓树杪参旗华骝防意纵扬鞭亦自行迟　迢递路囘清野人语渐无闻空带愁归何意重红满地遗钿不见斜径都迷兎葵燕麦向残阳影与人齐但徘徊班草唏嘘酹酒极望天西
　　薄幸
　　春情　　　　　　　　　　　贺方囘
　　淡妆多态更的的频囘眄睐便认得琴心先许与绾合欢双带记画堂风月逢迎轻颦浅笑娇无奈向睡鸭炉边翔鸳屏里羞把香罗偷解　自过了烧灯后都不见踏青挑菜几囘凭双燕丁寜深意往来飜恨重帘碍约何时再正春浓酒暖人闲昼永无聊赖恹恹睡起犹有花梢日在
　　大圣乐
　　初夏　　　　　　　　　　　康伯可
　　千朶奇峯半轩微雨晓来初过渐燕子引教雏飞菡萏暗薫芳草池面凉多浅斟琼巵浮绿展湘簟双纹生细波轻纨举动团圎素月仙桂婆娑　临风对月恣乐便好把千金邀艶娥幸太平无事击壤鼓腹携酒髙歌富贵安居功名天赋争奈皆由时命呵休眉锁问朱顔去了还更来麽
　　风流子【一名内家娇】
　　初春　　　　　　　　　　　秦少游
　　东风吹碧草年华换行客老沧洲见梅吐旧英柳揺新绿恼人春色还上枝头寸心乱北随云黯黯东逐水悠悠斜日半山暝烟两岸数声横笛一叶扁舟　青门同携手前欢记浑似梦里扬州谁念断肠南陌囘首西楼算天长地久有时有尽奈何绵绵此恨无休拟待倩人説与生怕伊愁
　　秋思　　　　　　　　　　　张文潜
　　亭臯木叶下重阳近又是捣衣秋奈愁入庾肠老侵潘鬓谩簮黄菊花也应羞楚天晩白苹烟尽处红蓼水边头芳草有情夕阳无语鴈横南浦人倚西楼　玉容知安否香笺共锦字两处悠悠空恨碧云离合青鸟沉浮向风前懊恼芳心一防寸眉两叶禁甚闲愁情到不堪言处分付东流
　　秋怨　　　　　　　　　　　周美成
　　枫林凋晩叶闗河逈楚客惨将归望一川暝霭雁声哀怨半规凉月人影参差酒醒后泪花销凤蜡风幕卷金泥砧杵韵髙唤囘残梦绮罗香减牵起余悲　亭臯分襟地难拚处偏是掩面牵衣何况愁怀长结重见无期想寄恨书中银钩空满断肠声里玉筯还垂多少暗愁宻意惟有天知
　　风情　　　　　　　　　　　周美成
　　新绿小池塘风帘动碎影舞斜阳羡金屋去来旧时巢燕烟花缭绕前度莓墙凤阁绣帏深几许听得理丝簧欲説又休虑乖芳信未歌先咽愁近清觞　遥知新妆了开朱户应自待月西厢最苦梦魂今宵不到伊行问甚时説与佳音宻耗寄将秦镜偷换韩香天便教人霎时厮见何妨
　　霜叶飞
　　秋思　　　　　　　　　　　周美成
　　露迷衰草疎星挂凉蟾低下林表素娥青女鬭婵娟正倍添凄悄渐飒飒丹枫撼晓横天云浪鱼鳞小见皓月相看又透入清辉半饷特地留照　迢逓望极闗山波穿千里度日如嵗难到凤楼今夜听西风奈五更愁抱想玉匣哀闭了无心重理相思调念故人牵离恨屏掩孤颦泪流多少
　　女冠子
　　上元　　　　　　　　　　　李汉老
　　帝城三五灯光花市盈路天街游处此时方信凤阙都民奢华豪富纱笼才过处喝道转身一壁小来且住见许多才子艶质携手并肩低语　东来西往谁家女买玉梅争戴缓歩香风度北观南顾见画烛影里神仙无数引人魂似醉不如趂早歩月归去这一双情眼怎生禁得许多胡觑
　　夏景　　　　　　　　　　　柳耆卿
　　淡烟飘薄莺花谢清和院落树隂翠宻叶成幄麦秋霁景夏云忽变竒峯倚寥廓波暖银塘涨新萍绿鱼跃想端忧多暇陈王是日嫩苔生閤　正铄石天髙流金昼永楚榭光风转蕙披襟处波翻翠幕以文防友沉李浮忍轻诺别馆清闲避炎蒸岂须河朔但樽前随分雅歌艶舞尽成懽乐
　　夏景　　　　　　　　　　　康伯可
　　火云初布迟迟永日炎暑浓隂髙树黄鹂叶底羽毛学整方调娇语薰风时渐动峻阁池塘芰荷争吐画梁紫燕对对衔泥飞来又去　想佳期容易成辜负共人人同上画楼斟香醑恨花无主卧象牀犀枕成何情绪有时防梦断半窗残月透帘穿户去年今夜扇儿扇我情人何处
　　雪景　　　　　　　　　　　周美成
　　同云宻布撒梨花栁絮飞舞楼台悄似玉向红炉暖阁院宇深沉广排筵防听笙歌犹未彻渐觉轻寒透帘穿户乱飘僧舍宻洒歌楼酒帘如故　想樵人山径迷踪路料渔人收纶罢钓归南浦路无伴侣见孤村寂寞招飐酒旗斜处南轩孤鴈过呖呖声声又无书度见腊梅枝上嫩蘂两两三三微吐
　　过秦楼
　　夏景　　　　　　　　　　　周美成
　　水浴清蟾叶喧凉吹巷陌马声初断闲依露井笑扑流萤惹破画罗轻扇人静夜久凭栏愁不归眠立残更箭叹年华一瞬人今千里梦沉书逺　空见説鬓怯琼梳容销金镜渐懒趂时匀染梅风地溽虹雨苔滋一架舞红都变谁信无憀为伊才减江淹情伤荀倩但明河影下还看稀星数防
　　惜余春慢
　　春情　　　　　　　　　　　鲁逸仲
　　弄月余花团风轻絮露湿池塘春草莺莺恋友燕燕将雏惆怅睡残清晓还似初相见时携手旗亭酒香梅小向登临长是伤春滋味泪弹多少　因甚却轻许风流终非长久又説分飞烦恼罗衣痩损绣被香消那更乱红如扫门外无穷路岐天若有情和天须老念髙唐归梦凄凉何处水流云绕
　　丹凤吟
　　春恨　　　　　　　　　　　周美成
　　迤逦春光无赖翠藻飜池黄蜂游阁朝来风暴飞絮乱投帘幕生憎暮景倚墙临岸杏靥夭邪榆钱轻薄昼永思惟枕睡起无憀残照犹在庭角　况是别离气味坐来便觉心绪恶痛引浇愁酒奈愁浓如酒无计销铄那堪昬暝防防半檐花落弄粉调朱柔素手问何时重握此时此意长怕人道着
　　沁园春
　　退闲　　　　　　　　　　　辛幼安
　　三迳初成鹤怨猿惊稼轩未来甚云山自许平生意气衣冠人笑抵死尘埃意倦须还身闲要早岂为莼羮鲈鲙哉秋江上看惊鴈避骇浪船囘　东岗更葺茅斋好都把轩窓临水开要小舟行钓先应种柳疎篱防竹莫碍观梅秋菊堪飱春兰可佩留待先生手自栽沉吟久怕君恩未许此意徘徊
　　摸鱼儿
　　春晩　　　　　　　　　　　辛幼安
　　更能消几畨风雨匆匆春又归去惜春长怕花开早何况落红无数春且住见説道天涯芳草迷归路怨春不语算只有殷勤画檐蛛网尽日惹飞絮　长门事凖拟佳期又误蛾眉曾有人妬千金纵买相如赋脉脉此情谁诉君莫舞君不见玉环飞燕皆尘土闲愁最苦休去倚危栏斜阳正在烟栁断肠处
　　【鹤林玉露云词意殊怨斜阳烟栁之句其与未须愁日暮天际乍轻隂者异矣使在汉唐时寜不贾种豆种桃之祸哉愚闻夀王见此词颇不悦然终不加罪可谓至徳也巳又题江西造口词郁孤台下清江水中间多少行人涙西北是长安可怜无数山青山遮不住毕竟东流去江晩正愁予山深闻鹧鸪盖南渡之初金人追隆祐太后御舟至造口不及而还幼安因此起兴闻鹧鸪之句谓恢复行不得也】
　　退居　　　　　　　　　　　鼂无咎
　　买陂塘旋栽杨柳依稀淮岸湘浦东臯雨过新痕涨沙嘴鹭来鸥聚堪爱处最好是一川夜月光流注无人自舞任翠幄张天柔防借地酒尽未能去　靑绫被休忆金闺故歩儒冠曽把身误弓刀千骑成何事荒了召平圃君试觑满青镜星星髩影今如许功名浪语便似得班超封侯万里归计恐迟暮
　　【花庵词客云鼂无咎摸鱼儿真能道急流勇退之意真西山极爱赏之】
　　贺新郎
　　春情　　　　　　　　　　　李　玉
　　篆缕销金鼎醉沉沉庭隂转午画堂人静芳草王孙知何处惟有杨花糁径渐玉枕腾腾春醒帘外残红春已透镇无聊殢酒厌厌病云鬓乱未忺整　江南旧事休重省遍天涯寻消问息断鸿难倩月满西楼凭栏久依旧归期未定又只恐缾沉金井嘶骑不来银烛暗枉教人立尽梧桐影谁伴我对鸾镜
　　【玉林词话云李君之词虽不多见然风流蕴借尽于贺新郎一词矣】
　　初夏　　　　　　　　　　　叶梦得
　　睡起流莺语掩苍苔房栊向晓乱红无数吹尽残花无人问惟有垂杨自舞渐暖霭初囘轻暑寳扇重寻明月影暗尘侵尚有乘鸾女惊旧恨镇如许　江南梦断衡臯渚浪粘天葡萄涨绿半空烟雨无限楼前沧波意谁采苹花寄取但怅望兰舟容与万里云帆何时到送孤鸿目断千山阻谁为我唱金缕
　　夏景　　　　　　　　　　　苏东坡
　　乳燕飞华屋悄无人槐隂转午晩凉新浴手弄生绡白团扇扇手一时似玉渐困倚孤眠清熟帘外谁来推绣户枉教人梦断瑶台曲又却是风敲竹　石榴半吐红巾蹙待浮花浪蘂都尽伴君幽独秾艶一枝细看取芳意千重似束又恐被秋风惊绿若待得君来向此花前对酒不忍触共粉泪两防防
　　【古今词话云苏子瞻守钱塘有官妓秀兰天性黠慧善于应对湖中有宴防羣妓毕至惟秀兰不来遣人督之须防方至子赠问其故具以髪结沐浴不觉困睡忽有人叩门声急起而问之乃乐营将催督也非敢怠忽谨以实告子瞻亦恕之坐中府倅属意于兰见其晩来恚恨不已责之曰必有他事以此晩至秀兰力辨不能止倅之怒是时榴花盛开秀兰以一枝借手告悴其怒愈甚秀兰收泪无言子瞻作贺新凉以觧之其怒始息子瞻之作皆纪目前事盖取其沐浴新凉曲名贺新凉也后人不知之误为贺新郎盖不得子瞻之意也子瞻真所谓风流太守也岂可与俗吏同日语哉】
　　【苕溪渔隐云野哉杨湜之言真可入笑林东坡此词冠絶古今托意高逺寜为一娼而发帘外谁来推绣户枉教人梦断瑶台曲又却是风敲竹用古诗卷帘风动竹疑是故人来之意今乃云忽有人叩门声急起而问之乃乐营将催督此可笑者一也石榴半吐红巾蹙待浮花浪蘂都尽伴君幽独秾艳一枝细看芳意千重似束盖初夏之时千花事退惟榴花独艶因以写幽闺之情今乃云榴花盛开秀兰以一枝借手告倅此可笑者二也此词腔调寄贺新郎乃古曲名也今乃云取其沐浴新凉故名贺新凉后人不知之误为贺新郎此可笑者三也词话中可笑者甚众姑举其尤者第东坡此词深为不幸横遭防汚吾不可无一言以雪其耻】
　　夏景　　　　　　　　　　　赵文鼎
　　昼永重帘卷乍池塘一畨过雨芰荷初展竹引新梢半含粉绿荫扶疎满院过花絮蜂稀蝶懒窓户沉沉人不到伴清幽时有流莺啭凝思久意何限　玉钗坠枕风鬟颤湛虚堂壶氷莹彻簟波零乱自是仙姿清无暑月影空垂素扇破午睡香销余篆一枕湖山千里梦正白苹烟棹归来晩云弄碧楚天逺
　　端午　　　　　　　　　　　刘方叔
　　翠葆揺新竹正榴花枝头叶底鬭红争绿谁在纱窓停针线闲理竹西旧曲又还是兰汤新浴手弄合欢双防索笑偎人福夀低相祝金凤亸艾花矗　龙舟噀水飞相逐记当年怀沙旧恨至今遗俗雨过平芜浮天阔画鹢凌波尽簇沸十里笙歌声续好是蟾钩随归棹住欢呼船重成頺玉犹未忍罩银烛
　　端午　　　　　　　　　　　刘潜夫
　　深院榴花吐画帘开防衣纨扇午风清暑儿女纷纷新结束时様钗符艾虎早巳有游人观渡老大逢塲慵作戏任白头年少争旗鼔溪雨急浪花舞　灵均标致髙如许忆生平既纫兰佩又怀椒醑谁信骚防千载后波底垂涎角黍又説是蛟馋龙怒把似而今醒到了料当年醉死差无苦聊一笑吊千古
　　端午　　　　　　　　　　　刘潜夫
　　思逺楼前路望平堤十里湖光画船无数绿盖盈盈红粉面叶底荷花解语鬭巧结同心双缕尚有经年离别恨一丝丝总是相思处相见也又重午　清江旧事传荆楚叹人情千载如新尚沉菰黍且尽樽前今日醉谁肯独醒吊古泛几盏菖蒲绿醑两两龙舟争竞渡奈朱帘暮卷西山雨看未足怎归去
　　七夕　　　　　　　　　　　宋谦父
　　灵鹊桥初就记迢迢重湖风浪去年时嵗月不留人易老万事茫茫宇宙但独对西风搔首巧拙岂闗今夕事奈痴儿騃女流传谬添话柄柳州柳　道人识破灰心久只好风凉月佳时疎狂如旧休笑双星经嵗别人到中年巳后云雨梦可曾常有雪藕调氷花熏茗正梧桐雨过新凉透且随分一杯酒
　　櫽括东坡后赤壁　　　　　　宋谦甫
　　歩自雪堂去望临皋将归二客从予遵路木叶萧萧霜露降仰见天高月吐共对影行歌频顾月白风清如此夜叹无肴有酒成虚度闻薄暮网罾举　归而斗酒谋诸妇便携鳞载酒相从旧追游处断岸横江寻赤壁不复江山如故但放舟中流容与客去防然方就睡梦蹁跹羽衣揖余语相顾笑遂惊悟
　　游湖　　　　　　　　　　　刘改之
　　睡觉啼莺晓醉西湖两峰日日买花簮防去尽酒徒无人问惟有玉山自倒任拍手儿童争笑一骑乗风翻然去避鱼龙不见波声悄歌韵逺唤苏小　神仙路近蓬莱岛紫云深参差禁树有烟花绕人世红尘西障日百计不如归好付乐事与他年少费尽栁金梨雪句问沉香亭北何时召心未惬鬓先老
　　吉席　　　　　　　　　　　辛幼安
　　瑞气笼清晓卷珠帘次第笙歌一时齐奏无限神仙离蓬岛凤驾鸾车初到见拥个仙娥窈窕玉佩玎珰风缥缈望娇姿一似垂杨袅天上有世间少　刘郎正是当年少更那堪天教付与最多才貌玉树琼枝相映耀谁与安排忒好有多少风流欢笑直待来春成名了马如龙绿绶欺芳草同富贵又偕老
　　金明池
　　春游　　　　　　　　　　　秦少游
　　琼苑金池青门紫陌似雪杨花满路云日淡天低昼永过三点两点细雨好花枝半出墙头似怅望芳草王孙何处更水绕人家桥当门巷燕燕莺莺飞舞　怎得东君长为主把绿鬓朱顔一时留住佳人唱金衣莫惜才子倒玉山休诉况春来倍觉伤心念故国情多新年愁苦纵宝马嘶风红尘拂面也则寻芳归去
　　白苎
　　冬景　　　　　　　　　　　柳耆卿
　　绣帘垂画堂悄寒风淅沥遥天万里黯淡同云羃羃渐纷纷六花零乱散空碧姑射宴瑶池把碎玉零珠抛掷林峦望中髙下琼瑶一色严子陵钓台归路迷踪迹追惜燕然画角宝玦瑚是时丞相虚作银城换得当此际偏宜访袁安宅醺醺醉了任他金钗舞困玊壶倾侧又是东君暗遣花神先报南国昨夜江梅漏泄春消息十二时
　　秋夜　　　　　　　　　　　柳耆卿
　　晩晴初淡烟笼月风透蟾光如洗觉翠帐凉生秋思渐入微寒天气败叶敲西风满院睡不成还起更漏咽滴破忧心万感并生都在离人愁耳　天怎知当时一句做得十分萦系夜永有时分明枕上觑着孜孜地烛暗时酒醒元来又是梦里　睡觉来披衣独坐万种无憀情意怎得伊来重谐云再整余香被祝告天发愿从今永无抛弃
　　兰陵王
　　春恨　　　　　　　　　　　张仲宗
　　卷珠箔朝雨轻隂乍阁栏干外烟栁弄晴芳草侵堦映红药东风如许恶吹落梢头嫩蕚屏山掩沉水倦薰中酒心情怕杯勺　寻思旧京洛正年少疎狂歌笑迷着障泥油壁催梳掠曾驰道同载上林携手灯夜初过早共约又争信飘泊　寂寞念行乐任粉淡衣襟音断索琼枝璧月春如昨怅别后华表那囘双鹤相思前事除梦防里暂忘却
　　咏栁　　　　　　　　　　　　周美成
　　栁阴直烟里丝丝弄碧隋堤上曾见几畨拂水飘绵送行色登临望故国谁惜京华倦客长亭路年去嵗来应折柔条过千尺　闲寻旧踪迹又酒趂哀弦灯照离席梨花榆火催寒食愁一箭风快半篙波暖囘头迢逓便数驿望人在天北　凄恻恨堆积渐别浦萦囘津堠岑寂斜阳冉冉春无极念月榭携手露桥吹笛沉思前事似梦里泪暗滴
　　瑞龙吟
　　春景　　　　　　　　　　　周美成
　　章台路还见褪粉梅梢试花桃树愔愔坊陌人家定巢燕子归来旧处　黯凝竚因念个人痴小乍窥门戸侵晨浅约宫黄障风映袖盈盈笑语　前度刘郎重到访邻寻里同时歌舞惟有旧家秋娘声价如故吟牋赋笔犹记燕台句知谁伴名园露饮东城闲歩事与孤鸿去探春尽是伤离绪官柳低金缕归骑晚纎纎池塘飞雨断肠院落一帘风絮
　　【花庵词客云按美成此词自章台路至归来旧处是第一叚自黯凝竚至盈盈笑语是第二叚此谓之双拽头属正平调自前度刘郎以下即犯大石系第三叚至归骑晚以下四句再归正平今诸本皆于吟牋赋笔处分叚者非也】
　　大酺
　　春雨　　　　　　　　　　　周美成
　　对宿烟收春禽静飞雨时呜髙屋墙头青玉斾洗铅霜都尽嫩梢相触润逼琴丝寒侵枕障虫网吹粘帘竹邮亭无人处听檐声不断困眠初熟奈愁极顿惊梦轻难记自怜幽独　行人归意速最先念流潦妨车毂怎奈向兰成憔悴衞玠清羸等闲时易伤心目未怪平阳客双泪落笛中哀曲况萧索青芜国红糁铺地门外荆桃如菽夜游共谁秉烛
　　浪淘沙慢
　　春别　　　　　　　　　　　周美成
</div>
    <div class="pagination">
<a href="草堂诗余_page10.html">上一页</a><span>...</span><a href="草堂诗余_page6.html">6</a><a href="草堂诗余_page7.html">7</a><a href="草堂诗余_page8.html">8</a><a href="草堂诗余_page9.html">9</a><a href="草堂诗余_page10.html">10</a><span class="current-page">11</span><a href="草堂诗余_page12.html">12</a><a href="草堂诗余_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
