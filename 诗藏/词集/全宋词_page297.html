<!DOCTYPE html>
<html>
<head>
    <meta charset="UTF-8">
    <title>全宋词 - 第 297 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 297 页/共 621 页</h1>
    <div class="content">贺新郎（福州游西湖）
翠浪吞平野。挽天河、谁来照影，卧龙山下。烟雨偏宜晴更好，约略西施未嫁。待细把、江山图画。千顷光中堆滟滪，似扁舟、欲下瞿塘马。中有句，浩难写。 
诗人例入西湖社。记风流、重来手种，绿阴成也。陌上游人夸故国，十里水晶台榭。更复道、横空清夜。粉黛中□歌妙曲，问当年、鱼鸟无存者。堂上燕，又长夏。 
贺新郎
觅句如东野。想钱塘、风流处士，水仙祠下。更隐小孤烟浪里，望断彭郎欲嫁。是一色、空濛难画。谁解胸中吞云梦，试呼来、草赋看司马。须更把，上林写。 
鸡豚旧日渔樵社。问先生、带湖春涨，几时归也。为爱琉璃三万顷。正卧水亭烟榭。对玉塔、微澜深夜。雁鹜如云休报事，被诗逢敌手皆勍者。春草梦，也宜夏。 
贺新郎（别茂嘉十二弟。鹈鴂、杜鹃实两种，见《离骚补注》）
绿树听鹈鴂。更那堪、鹧鸪声住，杜鹃声切。啼到春归无寻处，苦恨芳菲都歇。算未抵、人间离别。马上琵琶关塞黑，更长门、翠辇辞金阙。看燕燕，送归妾。 
将军百战身名裂向河梁、回头万里，故人长绝。易水萧萧西风冷，满座衣冠似雪。正壮士、悲歌未彻。啼鸟还知如许恨，料不啼清泪长啼血。谁共我，醉明月。 
贺新郎
意溪山欲援例者，遂作数语，庶几仿佛渊明思亲友之意云 
甚矣吾衰矣。怅平生、交游零落，只今余几。白发空垂三千丈，一笑人间万事。问何物、能令公喜。我见青山多妩媚，料青山、见我应如是。情与貌，略相似。 
一尊搔首东窗里。想渊明、停云诗就，此时风味。江左沈酣求名者，岂识浊醪妙理。回首叫、云飞风起。不恨古人吾不见，恨古人、不见吾狂耳。知我者，二三子。 
沁园春（和吴尉子似）
我见君来，顿觉吾庐，溪山美哉。怅平生肝胆，都成楚越，只今胶漆，谁是陈雷。搔首踟蹰，爱而不见，要得诗来渴望梅。还知否，快清风入手，日看千回。 
直须抖擞尘埃。人怪我柴门今始浚攥踏破苍苔。岂有文章，谩劳车马，待唤青刍白饭来。君非我，任功名意气，莫恁徘徊。 
沁园春（将止酒、戒酒杯使勿近）
杯汝来前，老子今朝，点检形骸。甚长年抱渴，咽如焦釜，于今喜睡，气似奔雷。汝说刘伶，古今达者，醉后何妨死便埋。浑如此，叹汝於知已，真少恩哉。 
更凭歌舞为媒。算合作平居鸩毒猜。况怨无大小，生於所爱，物无美恶，过则为灾。与汝成言，勿留亟退，吾力犹能肆汝杯。杯再拜，道麾之即去，招则须来。 
沁园春（城中诸公载酒入山，余不得以止酒为解，遂破戒一醉，再用韵）
杯汝知乎，酒泉罢侯，鸱夷乞骸。更高阳入谒，都称齑臼，杜康初筮，正得云雷。细数从前，不堪余恨，岁月都将麹蘖埋。君诗好，似提壶却劝，沽酒何哉。 
君言病岂无媒。似壁上雕弓蛇暗猜。记醉眠陶令，终全至乐，独醒屈子，未免沈灾。欲听公言，惭非勇者，司马家儿解覆杯。还堪笑，借今宵一醉，为故人来。 
哨遍（秋水观）
蜗角斗争，左触右蛮，一战连千里。君试思、方寸此心微。总虚空、并包无际。喻此理。何言泰山毫末，从来天地一稊米。嗟大少相形，鸠鹏自乐，之二虫又何知。记跖行仁义孔丘非。更殇乐长年老彭悲。火鼠论寒，冰蚕语热，定谁同异。 
噫。贵贱随时。连城才换一羊皮。谁与齐万物，庄周吾梦见之。正商略遗遍，翩然顾笑，空堂梦觉题秋水。有客问洪河，百川灌雨，湿流不辨涯涘。於是焉河伯欣然喜。以天下之美尽在己。渺沧溟望洋东视。逡巡向若惊叹，谓我非逢子。大方达观之家，未免长见，犹然笑耳。北堂之水几何其。但清溪一曲而已。 
哨遍（用前韵）
一壑自专，五柳笑人，晚乃归田里。问谁知、几者动之微。望飞鸿、冥冥天际。论妙理。浊醪正堪长醉。从今自酿躬耕米。嗟美恶难齐，盈虚如代，天耶何必人知。试回头五十九年非。似梦里欢娱觉来悲。夔乃怜蚿，谷亦亡羊，算来何异。 
嘻。物讳穷时。丰狐文豹罪因皮。富贵非吾愿，皇皇乎欲何之。正万籁都沈，月明中夜，心弥万里清如水。即自觉神游，归来坐对，依稀淮岸江浚。。看一时鱼鸟忘情喜。曾我已忘机更忘己。又何会物我相视。非会濠梁遗意，要是吾非子。但教河伯、休惭海若，大小均为水耳。世间喜愠更何其。笑先生三仕三已。 
念奴娇（赋梅花）
未须草草，赋梅花，多少骚人词客。总被西湖林处士，不肯分留风月。疏影横斜，暗香浮动，□□春消息。尚余花品，未忝今古人物。 
看取香月堂前，岁寒相对，楚两龚之洁。自与诗家成一种，不系南昌仙籍。怕是当年，香山老子，姓白来江国。谪仙人，字太白、还又名白。 
念奴娇（和赵录国与韵）
为沽美酒，过溪来、谁道幽人难致。更觉元龙楼百尺，湖海平生豪气。自叹年来，看花索句，老不如人意。东风归路，一川松竹如醉。 
怎得身似庄周，梦中蝴蝶，花底人间世。记取江头三月暮，风雨不为春计。万斛愁来，金貂头上，不抵银瓶贵。无多笑我，此遍聊当宾戏。 
感皇恩（寿铅山陈丞及之）
富贵不须论，公应自有。且把新词祝公寿。当年仙桂，父子同攀希有。人言金殿上，他年又。 
冠冕在前，周公拜手。同日催班鲁公后。此时人羡，绿鬓朱颜依旧。亲朋来贺喜，休辞酒。 
感皇恩（读庄子闻朱晦庵即世）
案上数编书，非庄即老。曾说忘言始知道。万言千句，自不能忘堪笑。朝来梅雨霁，青青好。 
一壑一丘，轻衫短帽。白发多时故人少。子云何在，应有玄经□草。江河流日夜，何时了。 
感皇恩（为婶母王氏庆七十）
七十古来稀，未为稀有。须是荣华更长久。满床靴笏，罗列儿孙新妇。精神浑是个，西王母。 
遥想画堂，两行红袖。妙舞清拥前后。大男小女，逐个出来为寿。一个一百岁，一杯酒。 
南乡子（庆前冈周氏旌表）
无处著春光。天上飞来诏十行。父老欢呼童稚舞，前江。千载周家孝义乡。 
草木尽芬芳。更觉溪头水也香。我道乌头门侧畔，诸郎。准备他年尽锦堂。 
小重山（三山与客泛西湖）
绿涨连云翠拂空。十分风月处，著衰翁。垂杨影断岸西东。君恩重，教且种芙蓉。 
十里水晶宫。有时骑马去，笑儿童。殷勤却谢打头风。船儿住，且醉浪花中。 
婆罗门引（别杜叔高。叔高长於楚词）
落花时节，杜鹃声里送君归。未消文字湘累。只怕蛟龙云雨，后会涉难期。更何人念我，老大伤悲。 
已而已而。算此意、只君知。记取岐亭买酒，云洞题诗。争如不见，才相见、便有别离时。千里月、两地相思。 
婆罗门引（用韵别郭逢道）
绿阴啼鸟，阳关未彻早催归。歌珠凄断累累。回首海山何处，千里共襟期。叹高山流水，弦断堪悲。 
中心怅而。似风雨、落花知。更拟停云君去，细□陶诗。见君何日，待琼林、宴罢醉归时。人争看、宝马来思。 
婆罗门引（赵晋臣敷文张灯甚盛，索赋。偶忆旧游，未章因及之）
落星万点，一天宝焰下层霄。人间叠作仙鳌。最爱金莲侧畔，红粉袅花梢。更鸣黾击鼓，喷玉吹箫。 
曲江画桥。记花月、可怜宵。想见闲愁未了，宿酒才消。东风摇荡，似杨柳、十五女儿腰。人共柳、那个无聊。 
行香子（三山作）
好雨当春。要趁归耕。况而今、已是清明。小窗坐地，侧听檐声。恨夜来风，夜来月，夜来云。 
花絮飘零。莺燕丁宁。怕妨侬、湖上闲行。天心肯后，费甚心情。放霎时阴，霎时雨，霎时晴。 
行香子（山居客至）
白露园蔬。碧水溪鱼。笑先生、网钓还锄。小窗高卧，风展残书。看北山移，盘谷序，辋川图。 
白饭青刍。赤脚长须。客来时、酒尽重沽。听风听雨，吾爱吾庐。笑本无心，刚自瘦，此君疏。 
行香子（云岩道中）
云岫如簪。野涨挼蓝。向春阑、绿醒红酣。青裙缟袂，两两三三。把麹生禅，玉版句，一时参。 
拄杖弯环。过眼嵌岩。岸轻乌、白发＿＿。他年来种，万桂千杉。听小绵蛮，新格磔，旧呢喃。 
粉蝶儿（和赵晋臣敷文赋落花）
昨日春如，十三女儿学绣。一枝枝、不教花瘦。甚无情，便下得，雨僝风僽。向园林、铺作地衣红绉。 
而今春似，轻薄荡子难久。记前时、送春归后。把春波，都酿作，一江春酎。约清愁、杨柳岸边相候。 
锦帐春（席上和叔高韵）
春色难留，酒杯常浅。把旧恨、新愁相间。五更风，千里梦，看飞红几片。这般庭院。 
几许风流，几般娇懒。问相见、何如不见。燕飞忙，莺语乱。恨重帘不卷。翠屏平远。 
夜游宫（苦俗客）
几个相知可喜。才厮见、说山说水。颠倒烂熟只这是。怎奈向，一回说，一回美。 
有个尖新底。说底话、非名即利。说得口干罪过你。且不罪，俺略起，去洗耳。 
浪淘沙（山寺夜半闻钟）
身世酒杯中。万事皆空。古来三五个英雄。雨打风吹何处是，汉殿秦宫。 
梦入少年丛。歌舞匆匆。老僧夜半误鸣钟。惊志西窗眠不得，卷地西风。 
唐河传（效花间集）
春水。千里。孤舟浪起。梦携西子。觉来村巷夕阳斜。几家。短墙红杏花。 
晚云做造些儿雨。折花去。岸上谁家女。太狂颠。那岸边。柳绵。被风吹上天。 
西江月（题可卿影像）
人道偏宜歌舞，天教只入丹青。喧天画鼓要他听。把著花枝不＿。 
何处娇魂瘦影，向来软语柔情。有时醉里唤卿卿。却被傍人笑问。 
西江月（以家事付儿曹，示之）
万事云烟忽过，一身浦柳先衰。而今何事最相宜。宜醉宜游宜睡。 
早趁催科了纳，更量出入收支。乃翁依旧管些儿。管竹管山管水。 
丑奴儿（书博山道中壁）
少年不识愁滋味，爱上层楼。爱上层楼。为赋新词强说愁。 
而今识尽愁滋味，欲说还休。欲说还休。却道天凉好个秋。 
破阵子（赠行）
少日春风满眼，而今秋叶辞柯。便好消磨心下事，莫忆寻常醉后歌。可怜白发多。 
明日扶头颠倒，倩谁伴舞婆娑。我定思君拚瘦损，君不思兮可奈何。天寒将息呵。 
破阵子（硖石道中有怀吴子似县慰）
宿麦畦中雉＿，柔桑陌上蚕生，骑火须防花月暗，玉唾长携彩笔行。隔墙人笑声。 
莫说弓刀事业，依然诗酒功名。千载图中今古事，万石溪头长短亭。小塘风浪平。 
定风波（三山送卢国华，约上元重来）
少日犹堪话别离。老来怕作送行诗。极目南云无过雁。君看。梅花也解寄相思。 
无限江山行未了。父老。不须和泪看旌旗。后会丁宁何日□须记。春风十日放灯时。 
</div>
    <div class="pagination">
<a href="全宋词_page296.html">上一页</a><span>...</span><a href="全宋词_page292.html">292</a><a href="全宋词_page293.html">293</a><a href="全宋词_page294.html">294</a><a href="全宋词_page295.html">295</a><a href="全宋词_page296.html">296</a><span class="current-page">297</span><a href="全宋词_page298.html">298</a><a href="全宋词_page299.html">299</a><a href="全宋词_page300.html">300</a><a href="全宋词_page301.html">301</a><a href="全宋词_page302.html">302</a><span>...</span><a href="全宋词_page298.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
