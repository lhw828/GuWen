<!DOCTYPE html>
<html>
<head>
    <meta charset="UTF-8">
    <title>全宋词 - 第 584 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 584 页/共 621 页</h1>
    <div class="content">丁无悔
满庭芳
道格天渊，令行海岳，凛然名德尊崇。云烟千里，分付笑谈中。川后波神效职，潮声细、一鉴涵空。风樯便，蛮珠贾舶，累译更遥通。 
雍容。廊庙手，蓍龟先见，日月精忠。自丛机初解，眷渥尤隆。共道奇庞福艾，衮衣到，宁久居东。谯门晓，高牙大纛，辉映醉颜红。 
满庭芳
偃屋霜清，棱层烟碧，玲珑移在人间。山光林色，常伴主人闲。元有仙风道骨，无心趁、玉简朝班。归来赋，不因五斗，谈笑挂衣冠。 
尤难。谁不羡，商山橘乐，湄水渔竿。引相君王子，助发幽欢。满泛寿觞多祝，南溟共、北海波澜。君知否，庙堂有意，相与问寒岩。 

　
杨再可
喜迁莺
腊天初晓，庆五色瑞云，华轩呈绕。紫府真人，丹台仙伯，合降民间荣耀。彩笔素题，篇翰未减，家声词藻。秀眉宇，俊丰标阀阅，声名都好。 
富贵长欢笑。此际锦堂，移下蓬莱岛。妙舞蹁跹，清歌宛转，两行翠娥燕赵。劝饮百千钟酒，岁岁朱颜不老。春近也，看香红又怕，小桃开了。 

　
刘仲讷
水调歌头
昨夜乘秋兴，长啸驭清风。飘然玉宇虚廊，忽到广寒宫。解后姮娥相见，为问中秋诞节，奇特世难同。底事长庚梦，独占此宵中。 
呼金兔，寻玉策，检前踪。自从盘古有月，便有此山仙翁。公向人间游戏，月在天衢来往，清气每相通。明月既无尽，公寿亦无穷。 

　
蒋思恭
水调歌头（寿张运使）
紫府制金钥，银汉夜乘槎。老仙暂驻幢节，来佐玉皇家。翠发朱颜好在，肘后有方医国，宝鼎养丹砂。谈笑功名了，身退饭胡麻。 
游物外，聚紫脑，练青芽。星垣寓直有子，曾步八砖花。来岁称觞寿宴，衮绣彩衣交映，重荐枣如瓜。俯首拾瑶草，长啸卧烟霞。 
水调歌头
风流九霞客，名在五云乡。十年出入华禁，簪橐奉君王。黄伞西清日转，宝月红鸾影里，长近赭袍光。彩笔赓歌处，殿阁有余凉。 
跨秋风，凌宝鼎，笑芝房。人间争识奇贵，妙贴焕名章。莫羡碧幢金印，换取玉堂清琐，翰墨看淋浪。岁岁宫壶酒，雨露带天香。 

　
张成可
洞仙歌
薰风池阁，八叶蓂初展。紫府当年侍香案。见蟠桃频着子，偷荐瑶觞，贪醉寐，谪向人间未满。 
青禽传近信，催赴仙班，怪我尘缘未能断。爱吴中山色好，抹月批风，蓑共笠，纵有金章不换。待驾鹤遨访访蓬壶，问海水从来，几番增减。 
水龙吟（春寿太守）
碧霄彩旆垂铃，应南极星躔光灿。巍巍名阀，芳传汉相，貂蝉炳焕。德莹冰壶，量包沧海，神钟岩电。向宝储内阁，英摽才华，声猷著膺宸眷。 
荐领名都屏翰，更循良、歌腾畿甸。峻专剧郡，荣登法从，光生尧殿。密勿论思，雍容启沃，才华独冠。愿年年长见，兰芽玉喷，柳梢金嫩。 

　
张时甫
玉楼春（寿平江陈守）
姑苏台上春光发。菊老寒轻香未歇。人言太守是是龚黄，天为吾君生稷契。 
月良庆会俱良月。万岁千秋同瑞节。明朝仙领趣提鳌，十万人家齐卧辙。 
玉楼春
蟠桃十月惊春早。春到玉梅枝上小。和羹人物应时生，天上骑鲸生凤沼。万家宝篆祥烟晓。竞祝史君长不老。夜来南极照元台，见说沙堤新筑了。 

　
李朝卿
玉楼春
谪仙暂下金銮殿。开燕瑶池春未晚。飞琼献舞锦靴寒，弄玉吹箫银字暖。 
寿觞阿母年年劝，犹道碧桃香尚浅。花开更待几东风，应见年华千岁换。 
玉楼春
炉烟不断腾金兽。香雾入帘波影皱。秋堂锦席艳君仙，不惜绮罗萦舞袖。 
昼弦素管春风手，娇妙如花轻似柳。劝君须尽眼中欢，绿酒十分千秋寿。 
玉楼春
厌玉为浆麟作□。玉树琼葩长不谢。翠帘绣暖燕归来，宝鸭花香蜂上下。 
沙堤佩马催公驾，月白风清天不夜。重来赫赫照岩廊，不动堂堂凝泰华。 
小重山
春正浓时月正圆。华堂初燕喜，雨真仙。霞衣相对旧貂蝉。人间少，福寿子孙贤。 
□□佳非烟。花光羞粉艳，敢争妍。笑歌声里捧金舡。深深愿，松柏永同坚。 
鹧鸪天
万里霜空爽气高。翩翩天雁薄云霄。佳祥已协当年梦，岂但非熊可珥貂。 
金笏带，紫花袍。朱衣双引玉宸朝。百年富贵须平步，仍有功名信史褒。 
西江月
盛德须知异禀，天教占尽秋光。一轮明月照华堂。荐寿笙歌嘹亮。 
座上簪缨并列，庭前兰玉成行。只应难老胜松篁。五福人间供仰。 
踏莎行
月挂琼钩，日添绣线。骑花翻浪重帘卷。风传环佩晓珊珊，画堂羯鼓催开燕。 
翠缕香凝，玉膏酒滟。仙翁莫诉玻璃满。凤衔丹诏下云电。千秋长在黄金殿。 
鹧鸪天
九凤箫低彩雾高。鸾车鹤驭下层霄。天教来辅长生帝，宝殿千秋侍赭袍。 
飞急召，促归朝。沙路稳为马蹄娇。功成并画兰台上，奎画重看御赞褒。 

　
谈元范
清玉案
虾须帘上银钩小。筵内轻寒绕。红叶征香侵语笑。金钗珠履，凤箫龟鼓，疑是蓬莱岛。 
萱堂日日春生貌。嫩绿休然鬓边好。赋得修龄应不少。年年长见，画梁双燕，楼外青袍草。 

　
倪翼周
青玉案
烟浓水淡荷香浅。近翠幕、闻弦管。逸气棱层冲碧汉。绝无风骨，炼成铅鼎，未许童颜换。 
长门深锁文君院。前度蛮笺泪痕满。为问乘槎人不远。只消丹桂，一枝分付，早早随伊愿。 
青玉案
四时令节惟重九。况此日、逢佳偶。金菊已花杯有酒。瑶池宴罢，一枝斜插，好作渊朋友。 
翠眉淡淡匀宫柳。比似年时更清瘦。双绾带儿新结就。长情恩爱，随家俭约，素与君同寿。 
青玉案
薰风解尽吾民愠。正蓬渚芳遍。昨夜商周生伊旦。从来仁者，仲尼称寿，更捧金杯劝。 
我有诗词三百卷。等留取、频频献。且看明年秋欲半。紫薇花下，绿槐阴外，天语颁新宴。 
青玉案
熙春堂下花无数。红紫映、桃溪路。蝶往蜂来知几许。翠筠亭外，绿阳堤畔，时听娇莺语。 
绮筵罗列开樽俎。况总是、神仙侣。竞举笙歌持玉醑。介公眉寿，年年此日，常与花为主。 

　
段倚
醉蓬莱
正星杓首舍，月律开祥，嗣兴芳序。梦协长庚，诞清朝仪羽。运继姬周，庆流嵩岳，认再生申甫。职尹京华，功宣国计，声猷兼著。 
子建文章，懿侯宗范，叔度襟怀，紫芝眉宇。燕启佳辰，满东风兰雾。脆管繁弦，绣茵檀板，会饭中仙侣。世仰真贤，朝尊大老，长亲尧主。 

</div>
    <div class="pagination">
<a href="全宋词_page583.html">上一页</a><span>...</span><a href="全宋词_page579.html">579</a><a href="全宋词_page580.html">580</a><a href="全宋词_page581.html">581</a><a href="全宋词_page582.html">582</a><a href="全宋词_page583.html">583</a><span class="current-page">584</span><a href="全宋词_page585.html">585</a><a href="全宋词_page586.html">586</a><a href="全宋词_page587.html">587</a><a href="全宋词_page588.html">588</a><a href="全宋词_page589.html">589</a><span>...</span><a href="全宋词_page585.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
