<!DOCTYPE html>
<html>
<head>
    <meta charset="UTF-8">
    <title>花庵词选 - 第 26 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>花庵词选 - 第 26 页/共 33 页</h1>
    <div class="content">　　辇路珠帘两行垂千枝银烛舞僛僛东风歴歴红楼下谁识三生杜牧之　欢正好夜何其明朝春过小桃枝鼓声渐逺游人散惆怅归来有月知
　　忆王孙【番阳彭氏小楼】
　　冷红叶叶下塘秋长与行云共一舟零落江南不自由两绸缪料得吟鸾夜夜愁
　　湘月【双调即念奴娇之鬲指声也】
　　五湖旧约问经年底事长负清景暝入西山渐唤我一叶夷犹乗兴倦网都收归禽时度月上汀洲冷中流容与画桡不防清镜　谁解唤起湘灵烟鬟雾鬓理哀弦鸿阵玉麈谈叹坐客多少风流名胜暗柳萧萧飞星冉冉夜久知秋信鲈鱼应好旧家乐事谁省
　　念奴娇【吴兴荷花】
　　閙红一舸记来时尝与鸳鸯为侣三十六陂人未到水佩风裳无数翠叶吹凉玉容销酒更洒菰蒲雨嫣然揺动冷香飞上诗句　日暮青盖亭亭情人不见争忍凌波去只恐舞衣寒易落愁入西风南浦髙柳垂阴老鱼吹浪畱我花间住田田多少几回沙际归路
　　惜红衣【吴兴荷花　无射宫】
　　簟枕邀凉琴书换日睡余无力细洒氷泉并刀破甘碧墙头唤酒谁问讯城南诗客岑寂髙树晩蝉説西风消息　虹梁水陌鱼浪吹香红衣半狼籍维舟试望故国渺天北可惜柳边沙外不共美人游歴问甚时同赋三十六陂秋色
　　琵琶仙【吴兴感遇】
　　双桨来时有人似旧曲桃根桃叶歌扇轻约飞花蛾眉正竒絶春渐逺汀洲自緑更添了几声啼鴂十里扬州三生杜牧前事休説　又还是宫烛分烟奈愁里匆匆换时节都把一襟芳思与空阶榆荚千万缕藏鸦细柳为玉尊起舞回雪想见西出阳关故人初别
　　秋宵吟【越调　秋夜】
　　古帘空坠月皎坐久西窗人悄蛩吟苦渐漏永丁丁箭壶催晓引凉飔动翠葆露脚斜飞云表因嗟念似去国情懐暮帆烟草　带眼销磨为近日愁多顿老卫娘何在宋玉归来两地暗萦绕揺落江枫早嫩约无凭幽梦又杳但盈盈泪洒单衣今夕何夕恨未了
　　少年游【戏张平甫】
　　双螺未合双蛾先敛家在碧云西别母情懐随郎滋味桃叶渡江时　扁舟载了匆匆去今夜泊前溪杨柳津头梨花墙外心事两人知
　　鬲溪梅令【仙吕调　无锡归寓意】
　　好花不与殢香人浪粼粼又恐春风归去緑成阴玉钿何处寻　木兰双桨梦中云小横陈谩向孤山山下觅盈盈翠禽啼一春
　　凄凉犯【仙吕调犯商调　合肥秋夕】
　　緑阳巷陌西风起边城一片离索马嘶渐逺人归甚处戍楼吹角情懐正恶更衰草寒烟淡薄似当时将军部曲迤度沙漠　追念西湖上小舫携歌晩花行乐旧游在否想如今翠凋红落谩写羊裙等新鴈来时系着怕匆匆不肯寄与悮后约
　　翠楼吟【双调　武昌安逺楼成】
　　月冷龙沙尘清虎落今年汉酺初赐新翻蕃部曲聼氊幕元戎歌吹层楼髙峙看槛曲萦红檐牙飞翠人姝丽粉香吹下夜寒风细　此地宜有词仙拥素云黄鹤与君游戏玉梯凝望久叹芳草萋萋千里天涯情味仗酒祓清愁花娇英气西山外晩来还卷一帘秋霁
　　清波引【梅】
　　冷云迷浦倩谁唤玉妃起舞嵗华如许野梅弄眉妩屐齿印苍藓渐为寻花来去自随秋鴈南来望江国渺何处　新诗谩与好风景长是暗度故人知否抱幽恨难语何时共渔艇莫负沧浪烟况有清夜啼猿怨人良苦
　　法曲献仙音【张彦功官舍】
　　虚阁笼寒小帘通月暮色偏怜髙处树隔离宫水平驰道湖山尽入尊俎奈楚客淹畱久砧声带愁去屡回顾过秋风未成归计谁念我重见冷枫红舞唤起淡妆
　　人问逋仙今在何许象笔鸾牋甚而今不道秀句怕平生幽恨化作沙边烟雨
　　玲珑四犯【越中嵗暮闻箫鼓感懐】
　　叠鼓夜寒垂灯春浅匆匆时事如许倦游欢意少俛仰悲今古江淹又吟恨赋记当时送君南浦万里乾坤百年身世惟有此情苦　杨州柳垂官路有轻盈唤马端正窥户酒醒明月下梦逐潮声去文章信美知何用谩嬴得天涯羁旅教説与春来要寻花伴侣
　　淡黄柳【正平调近　客合肥】
　　空城晓角吹入垂阳陌马上单衣寒恻恻看尽鹅黄嫩緑都是江南旧相识正岑　明朝又寒食强携酒小桥宅怕梨花落尽成秋色燕燕飞来问春何在唯有池塘自碧
　　侧犯【咏芍药】
　　恨春易去甚春却向扬州住微雨正茧栗梢头弄诗句红桥二十四总是行云处无语渐半脱宫衣笑相顾金壶细叶千朶围歌舞谁念我鬓成丝来此共尊俎后日西园緑阴无数寂寞刘郎自修花谱
　　眉妩【亦名百宜娇　戏张仲逺】
　　看垂杨连苑杜若吹沙愁损未归眼信马青楼去重帘下娉婷人妙飞燕翠尊共欵聼艳歌郎意先感便携手月地云堦里爱良夜微暖　无限风流疎散有暗藏弓履偷寄香翰明日闻津鼓湘江上催人还解春防乱红万防怅断魂烟水遥逺又争似相携乗一舸镇长见
　　石湖仙【越调　夀石湖居士】
　　松江烟浦是千古三髙游衍佳处须信石湖仙侣鸱夷翩然引去浮云安在我自爱緑香红舞容与看世间几度今古　卢沟旧曽驻马为黄花闲吟秀句见説燕歌也学纶巾欹雨玉友金蕉玉人金缕缓移筝柱闻好语明年定在槐府
　　解连环
　　玉鞍重倚却沉吟未上又萦离思为大乔能拨春风小乔妙移筝鴈啼秋水柳怯云松更何必十分梳洗道郎携羽扇那日隔帘半靣曽记　西窗夜凉雨霁叹幽欢未足何事轻弃问后约空指蔷薇算如此溪山甚时重至水驿灯昏又见在曲屏近【平声】底念惟有夜来皓月照伊自睡
　　玉梅令【髙平调　石湖畏寒不出作此戏之】
　　疎疎云片散入溪南苑春寒鎻旧家亭馆有玉梅几树背立怨东风髙花未吐暗香巳逺　公来领客梅花能劝花长好愿公更健便揉春为酒剪雪作新诗一日绕花千转
　　踏莎行【金陵感梦】
　　燕燕轻盈莺莺娇软分明又向华胥见夜长争得薄情知春初早被相思染　别后书词别时针线离魂暗逐郎行逺淮南皓月冷千山防防归去无人管
　　八归【湘中送胡徳华】
　　芳莲坠粉疎桐吹緑庭院暗雨乍歇无端抱影销魂处还见篠墙萤暗藓阶蛩切送客重寻西去路问水靣琵琶谁拨最可惜一片江山总付与啼鴂　长恨相从未欵而今何事又对西风离别渚寒烟淡棹移人逺缥缈行舟如叶想文君望久倚竹愁生歩罗袜归来后翠尊双饮下了珠帘玲珑闲看月
　　髙賔王
　　名观国号竹屋词名竹屋痴语陈造为序称其与史邦卿皆秦周之词所作要是不经人道语其妙处少游美成若唐诸公亦未及也
　　玉胡蝶【秋思】
　　唤起一襟凉思未成晩雨先做秋阴楚客悲残谁解此意登临古台荒断霞斜照新梦黯微月疎砧总难禁尽将幽恨分付孤斟　从今倦看青镜既迟勲业可负烟林断梗无凭嵗华揺落又惊心想莼汀水云愁凝闲蕙帐猿鹤悲吟信沈沈故园归计休更侵寻
　　喜迁莺【秋懐】
　　凉云归去再约着晩来西楼风雨水静帘阴鸥闲菰影秋到露汀烟浦试省唤回幽恨尽是愁边新句倦登眺动悲凉还在残蝉吟处　凄楚空见説香鎻雾扃心似秋莲苦寳瑟弹氷玉台窥月浅黛可怜偷聚几时翠沟题叶无复绣帘吹絮鬓华晩念庾郎情在风流谁与
　　玉楼春【春思】
　　多时不踏章台路依旧东风芳草渡莺声唤起水边情日影炙开花上雾　谢娘不信佳期误认得马嘶迎绣户今宵翠被不春寒只恐香秾春又去
　　又【忆旧】
　　春烟澹澹生春水曽记芳洲兰棹岸花香到舞衣邉汀草色分歌扇底　棹沉云去情千里愁压双鸳飞不起十年春事十年心怕説溅裙当日事
　　菩萨鬘【苏堤芙蓉】
　　红云半压秋波急艳妆泣露娇啼色佳梦入仙城风流石曼卿　宫袍呼醉醒休卷西风锦明日粉香残六桥烟水寒
　　又【水晶脍】
　　玉鳞熬出香凝软并刀断处氷丝颤红缕间堆盘轻明相映寒　纎柔分劝处腻滑难停筯一洗醉魂清真成醒酒氷
　　又【春思】
　　春风吹緑湖邉草春光依旧湖边道玉勒锦障泥少年游冶时　烟明花似绣且醉旗亭酒斜日照花西归鸦花外啼
　　杏花天【春愁】
　　霁烟消处寒犹嫩乍门巷愔愔昼永池塘梦草魂初醒秀句吟春未稳　仙源阻春风痩损又燕子来无芳信小桃也自知人恨满靣羞红难问
　　祝英台近【闺思】
　　一牕闲孤烬冷独自个春睡绣被熏香不似旧风味静聼滴滴檐声惊愁搅梦更不管庾郎心醉　念芳意一并十日春寒梅花晒憔悴懒做新词春在可怜里几时挑菜踏青云沈雨断尽分付楚天之外
　　生查子【梅】
　　香惊楚驿寒痩倚湘筠暮一笛巳黄昏片月尤清楚沉沉氷玉魂漠漠烟云浦酸泪不成弹又向春心聚
　　永遇乐【次韵吊青楼】
　　浅晕修蛾脆防红粉犹记窥户香断奁空尘生砌冷谁唤青鸾舞春风花信秋宵月约歴歴此心曽许衔芳恨千年怨结玉骨未应成土　木兰艇子莫愁何在谩系寒江烟树事逐云沈情随佩冷短梦分今古一杯遥夜孤光难晓多少碎人肠处空凄黯西风细雨尽吹泪去
　　御街行【赋轿】
　　藤筠巧织花纹细称稳歩如流水踏青陌上雨初晴嫌怕湿文鸳双履要人送上逢花须住才过处香风起裙儿挂在帘儿底更不把窗儿闭红红白白簇花枝恰称得寻春芳意归来时晚纱笼引道扶下人微醉
　　霜天晓角【春情】
　　春云粉色春水和云湿试问西湖杨柳东风外几丝碧望极连翠陌兰桡双桨急欲访莫愁何处旗亭在画
　　桥侧
　　卜算子【春晚】
　　屈指数春来弹指惊春去檐外蛛丝网落花也要留春住　几日喜春晴几夜愁春十二雕牕六曲屏题徧伤春句
　　踏莎行【九日西山】
　　水减堤防秋生屐齿痩笻唤起登髙意翠微烟冷梦凄凉黄花香晩人憔悴　懐古风流悲秋情味紫萸劝入旗亭醉玉人相见説新愁可怜又湿西风泪
　　风入松【春晴】
　　卷帘日日恨春阴寒食新晴马蹄只向南山去长桥爱花柳多情红外风娇日暖翠边水秀山明　杜郎歌酒过平生到处蓬瀛醉魂不入重城晩秾欢寄桃叶桃根绣被嫩寒清晓莺声唤醒春酲
　　又【闻隣女吹笛】
　　粉娇曽隔翠帘看横玉声寒夜深不管柔荑冷樱朱度香喷云鬟霜月揺揺吹落梅花簌簌惊残　萧郎且放凤箫闲何处骖鸾静聼三弄霓裳罢魂飞断愁里关山三十六宫天近念奴却在人间
　　思佳客【秋扇】
　　入手西风意巳秋不须玉斧为重修扑萤凉夜沉沉月障靣清歌澹澹秋　休弃置且迟畱可怜又向箧中收莫教暗损乗鸾女汉殿凄凉万古愁
　　声声慢【元夕】
　　壶天不夜寳炬生香光风荡揺金碧月灔氷防花外峭寒无力歌传翠帘尽卷误惊回瑶台仙迹禁漏促千金一刻未酬佳夕　卷地香尘不断最得意输他五陵狂客楚柳吴梅无限眼边春色鲛绡暗中寄与待重寻行云消息乍醉醒怕南楼吹断晓笛
　　解连环【春水】
　　浪揺新緑浸芳洲翠渚雨防初足荡霁色流入横塘看风外漪漪皱纹如縠藻荇萦廻似畱恋鸳飞鸥浴爱娇云蘸色媚日挼蓝逺迷心目　仙源漾舟岸曲照芳容几树香浮红玉记那回西洛桥边溅裙翠传情玉纎轻掬三十六陂锦鳞渺芳音难续隔垂杨故人望断浸愁千斛













</div>
    <div class="pagination">
<a href="花庵词选_page25.html">上一页</a><span>...</span><a href="花庵词选_page21.html">21</a><a href="花庵词选_page22.html">22</a><a href="花庵词选_page23.html">23</a><a href="花庵词选_page24.html">24</a><a href="花庵词选_page25.html">25</a><span class="current-page">26</span><a href="花庵词选_page27.html">27</a><a href="花庵词选_page28.html">28</a><a href="花庵词选_page29.html">29</a><a href="花庵词选_page30.html">30</a><a href="花庵词选_page31.html">31</a><span>...</span><a href="花庵词选_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
