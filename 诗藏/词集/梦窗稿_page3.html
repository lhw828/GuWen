<!DOCTYPE html>
<html>
<head>
    <meta charset="UTF-8">
    <title>梦窗稿 - 第 3 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梦窗稿 - 第 3 页/共 14 页</h1>
    <div class="content">竹深不放斜阳度，横披澹墨林沼。断莽平烟，残莎剩水，宜得秋深纔好。荒亭旋扫。正着酒寒轻，弄花春小。障锦西风，半围歌袖半吟草。  独游清兴易懒，景饶人未胜，乐事长少。柳下交车，尊前岸帻，同抚云根一笑。秋香未老。渐风雨西城，暗攲客帽。背月移舟，乱鸦溪树晓。

齐天乐 夹钟羽，俗名中吕调
会江湖诸友泛湖
曲尘犹沁伤心水，歌蝉暗惊春换。露藻清啼，烟萝澹碧，先结湖山秋怨。波帘翠卷。叹霞薄轻绡，泛人重见。傍柳追凉，暂疏怀袖负纨扇。  南花清斗素靥，画船应不载，坡静诗卷。泛酒芳筩，题名蠹壁，重集湘鸿江燕。平芜未翦。怕一夕西风，镜心红变。望极愁生，暮天菱唱远。

齐天乐 夹钟羽，俗名中吕调

烟波桃叶西陵路，十年断魂潮尾。古柳重攀，轻鸥聚别，陈迹危亭独倚。凉飔乍起。渺烟碛飞帆，暮山横翠。但有江花，共临秋镜照憔悴。  华堂烛暗送客，眼波回盼处，芳艳流水。素骨凝冰，柔葱蘸雪，犹忆分瓜深意。清尊未洗。梦不湿行云，漫沾残泪。可惜秋宵，乱蛩疏雨里。

齐天乐 夹钟羽，俗名中吕调
寿荣王夫人
玉皇重赐瑶池宴，琼筵第二十四。万象澄秋，群裾曳玉，清澈冰壶人世。鳌峰对起。许分得钧天，凤丝龙吹。翠羽飞来，舞鸾曾赋曼桃字。  鹤胎曾梦电绕，桂根看骤长，玉干金蕊。少海波新，芳茅露滴，凉入堂阶彩戏。香霖乍洗。拥莲媛三千，羽裳风佩。圣姥朝元，炼颜银汉水。

齐天乐 夹钟羽，俗名中吕调
赠姜石帚
余香纔润鸾绡汗，秋风夜来先起。雾锁林深，蓝浮野阔，一笛渔蓑鸥外。红尘万里。京中决银河，冷涵空翠。岸觜沙平，水杨阴下晚初舣。  桃溪人住最久，浪吟谁得到，兰蕙疏绮。砚色寒云，签声乱叶，蕲竹纱纹如水。笙歌醉里。步明月丁东，静传环佩。更展芳塘，种花招燕子。

丹凤吟 无射商
赋陈宗之芸居楼
丽景长安人海，避影繁华，结庐深寂。灯窗雪户，光映夜寒东壁。心雕鬓改，镂冰刻水，缥简离离，风签索索。怕遣花虫蠹粉，自采秋芸熏架，香泛纤碧。  更上新梯窈窕，暮山澹着城外色。旧雨江湖远，问桐阴门巷，燕曾相识。吟壶天小，不觉翠蓬云隔。桂斧月宫三万手，计元和通籍。软红满路，谁聘幽素客。

扫花游 夹钟商
西湖寒食
冷空澹碧，带翳柳轻云，护花深雾。艳晨易午。正笙箫竞渡，绮罗争路。骤卷风埃，半掩长娥翠妩。散红缕。渐红湿杏泥，愁燕无语。  乘盖争避处。就解佩旗亭，故人相遇。恨春太妒。溅行裙更惜，凤钩尘污。酹入梅根，万点啼痕暗树。峭寒暮。更萧萧、陇头人去。

扫花游 夹钟商
春雪
水云共色，渐断岸飞花，雨声初峭。步帷素袅。想玉人误惜，章台春老。岫敛愁蛾，半洗铅华未晓。舣轻棹。似山阴夜晴，乘兴初到。  心事春缥缈。记遍地梨花，弄月斜照。旧时斗草。恨凌波路钥，小庭深窈。冻涩琼箫，渐入东风郢调。暖回早。醉西园、乱红休扫。

扫花游 夹钟商
赠芸隐
草生梦碧，正燕子帘帏，影迟春午。倦茶荐乳，看风签乱叶，老沙昏雨。古简蟫篇，种得云根疗蠹。最清楚。带明月自锄，花外幽圃。  醒眼看醉舞。到应事无心，与闲同趣。小山有语。恨逋仙占却，暗香吟赋。暖通书床，带草春摇翠露未归去。正长安、软红如雾。

扫花游 夹钟商
送春古江村
水园沁碧，骤夜雨飘红，竟空林岛。艳春过了。有尘香坠钿，尚遗芳草。步绕新阴，渐觉交枝径小。醉深窈。爱绿叶翠圆，胜看花好。  芳架雪未扫。怪翠被佳人，困迷清晓。柳丝系棹。问阊门自古，送春多少。倦蝶慵飞，故扑簪花破帽。酹残照。掩重城、暮钟不到。

扫花游 夹钟商
赋瑶圃万象皆春堂
暖波印日，倒秀影秦山，晓鬟梳洗。步帷艳绮。正梁园未雪，海棠犹睡。藉绿盛红，怕委天香到地。画船系。舞西湖暗黄，虹卧新霁。  天梦春枕被。和凤筑东风，宴歌曲水。海宫对起。灿骊光乍湿，杏梁云气。夜色瑶台，禁蜡初传翡翠。唤春醉。问人间、几番桃李。

应天长 夷则商
吴门元夕
丽花斗靥，清麝溅尘，春声遍满芳陌。竟路障空云幕，冰壶浸霞色。芙蓉镜，词赋客。竞绣笔、醉嫌天窄。素娥下，小驻轻镳，眼乱红碧。  前事顿非昔，故苑年光，浑与世相隔。向暮巷空人绝，残灯耿尘壁，凌波恨，帘户寂。听怨写、堕梅哀笛。伫立久，雨暗河桥，谯漏疏滴。

风流子 黄钟商
芍药
金谷已空尘。熏风转、国色返春魂。半攲雪醉霜，舞低鸾翅，绛笼蜜炬，绿映龙盆。窈窕窗人睡起，临砌脉无言。慵整堕鬟，怨时迟暮，可怜憔悴，啼雨黄昏。  轻桡移花市，秋娘渡，飞浪溅湿行裙。二十四桥南北，罗荐香分。念碎劈芳心，萦思千缕，赠将幽素，偷翦重云。终待凤池归去，催咏红翻。

风流子 黄钟商
前题芍药
温柔酣紫曲，扬州路、梦绕翠盘龙。似日长傍枕，堕妆偏髻，露浓如酒，微醉攲红。自别楚娇天正远，倾国见吴宫。银烛夜阑，暗闻香泽，翠阴秋寂，重返春风。芳期嗟轻误，花君去、肠断妾若为容。惆怅舞衣叠损，露绮千重。料绣窗曲理，红牙拍碎，禁阶敲遍，白玉盂空。犹记弄花相谑，十二阑东。

过秦楼 黄钟商
芙蓉
藻国凄迷，曲澜澄映，怨入粉烟蓝雾。香笼麝水，腻涨红波，一镜万妆争妒。湘女归魂，佩环玉冷无声，凝情谁愬。又江空月堕，凌波尘起，彩鸳愁舞。  还暗忆，钿合兰桡，丝牵琼腕，见的更怜心苦。玲珑翠屋，轻薄冰绡，稳称锦云留住，生怕哀蝉，暗惊秋被红衰，啼珠零露。能西风老尽，羞趁东风嫁与。

法曲献仙音 黄钟商
秋晚红白莲
风拍波惊，露零秋觉，断绿衰红江上。艳拂潮妆，澹凝冰靥，别翻翠池花浪。过数点斜阳雨，啼绡粉痕冷。  宛相向。指汀洲、素云飞过，清麝洗、玉井晓霞佩响。寸藕折长丝，笑何郎、心似春荡。半掬微凉，听娇蝉、声度菱唱。伴鸳鸯愁梦，酒醒月斜轻帐。

法曲献仙音 黄钟商
放琴客和宏庵
落叶霞翻，败窗风咽，暮色凄凉深院。瘦不关秋，泪缘轻别，情消鬓霜千点。怅翠冷搔头燕，那能语恩怨。  紫箫远。记桃根、向随春渡，愁未洗、铅水又将恨染。粉缟涩离箱，忍重拈、灯夜裁翦。望极蓝桥，彩云飞、罗扇歌断。料莺笼玉锁，梦里隔花时见。


卷二

还京乐 黄钟商
友人泛湖命乐工以筝笙琵琶方响迭奏
宴兰溆，促奏丝萦管裂飞繁响。似汉宫人去，夜深独语，胡沙凄哽。对雁斜玫柱，琼琼弄月临秋影。凤吹远，河汉去杳，天风飘冷。  泛清商竟。转铜壶敲漏，瑶床二八青娥，环佩再整。菱歌四碧无声，变须臾，翠翳红暝。叹梨园，今调绝音希，愁深未醒。桂楫轻如翼，归霞时点清镜。

塞翁吟 黄钟商
赠宏庵
草色新宫绶，还跨紫陌骄骢。好花是，晚开红。冷菊最香浓。黄帘绿幕萧萧梦，灯外换几秋风。叙往约，桂花宫。为别翦珍丛。  雕栊。行人去、秦腰褪玉，心事称、吴妆晕浓。向春夜、闺情赋就，想初寄、上国书时，唱入眉峰。归来共酒，窈窕纹窗，莲卸新蓬。

塞翁吟 黄钟商
饯梅津除郎赴阙
有约西湖去，移棹晓折芙蓉。算纔是，称心红。染不尽熏风。千桃过眼春如梦，还认锦叠云重。弄晚色，旧香中。旋撑入深丛。  从容。情犹赋、冰车健笔，人未老、南屏翠峰。转河影、浮槎信早，素妃叫，海月归来，太液池东。红衣卸了，结子成莲，天劲秋浓。

丁香结 夷则商
秋日海棠
香袅红霏，影高银烛，曾纵夜游浓醉，正锦温琼腻。被燕踏、暖雪惊翻庭砌。马嘶人散后，秋风换、故园梦里。吴霜融晓，徒觉暗动偷春花意。  还似。海雾冷仙山，唤觉环儿半睡。浅薄朱唇，娇羞艳色，自伤时背。帘外寒挂澹月，向日秋千地。怀春情不断，犹带相思旧子。

六幺令 夷则宫
七夕
露蛩初响，机杼还催织。婺星为情慵懒，伫立明河侧。不见津头艇子，望绝南飞翼。云梁千尺。尘缘一点，回首西风又陈迹。  那知天上计拙，乞巧楼南北。瓜果几度凄凉，寂寞罗池客。人事回廊缥缈，谁见金钗擘。今夕何夕。杯残月堕，但耿银河漫天碧。

蕙兰芳引 林钟商，俗名歇指调
赋藏一家吴郡王画兰
空翠染云，楚山迥、故人南北。秀骨冷盈盈，清洗九秋涧绿。奉车旧畹，料未许、千金轻儥。浅笑还不语，蔓草罗裙一幅。  素女情多，阿真娇重，唤起空谷。弄野色烟姿，宜扫怨蛾澹墨。光风入户，媚香倾国。湘佩寒、幽梦小窗春足。

隔浦莲近 黄钟商
泊长桥过重午
榴花依旧照眼。愁褪红丝腕。梦绕烟江路，汀菰绿熏风晚。年少惊送远。吴蚕老、恨绪萦抽茧。  旅情懒。扁舟系处，青帘浊酒须换。一番重午，旋买香蒲浮琖。新月湖光荡素练。人散。红衣香在南岸。

垂丝钓近 夷则商
云麓先生以画舫载洛花宴客
听风听雨，春残花落门掩。乍倚玉阑，旋翦夭艳。携醉靥。放溯溪游缆。波光撼。映烛花黯澹。  碎霞澄水，吴宫初试菱鉴。旧情顿减。孤负深杯滟。衣露天香染。通夜饮。问漏移几点。
</div>
    <div class="pagination">
<a href="梦窗稿_page2.html">上一页</a><a href="梦窗稿.html">1</a><a href="梦窗稿_page2.html">2</a><span class="current-page">3</span><a href="梦窗稿_page4.html">4</a><a href="梦窗稿_page5.html">5</a><a href="梦窗稿_page6.html">6</a><a href="梦窗稿_page7.html">7</a><a href="梦窗稿_page8.html">8</a><span>...</span><a href="梦窗稿_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
