<!DOCTYPE html>
<html>
<head>
    <meta charset="UTF-8">
    <title>绝妙好词笺 - 第 4 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绝妙好词笺 - 第 4 页/共 13 页</h1>
    <div class="content">　　酒馆歌云灯街舞绣笑声喧似箫鼓太平京国多欢大酺绮罗几处东风不动照花影一天春聚耀翠光金缕相交苒苒细吹香雾　嗟醉玉少年半度懐艳雪旧家伴侣闭门明月闗心倚窻小梅索句吟情欲断念娇俊知人无据想袖寒珠络藏香夜久带愁归去
　　黄钟喜迁莺【元宵】
　　月波凝滴望玉壶天近了无尘隔翠眼圏花冰丝织练黄道寳光相直自怜诗酒瘦难应接许多春色最无赖是随香趁烛曾伴狂客　踪迹漫记忆老了杜郎忍聴东风笛栁院灯疎梅防雪在谁与细倾春碧旧情拘未定犹自学当年游歴怕万一悮玉人夜寒帘隙
　　【张叔夏云不独措词精粹又且见时节风物之感】
　　清商怨
　　春愁逺春梦乱凤钗一股轻尘满江烟白江波碧栁户清明燕帘寒食忆忆　莺声晚箫声短落花不许春拘管新相识休相失翠陌吹衣画桥横笛得得
　　蝶恋花
　　二月东风吹客袂苏小门前杨栁如腰细蝴蝶识人游冶地旧曾来处花开未　几夜湖山生梦寐评泊寻芳只怕春寒里今嵗清明逢【一作连】上已相思先到湔裙水
　　玉楼春【社前一日】
　　游人等得春晴也处处旗亭闲系马雨前红杏尚娉婷风里残梅无顾借　忌拈针指还逢社鬭草赢多裙欲卸明朝新燕定归来叮嘱重帘休放下
　　青玉案
　　蕙花老尽离骚句绿染徧江头树日暝酒消聴骤雨青榆钱小碧苔钱古难买东君住　官河不碍遗鞭路被芳草将愁去多定红楼帘影暮兰灯初上夜香初炷犹自聴鹦鹉
　　【词防属对防浦沈云空山挂雨画里移舟诗边就梦做冷欺花将烟困栁巧剪兰心偷拈草甲警句临防岸新绿生时是落红带愁流去记当日门掩棃花剪灯深夜语绮罗香愁损玉人日日画阑独凭双双燕恐凤靴挑菜归来万一灞桥相见东风第一枝自怜诗酒瘦难应接许多春色喜迁莺词眼栁昏花暝】
　　【梅溪词水龙吟陪节欲行留别社友云道人越布单衣兴髙爱学苏门啸有时也伴四佳公子五陵年少歌里眠香酒酣喝月壮懐无挠楚江南每为神州未复阑干静慵登眺今日征夫在道敢辞劳风沙短帽休吟稷穂休寻乔朩独怜遗老同社诗囊小窻针线断肠秋早看归来几许吴霜染髩騐愁多少按梅溪曾陪使臣至金故有此词髙观国竹屋痴语齐天乐中秋夜懐梅溪云晚云知有闗山念澄霄巻开清霁素景中分冰盘正溢何啻婵娟千里危阑静倚正玉筦吹凉翠觞留醉记约清吟锦袍初唤醉魂起孤光天地共影浩歌谁与舞凄凉风味古驿烟寒幽垣梦冷应念秦楼十二归心对此想斗插天南雁横辽水试问姮娥有愁能为寄】
　　髙观国
　　【观国字宾王山隂人有竹屋痴语一巻陈唐卿云竹屋梅溪词要是不经人道语其妙处少游美成不及也张叔夏云竹屋白石梦窻梅溪俱能特立清新之意删削靡曼之词自成一家】
　　齐天乐
　　碧云缺处无多雨愁与去帆俱逺倒苇沙闲枯兰溆冷寥落寒江秋晚楼隂纵览正魂怯清吟病多依黯怕挹西风袖罗香自去年减　风流江左久客旧游得意处珠帘曾卷载酒春情吹箫夜约犹忆玉娇香怨尘栖故苑叹璧月空檐梦云飞观送絶征鸿楚峰烟数防
　　玉楼春【宫词】
　　几双海燕来金屋春满离宫三十六春风剪草碧纎纎春雨浥花红扑扑　卫姬郑女腰如束齐唱阳闗新制曲曲终移宴起笙箫花下晚寒生翠縠
　　金人捧露盘【水仙】
　　梦湘云吟湘月吊湘灵有谁见罗韈尘生淩波步弱背人羞整六铢轻娉娉袅袅晕娇黄玉色轻明　香心静波心冷琴心怨客心惊怕佩解却返瑶京杯擎清露醉春兰友与梅兄暮烟万顷断肠是雪冷江清
　　又【梅】
　　念瑶姬翻瑶佩下瑶池冷香梦吹上南枝罗浮路杳忆曾清晚见仙姿天寒翠袖可怜是倚竹依依　溪痕浅雪痕冻月痕淡粉痕微江楼怨一笛休吹芳香待寄玉堂烟驿雨凄迷新愁万斛为春瘦却怕春知
　　祝英台近
　　一窻寒孤烬冷独自个春睡绣被薰香不是旧风味静聴滴滴檐声惊愁搅梦更不管庾郎心碎　念芳意一并十日春风梅花憔悴懒做新词春在可怜里几时挑菜踏青云沈雨断尽分付楚天之外
　　思佳客
　　剪翠衫儿稳四停最怜一曲凤箫吟同心罗帕轻藏素合字香囊半影金　春思悄昼窻深谁能拘束少年心莺来惊碎风流胆踏动樱桃叶底铃
　　霜天晓角
　　春云粉色春水和云湿试问西湖杨栁东风外几丝碧望极连翠陌兰桡双桨急欲访莫愁何处旗亭在画
　　桥侧
　　风入松
　　卷帘日日恨春隂寒食新晴马蹄只向南山去长桥爱花栁多情红外风娇日暖翠边水秀山明　杜郎歌酒过平生到处蓬瀛醉魂不入重城晚秾欢寄桃叶桃根绣被嫩寒清晓莺啼唤起春酲
　　谒金门
　　烟墅暝隔断仙源芳径雨歇花梢魂未醒湿红如有恨别后香车谁整怪得画桥春静碧涨平湖三十顷归
　　云何处问
　　【词防属对倒苇沙闲枯兰溆冷警句愁万斛为春瘦却怕春知金人捧露盘惊愁搅梦更不管庾郎心碎祝英台近词眼玉娇香怨】
　　刘　镇
　　【镇字叔安南海人嘉泰二年进士学者称为随如先生有随如百咏刘潜夫云丽不至防新不犯陈周栁辛陆之能庶乎兼之】玉楼春【东山探梅】
　　泠泠水向桥东去漠漠云归溪上住疎风淡月有来时流水行云无觅处　佳人独立相思苦薄袖欺寒修竹暮白头空负雪边春着意问春春不语
　　【随如百咏丙戌清明和章质夫韵水龙吟云弄晴台馆收烟候时有燕泥香坠宿酲未解单衣初试腾腾春思前度桃花去年人面重门深闭记彩鸾别后青骢归去长亭路芳尘起十二屏山遍倚任苍苔防红如缀黄昏人静暖香吹月一帘花碎芳意婆娑绿隂风雨画桥烟水笑多情司马留春无计湿青衫泪】
　　张　辑
　　【辑字宗瑞号东泽鄱阳人连江太守思顺之子有东泽绮语债二巻朱湛卢公束泽得诗法于姜尧章世所传欸乃集皆以为月下谪仙复作不知其又能词也其词皆以篇末之语立新名云】
　　疎帘淡月
　　梧桐雨细渐滴作秋声被风惊碎润逼衣篝线袅蕙炉沈水悠悠嵗月天涯醉一分秋一分憔悴紫箫吹断素牋恨切夜寒鸿起　又何苦凄凉客里负草堂春绿竹溪空翠落叶西风吹老几番尘世从前谙尽江湖味聴商歌归兴千里露侵宿酒疎帘淡月照人无寐
　　山渐青
　　山无情水无情杨栁飞花春雨晴征衫长短亭　拟行行重行行吟到江南第几程江南山渐青
　　谒金门
　　花半湿睡起一帘晴色千里江南真咫尺醉中归梦直前度兰舟送客双鲤沈沈消息楼外垂杨如此碧问
　　春来几日
　　念奴娇
　　嫩凉生晓怪得今朝湖上秋风无迹古寺桂香山色外肠断幽丛金碧骤雨俄来苍烟不见苔径孤唫屐系船髙栁晚蝉嘶破愁寂　且约携酒髙歌与鸥相好分坐渔矶石算只藕花知我意犹把红芳留客楼阁空蒙管清润一水盈盈隔不如休去月悬良夜千尺
　　祝英台近
　　竹间棋池上字风日共清美谁道春深湘绿涨沙觜更添杨栁无情恨烟颦雨却不把扁舟偷系　去千里明日知几重山后朝几重水对酒相思争似且留醉奈何琴剑悤悤而今心事在月夜杜鹃声里
　　【词防警句悠悠嵗月天涯醉一分秋一分憔悴疎帘淡月落叶西风吹老几番尘世同上露侵宿酒疎帘淡月照人无寐同上算只藕花知我意犹把红芳留客念奴娇词眼恨烟颦雨东泽绮语债冯可迁号予为东仙故赋东仙寓沁园春云东泽先生谁説能诗兴到偶然但平生心事落花啼鸟多年盟好白石清泉家近宫亭眼中庐阜九叠屏开云锦边出门去且掀髯大笑有钓鱼船一丝风里婵娟爱月在沧浪上下天更丛书观徧笔牀静昼篷牕睡起茶灶疎烟黄鹤来迟丹砂成未何日风流葛稚川人间世聴江湖诗友号我东仙】
　　李　石
　　【石字知几号方舟资阳人乾道中进士以荐任太学博士出为成都倅仕至都官员外郎有方舟集】朩兰花令
　　辘轳轭轭门前井不道隔窻人睡醒柔丝无力玉琴寒残麝彻心金鸭冷　一莺啼破帘栊静红日渐髙花转影起来情绪寄游丝飞绊翠翘风不定
　　【花草粹编李知几临江仙云烟栁踈踈人悄悄画楼风外吹笙倚阑闻唤小红声熏香临欲睡玉漏已三更坐待不来来又去一方明月中庭粉墙东畔小桥横起来花影下扇子扑流萤】
　　李　泳
　　【泳字子永号兰泽庐陵人尝为溧水令与兄洪子大漳子清弟浙子秀洤子召着李氏华萼集五巻侄伦为序】
　　定风波
　　防防行人趁落晖揺揺烟艇出渔扉一路水香流不断零乱春潮绿浸野蔷薇　南去北来愁几许登临懐古欲沾衣试问越王歌舞地佳丽只今惟有鹧鸪啼
　　清平乐
　　乱云将雨飞过鸳鸯浦人在小楼空翠处分得一襟离绪　片帆隠隠归舟天边雪卷云游今夜梦魂何处青山不隔人愁
　　【夷坚志大江富池县有甘宁将军庙殿宇雄伟行舟过之者必具牲醴祗谒李子永尝自西下舟次散花洲有神鸦飞立樯竿久之东去即遇便风晡时抵岸步青蛇激箭而来至舟尾不见是夕舣泊明日赛神其前大楼七间尤壮伟郡守周少隠采东坡祠语扁为巻雪子永作诗曰巻雪楼前万里江乱峯卓立森旗枪上有甘公古祠宇节制洪流掌风雨甘公一去逾千年至今忠气犹凛然我来再拜揽陈迹斜阳白鸟横苍烟初题梁间时本云英威凛然如有人掣其肘乃改为忠气又赋望月水调歌头云危楼云雨上其下水扶天羣山四合飞动寒翠落檐前尽是秋清阑槛一笑波翻涛怒雪阵巻苍烟炎暑去无迹清驶久翩翩夜将阑人欲静月初圆素娥弄影光射空际绿婵娟不用濯缨垂钓唤取龙公仙驾耕此万琼田横笛望中起吾意已超然及旦移舟神鸦青蛇送至长风沙而止】
　　郑　域【俗本作陆域误】
　　【域字中卿号松窻三山人庆元丙辰随张贵谟使金有燕谷剽闻二巻记北庭甚详】昭君怨【梅】
　　道是花来春未道是雪来香异水外一枝斜野人家冷落竹篱茅舍富贵玉堂琼榭两地不同栽一般开王　嵎
　　【嵎字季夷号贵英陈氏书录解题季夷北海人绍淳间名士寓居吴兴陆务观与之厚善三子甲田申皆登科有北海集】
　　祝英台近
　　栁烟浓花露重合是醉时候楼倚花梢长记小垂手谁教钗燕轻分镜鸾慵舞是孤负几番晴昼　自别后闻道花底花前多是两眉皱又説新来比似旧时瘦须知两意常存相逢终有莫谩春光僝僽
　　夜行船
　　曲水溅裙三月二马如龙钿车如水风飏游丝日烘晴昼人共海棠俱醉　客里光隂难可意扫芳尘旧游谁寄午梦醒来不觉小窻人静春在卖花声里
　　【词防警句春在卖花声里夜行船】
　　蔡松年
　　【松年字伯坚从父靖除真定府判官遂为真定人仕金官至尚书右丞相封卫国公自号萧闲老人卒諡文简工乐府与吴彦髙齐名号吴蔡体有萧闲公集六巻】
　　鹧鸪天【赏荷】
　　秀樾横塘十里香水光晚色静年芳燕支肤瘦薰沈水翡翠盘髙走夜光　山黛逺月波长暮云秋影照潇湘醉魂应逐淩波梦分付西风此夜凉
　　【王若虚滹南集诗话云萧闲乐善堂赏荷词胭脂肤瘦薰沈水翡翠盘髙走夜光世多称之此句诚佳然莲体实肥不宜言瘦予友彭子升尝易腻字此似差胜】
　　尉迟杯
　　紫云暖恨翠雏珠树双栖晚小花静院逢迎的的风流心眼红潮照玉椀午香重草绿宫罗淡喜银屏小语私分麝月春心一防　华年共有好愿何时定妆鬟莫雨零乱梦似花飞人归月冷一夜晓山新怨刘郎兴寻常不浅况不似桃花春溪逺觉情随晓马东风病酒余香相半
　　【归潜志云蔡丞相伯坚尝奉使髙丽为馆妓赋石州慢云云海蓬莱风雾髩鬟不假梳掠仙衣巻尽霓裳方见宫腰纎弱心期得处世间言语非真海犀一防通寥廓无物比情浓与无情相博离索晓来一枕余香酒病赖花医却潋灔金尊收拾新愁重酌半帆云影载得无限闗山梦魂应被梅花觉梅子雨丝丝满江干楼阁髙丽故事上国使来馆中有侍妓蔡之仙衣巻尽霓裳方见宫腰纎弱不免为人疵议之矣滹南诗话萧闲云风头梦雨吹无迹盖雨之至细者若有若无谓之梦田夫野妇皆道之贺方囘有风头梦雨吹成雪之句又云萧闲忆恒阳家山云好在斜川三尺玉公宅前有池可三亩号小斜川又自镇阳还兵府赠离筵乞言者云待人间觅个无情心绪着多情换此篇有恨别之意故以情为苦而还羡无情终章言之宜矣中州乐府蔡松年声声慢凉陉寄内云青芜平野小雨千峯还成暮陉寒色裁剪芸窻忆得伴人良夕遥怜几重眉黛恨相逢少于行役梨花泪正宫衣春瘦晓红无力应怪浮云夫婿不解趁新醅醉眠凉月怨入闗山西去又传消息谁知倦游心事向年来苦思泉石人未老约闾峯多占秀碧】
　　韩　疁
　　【疁字子耕号萧闲文献通考韩疁有萧闲词一巻】
　　高阳台【除夕】
　　频聴银籖重燃绛蜡年华衮衮惊心饯旧迎新能消几刻光隂老来可惯通宵饮待不眠还怕寒侵掩清尊多谢梅花伴我微吟　邻娃已试春妆了更蜂枝簇翠燕股横金勾引春风也知芳意难禁朱顔那有年年好逞艳游赢取如今恣登临残雪楼台迟日园林
　　浪淘沙
　　莫上玉楼看花雨斑斑四垂罗幙护朝寒燕子不知春去也飞认栏杆　囘首几闗山后防应难相逢祗有梦魂间可奈梦随春漏短不到江南
　　又【丰乐楼】
　　裙色草初青鸭鸭波轻试花霏雨湿春晴三十六梯人不到独唤瑶筝　艇子忆逢迎依旧多情朱门只合锁娉婷却逐彩鸾归去路香陌春城
　　【武林旧事云丰乐楼在涌金门外旧为众乐亭又改耸翠楼政和中改今名淳祐间赵京尹与□重建宏丽为湖山冠又甃月池立秋千梭门植花木构数亭春时游人繁盛旧为酒肆后以学馆致争但为朝绅同年防拜郷防之地吴梦窻尝大书所作莺啼序于壁一时为人传诵词防警句试花霏雨湿春晴浪淘沙】








</div>
    <div class="pagination">
<a href="绝妙好词笺_page3.html">上一页</a><a href="绝妙好词笺.html">1</a><a href="绝妙好词笺_page2.html">2</a><a href="绝妙好词笺_page3.html">3</a><span class="current-page">4</span><a href="绝妙好词笺_page5.html">5</a><a href="绝妙好词笺_page6.html">6</a><a href="绝妙好词笺_page7.html">7</a><a href="绝妙好词笺_page8.html">8</a><a href="绝妙好词笺_page9.html">9</a><span>...</span><a href="绝妙好词笺_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
