<!DOCTYPE html>
<html>
<head>
    <meta charset="UTF-8">
    <title>近三百年名家词选 - 第 6 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>近三百年名家词选 - 第 6 页/共 28 页</h1>
    <div class="content">
　　〔显德寺前看枫叶〕
　　岚翠浓於草鞋夹，绕坡细流，潨潨暗通苕霅。谷声遝，下落乱泉声里，愀悄如相答。此间景，纯得关令巨然法。寺松三百本，雨溜苍皮，霜雕黛甲，秃争欹压。笑语同游：黄叶鸣檐，丹枫裹寺，如何不荷埋身锸？

　　○鹊踏花翻

　　〔春夜听客弹琵琶，作《隋唐平话》。〕
　　雨滴梅梢，雪消蕙叶，入春难得今宵暇。倩他银甲凄清，铁拨纵横，声声迸碎鸳鸯瓦。依稀长乐夜乌啼，分明湓浦粼船话。腕下，多少孤城战马，一时都作哀湍泻，今日黑闼营空，尉迟杯冷，落叶浮清灞，百年青史不胜愁，雨行银烛空如画。

　　○满江红

　　〔秋日经信陵君祠〕
　　席帽聊萧，偶经过信陵祠下。正满目荒台败叶，东京客舍。九月惊风将落帽，半廊细雨时飘瓦。柏初红偏向坏墙边，离披打。今古事，堪悲诧。身世恨，从牵惹。倘君而尚在，定怜余也。我讵不如毛薛辈，君宁甘与原尝亚？欢侯嬴老泪苦无多，如铅泻。
　　【评】陈廷焯曰：慨当以慷，不嫌自负。如此吊古，可谓神交冥汉。（《白雨斋词话》卷三）

　　○水调歌头

　　〔咏美人秋千〕
　　咋夜湔裙罢，今日意钱回。粉墙正亚朱户，其外有铜街。百丈同心丝索，一寸双文画板，风飐绣旗开。低约腰间素，小摘鬓边牌。翩然上，掠绿草，拂苍苔。粉裙欲起未起，弄影惜身材。忽趁临风回鹘，快作点波新燕，糁落一庭梅。向晚半轮玉，隐隐照遗钗。

　　○夏初临

　　〔本意（癸丑三月十九日，用明杨孟战韵。）〕
　　中酒心情，拆绵时节，瞢腾刚送春归。一亩池塘，绿阴浓触帘衣。柳花搅乱晴晖，更画梁玉翦交飞。贩茶船重，挑筍人忙，山市成围。蓦然却想，三十年前，铜驼恨积，金谷人稀。划残竹粉，旧愁写向阑西。惆怅移时，镇无聊掐损蔷薇。许谁知？细柳新蒲，都付鹃啼。
　　【评】谭献曰：故家乔木，语自不同。（《箧中词》一）

　　○念奴娇

　　〔读屈翁山诗，有作。〕
　　灵均苗裔，羡十年学道，匡庐山下。忽听廉泉豗冷瀑，豪气轶於生马。亟跳三边，横穿九塞，开口谈王霸。军中毪猎，醉纵诸将游射。提罢匕首入秦，不禁忍俊，缥缈思登华。白旁祠边三尺雪，正值玉姜思嫁。笑把狱运，乱抛博箭，调弄如花者。归而偕隐，白羊瑶岛同跨。

　　○琵琶仙

　　〔泥莲庵夜宿，同子万弟与寺僧闲话。（庵外白莲数亩。）〕
　　倦客心情，况遇著秋院寿衣时节。惆怅侧帽垂鞭，凝情伫寥泬。三间寺水窗斜闭，一声磬林香暗结。且啜茶瓜，休论尘世，此景清绝！询开士杖锡何来？奈师亦江东旧狂客。惹起南朝零恨，与疏钟呜咽。有多少西窗闲话，对禅床翦烛低说。渐渐风弄莲衣，满湖吹雪。

　　○水龙吟

　　〔秋感〕
　　夜来几阵西风，匆匆偷换人间世。凄凉不为，秦宫汉殿，被伊吹碎。只恨人生，些些往事，也成流水。想桃花露井，桐英永巷，青聪马，曾经系。光景如新宛记，记瑶台相逢姝丽。微烟淡月，回廊复馆，许多情事。今日重游，野花乱蝶，迷濛而已！愿天公还我，那年一带，玉楼银砌。

　　○齐天乐

　　〔辽后妆楼〕
　　洗妆楼下伤情路，西风又吹人到。一绺山鬟，半梳苔发，想像新兴闹扫。塔铃声悄，说不尽当年，月明花晓。人在天边，轴廉遥闪茜钗小。如今顿成往事，回心深院里，也长秋草。上苑云房，官家水殿，惯是萧娘易老。红颜懊恼，与建业萧家，一般残照。惹甚闲愁？且归斟翠醥。

　　○尉迟杯

　　〔许月度新自金陵归，以《青溪集》示我，感赋。〕
　　青溪路，记旧日年少嬉游处。覆舟山畔人家，麾扇渡头士女。水花风片，有十万珠廉夹烟浦。泊画船柳下楼前，衣香暗落如雨。闻说近日台城，剩黄蝶濛濛，和梦飞舞。绿水青山浑似画，只添了几行秋戍。三更后盈盈皓月，见无数精灵含泪语。想胭脂井底娇魂，至今怕说擒虎。

　　○沁园春

　　〔赠别芝麓先生，即用其题《乌丝词》韵。〕
　　四十诸生，落拓长安，公乎念之！正戟门开日，呼余惊座；烛花灭处，目我于思。古说感恩，不如知己，卮酒为公安足辞？吾醉矣！才一声河满，泪滴珠徽。昨来夜雨霏霏，欢如此狂飙世所稀。恰山崩石裂，其穷已甚；狮腾象踏，此景尤奇。我赋将归，公言小住，归路银涛百丈飞。氍毹暖，趁铜街似水，赓和无题。归去来兮！竞别公归，轻帆早张。看秋方欲雨，诗争人瘦；天其未老，身与名藏。禅榻吹箫，妓堂说剑，也算男儿意气扬。真愁绝，却心忧似月，鬓秃成霜。新词填罢苍凉，更暂缓临歧入醉乡。况仆本思人，能无刺骨；公真长者，未免沾裳。此去荆豀。旧名罨画，拟绕萧斋种白杨。纵今后，莫逢人许我，去艳班香。

　　○又

　　〔题徐渭文《钟山梅花园》，同云臣、南耕、京少赋。〕
　　十万琼枝，矫若银虬，翩如玉鲸。正困不胜烟，香浮南内；娇偏怯雨，影落西清。夹岸亭台，接天歌扳，十四楼中乐太平。谁争赏？有珠当贵戚，玉佩公卿。如今潮打孤城，只商女船头月自明。叹一夜乌，落花有恨；五陵石马，流水无声。寻去疑无，看来似梦，一幅生绡泪写成。摧此卷，伴水天闲话，汪海馀生。
　　【评】陈廷焯曰：情词兼胜，骨韵都高，几合苏、辛、周、姜为一手。（《白雨斋词话》卷三）

　　○贺新郎

　　〔秋夜呈芝麓先生〕
　　掷帽悲歌发。正倚幌孤秋独眺，凤城双阙。一片玉河桥下水，宛转玲珑如雪。其上有秦时明月。我在京华沦落久，恨吴盐只点离人发。家何在？在天末。凭高对景心俱折。关情处燕昭乐毅，一时人物。白雁横天如箭叫，叫尽古今豪杰。都只被江山磨灭。明到无终山下去，拓弓弦渴饮黄獐血。长杨赋，竟何益？

　　○又

　　〔赠苏昆生（苏，固始人，南曲为当今第一。曾与说书叟柳敬亭同客左宁南幕下，梅村先生为赋《楚两生行》。）〕
　　吴苑春如绣。笑野老花颠酒恼，百无不有。沦落半生知己少，除却吹箫屠狗。算此外谁与吾友？勿听一声河满子，也非关泪湿青衫透，是鹃血，凝罗袖。武昌万叠戈船吼。记当日征帆一片，乱遮樊口，隐隐柁楼歌吹响，月下六军搔首。正乌鹊南飞时候。今日华清风景换，剩凄凉鹤发开元叟。我亦是，中年后！

　　○又

　　〔冬夜不寐写怀，用稼轩、同父倡和韵。〕
　　已矣何须说！笑乐安彦升儿子，寒天衣葛。百结千丝穿已破，磨尽炎风腊雪。看种种是余之发。半世琵琶知者少，枉教人斜抱胸前月。羞再挟，王门瑟。黄皮袴习军装别。出萧关边笳夜起，黄云四合。直向李陵台畔望，多少如霜战骨。陇头水助人愁绝。此意尽豪那易遂？学龙吟屈煞床头铁。风正吼，烛花裂。

　　○又

　　〔伯成先生席上赠韩修龄（韩，关中人，圣秋舍人小阮，流浪东吴，善说平话。）〕
　　月上梨花午。恰重逢江潭旧识，喁喁尔汝。绛烛两行浑不夜，添上三通画鼓。说不尽残唐西楚。话到英雄儿女恨，绿牙屏惊醒红鹦鹉。雕笼内，泪如雨！一般怀抱君尤苦。家本在扶风盩厔，五陵佳处。汉阙唐陵回首望，渭水无情束去。剩短蜡声声诉与。绣岭宫前花似血，正秦川公子迷归路。重酌酒，尽君语。

　　○又

　　〔纤夫词〕
　　战舰排江口。正天边真王拜印，蛟螭蟠钮。徵发棹船郎十万，列郡风驰雨骤。叹闾左骚然鸡狗。里正前团催后保，尽累累锁系空仓后。捽头去，敢摇手？稻花恰称霜天秀。有丁男临歧诀绝，草间病妇。此去三江牵百丈，雪浪排樯夜吼。背耐得土牛鞭否？好倚后园枫树下，向丛祠亟倩巫浇酒。神祐我，归田亩。

　　○又

　　〔赠何生铁（铁，小字阿黑，镇江人，流寓泰州，精诗画，工篆刻。）〕
　　铁汝前来者！易不学雀刀龙笛，腾空而化？底事六州都铸错，孤负阴阳炉冶？气上烛斗牛分野。小字又闻呼阿黑，距王家处仲卿其亚？休放诞，人笞骂。萧疏粉墨营丘画。更雕鑱渐台威斗，邺宫铜瓦。不值一钱畴惜汝？醉倚江楼独夜。月照到寄奴山下。故国十年归不得，旧田园总被寒潮打。思乡泪，浩盈把。
　　【评】陈廷焯曰：飞扬跋扈，不可羁缚，一味横霸，亦足雄跨一时。（《白雨斋词话》卷三）

　　○摸鱼儿

　　〔家善伯自崇川来，小饮冒巢民先生堂中。闻白生璧双亦在河下，喜甚，数使趣之。须臾，白生抱琵琶至，拨弦按拍，宛转作陈、隋数弄，顿尔至致。余也悲从中来，并不自知其何以故也。别后寒灯孤馆，雨声萧槭，漫赋此词，时漏已下四鼓矣。〕
　　是谁家本师绝艺？檀槽摇得如许！半弯逻沙无情物，惹我伤今吊古。君何苦！君不见青衫已是人迟暮。江东烟树。纵不听琵琶，也应难觅，珠泪曾乾处。凄然也！似秋宵掩泣，灯前一对儿女。忽然凉瓦疯然飞，千岁老狐人语。浑无据！君不见澄心结绮皆尘土。两家后主，为一两三声，也曾听得，撇却家山去。
　　【评】谭献曰：拔奇本师长歌之外。（《箧中词》二）

　　右陈维崧词三十四首，录自《湖海楼词》。
</div>
    <div class="pagination">
<a href="近三百年名家词选_page5.html">上一页</a><a href="近三百年名家词选.html">1</a><a href="近三百年名家词选_page2.html">2</a><a href="近三百年名家词选_page3.html">3</a><a href="近三百年名家词选_page4.html">4</a><a href="近三百年名家词选_page5.html">5</a><span class="current-page">6</span><a href="近三百年名家词选_page7.html">7</a><a href="近三百年名家词选_page8.html">8</a><a href="近三百年名家词选_page9.html">9</a><a href="近三百年名家词选_page10.html">10</a><a href="近三百年名家词选_page11.html">11</a><span>...</span><a href="近三百年名家词选_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
