<!DOCTYPE html>
<html>
<head>
    <meta charset="UTF-8">
    <title>全宋词 - 第 534 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 534 页/共 621 页</h1>
    <div class="content">我来浮玉，似凭陵沧海，蹑金鳌背。又若骑鲸游汗漫，飞入八荒之外。钟鼓传声，楼台倒影，不类人间世。徘徊吟眺，恨无陶谢酬对。 
今古潮落潮生，问英雄多少，与江俱逝。直欲乘风归阆苑，疑是三生习气。未辨鱼蓑，先盟鸥鹭，奈卜邻无地。从今清夜，梦魂应绕空翠。 
柳梢青（元月立春）
彩仗鞭春。鹅毛飞管，斗柄回寅。拂面东风，虽然料峭，毕竟寒轻。 
戴花折柳心情。怎挨得、元宵放灯。不是今朝，有些残雪，先去踏青。 
浪淘沙
云叶弄轻阴。屋角鸠鸣。青梅着子欲生仁。冷落江天寒食雨，花事关情。 
池馆尽盈盈。人醉寒轻。一川芳草只销凝。时有入帘新燕子，明白清明。 
浪淘沙
岸柳可藏鸦。路转溪斜。忘机鸥鹭立汀沙。咫尺钟山迷望眼，一半云遮。 
临水整乌纱。两鬓苍华。故乡心事在天涯。几日不来春便老，开尽桃花。 
水龙吟
紫皇高宴萧台，双成戏击琼包碎。何人为把，银河水翦，甲兵都洗。玉样乾坤，八荒同色，了无尘翳。喜冰销太液，暖融鳷鹊，端门晓、班初退。 
圣主忧民深意。转鸿钧、满天和气。太平有象，三宫二圣，万年千岁。双玉杯深，五云楼迥，不妨频醉。细看来、不是飞花，片片是、丰年瑞。 
酹江月
玉虹遥挂，望青山隐隐，一眉如抹。忽觉天风吹海立，好似春霆初发。白马凌空，琼鳌驾水，日夜朝天阙。飞龙舞凤，郁葱环拱吴越。 
此景天下应无，东南形胜，伟观真奇绝。好是吴儿飞彩帜，蹴起一江秋雪。黄屋天临，水犀云拥，看击中流楫。晚来波静，海门飞上明月。 

　
刘翰
桂殿秋（寿于湖先生）
青帝子，碧莲宫，不驾云车骑白龙。瑶池路远羽衣湿，玉佩冷冷明月中。 
桂殿秋（同上）
双玉节，到神京。碧杯仙露冷如冰。一声金磬千花发，洞口天风吹酒醒。 
蝶恋花
团扇题诗春又晚。小梦惊残，碧草池塘满。一曲银钩帘半卷。绿窗睡足莺声软。 
瘦损衣围罗带减。前度风流，陡觉心情懒。谁品新腔拈翠管。画楼吹彻江南怨。 
清平乐
萋萋芳草。怨得王孙老。瘦损腰围罗带小。长是锦书来少。 
玉箫吹落梅花。晓寒犹透轻纱。惊起半屏幽梦，小窗淡月啼鸦。 
清平乐
鸳鸯翡翠。小小池塘水。落絮游丝花满地。度日阑干独倚。金刀裁就春衫。起来初试轻寒。满把相思清恨，题诗欲寄江南。 
好事近
花底一声莺，花上半钩斜月。月落乌啼何处，点飞英如雪。 
东风吹尽去年愁，解放丁香结。惊动小亭红雨，舞双双金蝶。 
菩萨蛮                        h t t p : // hi. ba idu  .com /云 深 无 迹
去时满地花阴月。归来落尽梧桐叶。帘外小梅残。绿窗幽梦寒。  
明朝提玉勒。又作江南客。芳草遍长亭。东风吹恨生。 

　
杜旟
酹江月（石头城）
江山如此，是天开万古，东南王气。一自髯孙横短策，坐使英雄鹊起。玉树声消，金莲影散，多少伤心事。千年辽鹤，并疑城郭非是。 
当日万驷云屯，潮生潮落处，石头孤峙。人笑褚渊今齿冷，只有袁公不死。斜日荒烟，神州何在，欲堕新亭泪。元龙老矣，世间何限馀子。 
摸鱼儿（湖上）
放扁舟、万山环处，平铺碧浪千顷。仙人怜我征尘久，借与梦游清枕。风乍静。望两岸群峰，倒浸玻璃影。楼台相映。更日薄烟轻，荷花似醉，飞鸟堕寒镜。 
中都内，罗绮千街万井。天教此地幽胜。仇池仙伯今何在，堤柳几眠还醒。君试问。□此意、只今更有何人领。功名未竟。待学取鸱夷，仍携西子，来动五湖兴。 
蓦山溪（春）
春风如客，可是繁华主。红紫未全开，早绿遍、江南千树。一番新火，多少倦游人，纤腰柳，不知愁，犹作风前舞。 
小阑干外，两两幽禽语。问我不归家，有佳人、天寒日暮。老来心事，唯只有春知，江头路，带春来，更带春归去。 

　
刘仙伦 
贺新郎
翠盖笼娇面。记当年、沉香亭北，醉中曾见。见了风流倾国艳，红紫纷纷过眼。算好处、何嫌春晚。谁把天香和晓露，倩东君、特地匀娇脸。千万朵，开时遍。
隔花听取提壶劝。道此花过了，春归蝶愁莺怨。挽住东君须醉倒，花底不妨留恋。待唤取、笙歌一片。最爱就中红一朵，似状元、得意春风殿。还惹起，少年恨。
木兰花慢（秋日海棠）
渐秋空向晚，被风雨、趱重阳。正木落疏林，海棠枝上，忽见红妆。料应妒他兰菊，任年年、独甚占秋光。故把春风娇面，向人逞艳呈芳。
看来毕竟此花强。祗是欠些香。诮一似当年，五陵公子，却厌膏梁。肯来水边竹下，与幽人、相对说凄凉。只恐夜深花睡，五更微有清霜。
菩萨蛮
东风去了秦楼畔。一川烟草无人管。芳树雨初晴。黄鹂三两声。
海棠花已谢。春事无多也。只有牡丹时。知他归不归。
贺新郎（寿王侍郎简卿）
某兹者共沉某官道协降神，祥开诞旦。五百年而名世，允谓间生；八千岁而为春，定膺难老。俯仰都无于愧怍，谤谗何损于忠良。却雁鹜而暂得闲身，对龟鹤而永绥眉寿。辄陈俚语，上祝台躔。狂斐是惭，览掷为幸。
小队停钲鼓。向沙边、柳下维舟，庆公初度。平尽群蛮方易镇，此事多应有数。奈自古、功成人妒。君看乐羊中山役，任谤书、盈箧终无据。千载下，竟谁与。
诗中带得西山雨。指天台、雁荡归欤，寿乡深处。缓急朝廷须公出，更作中流砥柱。笑痴騃、纷纷儿女。多少人间不平事，有皇天、老眼能区处。挥玉斝，听金缕。
贺新郎（题吴江）
重唤松江渡。叹垂虹亭下，销磨几番今古。依旧四桥风景在，为问坡仙甚处。但遗爱、沙边鸥鹭。天水相连苍茫外，更碧云、去尽山无数。潮正落，日远暮。
十年到此长凝伫。恨无人、与共秋风，鲙丝莼缕。小转朱弦弹九奏，拟致湘妃伴侣。俄皓月、飞来烟渚。恍若乘槎河汉上，怕客星、犯斗蛟龙怒。歌欸乃，过江去。
贺新郎（赠建康郑玉脱籍）
郑玉非娼女。叹尘缘未了，飘零被春留住。肠断胭脂坡下路。成甚心情意绪。生怕入、梨园歌舞。寂寞阳台云雨散，算人间、谁是吹箫侣。空买断，两眉聚。
新来镜里惊如许。暗伤怀、莺老花残，几番春暮。事逐孤鸿都已往，月落千山杜宇。念脩竹、天寒何处。不念琐窗并绣户，妾从前、命薄甘荆布。谁为作，解绦主。
念奴娇（送张明之赴京西幕）
艅艎东下，望西江千里，苍茫烟水。试问襄州何处是，雉堞连云天际。叔子残碑，卧龙陈迹，遗恨斜阳里。后来人物，如君瑰伟能几。
其肯为我来耶，河阳下士，正自强人意。勿谓时平无事也，便以言兵为讳。眼底山河，楼头鼓角，都是英雄泪。功名机会，要须问闲先备。
念奴娇（感怀呈洪守）
吴山青处，恨长安路断，黄尘如雾。荆楚西来行堑远，北过淮堧严扈。九塞貔貅，三关虎豹，空作陪京固。天高难叫，若为得诉忠语。
追念江左英雄，中兴事业，枉被奸臣误。不见翠华移跸处，枉负吾皇神武。击楫凭谁，问筹无计，何日宽优顾，倚筇长叹，满怀清泪如雨。
念奴娇（长沙赵师席上作）
西风何事，为行人扫荡，烦襟如洗。垂涨蒸澜都卷尽，一片潇湘清泚。酒病惊秋，诗愁入鬓，对景人千里。楚宫故事，一时分付流水。
江上买取扁舟，排云涌浪，直过金沙尾。归去江南丘壑处，不用来寻月姊。风露杯深，芙蓉裳冷，笑傲烟霞里。草庐如旧，卧龙知为谁起。
满江红（题快阁和徐宰韵）
快阁东西，鸥边问、晚晴可喜。鸥解语、既盟之后，两翁曾倚。笛弄惯听黄鲁直，履声深识徐渊子。添我来、相对两忘机，真相似。
也不种，闲桃李。也不玩，佳山水。有新诗字字，爱民而已。一片心闲秋水外，三年人在春风里。涨一篙、江水送归鸿，明朝是。
满江红（春晚）
着意留春，留不住、春归难恋。最苦是、梅天烟雨，麦秋庭院。嫩竹阴浓莺出谷，柔桑采尽蚕成茧。奈沉腰、宽尽有谁知，难消遣。
幽阁恨，双眉敛。香笺寄，飞鸿远。向风帘羞见，一双归燕。翠被闲将情做梦，青楼赚得恩成怨。对尊前、莫惜唤琼姬，持杯劝。
霜天晓角（题蛾眉亭）
倚空绝壁。直下江千尺。天际两蛾凝黛，愁与恨、几皋极。
暮潮风正急。酒醒闻塞笛。试问谪仙何处，青山外、远烟碧。
诉衷情（客中）
征衣薄薄不禁风。长日雨丝中。又是一年春事，花信到梧桐。
云漠漠，水溶溶。去匆匆。客怀今夜，家在江西，身在江东。
江神子（洪守出歌姬就席口占）
华堂深处出娉婷。语声轻。笑声清。燕语莺啼，一付春情。恰似洛阳花正发，见花好，不知名。
金瓯盛酒玉纤擎。满盈盈。劝深深。不怕主人，教你十分斟。只怕酒阑歌罢后，人不见，暮山青。
系裙腰（愁别）
山儿矗矗水儿清。船儿似叶儿轻。风儿更没人情。月儿明。厮合造、送人行，眼儿蔌蔌泪儿倾。灯儿更冷清清。遭逢着雁儿，又没前程。一声声。怎生得、梦儿成。
永遇乐（春暮有怀）
青幄蔽林，白毡铺径，红雨迷楚。画阁关愁，风帘卷恨，尽日萦情绪。阳台云去，文园人病，寂寞翠尊雕俎。惜韶容、匆匆易失，芳丛对眼如雾。
</div>
    <div class="pagination">
<a href="全宋词_page533.html">上一页</a><span>...</span><a href="全宋词_page529.html">529</a><a href="全宋词_page530.html">530</a><a href="全宋词_page531.html">531</a><a href="全宋词_page532.html">532</a><a href="全宋词_page533.html">533</a><span class="current-page">534</span><a href="全宋词_page535.html">535</a><a href="全宋词_page536.html">536</a><a href="全宋词_page537.html">537</a><a href="全宋词_page538.html">538</a><a href="全宋词_page539.html">539</a><span>...</span><a href="全宋词_page535.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
