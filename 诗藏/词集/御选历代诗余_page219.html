<!DOCTYPE html>
<html>
<head>
    <meta charset="UTF-8">
    <title>御选历代诗余 - 第 219 页/共 328 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选历代诗余 - 第 219 页/共 328 页</h1>
    <div class="content">　　木末翠楼出诗眼巧安排天公一夜削出四面玉崔嵬畴昔此山安在应为先生见晩万马一时来白鸟飞不尽却带夕阳回　劝君饮左手蟹右手杯人间万事变灭今古几池台君防庄生达者犹对山林皋壤哀乐未忘懐我老尚能赋风月试追陪
　　前调　　　　　　　　　　　　辛弃疾
　　四坐且勿语听我醉中吟池塘春草未歇髙树变鸣禽鸿鴈初飞江上蟋蟀还来牀下时序百年心谁要卿料理山水有清音　欢多少歌长短酒浅深而今巳不如昔后定不如今闲处直须行乐良夜更教秉烛髙防惜分隂白发短如许黄菊倩谁簮
　　前调【赋傅岩叟悠然阁】　　　　　　　　辛弃疾
　　嵗嵗有黄菊千载一东篱悠然政须两字长笑退之诗自古此山元有何事当时才见此意有谁知君起更斟酒我醉不须辞　回首处云正出鸟倦飞重来楼上一句端的与君期都把轩牎写徧更使儿童诵得归去来兮辞万巻有时用植杖且耘耔
　　前调【三山被召陈端仁饮饯】　　　　　　　辛弃疾
　　长恨复长恨裁作短歌行何人为我楚舞听我楚狂声余既滋兰九畹又树蕙之百畮秋菊更餐英门外沧浪水可以濯吾缨　一杯酒问何似身后名人间万事毫发常重泰山轻悲莫悲生离别乐莫乐新相识儿女古今情富贵非吾事归与白鸥盟
　　前调　　　　　　　　　　　　辛弃疾
　　折尽武昌柳挂席上潇湘二年鱼鸟江上笑我徃来忙富贵何时休问离别中年堪恨憔悴鬓成霜丝竹陶写耳急羽且飞觞　序兰亭歌赤壁绣衣香使君千骑鼓吹风采汉侯王莫把离歌频唱可惜南楼佳处风月巳凄凉在家贫亦好此语试平章
　　前调【送信守王桂发】　　　　　　　　　辛弃疾
　　酒罢且勿起重挽使君须一身都是和气别去意何如我辈情钟休问父老田头説伊泪落独怜渠秋水见毛发千尺定无鱼　望青阙左黄阁右紫枢东风桃李陌上下马拜除书屈指吾生余几多病妨人痛饮此事正愁余江湖有归鴈能寄草堂无
　　前调【送郑厚卿赴衡州】　　　　　　　　辛弃疾
　　寒食不少住千骑拥春衫衡阳石鼓城下记我旧停骖襟以潇湘桂岭带以洞庭青草紫盖屹西南文字起骚雅刀劒化新蚕　看使君于此事定不凡奋髯抵几堂上尊俎自髙谈莫信君门万里但使民歌五袴归诏凤凰衔君去我谁饮明月影成三
　　前调【舟次扬州】　　　　　　　　　　辛弃疾
　　落日暗尘起边马猎清秋汉家组练十万列舰耸层楼谁道投鞭飞渡忆昔鸣镝血汚风雨佛貍愁季子正年少匹马黒貂裘　今老矣搔白首过扬州倦游欲去江上手种橘千头二客东南名胜万巻诗书事业尝试与君谋莫射南山虎直觅富民侯
　　前调【隐静寺观雨】　　　　　　　　　张孝祥
　　青嶂度云气幽壑舞回风江神助我雄观唤起碧霄龙电掣金蛇千丈雷震灵鼍万叠汹汹欲崩空尽泻银潢水散入寳莲宫　坐中客凌积翠看犇洪人间应失匕筯惟我独从容浄洗从来尘垢润及无边枯槁造物不言功天宇忽开霁日在五云东
　　前调【汪徳邵无尽藏楼】　　　　　　　　张孝祥
　　淮楚襟带地云梦泽南州沧江翠壁佳处突兀起红楼凭仗使君胸次为问仙翁何在长啸俯清秋试遣吹箫看骑鹤恐来游　欲乗风凌万顷泛扁舟山髙月小霜降凛凛不能留一吊周郎羽扇尚想曹公横槊兴废两悠悠此意无尽藏分付水东流
　　前调【桂林中秋】　　　　　　　　　　张孝祥
　　今夕复何夕此地过中秋赏心亭上唤客追忆去年游千里江山如画万井笙歌不夜狭路看鼇头玉界涌银阙珠箔卷琼钩　驭风去忽吹到岭南州去年明月依旧还照我登楼楼下水明沙浄楼外参横斗转搔首思悠悠老子兴不浅聊复少淹留
　　前调【过潇湘寺】　　　　　　　　　　张孝祥
　　濯足夜滩急晞发北风凉呉山楚泽行尽只欠到潇湘买得扁舟归去此事天公付我六月下沧浪蝉蜕尘埃外蝶梦水云乡　制荷衣纫兰佩把萍房湘妃起舞一笑抚瑟奏清商唤起九歌忠愤拂拭三闾文字还与日争光莫遣儿辈觉此乐未渠央
　　前调【九日次辛稼轩韵】　　　　　　　　韩元吉
　　今日俄重九莫负菊花开试寻髙处防手蹑屐上崔嵬放目苍崖万仞云护晓霜成阵知我与君来古寺倚修竹飞槛絶尘埃　笑谈间风满座酒盈杯仙人跨海休问随处是蓬莱落日平园西望鼓角秋声悲壮戯马但荒台细把茱茰看一醉且徘徊
　　前韵【次袁机仲韵】　　　　　　　　　朱　熹
　　长记与君别丹凤九重城归来故里愁思怅望渺难平今夕不知何夕得共寒潭烟艇一笑俯空明有酒径须醉无事莫闗情　寻梅去疎竹外一枝横与君吟风弄月端不负平生何处车尘不到有个江天如许争肻换浮名只恐买山隐却要链丹成
　　前调　　　　　　　　　　　　朱　熹
　　江水浸云影鸿鴈欲南飞携壶结客何处空翠渺烟霏尘世难逢一笑况有紫茰黄菊堪插满头归风景今朝是身世昔人非　酬佳节须酩酊莫相违人生如寄何事辛苦怨斜晖无尽今来古徃多少春花秋月那更有危机与问牛山客何必泪沾衣
　　前调　　　　　　　　　　　　崔与之
　　万里云间戍立马劒门闗乱山极目无际直北是长安莫苦当年涂炭渐靖逺疆锋镝天道久应还手写留屯奏炯炯寸心丹　对青灯搔白发漏声残老来勲业未就妨却一身闲梅岭緑隂青子蒲涧清泉白石怪我旧盟寒烽火平安夜归梦到家山
　　前调【游蒲涧追和崔菊坡韵】　　　　　　　刘克庄
　　敕使竟空返公不出梅闗当年玉座记忆侧席问平安羽扇尉佗城上野服仙游阁下辽鹤几时还赖有蜀耆旧健笔与书丹　青油士珠履客各雕残四方蹙蹙靡骋独此尚寛闲丞相祠堂何处太傅石碑堕泪朩老瀑泉寒徃者不可作置酒且登山
　　前调【和菊坡韵】　　　　　　　　　　刘克庄
　　落日几呼渡佳夕每留闗有时来照清浅鬓雪似潘安一曲亲防君赐两岸更无人迹惟见鹭飞还隙地欠栽接蕉荔杂黄丹　柳全疎松尚幼怕摧残旁人笑我痴计管钥费防闲翁意在乎林壑客亦知夫水月满腹贮清寒赋咏差有媿赤壁与滁山
　　前调【九日】　　　　　　　　　　王千秋
　　壮日遇重九跃马恣欢游如今何事多感霜鬓不禁秋目断五陵台路无复登髙千骑鼓吹簇轻裘霜露下南国淮汉绕神州　钓松鲈斟郢酒听呉讴壮心铄尽今夕重见紫茱羞月落笳鸣沙碛烽静人耕榆塞此志恐悠悠拟欲堕清泪生怕菊花愁
　　前调【夜泛湘江】　　　　　　　　　　王　炎
　　江月冷如水江水碧于空晩来一霎过雨为我洗秋容悄悄四山人静凛凛三更露下天阔叫孤鸿唤醒篷牎梦身在水晶宫　揖湘妃招月姊御清风素琴韵逺不觉醉眼杏花红禹穴骑鲸仙去东海钓鼇人逺此意与谁同倚柁一长啸幽壑舞鱼龙
　　前调【九日醉中】　　　　　　　　　　方　岳
　　左手紫螯蟹右手緑螺杯古今多少遗恨俯仰已尘埃不共青山一笑不与黄花一醉懐抱向谁开举酒属吾子此兴正崔嵬　夜何其秋老矣盍归来试问先生归否茅屋欲生苔穷则箪瓢陋巷达则鼎彛清庙吾意两悠哉寄语雪溪外鸥鹭莫惊猜
　　前调【平山堂用东坡韵】　　　　　　　　方　岳
　　秋一何碧山色倚晴空江南江北愁思分付酒螺红芦叶篷舟千里菰菜莼羮一梦无语寄归鸿醉眼渺河洛遗恨夕阳中　苹洲外山欲暝敛睂峰人间俯仰陈迹叹息两仙翁不见当时杨柳只是从前烟雨磨灭几英雄天地一孤啸匹马又西风
　　前调【九日多景楼】　　　　　　　　　方　岳
　　醉我一壶玉了此十分秋江涛还似当日击楫渡中流问讯重阳烟雨俯仰人间今古此意渺沧洲天地几今夕举白与君浮　旧黄花新白发笑重游满船明月犹在何日大刀头谁跨扬州鹤去已怨故山猿老借箸欲前筹莫倚防干北天际是神州
　　前调【寿赵文昌】　　　　　　　　　　方　岳
　　剡曲一篷月乗兴到人间蓬莱山在何处鹤骨不禁寒胸有云门禹穴笔有禊亭晋帖风露洗脾肝秋入紫宸殿磨玉写琅玕　问何如趋琐闼系狨鞍江涛今已如此可奈寸心丹我宋与天无极公等如春难老王气自龙蟠勲业付浯石留与世人看
　　前调【别庐山题龙湖阁】　　　　　　　　方　岳
　　宇宙一杯酒暝色倚重湖青山杳杳何处烟水渺愁予别岸风涛喷薄半夜鱼龙悲啸能撼我诗无李白醉不醒唤起问何如　是耶非天莽苍雪模糊苍颜白发如此空复笑今吾寄语鹭朋鸥侣好在风餐水宿底处不烟芜吾亦从此逝从我者谁欤
　　前调【社后三日邀登北山】　　　　　　　　冯取洽
　　雪霁春已半露重午方暄一笻拄上髙絶便觉眼前寛指点数家楼阁捡校一川花柳緑水接青烟峦岫竞围绕风日更清妍　閙媒蜂纷使蝶菜花繁少年正尔行乐谁复顾华颠自有此丘此坂那得游人箫鼓暖响出中天归歩不妨晩恰则月初
　　前调【裴公亭懐古】　　　　　　　　　王以寕
　　嵗嵗橘洲上老叶舞愁红西山光翠依旧影落酒杯中人在子亭髙处下望长沙城郭猎猎酒帘风逺水湛寒碧独钓緑蓑翁　懐徃事追昨梦转头空孙郎前日豪健颐指五都雄起拥奇才劒客十万银戈赤帻歌鼓壮军容何似裴相国谈道老圭峰
　　前调【赋方泉望湖楼】　　　　　　　　　呉文英
　　屋下半流水屋上几青山赏心千里明镜入座玉光寒云起南峰未雨云敛北峰初霁健笔写青天俯瞰古城堞不碍小防干　绣鞍马輭红路乍回班层梯影转亭午信手展缃编残照游船收尽新月画帘才巻人在翠壶间天际笛声起尘世夜漫漫
　　前调【游武夷】　　　　　　　　　　覃懐髙
　　翠蕤插云表初意隔仙凡临风据案一见邂逅似开颜几欲挐舟九曲便拟扪参絶顶直下俯尘寰聊此税吾驾赢得片时闲　问仙人縁底事去不还长风浩浩何许清梦杳难攀只有苍烟古朩好在清湍白石依旧画图间回首武夷路杳霭没云鬟
　　前调　　　　　　　　　　　　蔡松年
　　云间贵公子玉骨秀横秋十年流落冰雪香霭紫貂裘灯火春城咫尺晓梦梅花消息蠒纸写银钩老矣黄尘眼如对白苹洲　世间物惟有酒可忘忧萧闲一段归计佳处着君侯翠竹江村月上但要纶巾鹤氅来徃亦风流醉墨蔷薇露洒徧酒家楼
　　前调　　　　　　　　　　　　王庭筠
　　秋风秃林叶却与鬓生华十年长短亭里落日冷边笳飞鴈白云千里况是登山临水无赖客思家独鹤归何晩已复满林鸦　望蓬山云海阔浩无涯安期玉舄何处袖有枣如一笑那知许事且看尊前故态耳热眼生花肝肺出芒角潄墨作枯槎
　　前调　　　　　　　　　　　　赵秉文
　　四明有狂客呼我谪仙人俗縁千劫不尽回首落红尘我欲骑鲸归去只恐神仙官府嫌我醉时嗔笑拍羣仙手几度梦中身　倚长松聊拂石坐看云忽然黒霓落手醉舞紫毫春寄语沧浪流水曽识闲闲居士好为濯冠巾却返天台去华发散麒麟
　　前调　　　　　　　　　　　　段克巳
　　清秋好天气禾黍巳登场羣心思答神贶吉日复辰良神既来兮庭宇飒飒西风吹雨仙仗俨长廊巫觋传神语出户舞伥伥　刲肥羜沥桂酒奠椒浆一年好处须记此乐最难忘风外渊渊箫鼓醉饱满城黎庶顚倒卧康庄夜久羣动息风散一帘香
　　前调　　　　　　　　　　　　段克已
　　双龙隠扶辇千骑纵翺翔云旌翠蕤摩荡遥指白云乡风驭飘飘髙举云驾攀留无处烟雾杳茫茫小立西风外似听佩锵锵　暮天长秋水阔逺山苍归途正踏明月醉语説丰穰但愿明年田野更比今年多稼神贶讵能忘君可多酾酒吾复有新章
　　前调【元好问李献能游玉华谷少姨祠于壁间得汉末田畴诗】　雷　渊
　　云山有宫阙浩荡玉华秋何年鸑鷟同侣清梦入真游细看诗中元鼎似道区区东井冠带事昆丘壊壁涴风醉墨失蛟虬　问诗仙縁底事媿幽州知音定在何许此语为谁留世外青天明月世上红尘白日我亦厌嚣湫一笑拂衣去崧顶坐垂钩
　　前调　　　　　　　　　　　　元好问
　　山家酿初熟取醉不论钱清溪留饮三日鱼鸟亦欣然见説玉华诗老袖有忘忧萱草牛背稳于船铁笛久埋没雅曲竟谁传　坐苍苔敧乱石耿无眠长松夜半悲啸笙鹤下遥天天上金堂玉室地下石城琼壁别有一山川把酒问明月今夕是何年
　　前调　　　　　　　　　　　　元好问
　　滩声荡髙壁秋气静云林回头洛阳城阙尘土一何深前日神光牛背今日春风马耳因见古人心一笑青山底未受二毛侵　问龙门何所似似山隂平生梦想佳处留眼更登临我有一卮芳酒唤取山花山鸟伴我醉时吟何必丝与竹山水有清音
　　前调　　　　　　　　　　　　元好问
　　空蒙玉华晩潇洒古淙秋嵩髙大有佳处元在玉溪头翠壁丹霞千丈古木寒藤两岸村落带林丘今日好风色可以放吾舟　百年来算惟有此翁游山川邂逅佳客猿鸟亦相留父老鸡豚乡社儿女篮舆竹几来徃亦风流万事已华发吾道付沧洲
　　前调【和张大经盆荷】　　　　　　　　　赵孟頫
　　江湖渺何许归兴浩无边忽闻数声水调念我意悠然莫笑盆池咫尺移得风烟万顷来傍小牎前稀疎淡红翠特地向人妍　华峰头花十丈藕如船那知此中佳趣别是一壶天倒挽翠筩酾酒醉卧碧云深处云影自田田梦中呼一叶散发看书眠
　　前调　　　　　　　　　　　　罗　庆
　　雨晴山泼翠波浄水拖蓝闲来共陪杖屦邂逅已成三齿齿清泉白石歩歩碧桃翠竹是处辄幽探行到钓台下怪树防空潭　踏芳洲寻别馆履巉岩壶天日月长在云气满东南沽得一尊浊酒唤取山花谿鸟听我醉中谈异日再过此端为觧征骖
　　前调　　　　　　　　　　　　唐桂芳
　　武夷最佳处晴气碧于蓝逺瞻崖壑溪曲六六与三三莫问尘生沧海休叹鹤归华表好景且容探铁笛破龙睡黒雨满深潭　笑神仙留蜕骨阅空岩几人蹭蹬不遇太史滞周南最好擅塲老子笔底文章如许何必事清谈暂憩桃花下白马税飞骖
　　前调　　　　　　　　　　　　李孝光
　　东湖浸南麓北荡带西山其中大有佳处元不减商颜上有鴈峰千叠下有龙滩百曲别是一人寰昨夜雨新过流水到花间　一张琴一壶酒伴渠闲诗成真宰应妒万象入嘲讪北海尊罍依旧东里杖藜无恙未放鬓毛斑吾亦秣吾马不怕路盘盘
　　前调【又一体快哉亭】　　　　　　　　　苏　轼
　　落日绣帘卷亭下水连空知君为我新作牎户湿青红长记平山堂上敧枕江南烟雨杳杳没孤鸿认得醉翁语山色有无中　一千顷都镜浄倒碧峰忽然浪起掀舞一叶白头翁堪笑兰台公子未觧庄生天籁刚道有雌雄一点浩然气千里快哉风
　　前调　　　　　　　　　　　　贺　铸
　　南国本潇洒六代寖豪奢台城游冶襞牋能赋属宫娃云观登临清夏璧月留连长夜吟醉送年华回首飞鸳瓦却羡井中蛙　访乌衣成白社不容车旧时王谢堂前双燕过谁家楼外河横斗挂淮上潮平霜下樯影落寒沙商女篷牎罅犹唱后庭花
　　前调【拟饶州法曹椽作】　　　　　　　　毛　滂
　　金马空故事方朔谩多端三千牍在玉殿何日赐清闲难恋长安钟漏谁借青云咳唾拂袖且东还笑杀长缨使复转去秦闗　吾道在虽不遇面何惭雒阳年少髙论难与绛侯谈富贵暂饶先手晞尽草头秋露掩鼻出东山且饱鲸鱼脍风月过江南
　　前调【衢州双石堂呈孙守】　　　　　　　　毛　滂
　　谢安涵雅量叔夜赋刚肠清宵假寐应笑长孺卧淮阳尽彻东平屏障不废南楼谈咏宴寝自凝香庭下一坏土须避赤帷裳　双石健含古色照新堂百年乔朩隂下僵立两蛟苍目送千山爽气帘卷一城风月杖屦合徜徉他日峨睂秀相隔望明光
　　前调　　　　　　　　　　　　葛胜仲
　　下濑惊船驶挥麈恐尊空谁吹尺八寥亮嚼徴更含宫坐爱金波潋滟影落蒲萄涨緑夜漏尽移铜回棹携红袖一水带香浓　座中客驰隽辨语无同青鞵黄帽此乐谁肻换千钟岩壑从来无主风月故应长在赏不待先容羽化寻烟客家有左仙翁
　　前调【送唯斋回舟松江】　　　　　　　　葛　郯
　　年来惯行役楚尾又呉头餐霞吸露何事佳处辄迟留云听渔舟夜唱花落牧童横笛占尽五湖秋据牀兴不浅人在庾公楼　绣帘巻曲阑暝翠鬟愁森罗万象与渠诗里一时收天设四时风月地防三州山水邀我伴浮鸥明朝起归梦一枕过苹洲
　　前调【回舟乌戍值雨复晴】　　　　　　　　葛　郯
　　帆腹饱天际树发渺云头翠光千顷为谁来去为谁留疑是呉宫西子淡埽修睂一抹妆罢玉匳秋中流送行客却立望层楼　风色变堤草乱浪花愁跳珠翻沫轰雷掣电几时收应是阳侯薄相催我胸中锦绣清唱和盟鸥残霞似相贷一缕媚汀洲
　　前调　　　　　　　　　　　　葛　郯
　　青铜昏水面乌帽裹山头风涛如此天公作意巧相留常记垂虹晩渡卧看菰蒲烟雨屈指十三秋恍若华胥梦无语下西楼　翠翻空寒入座不禁愁五弦弹尽隐隐天末暮虹收欲伴溪翁钓艇欸乃一声江上寒碧点轻鸥无人阻归兴直欲迈长洲
　　前调　　　　　　　　　　　　吕渭老
</div>
    <div class="pagination">
<a href="御选历代诗余_page218.html">上一页</a><span>...</span><a href="御选历代诗余_page214.html">214</a><a href="御选历代诗余_page215.html">215</a><a href="御选历代诗余_page216.html">216</a><a href="御选历代诗余_page217.html">217</a><a href="御选历代诗余_page218.html">218</a><span class="current-page">219</span><a href="御选历代诗余_page220.html">220</a><a href="御选历代诗余_page221.html">221</a><a href="御选历代诗余_page222.html">222</a><a href="御选历代诗余_page223.html">223</a><a href="御选历代诗余_page224.html">224</a><span>...</span><a href="御选历代诗余_page220.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
