<!DOCTYPE html>
<html>
<head>
    <meta charset="UTF-8">
    <title>全宋词 - 第 68 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 68 页/共 621 页</h1>
    <div class="content">丑奴儿
夜来酒醒清无梦，愁倚阑干。露滴轻寒。雨打芙蓉泪不干。 
佳人别后音尘悄，消瘦难拚。明月无端。已过红楼十二间。 
西江月（老夫既戒酒不饮，遇宴集，独醒其旁。坐客欲得小词，援笔为赋）
断送一生惟有，破除万事无过。远山横黛蘸秋波。不饮旁人笑我。 
花病等闲瘦弱，春愁没处遮拦。杯行到手莫留残。不道月斜人散。 
画堂春（年十六作）
东风吹柳日初长。雨余芳草斜阳。杏花零乱燕泥香。睡损红妆。 
宝篆烟消龙凤，画屏云锁潇湘。夜寒微透薄罗裳。无限思量。 
虞美人（至当涂呈郭功甫）
平王本爱江湖住。鸥鹭无人处。江南江北水云连。莫笑醯鸡歌舞、瓮中天。 
当涂舣棹蒹葭外。赖有宾朋在。此身无路入修门。惭愧诗翁清些、与招魂。 
虞美人（宜州见梅作）
天涯也有江南信。梅破知春近。夜阑风细得香迟。不道晓来开遍、向南枝。 
玉台弄粉花应妒。飘到眉心住。平生个里愿杯深。去国十年老尽、少年心。 
两同心
巧笑眉颦。行步精神。隐隐似、朝云行雨，弓弓样、罗袜生尘。樽前见，玉槛雕笼，堪爱难亲。 
自言家住天津。生小从人。恐舞罢、随风飞去，顾阿母、教窣珠裙。从今去，唯愿银缸，莫照离尊。 
两同心
一笑千金。越样情深。曾共结、合欢罗带，终愿效、比翼纹禽。许多时，灵利惺惺，蓦地昏沈。 
自从官不容针。直至而今。你共人、女边著子，争知我、门里挑心。记携手，小院回廊，月影花阴。 
两同心
秋水遥岑。妆淡情深。尽道教、心坚穿石，更说甚、官不容针。霎时间，雨散云归，无处追寻。 
小楼朱阁沈沈。一笑千金。你共人、女边著子，争知我、门里桃心。最难忘，小院回廊，月影花阴。 
满庭芳
北苑龙团，江南鹰爪，万里名动京关。碾深罗细，琼蕊暖生烟。一种风流气味，如甘露、不染尘凡。纤纤捧，冰瓷莹玉，金缕鹧鸪斑。 
相如，方病酒，银瓶蟹眼，波怒涛翻。为扶起，樽前醉玉颓山。饮罢风生两腋，醒魂到、明月轮边。归来晚，文君未寝，相对小窗前。 
满庭芳
明眼空青，忘忧萱草，翠玉闲淡梳妆。小来歌舞，长是倚风光。我已逍遥物外，人冤道、别有思量。难忘处，良辰美景，襟袖有余香。 
鸳鸯。头白早，多情易感，红蓼池塘。又须得，樽前席上成双。些子风流罪过，都说与、明月空床。难拘管，朝云暮雨，分付楚襄王。 
满庭芳
修水浓青，新条淡绿，翠光交映虚亭。锦鸳霜鹭，荷径拾幽苹。香渡栏干屈曲，红妆映、薄绮疏棂。风清夜，横塘月满，水净见移星。 
堪听。微雨过，CE3F姗藻荇，琐碎浮萍。便移转，胡床湘簟方屏。练霭鳞云旋满，声不断、檐响风铃。重开宴，瑶池雪沁，山露佛头青。 
蓦山溪
山围江暮。天镜开晴絮。斜影过梨花，照文星、老人星聚。清樽一笑，欢甚却成愁，别时襟，余点点，疑是高唐雨。 
无人知处。梦里云归路。回雁晓风清，雁不来、啼雅无数。心情老懒，尤物解宜人，春尽也，有南风，好便回帆去。 
蓦山溪（至宜州作，寄赠陈湘）
稠花乱叶，到处撩人醉。林下有孤芳，不匆匆、成蹊桃李。今年风雨，莫送断肠红，斜枝倚。风尘里。不带尘风气。 
微嗔又喜。约略知春味。江上一帆愁，梦犹寻、歌梁舞地。如今对酒，不似那回时，书谩写，梦来空，只有相思是。 
蓦山溪
山明水秀，尽属诗人道。应是五陵儿，见衰翁、孤吟绝倒。一觞一咏，潇洒寄高闲，松月下，竹风间，试想为襟抱。 
玉关遥指，万里天衢杳。笔阵扫秋风，泻珠玑、琅琅皎皎。卧龙智略，三诏佐升平，烟塞事，玉堂心，频把菱花照。 
阮郎归
词付之 
盈盈娇女似罗敷。湘江明月珠。起来绾髻又重梳。弄妆仍学书。 
歌调态，舞工夫。湖南都不如。它年未压白髭须。同舟归五湖。 
阮郎归（茶词）
歌停檀板舞停鸾。高阳饮兴阑。兽烟喷尽玉壶干。香分小凤团。 
雪浪浅，露花圆。捧瓯春笋寒。绛纱笼下跃金鞍。归时人倚阑。 
阮郎归（茶词）
摘山初制小龙团。色和香味全。碾声初断夜将阑。烹时鹤避烟。 
消滞思，解尘烦。金瓯雪浪翻。只愁啜罢水流天。余清搅夜眠。 
阮郎归
退红衫子乱蜂儿。衣宽只为伊。为伊去得忒多时。教人直是疑。 
长睡晚，理妆迟。愁多懒画眉。夜来算得有归期。灯花则甚知。 
阮郎归
贫家春到也骚骚。琼浆注小槽。老夫不出长蓬蒿。邻墙开碧桃。 
木芍药，品题高。一枝烦剪刀。传杯犹似少年豪。醉红浸雪毛。 
定风波
把酒花前欲问溪。问溪何事晚声悲。名利往来人尽老。谁道。溪声今古有休时。 
且共玉人斟玉醑。休诉。笙歌一曲黛眉低。情似长溪长不断。君看。水声东去月轮西。 
定风波
小院难图云雨期。幽欢浑待赏花时。到得春来君却去。相误。不须言语泪双垂。 
密约尊前难嘱付。偷顾。手搓金橘敛双眉。庭榭清风明月媚。须记。归时莫待杏花飞。 
定风波
上客休辞酒浅深。素儿歌里细听沈。粉面不须歌扇掩，闲静，一声一字总关心。 
花外黄鹂能密语。休诉。有花能得几时斟。画作远山临碧水。明媚。梦为胡蝶去登临。 
定风波（客有两新鬟善歌者，请作送汤曲，因戏前二物）
歌舞阑珊退晚妆。主人情重更留汤。冠帽斜欹辞醉去，邀定，玉人纤手自磨香。 
又得尊前聊笑语。如许。短歌宜舞小红裳。宝马促归朱户闭人睡。夜来应恨月侵床。 
浪淘沙（荔枝）
忆昔谪巴蛮。荔子亲攀。冰肌照映柘枝冠。日擘轻红三百颗，一味甘寒。 
重入鬼门关。也似人间。一双和叶插云鬟。赖得清湘燕玉面，同倚阑干。 
看花回（茶词）
夜永兰堂醺饮，半倚颓玉。烂熳坠钿堕履，是醉时风景，花暗烛残，欢意未阑，舞燕歌珠成断续。催茗饮、旋煮寒泉，露井瓶窦响飞瀑。 
纤指缓、连环动触。渐泛起、满瓯银粟。香引春风在手，似粤岭闽溪，初采盈掬。暗想当时，探春连云寻篁竹。怎归得，鬓将老，付与杯中绿。 
惜余欢（茶词）
四时美景，正年少赏心，频启东阁。芳酒载盈车，喜朋侣簪合。杯觞交飞劝酬献，正酣饮、醉主公陈榻。坐来争奈，玉山未颓，兴寻巫峡。 
歌阑旋烧绛蜡。况漏转铜壶，烟断香鸭。犹整醉中花，借纤手重插。相将扶上、金鞍騕褭，碾春焙、愿少延欢洽。未须归去，重寻艳歌，更留时霎。 
醉落魄
苍颜华发。故山归计无因得。旧交新贵音书绝。惟有家人，犹作殷勤别。 
离亭欲去歌声咽。潇潇细雨凉生颊。泪珠不用罗巾裛。弹在罗衫，图得见时说。 
西江月
月，小舟坐水眠空。雾窗春色翠如葱。睡起云涛正拥。¤往事回头笑处，此生弹指声中。玉笺佳句敏惊鸿。闻道衡阳价重。”次韵酬之。时余方谪宜阳，而洪归分宁龙安 
月侧金盆堕水，雁回醉墨书空。君诗秀色雨园葱。想见衲衣寒拥。 
蚁穴梦魂人世，杨花踪迹风中。莫将社燕等秋鸿。处处春山翠重。 
西江月
宋玉短墙东畔，桃源落日西斜。浓妆下著绣帘遮。鼓笛相催清夜。 
转眄惊翻长袖，低徊细踏红靴。舞余犹颤满头花。娇学男儿拜谢。 
木兰花令（当涂解印后一日，郡中置酒，呈郭功甫）
凌歊台上青青麦。姑熟堂前余翰墨。暂分一印管江山，稍为诸公分皂白。 
江山依旧云空碧。昨日主人今日客。谁分宾主强惺惺，问取矶头新妇石。 
木兰花令（窜易前词）
翰林本是神仙谪。落帽风流倾座席。坐中还有赏音人，能岸乌纱倾大白。 
江山依旧云横碧。昨日主人今日客。谁分宾主强惺惺，问取矶头新妇石。 
木兰花令（次前韵再呈功甫）
青壶乃似壶中谪。万象光辉森宴席。红尘闹处便休休，不是个中无皂白。 
歌烦舞倦朱成碧。春草池塘凌谢客。共君商略老生涯，归重玉田秧白石。 
木兰花令
不出入州县。席上作乐府长句劝酒 
</div>
    <div class="pagination">
<a href="全宋词_page67.html">上一页</a><span>...</span><a href="全宋词_page63.html">63</a><a href="全宋词_page64.html">64</a><a href="全宋词_page65.html">65</a><a href="全宋词_page66.html">66</a><a href="全宋词_page67.html">67</a><span class="current-page">68</span><a href="全宋词_page69.html">69</a><a href="全宋词_page70.html">70</a><a href="全宋词_page71.html">71</a><a href="全宋词_page72.html">72</a><a href="全宋词_page73.html">73</a><span>...</span><a href="全宋词_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
