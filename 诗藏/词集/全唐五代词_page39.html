<!DOCTYPE html>
<html>
<head>
    <meta charset="UTF-8">
    <title>全唐五代词 - 第 39 页/共 125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐五代词 - 第 39 页/共 125 页</h1>
    <div class="content">　　○其三十九

　　杯器内，清水忽然红。有似血来人尽讶，此为祥瑞立奇功。战急总无凶。

　　○其四十

　　军营内，战马忽然嘶。跑拥摇身非时乱，贼兵降伏要相欺。祭享上天知。

　　○其四十一

　　军器甲，夜后更生光。折毁月形方上窖，离营百步正相当。远去更宜良。

　　○其四十二

　　风不起，旗号自飞扬。前指敌军并阵次，必当我胜用心肠。得胜早回乡。

　　○其四十三

　　临阵次，马匹忽然惊。欲悚欲谦多退缩，牵缠不动自迟情。回首免军惊。

　　○其四十四

　　占怪异，说与众贤知。正是一人行踏处，当逢奇异怪逢为。兵众岂无知。

　　○禳厌第二十四

　　禳厌法，其理事情深。首异诸般奇异怪，或逢要日要时辰。厌法要精明。

　　○其二

　　军行日，春正及春分。须用长枪前列胜，次排弓弩在中军。决胜定须闻。

　　○其三

　　军行日，立夏至皆同。令下三军诸将士，须排戈戟作先锋。将士定英雄。

　　○其四

　　军行日，秋始与秋分。金气旺时须要顺，无将弓矢向前存。得胜远方闻。

　　○其五

　　军行日，凛冽正当冬。得气一阳回一候，首令刀剑向前冲。逢战得全功。

　　○其六

　　东方阵，角姓七人从。纯着青衣青队伏，青旗青马作先锋。木阵号青龙。

　　○其七

　　南方阵，徵姓最为雄。七个赤衣乘赤马，赤旗招动号长空。朱雀阵先锋。

　　○其八

　　西方阵，商姓白衣兵。七个健儿乘白马，白旗独角引前程。为首向先行。

　　○其九

　　北方阵，羽姓显然明。追马乌衣如北斗，黑旗玄武队前行。贼将势摧倾。

　　○其十

　　中央阵，宫姓要黄衣。七个黄旗黄色马，勾陈大将助堪衣。敌国定横尸。

　　○其十一

　　凡行军，甲子甲辰申。三个甲头旬日内，前祛天马摆令真。整顿要辛勤。

　　○其十二

　　凡行陈，甲午甲寅旬。甲戌都来为一处，当时刀剑在前行。具陈勒来兵。

　　○其十三

　　扬兵吉，须向九天方。诸恶不成加喜气，更宜上将见恩光。安得有乖张。（《太乙式》云：‘九天之上，可以陈兵；九地之下，可以潜伏。’）

　　○占梦第二十五

　　凡占梦，本出自微茫。得一梦来三事应，方知凶吉为君张。神魄预知祥。

　　○其二

　　将军梦，云外见飞龙。急去战时须获捷，不过百日帝王封。位显立奇功。

　　○其三

　　将军梦，鱼变作蛟龙。百战自然看百胜，相敌来捉必无凶。大将职加封。

　　○其四

　　将军梦，大鼓大声鸣。小鼓小声军小胜，不鸣固守莫先征。胜负取其声。

　　○其五

　　将军梦，梦得大鱼形。若得小鱼军小胜，电光霹雳主军惊。此象最为灵。

　　○其六

　　将军梦，见水及波涛。或与敌人相角竞，须来挑战莫轻交。坚守我们桥。

</div>
    <div class="pagination">
<a href="全唐五代词_page38.html">上一页</a><span>...</span><a href="全唐五代词_page34.html">34</a><a href="全唐五代词_page35.html">35</a><a href="全唐五代词_page36.html">36</a><a href="全唐五代词_page37.html">37</a><a href="全唐五代词_page38.html">38</a><span class="current-page">39</span><a href="全唐五代词_page40.html">40</a><a href="全唐五代词_page41.html">41</a><a href="全唐五代词_page42.html">42</a><a href="全唐五代词_page43.html">43</a><a href="全唐五代词_page44.html">44</a><span>...</span><a href="全唐五代词_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
