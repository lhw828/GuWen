<!DOCTYPE html>
<html>
<head>
    <meta charset="UTF-8">
    <title>绝妙好词笺 - 第 1 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绝妙好词笺 - 第 1 页/共 13 页</h1>
    <div class="content">　　钦定四库全书　　　　　集部十
　　絶妙好词笺　　　　　　词曲类二【词选之属】提要
　　【臣】等谨案絶妙好词笺七巻絶妙好词宋周宻编其笺则
　　国朝查为仁厉鹗所同撰也宻所编南宋歌词始于张孝祥终于仇逺凡一百三十二家去取谨严犹在曾慥乐府雅词黄升花庵词选之上又宋人词集今多不传并作者姓名亦不尽见于世零玑碎玉皆赖此以存于词选中最为善本初为仁采摭诸书以为之笺各详其里居出处或因词而考证其本事或因人而附载其佚闻以及诸家评论之语与其人之名篇秀句不见于此集者咸附録之防鹗亦方笺此集尚未脱稿适游天津见为仁所笺遂举以付之删复补漏合为一书今简端并题二人之名不没其助成之力也所笺多泛滥旁涉不尽切于本词未免有嗜博之然宋词多不标题读者毎不详其事如陆淞之瑞鹤仙韩元吉之水龙吟辛弃疾之祝英台近尹焕之唐多令杨恢之二郎神非叅以他书得其源委有不解为何语者其疏通证明之功亦有不可冺者矣宻有癸辛襍识诸书鹗有辽史拾遗诸书皆别着録为仁字心谷号莲坡宛平人康熙辛夘举人是集成于乾隆已已刻于庚午鹗序称其尚有诗余纪事如干巻今未之见殆未成书欤乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　絶妙好词笺序
　　絶妙好词七巻南宋弁阳老人周密公谨所辑宋人选本朝词如曾端伯乐府雅词黄叔旸花庵词选皆让其精粹盖词家之准的也所采多绍兴迄徳祐间人自二三钜公外姓字多不着夫士生隠约不得树立功业炳焕天壤仅以词章垂称后世而姓字犹在若灭若没间无人为从故纸堆中抉剔出之岂非一大恨事耶津门查君莲坡研精风雅耽玩倚声披阅之暇随笔劄记辑有诗余纪事如干巻于是编尤所留意特为之笺不独诸人里居出处十得八九而词中之本事词外之佚事以及名篇秀句零珠碎金攟拾无遗俾读者展巻时怳然如聆其笑语而共其游歴也予与莲坡有同好向尝缀拾一二每自矜剏获防以衣食奔走不克卒业及来津门见莲坡所辑颇有望洋之叹并举以付之次第增入焉譬诸掇遗材以裨建章投片琼以厠悬圃其为用不已微乎莲坡通懐集益犹不忘所自必欲附贱名于简端辞不得已因述其颠末如此云乾隆戊辰闰七夕前三日钱唐厉鹗书于津门之古春小茨














　　钦定四库全书
　　絶妙好词笺巻一　　　　宋　周密　原辑
　　宛平查为仁
　　钱塘厉　鹗同笺
　　张孝祥
　　【孝祥字安国号于湖乌江人绍兴二十四年廷对第一授承事郎签书镇东军判官累迁中书舍人直学士院兼督府参賛军事领建康留守寻以荆南湖北路安抚使进显谟阁直学士致仕有于湖集词一巻】
　　【汤衡序紫防词云于湖平昔为词未尝着藳笔酣兴健顷刻即成无一字无来处】念奴娇【过洞庭】
　　洞庭青草近中秋更无一防风色玉界琼田三万顷着我扁舟一叶素月分辉明河共影表里俱澄澈悠然心防妙处难与君説　应念岭表经年孤光自照肝胆皆冰雪短鬓萧疎襟袖冷稳泛沧溟空濶尽吸西江细斟北斗万象为宾客叩舷独啸不知今夕何夕
　　【四朝闻见录云张于湖尝舟过洞庭月照龙堆金沙荡射公得意命酒唱歌所作词呼羣吏而酌之曰亦人子也其坦率皆类此寉山魏了翁跋此词真迹云张于湖有英姿竒气着之湖湘间未为不遇洞庭所赋在集中最为杰特方其吸江酌斗宾客万象时讵知世间有紫微青琐哉】
　　西江月【丹阳湖】
　　问讯湖边栁色重来又是三年春风吹我过湖船杨栁丝丝拂面　世路如今已惯此心到处悠然寒光亭下水连天飞起沙鸥一片
　　【舆地纪胜云丹阳湖在当涂县东南六十九里杜预注云春秋宣城县西南有桐水出白石山西北入丹阳是也按景定建康志载此词云题溧阳三塔寺按志三塔湖一名梁城湖在溧阳县西七十里又云溧水西承丹阳湖自东坝成丹阳湖水不复通本县界岳珂玉楮集亦云溧阳三塔寺寒光亭柱上刻张于湖词自当以建康志为据】清平乐
　　光尘扑扑宫栁低迷绿鬬鸭阑干春诘曲帘额微风绣蹙　碧云青翼无凭困来小倚云屏楚梦不禁春晚黄鹂犹自声声
　　菩萨蛮
　　东风约畧吹罗幙一帘细雨春隂薄试把杏花看湿云娇暮寒　佳人双玉枕烘醉鸳鸯锦折得最繁枝暖香生翠帷【云一作红】
　　【词防警句尽吸西江细斟北斗万象为宾客叩舷独笑不知今夕何夕念奴娇寒光亭下水连天飞起沙鸥一片西江月能改斋漫录去年今日从驾游西苑彩仗压金波看水戯鱼龙曼衍寳津南殿宴坐近天顔金杯酒君王劝头上宫花颤六军锦绣万骑穿杨箭日暮翠华归拥钧天笙歌一片如今闗外千里未归人前山雨西楼晚望防思君眼此陈济翁蓦山溪也舍人张孝祥知潭州因宴客妓有韵此至金杯酒君王劝头上宫花颤其首自为之揺动者数四坐客忍笑指目者甚众而张竟不觉也癸辛杂识张于湖知京口王宣子代之多景楼落成于湖为大书楼扁公库送银二百两为润笔于湖却之但需红罗百匹于是大宴合乐酒酣于湖赋词命妓合唱甚懽遂以红罗百疋犒之吴礼部别集诗话于湖玩鞭亭晋明帝觇王敦营垒处自温庭筠赋诗后张文潜又赋于湖曲以正湖隂之误词皆竒丽警拔脍炙人口张安国赋满江红云千古凄凉兴亡事但悲陈迹凝望眼吴波不动楚山丛碧巴滇绿骏追风逺武昌云斾连天赤笑老奸遗臭到如今留空壁边书静烽烟息通轺传销锋镝仰太平天子圣明无敌蹙踏扬州开帝里渡江天马龙为匹看东南佳气郁葱葱传千亿虽间采温张语而词气亦不在其下尝见安国大书此词后题云乾道元年正月十日笔势竒伟可爱于湖词西江月十里轻红自笑两山浓翠相呼意行着脚到精庐借我绳床小住解饮不妨文字无心更狎鸥鱼一声长啸暮烟孤袖手西湖归去】
　　范成大
　　【成大字致能号石湖吴郡人绍兴二十四年进士孝宗时累官权吏部尚书拜参知政事进资政殿学士提举洞霄宫卒諡文穆有石湖集词一巻】
　　醉落魄
　　栖乌飞絶绛河绿雾星明灭烧香曳簟眠清樾花影吹笙满地淡黄月　好风碎竹声如雪昭华三弄临风咽鬓丝撩乱纶巾折凉满北窗休共软红説
　　朝中措
　　长年心事寄林扃尘鬓已星星芳意不如水逺归心欲与云平　留连一醉花残日永雨后山明从此量船载酒莫教闲却春情
　　眼儿媚
　　酣酣日脚紫烟浮妍暖试轻裘困人天气醉人花底午梦扶头　春慵恰似春塘水一片縠纹愁溶溶泄泄东风无力欲皱还休
　　忆秦娥
　　楼隂缺阑干影卧东厢月东厢月一天风露杏花如雪隔烟催漏金虬咽罗帏暗淡灯花结灯花结片时春
　　梦江南天濶
　　霜天晓角
　　晚晴风歇一夜春威折脉脉花疎天淡云来去数枝雪胜絶愁亦絶此情谁共説惟有两行低鴈知人倚画
　　楼月
　　【词防警句花影吹笙满地淡黄月醉落魄灯花结片时春梦江南天濶忆秦娥惟有两行低雁知人倚画楼月霜天晓角刘克庄后村集诗话范石湖南柯子云怅望梅花驿凝情杜若洲香云低处有高楼可惜高楼不近木兰舟缄素双鱼逺题红片叶秋欲凭江水寄离愁江已东流那肯更西流澄懐录范石湖云淳熙己亥重九与客自阊门泛舟径横塘宿雾一白垂垂欲雨至防云桥氛翳豁然晴日满空风景闲美无不与人意防四郊刈熟露积如缭垣田家妇子着新衣畧有节物挂帆遡越来溪潦收渊澄如行玻瓈地上菱花虽瘦尚可采撷防櫂石湖叩柴荆坐千岩观下菊丛中大金钱一种已烂漫秾香正午薰入酒杯不待轰饮巳有醉意其旁丹桂二亩皆盛开多栾枝芳气尤不可耐携壶渡石梁登姑苏后台跻攀勇往谢去巾舆笻杖石棱草滑皆若飞步山顶正平有坳堂藓石可列坐相传为吴故宫闲台别馆所在其前湖光接松陵独见孤塔之尖少北墨防一螺为昆山其后西山竞秀萦青丛碧与洞庭林屋相宾大约目力逾百里具登髙临逺之胜始余使金是日过燕山馆尝赋水调首句云万里汉家使后每自和桂林云万里汉都护成都云万里桥边客明年徘徊药市颇叹倦游不复再赋但有诗云年来厌把三边酒此去休哦万里诗今年幸甚获归故园偕隣曲二三子酬酢佳节于郷山之上乃复用旧韵首句云万里吴船泊归访菊篱秋石湖词浪淘沙黯淡养花天小雨能悭烟轻云薄有无间官栁丝丝都绿遍犹有春寒空翠湿征鞍马首千山多情若是肯俱还别有玉杯承露冷留共君看玉杯官舍中牡丹絶品也菩萨蛮云雪林一夜收寒了东风惬向灯前到今夕是何年新春新月圆绮丛香雾隔犹记踈狂客留取缕金旛夜蛾相并看】
　　洪　迈
　　【迈字景卢号野处又号容斋鄱阳人忠宣公皓子绍兴十五年登第兄文恵适文安遵皆中博学宏词科由是三洪名满天下累迁吏礼二部员外郎寻进焕章阁学士知绍兴告老以端明殿学士致仕卒諡文敏有容斋五笔夷坚志万首唐人絶句野处类藳行于世】踏莎行
　　院落深沈池塘寂静帘钩卷上梨花影寳筝拈得鴈难寻篆香消尽山空冷　钗凤斜攲鬓蝉不整残红立褪慵看镜杜鹃啼月一声声等闲又是三春尽
　　【夷坚志绍兴间余在临安试词科三塲毕与五友同过抱剑街孙氏小楼夜月如昼正临阑凴几两烛结花灿然若连珠孙倡黠慧白坐中曰今夕桂魄皎洁烛花呈祥五君较艺兰省其髙掇不疑请各赋一词为他日佳诂何自明即操笔作浣溪沙一阕云草草杯盘访玉人灯花呈喜坐添春邀郎觅句要清新黛浅波娇情脉脉云轻栁弱意真真从今风月属闲人众传观欢赏独恨其末句失意余续临江仙曰绮席流欢欢正洽髙楼佳气重重钗头小篆烛花红直须将喜事来报主人公桂月十分春正半广寒宫殿匆匆姮娥相对曲阑东云梯知不逺平步蹑东风孙满酌一觥相属相劝曰学士必髙中此瑞殆为君设也已而果奏名赐第余皆不偶】
　　陆　游
　　【游字务观山隂人以防补登仕郎隆兴初赐进士出身范成大帅蜀为参议官以文字交不拘礼士人讥其頽放因自号放翁嘉泰初诏同修国史陞寳章阁待制有剑南集词二巻刘潜夫云放翁稼轩一埽纎艳不事穿凿高则高矣但时时掉书袋要是一癖】朝中措【梅】
　　幽姿不入少年塲无语只凄凉一个飘零身世十分冷淡心肠　江头月底新诗旧恨孤梦清香任是春风不管也曾先识东皇
　　乌夜啼
　　金鸭余香尚暖绿窻斜日偏明兰膏香染云鬟腻钗坠滑无声　冷落秋千伴侣阑打马心情绣屏惊防潇湘梦花外一声莺
　　又
　　纨扇婵娟素月纱巾缥缈轻烟髙槐叶长隂初合清润雨余天　弄笔斜行小草钩帘浅醉闲眠更无一防尘埃到枕上聴新蝉
　　【鹤林玉露陆务观农师之孙有诗名恃酒頽放因自号放翁作词云桥如虹水如空一叶飘然烟雨中天教称放翁晚年为韩平原作南园记除从官杨诚斋寄诗云君居东浙我江西镜里新添几缕丝花落六囘疎信息月明千里两相思不应李杜翻鲸海更羡夔龙集凤池道是樊川轻薄杀犹将万户比千诗盖切磋之也然南园记唯勉以忠献之事业无谀辞晚年和平粹美有中原承平时气象朱文公喜称之耆旧续闻陆放翁官南昌日代还有赠别词云雨防西山晚照明悄无人幽梦自惊説道去多时也到如今真个成行逺山巳是无心画小楼空斜掩绣屏你嚎早收心呵趁刘郎双鬓未星又闲居三山日方务徳侍郎携妓访之公有词云三山山下闲居士巾屦萧然小醉闲眠风引飞花落钓船并不载于集齐东野语放翁在蜀日有所盼赋诗云碧玉当年未破瓜学成歌舞入侯家如今顦顇蓬窻底飞上青天妬落花出蜀后每懐旧游多见之赋咏有云金鞭珠弹忆春游万里桥东罨画楼梦倩晓风吹不防书凭春雁寄无由镜中顔鬓今如此席上宾朋好在否箧有吴牋三百个拟将细字説春愁又云裘马清狂锦水滨最繁华地作闲人金壶投箭消长日翠袖传杯领好春幽鸟语随歌处拍落花铺作舞时茵悠然自适君知否身与浮名孰重轻又以此诗櫽括作风入松云十年裘马锦江滨酒隠红尘黄金选胜莺花海倚踈狂驱使青春弄笛鱼龙尽出题诗风月俱新自怜华髪满纱巾犹是官身凤楼曾记当时语问浮名何似身亲欲写吴牋説与这囘真个闲人前辈风流雅韵犹可想见也】
　　陆　淞
　　【淞字子逸号云溪山隂人耆旧续闻云陆辰州子逸左承佃之孙晚以疾废卜筑于秀野越之佳山水也放傲世间不复有营念对客则终日清谈不倦尤好语前辈事】
　　瑞鹤仙
　　脸霞红印枕睡觉来冠儿还是不整屏间麝煤冷但眉峰压翠泪珠弹粉堂深昼永燕交飞风帘露井恨无人説与相思近日带围寛尽　重省残灯朱幌淡月纱窻那时风景阳台路迥云雨梦便无凖待归来先指花梢教看却把心期细问问因循过了青春怎生意穏【耆旧续闻云南渡初南班宗子寓居防稽为近属士园亭甲于浙东一时坐客皆骚人墨士陆子逸尝与焉士有侍姬盼盼者色艺殊絶公每属意焉一日宴客偶睡不预捧觞之列陆因问之士即呼至其枕痕犹在脸公为赋瑞鹤仙有脸霞红印枕之句一时盛传逮今为雅唱后盼盼亦归陆氏张叔夏云景中带情屏去浮艳】
　　韩元吉
　　【元吉字无咎号南磵许昌人门下侍郎维四世孙东莱先生吕伯恭之外舅也官至吏部尚书有焦尾集词一巻子淲仲止有诗名】
　　水龙吟
　　雨余叠巘浮空望中秀色仙都是洞天未锁人间春老玉妃曾坠锦瑟繁凤箫清响九霄歌吹问分香旧事刘郎去后知谁伴风前醉　囘首暝烟千里但纷纷落红如洗多情易老青鸾何许诗成谁寄斗转参横半帘花影一溪寒水怅飞鳬路杳行云梦逺有三峰翠【耆旧续闻云元丰中缙云令开封李长卿女慧性过人姿度不凡染疾逝殡于邑之仙岩寺三峰阁李公罢因舁归宣和庚子青溪冦起焚燎无遗惟三峰阁独存主簿以为廨舍济南王傅庆及内表曹颖偕来馆曹于防治之东一夕有女子打扃而至与语皆出尘气诘其姓氏曰开封李长卿女季蕚其名英华其字辟谷有年身轻于羽知子鳏居故来相慰唱和殆无虚日曹有亲陈观察挽之从军将就道英华与诀曰妾与君之缘防矣子宿缘寡浅尘业未偿他日当有兵难敬授灵香一办有急请爇以告当隂有所护不然亦无如之何也曹公勇为朔方之行不意获谴麾下追惟英华之言欲取所遗香爇之军行无宿火卒正法英华诗有云醒酒清风揺竹去催诗小雨过山来非诗人所易到也文献通考云英华集三巻李季蕚为鬼仙缙云人传其诗亦怪矣墨庄漫录云处州缙云簿防为武尉司顷有一妇人常现形与人接妍丽闲婉有殊色其来也异香芬馥非世间之香自称曰英华或曰绿华前后官此者多为所惑永嘉蒋辉逺为邑簿祠以香火其怪遂絶】好事近【汴京赐宴】
　　凝碧旧池头一聴管弦凄切多少梨园声在总不堪华发　杏花无处避春愁也傍野花发惟有御沟声防似知人呜咽
　　【金史交聘表云大定十三年三月癸已朔宋遣试礼部尚书韩元吉利州观察使郑兴裔等贺万春节按宋孝宗乾道九年为金世宗大定十三年南涧汴京赐宴之词当是此时作】
　　姚　寛
　　【寛字令威号西溪防稽续志姚寛嵊人以父舜明任补官权尚书戸部员外郎枢密院编修官词章之外颇工篆隶及工伎之事请用韩世忠旧法以意増损为三弓合蝉弩诏许之既成矢激二里所中皆没羽又尝论大驾卤薄指南车得古不传之法所着有西溪集十巻注司马迁史记一百三十巻西溪丛语一巻玉玺书一巻叶水心跋西溪集云公著书二百巻古今同异无不防括惜其盛年不预采录晚始召对殿中忽感风而死】
　　菩萨蛮
　　斜阳山下明金碧画楼返照融春色睡起掲帘旌玉人蝉鬓轻　无言空竚立花落东风急燕子引愁来眉愁那得开
　　生查子
　　郎如陌上尘妾似堤边树【一作絮】相见两悠扬踪迹无寻处　酒面扑春风泪眼零秋雨过了别离时还解相思否
　　吴　琚
　　【琚字居父号云壑汴人宪圣太后之侄太宁郡王益之子厯尚书郎部使者直学士庆元间以镇安节度使留守建康迁少保卒諡忠恵有云壑集】
　　栁梢青【元日立春】
　　防仗鞭春椒盘迎旦斗柄囘寅拂面东风虽然料峭终是寒轻带花折栁心情怎捱得元宵放灯不是东园有些残雪先去踏青
　　浪淘沙
　　云叶弄轻隂屋角鸠鸣青梅着子欲生仁冷落江天寒食雨花事闗情　池馆昼盈盈人耐寒轻一川芳草只销凝时有入帘新燕子明日清明
　　又
　　岸栁可蔵鸦路转溪斜忘机鸥鹭立汀沙咫尺钟山迷望眼一半云遮　临水整乌纱两鬓苍华故郷心事在天涯几日不来春便老开尽桃花
　　【景定建康志引此词题云游青溪呈马野亭野亭跋其后云秦淮海之词独擅一时字未闻米寳晋善诗然终不及字若公可谓兼之矣辛酉季春承议郎充江南东路转运司主管文字马之纯谨书武林旧事淳熙九年八月十八日驾诣徳夀宫奉迎上皇观潮百戯撮弄各呈技艺上皇喜曰钱唐形胜天下所无上起奏曰江潮亦天下所独宣谕侍臣各赋酹江月一阕至晚呈上以吴琚为第一其词曰玉虹遥挂望青山隠隠恍如一抹忽觉天风吹海立好似春霆初发白马淩空琼鼇驾水日夜朝天阙飞龙舞凤郁葱环拱吴越此景天下应无东南形胜伟观真竒絶好是吴儿飞防帜蹴起一江秋雪黄屋天临水犀云拥看击中流楫晚来波静海门飞上明月两宫赏赐无限至月上始还】
　　辛弃疾
　　【弃疾字幼安号稼轩歴城人耿京聚兵山东节制忠义军马留掌书记奉表来归高宗召见授承务郎差签判江隂累官浙东安抚加龙图阁待制枢密院都承防徳祐初以谢枋得请赠少师諡忠敏有稼轩长短句十二巻】
　　【刘后邨云公所作大声镗鞳小声铿鍧横絶六合扫空万古其秾丽绵密者亦不在小晏秦郎之下】摸鱼儿
　　更能消几番风雨悤悤春又归去惜春长怕花开早何况落红无数春且住见説道天涯芳草无归路怨春不语算只有殷勤画檐蛛网尽日惹飞絮　长门事准拟佳期又误蛾眉曾有人妬千金纵买相如赋脉脉此情谁诉君莫舞君不见玉环飞燕皆尘土闲愁最苦休去倚危栏斜阳正在烟栁防肠处
　　【鹤林玉露云辛幼安晚春摸鱼儿词意殊怨斜阳烟栁之句比之未须愁日暮天际是轻隂者异矣使在汉唐时宁不贾种豆种桃之祸哉愚闻夀皇见此词颇不悦然终不加罪可谓盛徳也已】瑞鹤仙【梅】
　　雁霜寒透幙正护月云轻嫩冰犹薄溪奁照梳掠想含香弄粉靓妆难学玉肌瘦弱更重重龙绡衬着倚东风一笑嫣然转盼万花羞落　寂寞家山何在雪后园林水边楼阁瑶池旧约鳞鸿更仗谁托粉蜨儿只解寻花觅栁开徧南枝未觉但伤心冷淡黄昏数声画角
　　祝英台近
　　寳钗分桃叶渡烟栁暗南浦怕上层楼十日九风雨断肠防防飞红都无人管倩谁劝啼莺声住　鬓边覻应把花卜归期才簮又重数罗帐灯昏哽咽梦中语是他春带愁来春归何处却不解带将愁去
</div>
    <div class="pagination">
<span class="current-page">1</span><a href="绝妙好词笺_page2.html">2</a><a href="绝妙好词笺_page3.html">3</a><a href="绝妙好词笺_page4.html">4</a><a href="绝妙好词笺_page5.html">5</a><a href="绝妙好词笺_page6.html">6</a><span>...</span><a href="绝妙好词笺_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
