<!DOCTYPE html>
<html>
<head>
    <meta charset="UTF-8">
    <title>全宋词 - 第 485 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 485 页/共 621 页</h1>
    <div class="content">雒水东流山四绕。路傍几个新华表。见说在时官职好。争信道。冷烟寒雨埋荒草。 
浣溪沙
扇影轻摇一线香。斜红匀过晚来妆。娇多无事做凄凉。 
借问谁教春易老，几时能勾夜何长。旧欢新恨总思量。 
浣溪沙
珠箔随檐一桁垂。绣屏遮枕四边移。春归人懒日迟迟。 
旧事只将云入梦，新欢重借月为期。晚来花动隔墙枝。 
玉楼春
秋闺思入江南远。帘幕低垂闲不卷。玉珂声断晓屏空，好梦惊回还起懒。 
风轻只觉香烟短。阴重不知天色晚。隔窗人语趁朝归，旋整宿妆匀睡脸。 
玉楼春
绣屏晓梦鸳鸯侣。可惜夜来欢聚取。几声低语记曾闻，一段新愁看乍觑。 
繁红洗尽胭脂雨。春被杨花勾引去。多情只有旧时香，衣上经年留得住。 
蝶恋花
燕子来时春未老。红蜡团枝，费尽东君巧。烟雨弄晴芳意恼。两馀特地残妆好。 
斜倚青楼临远道。不管傍人，密共东君笑。都见娇多情不少。丹青传得倾城貌。 
蝶恋花
濯锦江头春欲暮。枝上繁红，着意留春住。祗恐东君嫌面素。新妆剩把胭脂传。 
晓梦惊寒初过雨。寂寞珠帘，问有馀花否。怅望草堂无一语。丹青传得凝情处。 
蝶恋花
秾艳娇春春婉娩。雨惜风饶，学得宫妆浅。爱把绿眉都不展。无言脉脉情何限。 
花下当时红粉面。准拟新年，都向花前见。争奈武陵人易散。丹青传得闺中怨。 
蝶恋花
镂雪成花檀作蕊。爱伴秋千，摇曳东风里。翠袖年年寒食泪。为伊牵惹愁无际。 
幽艳偏宜春雨细。红粉阑干，有个人相似。钿合金钗谁与寄。丹青传得凄凉意。 
蝶恋花
晕绿抽芽新叶斗。掩映娇红，脉脉群芳后。京兆画眉樊素口。风恣别是闺房秀。 
新篆题诗霜实就。换得琼琚，心事偏长久。应是春来初觉有。丹青传得厌厌瘦。 
蝶恋花
花为年年春易改。待放柔条，系取长春在。宫样妆成还可爱。鬓边斜作拖枝戴。 
每到无情风雨大。检点群芳，却是深丛耐。摇曳绿萝金缕带。丹青传得妖娆态。 

　
周纯
蓦山溪（墨梅、荆楚间鸳鸯梅、赋此）
江南春信，望断人千里。魂梦入花枝，染相思、同心并蒂。鸳鸯名字，赢得一双双，无限意。凝烟水。念远教谁寄。 
毫端写兴，莫把丹青拟。墨客要卿卿，想临池、等闲梳洗。香衣黯淡，元不涴缁尘，怜缟袂。东风里。只恐于飞起。 
满庭霜（墨梅）
脂泽休施，铅华不御，自然林下真风。欲窥馀韵，何处问仙踪。路压横桥夜雪，看暗淡、残月朦胧。无言处，丹青莫拟，谁寄染毫工。 
遥通。尘外信，寒生墨晕，依约形容。似疏疏斜影，蘸水摇空。收入云窗雾箔，春不老、芳意无穷。梨花雨，飘零尽也，难入梦魂中。 
菩萨蛮（题梅扇）
梅花韵似才人面。为伊写在春风扇。人面似花妍。花应不解言。 
在手微风动。勾引相思梦。莫用插酴醿。酴醿羞见伊。 
瑞鹧鸪
一痕月色挂帘栊。梅影斜斜小院中。狂醉有心窥粉面，梦魂无处避香风。 
愁来梦楚三千里，人在巫山十二重。咫尺蓝桥无处问，玉箫声断楚山空。 

　
曹希蕴
西江月（灯花）
零落不因春雨，吹嘘何假东风。纱窗一点自然红。费尽工夫怎种。 
有艳难寻腻粉，无香不惹游蜂。更阑人静画堂中。相伴玉人春梦。 
踏莎行（灯花）
解遣愁人，能添喜气。些儿好事先施力。画堂深处伴妖娆，绛纱笼里丹砂赤。 
有艳难留，无根怎觅。几回不忍轻轻别。玉人曾向耳边言，花有信、人无的。 

　
廖刚
望江南二首（送黄冕仲知福唐）
无诸好，方面镇全闽。千骑泛云归洞府，三山明玉外风尘。依约是蓬瀛。 
贤刺史，龙虎擅香名。金花已传当日梦，锦衣聊慰故乡情。和气万家春。又无诸好，金地遍重城。乌石亭危千嶂合，荔枝楼暖百花明。十里暮潮平。 
贤刺史，来暮相欢迎。终向凤池朝紫极，暂依猿洞驻朱轮。风月锦堂春。 
满路花（和敏叔中秋词?癸巳，周守约敏叔来作中秋）
雨霁烟波阔，雁度陇云愁。西风庭院不胜秋。桂华光满，偏照最高楼。东山携妓约，故人千里，夜来为舣仙舟。 
明眸皓齿，歌舞总名流。恼人情态物中尤。阳春一曲，谁把万金酬。便好拼沉醉，此夕姮娥，共须着意攀留。 
望江南二首（贺毛检讨生辰）
柯山瑞，云路玉桥横。六月天香琼蕊秀，千年人瑞昴星明。风露湿麒麟。 
廊庙器，冰雪照精神。妙世文章凌贾马，致君事业富姬衡。松桧倚青青。 
望江南
蓬山晓，龟鹤倚芝庭。云覆宝熏迷舞凤，玉扶琼液荐文星。棠荫署风清。 
人尽道，天遣瑞升平。九万鹏程才振翼，八千椿寿恰逢春。貂衮瞩公荣。 
阮郎归
因戏作云。乙未云间舟中。 
月桥风槛水边居。画楼三鼓初。草堂收拾读闲书。起看清夜徂。 
闲想像，尽踌躇。玉牌金字铺。梦魂纵有也成虚。那堪和梦无。 
蓦山溪（次韵知点）
论长校短，总是非闲誉。光景百年中，似难留、长江东去。随缘游戏，触□寄高情，西楼月，北窗风，鸲鹆尊前舞。 
故人襟韵，千里心相许。飞骑趁花时，正名园、揉风洗雨。玻璃潋滟，聊共醉红裙，阳春曲，碧云词，慷慨怀千古。 

　
赵鼎臣
念奴娇
旧游何处，记金汤形胜，蓬瀛佳丽。渌水芙蓉，元师与宾僚，风流济济。万柳庭边，雅歌堂上，醉倒春风里。十年一梦，觉来烟水千里。 
惆怅送子重游，南楼依旧不，朱阑谁倚。要识当时，惟是有明月，曾陪珠履。量减杯中，雪添头上，甚矣吾衰矣。酒徒相问，为言憔悴如此。 
念奴娇
姮娥伴侣，降人世，天与长生仙箓。五色云开浮瑞霭，中有西真眉目。贤德家风，艳容天赋，占尽人间福。长庚明月，誓同千古相逐。 
开宴香蔼华堂，金杯休诉，好醉蟠桃熟。子子孙孙同上寿，有个人人同祝。两鬓春风，一钗香雾，长与瑶池绿。更祈眉寿，愿如南山松竹。 

　
韩嘉彦
玉漏迟
杏香消散尽，须知自昔，都门春早。燕子来时，绣陌乱铺芳草。惠圃妖桃过雨，弄笑脸、红筛碧沼。深院悄。绿杨巷陌，莺声争巧。 
早是赋得多情，更遇酒临花，镇辜欢笑。数曲阑干，故国谩劳凝眺。汉外微云尽处，乱峰镇、一竿修竹。间琅玕，东风泪零多少。 

　
唐庚
诉衷情（旅愁）
平生不会敛眉头。诸事等闲休。元来却到愁处，须著与他愁。 
残照外，大江流。去悠悠。风悲兰杜，烟淡沧浪，何处扁舟。 

</div>
    <div class="pagination">
<a href="全宋词_page484.html">上一页</a><span>...</span><a href="全宋词_page480.html">480</a><a href="全宋词_page481.html">481</a><a href="全宋词_page482.html">482</a><a href="全宋词_page483.html">483</a><a href="全宋词_page484.html">484</a><span class="current-page">485</span><a href="全宋词_page486.html">486</a><a href="全宋词_page487.html">487</a><a href="全宋词_page488.html">488</a><a href="全宋词_page489.html">489</a><a href="全宋词_page490.html">490</a><span>...</span><a href="全宋词_page486.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
