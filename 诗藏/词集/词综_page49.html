<!DOCTYPE html>
<html>
<head>
    <meta charset="UTF-8">
    <title>词综 - 第 49 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>词综 - 第 49 页/共 73 页</h1>
    <div class="content">
桂枝香蟹陈恕可
西风故国，记乍脱内黄，归梦溪曲。还是秦星夜映，楚霜秋足。无肠枉抱东流恨，任年年褪筐微绿。草汀篝火，芦州纬箔，早寒渔屋。 叙旧别芳荐玉，正香擘新橙，清泛佳菊。依约行沙乱雪，误惊窗竹。江湖岁晚相思远，对孤灯谩怀幽独。嫩汤浮眼，枯形蜕壳，断魂重续。

水龙吟白莲赵汝钠
露华洗尽凡妆，玉妃来待瑶池宴。风裳水珮，冰肌雪艳，清凉不汗。解语情多，凌波步稳，酒容消散。想温泉浴罢，天然真态，浑疑是，宫妆浅。 暗想凄愁别岸，粉痕消香腮凝腕。雪空冰冷，此情惟许，鹭知鸥见。羽扇微摇，翠帷低拥，清凉亭院。待夜深，月上阑干，更邀取姮娥伴。

摸鱼儿莼唐珏
渐沧浪冻痕销尽，琼丝初漾明镜。鲛人夜剪龙髯滑，织就水晶帘冷。凫叶净。最好似嫩荷半卷浮晴影。玉流翠凝。早枯豉融香，红盐和雪，醉齿嚼清莹。 功名梦，曾被秋风唤醒。故人应动高兴。悠然世味浑如水，千里旧怀谁省？空对景。奈回首姑苏台畔愁波暝。烟寒夜静，但只有芳洲， 花与老，何日泛归艇？

桂枝香蟹唐珏
松江舍北，正水落晚汀，霜老枯荻。还见青筐似绣，绀螯如戟。西风有恨无肠断，怅东流几番潮汐。夜灯争聚，微光挂影，误投帘隙。 更喜荐新玉液，正半壳含黄，一醉秋色。纤手香橙风味，有人相忆。江湖岁晚听飞雪，但沙痕空记行迹。至今茶鼎，时时犹记，眼波愁碧。

台城路蝉唐珏
蜕痕初染仙茎露，新声又移凉影。珮玉流空，绡衣剪雾，几度槐昏柳暝。幽窗睡醒。奈欲断还连，不堪重听。怨结齐姬，故宫烟树翠阴冷。 当时旧情在否？晚妆清镜里，犹记娇鬓。乱咽频惊，余悲渐杳，摇曳风枝未定。秋期话尽。又抱叶凄凄，暮寒山静。付与孤蛩，苦吟清夜永。

水龙吟白莲唐珏
淡妆人更婵娟，晚奁净洗铅华腻。泠泠月色，萧萧风度，娇红欲避。太液池空，霓裳舞倦，不堪重记。叹冰魂犹在，翠舆难驻，玉簪为谁轻坠？ 别有凌空一叶，泛清寒素波千里。珠房泪湿，明珰恨远，旧游梦里。羽扇生秋，琼楼不夜，尚遗仙意。奈香云易散，绡衣半脱，露凉如水。

水龙吟白莲李居仁
蕊仙群拥宸游，素肌似怯波心冷。霜裳缟夜，冰壶凝露，红尘洗尽。弄玉轻盈，飞琼绰约，淡妆临镜。更多情一片，碧云不卷，笼娇面，回清影。 菱唱数声乍听，载名娃藕丝萦艇。雪鸥沙鹭，夜来同梦，晓风吹醒。酒晕全消，粉痕微渍，色明香莹。问此花，曷贮瑶池，应未许繁红并。

念奴娇王梦应
欲霜更雨，记青黄篱落，东风前此。帘外秋容人共老，雁与愁飞千里。水郭烟明，竹陂波小，万叶寒声起。凭高那更，九嶷吹尽云气。 婉娩空复多情，年年归梦，花与柴桑似。谁解魂消风日晚？短笛孤舟秋水。江蟹笼新，露黄斟浅，浇得乡关思。平芜天远，一痕黄抹秋霁。

谒金门谭宣子
人病酒，生怕日高催绣。昨夜新番花样瘦，旋描双蝶凑。 闲凭绣床呵手，却说春愁还又。门外东风吹绽柳，海棠花厮勾。

江城子咏柳谭宣子
嫩黄初染绿初描。倚春娇，索春饶。燕外莺边，想见万丝摇。便作无情终软美，天赋与，眼眉腰。 短长亭外短长桥。驻金镳，系兰桡。可爱风流年纪可怜宵。办得重来攀折后，烟雨暗，不辞遥。

乌夜啼陈逢辰
月痕未到朱扉，送郎时。暗里一汪儿泪，没人知。 不住，收不聚，被风吹。吹作一天愁雨，损花枝。

瑞鹤仙楼采
冻痕消梦草。又招得春归，旧家池沼。园扉掩寒峭。倩谁将花信，遍传深窈？追游趁早。便裁却轻衫短帽。任残梅飞满溪桥，和月醉眠清晓。 年少。青丝纤手，彩胜娇鬟，赋情谁表？南楼信杳，江云重，雁归少。记冲香嘶马，流红回岸，几度绿杨残照。想暗黄依旧东风，霸陵古道。

法曲献仙音楼采
花匣幺弦，象奁双陆，旧日留欢情意。梦到银屏，恨裁兰烛，香篝夜阑鸳被。料燕子重来地，桐阴锁窗绮。 倦梳洗。晕芳钿，自羞鸾镜。罗袖冷，烟柳画栏半倚。浅雨压荼蘼，指东风芳事余几？院落黄昏，怕春莺惊笑憔悴。倩柔红约定，唤取玉箫同醉。

二郎神楼采
露床转玉，唤睡醒绿云梳晓。正倦立银屏，新宽衣带，生怯轻寒料峭。闷绝相思无人问，但怨入墙阴啼鸟。嗟露屋锁春，晴风暄昼，柳轻梅小。 人悄。日长谩忆秋千嬉笑。怅烬冷炉熏，花深莺静，帘箔微红醉袅。带结留诗，粉痕锁帕，情远窃香年少。凝恨极，尽日凭高目断，淡烟芳草。

华胥引中秋紫霞席上奚灭
澄空无际，一幅轻绡，素秋弄色。剪剪天风，飞飞万里，吹净遥碧。想玉杵芒寒，听佩环无迹。圆缺何心，有心偏照歌席。 多少情怀，甚年年，共怜今夕。蕊宫珠殿，还吟飘香秀笔。隐约霓裳声度，认紫霞楼笛。独鹤归来，更无清梦成觅。

水龙吟水仙赵闻礼
几年埋玉蓝田，绿云翠水烘春暖。衣熏麝馥，袜罗尘沁凌波步浅。钿碧搔头，腻黄冰脑，参差难剪。乍声沉素瑟，天风珮冷，翩跹舞霓裳遍。 香波盈盈月满，抱相思夜寒肠断。含香有恨，招魂无路，瑶琴写怨。幽韵凄凉，暮江空渺。数峰清远。粲迎风笑，持花酹酒，结南枝伴。
 
 
《词综》（卷二十四）  
   


宋词七十首


点绛唇寇寺丞
春睡瞢腾，觉时鸳被堆香暖。起来犹懒，独自情何限？ 深院日斜，人静花阴转。柔肠断，凭高不见，芳草连天远。

木兰花慢送陈石泉自北归陈参政
北归人未老，喜依旧著南冠。正雪暗滹沱，云迷芒砀，梦落邯郸。乡心日行万里，幸此身生入玉门关。多少秦烟陇雾，西湖净洗征衫。 燕山，望不见吴山，回首一征鞍。慨故宫离黍，故家乔木，那忍重看？钧天紫微何处。问瑶池八骏几时还。谁在天津桥上。杜鹃声里阑干。

玉楼春杜郎中
风解池冰蝉翅薄，庭树枯枝翻翠萼。背寒就暖起偏慵，半卷珠帘凭画阁。 晴景融融烟漠漠，天际行人乖信约。病身先是怕春来，长到恁时添瘦削。

百字令德祐乙亥德祐太学生
半堤花雨。对芳辰消遣，无奈情绪。春色尚堪描画在，万紫千红尘土。鹃促归期，莺收佞舌，燕作留人语。绕栏红药，韶华留此孤主。 真个恨杀东风，几番过了，不似今番苦。乐事赏心磨灭尽，忽见飞书传羽。湖水湖烟，峰南峰北，总是堪伤处。新塘杨柳，小腰犹自歌舞。

祝英台近德祐乙亥德祐太学生
倚危栏，斜日暮，蓦蓦甚情绪？稚柳娇黄，全未禁风雨。春江万里云涛，扁舟飞渡，那更听塞鸿无数？ 叹离阻。有恨流落天涯，谁念泣孤旅。满目风尘，冉冉如飞雾。是何人惹愁来。那人何处。怎知道愁来不去？

鱼游春水春景无名氏
秦楼东风里，燕子还来寻旧垒。余寒犹峭，红日薄侵罗绮。嫩草方抽碧玉茵，媚柳轻窣黄金缕。莺口转上林，鱼游春水。 几曲阑干遍倚，又是一番新桃李。佳人应怪归迟，梅妆泪洗。凤箫声绝沉孤雁，望断清波无双鲤。云山万重，寸心千里。

眉峰碧无名氏
蹙破眉峰碧，纤手还重执。镇日相看未足时，忍便使鸳鸯只？ 薄暮投村驿，风雨愁通夕。窗外芭蕉窗里人，分叶上心头滴。

扑蝴蝶无名氏
烟条雨叶，绿遍江南岸。思归倦客，寻芳来较晚。岫边红日初斜，陌上花飞正满。凄凉数声羌管。 怨春短。玉人应在，明月楼中画眉懒。蛮笺锦字，多时鱼雁断。恨随去水东流，事与行云共远。罗衾旧香犹暖。

踏莎行无名氏
碧羮回廊，绿杨深院。花期夜入帘犹卷。照人无奈月华明，潜身却恨花阴浅。 密约难凭，幽欢未展。看看滴尽铜壶箭。阑干敲遍不应人，分明烛下闻刀剪。

玉珑璁无名氏
城南路，桥南树，玉钩帘卷香横雾。新相识，旧相识，浅颦低笑，嫩红轻碧。惜，惜，惜。 刘郎去，阮郎住，为云为雨朝还暮。心相忆，空相忆，露荷心性，柳花踪迹。得，得，得。

九张机见。乐府雅词& 无名氏
一张机，采桑陌上试春衣。风晴日暖慵无力’桃花枝上，啼莺言语，不肯放人归。

又无名氏
四张机，鸳鸯织就欲双飞。可怜未老头先白’春波碧草，晓寒深处，相对浴红衣。

又无名氏
五张机，横纹织就沈郎诗。中心一句无人会’不言愁恨，不言憔悴，只恁寄相思。

又无名氏
七张机，春蚕吐尽一生丝。莫教容易裁罗绮？无端剪破，仙鸾彩凤，分作两边衣。

又无名氏
</div>
    <div class="pagination">
<a href="词综_page48.html">上一页</a><span>...</span><a href="词综_page44.html">44</a><a href="词综_page45.html">45</a><a href="词综_page46.html">46</a><a href="词综_page47.html">47</a><a href="词综_page48.html">48</a><span class="current-page">49</span><a href="词综_page50.html">50</a><a href="词综_page51.html">51</a><a href="词综_page52.html">52</a><a href="词综_page53.html">53</a><a href="词综_page54.html">54</a><span>...</span><a href="词综_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
