<!DOCTYPE html>
<html>
<head>
    <meta charset="UTF-8">
    <title>花草稡编 - 第 42 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>花草稡编 - 第 42 页/共 82 页</h1>
    <div class="content">

　　花草稡编巻十
　　钦定四库全书
　　花草稡编巻十一
　　明　陈耀文　辑
　　小令
　　玉楼春【春暮】　　　　　　　　　　温飞卿
　　家临长信往来道乳燕双双拂烟草油壁车轻金犊肥流苏帐晓春鸡报　笼中娇鸟暖犹睡帘外落花闲不扫衰桃一树近前池似惜容顔镜中老
　　春睡　　　　　　　　　　　欧阳炯
　　日照玉楼花似锦楼上醉和春色寝绿杨风送小莺声残梦不成离玉枕　堪爱晚来韶景甚寳柱秦筝方再品青蛾红脸笑来迎又向海棠花下饮
　　顾夐
　　月照玉楼春漏促飒飒风揺庭砌竹梦惊鸳被觉来时何处管声断续　惆怅少年游冶去枕上两蛾攒细绿晓莺帘外语花枝背帐犹残红蜡烛
　　二
　　栁映玉楼春日晚雨细风轻烟草软画堂鹦鹉语雕笼金粉小屏犹半掩　香灭绣帏人寂寂倚槛无言愁思逺恨郎何处纵疎狂长使含啼睂不展
　　三
　　拂水双飞来去燕曲槛小屏山六扇春愁凝思结睂心绿绮懒调红锦荐　话别情多声欲颤玉筯痕留红粉面鎭长独立到黄昏却怕良宵频梦见
　　魏承班
　　寂寂画堂梁上燕高巻翠帘横数扇一庭春色恼人来满地落花红几片　愁倚锦屏低雪面泪滴绣罗金缕线好天凉月尽伤心为是玉郎长不见
　　与花蕊夫人夜起【避暑摩诃池上】　　　孟防【漫叟诗话】
　　冰肌玉骨清无汗水殿风来暗香满帘开明月独窥人欹枕钗横云鬓乱　起来琼户启无声时见疎星渡河汉屈指西风几时来只恐流年暗中换
　　李后主
　　晚妆初了明肌雪春殿嫔娥鱼贯列笙歌吹断水云闲重按霓裳歌遍彻　临春谁更飘香屑醉拍阑干情未切归时休照烛花红待放马蹄清夜月
　　春景　　　　　　　　　　晏同叔【集无】
　　绿杨芳草长亭路年少抛人容易去楼头残梦五更钟花外离愁三月雨　无情不似多情苦一寸还成千万缕天涯地角有穷时只有相思无尽处
　　【诗眼云晏叔原见蒲传正云先公平日小词虽多未尝作妇人语传正云绿杨芳草长亭路年少抛人容易去岂非妇人语乎晏曰公谓年少为何语传正曰岂不谓其所欲乎晏曰因公言遂晓乐天诗两句欲留所欢待富贵富贵不来所欢去传正笑而悟其言之失】
　　晏叔原
　　雕鞍好为莺花住占取东城南陌路尽教春思乱如云莫管世倩轻似絮　古来多被虚名误宁负虚名身莫负劝君频入醉乡来此是无愁无恨处
　　二
　　东风又作无情计艳粉娇红吹满地碧楼帘影不遮愁还是去年今日意　谁知错管春残事到处登临曾费泪此时金盏直须深看尽落花能几醉
　　三
　　当年信道情无价桃叶尊前论别夜脸红心绪学梅妆睂翠工夫如月画　来时醉倒旗亭下知是阿谁扶上马忆曾挑尽五更灯不记临时多少话
　　永叔
　　风迟日媚烟光好绿树依依芳意早年华容易即凋零春色只宜长恨少　池塘隐隐惊雷晓栁眼未开梅萼小樽前贪爱物华新不道物新人渐老
　　二
　　春山敛黛低歌扇暂解吴钩登祖宴画楼钟动已魂销何况马嘶芳草岸　青门栁色随人逺望欲断时肠已断洛城春色待君来莫到落花飞似霰
　　三
　　洛阳正值芳菲节秾艳清香相间发游丝有意苦相萦垂栁无端争赠别　杏花红处青山缺山畔行人山下歇今宵谁肯逺相随惟有寂寥孤馆月
　　四
　　残春一夜狂风雨断送红飞花落树人心花意待留春春色无情容易去　高楼把酒愁独语借问春归何处所暮云空阔不知音惟有绿杨芳草路
　　五
　　蝶飞芳草花飞路把酒已嗟春色暮当时枝上落残花今日水流何处去　楼前独绕鸣蝉树忆把芳条吹暖絮红莲绿芰亦芳菲不奈金风兼玉露
　　六
　　别后不知君逺近触目凄凉多少闷渐行渐逺渐无书水阔鱼沉何处问　夜深风竹敲秋韵万叶千声皆是恨故欹单枕梦中寻梦又不成灯又烬
　　七
　　珠帘半下香销印二月东风催栁信琵琶傍畔且寻思鹦鹉前头休借问　惊鸿过后生离恨红日长时添酒困未知心在阿谁边满眼泪珠言不尽
　　八
　　湖边栁外楼高处望断云山多少路栏干倚遍使人愁又是天涯初日暮　轻无管系狂无数水畔花飞风里絮算伊浑似薄情郎去便不来来便去
　　九
　　东风本是开花信及至花时风更紧吹开吹谢苦悤悤春意到头无处问　把酒临风千万恨欲埽残红犹未忍夜来风雨转离披满眼凄凉愁不尽
　　妓馆
　　妖冶风情天与措清瘦肌肤冰雪妬百年心事一宵同愁听鸡声牕外度　信阻青禽云雨暮海月空惊人两防强将离恨倚江楼江水不能流恨去
　　宋子京
　　东城渐觉风光好皱縠波纹迎客棹绿杨烟外晓云轻红杏枝头春意闹　浮生长恨欢娱少肯爱千金轻一笑为君持酒劝斜阳且向花间留晚照
　　刘圻父
　　今来古往长安道岁岁荣枯原上草行人几度到江滨不觉身随枫树老　蒲花易晚芦花早客里光隂如过鸟一般垂栁短长亭去路不如归路好
　　海棠　　　　　　　　　　王晋卿
　　锦城春色花无数排比笙歌留客住轻寒轻暖夹衣天乍雨乍晴寒食路　花虽不语莺能语莫放韶光容易去海棠开后月明前纵有千金无买处
　　长生芭蕉　　　　　　　　仲殊
　　飞香漠漠帘帷暖一线水沉烟未断红楼西畔小栏干尽日倚栏人已逺　黄梅雨入芭蕉晚凤毛揺翠双叶短旧年春色旧年心留到如今春不管
　　立春日　　　　　　　　　毛泽民
　　小园半夜东风转吹破冰池云母面晓披阊阖见朝阳知向碧阶添几线　小烟弄栁晴光暖残雪禁梅香尚浅殷勤先拂旧东君多少韶华都借看
　　盱眙作
　　长安回首空云雾春梦觉来无覔处冷烟寒食又黄昏数尽一隄杨栁树　楚山照眼青无数淮口潮生催晓渡西风吹面立苍茫欲寄此情无雁去
　　春情【赠妓路莹】　　　　　　　　王履道
　　飞鸿只解留筝柱终寄青楼书不去手因春梦有携时眼到花梢无着处　泥金小字回文句翠袖红裙知在否欲寻楚馆旧时云看取高唐台畔路
　　栁耆卿
　　阆风岐路连银阙曾许金桃容易窃乌龙未睡定惊猜鹦鹉多言防漏泄　悤悤纵得怜香雪窗隔残烟帘映月别来也拟不思量争奈余香犹未歇
　　钱思公
　　城上风光莺语乱城下烟波春拍岸绿杨芳草几时休泪眼愁肠先已断　情懐渐变成衰晚鸾镜朱顔惊暗换往年多病厌芳樽今日芳樽惟恐浅
　　【思公谪汉东日毎酒阑歌此辄泣下有邓王老姬惊鸿云先王将薨戒挽歌木兰花引绋为送相公其将亡乎果卒陏州邓王曲有帝乡烟锁春愁故国山川空泪眼之句出侍儿小名录】
　　周美成
　　当时携手城东道月堕檐牙人睡了酒边难使客愁惊帐底不教春梦到　别来人事如秋草应有吴霜侵翠葆夕阳深锁绿苔门一任卢郎愁里老
　　二
　　桃溪不作从容住秋藕絶来无续处当时相俟赤阑桥今日独寻黄叶渡　烟中列岫青无数雁背夕阳红欲暮人如风后入江云情似雨余粘地絮
　　游寒溪改乐天诗　　　　　郭生【志林】
　　鸟啼鹊噪昏乔木清明寒食谁家哭风吹旷野野钱飞古墓累累春草绿　棠梨花映白杨树尽是死生离别处冥漠重泉哭不闻萧萧暮雨人归去
　　【乐天诗首句云丘墟郭门外寒食谁家哭】
　　寒食　　　　　　　　　　谢无逸
　　弄晴数防梨花雨门外画桥寒食路杜鹃飞破草间烟蛱蝶惹残花底雾　东君着意怜樊素一段韶华都付与妆成不管露桃嗔舞罢从教风栁妬
　　杜郎中
　　风解池冰蝉翅薄庭树枯枝翻翠萼背寒迎暖起偏慵闲卷珠帘凭画阁　晴景融融烟漠漠天际行人乖信约病容先怕见春来长到恁时添瘦削
　　郭承禧
　　悤悤相遇悤悤去恰似当初元未遇生憎黄土岭头尘强学章台街里絮　雨荒三径云迷路总是离人堪恨处从今对酒与当歌空惹离情千万绪
　　石次仲
　　小桃破尽风前萼草草年华闲过却十分清瘦有谁知一防相思无处着　书凭雁字应难托花与泪珠相对落万红千翠尽春光若比此情犹自薄
　　康伯可
　　青牋后约无凭据误我碧桃花下语谁将消息问刘郎怅望玉溪溪上路　春来无限伤情绪拟欲题诗都付与东风吹落一庭花手把新愁无写处
　　侯彦周
　　市桥灯火春星碎街鼓催归人未醉半嗔还笑眼回波欲去更留睂敛翠　归来短烛余红泪月淡天高梅影细北风休遣雁南来断送不成今夜睡
　　春思　　　　　　　　　　严次山
　　春风只在园西畔荠菜花繁蝴蝶乱冰池晴绿照还空香径落红吹已断　意长翻恨游丝短尽日相思罗带缓寳奁明月不欺人明日归来君试看
　　红梅　　　　　　　　　　李易安
　　红酥肯放琼瑶碎探着南枝开遍未不知蕴借几多香但见包藏无限意　道人憔悴春窗底闲损栏干愁不倚要来小着便来休未必明朝风不起
　　惜春容【侑涪翁即玉楼春】　　　　　　　盼盼
　　少年看花双鬓绿走马章台弦管逐而今老更惜花深终日看花花不足　坐中美女顔如玉为我同歌金缕曲归时压得帽檐欹头上春风红簌簌
　　木兰花　　　　　　　　　　韦庄
　　独上小楼春欲暮愁望玉关芳草路消息断不逢人却敛细睂归绣户　坐看落花空叹息罗袂湿斑红泪滴千山万水不曾行魂梦欲教何处覔
　　魏承斑
　　小芙蓉香旖旎碧玉堂深清似水闭寳匣掩金铺倚屏拖袖愁如醉　迟迟好景烟花媚曲渚鸳鸯眠锦翅凝然愁望静相思一双笑靥嚬香蕊
</div>
    <div class="pagination">
<a href="花草稡编_page41.html">上一页</a><span>...</span><a href="花草稡编_page37.html">37</a><a href="花草稡编_page38.html">38</a><a href="花草稡编_page39.html">39</a><a href="花草稡编_page40.html">40</a><a href="花草稡编_page41.html">41</a><span class="current-page">42</span><a href="花草稡编_page43.html">43</a><a href="花草稡编_page44.html">44</a><a href="花草稡编_page45.html">45</a><a href="花草稡编_page46.html">46</a><a href="花草稡编_page47.html">47</a><span>...</span><a href="花草稡编_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
