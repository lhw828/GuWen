<!DOCTYPE html>
<html>
<head>
    <meta charset="UTF-8">
    <title>全宋词 - 第 488 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 488 页/共 621 页</h1>
    <div class="content">　
梅窗
菩萨蛮（春闺）
碧窗纱透春寒极。极寒春透纱窗碧。谁送缕金衣。衣金缕送谁。 
玉肌生嫩粟。粟嫩生肌玉。温处坐香茵。茵香坐处温。 
菩萨蛮（咏梅）
折来初步东溪月。月溪东步初来折。香处是瑶芳。芳瑶是处香。 
藓花浮晕浅。浅晕浮花藓。清对一枝瓶。瓶枝一对清。 
菩萨蛮（题锦机小轴）
浅红绡透春裁剪。剪裁春透绡红浅。机锦纤情丝。丝情纤锦机。 
意深凭远寄。寄远凭深意。波渺胜愁多。多愁胜渺波。 
菩萨蛮（春晚二首）
点点花飞春恨浅。浅恨春飞花点点。莺语似多情。情多似语莺。 
恋春增酒劝。劝酒增春恋。颦损翠蛾新。新蛾翠损颦。 
菩萨蛮
曲屏春展山浮玉。玉浮山展春屏曲。香鸭瑞云翔。翔云瑞鸭香。 
醉深留客意。意客留深醉。凉枕怯宵长。长宵怯枕凉。 
菩萨蛮（端午）
玉钗松鬓凝云绿。绿云凝鬓松钗玉。双翠碍枝长。长枝碍翠双。 
色丝添意密。密意添丝色。红映袖纱笼。笼纱袖映红。 
西江月（泛湖）
雨过轻风弄柳，湖东映日春烟。晴芜平水远连天。隐隐飞翻舞燕。 
燕舞翻飞隐隐，天连远水平芜。晴烟春日映东湖。柳弄风轻过雨。 
阮郎归（元夕）
皇州新景媚晴春。春晴媚景新。万家明月醉风清。清风醉月明。 
人游乐，乐游人。游人乐太平。御楼神圣喜都民。民都喜圣神。 

　
欧阳珣
踏莎行
雁字成行，角声悲送。无端又作长安梦。青衫小帽这回来，安仁两鬓秋霜重。 
孤馆灯残，小楼钟动。马蹄踏破前村冻。平生牵系为浮名，名垂万古知何用。 

　
万俟咏
蓦山溪（桂花）
芳菲叶底。谁会秋江意。深绿护轻黄，怕青女、霜侵憔悴。开分早晚，都占九秋天，花四出，香七里。独步珠宫里。 
佳名岩桂。却是因遗子。不见月中来，又那得、萧萧风味。霓裳旧曲，休问广寒人，飞太白，酬仙蕊。香外无香比。 
临江仙
寒甚正前三五日，风将腊雪侵寅。彩鸡缕燕已惊春。玉梅飞上苑，金柳动天津。 
□□□□□□□，□□□□□□。□□□□□□□。春盘共饤饾，绕坐庆时新。 
雪明鳷鹊夜慢
望五云多处春深，开阆苑、别就蓬岛。正梅雪韵清，桂月光皎。凤帐龙帘萦嫩风，御座深、翠金问绕。半天中、香泛千花，灯挂百宝。 
圣时观风重腊，有箫鼓沸空，锦绣匝道。竞呼卢、气贯调欢笑。暗里金钱掷下，来待燕、歌太平睿藻。愿年年此际，迎春不老。 
凤皇枝令
自腊月十五日放灯，纵都夹人夜游。妇女游者，珠帘下邀住，饮以金瓯酒。有妇人饮酒毕，辄怀金瓯。左右呼之，妇人曰：妾之夫性严，今带酒容，何以自明。怀此金瓯为证耳。隔帘闻笑声曰：与之。其词曰。 
人间天上。端楼龙凤灯先赏。倾城粉黛月明中，春思荡。醉金瓯仙酿。 
一从鸾辂北向。旧时宝座应蛛纲。游人此际客江乡，空怅望。梦连昌清唱。 
南歌子
梅夏暗丝雨，麦秋扇浪风。香芦结黍趁天中。五日凄凉今古、与谁同。下缺。 
明月照高楼慢（中秋应制）
平分素商。四垂翠幕，斜界银潢。颢气通建章。正烟澄练色，露洗水光。明映波融太液，影随帘挂披香。楼观壮丽，附霁云、耀绀碧相望。 
宫妆。三千从赭黄。万年世代，一部笙簧。夜宴花漏长。乍莺歌断续，燕舞回翔。玉座频燃绛蜡，素娥重按霓裳。还是共唱御制词，送御觞。 
尉迟杯慢
碎云薄。向碧玉枝缀万萼。如将汞粉匀开，疑使柏麝薰却。雪魄未应若。况天赋、标艳仍绰约。当暄风暖日佳处，戏蝶游蜂看着。 
重重绣帟珠箔。障秾艳霏霏，异香漠漠。见说徐妃，当年嫁了，信任玉钿零落。无言自啼露萧索。夜深待、月上阑干角。广寒宫、要与姮娥，素妆一夜相学。 
钿带长中腔
簇真香。似风前拆麝囊。嫩紫轻红，间斗异芳。风流富贵，自觉兰蕙荒。独占蕊珠春光。 
绣结流苏密致，魂梦悠飏。气融液散满洞房。朝寒料峭，殢娇不易当。着意要得韩郎。 
春草碧
又随芳绪生，看翠霁连空，愁遍征路。东风里，谁望断西塞，恨迷南浦。天涯地角，意不尽、消沉万古。曾是送别长亭下，细绿暗烟雨。 
何处。乱红铺绣茵，有醉眼荡子，拾翠游女。王孙远，柳外共残照，断云无语。池塘梦生，谢公后、还能继否。独上画楼，春山暝、雁飞去。 
三台（清明应制）
见梨花初带夜月，海棠半含朝雨。内苑春、不禁过青门，御沟涨、潜通南浦。东风静、细柳垂金缕。望凤阙、非烟非雾。好时代、朝野多欢，遍九陌、太平箫鼓。 
乍莺儿百啭断续，燕子飞来飞去。近绿水、台榭映秋千，斗草聚、双双游女。饧香更、酒冷踏青路。会暗识、夭桃朱户。向晚骤、宝马雕鞍，醉襟惹、乱花飞絮。 
正轻寒轻暖漏永，半阴半晴云暮。禁火天、已是试新妆，岁华到、三分佳处。清明看、汉宫传蜡炬。散翠烟、飞入槐府。敛兵卫、阊阖门开，住传宣、又还休务。 
恋芳春慢（寒食前进）
蜂蕊分香，燕泥破润，暂寒天气清新。帝里繁华，昨夜细雨初匀。万品花藏四苑，望一带、柳接重津。寒食近，蹴踘秋千，又是无限游人。 
红妆趁戏，绮罗夹道，青帘卖酒，台榭侵云。处处笙歌，不负治世良辰。共见西城路好，翠华定、将出严宸。谁知道，仁主祈祥为民，非事行春。 
安平乐慢（都门池苑应制）
瑞日初迟，绪风乍暖，千花百草争香。瑶池路稳，阆苑春深，云树水殿相望。柳曲沙平，看尘随青盖，絮惹红妆。卖酒绿阴傍。无人不醉春光。 
有十里笙歌，万家罗绮，身世疑在仙乡。行乐知无禁，五侯半隐少年场。舞妙歌妍，空妒得、莺娇燕忙。念芳菲、都来几日，不堪风雨疏狂。 
卓牌儿（春晚）
东风绿杨天，如画出、清明院宇。玉艳淡泊，梨花带月，胭脂零落，海棠经雨。单衣怯黄昏，人正在、珠帘笑语。相并戏蹴秋千，共携手、同倚阑干，暗香时度。翠窗绣户。路缭绕、潜通幽处。断魂凝伫。嗟不似飞絮。闲闷闲愁，难消遣、此日年年意绪。无据。奈酒醒春去。 
昭君怨
春到南楼雪尽。惊动灯期花信。小雨一番寒。倚阑干。 
莫把阑干倚。一望几重烟水。何处是京华。暮云遮。 
昭君怨
一望西山烟雨。目断心飞何处。天外白云城。几多程。 
谩记阳关句。衣上粉啼痕污。陇水一分流。此生休。 
诉衷情（送春）
一鞭清晓喜还家。宿醉困流霞。夜来小雨新霁，双燕舞风斜。 
山不尽，水无涯。望中赊。送春滋味，念远情怀，分付杨花。 
梅花引（冬怨）
晓风酸。晓霜乾。一雁南飞人度关。客衣单。客衣单。千里断魂，空歌行路难。 
寒梅惊破前村雪。寒鸡啼破西楼月。酒肠宽。酒肠宽。家在日边，不堪频倚阑。 
忆秦娥（别情）
千里草。萋萋尽处遥山小。遥山小。行人远似，此山多少。 
天若有情天亦老。此情说便说不了。说不了。一声唤起，又惊春晓。 
忆少年（陇首山）
陇云溶泄，陇山峻秀，陇泉呜咽。行人暂驻马，已不胜愁绝。 
上陇首、凝眸天四阔。更一声、寒雁凄切。征书待寄远，有知心明月。 
长相思（雨）
一声声。一更更。窗外芭蕉窗里灯。此时无限情。梦难成。恨难平。不道愁人不喜听。空阶滴到明。 
长相思（山驿）
短长亭。古今情。楼外凉蟾一晕生。雨馀秋更清。暮云平。暮山横。几叶秋声和雁声。行人不要听。 
木兰花慢
恨莺花渐老，但芳草、绿汀洲。纵岫壁千寻，榆钱万叠，难买春留。梅花向来始别，又匆匆、结子满枝头。门外垂杨岸侧，画桥谁系兰舟。 
悠悠。岁月如流。叹水覆、杳难收。凭画阑，往往抬头举眼，都是春愁。东风晚来更恶，怕飞红、怕絮入书楼。双燕归来问我，怎生不上帘钩。 
武陵春
</div>
    <div class="pagination">
<a href="全宋词_page487.html">上一页</a><span>...</span><a href="全宋词_page483.html">483</a><a href="全宋词_page484.html">484</a><a href="全宋词_page485.html">485</a><a href="全宋词_page486.html">486</a><a href="全宋词_page487.html">487</a><span class="current-page">488</span><a href="全宋词_page489.html">489</a><a href="全宋词_page490.html">490</a><a href="全宋词_page491.html">491</a><a href="全宋词_page492.html">492</a><a href="全宋词_page493.html">493</a><span>...</span><a href="全宋词_page489.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
