<!DOCTYPE html>
<html>
<head>
    <meta charset="UTF-8">
    <title>全宋词 - 第 578 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 578 页/共 621 页</h1>
    <div class="content">临江仙（约同官出郊）
一抹烟林屏样展，轻花岸柳无边。连朝春雨涨平川。冬冬迎社鼓，渺渺下陂船。 
同事多才饶我懒，乘闲纵饮郊园。髻花＿侧醉巾偏。时丰容卒岁，游乐更明年。 
临江仙（同官招饮席上作）
失脚青云何所往，故山松竹应秋。痴儿官事几时休。可怜双白鬓，斗粟尚迟留。 
尊酒偷闲聊放旷，夜凉河汉西流。从教孤笛喷高楼。与君同一醉，明日旋分愁。 
柳梢青（赠张丞）
小院轻寒，酒浓香软，深沈帘幕。我辈相逢，欢然一笑，春在杯酌。 
家山辜负猿鹤。轩冕意、秋云似薄。我自西风，扁舟归去，看君寥廓。 
柳梢青（送吕子绍守峡）
楚天清绝。苇岸兰汀，素秋时节。帘卷湘鬟，香飞云篆，叵看轻别。 
明朝底处关山，算总是、愁花恨月。白马江寒，黄牛峡静，小梅初彻。 
杏花天（豫章重午）
宝钗整鬓双鸾斗。睡未醒、熏风襟袖。彩丝皓腕宜清昼。更艾虎、衫儿新就。 
玉杯共饮菖蒲酒。愿耐夏、宜春厮守。榴花故意红添皱。映得人来越瘦。 
江城子（萍乡王圣俞席上作）
萍蓬踪迹几时休。尽飘浮。为君留。共话当年，年少气横秋。莫叹两翁俱白发，今古事，尽悠悠。 
西风吹梦入江楼。故山幽。谩回头。又是手遮，西日望皇州。欲向西湖重载酒，君不去，与谁游。 
南歌子（为吕圣俞寿）
菊润初经雨，橙香独占秋。碧琳仙酿试新篘。内集熙熙休试、蚁浮瓯。 
家世传黄阁，功名起黑头。双凫傍故人舟。咫尺青云岐路、看英游。 
瑞鹧鸪（送晁伯如舅席上作）
遥天拍水共空明。玉镜浚咛氐厍纭＜窔壳锶菸尴迧好，举头醉眼暂须醒。 
白眉公子催行急，碧落仙人著句清。后夜萧萧葭苇岸，一尊独酌见离情。 
天仙子（宴五侯席上作）
暖日丽晴春正好。杨柳池塘风弄晓。露桃云杏一番新，花窈窕。香飘缈。玉帐靓深闻语笑。 
新赐绣鞯花映照。须信浓恩春共到。汉家飞将久宣劳，迎禁诏。瞻天表。入卫帝庭常不老。 
醉落魄（夜静闻琴）
铜壶漏歇。纱窗倒挂梅梢月。玉人酒晕消香雪。促轸调弦，弹个古离别。 
雏莺小凤交飞说。嘈嘈软语丁宁切。相如敧枕推红毯。脉脉无言，还记旧时节。 
醉落魄
梅花似雪。雪花却似梅清绝。小窗低映梅梢月。常记良宵，吹酒共攀折。 
如今客里都休说。潇潇洒洒情怀别。夜阑火冷孤灯灭。雪意梅情，分付漆园蝶。 
醉落魄
玉钩珠箔。夜凉庭院天垂幕。好风吹动纶巾角。羽扇休挥，已怯絺衣薄。 
扁舟明日清溪泊。归来依旧情怀恶。为君唤月骖鸾鹤。天近多寒，满引金凿落。 
减字木兰花
春酲拚却。鶗鴂一声花雨落。蜜炬红残。人在青罗步障间。 
天公薄相。惯得柳绵高百丈。彩笔题诗。休诵骚人九辨词。 
鹊桥仙（和蔡子周）
鹤发萧森，玉颜腴润，养就黄芽金鼎。一区松菊老湘滨，但心远、何妨人境。 
衮衣家世，鸣鸾歌舞，到了春冰消尽。不须惆怅梦中身，这彩选、输赢谁省。 
水调歌头
白鹤到时节，霜信满南州。金盘露重，银潢波浪载天流。岳渎千龄钟秀，赋出人间英气，清照洞庭秋。烈日严霜操，竹简万年留。 
苏属国，二千秩，若为酬。杜园阴密，未央前席动宸旒。入践紫薇郎省，擢赞绿槐公位，指日凤池游。千顷玉芝熟，准备饭青牛。 

　
芮辉
菩萨蛮
晴云低蘸湖光湿。新凉远带江声入。风景逼中秋。移樽月在楼。 
蓝田栽竹手。借竹为君寿。苍翠一年年。长承雨露边。 

　
徐叔至
促拍满路花（秋上曾两府）
人间秋正好，天上月才圆。玉霄人不老，对婵娟。五龙护日，一笑着貂蝉。禁殿开金钥，宝炬宫壶，诏催移下钓天。昴奎分秀采，箕翼与长年。华堂歌宛转，舞蹁跹。醉围红袖，妙墨起风烟。回首恩波地，自在江湖，为公一赋新篇。 
鹧鸪天
两两台符映昴躔，南薰披拂寿炉烟。宝图继统千龄会，金铉调元一相贤。兰玉满，庆蝉联。天教世有鲁山川。霞觞更对瑶池，共看蟠桃着子年。 

　
赵彦逾
点绛唇
春到皇都，日边已觉风光丽。异人名世。独禀阳和粹。 
福寿川增，行庆鸳行缀。笙歌重。几多珠翠。拚取今宵醉。 

　
卫时敏
水调歌头
骑鲸紫霞客，来作世耆英。襟怀金玉循良，名字古无人。所至民歌遗爱，脱屣归来绿野，笑傲乐天真。不学渭滨老，公子自长生。 
一杯酒，再三祝，八十春。从今细数庆集，百度似今辰。绿鬓朱颜长好，何事紫芝仙草，兰玉自诜诜。盛事有如此，谁道四难并。 
念奴娇
春风桃李，问耐寒何似，霜松雪柏。珍重拨烦京兆手，早岁声名霹雳。收卷经论，摆遗荣利，物外多间适。熊经龟咽，真传秘诀消息。 
寿秩初满华严，韶颜转映，绿鬓方瞳碧。况□□云供宴几，静对凫翁鹤客。只恐日边，蒲轮催动，密侍钧天席。上玉卮尧殿，长生倍注仙籍。 

　
高伯达
汉宫春（寿张安国舍人）
绛阙朝元。倦飞鸾控鹤，来寓人间。天教散舒和气，好与春还。蓬瀛罢宴，褪仙裳、欲冠貂蝉。应是念、潇湘胜概，来与蕃宣。 
宣室向来初见，叹不如、文帝夜半虚前。多情吊沉赋罢，莫负留连。经纶事叶，向朝廷、谁与争先。明岁好，云屏间坐，十分宣劝金船。 
千秋岁
影摇波动。晓日浮华栋。庆麟绂，征兰梦。绿擎龟叶小，红拂莲腮重。帘幕外，半天仙驭来飞鞚。 
两两骖鸾凤。□鹤窣珠衣纵。香雾散，祥云拥。口传金母信，酒为麻姑送。休惜醉，与君更下蟠桃种。 
鹧鸪天
海上蟠桃月样圆。从头屈指几千年。双成已报春消息，轮与萧郎半月前。 
风露晓，月华鲜。兽炉烟袅水沉烟。骑鸾鞚鹤休归去，留取人间作女仙。 

　
郝子直
喜迁莺
风云际会。自军兴勋业，唯公屈指。中镝红心，骄虏胆丧，中正已回天意。采石扶危鏖战，激励熊罴乘势。震天地，沮金狄百万，完颜诛毙。 
英卫。摅红气，寰海共欣，雪恨亡胡岁。宸眷褒功，华衮貂蝉，荣拜济时左揆。圣君用贤终始，肯使留侯谦退。后范蠡，愿永佐中兴，庄椿同纪。 
画堂春
画堂当日诞今辰。庆门人降西真。一杯千岁祝遐龄。莫厌频斟。 
不愿头白还黑，不愿齿落重生。但容艳只如今。寿等松椿。 

　
何得之
天香
南国蜚声，三鳌孕粹，中兴循吏称首。官在中都，斑参玉笋，妙简帝心应久。长材已试，名字向、金瓯先覆。貂冕冠蝉载服，鸾台凤池荣簉。 
年年桂觞介寿。正江梅、犯寒时候。料想舞僮歌女，翠鬟依旧。富贵人间罕有。任鼎沸笙箫对樽□。稳步堤沙，高攀禁柳。 
</div>
    <div class="pagination">
<a href="全宋词_page577.html">上一页</a><span>...</span><a href="全宋词_page573.html">573</a><a href="全宋词_page574.html">574</a><a href="全宋词_page575.html">575</a><a href="全宋词_page576.html">576</a><a href="全宋词_page577.html">577</a><span class="current-page">578</span><a href="全宋词_page579.html">579</a><a href="全宋词_page580.html">580</a><a href="全宋词_page581.html">581</a><a href="全宋词_page582.html">582</a><a href="全宋词_page583.html">583</a><span>...</span><a href="全宋词_page579.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
