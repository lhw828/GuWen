<!DOCTYPE html>
<html>
<head>
    <meta charset="UTF-8">
    <title>全宋词 - 第 154 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 154 页/共 621 页</h1>
    <div class="content">无热池南，岁寒亭上开新宴。青山芳甸。尽入真如观。 
举酒高歌，人在秋天半。晴空远。寒江影乱。何处飞来雁。 
点绛唇
病卧秋风，懒寻杯酒追欢宴。梦游都甸。不改当年观。 
故旧雕零，天下今无半。烟尘远。泪珠零乱。怕问随阳雁。 
点绛唇
今日重阳，强挼青蕊聊开宴。我家几甸。试上连辉观。 
忆着D825池，古塔烟霄半。愁心远。情随云乱。肠断江城雁。 
点绛唇（重阳后数日，菊墩始有花。与诸友再登，赋第四首）
莫问重阳，黄花满地须游宴。休论夷甸。且作江山观。 
百岁光阴，屈指今过半。霜天晚。眼昏花乱。不见书空雁。 
点绛唇（王景源使君宠示岩桂长短句，拟和一首）
春蕙秋兰，断岩空谷终难近。何如逸韵。十里香成阵。 
倾盖论交，白首情无尽。因君问。新声玉振。更觉花清润。 
点绛唇（再赋示王景源使君）
璧月光辉，万山不隔蟾宫树。金风玉露。水国秋无数。 
老子情钟，欲向香中住。君王许。龙鸾飞舞。送到归休处。 
点绛唇（再次王景源使君韵，赋第三首）
明月山头，古香吹堕青林底。世情无味。伴我千岩里。 
诗老风流，也向花留意。歌新拟。调高难比。半坐分君醉。 
采桑子（芗林为牧庵舅作）
霜须七十期同老，云水之乡。总挂冠裳。闲里光阴一倍长。 
况逢菊靥篱边笑，风露中香。报答秋光。自有仙人九酝觞。 
一落索
春风吹断前山雨。行云归去。暂来须信本无心，回首了无寻处。 
欲问个中玄路。阿谁能语。澄江霁月却深知，把此意、都分付。 
如梦令
水之法，乃神仙术也。其香着人不灭，名曰芗林秋露。李长吉诗亦云：“山头老桂吹古香。”戏作二阕，以贻好事者二之一 
欲问芗林秋露。来自广寒深处。海上说蔷薇，何似桂华风度。高古。高古。不著世间尘污。 
如梦令（二之二）
谁识芗林秋露。胜却诸天花雨。休更觅曹溪，自有个中玄路。参取。参取。滴滴要知落处。 
卜算子
临镜笑春风，生怕梅花妒。疑是西湖处士家，疏影横斜处。 
江静竹娟娟，绿绕青无数。独许幽人子细看，全胜墙东路。 
卜算子（中秋欲雨还晴，惠力寺江月亭用东坡先生韵示诸禅老寄徐师川枢密）
雨意挟风回，月色兼天静。心与秋空一样清，万象森如影。 
何处一声钟，令我发深省。独立沧浪忘却归，不觉霜华冷。 
卜算子（重阳后数日避乱行双源山间，见菊复用前韵。时以九江郡恳辞未报）
时菊碎榛丛，地僻柴门静。谁道村中好客稀，明月和清影。 
天地一蘧庐，梦事慵思省。若个知余懒是真，心已如灰冷。 
卜算子（督战淝水，再用前韵第三首示青草堂）
胶胶扰扰中，本体元来静。一段澄明绝点埃，世事如泡影。 
歇即是菩提，此语须三省。古首无人著脚行，禾黍秋风冷。 
卜算子（复自和赋第四首）
千古一灵根，本妙元明静。道个如如已是差，莫认风番影。 
枯木夜堂深，默坐时观省。月落乌鸡出户飞，万里关河冷。 
三字令
春尽日，雨余时。红蔌蔌，绿漪漪。花满地，水平池。烟光里，云影上，画船移。 
纹鸳并，白鸥飞。歌韵响，酒行迟。将我意，入新诗。春欲去，留且住，莫教归。 
长相思（绍兴戊辰闰中秋）
年重月，月重光。万瓦千林白似霜。扁舟入醉乡。 
山苍苍。水茫茫。严濑当时不是狂。高风引兴长。 
南歌子
柳眼风前动，梅心雪后寒。年光浑似雾中看。报答风光无处、可为欢。 
一曲聊收泪，三杯强自宽。新愁不耐上眉端。怕见长安归路、懒凭栏。 
减字木兰花
无穷白水。无限芰荷红翠里。几点青山。半在云烟C95C霭间。 
移舟横截。卧看碧天流素月。此意虚徐。好把芗林入画图。 
南歌子
江左称岩桂，吴中说木犀。水沈为骨郁金衣。却恨疏梅恼我、得香迟。 
叶借山光润，花蒙水色奇。年年勾引赋新诗。应笑芗林冷淡、独心知。 
南歌子（绍兴辛酉病起）
病著连三月，谁能慰老夫。萧萧短发不胜梳。风里支离欲倒、要人扶。 
秋月明如水，岩花忽起予。旋篘白酒入盘盂。报答风光不醉、更何如。 
南歌子
喜甚，因赋是词云 
我入三摩地，人疑小有天。君王送老白云边。不用丹青图画、上凌烟。 
喜揽澄清辔，能同载酒船。相逢忽谩别经年。好是两身强健、在尊前。 
桂殿秋
秋色里，月明中。红旌翠节下蓬宫。蟠桃已结瑶池露，桂子初开玉殿风。 
朝中措（王景源使君生日坐上偶作）
满城腊雪净无埃。触处是花开。天上琼林珠树，谁知夜半移来。 
黄堂荐寿，请君著意，和气潜回。化作一江春酒，都将注入尊罍。 
菩萨蛮
天仙醉把真珠掷。荷翻写入玻璃碧。雨过酒尊凉。红蕖苒苒香。 
飞来双白鹭。屡作D353D353舞。山鸟起清歌。晚来情更多。 
好事近（绍兴辛未病起见梅）
多病卧江干，过尽春花秋叶。又见横斜疏影，弄阶前明月。 
呼儿取酒据胡床，尚喜知时节。宜与老夫情厚，有鬓边残雪。 
好事近（用前韵答邓端友使君）
风劲入平林，扫尽一林黄叶。惟有长松千丈，挂娟娟霜月。 
使君和气动江城，疑是芳菲节。忽到小园游戏，见南枝如雪。 
减字木兰花（登望韵亭）
两峰对起。象阙端门云雾里。千嶂排空。虎节龙旂指顾中。 
箫韶妙曲。我试与听音韵足。借问谁传。松上清风石上泉。 
减字木兰花
翠鬟双小。绿绮朱弦心未了。画戟森间。玉子纹楸手共谈。 
不妨扶老。未说他年无限笑。且要忘忧。莫问今朝胜几筹。 
减字木兰花（梅花盛开，走笔戏呈韩叔夏）
腊前雪里。几处梅梢初破蕊。年后江边。是处花开晚更妍。 
绝知春意。不耐愁何心与醉。更有难忘。宋玉墙头婉婉香。 
减字木兰花（韩叔夏席上戏作）
谁知莹澈。惟有碧天云外月。一见风流。洗尽胸中万斛愁。 
剩烧蜜炬。只恐夜深花睡去。想得横陈。全是巫山一段云。 
减字木兰花
千山万水。望极不知何处是。小院回廊。梦去相寻未觉长。 
绝怜清瘦。雪里梅梢春未透。常记分携。雨后梨花晓尚啼。 
减字木兰花
去年端午。共结彩丝长命缕。今日重阳。同泛黄花九酝觞。 
经时离缺。不为莱菔髭似雪。一笑逢迎。休觅空青眼自明。 
</div>
    <div class="pagination">
<a href="全宋词_page153.html">上一页</a><span>...</span><a href="全宋词_page149.html">149</a><a href="全宋词_page150.html">150</a><a href="全宋词_page151.html">151</a><a href="全宋词_page152.html">152</a><a href="全宋词_page153.html">153</a><span class="current-page">154</span><a href="全宋词_page155.html">155</a><a href="全宋词_page156.html">156</a><a href="全宋词_page157.html">157</a><a href="全宋词_page158.html">158</a><a href="全宋词_page159.html">159</a><span>...</span><a href="全宋词_page155.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
