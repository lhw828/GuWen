<!DOCTYPE html>
<html>
<head>
    <meta charset="UTF-8">
    <title>唐宋诸贤绝妙词选 - 第 10 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐宋诸贤绝妙词选 - 第 10 页/共 21 页</h1>
    <div class="content">斗酒才供泪，扁舟只载愁。画桥青柳小朱楼。犹记出城车马，为迟留。有恨花空委，无情水自流。河阳新鬓尽禁秋。萧散楚云巫雨，此生休。
望湘人
春思
厌莺声到枕，花气动帘，醉魂愁梦相半。被惜馀薰，带惊剩眼。几许伤春春晚。泪竹痕鲜，佩兰香老，湘天浓暖。记小江、风月佳时，屡约非烟游伴。须信鸾弦易断。奈云和再鼓，曲终人远。认罗袜无踪，旧处弄波清浅。青翰棹舣，白苹洲畔。尽目临皋飞观。不解寄、一字相思，幸有归来双燕。
感皇恩
记别
兰芷满汀洲，游丝横路。罗袜尘生步迎顾。整鬟颦黛，脉脉多情难语。
细风吹柳絮、人南渡。回首旧游，山无重数。花底深朱户何处。半黄梅子，向晚一帘疏雨。断魂分付与、春归去。
临江仙
立春
巧剪合欢罗胜子，钗头春意翩翩。艳歌浅笑拜嫣然。愿郎宜此酒，行乐驻华年。未至文园多病客⑨，幽襟凄断堪怜。旧游梦挂碧云边。人归落雁后，思发在花前。
忆秦娥
春思
晓朦胧。前溪百鸟啼匆匆。啼匆匆。凌波人去，拜月楼空。
旧年今日东门东。鲜妆辉映桃花红。桃花红。吹开吹落，一任东风。

舒信道
名亶，神宗朝御史，与李定同陷东坡于罪者。
菩萨蛮
此词极有味
画船槌鼓催君去。高楼把酒留君住。去住若为情。江头潮欲平。江潮容易得。却是人南北。今日此樽空。知君何日同。
菩萨蛮
冬
江梅未放枝头结。江楼已见山头雪。待得此花开。知君来未来。风帆双画鹢。小雨随行色，空得郁金裙。酒痕和泪痕。
一落索
春
正是看花天气。为春一醉。醉来却不带花归，诮不解、看花意。试问此花明媚。将花谁比。只应花好似年年，花不似、人憔悴。
木兰花令
别意
金丝络马青钱路。笑指玉皇香案去。点衣柳陌堕残红，拂面风桥吹细雨。
晓钗压鬓头慵举。恨里歌声兼别苦。西湖一顷白菱花，惆怅行云无觅处。
卜算子
苔
池台小雨干，门巷香轮少。谁把青钱衬落红，满地无人扫。
何时斗草归，几度寻花了。留得佳人莲步痕、宫样鞋儿小。

秦处度
名湛，山谷尝称其词。
卜算子
春情
春透水波明，寒峭花枝瘦。极目烟中百尺楼，人在楼中否。
四和袅金凫，双陆思纤手。拟情东风浣此情，情更浓于酒。

李方叔
名豸，东坡门下士。
虞美人
玉兰干外清江浦。渺渺天涯雨。好风如扇雨如帘。时见岸花汀草涨痕添。
青林枕上关山路。卧想乘鸾处。碧芜千里思悠悠。惟有霎时凉梦到南州。
清平乐
落梅呜咽。暗淡城头月。吹满江天惊梦蝶。唤起画楼伤别。帘风轻触银钩。梧桐玉露新秋。底事琐窗深夜，素娥常伴人愁。

廖世美
好事近
夕景
落日水镕金，天淡暮烟凝碧。楼上谁家红袖，靠阑干无力。
鸳鸯相对浴红衣，短棹弄长笛。惊起一双飞去，听波声拍拍。
烛影摇红
别愁
霭霭眷空，画楼森耸凌云汉。紫蔽登览最关情，绝妙夸能赋。惆怅相思迟暮。记当日、朱栏共语。塞鸿难问，岸柳何穷，别愁纷絮。催促年光，旧来流水知何处。断肠何必更残阳，极目伤平楚。晚霁波声带雨。悄无入、舟横古渡。数峰江上，芳草天涯，参差烟树。

李婴
满江红
元丰中为蕲水令⑩，作此上东坡，坡甚奇之。
荆楚风烟，寂寞近、中秋时候。露下冷、兰英将谢，苇花初秀。归燕殷勤辞巷陌，鸣蛩凄楚来窗牖，又谁念、江边有神仙，飘零久。横琴膝，携筇手。旷望眼，闲吟口。任纷纷万事，到头何有。君不见凌烟冠剑客，何人气貌长依旧。归去来、一曲为君吟，为君寿。

杜安世
名寿域。
诉衷情
烧残绛蜡泪成痕。街鼓报黄昏。碧云又阻来信，廊上月侵门。愁永夜，拂香裀。待谁温。梦阑憔悴(11)，掷果凄凉，两处销魂。

唐宋诸贤绝妙词选卷五
宋词
晁无咎
名补之，济北人。
永遇乐
东皋寓居
松菊堂深，芰荷池小，长夏清暑。燕引雏还，鸠呼妇往，人静郊原趣。麦天已过，薄衣轻扇，试起绕园徐步。听衡宇、欣欣童稚，共说夜来初雨。苍管径里①，紫葳枝上，数点幽花垂露。东里催锄，西邻助饷，相戒清晨去。斜川归兴，翛然满目，回首帝乡何处。只愁恐、轻鞍犯夜，霸陵旧路。
摸鱼儿
幽居，真西山绝爱此词。
买陂塘、旋栽杨柳，依稀淮岸湘浦。东皋雨足轻痕涨，沙觜鹭来鸥聚。堪爱处。最好是、一川夜月光流诸。无人自舞。任翠幕张天，柔茵藉地，酒尽未能去。青绫被，休忆金闺故步。儒冠曾把身误。弓刃千骑成何事②，荒了召平瓜圃。君试觑。满青镜、星星鬓影今如许。功名浪语。便做得班超，封侯万里，归计恐迟暮。
惜分飞
湖州作
山水光中元无暑。是我销魂别处。只有多情雨。会人深意留人住。不及梅花来暮。未见荷花又去。图画他年觑。断肠千古苕溪路。
忆少年
送别
无穷官柳，无情画舸，无根行客。南山尚相送，只高城人隔。
罨画园林溪绀碧。算重来、尽成陈迹。刘郎鬓如此，况桃花颜色。
临江仙
别意
身外闲愁空满眼，就中欢事常稀。明年应赋送春诗。试从今夜数，相会几多时。浅酒欲邀谁共欢，深情惟有君知。东溪春近好同归。柳垂江上影，梅谢雪中枝。
洞仙歌
泗州中秋作，此绝笔之词也。
青烟幕处，碧海飞金镜。永夜闲阶卧桂影。露凉时零乱，多少寒螀，神京远、惟有蓝桥路近。水晶帘不下，云母屏开，冷浸佳人淡脂粉。待都将，许多明，付与金樽，投晓共、流霞倾尽。更携取、胡床上南楼，看玉做人间，素秋千顷。

晁叔用
感皇恩
寒食
寒食不多时，牡丹初卖。小院重帘燕飞碍。昨宵风雨，尚有一分春在。今朝犹自得、阴晴快。熟睡起来，宿醒微带。不惜罗襟搵眉黛。日长梳洗，看着花阴移改。笑拈双杏子、连枝戴。
感皇恩
春情
</div>
    <div class="pagination">
<a href="唐宋诸贤绝妙词选_page9.html">上一页</a><span>...</span><a href="唐宋诸贤绝妙词选_page5.html">5</a><a href="唐宋诸贤绝妙词选_page6.html">6</a><a href="唐宋诸贤绝妙词选_page7.html">7</a><a href="唐宋诸贤绝妙词选_page8.html">8</a><a href="唐宋诸贤绝妙词选_page9.html">9</a><span class="current-page">10</span><a href="唐宋诸贤绝妙词选_page11.html">11</a><a href="唐宋诸贤绝妙词选_page12.html">12</a><a href="唐宋诸贤绝妙词选_page13.html">13</a><a href="唐宋诸贤绝妙词选_page14.html">14</a><a href="唐宋诸贤绝妙词选_page15.html">15</a><span>...</span><a href="唐宋诸贤绝妙词选_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
