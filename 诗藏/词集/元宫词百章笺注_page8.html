<!DOCTYPE html>
<html>
<head>
    <meta charset="UTF-8">
    <title>元宫词百章笺注 - 第 8 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元宫词百章笺注 - 第 8 页/共 8 页</h1>
    <div class="content">　　案：《辍耕录杂剧曲名》条，双调中有阿纳忽、倘兀歹、忽都白等调，或即阿忽令欤？ 

　　○九十 

　　纤纤初月鹅黄嫩，浅浅方池鸭绿澄。内苑秋深天气冷，越罗衫子换吴绫。 

　　○九十一 

　　凶吉占年北俗淳，旋烧羊胛问祆神。自从受得金刚戒，摩顶然香告世尊。 
　　案：此诗咏蒙古人由珊蛮教（巫）转入佛教（秘宗）也。 
　　烧羊胛：为蒙古的占卜术。《蒙鞑备录》曰：「凡占卜吉凶进退杀伐，每用羊骨扇，以铁椎火椎之，看其兆坼，以决大事，类龟卜也。」《黑鞑事略》曰：「其占筮，则灼羊之杴子骨，验其文理之逆顺，而辨其吉凶，天弃天予，一决于此。信之甚笃，谓之烧琵琶，事无纤粟不占，占必再四不已。」徐霆注曰：「烧琵琶即钻龟也。」《元文类》宋子贞《中书令耶律公神道碑》云：「每将出征，必令公占吉凶，上亦烧羊髀骨以符之。」又《元史》卷一四九《郭宝玉传》：「辛卯春正月睿宗自洛阳来会于三峰山……睿宗令军中祈雪，又烧羊胛骨，卜吉凶，得吉兆。」此种羊卜术为西北诸民族所共有，《辽史》卷一一五《西夏传》中言西夏凡出兵先卜，卜法有四，其一即炙勃焦，以艾灼羊脾骨也。《多桑蒙古史》云：欧洲传教士卢不卢克巡行蒙哥宫中时，曾见一侍者持火炙羊胛骨出，黑如薪炭，询其故，始知蒙俗凡有事，必先炙羊胛以卜吉凶，「汗欲有所为也，命人持未炙之骨至，取而默祝之，然后付人持至汗寝室之附近两处，以火炙之，骨黑然后呈之于汗，审其完整或碎裂，设若完整则吉，破碎则凶。」又据Peter Simon Pallas云：「蒙古为迷信民族，用珊蛮之占卜法，烧羊胛骨，观其裂痕以卜凶吉。此种占卜术见于一蒙古书，名Dalla，此书记如何解释火焚胛骨种种裂痕之法。胛骨中之最良者为绵羊羚羊、麋鹿驯鹿之胛骨。所用之骨，先以沸水煮熟，然后以刀剥其余肉，以骨置火薪上，迄于术士断定裂痕已足，乃出而观其方位，其大小，其连属，预卜事之吉凶、人之生死。所可异者，预言之事常验。」以此与中国龟卜略相似，甚疑Dalla即《易经》也。 

　　○九十二 

　　内中演乐教师教，凝碧池头日色高。女伴不来情思懒，海棠花下共吹箫。 
　　[钱注]来复《燕京杂咏》：「鸭绿微生太液波，芙蓉杨柳受风多。日长供奉传杂谱，教舞天魔队子歌。」 
　　案：《元史百官志仪凤司》条：「仪凤司，秩正四品，掌乐工、供奉、祭飨之事，至元八年立玉宸院，置乐长一员，乐副一员，乐判一员。二十年，改置仪凤司，隶宣徽院。……二十五年，归隶礼部。」同书《云和署》条：「云和署，秩正七品，掌乐工调音律及部籍更番之事。……隶玉宸乐院。……署令二员，署丞二员，管勾二员，协音一员，协律一员，……教师二人。」杨允孚《滦京杂咏》：「仪凤伶官乐既成，仙风吹送下蓬瀛。花冠簇簇停歌舞，独喜箫韶奏太平。」注云：「仪凤司，天下乐工隶焉。」又，「别却郎君可奈何，教坊有令趣云和。当时不信邮亭怨，始觉邮亭怨转多。」注云：「兴和署乃教坊司属，掌天下优人。」以上所述之各官、乐长、乐副、协音、协律、教师等均有到大内中教宫人之可能。 

　　○九十三 

　　大宴三宫旧典谟，珍羞络绎进行厨。殿前百戏皆呈应，先向春风舞鹧鸪。 
　　案：元宫大宴之典谟，约言之有五： 
　　一，预宴者必着只孙衣，戴只孙帽。 
　　二，宴会初开，必命重臣宣读太祖、世祖之扎撤（可译为遗训或法令）。《元史》卷一三八《康里脱脱传》；「故事：凡大宴，必命近臣敷宣王度，以为告戒。」柯九思《宫词》：「万国贡珍陈玉陛，九宾传赞卷珠帘，大明殿前筵初秩，勋贵先陈祖训严。」注云：「凡大宴，世臣掌金匮之书必陈祖宗大扎撤以为训。」此扎撤一节略与基督徒餐前之祈祷，与国民党一切礼仪先念总理遗嘱类似。 
　　三，出奇兽珍禽。杨允孚《滦京杂咏》：「锦衣行处狻猊习，诈马宴开虎豹良，特敇云和罢弦管，君王有意听尧纲。」注云：「诈马筵开，盛陈奇兽，宴享既具，必一二大臣称成吉思皇帝扎撤，然后礼有文，饮有节矣。」《辍耕录万岁山》条：「山之东为灵囿，奇兽珍禽在焉。」又《帝廷神兽》条：「国朝每宴诸王大臣，谓之大聚会，是日尽出诸兽于万岁山，若虎豹熊象之属，一一列讫，然后狮子至。」当时来华之欧洲人如马可波罗及斡朶里克之行纪，皆言大宴之时有狮子引至大汗御前，向之俯伏敬礼。换言之，凡出场之奇兽皆能玩把戏，以娱预宴君王，然则奇兽即今之Circus是也。 
　　四，陈贡品。名藩来朝，其人为一国元首，只孙宴者，如今日之state Dinner，来者必有贡献，去时必得赏赐，其舶来之物，必有中土少见者，列于金銮殿厩上，以展览之。此柯九思《宫词》「万国贡珍陈玉陛」所咏也。 
　　五，列优伶。杨允孚《滦京杂咏》诗注：「每宴，教坊美女必花冠锦绣，以备供奉。」《元史》卷一四三《巙巙传》：「拜礼部尚书，监羣玉内司，巙巙正色率下。国制：大乐诸坊咸隶本部，遇公燕，众伎毕陈。巙巙视之泊如，僚佐以下皆肃然。」 
　　珍羞：元朝之珍羞与中国故老相传之珍羞迥然不同，其尤著者为八珍，《辍耕录》称之为迤北八珍，耶律铸称之为行帐八珍，皆指相同之八物。八珍者，醍醐、麆沆、野驼蹄、鹿唇、驼乳糜、天鹅炙、紫玉液、玄玉浆也。前已讨论过醍醐为牛酥，麆沆与玄玉浆为马乳，紫玉浆为葡萄酒矣。其它四珍，野驼蹄与驼乳糜皆出于骆驼，蒙古人生长于漠北，重视沙漠之舟的骆驼，以驼蹄与驼乳糜为珍，则似乎不重中国珍视之「驼峯」矣。事实不然，每杀一驼，则其峯即烹而食之，席上有驼蹄，则必有驼峯。汪元量有有名之《十筵诗》云：「第二筵开入九重，君王把酒劝三宫。驼峰割罢行酥酪，又进椒盘剥嫩峯。」可知驼峯仍然重视。其次鹿唇，汉籍中少见及者，汪元量诗：「第六筵开在禁庭，蒸麋烧麂荐杯行。三宫满饮天颜喜，月下笙歌入旧城。」不知鹿唇蒸食抑烧食也。最末为天鹅炙，此或为内筵最脍炙人口之「珍」。当时蒙古之春水，即为捕头鹅而来，养海青，即因其善擒天鹅也。宋之三宫北狩，元帝后一再请其吃天鹅，以表现其帡幪也。汪元量诗：「第四筵开在广寒（即今白塔一带），葡萄酒酽色如丹，并刃细割天鹅肉，宴罢归来月满鞍。」又其《湖州歌》咏及天鹅者有数首：「每月支万石钧，日支羊肉六十斤，御厨请给葡萄酒，别赐天鹅与野麕。」天鹅为炙，野麕之唇为鹿唇也。又「雪子飞飞塞面寒，地炉石炭共团圞，天家赐酒十银瓮，熊掌天鹅三玉盘。」此言中国珍羞「熊掌」仍为蒙古皇帝玉食。又「夜来酒醒四更过，渐觉衾裯冷气多，踏雪敲门双敕使，传言太子送天鹅。」咏之不已，可见内廷之重视天鹅也。此外之珍羞，则有鹌鹑与野雉。汪元量诗：「第七筵排极整齐，三宫游处软舆提，杏浆新沃烧熊肉，更进鹌鹑野雉鶏。」至于一般肉类，则以羊为主，非极隆重之大宴不刑马，有马肉时，只少许入粥。汪元量诗：「第三筵开在蓬莱（白塔一带），丞相行酒不放杯。割马烧羊熬解粥，三宫宴罢谢恩回。」 
　　百戏：每大宴，必列优伶，优伶中有百戏在焉，有管弦队（如今日之Music Band），有善歌者，有善舞者，不时演出。汪元量《湖州歌》：「第八筵开在北亭，三宫丰燕已恩荣，诸行百戏都呈艺，乐部伶官叫点名。」《草木子》曰：「散乐则立教坊司，掌天下妓乐，有驾前承应、杂戏、飞竿、走索、踢弄藏■〈木厌〉等伎。」此元时百戏也，吴自牧《梦梁录》记宋时之百戏曰：「百戏，踢弄家，每于明堂郊祀年分，丽正门宣赦时，用此等人上竿，抢金鸡，兼之百戏，能打筋斗，踢人，踏跷上索，打交辊脱索，索上担水，走装神鬼，舞判官，斫刀蛮牌，过刀门圈子等。」略与元时百戏相同。除职业百戏家表演外，尚可包括从西藏等处传来的戏法，略与汉以来所谓吞刀履火相类之百戏，或鱼龙曼延之百戏相类者，即《元史》卷二○二《释老传》中之幻术也：「又有国师胆巴者……时怀孟大旱，世祖命祷之，立雨。又尝咒食投龙湫，顷之奇花异果上尊涌出波面，取以上进。」《马可波罗行纪》云：「大汗欲饮酒时，此辈巫师能作术，使饮醆自就汗前，不用人力。」又鄂尔里克亦曾目击，云：「作幻术者能使满盛酒之金杯自行穿过空气，送至饮者面前。」幻术外，尚有角抵之戏。 
　　舞鹧鸪：当系伶人随鹧鸪曲而舞也。汪元量诗「拍手高歌舞雁儿」，当即指此。然则舞鹧鸪，非舞雁儿也。 

　　○九十四 

　　兴圣宫中侍太皇，十三初到捧垆香。如今白发成衰老，四十年如梦一场。 
　　案：兴圣宫，《元史武宗纪》：至大元年三月「建兴圣宫」。又，至大二年五月「以通政院使憨剌合儿知枢密院事，董建兴圣宫」。又至大三年十月「帝率皇太子、诸王、羣臣朝兴圣宫，上皇太后尊号册宝」。可知此宫乃武宗建以奉太后者。据《元史》则刘德温乃监建兴圣宫者，而兴圣宫之上梁文乃袁桷撰，见《清容居士集》。至于此宫之制度，《辍耕录宫阙制度》曾详载之：「兴圣门，兴圣殿之北门也，五间三门重檐，东西七十四尺。明华门在兴圣门左，肃章门在兴圣门右，各三间一门。兴圣殿七间，东西一百尺，深九十七尺。柱廊六间，深九十四尺。寝殿五间，两夹各三间。后香阁三间，深七十七尺。正殿四面朱悬琐窗，文石甃地，藉以毳茵，中设扆屏榻张，白盖，帘帷皆锦绣为之。」案太液池之西有二宫，北曰兴圣，南曰隆福。隆福本为皇太子所居之宫，成宗时为皇太后所居之宫，而武宗建新宫，兴圣宫奉其母，名答己。答己历武宗、仁宗两朝皆为皇太后，至英宗时则晋位太皇太后，答己崩于至治三年。泰定帝时，似无人居此。文宗则喜御兴圣宫，《元史文宗纪》：天历元年十月「帝御兴圣殿，齐王月鲁帖木儿……等奉上皇帝宝。」柯九思《宫词》：「亲王上玺宴西宫，圣祚中兴庆会同。争卷珠帘齐仰望，瑞云捧日御天中。」注云：「天历元年十月二十三日上都送宝来的时分，兴圣殿御宴，其间有五色祥云捧日。」文宗创办之奎章阁，即在兴圣殿之西庑。文宗崩，其后弘吉剌氏或循答吉太后故事小居兴圣宫，但后至元六年顺帝诏安置东安州，此宫后当为奇氏迁入。《元史》言奇氏为第二皇后居兴圣宫，为伯颜罢相后沙剌班请立，为后至元六年事，前此不居此宫也。《庚申外史》言祁氏于至元元年为次宫皇后，居兴圣宫，非也。兴圣宫因濒太液池之西，又称西宫。奇氏则西宫娘娘也。《辍耕录后德》条：「皇后宏吉剌氏，第二皇后奇氏素有宠，居兴圣西宫，帝稀幸东内。」东内乃正宫也。 
　　太皇：元时有太皇太后称者二人，一为顺宗昭献元圣皇后，弘吉剌氏，为英宗之祖母，有太皇太后之号，名符其实。又一为文宗卜答失里皇后，弘吉剌氏，宁宗时尊为皇太后，至顺三年十二月御兴圣宫受朝贺，为垂帘太后，临朝称制。宁宗崩，顺帝立，尊为太皇太后，虽后为婶，非祖母，皇太后当时大权在握，欲捧之者则有晋「皇太后」为「太皇太后」之一举。胡元名份甚乱，仁宗为武宗之弟，而立为皇太子，亦甚不通。此元统元年事也。至后至元六年顺帝已长大，能脱离其婶之控制而统治，遂下诏声讨其罪，去其尊号，安置东安州。此诗中之太皇似指文宗后，其失势之年为公历一三四○年，前此八年文后有太皇之号，《元宫词》百章多咏顺帝一朝旧事也。 
　　案：此诗颇有讨论之必要，一因朱偰着《元大都宫殿图考》，曾引此诗，而注曰：「此诗系咏李宫人者，善琵琶。」惟细考李宫人之事迹，则与此诗颇不合，不知朱氏系根据何出，而得此诗咏李宫人事说。李宫人为一名人，此诗中之宫女则微不足道，不可同日而语也。李宫人之故事，元人诗文中，颇有咏及者。揭傒斯《琵琶引》序云：「鄠县亢主簿言有李宫人者，善琵琶，至元十九年以良家子入宫，得幸，上比之昭君。至大中，入事兴圣宫。比以足疾，乃得赐归侍母，给内俸如故，因亢且乞诗于余，遂作《李宫人琵琶引》，其词曰：茫茫青冢春风里，岁岁春风吹不起。传得琵琶马上声，古今只有王与李。李氏昔在至元中，少小辞家来入宫。一见世皇称艺绝，珠歌翠舞忽如空。君王岂为红颜惜，自是众人弹不得。玉觞为举乐乍停，一曲便觉千金值。广寒殿里月流辉，太液池头花发时。旧曲半存犹解谱，新声万变总相宜。三十六年如一日，长得君王赐颜色。形容渐改病相寻，独抱琵琶空叹息。兴圣宫中爱更深，承恩始得遂归心。时时尚被宫中召，强理琵琶弦上音。琵琶转调声转涩，堂上慈亲还伫立。回看旧赐满床头，落花飞絮春风急。」 
　　又袁桷《清容居士集》卷八《李宫人琵琶行》亦记其事曰：「先皇金舆时驻跸，李氏琵琶称第一，素指推却春风深，行云停空驻晴日。居庸旧流水，浩浩荡荡乱人耳；龙岗古松声，寂寂历历不足听。天鹅夜度孤雁响，露鹤月唳哀猿惊。鹍弦水晶丝，龙柱珊瑚枝，愿上十万寿，复言长相思。广寒殿冷芙蕖秋，簇金雕袍香不留。望瀛风翻浪波急，兴圣宫前敛容立。花枝羞啼蝶旋舞，别调分明如欲语。忆昔从驾三十年，宫壶法锦红茸毡，驼峯马湩不知数，前部声催檀板传，长乐昼浓云五色，侍宴那嫌头渐白。禁柳慈乌飞复翾，为言返哺明当还。朝进霞觞辞辇道，母子相对犹朱颜。君不闻，出塞明妃恨难赎，请君换谱回乡曲。」二诗同记李宫人为元世祖时之琵琶国手，故有「一见世皇称艺绝」之句，在宫时备受尊崇，并无一字言其曾捧垆香。又其在宫之年数，一曰「三十六年如一日」，一言「忆昔从驾三十年」，未言「四十」之数。又李宫人回故土，其母尚在，不独母女能重聚，称为盛事，且其生活优遇，给内俸如故，犹可富裕以终天年，而元宫词此诗中之小女子，四十年后生活狼狈，「梦一」非快乐之形容辞也。然则朱氏李宫人说非矣，诗中之宫女为谁，恐仍系老妪自道。但周宪王《元宫词百章序》中仅言此老妪年七十矣。若此妪于十三岁入宫侍文后，捧罐香，至永乐元年入周府，其年龄至少为七十五，或周王仅举其成数欤？此老妪于亡国后至永乐四年为三十八年，与四十相近，此诗不知近事实否？故此诗可讨论之处，仍未完全解决，俟后之通儒可也。或四十年为其在宫中之年数，果如是，则其入周府时年逾八十八，非七十矣。 

　　○九十五 

　　莴苣颜色熟樱桃，树底青青草不薅。生怕百禽先啄破，护花铃索胜琅璈。 
　　案：樱桃是果之珍品，历代列为原庙荐新之「时新」，见前第十首宫词诗注，《元史》卷七十四《祭祀志荐新》条：「樱桃，竹笋，蒲笋，羊，仲夏用之。」张昱《宫中词》：「樱桃红熟覆黄巾，分赐三宫遗内臣，拜跪酬恩归院后，金盘酪粉试尝新。」据云皇庄北果园之樱桃味至美。 
　　护花铃：《开元遗事》：「宁王至春时，于后园中纫红丝为绳，系于花梢之上，每有鸟鹊翔集，则令园史掣铃以惊之。」此为保护花而制之铃。然此诗中所咏，乃护果（樱桃）而系护花铃。是故其功用略与田野中之稻草人相似。 

　　○九十六 

　　昨朝进得高丽女，太半咸称奇氏亲。最苦女官难派散，总教送作二宫嫔。 
　　案：高丽女，元季宫庭中高丽女子充斥，因高丽女子为贡品也。王逢悼元之《无题》诗有曰：「驿断高丽贡美人」之句，然明初高丽仍以美人入贡，永乐之宠妃权氏，即高丽女也。又永乐之生母氏，亦有为高丽女说。元末宫中高丽女充斥，由奇氏大力培植其势力而致。权衡《庚申外史》言祁氏以出身微贱，虽得宠，而不得立为正宫皇后，「多蓄高丽美女，大臣有权者，辄以此女送之。京师达官贵人必得高丽女，然后为名家。高丽女婉媚善事人，至则多夺宠，自至正以来，宫中给事使令，大半为高丽女，故四方衣冠靴帽大抵皆依高丽矣。」此说甚是，惟遗宫中宦者多高丽人，不仅宫女也。高丽女为奇氏耳目分布于各贵人家，如密探然。《草木子》曰：「北人女使必得高丽女孩，家童必得黑厮，不如此，谓之不成仕宦。」高丽女孩不仅为婢，又多为妾，《辍耕录高丽氏守节》条：「中书平章阔阔歹之侧室高丽氏，有贤行，平章死，誓弗贰适。」然则夫死别嫁者多矣。元末宫中衣饰盛行高丽式样，张昱《辇下曲》：「绯国宫人直女工，衾裯载得内门中，当番女伴能包袱，要学高丽顶入宫。」高丽衣饰盛行，无怪乎河西女子入宫见讥矣（见前第八十一首）。不独衣冠靴帽行高丽式样，高丽语亦颇时髦，张昱《辇下曲》：「玉德殿当清灏西，蹲龙碧瓦接榱题，卫兵学得高丽语，连臂低歌井即梨。」此类诗词，元人文学中甚富，不胜枚举也。又高丽人在元时为汉人八种之一，与契丹、女真、渤海等为一类，在契丹后，女真前，可知其价甚高也。 

　　○九十七 

　　宝殿遥闻佩玉珊，侍朝常是奉宸欢。要知各位恩深浅，只看珍珠罟罟冠。 
　　案：此诗或系夏云英作。 
　　珍珠：案珠之大者曰塔纳，已见前宫词第五十一首注，《元朝秘史》塔纳两字之旁注及译文均作大珠。此物极为蒙古王室重视，《元朝秘史》记塔塔儿有塔纳秃只烈，即大珠衾，因为其少见而特书之。畏吾儿亦都护以塔纳思入贡，因其贵重也。太祖时珠已被视为宝。当其征西域时，破花剌子模国，维失忒乡民搜花剌子模兵尸身得宝石甚伙，廉价售之，缘蒙古兵无所用，故不取，而为乡民所得。但在蒙古兵拔阿母河北岸之忒耳迷城时，欲屠其民，有老妇将受刃，呼曰：「有美珠愿献。」及索珠，则云已咽入腹中。乃剖腹出珠。成吉思汗以为他人亦有咽珠之事，命尽破诸死者之腹以求之。此可证明太祖时蒙古人重珠，不重宝也。此时或已用珠饰罟罟矣。至太宗时，后妃已用珠为饰，有一脍炙人口之故事。一日太宗出猎，有穷民献三瓜，而帝未着金，乃命其后末格取耳环之两大珍珠以赐之，后以其人不知珠价，不如俟明日以衣与金赐之。太宗曰：「其人贫如此，汝以为能待明日乎？若以珠予之，此珠将必仍属我也。」其人得珠，果以贱价售之，购珠者见珠大而美，以献帝，帝乃以珠还后。太宗时已令报达国（大食）以塔纳思为岁贡矣。此后元之只孙衣为珠衣，只孙帽为珠帽，用珠为御衣之绣花，用珠为罟罟之装饰，当在此时矣。《析津志》描写罟罟如下：「罟罟，以大红罗幔之……用大珠穿结龙凤楼台之属，饰于其前后，复以珠缀长条，缘饰方弦，掩络其缝。又以小小花朶插带，又以金累事件装嵌，极贵。宝石塔形在其上，顶有金十字，用安翎筒以带鶏冠尾……罟罟后，上插鹖鶏翎儿，染以五色，如飞扇样。先带上紫罗，脱木华以大珠穿成九珠方胜。或着胜葵花之类，妆饰于上，与耳相联处安一小纽，以大珠环盖之，以掩其耳在内……环多是大塔形胡芦环，或是天生胡芦，或四珠，或天生茄儿，或一珠……」总之，罟罟上满布大珠为饰，当时人造珠尚不普遍，故欧洲人见之诧为世界上最大之珠饰于后妃罟罟上矣。罟罟之情状，可于世祖察必皇后之冠见其一斑。当时后妃之位高者其冠必更高，其珠必更大，见冠之高低，珠之大小，则知其贵于普通妃嫔矣。柯九思《宫词》：「黄金幄殿载前车，象背驼峯俱宝珠。三十六宫齐上马，太平清暑话滦都。」画出岁幸上都之辎重厥惟答纳矣。盖因开诈马宴时，预宴者必着珠衣冠（罟罟即女子所顶之珠冠也）。 

　　○九十八 

　　元统年来诏勅殷，中书省里事纷纭。昨朝传出宫中旨，江淛支盐数万斤。 
　　案：元统为元顺帝之年号之一。顺帝御宇三十六年，有年号三：一元统，自癸酉至甲戌（公历一三三三——一三三四年）；二[后]至元，自乙亥至庚辰（公历一三三五——一三四○年）；三至正，自辛巳至戊申（公历一三四一——一三六八年）。 
　　盐：《元史》卷九十四《食货志盐法》条有两淮之盐条与两浙之盐条，至于盐之运输则有盐运司。卷九十七《食货志盐法》条，有[后]至元五年两浙运司申中书省，陈述盐法大坏，民不聊生也：「本司自至元十三年（公历一二七六年）创立，当时未有定额。至十五年始立额，办盐十五万九千引，自后累增至四十五万引。元统元年又增余盐三万引，每岁总计四十有八万。每引初定官价中统钞五贯。自后增为九贯、十贯，以至三十、五十、六十、一百，今则为三锭矣。每年办正课中统钞一百四十四万锭，较之初年，引增十倍，价增三十倍。课额愈重，煎办愈难。」元末羣雄初起，白莲教首先起义，然蒙古兵尚可镇压，后则方国珍起于浙江，张士诚起于江南，皆与盐枭聚集有关。凡不满官盐之贵者，可响应之。不久陈友谅、朱元璋亦各立义帜，元祚亡矣。 
　　斤：疑为引之误。朝廷支盐以引计，不以斤计也。 

　　○九十九 

　　谷雨天时尚薄寒，梨花开谢杏花残。内园张盖三宫宴，细乐喧阗赏牡丹。 
　　案：三宫，元季三宫说已于宫词第一首诗注讨论之，兹略补充一二。顺帝一朝三宫，一正宫皇后，初为答纳失里皇后钦察氏，元统二年立，至元元年其兄唐其势失势，伏诛，伯颜迁后出宫，鸩后于开平民舍。继而为伯颜忽都皇后，弘吉剌氏，于[后]至元三年三月立，至正二十五年崩，在位二十八年，崩时年四十二，立时年约十三四。三为高丽女奇氏。已详宫词第二十七首、第三十九首、第九十六首诗注。二西宫，或称次宫，皇后为次皇后，或曰二皇后。奇氏，名完者忽都，于[后]至元六年夏四月立为第二皇后，或称西宫皇后，或称次皇后。奇氏晋为正宫后，当有承继人。三皇后木纳失里，弘吉剌氏，见《元史》卷四十一《顺帝纪》：「是岁，隆福宫三皇后弘吉剌氏薨。」隆福宫，亦西宫也，在兴圣宫之南。故正宫居东内。此三皇后之薨，又见《元史》卷一四三《自当》传。薨后，当有承继守宫者，不知何人。故顺帝一朝三宫皇后之名完备者只有一短时期，为至元六年至至正七年，隆福宫三皇后之立，亦当在至元六年。 
　　牡丹：元宫人似乎最重牡丹，以牡丹花送礼为元时韵事。看牡丹为游春之诗人雅集，无怪乎咏之不已。 

　　○一百 

　　新颁式样出宫门，不许倡家服用新。伎女紫衣盘小髻，乐工咸着戴青巾。 
　　案：倡家服，《元史顺帝纪》：「至元五年禁倡优盛服，许男子裹青（绿也）巾，妇人服紫衣，不许戴笠乘马。」又《元典章》载：「娼妓穿着紫皂衫子，戴角冠儿，娼妓之家长并亲属男子，裹青头巾。」青，绿也。明沿元制，乐人例用碧绿巾裹头，而宫妓皆隶乐籍。故中国人以妻之有淫行者，谓其夫戴绿头巾，而俄国人则谓其夫为戴角者，当皆出于元制度。笠在元朝为贵者夏季之冠，故倡家不得戴也。郑所南《心史》谓鞑主（忽必烈）顶笠，蒙古人皆顶笠。 

　　○一百一 

　　梦觉银台书烛残，窗前风雪满雕栏。为嫌衾薄和衣睡，火冷金垆夜半寒。 

　　○一百二 

　　圣心常恤叆马贫，特勅中书赐绢银。分得不均嗟怨众，受恩多是本朝人。 
　　案：叆马，见前宫词第四十首诗注，该诗中作叆抹，元顺帝时颇有天灾水患，如今日之Naturaldisaster，帝例给恩赐以赈之，《元史顺帝纪》：至元元年「诏以钞五十万锭，命徽政院散给达达兀鲁思、怯薛丹、各爱马。」又至元五年「五月己未朔，晃火儿不剌，赛秃不剌，纽阿迭列孙，三卜剌等处六爱马大风雪，民饥，发米赈之。」又至元五年八月「庚寅，宗王脱欢脱木尔各爱马人民饥，以钞三万四千九百锭赈之，宗王脱怜浑秃各爱马人民饥，以钞万一千三百五十七锭赈之。」又至元六年十月，「各爱马人不许与常选。」又至正十二年正月，「五爱马添设忽剌罕赤一百名。」至正十三年十月「壬戌，赐皇太子五爱马怯薛丹二百五十人钞各一百一十锭。」 
　　本朝人：《辍耕录氏族》条载元时人民分四氏族：蒙古有七十二种，色目有三十一种，汉人有八种（契丹、高丽、女真等为汉人）。至于汉人，则恐与南人同列，为社会低层人种。各爱马有灾难则赈，朝廷视人种而赈多寡；若非蒙古人，则赈寡也。 

　　○一百三 

　　晓灯垂焰落银缸，犹自春眠近小窗。唤醒玉人莺语滑，宝钗敲枕理新腔。 
　　案：以上所录《元宫词》一○三首，其中当有三首夏云英之作品，目前独第九十七首敢断为夏作。 
</div>
    <div class="pagination">
<a href="元宫词百章笺注_page7.html">上一页</a><a href="元宫词百章笺注.html">1</a><a href="元宫词百章笺注_page2.html">2</a><a href="元宫词百章笺注_page3.html">3</a><a href="元宫词百章笺注_page4.html">4</a><a href="元宫词百章笺注_page5.html">5</a><a href="元宫词百章笺注_page6.html">6</a><a href="元宫词百章笺注_page7.html">7</a><span class="current-page">8</span>
    </div>
    <div class="pagination"><a href="index.html">返回目录</a></div>
</body>
</html>
