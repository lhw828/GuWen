<!DOCTYPE html>
<html>
<head>
    <meta charset="UTF-8">
    <title>白石道人歌曲疏证 - 第 1 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白石道人歌曲疏证 - 第 1 页/共 11 页</h1>
    <div class="content">白石道人歌曲疏证　　（宋）姜夔撰　（近人）陈思疏证

　　●目录

　　序
　　白石道人传
　　卷一
　　卷二
　　卷三
　　卷四
　　卷五
　　卷六
　　别集
　　跋

　　●序

　　宋白石老仙世所称词坛大宗也【奕枢】自总角时即喜诵其小令既读竹垞朱氏词综及黑蜨斋诗余序俱云白石词凡五卷世已无传传者仅数十阕盖竹垞亦未见全书矣壬子春客都门与周子畊余过澹虑汪君邸舍见案头有白石道人歌曲六卷别集一卷系陶南邨手钞本而楼观察敬思所珍藏者澹虑为诵异书浑似借荆州之句意颇矜之因共襄录副加校雠焉嗣是南北分驰居诸荏苒迨戊午秋而澹虑云亡畊余以钞本属余顾自维虽好倚声未谐音律质之黄宫允吾堂厉孝廉樊榭陆大令恬浦先后重加点勘而与姚征士鲈香商定付诸梓噫以前辈之博雅搜辑不遗余力犹且残阙为恨余生也晚乃获出而表章之俾数百年收藏墨宝一旦流传萟苑其愉快当何如邪抑未审竹垞所云五卷与今本有异同否邪惜乎刻甫竣而畊余又作道山游末由起而欣赏之乾隆己巳中秋渔邨老鱼攵张奕枢书于松桂读书堂南唫舫南宋番阳姜尧章以布衣擅能诗声所为乐章更妙绝一世今所传白石道人诗集一卷盖本临安睦亲坊陈起所刊羣贤小集更窜入丽水姜特立梅山藁中诗几于邾娄之无辨乐章自黄叔旸所辑花庵绝妙词选二十余阕外流传者寡虽以秀水朱竹垞太史之摉讨亦未见其全疑白石道人歌曲六卷著录于贵与马氏者久为广陵散矣近云闲楼廉使敬思购得元陶南村手钞则六卷完好无恙若有神物护持者余友符户部药林从都下寄示因并诗集亟为开雕公之同好诗集稍分各体厘定去窜入之作歌曲第二卷第六卷为数寥寥因合为四卷其中自制曲俱有谱旁注虽未析其节奏悉依元本钩摹以俟知音识曲者论定云尔乾隆癸亥冬十月既望江都陆锺辉书

　　●白石道人传

　　严杰白石道人小传
　　同治湖州府志寓贤姜夔传

　　○严杰白石道人小传

　　姜夔字尧章系出九真唐谏议大夫同中书门下平章事公辅之裔八世祖泮任饶州教授即家于鄱阳父噩绍兴庚午擢进士第以新喻丞知汉阳县夔从父宦游流落古沔恬澹寡欲不乐时趋气貌若不胜衣工书法箸续书谱以继孙过庭颇造翰墨阃域诗律高秀词亦精深华妙尤娴于音律初学诗于萧奭斗携至苕上遂以兄子妻之时张焘杨万里皆折节与交而楼钥范成大更相友善成大曾以青衣小红赠之绍兴中秦桧当国隐箬坑之丁山参政张焘累荐不起高宗赐宸翰建御书阁以储夔尝患乐典久坠欲正颂台乐律宁宗庆元丁巳上书论雅乐并进大乐议诏付有司收掌时有嫉其能者以议不合而罢己未作铙歌皷吹曲一十四章上于尚书省书奏诏付太常周密以为言辞峻絜意度高远有超越骅骝之意非虚誉也居与白石洞天为邻因号白石道人时往来西湖馆水磨方氏后以疾卒葬西马塍故苏泂挽之云幸是小红方嫁了不然嗁损马塍花箸有琴瑟考古图一卷绛帖平二十卷褉帖偏旁考集古印谱张循王遗事白石道人丛藁十卷诗说一卷歌曲四卷子二琼太庙斋郎瑛嘉禾郡佥判

　　○同治湖州府志寓贤姜夔传

　　姜夔字尧章鄱阳人年少客游萧德藻识之妻以兄女【书录解题】携之苕上遂家武康【掌故集引癸辛杂识按癸辛杂识无此文惟齐东野语云尧章出处备见张辑宗瑞所作白石小传掌故集或据小传误以为杂识耳】居与白石洞天为邻潘德久字之曰白石道人【诗人玉屑】又号石帚【绝妙词笺】于学无所不通欲政颂台乐律【谢采伯续书谱叙】着大乐议宁宗时上于朝奏言绍兴大乐多用大晟所造有编钟镈钟景钟有特磬玉磬编磬三钟三磬未必相应埙有大小箫篪篴有长短笙竽之簧有厚薄未必能合度琴瑟弦有缓急燥湿轸有旋复柱有进退未必能合调总众音而言之金欲应石石欲应丝丝欲应竹竹欲应匏匏欲应土而四金之音又欲应黄钟不知其果应否乐曲知以七律为一调而未知度曲之义知以一律配一字而未知永言之旨黄钟奏而声或林钟林钟奏而声或太簇七音之协四声各有自然之理今以平入配重浊以上去配轻清奏之多不协谐八音琴瑟尤难琴必每调而改弦瑟必每调而退柱上下相生其理至妙知之者鲜又琴瑟声微常见蔽于钟磬鼓箫之声匏竹土声长而金石常不能以相待往往考击失宜消息未尽至于歌诗则一句而钟四击一字而竽一吹未协古人槁木贯珠之意况乐工于焉占藉击钟磬者不知声吹匏竹者不知穴操琴瑟者不知弦同奏则动手不均迭奏则发声不属比者人事不和天时多忒由大乐未有以格神人召和气也宫为君为父商为臣为子宫商和则君臣父子和征为火羽为水南方火之位北方水之宅常使水声哀火声盛则可助南而抑北宫为夫征为妇商虽父宫实征之子常以妇助夫子助母而后声成征盛则宫倡而有和商盛则征有子而生生不穷休祥不召而自至灾害不袚而自消圣主方将讲礼郊见愿诏求知音之士考正太常之器取所用乐曲条理五音隐括四声而使协和然后品择乐工其上者教以金石丝竹匏土诗歌之事其次者教以戛击干羽四金之事其下不可教者汰之虽古乐未易遽复而追还祖宗盛典实在兹举又自作圣宋铙歌曲十四篇上于尚书省书奏诏付太常【文献通考参宋史乐志】免解不第【书录解题】夔学诗于萧德藻琢句精工尝有句云夜暗归云绕舵牙江涵秋影雁团沙行人怅望苏台柳曾与吴王扫落花杨万里喜诵之谓其子长孺曰吾与汝弗如也【鹤林玉露】词极精妙不减清真乐府其高处美成所不及善吹箫自制曲初则率意为长短句然后协以音律云【花庵词选小传】范成大居石湖夔载雪诣之止既月范授简征新声夔制暗香疏影两曲成大把玩不已张炎叹为前无古人后无来者【研北杂志参白石歌曲绝妙词笺】书法迥脱脂粉一洗尘俗【书史会要】赵子固目为书家申韩【研北杂志】考古极精【齐东野语】着白石丛稿白石道人歌曲绛帖平续书谱禊帖偏旁考张循王遗事【书录解题参齐东野语楼攻媿集】琴瑟考古图【庆元会要】范成大以为翰墨人品均似晋宋之雅士【齐东野语自述】往来杭州卒葬西马塍【研北杂志】

　　●白石道人歌曲卷一

　　番阳姜夔尧章撰

　　皇朝铙歌鼓吹曲十四首
　　琴曲

　　○皇朝铙歌鼓吹曲十四首

　　庆元五年青龙在己亥【○按庆元五年太岁在己未】番阳民姜夔顿首上尚书臣闻铙歌者汉乐也殿前谓之鼓吹军中谓之骑吹其曲有朱鹭等二十二篇由汉逮隋承用不替虽名数不同而乐纪罔坠各以咏歌祖宗功业唐亡铙部有柳宗元作十二篇亦弃弗录神宋受命帝绩皇烈光耀震动而逸典未举乃政和七年臣工以请上诏制用中更否扰声文罔传中兴文儒荐有拟述不丽于乐厥谊不昭臣今制曲辞十四首昧死以献臣若稽前代铙歌咸叙威武衄人之军屠人之国以得土疆乃矜厥能惟我太祖太宗真仁高宗或取或守罔匪仁术讨者弗戮执者弗刘仁融义安历数弥永故臣斯文特倡盛德其辞舒和与前作异臣又惟宋因唐度古曲坠逸鼓吹所录惟存三篇谱文乖讹因事制辞曰导引曲十二时六州歌头皆用羽调音节悲促而登封岱宗郊祀天地见庙耕耤帝后册宝发引升祔五礼殊情乐不异曲义理未究乞诏有司取臣之诗协其清浊被之箫管俾声畅辞达感藏人心永念宋德无有纪极海内称幸臣夔顿首上尚书

　　上帝命太祖受命也五季乱极人心戴宋太祖无心而得天下也
　　河之表破泽州也李筠不知天命自凭其勇不能降心以至于叛而死也
　　淮海浊定维扬也李重进自谓周大臣不屈于太祖作铁券以安之犹据镇叛
　　沅之上取湖南也湖南有难乞援于我至则拒焉我师取之
　　皇威畅得荆州也我师救湖南道荆州高继冲惧归其土
　　蜀山邃取蜀也孟昶恃其国险且结河东以拒命兵加国除
　　时雨霈取广南也刘鋹淫虐我师吊其民俘鋹以归
　　望钟山下江南也李煜乍臣乍叛势穷乃降而我师朱尝戮一人也
　　大哉仁吴越钱俶献其国也
　　讴歌归陈洪进以漳泉来献也
　　伐功继克河东也始太祖之伐河东誓不杀一人又哀刘氏之不祀故缓取之至太宗始得其地
　　帝临墉亲征契丹于澶渊也
　　维四叶美致治也
　　炎精复歌中兴也

　　上帝命太祖受命也五季乱极人心戴宋太祖无心而得天下也

　　上帝命惟皇皇俶作宋祚五王不纲陈桥之夕帝服自黄惟帝念民惟民念靖八纮一春不曰予圣璇题玉除龙路孔盖得之非心逊亦云易有弟圣贤我祚万年十世之后乃复其天

　　河之表破泽州也李筠不知天命自凭其勇不能降心以至于叛而死也

　　河之表曰上党彼耽耽踞奥壤交韔百斤不如一仁拨汗千里莫能脱身帝整其旅畴曰汝武心飞太行胆落战鼓

　　淮海浊定维扬也李重进自谓周大臣不屈于太祖作铁券以安之犹据镇叛

　　淮海浊老将戾帝心尧舜信在券外汝胡弗思与越豨辈皇威压之燕垒自碎维宋佐命维周硕臣汝独狐疑用歼厥身

　　沅之上取湖南也湖南有难乞援于我至则拒焉我师取之

　　沅之上故王都今焉在空云芜势危则嘑势谧则叛背予德心繄尔作难东届巴邱西尽九疑蛮师委伏愿还耕犂岧岧镇山火德之纪真人方兴百神仰止

　　皇威畅得荆州也我师救湖南道荆州高继冲惧归其土

　　皇威畅附庸詟渚宫三月春草发汉家旌旗绕城堞小臣不敢烦天威再拜敢以荆州归帝得荆州不为喜百万愁鳞濯春水

　　蜀山邃取蜀也孟昶恃其国险且结河东以拒命兵加国除

　　蜀山邃蜀主肆谓当万年不亮天意帝曰全斌汝征自秦关门不守吏啼白云帝曰光谊汝征自峡瞿唐反波助我肆伐蜀人号呼乞生于师蜀囚素衣天子怜之

　　时雨霈取广南也刘鋹淫虐我师吊其民俘鋹以归

　　时雨霈旱火绝圣人出虐政灭五岭之君盲风怪云毒蛇臻臻相其不仁南兵象陈自谓孔武有献在庙伪臣伪主降者荣之叛者生之将不若是彼死争之十伪之夷一用此道天佑烈祖仁以易暴

　　望钟山下江南也李煜乍臣乍叛势穷乃降而我师朱尝戮一人也

　　望钟山睇扬子波汤汤云靡靡主歌臣谣乐未己诏书屡呼不为起钓丝夜纬匪鲂鲤长虹西徕波可履呜呼凭陵果何恃辩士疾驰拜前陛曰臣有罪当万死帝曰盍归予宥尔我师入其都矢不践蝼蚁至今钟山云犹带仁义气

　　大哉仁吴越钱俶献其国也

　　大哉仁万世辅后皇明明监于下俶若曰亶为民封殖一姓吁不仁瞻彼日月爝火敢出震震皇皇帝命是式吏其税租府其版图尔岂固负俾民作俘维宋之仁中天建国吴山越涛卫我帝宅维俶之仁世世丽泽子孙来朝车马玉帛

　　讴歌归陈洪进以漳泉来献也

　　讴歌归兮四海一强国溃兮弱国入彼无诸兮计将安出天不震兮民不荼象齿贡兮沈水输保室家兮长娭娱

　　伐功继克河东也始太祖之伐河东誓不杀一人又哀刘氏之不祀故缓取之至太宗始得其地

</div>
    <div class="pagination">
<span class="current-page">1</span><a href="白石道人歌曲疏证_page2.html">2</a><a href="白石道人歌曲疏证_page3.html">3</a><a href="白石道人歌曲疏证_page4.html">4</a><a href="白石道人歌曲疏证_page5.html">5</a><a href="白石道人歌曲疏证_page6.html">6</a><span>...</span><a href="白石道人歌曲疏证_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
