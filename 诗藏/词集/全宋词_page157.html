<!DOCTYPE html>
<html>
<head>
    <meta charset="UTF-8">
    <title>全宋词 - 第 157 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 157 页/共 621 页</h1>
    <div class="content">花信催春入帝关。玉霙争腊去留间。不禁风力又吹残。 
客舍不眠清夜冷，萦愁一缕袅檀，空庭月落斗阑干。 
江城子
亦次韵和呈，因以自见穷寂之态 
华灯高宴水精宫。浪花中。意无穷。十载江湖，重绾汉符铜。应有青藜存往事，人缥缈，佩丁东。 
卧听萧寺响疏钟。渡溪风。转空濛。月上孤窗，邻唱有渔翁。追念使君清坐久，歌一发，恨千里。 
江城子（和叶左丞石林）
鱼龙戏舞近幽宫。乱山中。似途穷。绿野堂深，门敝兽铺铜。无限青瑶攒峭壁，花木老，映西东。 
消磨万事酒千钟。一襟风。鬓霜蒙。忧国平生，堪笑已成翁。惟有经纶心事在，承密诏，看重重。 

　
洪皓
点绛唇（咏梅）
不假施朱，鹤翎初试轻红亚。为栽堂下。更咏樵人画。 
绿叶青枝，辨认诗亏价。休催也。忍寒郊野。留待东坡马。 
点绛唇（腊梅）
耐久芳馨，拟将蜂蜡龙涎亚。化工裁下。风韵胜如画。 
鼻观先通，顿减沈檀价。思量也。梦游吴野。凭仗神为马。 
减字木兰花（和腊梅）
蜂房余液。写就南枝凌正色。折干垂芳。点缀如生秘暗香。 
寿阳妆样。纤手拈来簪髻上。恍若还家。暂睹真花压百花。 
蓦山溪（和赵粹文元宵）
鳌山凤阙，多少飞琼侣。颙俟翠华临，庆新春、金波盈五。莲灯开遍，侍从尽登楼，簪花赴。传柑处。咫尺聆天语。 
厌厌欲罢，宣劝犹旁午。扶上玉花骢，更踟蹰、梨园四部。追思往事，一夕九回肠，皇恩溥。归期阻。引领江南路。 
木兰花慢（中秋）
属三秋正半，暮云敛、月舒圆。误警鹤鸣皋，栖乌绕树，魑魅惊旋。寻常对三五夜，纵清光、皎洁未精妍。须是风高气爽，一轮绝后光前。 
无偏。故国迢迢，千万里、共婵娟。但陟屺瞻驰，高楼念远，宁不凄然。天涯更新雁过，□哀嗷、出塞影联翩。空俾骚人叹羡，向隅耿耿无眠。 
木兰花慢（重阳）
对金商暮节，此时客、意难忘。正卉木雕零，蛩螀韵切，宾雁南翔。东篱有黄蕊绽，是幽人、最爱折浮觞。须信凌霜可赏，任他落帽清狂。 
茫茫。去国三年，行万里、过重阳。奈眷恋庭闱，矜怜幼稚，堕泪回肠。凭栏处空引领，望江南、不见转凄凉。羁旅登高易感，况于留滞殊方。 
浣溪沙（排闷）
丧乱佳辰不易攀。四逢寒食尽投闲。踏青无处想家山。 
麟殿阻趋陪内宴，蓂堂遥忆侍慈颜。感时双泪滴潺潺。 
浣溪沙（闻王侍郎复命）
南北渝盟久未和。斯民涂炭死亡多。不知何日戢干戈。 
赖有兴王如世祖，况闻谋帅得廉颇。蔺卿全璧我蹉跎。 
临江仙（怀归）
冷落天涯今一纪，谁怜万里无家。三闾憔悴赋怀沙。思亲增怅望，吊影觉欹斜。 
兀坐书堂真可怪，销忧殢酒难赊。因人成事耻矜夸。何时还使节，踏雪看梅花。 
忆江梅
岁在壬戌，甫临长至，张总侍御邀饮。众宾皆退，独留少款。侍婢歌江梅引，有“念此情、家万里”之句，仆曰：此词殆为我作也。又闻本朝使命将至，感慨久之。既归，不寝，追和四章，多用古人诗赋，各有一笑字，聊以自宽。如暗香、疏影、相思等语，虽甚奇，经前人用者众，嫌其一律，故辄略之。卒押吹字，非风即笛，不可易也。此方无梅花，士人罕有知梅事者，故皆注所出（旧注：阙一首。此录示乡人者，北人谓之四笑江梅引） 
天涯除馆忆江梅。几枝开。使南来。还带馀杭、春信到燕台。准拟寒英聊慰远，隔山水，应销落，赴诉谁。 
空恁遐想笑摘蕊。断回肠，思故里。漫弹绿绮。引三弄、不觉魂飞。更听胡笳、哀怨泪沾衣。乱插繁花须异日，待孤讽，怕东风，一夜吹。 
访寒梅（江梅引?四之二）
春还消息访寒梅。赏初开。梦吟来。映雪衔霜、清绝绕风台。可怕长洲桃李妒，度香远，惊愁眼，欲媚谁。 
曾动诗兴笑冷蕊。效少陵，惭下里。万株连绮。叹金谷、人坠莺飞。引领罗浮、翠羽幻青衣。月下花神言极丽，且同醉，休先愁，玉笛吹。 
怜落梅（江梅引?四之三）
重闺佳丽最怜梅。牖春开。学妆来。争粉翻光、何遽落梳台。笑坐雕鞍歌古曲，催玉柱，金卮满，劝阿谁。 
贪为结子藏暗蕊。敛蛾眉，隔千里。旧时罗绮。已零散、沈谢双飞。不见娇姿、真悔著单衣。若作和羹休讶晚，堕烟雨，任春风，片片吹。 
□□□（江梅引?四之四）
去年湖上雪欺梅。片云开。月飞来雪月光中、无处认楼台。今岁梅开依旧雪，人如月，对花笑，还有谁。 
一枝两枝三四蕊。想西湖，今帝里。彩笺烂绮。孤山外、目断云飞。坐久花寒、香露湿人衣。谁作叫云横短玉，三弄彻，对东风，和泪吹。 
渔家傲（重九良辰，翻成感怆，因用前韵，少豁旅情）
臂上萸囊悬已满。杯中菊蕊浮无限。纵使登高宁忍看。昏复旦。心肠似铁还须断。 
岁月川流难把玩。平生万事思量遍。但对割愁山似剑。聊自劝。东坡海岛犹三见。 
渔家傲
圃蕙庭桐雕大半。西风不借行人便。不用留题明月观。西园宴。颜酡浪说觞无算。 
万斛羁愁推不远。千杯鲁酒何曾见。却羡南宾凫与雁。行不乱。哀鸣直到翻江岸。 
渔家傲
□□□□□□□。□□□□□□□。□□□□□□□。□□□。□□□□□□□。 
正念当筵人已换。疏砧又E360谁家练。独坐愁吟搔首乱。肠欲断。凭高不见吴宫殿。 
渔家傲
侍宴乐游游赏惯。今兹吊影难呼伴。欲上望乡台复倦。愁满眼。琵琶莫写昭君怨。 
满目平芜无足玩。南冠未税徒增叹。万里庭闱安否断。形魄散。此身何暇穷游观。 
忆仙姿（游汪德邵园池，在饶州作）
试问春归何处。蜂懒蝶忙来去。婉娩倦寻芳，偶遂涉园成趣。莺语。莺语。唤起小鱼吹絮。 
忆仙姿
乍到园亭清处。面面此君忘去。把酒挹幽人，仰止七贤高趣。吴语。吴语。弗见满城风絮。 
忆仙姿
小憩书齐胡处。间取响泉调去。是事不关心，自得曲中深趣。无语。无语。回首暮云飞絮。 
忆仙姿
燕敞画堂深处。夜艾不知归去。忍醉作歌词，要引遏云奇趣。娇语。娇语。似劝老人休絮。 

　
蔡伸
水调歌头（用卢赞元韵别彭城）
醉击玉壶缺，恨写绿琴哀。悠悠往事谁问，离思渺难裁。绿野堂前桃李，燕子楼中歌吹，那忍首重回。唯有旧时月，远远逐人来。 
小庭空，清夜永，独徘徊。伴人幽怨，一枝潇洒陇头梅。肠断云帆西去，目送烟波东注，千里接长淮。为我将双泪，好过楚王台。 
水调歌头（时居莆田）
亭皋木叶下，原隰菊花黄。凭高满眼秋意，时节近重阳。追想彭门往岁，千骑云屯平野，高宴古球场。吊古论兴废，看剑引杯长。 
感流年，思往事，重凄凉。当时坐间英俊，强半已凋亡。慨念平生豪放，自笑如今霜鬓，漂泊水云乡。已矣功名志，此意付清觞。 
水调歌头
相逢非草草，分袂太匆匆。征裘泪痕浥遍，眸子怯酸风。天际孤帆难驻，柳外香軿望断，云雨各西东。回首重城远，楼观暮烟中。 
黯销魂，思陈事，已成空。东郊胜赏，归路骑马踏残红。月下一樽芳酒，凭阑几曲清歌，别后少人同。为问桃花脸，一笑为谁容。 
满庭芳
烟锁长堤，云横孤屿，断桥流水溶溶。凭阑凝望，远目送征鸿。桃叶溪边旧事，如春梦、回首无踪。难忘处，紫薇花下，清夜一尊同。 
东城，携手地，寻芳选胜，赏遍珍丛。念紫箫声阕，燕子楼空。好是卢郎未老，佳期在、端有相逢。重重恨，聊凭红叶，和泪寄西风。 
满庭芳
风卷龙沙，云垂平野，晚来密雪交飞。坐看阑槛，琼蕊遍寒枝。妆点兰房景致，金铺掩、帘幕低垂。红炉畔，浅斟低唱，天色正相宜。 
更阑，人半醉，香肌玉暖，宝髻云欹。又何须高会，梁苑瑶池。堪笑子猷访戴，清兴尽、忍冻空回。仍休羡，渔人江上，披得一蓑归。 
满庭芳
鹦鹉洲边，芙蓉城下，回然水秀山明。小舟双桨，特地访云英。惊破兰衾好梦，开朱户、一笑相迎。良宵永，南窗皓月，依旧照娉婷。 
别来，无限恨，持杯欲语，恍若魂惊。念霎时相见，又惨离情。还是匆匆去也，重携手、密语叮咛。佳期在，宝钗鸾镜，端不负平生。 
满庭芳
秦洞花迷，巫阳梦断，夜来曾到蓝桥。洞房深处，重许见云翘。蕙帐残灯耿耿，纱窗外、疏雨萧萧。双心字，重衾小枕，玉困不胜娇。 
寻常，愁夜永，今宵更漏，弹指明朝。叙深情幽怨，泪裛香绡。记取于飞厚约，丹山愿、别选安巢。骖鸾去，青霄路稳，明月共吹箫。 
满庭芳
玉鼎翻香，红炉叠胜，绮窗疏雨潇潇。故人相过，情话款良宵。酒晕微红衬脸，横波浸、满眼春娇。云屏掩，鸳鸯被暖，欹枕听寒潮。 
如今，成别恨，临风对月，总是无聊。念伤心南陌，执手河桥。还似一场春梦，离魂断、楚些难招。佳期在，踏青时候，花底听鸣镳。 
苏武慢
</div>
    <div class="pagination">
<a href="全宋词_page156.html">上一页</a><span>...</span><a href="全宋词_page152.html">152</a><a href="全宋词_page153.html">153</a><a href="全宋词_page154.html">154</a><a href="全宋词_page155.html">155</a><a href="全宋词_page156.html">156</a><span class="current-page">157</span><a href="全宋词_page158.html">158</a><a href="全宋词_page159.html">159</a><a href="全宋词_page160.html">160</a><a href="全宋词_page161.html">161</a><a href="全宋词_page162.html">162</a><span>...</span><a href="全宋词_page158.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
