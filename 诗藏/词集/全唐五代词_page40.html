<!DOCTYPE html>
<html>
<head>
    <meta charset="UTF-8">
    <title>全唐五代词 - 第 40 页/共 125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐五代词 - 第 40 页/共 125 页</h1>
    <div class="content">　　○其七

　　将军梦，天上作雷鸣。破敌擒王有此兆，无拘月暗与阴晴。拥士向前程。

　　○其八

　　将军梦，身涉大高山。遇战必赢功显著，相逢敌战急攻残。莫放片时间。

　　○其九

　　将军梦，梦见大舟船。顺水顺风帆幔顺，战之捷获独为先。不尔似神仙。

　　○《周易》占候第二十六

　　圣人道，作易变爻辞。掷卦要知凶与吉，切须盥手动占仪。恳意合天机。

　　○其二

　　凡占易，动静卦爻装。先辨刚柔分彼我，更分主客要知当。决胜自昭彰。

　　○其三

　　谕主客，后举我为尊。旗低住坐并为主，先身行者号为宾。此理甚分明。

　　○其四

　　入他国，我即谕其宾。若是他来攻我寨，我为宾者汝为尊。此理合天文。

　　○其五

　　凡占易，先谕六亲方。大谨五乡比和克，应杀世主总漂扬。官鬼子孙量。

　　○其六

　　彼与我，子鬼取为先。子孙旺相吾军胜，鬼爻囚死复遭惩。反此亦如然。

　　○其七

　　世为我，应象便为他。世克应兮当我胜，应爻克世我无家。比者各安家。

　　○其八

　　内卦我，外卦属他邦。内克外时无攒捷，子孙发动急施张。大战我军强。

　　○其九

　　官爻动，却在内爻兴。若得子孙傍发动，虽来攻我不曾赢。彼败怎回程。（凡占克战，世为我，应为他；内为我，外为他；子为我，官为他，比者吉。）

　　○其十

　　子孙动，有气甚分明。我若击他全获捷，他来攻我败无门。我将立功勋。

　　○其十一

　　占贼信，官鬼上二爻。无气动居爻五六，虽然已动不相遭。贼众再回巢。

　　○其十二

　　占贼信，鬼发内三中。或是官爻生有气，贼军来速在逡巡。急备点三军。

　　○其十三

　　占贼信，卦裹子孙兴。六位官爻全不见，话中空自说来情。不见信和音。

　　○其十四

　　占贼信，应动世为他。其贼来时虽是到，到时攻我将须拿。来将丧黄沙。

　　○其十五

　　占贼信，兄弟动如何。三四爻中我克我，逡巡来到不蹉跎。到后却安和。

　　○其十六

　　占贼信，父母主文书。若遇吉神天喜位，朝廷加禄永安和。贼智设机多。

　　○其十七

　　占贼信，卦象动妻财。天喜来交爻已动，若来相战见兵乖。我将得和谐。

　　○其十八

　　凡占易，奇偶与刚柔。阳爻为九阴爻六，阳爻多众我须周。柔少彼军忧。

　　○其十九

　　入他境，我却用官爻。官旺子孙休我胜，若然反此少功劳。术士自详消。

　　○其二十

　　入他国，大要看财乡。子动才兴皆出见，处处获捷有衣粮。饱赏喜还乡。

　　○其二十一

　　爻上见，无鬼又无孙。但有应方并世上，以应为他我世军。此克定军情。

　　○其二十二

　　世爻旺，若克应爻宫。速便提兵前去吉，自知天助喜重重。主将得奇功。

</div>
    <div class="pagination">
<a href="全唐五代词_page39.html">上一页</a><span>...</span><a href="全唐五代词_page35.html">35</a><a href="全唐五代词_page36.html">36</a><a href="全唐五代词_page37.html">37</a><a href="全唐五代词_page38.html">38</a><a href="全唐五代词_page39.html">39</a><span class="current-page">40</span><a href="全唐五代词_page41.html">41</a><a href="全唐五代词_page42.html">42</a><a href="全唐五代词_page43.html">43</a><a href="全唐五代词_page44.html">44</a><a href="全唐五代词_page45.html">45</a><span>...</span><a href="全唐五代词_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
