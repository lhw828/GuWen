<!DOCTYPE html>
<html>
<head>
    <meta charset="UTF-8">
    <title>全宋词 - 第 573 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 573 页/共 621 页</h1>
    <div class="content">瑞鹤仙
卷帘人睡起。放燕子归来，商量春事。风光又能几。减芳菲、都在卖花声里。吟边眼底。被嫩绿、移红换紫。甚等闲、半委东风，半委小桥流水。 
还是。苔痕湔雨，竹影留云，待晴犹未。兰舟静舣。西湖上、多少歌吹。粉蝶儿、守定落花不去，湿重寻香两翅。怎知人、一点新愁，寸心万里。 
风入松
春寒懒下碧云楼。花事等闲休，红线湿透秋千索，记伴仙、曾倚娇柔。重叠黄金约臂，玲珑翠玉搔头。 
薰炉谁熨暖衣篝。消遣酒醒愁。旧巢未著新来燕，任珠帘、不上琼钩。何处东风院宇，数声揭调甘州。 
南歌子
柳户朝云湿，花窗午篆清。东风未放十分晴。留恋海棠颜色、过清明。垒润栖新燕，笼深镇旧莺。琵琶可是不堪听。无奈愁人把做、断肠声。 
谒金门
春梦性。人静玉闺平帖。睡起眉心端正帖。绰枝双杏叶。 
重整金泥蹀躞。红皱石榴裙褶。款步花阴寻蛱蝶。玉纤和粉捻。 
庆宫春
斜日明霞，残虹分雨，软风浅掠苹波。声冷瑶笙，情疏宝扇，酒醒无奈秋何，彩去轻散，漫敲缺、铜壶浩歌。眉痕留怨，依约远峰，学敛双蛾。 
银床露洗凉柯。屏掩得销，忍扫茵罗。楚驿梅边，吴江枫畔，庾郎从此愁多。草蛩喧砌，料催织、迥文凤梭。相思遥夜，帘卷翠楼，月冷星河。 
壶中天（月夕登绘幅堂，与赘房各赋一解）
雁横迥碧，渐烟收极浦，渔唱催晚。临水楼台乘醉倚，云引吟情闲远。露脚飞凉，山眉锁暝，玉宇冰奁满。平波不动，桂华底印清浅。 
应是琼斧修成，铅霜捣就，舞霓裳曲遍。窈窕西窗谁弄影，红冷芙蓉深苑。赋雪词工，留云歌断，偏惹文箫怨。人归鹤唳，翠帘十二空卷。 
恋绣衾
屏绡裛润惹篆烟。小窗闲、人泥昼眠。正雪暖、荼コ架，奈愁春、尘锁雁弦。 
杨花做了香云梦，化池萍、犹泛翠钏。自不怨、东风老，怨东风、轻信杜鹃。 
清平乐
凤楼人独。飞尽罗心烛。梦绕屏山三十六。依约水西云北。 
晓奁懒试脂铅。一纣鸾髻微偏。留得宿妆眉在，要教知道孤眠。 
木兰花慢
歌尘凝燕叠，又软语、在雕梁。记剪烛调弦，翻香校谱，学品伊凉。屏山梦云正暖，放东风、卷雨入巫阳。金冷红条孔雀，翠间彩结鸳鸯。银缸。焰冷小兰房。夜悄怯更长。待采叶题诗，含情赠远，烟水茫茫。春妍尚如旧否，料啼痕、暗里浥红妆。须觅流莺寄语，为谁老却刘郎。 

　
叶隆礼
兰陵王（和清真）
大堤直。袅袅游云蘸碧。兰舟上，曾记那回，拂粉涂黄弄春色。施颦托倾国。金缕尊前劝客。阳台路，烟树万重，空有相思寄鱼尺。 
飘零欢萍迹。自懒展罗衾，羞对瑶席。折钗分镜盟难食。看桃叶迎笑，柳枝垂结。萋萋芳草暗水驿。肠断画阑北。 
寒恻。泪痕积。想柱雁尘侵，笼羽声寂。天涯流水情何极，悲沈约宽带，马融怨笛。那堪灯幌，听夜雨，镇暗滴。 

　
石正伦
清平乐
香摇穗碧。梅巧红酥滴。云涴宝钗蝉坠翼。娇小争禁酒力。 
绣窗芳思迟迟。无端又敛双眉。贪把兰亭学字，一冬忘了弹棋。 
绮寮怨（宫人斜吊古）
绿野春浓停骑，暖风飘醉襟。渐触目、景物凄悲，花无语、曲径沈沈。重檐缭垣静锁，丹青暗、断轴尘半侵。欢绛纱、玉臂封时，何期掩、夜泉流恨深。已矣霜凋蕙心。兰昌旧事，云容好信难寻。伫立孤吟。怕凤履、有遗音。今宵珮环奏月，知倦客、苦登临。惊飞翠禽。松杉弄碎影、晴又阴。 
渔家傲
春入桃腮生妩媚。妆成日日行云意。贪听新声翻歇指。工尺字。窗前自品琼箫试。 
玉碾鸾钗珠结桂。金泥络缝乾红袂。从把画图夸绝世。金莲地。六朝未识双鸳细。 
霓裳中序第一
凭高快醉目。翠拂遥峰相对簇。千丈涟漪泻谷。爱溶漾坠红，染波芬馥。何人笑掬。想温泉、初卸绡彀。春风荡，六宫丽质，那日赐汤沐。 
双浴。绣凫飘逐。恍记展、江南数福。而今鬓边渐鹄。阮洞音稀，懒访仙躅。紧船桥畔宿。听静夜、冷冷奏曲。长安远，渭流香腻，暗忆晓鬟绿。 

　
刘云甫
蝶恋花（寿陈山泉）
一点郎星光彻晓。许大乾坤，难著经纶手。拂袖归来应自笑。山翁偏爱林泉好。庭下儿孙歌寿酒。不献蟠桃，不数安期枣。且喜今朝云出岫。定知霖雨苍生早。 

　
毕大节
满庭芳（春寿太守）
玉笋就华，紫荷香润，宴闲密侍西清。碧幢金节，仍尹凤皇城。须信千龄庆遇，丹霄上、重叠恩荣。时多暇，湖山丽景，许酒乐升平。 
新春。逢诞日，莺花渐好，初过烧灯。想笙歌丛里，醉赏瑶觥。占尽人间福寿，行看取、稳赞机衡。貂蝉映，朱颜绿鬓，沙路马蹄轻。 
满庭芳
井络储精，岷江钟秀，挺生名世真贤。充闾佳气，非雾亦非烟。况值小春时候，蓂背下、八荚争妍。余波在，九华父老，歌颂播喧阗。 
三年。书治最，南唐重赋，一旦俱蠲。此恩垂不朽，刻石流传。愿借沧溟为寿，玳筵上、满吸长川。从兹去，鸾坡凤阁，平步稳登仙。 

　
庞籍
渔家傲
儒将不须躬甲胄。指挥玉尘风云走。战罢挥毫飞捷奏。倾贺酒。三杯遥献南山寿。 
草软沙平春日透。萧萧下马长川逗。马上醉中山色秀。光一一。旌戈矛戟山前后。 

　
周起
蝶恋花
岳佐星储生佐圣。真道宏才，济世功名盛。久践机衡宣密命。逢时力赞无为政。 
明主得贤朝野庆。书按从容，帝宠何人并。早晚紫垣持国柄。民瞻共荷三台正。 

　
杨绘
醉蓬莱（夏寿太守）
对亭台幽雅，水竹清虚，嫩凉轻透。碧沼红蕖，送香风盈袖。白首冯唐，诞辰同庆，上百分仙酎。鳌禁词垣，乌台谏省，昔游俱旧。 
千里长沙，五年湓浦，近捧丝纶，更藩移守。桂苑余芳，有孙枝新秀。罗绮雍容，管弦松脆，愿拜延椿寿。岁岁年年，今朝启宴，欢荣良久。 

　
吴淑虎
西江月
门被五王德泽，家承七帝恩光。古今富贵迥无双。多少公卿将相。 
久蕴腾空气宇，行看平步岩廊。更祈王母寿而康。真个人间天上。 

　
吴叔虎
水调歌头（寿钱太尉）
清澈黄河底，乙未政和年。坤珍阐瑞，运符五百间生贤。日暖曲江花柳，鼎沸韶春弦管，尺五是青天。殊宠逢熙载，吉梦送真仙。 
承盛德，公故国，庆双全。行看旌钺紫泥，丹诏下苕川。多祝多男多寿，长愿长安长乐，剑履玉宸前。蕙主紫琳馆，丹笔蕊珠篇。 

　
张伯寿
水调歌头
天地有英气，盘结在名山。储精孕秀，诞生豪杰向人间。早拾巍科甲第，归作日边仙客，眷注不容间。讲道桥门暇，戏作采衣欢。 
振斯文，回巨浸，遏狂澜。玉阶三尺，好护经济侍天颜。把取升平事业，趁取河清桃熟，十载付金銮。草却登封检，双鬓未曾斑。 
临江仙
天上嫦娥元不老，人间紫府长春。朱颜鹤发更清新。观音常自在，水月净无尘。 
有子飘飘麟阁像，有孙庭下诜诜。他年看取递成名。进封加上国，荣拜太夫人。 
临江仙
</div>
    <div class="pagination">
<a href="全宋词_page572.html">上一页</a><span>...</span><a href="全宋词_page568.html">568</a><a href="全宋词_page569.html">569</a><a href="全宋词_page570.html">570</a><a href="全宋词_page571.html">571</a><a href="全宋词_page572.html">572</a><span class="current-page">573</span><a href="全宋词_page574.html">574</a><a href="全宋词_page575.html">575</a><a href="全宋词_page576.html">576</a><a href="全宋词_page577.html">577</a><a href="全宋词_page578.html">578</a><span>...</span><a href="全宋词_page574.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
