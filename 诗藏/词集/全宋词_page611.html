<!DOCTYPE html>
<html>
<head>
    <meta charset="UTF-8">
    <title>全宋词 - 第 611 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 611 页/共 621 页</h1>
    <div class="content">
　
高子芳
念奴娇（庆朱察推）
葱葱佳气，人都道、今日垂孤令旦。怪得欢声如鼎沸，准拟华堂开宴。三虎容仪三子，二乔态度二宠是姊妹，争捧金杯劝。瑶池王母，何妨引领仙眷。 
况有道骨仙风致仕奉道，灵丹秘诀，钟鼎何心恋。却笑玉阶轩冕客，难脱功名羁绊。萧散陶篱，徜徉裴野，风月堪为伴。拳拳祝颂，寿龄期等龟算。 
菩萨蛮（寿夫人）
去年会祝夫人寿。今岁也又还依旧。鬓绿与颜朱。神仙想不如。 
骨相真难老。疑是居蓬岛。那更舞霓裳。笙歌溢画堂。 

　
萧仲
沁园春（庆宁乡令）
笑问鸥盟，所不同心，有如大江。念渊明漫仕，虽轻斗粟，弦歌有得，难慕柴桑。相业流芳，元枢新躅，拈作先生一瓣香。长生酒，仗西风桂子，吹到河阳。 
湘江。笑绾铜章。便好筑绵州六一堂。看千年辽鹤，重归故，一船明月，又上潇湘。橐紫翻荷，官黄书诏，不待阴成蔽芾棠。中书考，更侯封酂国，汤沐宁乡。 

　
熊德修
洞仙歌（庆县宰）
洪崖仙裔，接武浮丘袂。佩玉长裾下尘世。东寻山水，独抱一琴来锦里。不犯人间宫祉。 
城山堂宇静，百丈楼高，湖海元龙浩然气。初度启初筵，昼永堂垂，笙鹤铿、轰出云际。问雅乐、何时献三雍，待汉殿明年，日长风细。 

　
范飞
满江红（寿东人）
律转黄钟，尧蓂尚、零星一叶。人尽道、当年此日，诞生豪杰。我是君家门下士，三年屡献阳春雪。更此行、骑鹤上扬州，恩稠叠。君有子，文章伯。君有女，夸才色。更风流酝藉，东床佳客。婿祝长生儿祝寿，玉杯举罢金杯接。愿年年、长醉腊前梅，梅梢月。 

　
程和仲
沁园春（寿竹林亭长）
呼伯雅来，满进松精，致寿于公。况富矣锦囊，吟边得句，森然武库，书里称雄。亭长新封，亩宫雅趣，一笑侯王名位穹。闲官守，任平章批抹，明月清风。 
年年申庆桑蓬。幸至节今截江网重出一首作‘令’晨恰又逢。想霭霭其祥，瑞云阅兆，绵绵之算，线日增红。一段文章，三千功行，名在长生宝箓中。人间窄，待骖鸾驾鹤，上祝融峰。 

　
咏槐
贺新郎（代寿东屏）
绿长阶蓂九。近黄钟、薰晴爱日，渐添宫绣。乾鹊檐头声声喜，催与东屏祝寿。怪一点、星明南斗。玉燕当年储瑞气，记垂弧、共醉蓬莱酒。无杰语，为觞侑。 
英风耿耿拏云手。向青春、蟾宫已步，桂香盈袖。却要诗书成麹蘖，酝酿锦心绣口。待匣里、青萍雷吼。今日功名乘机会，笑谈间、首入英雄彀。看父子，继蓝绶。 

　
陈梦协
渡江云（寿妇人集曲名）
瑞云浓，缥缈弦月当庭，天香满院。玉女传言，把真珠帘卷。拥鹊桥仙，引江城子，拟醉蓬莱宴。吹紫玉箫，唱黄金缕，按拍声声慢。 
昼锦堂前，倾杯为寿，祝快活年，应天长远。喜似娘儿，解称人心愿。梦兰蕙芳，种宜男草，丹凤吟非晚。更步蟾宫，宴琼林日，汉宫春暖。 

　
静春
鹧鸪天（子寿母）
柳色青青罩翠烟。花光灼灼映临川。欲知窈窕呈祥日，恰近清明淑景天。 
浮瑞霭，庆真仙。不须男女祝椿年。异时早约西王母，剩折蟠桃荐寿筵。 

　
王绍
菩萨蛮（侄寿伯）
天正朔旦开新历。吾家伯父长生日。兰玉傍庭阶。称觞特地来。 
后年逢七十。今岁瞻南极。南极寿星宫。分明矍铄翁。 

　
程节齐
清平乐（寿伯母）
吾家三母。先后相为寿。管领诸郎尽明秀。都是婺女星宿。花筵今日居先。适逾甲子周天。敬以壮椿为祝，举觞我愿年年。 
木兰化（寿丈母）
瑶池开宴后，问甚处、赋蟠桃。有砌底芝兰，涧边苹藻，淑德方高。闺中秀、林下气，是寻常空委蓬蒿。相映鱼轩黄绶，行膺鸾锦金罗。 
自惭半子误恩多。所祝意如何。愿台星旁映，寿星齐照，乐自陶陶。芝田阆风何在，但从今、岁岁此高歌。敬上一卮为寿，神仙九酝香醪。 
沁园春（贺新冠）
髡彼两髦，末几见兮，突而弁兮。记昔年犀玉，奇资秀质，今朝簪佩，丰颊修眉。满面春风，一团和气，发露胸中书与诗。人都羡，是君家驹子，天上麟儿。 
画堂人物熙熙。会簪履雍容举庆宜。看筮日礼宾，陈钟列俎，三加致祝，一献成仪。绿鬓貂蝉，朱颜豸角，早有君臣庆会期。荣冠带，看绶悬若若，印佩累累。 
水调歌头（括坡诗）
秋色在潇洒，佳气夜充闾。人传好语，君家门左正垂弧。毕万从来有后，释氏果然抱送，丹穴凤生雏。未作汤饼客，先写弄獐书。 
参军妇，贤相敌，古来无。钟奇毓秀，应是积善庆之余。想见珠庭玉角，表表出群英物，我已预知渠。他日容相顾，啼看定何如。 
沁园春（庆舍第生子）
自古人言，庆在子孙，端有由来。看长庚孕李，昴星佐汉，福从人召，瑞自天开。曾忆当年，用翁熊梦，岂在区区春祀D63C。只凭个、仁心积累，厚德栽培。 
天工信巧安排。试说与君当一笑哉。记年时此际，嗷嗷万口，俾之粒食，活及婴孩。岁始星周，事还好在，故遣麒麟出此胎。何须问，是兴宗必矣，业广基恢。 
沁园春（寿许宰二月初一）
三百篇诗，三十六篇，以祈寿言。惟上天所佑，锡之君子，中心岂弟，盖有仁存。允矣我公，韦平世胄，学问于兹有本原。临民处，看精神秋彻，气宇春温。 
由来淑景中分。第一日桑弧挂左门。是赋受不凡，仁而宜寿，笑渠谄子，徒费辞繁。命匪在天，算非由数，我只把公心地论。从今去，管及登槐棘，福仿乾坤。 
木兰花慢（八月初四）
西风吹昨梦，直飞上、广寒宫。见绛节霓旌。常娥延伫，玉立双童。殷勤桂枝分付，却为言、当日有仙翁。谪堕人间几载，只今恰挂桑蓬。 
佳音未返碧楼空。青鸟耗难参通。闻洞府已成，南州占断，皓月光风。前期十日佳席，倩一言、为写此清衷。三岛十洲佳致，奈何携近尘笼。 
水调歌（题角牴人障）
养气兼养勇，岂不丈夫哉。何人刚欲斗力，谩向此间来。莫论施身文绣，看取兼人胆谅，胸次尽嵬嵬。独步登坛后，诸子尽舆台。笑渠侬，身贲育，伎婴孩。虚娇自恃，未识金德木鸡才。始也旁观退听，少则直前交臂，智与力俱摧。世有赏音者，为唱凯歌回。 
水调歌（题弩社头筹簇）
都尉部千弩，旧事汉材官。连拳一臂三石，夜半破阴山。曾使中有扪足，造次摧坚挫锐，分白辱宠涓。省括一机耳，人未识黄间。 
锦为标，虽有戏，技为难。疾飞两箭，兄弟齐夺姓名还。虎帐有筹第一，龙榜预占双捷，底事足荣观。未数蹶张辈，容易立朝端。 

　
张仲殊
步蟾宫（妻寿夫）
笙歌喜庆争催晓。篆烟舞、龙鸾缥缈。香罗上、不画寿仙人，献一段、长生寿草。 
一心一意同欢笑。两心事、卒难得了。教传语、天上太白星，剩借取、几千年好。 

　
吴氏
好事近（妻寿夫）
腊近渐知春，已有早梅堪折。况是诞辰佳宴，拥笙簧罗列。 
玉杯休惜十分斟，金炉更频爇。连理愿同千岁。看蟠桃重结。 

　
吴编修
贺新凉（自寿）
</div>
    <div class="pagination">
<a href="全宋词_page610.html">上一页</a><span>...</span><a href="全宋词_page606.html">606</a><a href="全宋词_page607.html">607</a><a href="全宋词_page608.html">608</a><a href="全宋词_page609.html">609</a><a href="全宋词_page610.html">610</a><span class="current-page">611</span><a href="全宋词_page612.html">612</a><a href="全宋词_page613.html">613</a><a href="全宋词_page614.html">614</a><a href="全宋词_page615.html">615</a><a href="全宋词_page616.html">616</a><span>...</span><a href="全宋词_page612.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
