<!DOCTYPE html>
<html>
<head>
    <meta charset="UTF-8">
    <title>全唐词 - 第 40 页/共 97 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐词 - 第 40 页/共 97 页</h1>
    <div class="content">    垂逢鬓，尘青镜，已分今生薄命。将远恨，上高楼，寒江天外流。

    ●二

    秋水平，黄叶晚，落日渡头云散。抬朱箔，挂金钩，暮潮人倚楼。

    欢娱地，思前事，歌罢不胜沈醉。消息远，梦魂狂，酒醒空断肠。

    ●三

    风带寒，秋正好，蕙兰无端先老。云杳杳，树依依，离人殊未归。

    悲寥落。月东出，雁南飞，谁家夜捣衣。

    ●四

    雁孤飞，人独坐，看却一秋空过。瑶草短，菊花残，萧条渐向寒。

    帘幕里，青苔地，谁信闲愁如醉。星移后，月圆时，风摇夜合枝。

    ●五

    夜初长，人近别，梦断一窗残月。鹦鹉睡，蟪蛄鸣，西风寒未成。

    红■烛，半棋局，床上画屏山绿。搴绣幌，倚瑶琴，前欢泪满襟。

    ●抛球乐

    酒罢歌余兴未阑，小桥秋水共盘桓。波摇梅蕊当心白，风入罗衣贴体寒。且莫思归去，须尽笙歌此夕欢。

    ●二

    逐胜归来雨未晴，楼前风重草烟轻。谷莺语软花边过，水调声长醉里听。款举金觥劝，谁是当年最有情？

    ●三

    梅落新春入后庭，眼前风物可无情？曲池波晚冰还合，芳草迎船绿未成。且上高楼望，相共凭栏看月生。

    ●四

    年少王孙有俊才，登高欢醉夜忘回。歌阑赏尽珊瑚树，情厚重斟琥珀杯。但愿千千岁，金菊年年秋解开。

    ●五

    霜积秋山万树红，倚帘楼上挂朱栊。白云天远重重恨，黄草烟深淅淅风。■■梁州曲，吹在谁家玉笛中？

    ●六

    莫怨登高白玉杯，茱萸微绽菊花开。池塘水冷鸳鸯起，帘幕烟寒翡翠来。重待烧红烛，留取笙歌莫放回。

    ●七

    尽日登高与未残，红楼人散独盘桓。一钩冷露县珠箔，满面西风凭玉阑。归去须沉醉，小院新池月乍寒。

    ●八

    坐对高楼千万山，雁飞秋色满阑干。烧残红烛暮云合，飘尽碧梧金井寒。咫尺人千里，犹忆笙歌昨夜欢。

    ●鹤冲天

    晓月坠，宿云披，银烛锦屏帏。建章钟动玉绳低，宫漏出花迟。

    春态浅，来双燕，红日初长一线。严妆欲罢啭黄鹂，飞上万年枝。

    ●醉桃源

    南园春半踏青时，风和闻马嘶。青梅如豆柳如眉，日长蝴蝶飞。

    花露重，草烟低，人家帘幕垂。秋千慵困解罗衣，画梁双燕归。

    ●二

    角声吹断陇梅枝，孤窗月影低。塞鸿无限欲惊飞，城乌休夜啼。

    寻断梦，掩香闺，行人去路迷。门前杨柳绿阴齐，何时闻马嘶？

    ●菩萨蛮

    金波远逐行人去，疏星时作银河渡。花影卧秋千，更长人不瞑。

    玉筝弹未彻，凤髻鸾钗脱。忆梦翠蛾低，微风凉绣衣。

    ●二

    画堂昨夜西风过，绣帘时拂朱门锁。惊梦不成云，双蛾枕上颦。

    金炉烟袅袅，烛暗纱窗晓。残月尚弯环，玉筝和泪弹。

    ●三

    梅花吹入谁家笛，行云半夜凝空碧。欹枕不成瞑，关山人未还。

    声随幽怨绝，云断澄霜月。月影下重帘，轻风花满■。

    ●四

    回廊远砌生秋草，梦魂千里青门道。鹦鹉怨长更，碧笼金锁横。

    罗帏中夜起，霜月清如水。玉露不成圆，宝筝悲断弦。

</div>
    <div class="pagination">
<a href="全唐词_page39.html">上一页</a><span>...</span><a href="全唐词_page35.html">35</a><a href="全唐词_page36.html">36</a><a href="全唐词_page37.html">37</a><a href="全唐词_page38.html">38</a><a href="全唐词_page39.html">39</a><span class="current-page">40</span><a href="全唐词_page41.html">41</a><a href="全唐词_page42.html">42</a><a href="全唐词_page43.html">43</a><a href="全唐词_page44.html">44</a><a href="全唐词_page45.html">45</a><span>...</span><a href="全唐词_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
