<!DOCTYPE html>
<html>
<head>
    <meta charset="UTF-8">
    <title>全唐五代词 - 第 29 页/共 125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐五代词 - 第 29 页/共 125 页</h1>
    <div class="content">　　○其二十五

　　军营内，星殒作驴鸣。兆是败军并杀将，便须移寨不当停。天意甚分明。

　　○其二十六

　　营寨内，星大殒其中。芒角光明兼曳尾，急须移寨避灾凶。不去祸重重。

　　○其二十七

　　出军法，夜与日皆殊。彼上有星兼月朗，我军上面暗稀疏。进战决成输。

　　○其二十八

　　星昼殒，分作二三星。此是兵戈将欲动，须防敌国别来侵。阴贼逆谋生。

　　○其二十九

　　吾守壁，月内一星明。必是外奸来入垒，期于半月害吾城。搜捉审奸情。

　　○其三十

　　提大众，欲打彼城墙。月左有星占上角，城中贤将有谋方。速退莫施张。

　　○其三十一

　　敌守垒，我力有余攻。月下有星相近驻，彼城奸欲乱吾中。门户审其踪。

　　○其三十二

　　图彼久，月背一星随。壁内敌人谋走北，其城沉溃不须摧。捷报凯歌回。

　　○其三十三

　　观敌垒，月背见三星。状若连珠敌便遁，不须攻打自安平。抚众勿残生。

　　○其三十四

　　军马进，月畔见三星。形似三台将月捧，攻城不下战无成。择地设营停。（候过旬日，别看气候。）

　　○其三十五

　　攻彼垒，月下列三星。城内诈降设巧计，急当准备出师征。莫信诈为诚。

　　○其三十六

　　围敌垒，月角露三星。亦类三台侵抱月，其城难取枉亡兵。别处设谋赢。

　　○其三十七

　　彗星现，出在月傍边。必有弑君并杀父，国中纷扰祸相连。更主易桑田。

　　○其三十八

　　金临木，三五寸金分。少妇合忧生哭泣，又见斗将见灾凶。偏将丧郊中。

　　○其三十九

　　星坠地，鸣下似雷声，著地便如焚薪状，此为天狗食人民。百日见灾生。

　　○其四十

　　彗星现，但看出何方。定主国君丧性命，不过百日见惊亡。咸灭在君王。

　　○其四十一

　　太白犯，昴毕二星缠。定主逆臣谋国主，马奔人走丧中原。入昴赦人原。

　　○其四十二

　　金与水，二曜若侵凌。定主破军并杀将，水居金上客军赢。在下主和平。

　　○其四十三

　　彗星现，从斗向南行。经过垣墙天市界，外边兵寇界相临。损将血成坑。

　　○占北斗第十四

　　凡北斗，斗乃众星魁。天上众星难相犯，若来相犯有灾危，占候者须知。

　　○其二

　　斗口内，彗现出光芒。海内兵戈俱大起，江河流绝业城荒。民作甲兵粮。

　　○其三

　　北斗内，穿出彗星辉。国内主君边寨将，阴谋恶党起旌麾。著意谨防危。

　　○其四

　　北斗下，气若破车轮。白色渐生侵口内，饥荒不稔寇成群。余祸不堪论。

　　○其五

　　黑色气，守定斗口边。父子相吞天下歉，水氵城郭少乾田。灾害四方传。

　　○其六

　　占北斗，第一是妖星。却要分明君始吉，忽然不现众星明。主将落奸情。（妖星，乃贪狼星也。）

</div>
    <div class="pagination">
<a href="全唐五代词_page28.html">上一页</a><span>...</span><a href="全唐五代词_page24.html">24</a><a href="全唐五代词_page25.html">25</a><a href="全唐五代词_page26.html">26</a><a href="全唐五代词_page27.html">27</a><a href="全唐五代词_page28.html">28</a><span class="current-page">29</span><a href="全唐五代词_page30.html">30</a><a href="全唐五代词_page31.html">31</a><a href="全唐五代词_page32.html">32</a><a href="全唐五代词_page33.html">33</a><a href="全唐五代词_page34.html">34</a><span>...</span><a href="全唐五代词_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
