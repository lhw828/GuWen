<!DOCTYPE html>
<html>
<head>
    <meta charset="UTF-8">
    <title>十五家词 - 第 26 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>十五家词 - 第 26 页/共 77 页</h1>
    <div class="content">　　漫兴
　　抛官去乞得小山居偃仰此生余何用食为十斛麦未之学也五车书时还读亦已种则何如　待讨个渔童名便了再配个樵青名大好赛赤脚胜长须奴更养奴千树橘婢还钓婢百头鱼挈山妻同稚子且相于
　　蓦山溪
　　夏兴
　　登楼极目又见斜阳下逺近两三峰一防防翠眉如画莺簧蝉鼓杨柳舞轻风人闲暇天潇洒惆怅如何夜白衣苍狗阅尽云真假今古总悠悠叹举世尘埃野马青天难问搔首且归来沈醉也髙眠罢月上葡萄架
　　意难忘
　　元宵
　　春色佳哉报吴宫花柳羯鼓方催羽林千骑去华屋万家囘罗帐地锦衣街灯火上楼台看满城星桥髙揭火树丛开　月明车马如雷有舞旋鲍老歌打洪崖香尘移画舄玉烛袅金钗帘幌下影徘徊聴笑语诙谐百忙里防成灯谜掷与郎猜【苏城初彻防兵张灯甚盛】
　　长调
　　满江红
　　春闺
　　玉懒香頺支瘦腕行行立立顿藜枕鹧鸪屛外衬花茵席行雨梦飞巫峡上随风笑踏江南陌恨髙楼故故恼人眠吹长笛　揽衣起斜阳侧临宝镜修山额沾芙蓉粉汗倩郎揾拭罗带小开锦翡翠云鬟斜揷金鸂倚香奁一晌晚妆成西黒
　　感遇
　　我醉欲眠且收了眼光青白分付与死便埋我陶家之侧天下山川吞八九腹中人物容千百任诸君拍手笑狂生乾坤窄　破面焦头客福建子山东贼问何人请剑何人投笔我梦化为蝴蝶舞醉来敲碎瑚缺叹一腔热血洒何时青衫湿
　　生日自题小影二首
　　铸错难成空嬴得头颅如许君不见此中有英雄无主世事梦回关塞月文章泪尽潇湘雨叹茫茫宇宙此身多无归处　山嵒里聊容与竹林下方延伫但看他白眼科头箕踞背后好遮王导扇手中只少渔阳鼓携一杯自祝画图前魂相语【小像科头跣足坐竹林下童子执扇于后】
　　其二
　　甚矣吾衰谁画出秋风蒲栁须信道相君之面不过村叟车盖鼓吹今梦觉空山晏坐搔童首问何人不着鵕防冠惟君否　且避暑频挥手谨谢客休开口只先生生日归而谋妇半臂才更一斗面百钱恰买三升酒对此君烂醉仰天眠看苍狗【王后谓明皇曰不记三郎生日令阿忠脱半臂更得一斗面耶】
　　思隠二首
　　寄语青山为我筑数椽茅舍更计较凿斯池也衡门之下屋后十弓放笋竹墙边五畆栽桑柘还留些隙地种梅花依台榭北海钓南山射东墅奕西园画有隣翁来往鸡豚春社笑问老妻能去否蒿簪藜杖归休罢但囊中尚乏买山钱从天借
　　其二
　　衮衮诸公看朱紫白头随驾尽让与蝇头蜗角冷杯残炙夫子漫劳冉有仆小人请学樊迟稼向深山好作古田家羲皇话　松菊径藤架麋鹿柴鱼虾汊且醉吟高卧及时闲暇稚子浪寻青草鬬老夫合受黄鹂骂倘城中有客访吾来关门谢
　　上已旅思
　　天朗气和是昔日兰亭春社恨不见一时名士乌衣王谢光禄文章曲水防子山马矟华林射到吾徒意气向谁人都休罢　四海事归耕稼五岳志销婚嫁但短衣长铗栖迟传舎醉去行歌城阙上醒来坐啸墙篱下听大江滚滚客心悲流日夜
　　夀余淡心五十用吴梅村先辈韵
　　对酒当歌君休说麒麟图画行乐耳柳枝竹叶风亭月榭满目山川汾水雁半头霜雪燕台马问如何变姓隠吴门吹箫者　兰亭禊香山社桐江钓华林射更平章花案秤量诗价作史漫嗤牛马走咏懐却喜渔樵话看孟光把盏与眉齐臯桥下
　　倦逰初归喜顾庵绎堂处实既庭御之枉集草堂和韵
　　梅雨廉纎问昨夜小池微涨漫一笑征衫乍脱故园无恙翠箨移来石径侧黄鹂啼到桐阴上更村村烟火起农歌田家饷　报有客扁舟漾看满座兰亭唱喜酒徒相对欲倾家酿却暑但挥蝉雀扇登髙请进蒲桃杖向西山指防夏云生多奇状
　　即席赠顾庵学士
　　二十年来叹世事尘霾波涨喜老友跳归燕市须眉无恙皂防幸辞辽海外青衫还泣浔江上问榜门谁是脱骖人千金饷　且上下随流漾予解和公能唱须浇开磈垒洞庭春酿屈指眀年将半百看云取次从藜杖又何劳呵壁续离骚笺天状【顾庵长余一嵗眀年五十矣予堂名看云故用杜句】即席送绎堂宪副圵上并寓都中同好
　　才子仙舟坐春水泖湖新涨从此去黄河千里布帆无恙玉殿传胪原日下金门待诏还天上料
　　至尊早办大官厨为卿饷　斜日下雕旗漾芳草路骊歌唱送关山牙棨一樽酒酿使客自骑沙苑马野人独倚柴门杖倘诸公问讯仆何如穷愁状
　　飞涛祠部辞疾不至柬以讯之
　　太息丁生出塞去雪堆沙涨谢弋者辽东归鹤令威无恙浪迹偶来臯庑下端忧却据胡牀上正提壶卢橘满林黄堪分饷　端午后蒲葵漾麦秋至蝼蛄唱君奚为髙卧欲逃村酿游子渡江不用檝健儿跃马宁须杖剧何堪新妇闭帷中婆娑状
　　忆别阮亭仪部兼怀西樵考功湖上
　　我发芜城趂竞渡一江风涨为寄语池塘春草阿连无恙白舫已乘东冶下青骢尚跃西泠上问钱塘可接广陵潮双鱼饷　采莲棹湖心漾折栁曲桥头唱办十千兑酒余杭新酿王子正招缑岭鹤孙登也策苏门杖待归来赠我两图空蒙状【时阮亭有秦淮之役西樵与孙无言俱】
　　寄呈荔裳观察
　　圵望卢龙痛精衞魂填溟涨何幸得南楼老子下官无恙千里相思风雨夕十年重遇江湖上笑故人祗有一杯莼为君饷　飞蝶梦游丝漾骑马地朝鸡唱算半生白发星星愁酿笠泽烟波宜载酒泰山日观聊携杖再休提宋玉赋秋风悲哉状
　　苦雨书闷
　　积雨东篱雷隠隠水云时涨休夏好绳床药臼消磨微恙读史喜观秦楚际咏怀髙话羲皇上笑饥来驱我走天涯无人饷　愁何许悬旌漾悲未已吹篪唱怪众人皆醉覆杯沉酿勘破黄粱道士枕打开白业瞿昙杖咄何来修竹弹甘蕉纷投状
　　顾庵复和八首见示赋此答之并贻既庭
　　何物文心笔阵老墨池飞涨贾余勇吟成八咏撚髭无恙公子七哀传邺下大夫九辨赓江上惊从而和者曲弥髙三缣饷　倒词峡真潢漾短歌阕长歌唱只江郎才尽渴求杯酿我倦欲投斑竹管公豪任夺青藜杖问红笺填得几多愁难于状
　　水调歌头
　　赠隠者
　　左手招明月右手引清流遂弃人间俗事长伴赤松游春与猨兮吟啸秋与鹤兮飞舞八百嵗春秋夜授南柯守朝拜酒泉侯　携玉杖吹铁笛酌金瓯醉乡髙卧棹头那问帝王州自谓羲皇以上无论晋魏之事涓子不能俦我亦问津者愿泛武陵舟
　　解嘲
　　卿自用卿法吾亦爱吾庐一生着几两屐安用美哉车种得东篱五柳饮得东臯五斗此外又何须已梦我为蝶谁识子非鱼　书咄咄谈闷闷解如如不如说妄言妄聴莫辞无人贵及时行乐我也逢塲作戏软饱黑甜余勿问九州事且卧一牀书
　　满庭芳
　　风雨夜怀卿谋
　　折絮夭风冻花侧雨薄寒新上罗衣可怜人意恰对可怜时几度思量往事回首处风景凄其难生受黄昏院落独自怎支持　想伊人此际笼香弄笔翦烛吟诗待扁舟相访梦到还迷只听数声归雁断云里呌过楼西呼来问又推深夜不肯寄书飞
　　鳯凰台上忆吹箫
　　梦亡友汤卿谋
　　玉树生埋香钩殉葬人间无限伤心听山阳隣笛泪破衣襟长忆连牀对酒灯影里浅笑微吟斯人死坐看卿辈谁是知音　追寻天边去也盼十二楼中雁断鱼沈甚风吹环佩梦倚瑶琴依旧璧人一对防手处翠袖花簪应叹我闗山摇落鬓发萧森【晋人云使卿辈存斯人死】
　　汉宫春
　　观演邯郸梦
　　咄咄临川能现梦中身而为说法邯郸道上一枕悲欢离合青驴黄犬好妆成红妻绿妾等闲看门关外何殊洛阳宫阙　休笑卢生痴絶筭一塲春梦大家收杀黄粱半甑炊过几朝年月曲终人醒玳筵前杯酒犹热又归来独眠孤馆今夜应添白发
　　声声慢
　　旅思用易安韵
　　花开柳闭燕去莺来东君干甚休戚一様春风二十四番消息朝来又添细雨大江头落潮偏急春莫去纵他鄕暂遇故人曾识　休笑春光已老看镜里白发数茎堪摘苦把春风留住怎能吹黒空着枕头一半聴铜壶泪防同滴这时节便梦中人到也得
　　梦扬州
　　客广陵用少游韵
　　晚潮收叹隋宫花月都休寒雨芜城绿杨三月如秋市门十里黄埃满但往来车马星稠红桥畔青楼底谁人勾当春愁　追想樊川狎逰报书记平安廿四桥头笑我多情鬓丝禅榻空留纱灯万防归何处枉断肠锦瑟帘钩平白地扬州梦醒恼乱苏州
　　玉蝴蝶
　　雪忆卿谋
　　淅淅萧萧瑟瑟疎疎宻宻整整斜斜筭有三分墙角数防纱响茅檐风敲断竹迷野渡月上平沙浪相夸瑶林琼树种玉人家　嗟嗟闭门高卧羔儿无分且吃团茶翘首天涯空吟冰柱忆刘义盼书邮浮沉征雁寻驿使冷落梅花问君家剡溪不逺可泛星槎
　　贺高二亮纳姬湖州
　　应是三生杜牧深红浅绿再接花枝正好珠珰佩解金雀鬟垂定情诗早怜碧玉小名录恰比红儿尽绸缪描残翠管写尽乌丝　相宜绿衣方小青衫未老绛缕初飞顾曲郎君记歌娘子按新词学秦筝争传妾解偷吴语未许欢知画中人五湖一叶载到西施
　　念奴娇
　　午日旅思
　　葵花艾叶依然是前度端阳家数菰米兰桡问甚处吊望楚天云树乳燕初飞流莺三弄几阵黄梅雨飘零湖海何堪萧寺孤注　遥念寂寞纱菖蒲翦了黯停杯无语别恨离愁添几许病恹恹情绪整日沈眠梦魂无赖不到长洲路除非借取画船竞渡归去
　　和彭羡门韵二首
　　虚生浪死奈头颅渐秃肝肠如碎飞将高皇时不遇却遇防陵亭尉感慨何为不如归去也学糊涂醉文章九命此生万事难遂　眼看世态悠悠西江有水不到枯鱼肆脱了青衫披绿箬且饱银丝鲜鲙弃蚁亡羊于鱼得计吾读徐无人间不乐相忘惟一回睡
　　其二
　　先生休矣叹元龙豪气俯同羣碎借问史公牛马走岂若烂羊都尉满座貂蝉狗偷鼠窃偶尔乗天醉何如寻取当年初服堪遂　君见入市者乎朝来骈足日暮成空肆损益盈虚都似此所以步兵思鲙漏尽钟鸣夜行不止所见无非人生一梦防时唤醒鼾睡
　　赠吴梅村先辈用东坡韵
　　江山如梦叹眼前谁是旧京人物走马兰台行乐处尚记纱笼题壁椽烛衣香少年情事头白今成雪杜陵野老风流独数诗杰　更聴法曲凄凉四弦拨断清涙如铅发莫问开元天宝事一半晓星明灭我亦飘零十年湖海看雨丝风发何时把酒浩歌同送眀月
　　送孙无言归黄山和顾庵韵
　　忽闻长啸是苏门鸾鹤遗音清絶弹铗归来櫑具剑更铸山田耕铁手拍浮丘吾庐偕隠漫巻君卿舌署门谢客白云无处停辙　回首花月杨州防年梦醒暂赋芜城别骑鹤吹箫人在否笑看迷楼烟热垂老生涯首阳栁下计较谁工拙迟君赠我三十二峰寒雪
　　桂枝香
　　月下
　　晚风摇曳渐吹落残乌素娥睡起惊看镜殿堆玉晶宫映水井梧飒飒敲纸怨鸿啼芦花岸里黄昏院落画栏独倚寸心如死　秋色三分将尽矣更寒烟满目疎钟第几四壁虫声助予叹息而已南飞乌鹊无枝止笑归来昨非今是今夕何夕举杯邀月陶然醉耳
　　水龙吟
　　杨花和东坡韵
　　美人满院红妆绿珠忽向髙楼坠非云非雨非朝非暮一天春思绣阁娇慵厌他轻薄重门深闭奈偷从墙角窣来畔人前故眠羞起　可惜风流扫地赖多情青苔牵缀生成薄命飞来又被鹦哥啄碎一缕残魂浮萍再世去随流水想深宫拾得踏歌连臂有人垂泪
　　其二
　　卷帘但见飞花何时开起何时坠玉人如梦随风游戏几多愁思为问章台青青在否宫眉应闭剰蛮腰解舞飘飖上下还学三眠三起　分付雕梁燕子好衘将小巢萦缀谢娘纎手搓来揑去团成复碎忽地伤心人间天上落花流水倩软绵堪拭此中洗面只余清泪
　　石州慢
　　和髙季迪韵
　　花信频催二十四番风飘雨洒多情最是风流杨栁痩腰一把树犹如此何况人倚栏杆游丝如梦愁牵惹泪断锦回文借乌丝重写　姚冶玉人应在燕子楼中湘帘垂下记得青鬟微笑红牙轻打而今寂寞空想院落秋千几时再驻墙头马蓦聴杜鹃啼道东君归也
　　拜星月慢
　　惜别
　　香雾云鬟清辉玉臂双照泪痕犹在忍令分携怯空房难耐无人处生怕落花风起轻把檀痕吹壊惜惜情懐料身中不快　问何曾走马兰台内又非因带甲榆关外何苦东去西飞判相思分界看弹琴谁写芙蓉黛伴薰香莫绾鸳鸯带只好教笼里鹦哥咒那人无赖
　　绮罗香
　　咏香
　　鬓初梳诨褠乍脱文几鹊炉先置银叶如钱半晌篆烟才度绕纱防为雨为云罩绣阁非花非雾更怜他入袖穿裳徐徐引到销魂处　玉人体自生香借三分迷迭助成佳处心字装成还向月中微步防好事喜结双丝诉幽情私添一炷付钿盒小玉珍藏莫放郎偷去
　　归朝欢
　　澄海楼
　　家在芙蓉江畔住两桨沙棠桃叶渡天风吹我北溟来芒羊一望无穷处漫将秋水注此时好读虚赋倚危楼不闻呼啸满耳惊雷雨　却怪冯夷缘底怒白马乘潮鸣急鼓鲛人又喜起楼台璇宫出市瑚树风鬟雾髻女戏弹宝瑟来迎汝趂渔舟一声欸乃送我蓬壶去
　　望海潮
　　观猎
</div>
    <div class="pagination">
<a href="十五家词_page25.html">上一页</a><span>...</span><a href="十五家词_page21.html">21</a><a href="十五家词_page22.html">22</a><a href="十五家词_page23.html">23</a><a href="十五家词_page24.html">24</a><a href="十五家词_page25.html">25</a><span class="current-page">26</span><a href="十五家词_page27.html">27</a><a href="十五家词_page28.html">28</a><a href="十五家词_page29.html">29</a><a href="十五家词_page30.html">30</a><a href="十五家词_page31.html">31</a><span>...</span><a href="十五家词_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
