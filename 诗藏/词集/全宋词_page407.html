<!DOCTYPE html>
<html>
<head>
    <meta charset="UTF-8">
    <title>全宋词 - 第 407 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全宋词 - 第 407 页/共 621 页</h1>
    <div class="content">水龙吟（己酉寿广西丰宪）
几番南极星边，樽前常借南枝寿。今年好处，冰清汉节，与梅为友。老桧苍榕，婆娑环拱，影横香瘦。把草庭生意，蛮烟尽洗，都付与、风霜手。 
岭首小春时候。看明宵、桂轮圆又。此人此地，此花此月，宜诗宜酒。把绣归来，调羹金鼎，西湖春后。愿玉奴、岁与素娥不老，共人长久。 
水龙吟（和丰宪题林路铃梅轴韵）
小窗香雾笼葱，砚寒金井频呵冻。老坡仙去，新声犹寄，绿毛么凤。瘦脸盈盈，不禁＿＿，雪浓霜重。赖墨池佳致。草成玄白，聊以此、当清供。 
长记月明曾共。捻虬髯、几番孤耸。春风一点，著公翠袖，撩人清梦。逋尔何如，西湖惯见，影斜芗动。要岁寒得友，岂容无竹，倩谁添种。 
水龙吟（辛亥和吴制参赋雪韵）
元英燕罢瑶台，玉妃满地花钿委。山川幻出，剡溪梁苑，齐宫郢里。半点瑕无，一团和就，珠圆琼碎。任谢家儿女，庭前争诧，盐空撒、絮风起。 
夜入蔡州城里。问官军、果谁堪比。饮羔烹凤，众宾一笑，直聊尔耳。塞耸玉楼，冻呵金井，属公诗史。更须待大白，浩歌黄竹，为丰年喜。 
水龙吟（乘雪登仲宣楼，和前韵）
玉龙飞下残鳞，千岩万壑皆填委。乾坤一色，不知身隔，蓬莱几里。疑是瑶英，盛开元圃，被风敲碎。倚危楼极目，长江渺处，浑错认、沙鸥起。 
依约青帘遥指。记山家、酒香无比。访梅江路，何时归唤，小苍长耳。孙案袁门，不妨高卧，足娱书史。且摩挲霜鬓，嘲吟冰筋，共荆人喜。 
水龙吟（席间诸公有赋，再和）
琅琅环佩三千，一楼玉立中端委。瑶琚碾就，襄王故国，屈平遗里。多少铅华，飞琼涂抹，一时＿碎。记少年驰逐。银杯缟带，几番被、鸡呼起。 
冷入重貂如水。鬓丝丝、叹非前比。羔儿满泛，狮儿低唱，飘风过耳。冰释边忧，春生民乐，欢形佐史。倩何人蜚奏，五云天上，助吾君喜。 
醉蓬莱（丁酉春题江州琵琶亭，时自兵间还幕，有焚舟之惊。）
倚栏干一笑，旧日琵琶，何处寻觅。独立东风，吹未醒狂客。沙外青归，柳边黄浅，依旧自春色。极目长淮，晴烟一抹，不堪重忆。 
老子平生，萍流蓬转，昔去今来，鸥鹭都识。拍拍轻舟，烟浪暗天北。自有乾坤，江山如此，多少等陈迹。世事从来，付之杯酒，青衫休湿。 
醉蓬莱（戊子为亲庭寿，时方出蜀）
是人生好处，仕宦归来，享清闲福。屈指吾翁，恰八年荆蜀。星火丛中，风涛局上，转青天刍粟。轺传欣还，里闾相庆，双鬓犹绿。 
为报中朝，如今老子，肯把貂蝉，换取松菊。西舍东邻，正新＿初熟。屋仅一椽，田姑二顷，剩种花莳竹。缓引金钗，细斟琼斝，唱长生曲。 
醉蓬莱（乙酉寿蜀帅）
把东南温厚，天遣西来，试薰风手。一佛人间，与峨眉长久。玉帐旌旗，金城鼓吹，笑乌奴歌酒。狐兔烟清，貔貅月淡，凯音新秦。 
元祐明时，中朝司马，记得边人，岁问安否。勋业如今，□□□□□。公衮沙堤，归来无恙，有西湖花柳。更借当年，一龟一鹤，伴千秋寿。 
醉蓬莱（丁亥寿蜀帅）
有擎天一柱，殿角西头，手扶宗祐。万里鱼凫，倚金城山立。亭障惊沙，毡裘卷地，倏度黄龙碛。玉帐从容，招摇才指，顿清边色。 
见说中天，翠华南渡，一捷金平，胆寒西贼。帝锡公侯，更高＿前绩。箕尾辉腾，昴街芒敛，看清平天日。周衮归来，凤池麟阁，双鬓犹黑。 
醉蓬莱（代寿昌州守叔祖）
记石湖佳句，为海棠花，合来西蜀。不道东州，更香霏情淑。汉竹光中，召棠阴里，想清欢未足。少驻旌麾，姑留樽俎，待春风曲。 
见说吾家，丹溪老子，万籍名堂，孙枝犹馥。南极星边，正魁星明烛。五马归来，一龟无恙，访旧松新菊。从今长伴，西山一佛，镇岷江绿。 
醉蓬莱（寿别制垣）
问江东父老，十数年来，谁为安石。万里鲸波，一柱独山立。汉橐班高，郢斤名重，喜动旌旗色。虎踞龙盘，有人于此，千载犹昔。 
好是元戎，护寒旧手，到处人传，争道公别。办取风樯，指顾定南北。只恐为霖，玉麟堂小，留不住台席。一片仁心，寿身寿国，与同箕翼。 
醉蓬莱（丙午寿八窗叔）
自陇头垂谱，调鼎传家，典刑犹有。岁岁芳期，报小春时候。仙骨非凡，生香不断，标格蕙兰右。江路孤山，水边雪际，为渠诗瘦。 
白玉堂前，青毡席上，孰谓无人，有如此酒。得意春风，且占万花首。会看常娥，移栽月殿，肯向桂华后。应笑家林，枯松厌蹇，岁寒堪友。 
醉蓬莱（庚戌寿章仓）
正阳生一脉，绣日添长，台云书瑞。劲节昂霄，仁意雪霜里。粟庾红陈，草扉绿茂，襦衤夸蔼千里。马熟车轻，铃斋曾到，从容游戏。 
好是邦人，能言世美，犹爱其棠，而况其子。洞里桃花，岁月任渠记。一点梅梢，为传消息，有东皇知已。倚看明年，相逢贡袜，曳星辰履。 
六州歌头（和陈次贾韵饯其行）
桂香深处，倾盖岭之西。云南外，曾指点，是挛＿。酌玻璃。＿带江山里，挥银笔，＿绮句，湖海气，羞蓬弱，吐虹＿。回首烟尘碌碌，公家事、自笑痴儿。盍田园归去，耕钓侣黔黎。月夕花时。恣吟题。 
怅荆州路，同北望，剡溪兴，又东驰。雄边上，夸前躅，壮新基。灿宸奎。客问西陲事，公莫惜，语教知。秋城梦，笳动骑，舞闻鸡。休作中年离恨，聊拚取、一醉如泥。梅边佳致，逸兴与逋齐。人在苏堤。 
摸鱼儿（和陈次贾仲宣楼韵）
对楼头、欠招欢伯，和风吹老芳讯。凭阑面面蒲萄绿，依约碧岑才寸。无尽兴。纵燃竹烹泉，亦自清肠吻。凭谁与问。旧城郭何如，英雄安在，何说解孤愤。 
铜＿路，极目长安甚近。当时宾主相信。翩翩公子登高赋，局面还思著紧。乘暇整。谩课柳评花，援镜搔蓬鬓。江平浪稳。怅我有兰舟，何人共楫，毋作孔明恨。 
八声甘州（庚戌重九约诸友登龙山，阻雨）
拟龙山、把酒酹西风，西风苦无情。似秋容不受，骚人登眺，特地慳晴。依稀两三过雁，何处是方城。目断危楼外，山远烟轻。 
且对黄花一笑，叹浮生易老，乐事难并。唤遏云低唱，檐溜任霏铃。问何如、乌纱折角，把芳名、盖取晋参军。东篱下，阴晴不管，输与渊明。 
八声甘州（庚戌寿郑丞相）
有厖眉、扶杖岘山来，举觞寿南山。首天怜赤子，相逢钧播，久望毡还。幸际君王神武，上宰是甘盘。少运风霆手，整顿何难。 
好个霜天时候，听雁门新雁，眺远凭阑。想经纶心上，一点炳如丹。抚舆图、真儒事了，把勋庸、留在鼎彝看。八千岁，四明洞府，一佛人间。 
沁园春（丁酉春陪制垣齐安郡圃曲水之集）
形胜风流，乐事良辰，一时四并。正榆更新火，觞浮曲水，那堪上巳，又是清明。赤壁功名，东坡文字，俯仰人间无古今。诗书帅，对烽烟静昼，俎豆添春。 
水边天气催人。便须认杨花雪样生。慨英风满席，思旌绵上，清谈束阁，肯记兰亭。安得长绳，高悬碧落，系住画檐红日阴。柔桑外，听鸣鸠唤雨，全胜流莺。 
沁园春（庚寅为亲庭寿）
鸿禧主人，一闲半年，未尝厌闲。谓有溪可钓，有田可秣，有兰堪佩，有菊堪餐。羽檄秋风，胡笳夜月，多少勋名留汉关。如今且，效樽罍北海，歌舞东山。 
门前。咫尺长安。但只恐纶音催禁班。把鹭鬓数茎，更因民白，鸥心一片，犹为君丹。蓝绶儿痴，彩衣家庆，倦羽伶俜江汉还。春光小，看庭闱岁岁，一笑梅间。 
沁园春（代为亲庭寿）
轩冕傥来，功名杯水，行藏倚楼。把方略评梅，工夫课柳，精神伴鹤，谈笑盟鸥。草檄寻樵，移文问钓，任江上东南风未休。君知否，问如今绿野，胜似青油。 
从伊万户封留。算得似团栾歌笑不。怕魏阙兴思，高车驷马，江湖难著，缓带轻裘。雪意何如，新醪熟未，乐事良辰聊献酬。从今去，更八千椿算，才一春秋。 
沁园春（代寿直院陈文昌）
今代清流，北斗以南，文昌一星。对露门进读，銮坡演翰，琐闱批敕，宝牒成文。笔下权衡，胸中律度，礼乐人才俱讨论。鸳行里，羡才高片玉，辉映条冰。 
几年简在吾君。便须把诗书开太平。笑诸公炙手，昔成何事，一贤冷眼，今独修名。花底退朝，槐边听制，一武商岩霖雨新。金罍举，对春风九十，岁岁平分。 
沁园春（乙未代寿尤制帅）
天下中庸，千载一灯，传之自公。有涵洪雅量，陂澄千顷，坚凝定力，壁立孤峰。佐鼎调梅，参帷借箸，略试斯文经济功。听淮鹤，暂素丝揽辔，玉帐分弓。 
朝来鼓角声雄。庆元帅新除初度逢。任西风局面，人皆氵项洞，福星堂上，我独从容。草檄传燕，开门释蔡，了却中原公衮东。归廊庙，把格天勋业，与宋无穷。 
沁园春（壬寅饯余宣谕入蜀）
画舸呼风，长剑倚天，半哉此行。指洞庭彭蠡，遍观吴楚，瞿塘滟滪，直上峨岷。帝语春温，军声秋肃，手济时屯开泰平。天应是，念蚕丛父老，公为更生。 
眼看四海无人。今天下英雄惟使君。想驰情忠武，将兴王业，抚膺司马，忍咎吾民。净洗甲兵，归来鼎辅，定使八荒同一云。经营事，比京河形势，更近函秦。 
沁园春（庚子登凤凰台，和壁间韵）
漫浪江头，三听秋砧，一登故台。望烟芜莽苍，令人目断，风樯掀舞，何日眉开。把酒新亭，围棋别墅，老气当时何壮哉。江东事，百年无恙，全是时才。 
纷然竞付轻埃。还水绕赏心东向淮。叹阿奴侪辈，因人碌碌，乃翁材略，余地恢恢。凤阙天高，鹭洲潮落，约取白鸥归去来。阑干外，英雄陈迹，一＿琼杯。 
沁园春（再和）
绮阁香销，玉砌梦残，凄凉旧台。对御沟红叶，一番木落，宫墙黄菊，几度花开。水溯岷源，山联吴会，目送征鸿安往哉。都休问，六朝人物，谁拙谁才。 
平生衮衮烟埃。记匹马当年荆蜀淮。叹凋零殆尽，词源已竭，消磨未去，酒量犹恢。八跪蟹肥，四腮鲈美，客有可人招不来。油幢暇，凭栏一笑，相与传杯。 
沁园春（和广文叔有季秋既望之约不及赴）
目断长空，手拍危栏，高兴酒浓。拟招呼短艇，追陪飞盖，一餐湘菊，共赋芙蓉。雁字沈秋，鸦林噪晚，几阵萧萧雨更风。空凝伫，不如一鹤，随意西东。 
堪嗟乐事难逢，愧元伯、巨卿千里从。望文星聚彩，交辉吴分，天飚吹翅，独隔昆蓬。野墅荒烟，败荷衰草，人在可怜憔悴中。还相念，愿持觥薄罚，别许从容。 
沁园春（自和即事）
雨抹晴妆，修眉镜清，寸碧翠浓。对蒹葭尽处，丛丛烟树，池塘侧畔，面面芙蓉。千百栖鸟，两三过雁，时有婆娑一笛风。斜阳里，更青帘半卷，在小桥东。 
佳人何日重逢。问还肯扁舟载酒从。笑平生劲概，寸心如铁，中年老态，两鬓成蓬。荷锸栽蔬，腰镰刈稻，且寄西郊图画中。空回首，望五湖鸥鹭，心事容容。 
沁园春（再和）
秋岂悲人，人不悲秋，比春更浓。有蕙兰丰度，尚存芳菊，牡丹文献，犹在芙蓉。举蟹持醪，得鲈作鲙，晋宋间人有此风。休轻笑，彼柴桑傲吏，龌龊篱东。 
携壶与客还逢。愿时许先生杖屦从。叹尘踪如寄，鸥凫江海，性真聊适，蜩晏鸟蒿蓬。刮眼青天，惊心黄叶，立尽梧桐月正中。凄然久，看物情终竟，不心春容。 
沁园春（甲辰饯尤木石赴九江帅）
大江之西，康庐之阴，壮哉此州。有舳舻千里，旌旗百万，襟喉上国，屏翰中流。弹压鲸波，指麾虎渡，著此商川万斛舟。青毡旧，看崇诗说礼，缓带轻裘。 
十年泉石优游。久高卧元龙百尽楼。正九重侧席，相期岩弼，一贤砥柱，聊试边筹。了却分弓，归来调鼎，得见茂洪可复忧。谈兵暇，问琵琶歌曲，无恙还不。 
沁园春（甲辰寿王总侍）
北固台端，南渡后来，无此伟人。自从容佐鼎，光华揽辔，几年中外，属目经纶。万灶炊烟，千艘漕雪，手整江淮如掌平。诗书效，看马腾士饱，酒好兵精。 
平生。余事功名。岂管葛诸人能拟伦。暂牙筹游戏，小淹惟月，金瓯注想，便合为霖。沆瀣一襟，风流八咏，秋入诗坛如许清。为以寿，有黄花不老，长伴香名。 
沁园春（饯邓季谦赴班）
揽秀岷峨，著鞭江淮，诸公所奇。对塞垣烟淡，相随弓剑，城楼月落，几共灯棋。驿柳摇黄，溪桃涨绿，稳趁春风度玉墀。亨衢去，看紫微红药，太乙青藜。 
孤山若放梅时。莫忘却扬州曾有诗。怅英游难驻，堪怜只影，中年易感，祗付双眉。珍重交情，勉旃时用，回首岫云从此归。能相忆，有好音遗我，在水之湄。 
沁园春
三年矣，略不能挽之以寸。巽甫虽安之，如某歉何。临别，赋沁园春以饯。 
水北洛南，未尝无人，不同者时。赖交情兰臭，绸缪相好，宦情云薄，得失何知。夜观论兵，春原吊古，慷慨事功千载期。萧如也，料行囊如水，只有新诗。 
归兮。归去来兮。我亦办征帆非晚归。正姑苏台畔，米廉酒好，吴松江上，莼嫩鱼肥。我住孤村，相连一水，载月不妨时过之。长亭路，又何须回首，折柳依依。 
沁园春（丙午登多景楼和吴履斋韵）
天下奇观，江浮两山，地雄一州。对晴烟抹翠，怒涛翻雪，离离塞草，拍拍风舟。春去春来，潮生潮落，几度斜阳人倚楼。堪怜处，怅英雄白发，空敝貂裘。 
淮头。虏尚虔刘。谁为把中原一战收。问只今人物，岂无安石，且容老子，还访浮丘。鸥鹭眠沙，渔樵唱晚，不管人间半点愁。危栏外，渺沧波无极，去去归休。 
</div>
    <div class="pagination">
<a href="全宋词_page406.html">上一页</a><span>...</span><a href="全宋词_page402.html">402</a><a href="全宋词_page403.html">403</a><a href="全宋词_page404.html">404</a><a href="全宋词_page405.html">405</a><a href="全宋词_page406.html">406</a><span class="current-page">407</span><a href="全宋词_page408.html">408</a><a href="全宋词_page409.html">409</a><a href="全宋词_page410.html">410</a><a href="全宋词_page411.html">411</a><a href="全宋词_page412.html">412</a><span>...</span><a href="全宋词_page408.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
